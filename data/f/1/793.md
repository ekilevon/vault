##ตอนที่ 121 หลังจากการจากไป
สัตว์ประหลาดมองไปที่พวกมาร แยกเขี้ยวยิงฟัน เสียงคำรามต่ำดังมาจากปาก เห็นได้ชัดว่าตั้งใจจะข่มขู่ตักเตือน
สุดท้ายแล้วก็ได้แต่แสร้งกัดใส่อากาศสองสามครั้ง
มันรู้แล้วว่าพวกมารเหล่านี้แข็งแกร่งกว่ามันมาก มันไม่มีโอกาสเลย
สัตว์ประหลาดส่งเสียงกรีดร้องอย่างเจ็บปวดระคนเกลียดชัง ขุดลงไปในหิมะ มุ่งหน้าลงใต้
เห็นได้ชัดว่าสัตว์ประหลาดจากพรรคฉางเซิงอ่อนแอกว่ายอดฝีมือเผ่ามารในที่แห่งนี้ ทว่าด้วยเหตุผลบางอย่าง ไม่ว่าจะเป็นราชามารหรือผู้บัญชาการมาร ต่างก็เผยความระแวงกังวลต่อสัตว์ประหลาดตัวนี้ หลังจากแน่ใจว่าสัตว์ประหลาดไปไกลแล้วพวกเขาจึงผ่อนคลายได้จริงๆ
ราชามารเงยหน้าขึ้นมองศีรษะของยักษ์ล้มภูเขาและถาม “ไห่ตี๋ล่ะ”
หากบิดาเขายังปกครองอยู่ คำถามนี้ไม่มีทางถามเช่นนี้ เพราะสิ่งเดียวที่ทำให้ราชามารเงยหน้าได้มีแต่ดวงวิญญาณของผู้จากไปเท่านั้น บางทีอาจเป็นเพราะราชามารหนุ่มไม่ทันนึกถึงเรื่องนี้ หรืออาจเพราะผู้บัญชาการมารจงใจทำให้เขารู้เรื่องนี้ ผู้บัญชาการมารจึงยังอยู่บนศีรษะของยักษ์ล้มภูเขาไม่ลงมา
“ตายแล้ว”
“ดีมาก”
ราชามารเผยรอยยิ้มน่ากลัว “คนที่พี่ใหญ่พบในคืนแรกหลังจากเข้าเมืองเสวี่ยเหล่าก็คือเขา เขาคิดว่าข้าไม่รู้หรือ”
ชุดดำพูดอย่างเฉยชา “ใต้เท้าไห่ตี๋ยังหวังที่จะหลอกฝ่าบาท”
“ตอนที่เขารับการโจมตีจากซูหลีนอกเมืองเสวี่ยเหล่า เขาเสียแค่แขนเท่านั้น ตอนนี้เขาก็ยังแข็งแกร่งกว่าท่านพ่อที่บาดเจ็บสาหัส ต่อให้แผ่นป้ายอนุสรณ์คัมภีร์สวรรค์จดจำเจ้านายได้ แล้วเขาถูกกระแทกลอยข้ามเขาในกระบวนท่าเดียวได้อย่างไร เขาต้องการจะใช้ความโกลาหลนี้เพื่อหนีไป ต้องการที่จะเสแสร้งอีกครั้ง แต่เราย่อมไม่สนใจจะเล่นต่อไป”
หลังจากกล่าวคำดูถูกแล้ว ราชามารก็คว้ามือชุดดำ ช่วยพยุงเขาเดินขึ้นเหนือ ดูแล้วให้ความเคารพอย่างมาก
ผู้บัญชาการมารนั่งอยู่ระหว่างเขาทั้งสองของยักษ์ล้มภูเขา มองดูราชากับขุนนางบนทุ่งหิมะและส่งเสียงหัวเราะลึกลับเบาๆ
เสียงหัวเราะของนางไม่รื่นหูอย่างยิ่ง ฟังเหมือนกับฆ้องที่พัง
เสียงหัวเราะพลันหยุดลงเมื่อนางถามชุดดำที่อยู่ห่างไป “แล้วองค์หญิงหนานเค่อเล่า”
“น่าจะตายแล้ว”
เสียงของชุดดำยังคงราบเรียบ แต่มันต่างจากที่เขาพูดถึงหวังจื่อเช่อ ไม่มีความโกรธแค้นหรือประชดประชันแฝงอยู่
ผู้สืบทอดคนเดียวตายไป แต่ก็ไม่มีความผันผวนในน้ำเสียง บางทีอาจเพราะไม่เคยมีความรักผูกพันกันเลย
“แล้วเฉินฉางเซิงเล่า”
“น่าจะยังอยู่”
คนที่ตอบคำถามนี้คือราชามารหนุ่ม
ผู้บัญชาการมารรู้สึกประหลาดใจกับคำตอบนี้
กับดักที่เผ่ามารวางไว้คืนนี้เรียกได้ว่าสมบูรณ์แบบ เพื่อเรื่องนี้แล้ว พวกเขาได้ใช้สงครามเป็นฉากหน้าปกปิดการเคลื่อนไหวของเขา อดีตราชามารที่หนีจากเหวนรกและทำให้ผู้สูงศักดิ์ในเมืองเสวี่ยเหล่ารู้สึกเหมือนมีกระบี่จ่อหลังย่อมเป็นเป้าหมายอันดับหนึ่งของพวกเขา แต่พวกเขาย่อมไม่ปล่อยให้สังฆราชของมนุษย์หนีไปได้
ในตอนนี้ อดีตราชามารตายแล้ว องค์หญิงหนานเค่อก็น่าจะตายแล้วเช่นกัน แต่เฉินฉางเซิงยังอยู่ ทำไมเป็นเช่นนี้
ราชามารหนุ่มนึกถึงพลังปราณรุนแรงที่แผ่ออกมาจากหนานเค่อตอนที่นางปลุกวิญญาณครั้งที่สองและหรี่ตาลง “มีอุบัติเหตุบางอย่างเกิดขึ้น”
บางทีเจ้าอสูรน้อยอาจจะทำให้เกิดอุบัติเหตุบางอย่างตอนที่มันกลับคืนสู่แดนใต้ก็ได้ เขาคิดในใจ
ชุดดำรู้ว่าเขาคิดอะไรและกล่าว “เจ้าอสูรน้อยนั่นไม่มีความสามารถพอจะฆ่าเฉินฉางเซิง”
ผู้บัญชาการมารโต้กลับอย่างดุร้าย “มันไม่มีความสามารถหรือว่าเจ้าไม่ต้องการให้มันฆ่าเฉินฉางเซิงกันแน่”
“เฉินฉางเซิงมีพรสวรรค์ในการบำเพ็ญเพียรอย่างมาก มีความเข้าใจในวิถีกระบี่อย่างลึกซึ้ง มีกลยุทธ์มากมายไร้สิ้นสุด แม้ว่าอสูรน้อยจะชั่วร้ายอย่างมาก แต่ก็ยังฆ่าเฉินฉางเซิงได้ยาก”
ตอนแรกราชามารต้องการจะใช้คำพูดป้องกันไม่ให้ชุดดำกับผู้บัญชาการมารทะเลาะกัน แต่เฉินฉางเซิงได้ทิ้งความประทับใจให้กับเขาอย่างล้ำลึกเกินไป ทำให้เขาสงสัยอย่างมาก เฉินฉางเซิงดูไม่เหมือนสังฆราช ทว่าเหมือนกับมือสังหารที่เดินอยู่ในความมืดมากกว่า
ชุดดำไม่สนใจคำถามยั่วยุของผู้บัญชาการมาร เขาอธิบาย “แม้ว่าเฉินฉางเซิงจะเป็นผู้สืบทอดที่ถูกต้องของนิกายหลวง แต่เขาก็ไม่ใช่ผู้สืบทอดของอิ๋นหรือซาง เป็นซูหลีต่างหาก”
ด้วยศักดิ์ฐานะของราชามาร เขาย่อมรู้ว่าซูหลีเคยเป็นมือสังหารมาก่อน
หลังจากได้ยินเช่นนี้ เขาก็ดูเหมือนจะเข้าใจขึ้นมาและไม่พูดอะไรอีก
……
……
ซูหลีได้จากโลกนี้ไปแล้ว แต่จิตวิญญาณของเขายังคงอยู่
ความหมายของคำพูดนี้ไม่ได้บอกว่าเขาตายไปแล้ว ดอกเบญจมาศกองสูงอยู่นอกหอกระบี่ของหลีซานในขณะที่ผู้ไว้อาลัยคร่ำครวญว่ายังจดจำใบหน้าและน้ำเสียงของเขาได้อย่างชัดเจน
ที่หมายถึงก็คือแม้ว่าเขาจะนำเทพธิดาศักดิ์สิทธิ์ไปยังดินแดนที่ห่างไกล กระบี่ของเขาก็ยังมีให้เห็นอยู่ในโลกนี้
เขาทิ้งกระบี่ไว้ในจดหมายพวกนั้น ซึ่งจดหมายฉบับสุดท้ายถูกเฉินฉางเซิงเปิดต่อหน้าราชามาร
ในเวลาเดียวกัน กระบี่ของเขาก็อยู่ในมือของเฉินฉางเซิง
แน่นอนว่ากระบี่ของเขาก็อยู่ในมือของเหล่าศิษย์สำนักกระบี่หลีซานเสมอมา ไม่เคยถูกปล่อยมาก่อน
สองปีก่อน กองทัพมารได้บุกโจมตีลงใต้อย่างฉับพลัน ยึดครองแผ่นดินอุดมสมบูรณ์กว้างใหญ่ สู้รบเปิดทางสู่เชิงเขาหานซาน ตอนนี้เองที่ผู้คนนึกถึงช่วงเวลาอันน่าอับอายในประวัติศาสตร์เมื่อพันปีก่อน นึกได้ว่ามนุษยชาติเคยพบกับภัยพิบัติของการสิ้นเผ่าพันธุ์มาแล้วครั้งหนึ่ง
นอกจากกองทัพต้าโจวแล้ว พรรคสำนักทั้งหมดในโลกล้วนเข้าร่วมในสงครามนี้ อาจารย์นักเรียนของสำนักไม้เลื้อยทั้งหกได้เดินทางสู่แนวรบอย่างไม่ขาดสายในขณะที่ผู้บำเพ็ญเพียรแดนใต้จำนวนนับไม่ถ้วน จากสถานศึกษาหนานซีถึงสำนักต้นไหว จากตระกูลชิวซานถึงพรรคตะวันเจิดจ้า ล้วนเดินทางขึ้นเหนือและเริ่มต่อสู้
ก่อนหน้านี้พรรคและตระกูลสูงศักดิ์ในแดนใต้จะรับเพียงคำชี้แนะ ไม่รับคำสั่ง หลังจากการบรรจบกันของเหนือใต้ ก็ไม่เป็นเช่นนั้นอีก ยอดฝีมือเข้าร่วมการต่อสู้มากขึ้น นักสร้างค่ายกลจำนวนมากให้การสนับสนุนทางกลยุทธ์ พวกเขาล้วนทำงานอย่างแข็งขัน พลังการต่อสู้ของกองทัพมนุษย์ได้ก้าวหน้าขึ้นอย่างชัดเจน นอกจากยาจูซาที่เพิ่มขวัญกำลังใจได้อย่างอัศจรรย์แล้ว มนุษยชาติยังสามารถที่จะมีพลังเทียบเท่าเผ่ามารบนทุ่งหิมะ ถึงกับสามารถโต้กลับได้เป็นครั้งคราว เนื่องจากการเปลี่ยนแปลงที่เกิดขึ้นจากการบรรจบกันของเหนือใต้นี้
อย่างไรก็ตาม สำนักกระบี่หลีซานทำเหมือนในอดีตที่ผ่านมา สามผู้อาวุโสหอกระบี่นำศิษย์รุ่นสองโก่วหานสือ กวนเฟยไป๋ เหลียงปั้นหูและศิษย์รุ่นสามจำนวนมากไปยังจุดยุทธศาสตร์อย่างด่านยงเสวี่ยและด่านหลานกวน เพื่อช่วยเหลือกองทัพมนุษย์ในการรบ กระนั้นพวกเขากลับแทบไม่ฟังคำสั่งจากศูนย์บัญชาการ ใช้เวลาส่วนใหญ่ทำแต่เรื่องของตนเอง
การปฏิบัติตัวเช่นนี้ย่อมนำมาซึ่งการตำหนิติเตียนอย่างมาก ทว่าพรรคฉางเซิงในตอนนี้ไร้ความสามารถในการเปลี่ยนการตัดสินใจของสำนักกระบี่หลีซาน ส่วนยอดเขาเทพธิดาศักดิ์สิทธิ์นิ่งเงียบมาตลอดสองปี สถานศึกษาหนานซีกับหลีซานมีความสัมพันธ์ใกล้ชิดกันมาตลอดไม่ว่าอย่างไรก็ตาม ดังนั้นย่อมไม่ออกคำสั่งต่อหลีซาน ส่วนราชสำนัก...
นับตั้งแต่ซูหลี ศิษย์สำนักกระบี่หลีซานล้วนมีแต่กระบี่ในสายตา ดังนั้นราชสำนักย่อมไร้ตัวตนสำหรับพวกเขา
ไม่ว่าจะพูดกันมากเพียงไรก็ไม่มีใครกล้าออกคำสั่งกับสำนักกระบี่หลีซาน นอกจากเหตุผลที่กล่าวไปแล้ว สาเหตุหลักก็คือไม่มีใครมีอะไรจะพูด
ด่านยงเสวี่ยและด่านหลานกวนที่สำนักกระบี่หลีซานเฝ้าป้องกัน เป็นที่ซึ่งเผ่ามารได้รับแรงกดดันมากที่สุด ศิษย์ของสำนักกระบี่หลีซานได้เข้าต่อสู้ในระยะประชิดบนสนามรบ ไม่ยินยอมที่จะให้คนอื่นทำแทน ในเวลาไม่ถึงสองปี ศิษย์รุ่นสามสิบกว่าคนได้ตายในการรบ โก่วหานสือกับเหลียงปั้นหูบาดเจ็บสาหัส ผู้อาวุโสขั้นรวบรวมดวงดาวขั้นสูงของหอกระบี่ได้ถ่วงเวลาทัพหมาป่าเป็นเวลาหนึ่งชั่วยามเต็มๆ เพื่อให้กองทหารม้าเกราะดำของกองทัพเฮยซานถอนตัวไปก่อนที่จะเสียชีวิตอย่างวีรบุรุษ
แล้วจะมีใครพูดอะไรกับสำนักกระบี่หลีซานได้
นอกจากสำนักเด็ดดาราที่คุ้นเคยกับการหลั่งเลือดแล้ว ก็ไม่มีสำนักหรือพรรคใดที่สามารถเทียบการเสียสละตนของสำนักกระบี่หลีซานได้
แตกต่างอย่างมากกับสำนักฝึกหลวง


[Go To Next Chapter]( ./794.md)