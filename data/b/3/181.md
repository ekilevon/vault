##บทที่ 402: แผนของแมวมากเล่ห์
เย่หยานหยูและจ้าวเฟิงหยุดยืนดูอยู่พักหนึ่ง ไม่สอดมือเข้าไปยุ่ง
จ้าวเฟิงชั่งน้ำหนักดูแล้วเข้าใจว่าตนเองนั้นไม่ได้ส่งผลอันใดมาก ไม่อาจที่จะเปลี่ยนแปลงสถานการณ์ได้
บางทีเย่หยานหยูอาจรอหยิบชิ้นปลามัน ใบหน้าระบายไปด้วยรอยยิ้ม
กองกำลังทั้งสองที่กำลังต่อสู้กับแมงป่องยักษ์โบราณไม่โง่เขลา มองไปยังเย่หยานหยูอย่างไม่เป็นมิตร
“เปลี่ยนแผน เย่หยานหยูมา”
ชายหนุ่มจมูกดำ ‘ชื่อกุ้ย’ วาดมืออย่างกะทันหัน ทำให้อัจฉริยะฝ่ายตำหนักผาดำล่าถอยออกไปชั่วคราว ต่างคนต่างหอบหายใจหนักหน่วง
ชื่อกุ้ยและชายหนุ่มชุดสีเลือดจากตำหนักมารจันทราสบตากัน
กองกำลังทั้งสองฝ่ายได้ล่าถอยออกไปรอบนอกอย่างพร้อมเพรียงกัน
จะอย่างไรพวกเขาก็ไม่อาจที่จะเอาชนะแมงป่องยักษ์โบราณได้ในระยะเวลาสั้นๆ เมื่ออีกฝ่ายทำเพียงต้านทานอย่างดื้อดึงอยู่หน้าทางเข้าถ้ำ ไม่ยอมไล่ตามออกมาโจมตี
ยามที่ ‘ชื่อกุ้ย’ เห็นจ้าวเฟิง นัยน์ตาก็ส่องประกายเพลิงสีซีดขึ้น รูม่านตาหดเล็กลง
แม้ว่าเขาจะไม่เคยเห็นจ้าวเฟิงมาก่อน ทว่ากลิ่นอายของเด็กหนุ่มสร้างความรู้สึกคุ้นเคยให้เขามากนัก
หากไม่ใช่เพราะเย่หยานหยู บางทีคนของตำหนักผาดำอาจจะร่วมมือกันโจมตี จัดการจ้าวเฟิงในครั้งเดียว
“หากอยู่กับเย่หยานหยู แม้กวาดตามองไปทั่วทั้งซากปรักหักพังสือเฉิง บางทีอาจไม่มีผู้ใดกล้าลงมือกับข้า”
จ้าวเฟิงรู้เรื่องนี้อยู่ในใจอย่างชัดเจน
ในด้านพลังฝึกตน เย่หยานหยูอยู่ในขั้นนายเหนือแท้ระดับสูง แตกต่างจากชื่อกุ้ยและผู้ฝึกตนขั้นนายเหนือแท้อีกคน
นอกจากนั้น เย่หยานหยูยังมาจากสำนักจิตวิญญาณจันทร์กระจ่าง ความแข็งแกร่งเมื่อเทียบกับขั้นนายเหนือแท้ทั้งสิบแล้วยังสามารถติดหนึ่งในสามได้
หากชื่อกุ้ยและชายหนุ่มชุดสีเลือดร่วมมือกันอาจพอต่อสู้กับเย่หยานหยูได้บ้าง
โดยไม่รู้ตัว
เย่หยานหยูได้กลายเป็นหลุมหลบภัยของจ้าวเฟิงใน ‘ซากปรักหักพังสือเฉิง’ ไป
หรือมิเช่นนั้น ตัวเขาที่อ่อนแอและตัวคนเดียว หากต้องการที่จะมีชีวิตรอดในซากปรักหักพังสือเฉิงย่อมไม่ใช่เรื่องง่าย หากต้องการที่จะแย่งชิงโอกาสในมรดกยิ่งยากเย็นกว่าเดิมนับสิบเท่า
ชื่อกุ้ยและชายหนุ่มชุดสีเลือดแยกตัวออกมา เผชิญหน้ากับเย่หยานหยูห่างออกไปไกล
อัจฉริยะขั้นนายเหนือแท้ทั้งสามเริ่มเจรจากัน
“เย่หยานหยู เจ้ามาพอดี หากเจ้าร่วมมือกับข้าและคนอื่นๆ ย่อมสามารถดึงดูดความสนใจ หรือกระทั่งฆ่าแมงป่องยักษ์โบราณนี่ได้”
ชื่อกุ้ยเสนอ
ชายหนุ่มชุดสีเลือดผู้นั้นผงกศีรษะซ้ำๆ
ความแข็งแกร่งของแมงป่องยักษ์โบราณนั้น แม้พวกเขาร่วมมือกันก็ไม่อาจนับเป็นคู่ต่อสู้ของมันได้ แม้ว่าจะสามารถฆ่าแมงป่องยักษ์นั่นได้ก็ไม่รู้ว่าสุดท้ายแล้วจะเหลือผู้รอดชีวิตสักกี่คน
ในเมื่อเย่หยานหยูมา แทนที่จะปล่อยให้นางคอยหยิบชิ้นปลามัน การให้นางร่วมมือด้วยย่อมดีกว่า
หนึ่ง พวกเขาสามารถลดแรงกดดันและความสูญเสียได้ โอกาสที่จะจัดการแมงป่องยักษ์ได้มีมากขึ้น
สอง เย่หยานหยูมาคนเดียว การเข้าไปในถ้ำแย่งชิงทรัพยากรย่อมด้อยกว่าพวกเขาที่มีคนมากกว่า
ดังนั้นแล้ว
ข้อเสนอของพวกชื่อกุ้ยทั้งสองจึงนับว่าเป็นการเคลื่อนไหวที่ชาญฉลาด
เย่หยานหยูยืนอยู่ที่เดิม ดึงหน้าเย็นชา ไม่ได้เอ่ยคำพูดใด
เมื่อชายหนุ่มชุดสีเลือดเห็นเช่นนั้นจึงเอ่ยขึ้นอย่างเร่งรีบ “เย่เซียนจื่อ เมื่อครู่ผีของพี่ชื่อได้ไปสำรวจ ในถ้ำนั้นเต็มไปด้วยทรัพยากรล้ำค่าหายาก เหตุผลที่แมงป่องยักษ์โบราณนั่นดึงดันป้องกันถ้ำนั่นอย่างมากนั้นเป็นเพราะลูกแมงป่องยักษ์สายเลือดบริสุทธิ์หลายตัวด้านใน ข้าเชื่อว่าเรื่องนี้เย่เซียนจื่อคงจะคาดไว้อยู่แล้ว”
“โอ้? ลูกแมงป่องยักษ์สายเลือดบริสุทธิ์หรือ?”
เย่หยานหยูรู้สึกสนใจ
เรื่องพลังต่อสู้ของแมงป่องยักษ์โบราณ ทุกคนได้ประสบมากับตนเอง แม้จะเผชิญหน้ากับผู้ฝึกตนขั้นนายเหนือแท้ 4-5 คนพร้อมกันก็ไม่ใช่ปัญหา
สายเลือดของแมงป่องยักษ์นั้นทรงพลัง มีพิษของแมงป่องยักษ์ แม้สัมผัสเพียงนิดก็สามารถคร่าชีวิตของผู้ฝึกตนขั้นนายเหนือแท้ได้
หากไม่ใช่เพราะภูตผีของตำหนักผาดำที่สามารถต้านทานพิษของแมงป่องยักษ์ได้ เช่นนั้นแม้จะเป็นผู้ฝึกตนขั้นนายเหนือแท้ทั้งสองก็ไร้หนทาง
สัตว์ปีศาจโบราณที่มีพลังสายเลือดในระดับนี้ หากไปอยู่ที่ด้านนอกมันย่อมไม่อาจประเมินค่าได้ แม้จะเทียบกับสัตว์ล้ำค่าตัวเต็มวัยก็ยังนับว่ามีมูลค่ามากกว่า
ลูกสัตว์ปีศาจง่ายที่จะจับเป็นสัตว์เลี้ยง ความสามารถมากมาย หากฝึกฝนตั้งแต่ยังเยาว์ ความภักดีจะสูง
ด้วยการฝึกฝนของสำนัก เพียงหนึ่งปีให้หลังก็สามารถกลายเป็นสัตว์วิเศษที่ทรงพลังได้แล้ว
หากจะพูดโดยส่วนตัว มันยังสามารถเติบโตตามผู้เป็นนาย เหมือนเป็นแท่นกระโดดของสัตว์วิเศษ
“แมงป่องยักษ์นี่นับเป็นสัตว์เลี้ยงสายต่อสู้ระดับสูง ทั้งการโจมตีและป้องกันล้วนแข็งแกร่งอย่างมาก ทั้งยังมีพิษแมงป่อง...”
จ้าวเฟิงสังเกตความสามารถของแมงป่องยักษ์โบราณ ในหลายๆ ด้านของมันอาจเรียกได้ว่าสมบูรณ์แบบ
เด็กหนุ่มอดไม่ได้ที่จะเลื่อนสายตาไปมองแมวขโมยตัวน้อยสลับกับแมงป่องยักษ์
ในด้านของพลังต่อสู้และความอันตราย แมวขโมยตัวน้อยอาจเรียกได้ว่าเป็นเพียงเต้าหู้ก้อนหนึ่ง เป็นแท่งไม้พยากรณ์เท่านั้น
การเคลื่อนไหวหน้าของจ้าวเฟิงได้ตกอยู่ในสายตาของเย่หยานหยู มุมปากของหญิงสาวอดไม่ได้ที่จะยกโค้งขึ้นอย่างยินดี
“ไอสวรรค์ในถ้ำนั่นพิเศษอย่างมาก หากสามารถเอาชนะแมงป่องยักษ์โบราณนี่ได้และแบ่งผลประโยชน์ให้ทุกคน มูลค่าของมันย่อมไม่จำกัดอยู่แค่ที่ลูกแมงป่องยักษ์”
จ้าวเฟิงพลันเอ่ยนอกเรื่องขึ้น
ชื่อกุ้ยและชายหนุ่มชุดสีเลือดที่มีพลังขั้นนายเหนือแท้มองตรงไปยังร่างของเด็กหนุ่มผมฟ้า
จ้าวเฟิงยืนอยู่ด้านหลังของเย่หยานหยู พวกเขาจึงไม่อาจเข้าใจถึงสถานะของเด็กหนุ่มผู้นี้ได้
ทว่าในเมื่อเขากล้าที่จะเอ่ยแทรกขึ้น ทั้งเย่หยานหยูยังไม่เอ่ยอันใด บางทีเขาอาจเป็นคนของสำนักจิตวิญญาณจันทร์กระจ่าง
“ด้วยพลังสายเลือดดวงตาที่แข็งแกร่งของเด็กนี่ เป็นไปได้มากที่มันจะได้รับความเชื่อใจอย่างมากจากเย่หยานหยู”
ชื่อกุ้ยและคนอื่นๆ กระทั่งหวาดกลัวจ้าวเฟิงมากกว่าเดิม
อัจฉริยะจากตำหนักผาดำเข้าใจถึงพลังและวิธีการแปลกประหลาดของจ้าวเฟิงเป็นอย่างดี
ทว่าพวกเขาคงไม่อาจที่จะคาดเดาถึงความสัมพันธ์ที่แท้จริงระหว่างจ้าวเฟิงและเย่หยานหยูได้
เย่หยานหยูขี้เกียจเอ่ยปาก ทำให้พลาดโอกาสในการค้นหาพลังที่แท้จริงของจ้าวเฟิงไปโดยไม่รู้ตัว
“เป็นเช่นนี้ ในถ้ำนั่นมีทรัพยากรสมบัติอื่นๆ อยู่จริง มันได้มีสมบัติโบราณหายากอยู่บางส่วน ตัวอย่างเช่นเห็ดอินตู๋ ผลโลหิต และหญ้าคืนชีวิต”
ชายหนุ่มชุดสีเลือดเอ่ยตอบ
เมื่อได้ยินเช่นนั้น เย่หยานหยูจึงรู้สึกตื่นเต้นขึ้นบ้าง
สมุนไพรล้ำค่าที่ชายหนุ่มชุดสีเลือดเอ่ยมานั้นเพียงพอที่จะทำให้ผู้ฝึกตนขั้นนายเหนือแท้ต้องริษยา กระทั่งทำให้ผู้สูงศักดิ์ในขอบเขตแก่นก่อกำเนิดเกิดความละโมบ
‘เห็ดอินตู๋’ จะเติบโตขึ้นบริเวณที่มีธาตุหยินหนาแน่น ได้รับการบำรุงจากปราณหยิน หลังจากผ่านไปมากกว่าหมื่นปีจึงจะถือกำเนิดขึ้น เห็ดนี้ยอดเยี่ยมในการใช้พัฒนาภูตผีซากศพ เป็นหนึ่งในวัตถุดิบในการกลั่นพิษของฟ้าดิน
‘ผลโลหิต’ เป็นสมุนไพรที่สูญพันธ์ไปจากโลกแล้ว ควบรวมแก่นแท้ของโลหิตหยิน สามารถเพิ่มพลังชีวิต เสริมความแข็งแกร่งให้พลังฝึกตนอย่างมาก โดยเฉพาะยอดฝีมือในศาสตร์แห่งโลหิตจะได้รับผลเป็นสองเท่า
หลังจากที่จ้าวเฟิงได้ยินชื่อของสมบัติที่สูญหายเหล่านั้น หัวใจก็เต้นรัว
ไม่แปลกใจเลยที่สายตาของเย่หยานหยูจะเปลี่ยนแปลงไปเล็กๆ
“ผลโลหิตนี้ หากไปอยู่ที่ทวีปบุปผาครามย่อมกลายเป็นสมบัติล้ำค่าอย่างมากแน่นอน หากผู้นำลัทธิมารจันทราชาดบาดเจ็บสาหัสทว่ายังไม่ตาย กินมันเข้าไปสัก 1-2 ลูก บางทีพลังอาจจะกลับสู่ขอบเขตแก่นก่อกำเนิดอีกครั้งอย่างรวดเร็ว หากข้าได้ครอบครองสักลูก แม้จะไม่ได้ฝึกฝนในศาสตร์แห่งโลหิต ทว่าข้าจะสามารถทะลวงเข้าสู่ขั้นนายเหนือแท้ได้อย่างแน่นอน”
หัวใจของจ้าวเฟิงเต้นรัว
ผลโลหิตสามารถทำให้พลังของจ้าวเฟิงเพิ่มขึ้นอย่างก้าวกระโดด กระทั่งมีโอกาสที่จะทะลวงขั้นได้
ผลโลหิตนั้น หากเป็นผู้ฝึกตนขั้นผู้วิเศษแท้ระดับสูง หรือขั้นผู้วิเศษแท้ระดับสุดยอดทั่วไปอาจนับว่าสูญเปล่า
ทว่าจ้าวเฟิงมีขอบเขตจิตวิญญาณขั้นนายเหนือแท้ ความสามารถในการดูดกลืนพลังเทียบเคียงได้กับเหล่านายเหนือ หากกินไปสักลูก ปิดด่านฝึกตนสัก 4 วันย่อมสามารถทะลวงเข้าสู่ขั้นนายเหนือแท้ได้
หากผู้สูงศักดิ์ในขอบเขตแก่นก่อกำเนิดกินผลโลหิตเข้าไปยังได้รับผลประโยชน์อย่างมาก ไม่ต้องเอ่ยถึงขอบเขตจิตวิญญาณที่แท้จริงเลย
ที่น่าเสียดายคือสมบัติล้ำค่าเช่นนี้ ในทวีปบุปผาครามไม่ปรากฏอยู่
นอกจากนั้น เมื่อเอ่ยถึง ‘เห็ดอินตู๋’ และ ‘หญ้าคืนชีวิต’ พวกมันก็นับเป็นสมบัติระดับสุดยอดที่เทียบเคียงกับ ‘ผลโลหิต’ ได้เป็นอย่างน้อย
“อืม หญ้าคืนชีวิต...”
จ้าวเฟิงพลันนึกถึงบางสิ่งขึ้นได้
‘หญ้าคืนชีวิต’ หนึ่งในของวิเศษของฟ้าดิน มีไอพลังชีวิต สามารถรักษาบาดแผลถึงตาย ย้อนคืนหยินหยาง หวนคืนชีวิต หญ้าคืนชีวิตนี้สามารถให้กำเนิดวารีแห่งชีวิตได้ มันสามารถรักษาบาดแผลได้ทุกประเภท หรือสามารถใช้ในการยืดอายุขัยได้
ทันใดนั้น
ในสมองของจ้าวเฟิงพลันปรากฏเสียงเสียงหนึ่งขึ้น “ทั้งหมดนับว่าขึ้นอยู่กับวาสนาของเจ้าแล้ว หากเจ้าต้องการที่จะตอบแทนตาแก่ผู้นี้ ในงานชุมนุมเซียนมังกรก็จงสร้างชื่อให้เลื่องลือ เข้าสู่หนึ่งในยี่สิบอันดับแรก หากในมรดกแห่งยู่ไว่เจ้าสามารถช่วยตาแก่ผู้นี้หา ‘วารีแห่งชีวิต’ ‘ยาแปลงอายุเปลี่ยนชีพ’ และของอื่นๆ ที่มีพลังในการเติมเต็มพลังชีวิตได้ ตาแก่ผู้นี้จะซาบซึ้งยิ่งนัก”
ก่อนหน้า ที่กองบัญชาการลัทธิโลหะเลือด บุรุษผมสีเลือด เถี่ยหมัว เคยได้แนะนำจ้าวเฟิงให้กับชายชราคิ้วหนาผมแดงผู้หนึ่ง ชายชราคนนั้นได้เอ่ยประโยคนี้กับเขา
เป็นเพราะชายชราคนนั้น จ้าวเฟิงจึงสามารถเหยียบย่างเข้าไปในศาสตร์แห่งจิตวิญญาณและสายเลือดดวงตา วิสัยทัศน์กว้างไกลขึ้น
ชายชราลึกลับผู้นั้นต้องการ ‘วารีแห่งชีวิต’ ที่ ‘หญ้าคืนชีวิต’ ในถ้ำแห่งนี้สามารถให้กำเนิดได้
อาจกล่าวได้ว่า หญ้าคืนชีวิตนับว่าล้ำค่ากว่าวารีแห่งชีวิต
ในยามนี้
จ้าวเฟิงและเย่หยานหยูได้เข้าใจในที่สุดว่าเหตุใดแมงป่องยักษ์โบราณนั่นจึงได้ป้องกันทางเข้าถ้ำอย่างหนาแน่น ไม่ยอมให้ผู้ใดรุกราน
ที่มันป้องกันอย่างสุดชีวิตนั้นไม่ใช่เพียงเพราะลูกของมัน ทว่าเพราะด้านในยังมีแดนสมบัติอยู่อีก
“เราร่วมมือกันจัดการแมงป่องยักษ์ ผลประโยชน์ในถ้ำนั่นให้ขึ้นอยู่กับความสามารถของแต่ล่ะคน”
พวกชื่อกุ้ยทั้งสองไม่ปิดบังอีกต่อไป
หากมีผลประโยชน์ไม่มากพอ พวกเขาเองก็คงต้องยอมแพ้ในความคิดที่จะให้เย่หยานหยูลงมือ
จ้าวเฟิงพอจะคาดการณ์ได้ว่าในถ้ำนั้นยังมีสมบัติล้ำค่าในระดับเดียวกับ ‘ผลโลหิต’ อยู่อีก มีเพียง 2-3 อย่างที่ถูกเอ่ยขึ้นเมื่อครู่
เมื่อคิดดูแล้ว ในใจของเขาก็พลันปรากฏความคาดหวังและตื่นเต้นขึ้นอย่างมาก
ไม่นาน
ผู้ฝึกตนขั้นนายเหนือแท้ทั้งสามก็ได้ตกลงกันในที่สุด พลันส่งการโจมตีที่แข็งแกร่งไปยังร่างของแม่งป่องยักษ์โบราณอย่างพร้อมเพรียงกัน
มันคือการร่วมมือกันที่หาได้ยากของสามสำนัก สำนักจิตวิญญาณจันทร์กระจ่าง ตำหนักมารจันทรา และตำหนักผาดำ
ย่าห์
ยามนี้ ชื่อกุ้ยได้ส่งหุ่นเชิดศพขั้นนายเหนือแท้ออกไป แม้จะไม่ใช่โครงกระดูกลายเงินก่อนหน้า ทว่าก็ยังเป็นศพโลหิตเงิน
หุ่นเชิดศพทั้งสองนี้สูง 2-3 หลา กลิ่นอายมืดทะมึน ไม่หวาดกลัวพิษของแมงป่องยักษ์ ร่วมมือกันต้านทานเป้าหมาย
“ในมือของชื่อกุ้ยผู้นี้กลับมีหุ่นเชิดศพขั้นนายเหนือแท้อยู่สองตัว”
จ้าวเฟิงรู้สึกประหลาดใจและริษยา
ไม่ว่าจะฆ่าแมงป่องยักษ์โบราณได้สำเร็จหรือไม่ หุ่นเชิดศพที่แข็งแกร่งของตำหนักผาดำก็นับเป็นกุญแจสำคัญ สามารถต้านทานแมงป่องยักษ์โบราณไว้ได้ตรงๆ
ในมือของชายหนุ่มชุดสีเลือดจากตำหนักมารจันทราได้ปรากฏดาบจันทร์เสี้ยวสีโลหิตขึ้น ส่งกลิ่นอายโหดเหี้ยมออกมา
ครืนนน เปรี้ยง
ดาบจันทร์เสี้ยวโลหิตในมือของชายหนุ่มวาดออก สร้างวงแสงสีเลือดที่มีกลิ่นอายอำมหิตออกไป กัดกร่อนร่างของแมงป่องยักษ์โบราณ
พลังของเย่หยานหยูเหนือกว่าชื่อกุ้ยและชายหนุ่มชุดสีเลือด มือขาววาดออกสร้างคลื่นแสงสีราวกับปรอท ส่องประกายราวจันทรา สร้างเป็นดาบโปร่งใสสีปรอทวาดผ่านม่านแห่งราตรี
ยามที่นางส่งการโจมตีออกไป กระทั่งแมงป่องโบราณยักษ์ที่แข็งแกร่งยังปรากฏความหวาดกลัวขึ้นในแววตา
ชื่อกุ้ยและชายหนุ่มชุดสีเลือดสบตากัน สีหน้าย่ำแย่ลงอย่างมาก
“เย่หยานหยูผู้นี้ได้ฝึกตนเพลงดาบจิตวิญญาณจันทราได้จนถึงระดับนี้แล้ว บางทีภายใต้ดาบของนาง โครงกระดูกขั้นนายเหนือแท้ของข้าคงจะขาดออกเป็นสองท่อน”
ใจของชื่อกุ้ยเต็มไปด้วยความตื่นตะลึง
“ผู้ที่มีพลังต่ำกว่าขอบเขตแก่นก่อกำเนิดยากที่จะเป็นคู่ต่อสู้ของวีรสตรีผู้นี้ได้”
ชายหนุ่มชุดสีเลือดสูดลมหายใจลึกเข้าไปอย่างช่วยไม่ได้
ในสามสำนัก ตำหนักมารจันทราและตำหนักผาดำมียอดฝีมืออยู่หลายคนในขณะที่สำนักจิตวิญญาณจันทร์กระจ่างกลับมีเพียงเย่หยานหยูเพียงคนเดียว แต่นางกลับสามารถเอาชนะอีกสองสำนักได้
“พลังต่อสู้ของสตรีผู้นี้เป็นไปได้อย่างมากว่าจะอยู่ในระดับเดียวกับรองจ้าวลัทธิโลหะเลือด”
จ้าวเฟิงรู้สึกชื่นชมเย่หยานหยูมากขึ้น
เมื่อถึงเวลาหนึ่ง
นัยน์ตาของแมวขโมยตัวน้อยที่อยู่ที่มุมหนึ่งส่องประกายเจ้าเล่ห์ออกมา สบตากับจ้าวเฟิงเป็นครั้งแรก
เด็กหนุ่มตระกูลจ้าวมองลึกเข้าไปในดวงตาของมัน แมวขโมยตัวน้อย แผนการของเจ้านับว่าละเอียดอ่อนโดยแท้ ทว่าก็ยังมีความเสี่ยงมหาศาล เย่หยานหยู รวมทั้งสำนักจิตวิญญาณจันทร์กระจ่างที่อยู่เบื้องหลังนางนั้นไม่อาจใช้คำว่าน่าพรั่นพรึงมาอธิบายได้


[Go To Next Chapter]( ./182.md)