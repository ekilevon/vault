##บทที่ 410: แลกเปลี่ยน
ในยามนี้
จ้าวเฟิงเผชิญหน้ากับกองกำลังของตำหนักผาดำเพียงคนเดียวด้วยใบหน้าสบายอารมณ์
“อย่าได้บอกข้าเชียวว่าเด็กนี่คิดจะปะทะกับกองกำลังของตำหนักผาดำของเรา?”
อัจฉริยะจากตำหนักผาดำเค้นเสียงเย้ยหยัน ใบหน้าเต็มไปด้วยความขบขัน
ทว่าในกลุ่มคน ดรุณีบัวดำกลับเผยใบหน้าที่เต็มไปด้วยความตื่นกลัวหวาดหวั่น ไม่กล้าที่จะเอ่ยยั่วยุจ้าวเฟิง
“ไอ้หนู... หรือเป็นว่าเจ้าต้องการที่จะเข้าร่วมตำหนักผาดำ? แต่เจ้าก็นับเป็นอัจฉริยะในศาสตร์แห่งภูตผีที่หาได้ยากผู้หนึ่งจริงๆ ข้าสามารถแนะนำเจ้าให้ได้”
นัยน์ตาของชื่อกุ้ยส่องประกายเปลวเพลิงแผ่วจาง ชายหนุ่มเลียริมฝีปาก หางตาเหลือบมองไปยังเย่หยานหยูที่อยู่ห่างออกไปสองลี้อย่างรวดเร็ว
ในระยะทางเท่านี้ ชื่อกุ้ยมั่นใจว่าเขาสามารถฆ่าจ้าวเฟิงได้ก่อนที่เย่หยานหยูจะมาทัน
ทว่าจ้าวเฟิงที่เผชิญหน้ากับคนของตำหนักผาดำกลับมีท่าทีเยือกเย็น ไร้ซึ่งความหวาดกลัว
ที่แปลกไปกว่านั้นคือเย่หยานหยูที่ฟื้นตัวอยู่ห่างออกไปก็ไม่ได้ให้ความสนใจกับสถานการณ์ที่นี่ตั้งแต่เริ่ม ราวกับไม่สนใจถึงความปลอดภัยของเด็กหนุ่มตระกูลจ้าว
ทั้งหมดนี้ล้วนเป็นเรื่องผิดแปลก ทำให้ชื่อกุ้ยรู้สึกประหลาดใจอยู่ในใจ
อย่าได้บอกข้าเชียวว่าเย่หยานหยูไม่สนใจในชีวิตของจ้าวเฟิง?
สายตาของคนจากตำหนักผาดำสั่นระริก ปรากฏความเคลือบแคลงสงสัยว่าอีกฝ่ายจะเล่นตุกติก
ความจริงแล้ว
ความรู้สึกของชื่อกุ้ยและคนอื่นๆ ถูกต้อง เย่หยานหยูไม่สนใจจะยุ่งเกี่ยวกับเรื่องของจ้าวเฟิงจริงๆ นางกังวลเพียงว่าการตายของจ้าวเฟิงอาจส่งผลต่อแมวขโมยตัวน้อย
สำหรับจ้าวเฟิง
เขาไม่หวาดกลัวคนของตำหนักผาดำ ขอบเขตจิตวิญญาณของเขาในยามนี้สูงถึงขั้นนายเหนือแท้ระดับต่ำ ทั้งยังมี ‘หุ่นเชิดศพพิษเงินทมิฬ’ ที่มีพลังต่อสู้เทียบเท่ากับขั้นนายเหนือแท้ได้ ผู้ฝึกตนขั้นนายเหนือแท้ทั่วไปไม่อาจนับเป็นคู่ต่อสู้ของเขาได้
“มาแลกเปลี่ยนกัน”
สีหน้าของจ้าวเฟิงแทบไม่ปรากฏความรู้สึก เอ่ยยื่นข้อเสนอขึ้น
แลกเปลี่ยน?
บนใบหน้าของชื่อกุ้ยและคนอื่นๆ ปรากฏความตื่นตะลึงขึ้นเล็กๆ ก่อนจะเผยความเหยียดหยามออกมา
ไม่รอให้อีกฝ่ายตอบรับ จ้าวเฟิงก็ใช้ดวงตาเทพเจ้ากวาดมองคนทั้งหมดเล็กๆ
ฟุ่บ!
จิตสำนึกรับรู้ของคนจากตำหนักผาดำได้ปรากฏขึ้นในศาลาแสนธรรมดาแห่งหนึ่งในทันที
ในศาลา
จ้าวเฟิงนั่งอยู่ฝั่งหนึ่ง ชื่อกุ้ยและคนอื่นๆ นั่งอยู่อีกฝั่ง
“ภาพมายา? พวกเราถูกดึงเข้ามาได้เช่นนี้?”
“วิชามายาของเด็กนี่ยอดเยี่ยมโดยแท้ ใช้วิธีนี้ในการพูดคุยกับพวกเรา”
อัจฉริยะจากตำหนักผาดำหลายคนค่อนข้างประหลาดใจ เกิดความประทับใจในตัวจ้าวเฟิงอย่างมาก
สีหน้าของชื่อกุ้ยแปรเปลี่ยนไปเล็กๆ รูปลักษณ์ของศาลาที่สร้างขื้นจากพลังมายาของจ้าวเฟิงนั้นค่อนข้างสมจริง ที่สำคัญไปกว่านั้นกลับสามารถครอบคลุมทุกคนไว้ได้อย่างเงียบงัน
เขาเข้าใจขึ้นในทันทีว่าเหตุใดจ้าวเฟิงจึงกล้ามาเผชิญหน้ากับพวกเขาด้วยตัวคนเดียว
ขอบเขตจิตวิญญาณของเด็กหนุ่มสูงถึงขั้นนายเหนือแท้ระดับต่ำ แตกต่างกับชื่อกุ้ยไม่มากนัก
หากใช้วิชาประเภทภาพลวงตา บางทีนอกจากชื่อกุ้ยแล้ว อัจฉริยะจากตำหนักผาดำคนอื่นๆ คงไม่อาจต่อต้าน
“เจ้าต้องการแลกเปลี่ยนสิ่งใด? มีสิ่งใดที่มากค่าพอจะแลกเปลี่ยนกับข้า?”
ชื่อกุ้ยเอ่ยเข้าเรื่องตรงๆ
ในยามนี้ เขาไม่กล้าที่จะดูถูกจ้าวเฟิง
หากเย่หยานหยูและจ้าวเฟิงร่วมมือกันจริงๆ ไม่มีทางที่พวกเขาจะรอด
เป็นเรื่องดีที่จากที่เขาเห็น ระหว่างจ้าวเฟิงและเย่หยานหยูยังมีช่องว่างบางอย่างอยู่ ไม่ได้เชื่อมั่นใจอีกฝ่ายจริงๆ
“ข้าต้องการก้ามของแมงป่องยักษ์ ผลึกกระดูกมารหยิน แล้วก็หญ้าหมื่นศพ”
จ้าวเฟิงเอ่ยชื่อวัสดุสามอย่างออกมา
ในวัสดุทั้งสาม ‘ก้ามของแมงป่องยักษ์’ จ้าวเฟิงมั่นใจว่าตำหนักผาดำมีครอบครองอยู่
ในยามที่แบ่งศพแมงป่องยักษ์โบราณ ก้ามของแมงป่องยักษ์ได้ไปตกอยู่ในมือของตำหนักผาดำ
สำหรับผลึกกระดูกมารหยินและหญ้าหมื่นศพนั้นเด็กหนุ่มไม่แน่ใจ
“ก้ามแมงป่องยักษ์พวกข้ามีอยู่สี่ จะแลกเปลี่ยนสักหนึ่งใช่ว่าจะไม่ได้ สำหรับ ‘ผลึกกระดูกมารหยิน’ ที่สามารถเพิ่มพลังโจมตีของหุ่นเชิดศพนับเป็นของล้ำค่าหายาก ส่วนหญ้าหมื่นศพก็สามารถเพิ่มพลังฝึกตนของหุ่นเชิดศพ กระทั่งสามารถทำให้มันทะลวงขั้นได้ นับว่าเทียบเคียงได้กับ ‘เห็ดอินตู๋’ ของชิ้นนี้แม้เรามีก็จะไม่แลกเปลี่ยนกับเจ้า”
ชื่อกุ้ยอธิบายด้วยท่าทีเรียบเฉย
เขาครุ่นคิด จ้าวเฟิงต้องการของเหล่านี้ไปเพื่ออันใดกัน?
ไม่นาน
นัยน์ตาของชื่อกุ้ยก็ส่องประกายวาบ “ก้ามของแมงป่องยักษ์มาจากร่างของแมงป่องยักษ์โบราณ ความแหลมคมสูงนัก เมื่อรวมเข้ากับถุงพิษของแมงป่องยักษ์ก็จะมีพลังในการทะลุทะลวงที่ยากจะเทียบเคียง สามารถสร้างการโจมตีและพลังพิษที่รุนแรงกว่าเดิมได้ เขาต้องการก้ามของแมงป่องยักษ์ไปเสริมเขี้ยวเล็บให้กับหุ่นเชิดศพ ร่วมกับพิษของแมงป่องยักษ์...”
เขาควรค่าแล้วที่เป็นอัจฉริยะขั้นนายเหนือแท้ของตำหนักผาดำ เข้าใจความคิดของจ้าวเฟิงอย่างรวดเร็ว
จ้าวเฟิงมีแผนเช่นนั้นอยู่จริงๆ
ใช้ก้ามของแมงป่องยักษ์เสริมความแหลมคมให้เขี้ยวเล็บของหุ่นเชิดศพ ที่สำคัญไปกว่านั้นยังทำให้พิษของแมงป่องยักษ์แสดงผลออกมาได้อย่างสมบูรณ์
“ทว่า ‘ผลึกกระดูกมารหยิน’ นั่นสามารถเพิ่มพลังโจมตีของหุ่นเชิดศพได้ มีเพียงแค่การโจมตีรุนแรงขึ้นจึงจะสามารถตัดผ่านการป้องกันของคู่ต่อสู้ พิษของแมงป่องยักษ์จึงสามารถส่งผล”
ชื่อกุ้ยไหลตามความคิด ยังคงวิเคราะห์ต่อไป
“แต่แม้ผลึกกระดูกมารหยินจะสามารถเพิ่มพลังโจมตีของหุ่นเชิดศพ หากระดับของหุ่นเชิดศพไม่เพียงพอ สุดท้ายแล้วก็ไม่อาจคุกคามขั้นนายเหนือแท้ได้อยู่ดี ดังนั้นแล้วเขาจึงต้องการ ‘หญ้าหมื่นศพ’ ไปเพิ่มระดับให้เป็นหุ่นเชิดศพขั้นนายเหนือแท้”
สุดท้ายแล้ว
ชื่อกุ้ยก็ได้เข้าใจความคิดทั้งหมด สายตาโหดเหี้ยมดุดันมองไปยังจ้าวเฟิง
เมื่อสิ่งที่จ้าวเฟิงคิดไว้สำเร็จ พลังของเขาจะสร้างแรงคุกคามมหาศาลต่อสิบยอดฝีมือขั้นนายเหนือแท้
ในยามนั้น กระทั่งชื่อกุ้ยก็ต้องหวาดกลัวเด็กหนุ่ม
“ข้าจะไม่แลกเปลี่ยน”
ชื่อกุ้ยเอ่ยปฏิเสธอย่างเด็ดขาด
จ้าวเฟิงไม่รู้สึกผิดคาด มีหรือที่ชื่อกุ้ยจะช่วยศัตรูเสริมความแข็งแกร่งโดยไร้ซึ่งเหตุผล
ทว่า
เหตุผลที่ทำให้เขายอมมาหาชื่อกุ้ยนั้นคือเขามั่นใจอยู่บ้าง แม้ว่าจะไม่ใช่ร้อยส่วนก็ตาม
“ข้าจะแสดงวัสดุในการแลกเปลี่ยนให้ดู หากต้องการก็แลกเปลี่ยน หากไม่ก็แยกกัน”
สิ้นคำของจ้าวเฟิง ในมือของเด็กหนุ่มก็ปรากฏวัสดุขึ้นเป็น ‘น้ำค้างยอดไผ่ตะวันจันทรา’ หนึ่งหยดและ ‘ศิลารอยหมึกสวรรค์’ ส่วนหนึ่ง
น้ำค้างยอดไผ่ตะวันจันทราในมือของจ้าวเฟิงยังเหลืออีกสามหยด ในแผนนี้ใช้แลกเปลี่ยนไปหนึ่งหยด
ศิลารอยหมึกสวรรค์กองใหญ่ได้ถูกจ้าวเฟิงแบ่งออกเป็นสามส่วน จากการเพิ่มพลังให้กับหุ่นเชิดศพทั้งสองเด็กหนุ่มได้ใช้ไปสองส่วน บัดนี้เหลือเพียงส่วนเดียวเท่านั้น
เมื่อเห็นวัสดุเหล่านั้น สีหน้าของชื่อกุ้ยก็แปรเปลี่ยนไปเล็กๆ
“หากข้าจดจำไม่ผิด ยามที่โครงกระดูกขั้นนายเหนือแท้ของเจ้าต่อสู้กับแมงป่องยักษ์โบราณก็แตกหักไปอยู่บ้าง ทั้งหุ่นเชิดศพขั้นนายเหนือแท้ของเจ้ายังเสียแขนไปข้างหนึ่งให้เย่หยานหยู ไม่รู้ว่าพี่ชายชุดแดงผู้นั้นช่วยซ่อมให้หรือไม่?”
จ้าวเฟิงแย้มยิ้มบาง
ใบหน้าของชื่อกุ้ยมืดทะมึนลง ไม่เอ่ยคำ
ในวันที่ผ่านมา หุ่นเชิดศพขั้นนายเหนือแท้ทั้งสองของเขาถูกซ่อมอย่างยากลำบาก ใช้วัสดุล้ำค่าไปมากมาย ทว่าหลังจากการซ่อมแซมนั้น ความแข็งแกร่งทางกายภาพของพวกมัน รวมทั้งพลังต่อสู้ก็ลดลงเล็กๆ
ทว่าศิลารอยหมึกสวรรค์ของจ้าวเฟิงสามารถเพิ่มความแข็งแกร่งให้กระดูก เพิ่มความสามารถของหุ่นเชิดศพได้จริงๆ
อาจกล่าวได้ว่าศิลารอยหมึกสวรรค์สร้างแรงดึงดูดมหาศาลให้กับชื่อกุ้ย
“หากได้ของพวกนั้น หุ่นเชิดศพขั้นนายเหนือแท้ทั้งสองของข้าจะไม่เพียงแค่ฟื้นฟูเข้าสู่สภาพสมบูรณ์ กระทั่งมีพื้นฐานมั่นคง พลังเพิ่มขึ้นเล็กๆ”
ชื่อกุ้ยตื่นเต้น ทว่าไม่ได้เอ่ยปากออกไปในทันที
“ฮี่ฮี่ เจ้าได้ใช้ ‘เนตรวิญญาณอาฆาต’ วิชาต้องห้ามในระดับนั้น ดวงวิญญาณย่อมได้รับผลกระทบจากการกัดกร่อนของวิญญาณอาฆาต ด้วย ‘น้ำค้างยอดไผ่ตะวันจันทรา’ เพียงหนึ่งหยดก็สามารถฟื้นฟูได้ราวกับไม่เคยบาดเจ็บมาก่อน”
จ้าวเฟิงแย้มยิ้ม
ในยามนี้ สีหน้าของชื่อกุ้ยแปรเปลี่ยนไปอย่างรุนแรง
การใช้ ‘เนตรวิญญาณอาฆาต’ สิ่งที่เขาต้องเสียไปไม่ใช่น้อย โดยเฉพาะการใช้กับเย่หยานหยูที่มีพลังฝึกตนสูงกว่า ตัวเขาได้รับบาดเจ็บทั้งทางกายภาพและจิตใจจริงๆ
แม้จะเป็นอัจฉริยะจากตำหนักผาดำ น้ำค้างยอดไผ่ตะวันจันทราก็ทำให้เขาไม่ต้องพักฟื้นแล้ว
ขอบเขตจิตวิญญาณของเย่หยานหยูสูงกว่าเขา นี่ทำให้จ้าวเฟิงแลกเปลี่ยนน้ำค้างยอดไผ่ตะวันจันทราสองหยดไปกับนางเพื่อให้แน่ใจว่านางจะหายดี
“หากไม่แลกเปลี่ยน ข้าก็จะเก็บล่ะนะ”
จ้าวเฟิงลุกขึ้นช้าๆ ยกมือโบกเล็กๆ
ฟุ่บ!
ประสาทสัมผัสของผู้คนกลับมายังท้องนภาเหนือหุบเขา
ทั้งหมดนั้นเป็นจ้าวเฟิงสร้างพื้นที่ลวงตาขึ้นพูดคุยอย่างเป็นส่วนตัว เว้นเสียแต่จะมีพลังสูงถึงในขอบเขตแก่นก่อกำเนิด ผู้อื่นก็ยากที่จะดักฟังได้
“เดี๋ยว...”
ชื่อกุ้ยขบฟันแน่น เรียกจ้าวเฟิงให้หยุด
จ้าวเฟิงยังมีท่าทีเยือกเย็นสงบนิ่งในขณะที่รับมือกับสถานการณ์กดดันจากตำหนักผาดำ
สาเหตุที่เขาเอ่ยยื่นข้อเสนอแลกเปลี่ยนนับเป็นการฉกฉวยโอกาสอยู่บ้าง
หากจะพูดในยามนี้ ความแข็งแกร่งของชื่อกุ้ยลดลงอย่างเห็นได้ชัด ต้องการศิลารอยหมึกสวรรค์และน้ำค้างยอดไผ่ตะวันจันทรา
“หากได้ของสองอย่างนั่นมา ไม่เพียงแค่พลังของข้าจะฟื้นคืน แต่อาจจะเพิ่มขึ้นด้วย”
ชื่อกุ้ยตัดสินใจในที่สุด
ชายหนุ่มนำก้ามของแมงป่องยักษ์ที่ใหญ่ราวกับกิ่งไม้ออกมาชิ้นหนึ่ง
“ก้ามแมงป่องยักษ์”
จ้าวเฟิงผงกศีรษะ
จากนั้นชื่อกุ้ยจึงให้ชายหนุ่มร่างผอมแห่งผู้หนึ่งนำผลึกสีเงินดำออกมา ท่าทีลนลานของอีกฝ่ายไม่จางหายไป
“ผลึกกระดูกมารหยิน”
จ้าวเฟิงพึงพอใจอย่างมาก
“มีเพียงแค่ ‘หญ้าหมื่นศพ’ ที่พวกเราไม่มี และแม้จะมี สองสิ่งที่เจ้าจะแลกเปลี่ยนก็นับว่ามีค่าไม่เพียงพอ”
น้ำเสียงกดต่ำของชื่อกุ้ยดังขึ้น
ชายหนุ่มเค้นเสียงอยู่ในใจ “ไม่มีหญ้าหมื่นศพ หุ่นเชิดศพของเจ้าย่อมยากที่จะทะลวงเข้าสู่ขั้นนายเหนือแท้ได้ แม้จะเพิ่มความรุนแรงของพิษ การโจมตีจะแหลมคมเพียงใดก็ไม่อาจคุกคามข้าได้”
ความจริงแล้ว
ชื่อกุ้ยและคนอื่นๆ ไม่มีหญ้าหมื่นศพอยู่ หากมีก็คงใช้กับหุ่นเชิดของตนเองไปแล้ว
“ได้”
จ้าวเฟิงเผยสีหน้าราวกับกล้ำกลืนฝืนใจออกมา
ยามแลกเปลี่ยน เขาจงใจเอ่ยถึง ‘หญ้าหมื่นศพ’ ออกมาเพื่อที่จะทำให้ชื่อกุ้ยไขว้เขว ให้อีกฝ่ายคิดว่าเขาต้องการที่จะครอบครองสิ่งนี้อย่างเร่งด่วนเพื่อเพิ่มระดับของหุ่นเชิดศพ
การทำให้ชื่อกุ้ยเข้าใจผิดเช่นนั้น หนึ่งคือจ้าวเฟิงจะสามารถปกปิดรายละเอียดได้ ทั้งยังทำให้อีกฝ่ายประเมินศัตรูต่ำจากการแลกเปลี่ยน
ตั้งแต่เริ่มจนจบ เด็กหนุ่มไม่เคยคาดหวังว่าจะได้ครอบครองหญ้าหมื่นศพ การที่สามารถได้ครอบครอง ‘ก้ามแมงป่องยักษ์’ และ ‘ผลึกกระดูกมารหยิน’ ได้พร้อมกันก็นับว่าประสบความสำเร็จมากแล้ว
เพื่อความ ‘ปลอดภัย’ จ้าวเฟิงจึงให้ชื่อกุ้ยส่งอัจฉริยะขั้นผู้วิเศษแท้ระดับสุดยอดสองคนออกมาแลกเปลี่ยน
จะอย่างไรในฉากหน้า ฝ่ายตำหนักผาดำก็ได้เปรียบกว่าโดยสิ้นเชิง
“เด็กนี่ระมัดระวังดี”
ชื่อกุ้ยผงกศีรษะตกลง
ไม่นาน
จ้าวเฟิงก็ได้ครอบครอง ‘ก้ามแมงป่องยักษ์’ และ ‘ผลึกกระดูกมารหยิน’ ชื่อกุ้ยเองก็ได้สิ่งที่ต้องการ
บางทียามที่ทั้งสองฝ่ายเผชิญหน้ากันในยามแรกคงไม่คาดคิดว่าจะมีโอกาสแลกเปลี่ยนกันเช่นวันนี้
“ก้ามแมงป่องยักษ์จะทำให้ ‘หุ่นเชิดศพพิษเงินทมิฬ’ มีกรงเล็บแหลมคมขึ้น สามารถตัดผ่านการป้องกันของคู่ต่อสู้ ทำให้ผลของพิษแสดงได้ดีขึ้น ส่วนผลึกกระดูกมารหยินสามารถเพิ่มพลังโจมตีโดยรวมของพวกมันได้”
จ้าวเฟิงยินดีอยู่ในใจ แผนการสำเร็จ
ทว่าฝ่ายตำหนักผาดำ
สีหน้าของชื่อกุ้ยและคนอื่นๆ มืดทะมึน จิตสังหารปรากฏขึ้นวูบ มองตามร่างที่แยกจากไปอย่างสบายๆ ของจ้าวเฟิง
“ศิษย์พี่ ท่านต้องการ...”
ชายหนุ่มร่างผอมแห้งยกมือขึ้น ทำท่าสับลง
ในยามนี้
แผ่นหลังของจ้าวเฟิงได้อยู่ห่างจากคนของตำหนักผาดำน้อยกว่าหนึ่งร้อยหลา
อาจกล่าวได้ว่ามันเป็นโอกาสดีในการกำจัดอีกฝ่าย
“ไอ้เด็กนี่โง่หรือไง ไม่หวาดกลัวข้ากับคนอื่นๆ เลยหรือ?”
เปลวเพลิงอ่อนจางในดวงตาของชื่อกุ้ยส่องประกายวูบ สีหน้ามืดทะมึน มือหนึ่งยกขึ้นอย่างเชื่องช้า
อัจฉริยะจากตำหนักผาดำเงียบเสียงลง เลียริมฝีปากตนเองอย่างตื่นเต้น เพียงรอคำสั่งก็จะทำให้โลหิตของจ้าวเฟิงสาดกระจาย สูญสิ้นซึ่งทุกสิ่ง


[Go To Next Chapter]( ./190.md)