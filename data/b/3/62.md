##บทที่ 283: เป็นกลุ่มตัวโง่งมโดยแท้
“ฮ่า ฮ่า ฮ่า...”
บนเรือโจรสลัด เหล่าโจรสลัดหัวเราะอย่างโหดเหี้ยม ชายชุดแดงตาเดียวนั้นสวมใส่ผ้าปิดตา ทั้งศีรษะยังล้าน
เขาก็คือหัวหน้ากลุ่มโจรสลัดที่เลื่องชื่อในความโหดเหี้ยม-----ฉานเซว่ตูอิง
จ้าวเฟิงลอบมองอีกฝ่าย พบว่ากลิ่นอายของฉานเซว่ตูอิงนั้นอยู่ในขั้นมนุษย์แท้ ทว่ามีความแข็งแกร่งมากกว่านายท่านปี้
ไม่น่าแปลกใจเลยที่คนผู้นี้สามารถคิดแผนฆ่านายท่านปี้ได้ กระทั่งเกือบจะประสบความสำเร็จ
“ฉานเซว่ตูอิง สมบัติสายธารจันทราอยู่ในอาณาเขตป้อมเหิงฉุ่ยของข้า เจ้าพวกโจรสลัด เพียงแค่นี้หากไม่รีบกลับไปและกำลังทหารสนับสนุนของพวกเราเพิ่ม ยามนั้นย่อมเพียงพอในการจัดการพวกเจ้าทั้งหมด”
ใบหน้าของนายท่านปี้นิ่งขรึม สายตาเด็ดเดี่ยว และน้ำเสียงที่หนักแน่นปะปนไปด้วยกลิ่นอายของขอบเขตจิตวิญญาณที่แท้จริง เน้นย้ำแต่ละคำพูด
สีหน้าของเหล่าโจรสลัดที่อยู่บนเรือแปรเปลี่ยนไป
คนที่อีกฝ่ายนำมานั้นล้วนเป็นยอดฝีมือ มีจำนวนไม่มากนัก
ความจริงแล้ว ป้อมเหิงฉุ่ยนั้นมีกำลังทหารและกองทัพจำนวนมากกว่านี้ หากเรื่องราวยื้อเยื้อ สถานการณ์ทางฝั่งโจรสลัดย่อมเสียเปรียบอย่างมาก
“พวกเราได้กระจายข่าวออกไปด้านนอกแล้ว ฉานเซว่ตูอิง! หากข้าจำไม่ผิดเจ้าถูกทั้งลัทธิโลหะเลือดและราชวงศ์ล่าหัวอยู่ด้วยมิใช่หรือ”
ผู้นำตระกูลปี้แย้มยิ้มเย็น
คนจากตระกูลปี้ใกล้ๆ  ก็ไม่วายที่จะร่วมพูดโจมตีเช่นกัน
ทว่าทั้งสองฝ่ายยังไม่มีวี่แววจะลงมือในระยะเวลาอันสั้น
“ทั้งสองฝ่ายมีกำลังพอกัน ทว่าคนที่ไม่ต้องการเริ่มการต่อสู้นั้นกลับเป็นนายท่านปี้”
สายตาที่เฉียบแหลมของจ้าวเฟิงสามารถมองสถานการณ์ของทั้งสองฝ่ายออกได้อย่างรวดเร็ว
เหตุใดนายท่านปี้จึงไม่ต้องการต่อสู้กัน?
มีเพียงดวงตาเทพเจ้าที่ผ่านการวิวัฒนาการแล้วของจ้าวเฟิงที่สามารถมองเห็นอาการบาดเจ็บของนายท่านปี้ได้อย่างชัดเจน
“นายท่านปี้ได้เผาไหม้ปราณจิตวิญญาณจนกระทบถึงแหล่งกำเนิด เสียขาไปข้างหนึ่ง มีพลังต่อสู้เพียงหกในสิบส่วนจากช่วงเวลาที่สภาพร่างกายสมบูรณ์ แต่หากมองที่ฉานเซว่ตูอิง แม้จะบาดเจ็บเช่นกันทว่าพลังต่อสู้ที่มีอยู่แข็งแกร่งกว่านายท่านปี้ อาการบาดเจ็บไม่สาหัสนัก มีพลังต่อสู้มากกว่าแปดในสิบส่วน”
การวิเคราะห์ของจ้าวเฟิงนั้นแม่นยำนัก กระทั่งนายท่านปี้และฉานเซว่ตูอิงก็ไม่อาจทราบได้
นายท่านปี้ไม่กล้าที่จะสู้กับฉานเซว่ตูอิงตรงๆ จึงสร้างเรื่องราวขึ้นเพื่อทำให้สถานการณ์อยู่ในสภาวะสมดุล
นอกจากนั้น ผู้นำตระกูลปี้ยังได้เอ่ยข่มขู่ว่าได้ส่งข่าวลับออกไปด้านนอกแล้ว
เมื่อเป็นเช่นนี้ ฉานเซว่ตูอิงย่อมไม่กล้าเข้าปะทะต่อสู้ยืดเยื้อ หากไม่ต่อสู้ตัดสินอย่างรวดเร็วก็มีเพียงแต่ต้องพูดคุยกันอย่างสงบ
การต่อสู้ตัดสินอย่างรวดเร็วนั้นเป็นไปไม่ได้
จะอย่างไร ฉากหน้าทั้งสองฝ่ายดูเหมือนจะอยู่ในสถานการณ์ที่เท่าเทียมกัน หากสู้กันขึ้นมาจริงๆ ย่อมต้องได้รับความเสียหาย ทั้งยังอาจจะมีผู้อื่นซุ่มซ่อนคอยลอบโจมตี
สีหน้าของฉานเซว่ตูอิงเปลี่ยนไป
สิ่งสำคัญที่สุดคือ เขาไม่มีทางรู้ได้เลยว่าป้อมเหิงฉุ่ยได้แจ้งข่าวออกไปข้างนอกจริงหรือไม่ ทั้งเขายังไม่มีกำลังเสริมอีก
แต่จ้าวเฟิงรู้ว่า ป้อมเหิงฉุ่ยนั้นไม่ได้แจ้งข่าวออกไปด้านนอก บัดนี้ได้ปิดกั้นทางเข้าออกทั้งหมดของป้อมแล้ว สมบัติสายธารจันทรานั้นไม่ใช่เรื่องเล็ก หากด้านนอกนำยอดฝีมือที่น่าหวาดกลัวกว่านี้มา เมื่อถึงยามนั้นย่อมไม่มีผู้ใดสามารถครอบครองสมบัติได้
เวลาผ่านไปครึ่งชั่วน้ำชาเดือด
ป้อมเหิงฉุ่ยและโจรสลัดได้ทำข้อตกลงกันชั่วคราว
ทั้งสองฝ่ายจะช่วยกันค้นหาสมบัติ
ฝ่ายโจรสลัดโลหิตคลั่งย่อมไม่ยินดี
ทว่าฉานเซว่ตูอิงกลับมีสีหน้านิ่งเฉย ที่นี่คืออาณาเขตของป้อมเหิงฉุ่ย เขาได้พยายามถึงที่สุด สุดท้ายสามารถร่วมมือกับอีกฝ่ายค้นหาสมบัติได้ย่อมนับว่าประสบความสำเร็จแล้ว
ไม่ต้องเอ่ยถึงว่า การแข่งขันกันค้นหาสมบัติสายธารจันทราเองก็ต้องใช้เวลาและปัญญามากนัก
คนจากป้อมเหิงฉุ่ยเต็มไปด้วยความกระอักกระอวล ปกติพวกเขาต้องต่อสู้กับเหล่าโจรสลัด มิเคยคาดคิดว่าจะเจรจากันอย่างสงบ ร่วมกันค้นหาสมบัติได้
แน่นอนว่า
ฝ่ายแม่น้ำหวงก็ได้ประโยชน์เช่นกัน
โจรสลัดโลหิตคลั่งนั้นล่วงรู้ถึงเส้นทางเข้าสู่สมบัติอยู่บ้าง ก่อนหน้าได้ลงมือตรวจสอบสำรวจ กระทั่งเริ่มวางแผนเข้าไปด้านในแล้ว
มิเช่นนั้น หากเป็นนายท่านปี้และคนอื่นๆ ที่ต้องการเปิดกรุสมบัติสายธารจันทราก็อาจจะไม่ราบรื่นเช่นนี้
จ้าวเฟิงเมื่อคิดถึงตรงนี้ ยิ่งทำให้เลื่อมใสในแผนการของนายท่านปี้
“ตำแหน่งของสมบัติสายธารจันทราอยู่ในอุโมงค์ใต้น้ำลึกกว่าร้อยหลา ทว่าแม่น้ำสายนี้มีน้ำวนจำนวนมาก บางส่วนกระทั่งสามารถดูดกลืนเรือทั้งลำเข้าไปได้ คนที่อยู่ในขอบเขตก่อกำเนิดปราณทั่วไปย่อมยากที่จะต่อต้าน”
ฉานเซว่ตูอิงเอ่ยอย่างราบเรียบ
เรือโจรสลัดจอดอยู่ที่ริมฝั่ง ไม่กล้าเคลื่อนตัวเข้าใกล้เขตแม่น้ำนั่น
ดวงตาเทพเจ้าของจ้าวเฟิงมองทะลุผืนน้ำเข้าไป เห็นว่ามีน้ำวนอยู่มากมายจริงๆ
น้ำวนเหล่านั้นมีแรงดูดรุนแรง แม้จะเป็นยอดฝีมือในนภาที่เจ็ดตกลงไปก็ยากที่จะถอนตัวกลับ
ทว่าผิวน้ำด้านบนบริเวณนั้นกลับสงบนิ่งยิ่งนัก
จากนั้น
ทั้งสองฝ่ายส่งคนไปผูกเชือก ลอบดำลงไปบริเวณน้ำวนเหล่านั้นเพื่อหาสมบัติสายธารจันทรา
ป้อมเหิงฉุ่ยส่งคนในนภาที่หกและเจ็ดลงไปในแม่น้ำเพื่อค้นหา
ในที่สุด
ยอดฝีมือในนภาที่หกคนแรก เมื่อผ่านไปพักหนึ่งแล้วกลับไร้ซึ่งความเคลื่อนไหว
เมื่อดึงเชือกขึ้นมาทุกคนล้วนใบหน้าขาวซีด คนคนนั้นทั่วทั้งร่างเย็นแข็ง ราวกับถูกพลังบางอย่างบีบอัด
เมื่อเห็นสภาพดังกล่าว ฝ่ายโจรสลัดรู้สึกโชคดีขึ้นมา
ยอดฝีมือในนภาที่เจ็ดลงไปเป็นคนที่สอง เมื่อลงไปพักหนึ่งก็ดิ้นรนอย่างหนัก สุดท้ายจึงสามารถช่วยขึ้นมาบนฝั่งได้
“ในส่วนลึกของน้ำวนที่ก้นแม้น้ำนั่นมีแรงบีบอัดและฉีกกระชากที่น่าหวาดกลัวอยู่...”
ยอดฝีมือในนภาที่เจ็ดใบหน้าขาวซีด ร่างกายอ่อนล้า
สีหน้าของนายท่านปี้มืดทะมึนลง
หากทางเข้าของสมบัติสายธารจันทราหาง่ายเพียงนั้น มีหรือที่กลุ่มโจรสลัดโลหิตคลั่งจะเฝ้ารอป้อมเหิงฉุ่ยให้มาถึง
จ้าวเฟิงสีหน้านิ่งเฉย เริ่มเดินสำรวจริมฝั่งใกล้ๆ
ดวงตาข้างซ้ายของเด็กหนุ่มเฝ้ามองทิศทางของน้ำในแม่น้ำ
น้ำวนเหล่านั้นราวกับมีค่ายกลป้องกันตามธรรมชาติ ยิ่งต่อต้าน พลังของมันยิ่งน่าหวาดกลัว
“ต่อให้เป็นขอบเขตจิตวิญญาณที่แท้จริงทั่วไปก็ยากที่จะต่อต้านค่ายกลธรรมชาตินี้ได้”
จ้าวเฟิงถอนหายใจอย่างลับๆ
ถ้าหากส่งคนเข้าไปสำรวจเรื่อยๆ เกรงว่ายากที่จะสำเร็จ มีแต่จะไปตายซะเปล่าๆ
นายท่านปี้สังเกตเห็นท่าทางของจ้าวเฟิง เขาแย้มยิ้มบางก่อนเอ่ย “น้องชาย เจ้าคิดเห็นเช่นไร”
นายท่านปี้คือยอดฝีมือในขอบเขตจิตวิญญาณที่แท้จริง เป็นผู้นำของฝ่ายหนึ่ง คำพูดของเขาย่อมต้องดึงดูดความสนใจของทั้งสองฝ่าย
ฝั่งโจรสลัด เมื่อเห็นรูปลักษณ์ของจ้าวเฟิงแล้วก็นิ่งอึ้งไปเล็กๆ
เมื่อเห็นคราแรกนั้น พวกเขาเองก็คิดว่าเด็กนี่เป็นพวกโจรสลัดเช่นกัน
“ในความคิดของข้า ควรจะสำรวจบริเวณน้ำวนให้ชัดเจนก่อน ด้านใต้นี่ราวกับมีค่ายกลธรรมชาติอยู่”
จ้าวเฟิงเปิดปากพูด
เมื่อได้ยินคำพูดของเด็กหนุ่ม แววตาฉานเซว่ตูอิงก็ส่องประกายวูบ
“เด็กนี่ดูเหมือนจะมีความสามารถ อย่าได้บอกข้าเชียวว่าเจอของจริงเข้าให้แล้ว?”
ฉานเซว่ตูอิงสบตากับผู้ฝึกตนเฒ่าในชุดเขียว
ผู้ฝึกตนเฒ่าในชุดเขียวหรี่ตาลง กวาดตามองจ้าวเฟิงคราหนึ่งก่อนแย้มยิ้มร้ายกาจออกมา “สายตาของเด็กนี่เฉียบแหลมโดยแท้ ดูเหมือนว่าจะมีความเข้าใจค่ายกลอยู่บ้าง”
ที่แท้
ฝั่งโจรสลัดนั้นกำลังพยายามสลายค่ายกลธรรมชาตินี้อยู่
ความจริงแล้ว การทำลายค่ายกลนี้นับว่าเป็นไปไม่ได้ มันเทียบได้กับการต่อต้านพลังธรรมชาติอันไร้ที่สิ้นสุด
ดังนั้นแล้ว ฝ่ายโจรสลัดโลหิตคลั่งจึงกำลังค้นหาเส้นทางที่ ‘กระแสน้ำวน’ อ่อนกำลังที่สุด
หากพูดง่ายๆ ก็คือต้องการหาบริเวณที่ค่ายกลอ่อนกำลัง หรือกระทั่งหาช่องว่างของมัน
เมื่อความคิดชัดเจนขึ้นแล้ว คนฝั่งป้อมเหิงฉุ่ยที่พอมีความรู้ด้านค่ายกลจึงเริ่มปรึกษากัน
อัจฉริยะปี้เฉี่ยวยู่ที่เชี่ยวชาญในด้านค่ายกลกลไกร่วมมือกับผู้อาวุโสที่มีฝีมือด้านค่ายกลอีกสองคน
ทันใดนั้น
ทั้งฝ่ายโจรสลัดโลหิตคลั่งและป้อมเหิงฉุ่ยต่างก็วิเคราะห์อย่างขะมักเขม้น ส่งคนไปสำรวจครั้งแล้วครั้งเล่า
จ้าวเฟิงที่ดูอยู่ข้างๆ มองด้วยสายตาไร้ความรู้สึกและเดินไปบริเวณริมแม่น้ำใกล้ๆ
ทั้งสองฝ่ายกำลังพูดคุยกันถึงวิธีการหลีกเลี่ยงแรงของกระแสน้ำวน หรือมีทางลัดอื่นหรือไม่ เพื่อค้นหาทางเข้ากรุสมบัติ
“เฮ้อ เป็นกลุ่มตัวโง่งมโดยแท้...”
จ้าวเฟิงถอนหายใจอยู่เงียบๆ ในใจ
ถูกแล้ว
ดวงตาเทพเจ้าของจ้าวเฟิงได้ค้นพบถึงความลับของค่ายกลธรรมชาตินี้แล้ว
เขากระทั่งมั่นใจถึงตำแหน่งของทางเข้ากรุสมบัติเสียด้วยซ้ำ!
หากฝั่งโจรสลัดโลหิตคลั่งรับรู้ บางทีคงตกใจจนกระอักโลหิต
ต้องรู้ว่า การที่พวกเขาค้นหาทางเข้าของกรุสมบัตินี้ได้สูญเสียกำลังคนและทรัพยากรไปนับไม่ถ้วน ยอดฝีมือที่สูญเสียไปนั้นสามารถนับได้ด้วยอย่างน้อยสองมือ
ทว่าจ้าวเฟิงที่ทำเพียงเดินอยู่ริมแม้น้ำไปมากลับค้นพบทางเข้ากรุสมบัติแล้ว
เวลาค่อยๆ ผ่านพ้นไป
ไม่ว่าจะเป็นฝ่ายป้อมเหิงฉุ่ยหรือโจรสลัดโลหิตที่คิดหาทางฝ่าค่ายกลค้นหาทางเข้าต่างก็ค้นพบเข้ากับคอขวด
ฝ่ายป้อมเหิงฉุ่ย ความรู้เกี่ยวกับค่ายกลของปี้เฉี่ยวยู่นั้นเหนือกว่าความคาดหมายของจ้าวเฟิง
เพียงแต่ แนวทางการคิดของพวกเขานั้นออกนอกลู่นอกทางไปมาก
“ดูเหมือนว่าข้าคงต้องเตือนพวกเขาเสียหลายอย่าง”
จ้าวเฟิงคิดในใจ
เพราะเขาเองก็ไม่ได้มีความคิดที่จะครอบครองสมบัติทั้งหมดไว้เพียงผู้เดียว
เพราะเรื่องคนที่ต้องการสมบัติสายธารจันทรานั้นเป็นปัญหาที่ช้าเร็วก็ต้องเกิด หากยิ่งยืดเยื้อ ผู้คนที่ต้องการทรัพย์สมบัตินี้ก็ยิ่งมีมาก ย่อมไม่สร้างผลดีต่อเด็กหนุ่ม
“มีคำเอ่ยที่ว่า ที่ที่อันตรายที่สุดคือที่ที่ปลอดภัยที่สุด”
จ้าวเฟิงเดินไปข้างๆ ปี้เฉี่ยวยู่ เอ่ยเตือนด้วยน้ำเสียงแผ่วเบา
ผู้อาวุโสที่อยู่ด้านข้างทั้งสองรู้สึกสงสัย สีหน้ากระทั่งมีความดูถูกดูแคลน
“...ข้าเข้าใจแล้ว! ขอบคุณมากพี่จ้าว ท่านนับว่าอัจฉริยะโดยแท้”
ปี้เฉี่ยวยู่ใบหน้าเต็มไปด้วยความยินดี
ผู้คนมองมายังปี้เฉี่ยวยู่อย่างสงสัย
ใบหน้าเล็กของปี้เฉี่ยวยู่แดงซ่าน สีหน้าเต็มไปด้วยความยินดี “สมบัติสายธารจันทรา ต้องอยู่ที่ใจกลางน้ำวนเป็นแน่ เป็นส่วนที่อันตรายที่สุด หากเดาไม่ผิด แก่นของค่ายกลน้ำวนนี่ย่อมอยู่ที่นั่น”
“เป็นไปไม่ได้! น้ำวนคือจุดที่อันตรายที่สุด มีพลังน่าพรั่นพรึง กระทั่งสามารถฉีกกระชากร่างของผู้ฝึกตนขั้นครึ่งก้าวสู่ขอบเขตจิตวิญญาณที่แท้จริงได้”
ผู้อาวุโสผู้หนึ่งค้านขึ้น
จ้าวเฟิงเมื่อได้ยินเช่นนั้นก็เกือบจะสบถด่าว่าโง่เง่าแล้ว
“พายุตามธรรรมชาตินั้น แรงลมที่มากที่สุดจะอยู่รอบๆ แต่ตาพายุกลับกันจะนิ่งสงบ ค่ายกลน้ำวนนี้เองก็เช่นกัน ยิ่งต่อต้านแรงดึงก็ยิ่งมาก ในทางกลับกัน หากท่านไม่ต่อต้าน ไหลไปตามแรงนั้นย่อมสูญเสียเรี่ยวแรงเพียงเล็กน้อย ไปถึงยังใจกลางที่ปลอดภัยที่สุด”
ปี้เฉี่ยวยู่รีบอธิบาย
ในระหว่างที่พูด นางก็ได้เอ่ยอธิบายถึงความลับของน้ำวนนี้แล้ว
“ที่นางพูดก็มีเหตุผล”
ฝ่ายโจรสลัด ผู้ฝึกตนเฒ่าในชุดสีเขียวดวงตาส่องประกาย
พวกเขาไม่ได้โง่ เพียงแต่แนวการคิดผิดทางไป คิดเพียงแต่จะหลีกเลี่ยงบริเวณที่มีน้ำวนยักษ์
ทว่าเรื่องราวกลับเป็นตรงกันข้าม บริเวณที่อันตรายที่สุด คือสถานที่ที่ปลอดภัยที่สุด
นอกจากนั้น ที่กลบฝังของสมบัติสายธารจันทราย่อมมีความพิถีพิถันมากนัก หากไม่ยอมเสี่ยงอันตราย จะค้นหามันได้อย่างไร?
ต่อมา
ป้อมเหิงฉุ่ยและกลุ่มโจรสลัดโลหิตคลั่งลองทำตามแนวคิดใหม่ ส่งยอดฝีมือลงไปตรวจสอบ
“อ๊ากกกก”
ก้นแม่น้ำพลันปรากฏเสียงกรีดร้องของโจรสลัดในนภาที่เจ็ดดังขึ้น
ไม่นานต่อมา ร่างไร้วิญญาณโชกเลือดร่างหนึ่งก็ถูกดึงขึ้นมา
“เกิดอันใดขึ้น! มิใช่ว่าเจ้าบอกให้ไหลตามกระแสน้ำนั่นไปจะสามารถไปถึงบริเวณที่ปลอดภัยที่สุดหรือ...”
ด้านโจรสลัด หลายคนดวงตาแดงก่ำ จ้องมองปี้เฉี่ยวยู่อย่างไม่พอใจ
ปี้เฉี่ยวยู่หน้าซีด กุมมือแน่น มองไปยังจ้าวเฟิงและนายท่านปี้อย่างหมดหนทาง
แนวคิดนี้เป็นสิ่งที่จ้าวเฟิงแนะนำ
“เป็นกลุ่มตัวโง่งมโดยแท้!”
จ้าวเฟิงหมดความอดทน สบถด่าออกมาตรงๆ
โจรสลัดผู้นั้นตายได้อย่างไร ดวงตาเทพเจ้าของเขามองเห็นได้อย่างชัดเจน
แม้ว่าจะเอ่ยว่าหากต่อต้าน แรงน้ำวนก็ยิ่งมาก หากไหลไปตามแรงน้ำ แรงที่จะได้รับย่อมลดน้อยลง
แต่ปัญหาอยู่ที่ว่า ไม่ต่อต้าน ไม่ได้หมายความว่าเจ้าจะไม่ต้องใช้ปราณแท้ป้องกัน
เจ้าคิดว่าเจ้ามีร่างกายเป็นอมตะแบบในตำนานหรืออย่างไร



[Go To Next Chapter]( ./63.md)