##บทที่ 996 ลอบสังหารในวังหลวง
กลางท้องฟ้า องค์ชายเก้าและองค์ชายสี่อีกทั้งสมาชิกของกลุ่มที่เหลือปรากฏอยู่บนแผ่นศิลา
ในเสี้ยววินาทีที่ตรารัชทายาทปรากฏขึ้นที่มิติแห่งนี้ ก็กระตุ้นพลังชะตามังกรฟากหนึ่ง
จากนั้น แสงรำไรบนแผ่นศิลาโบราณนี้ก็ค่อยๆ ริบหรี่ลง ม่านแสงสีขาวใกล้เคียงหายไปทันที
ฟึ่บ!
ศิลาแผ่นนี้แปรเปลี่ยนเป็นลำแสงกลับไปในตำหนักหลักของวังหลวง
“การทดสอบคัดเลือกรัชทายาทเสร็จสิ้น องค์ชายเก้าคือองค์รัชทายาทในรัชสมัยนี้!”
ลึกเข้าไปในตำหนักใหญ่ เสียงแห่งสวรรค์ดังขึ้น
“ไม่คิดเลยว่าผู้ที่ชนะจะเป็นบุตรคนที่เก้าของข้า จื่อหัง!”
จักรพรรดิศักดิ์สิทธิ์องค์ปัจจุบันยังรู้สึกตกใจเล็กน้อย
เขามีใจช่วยเหลือองค์ชายสิบสาม ผลสุดท้ายถูกองค์ชายเก้าโจมตีพ่ายแพ้ ส่วนองค์ชายสี่ที่พลังแข็งแกร่งที่สุดก็โดนองค์ชายเก้าโจมตีจนพ่ายเช่นกัน
จักรพรรดิศักดิ์สิทธิ์กับลูกคนที่เก้าของเขา กระทั่งไม่สนิทสนมคุ้นเคยกันด้วยซ้ำ
ส่วนฮองเฮา ดวงตาหงส์ฉายแววเคืองแค้น มองมายังองค์ชายเก้าและจ้าวเฟิง
การทดสอบรัชทายาทปิดฉากลง
แต่วังหลวงต้าเฉียนกลับยิ่งครึกครื้น
วังหลวงจัดงานเฉลิมฉลององค์รัชทายาทในวันนั้น
ขั้วอำนาจและสำนักที่อยู่ประจำการทั้งหมดล้วนมีรายชื่อเข้ามาในวังหลวงจำนวนหนึ่ง
พิธีเฉลิมฉลององค์รัชทายาททำเอาองค์ชายเก้ายุ่งจนหัวหมุน
ตัวแทนของขั้วอำนาจของรัชสมัยปัจจุบันนับไม่ถ้วนมาทักทายองค์ชายเก้าไม่ขาดสาย และมอบของกำนัลให้
เหล่าราชนิกุลที่ปกติไม่ไยดีองค์ชายเก้าก็ยิ้มขึ้นรับหน้า
“จื่อหัง ข้ารู้อยู่แล้วว่าเจ้าจะต้องผงาดขึ้นในคราวเดียว!”
ราชนิกุลอาวุโสผู้หนึ่งรีบเดินขึ้นมาพูดขึ้น
“ยินดีกับน้องเก้าด้วย ไม่สิ ตอนนี้ต้องเรียกว่าองค์รัชทายาทแล้ว!”
องค์ชายเจ็ดเดินมายกจอกเคารพ
ต่อให้เป็นองค์ชายคนอื่นก็ต้องมายินดีกับองค์ชายเก้าสักรอบ
ไม่แน่ว่า ผู้ที่จะดำรงตำแหน่งจักรพรรดิศักดิ์สิทธิ์ในภายภาคหน้าก็คือองค์ชายเก้า องค์ชายคนอื่นหากอยากจะอยู่ในราชวงศ์ต่อไป ก็ต้องดูสีหน้าเขาด้วย
พิธีเฉลิมฉลองครั้งนี้ ผู้ที่ยุ่งที่สุดนอกจากองค์ชายเก้าแล้ว แน่นอนว่าก็คือกลุ่มอำนาจที่สนับสนุนเขา และสมาชิกที่ช่วยให้เขาชิงตำแหน่งรัชทายาทได้สำเร็จ
ในยามนี้ ตัวแทนตระกูลสือดีใจจนยิ้มหุบไม่ลง ยุ่งกับการพบปะกลุ่มอำนาจทั้งหลาย
การผงาดขึ้นของตระกูลสือกำหนดไว้แน่แท้แล้ว
“พี่สือ ผลงานของท่านในการทดสอบรัชทายาททำให้ข้านับถือเป็นอย่างยิ่ง!”
อัจฉริยะจากขั้วอำนาจใหญ่คนหนึ่งทักทายสืออวี่เหลยอย่างกระตือรือร้น
อีกด้านหนึ่ง จวนหลานกงที่ซูชิงหลิงอยู่ก็กำลังเดินอยู่กับตัวแทนของจวนกงทั้งหลาย
และมีคนไม่น้อยถามถึงสถานะสมรสของซูชิงหลิง
ถึงแม้จ้าวเฟิงเพิ่งเข้ามายังแผ่นดินใหญ่ ชื่อเสียงไม่ดีนัก ขั้วอำนาจที่รู้จักมักคุ้นก็นับนิ้วได้
แต่ยามนี้ มียอดฝีมือและขั้วอำนาจใหญ่นับไม่ถ้วนกระตือรือร้นอยากจะสนิทสนมกับเขา
อย่างไรเสีย ไม่ว่าใครก็มองออกว่าองค์ชายเก้าสามารถชิงตำแหน่งรัชทายาทได้ ล้วนเป็นเพราะการช่วยเหลือจากจ้าวเฟิง
อีกทั้งพลังของจ้าวเฟิงก็น่าอัศจรรย์ใจเป็นอย่างยิ่ง เขามีกลุ่มอำนาจที่ตนเองคอยจัดการเอง
“จ้าวเฟิง เจ้าทำได้จริงๆ!”
ซินอู๋เหินยิ้มเดินมา
“แค่โชคดีเท่านั้น”
จ้าวเฟิงยิ้ม เลี่ยงจากผู้ที่ตนไม่รู้จัก มุ่งหน้าเดินมายังซินอู๋เหิน
“สหายจ้าว เจ้าถ่อมตัวเกินไปแล้ว!”
ซินอู๋เหินส่ายหน้า
ครั้งนี้องค์ชายสี่พูดได้ว่าแพ้ด้วยน้ำมือของจ้าวเฟิง แพ้ที่หยกคุ้มกันมังกรสิบหกชิ้นสุดท้ายนั่น
ซินอู๋เหินก็ศึกษาค่ายกลอยู่ในระดับหนึ่ง แต่เขาไม่มั่นใจว่าจะลบค่ายกลเคลื่อนย้ายที่อยู่ในนั้นโดยไม่ให้หยกคุ้มกันมังกรเสียหาย
อีกทั้ง ความคิดที่จ้าวเฟิงจะรวบรวมพลังชะตามังกร ต้องเริ่มลงมือตั้งแต่ทีแรกสุด
เห็นได้ชัดว่าความคิดของเขาล้ำลึก
“สหายซินล้อเล่นแล้ว!”
จ้าวเฟิงไม่ได้ปฏิเสธ
อันที่จริงแล้ว จ้าวเฟิงไม่เชี่ยวชาญเรื่องค่ายกลเลยสักนิด
แต่ความสามารถ ‘แยกเฉพาะส่วน’ ของดวงตาสีทอง กลับสามารถแก้ไขปัญหานี้ได้อย่างสมบูรณ์แบบ
ขอเพียงแค่กำหนดค่ายกลเคลื่อนย้าย ใช้ความสามารถแยกส่วนทำลายโครงสร้างส่วนหนึ่งของค่ายกล แน่นอนว่าค่ายกลย่อมไร้หนทางจะขับเคลื่อนได้
สำหรับปรมาจารย์ค่ายกลบางคน เรื่องนี้อาจเป็นเรื่องยากลำบาก แต่สำหรับจ้าวเฟิงเป็นเพียงเรื่องเล็กน้อยเท่านั้น
“จ้าวเฟิง ยินดีด้วย!”
เถี่ยหลีเทียนในชุดแดงทั้งร่างเดินมาช้าๆ
ถึงแม้องค์ชายสี่ที่ตระกูลเถี่ยสนับสนุนจะแพ้เพราะจ้าวเฟิง
แต่สิ่งที่จ้าวเฟิงแสดงให้เห็น ก็เพียงพอที่จะทำให้พวกเขาให้ความสำคัญ
แผนเดิมของตระกูลเถี่ยคือหลังจากที่การทดสอบรัชทายาทจบสิ้น ก็จะลากตัวจ้าวเฟิงกลับไปตระกูลเถี่ย แต่ในวันนี้กลับต้องออกหน้าเดินมาแสดงความยินดี
“จ้าวเฟิง ครั้งนี้เจ้าสุดยอดมาก!”
หนานเฟิงอ๋องก็ยิ้มกล่าวแสดงความยินดี
เดิมเขาเพียงแค่คิดจะคืนหนี้บุญคุณให้จ้าวเฟิงเท่านั้น ไม่คิดเลยว่าองค์ชายเก้าจะชิงตำแหน่งรัชทายาทได้
นี่ทำให้หนานเฟิงอ๋องรู้สึกว่า หนี้บุญคุณของเขายังไม่ทันได้คืน กลับติดเพิ่มขึ้นอีกหนึ่ง
รับหน้าคนทั้งหลายเสร็จ จ้าวเฟิงก็เดินมาข้างๆ สมาชิกหอควันสมุทร
“ผู้อาวุโสสูงสุด!”
ปี้ชิงเยวี่ยเอ่ยอย่างยินดี
แต่เดิมหอควันสมุทรก็เป็นขั้วอำนาจสามดาวแล้ว ยิ่งรวมกับชัยชนะขององค์ชายเก้าในวันนี้
หอควันสมุทรแทบจะกลายเป็นผู้ทรงอำนาจในแถบทะเลอย่างไม่ต้องสงสัย
เมื่อรวมกับการคุ้มครองจากชะตามังกรของราชสำนักอีก ปี้ชิงเยวี่ยเชื่อว่านางทำให้หอควันสมุทรถึงเป้าหมายที่จ้าวเฟิงวางเอาไว้ได้เร็วยิ่งขึ้น
“หลังจากพิธีเฉลิมฉลองเสร็จสิ้น พวกเจ้ากลับไปก่อน!”
จ้าวเฟิงยังมีกิจธุระบางอย่างในดินแดนทวีป ยังจากไปไม่ได้
แม้ปี้ชิงเยวี่ยจะผิดหวัง แต่ก็สามารถเผยรอยยิ้มอบอุ่นได้ทันควัน
จ้าวเฟิงถามถึงหอควันสมุทรอย่างคร่าวๆ รวมถึงสถานการณ์การพัฒนาของกลุ่มอำนาจลอบสังหาร
ในขณะเดียวกัน เขาก็มอบทรัพยากรส่วนใหญ่ให้กับปี้ชิงเยวี่ย
กลุ่มลอบสังหารเพิ่งจะเริ่มขึ้น พลังอำนาจของหอควันสมุทรก็เทียบกับสำนักเก่าแก่พวกนั้นไม่ได้ หากคิดที่จะพัฒนาอย่างรวดเร็ว จะต้องมีทรัพยากรมหาศาล
นี่ก็คือเหตุผลที่จ้าวเฟิงไม่เพิ่มความแข็งแกร่งสายเลือดเมื่ออยู่ในเมืองความลับสวรรค์
“นอกจากนั้น กลับไปรวบรวมข้อมูลที่เกี่ยวกับเจ้าของเนตรสังสารวัฏแล้วส่งมาให้ข้าทั้งหมด!”
จ้าวเฟิงพลันพูดขึ้น
ที่มุมหนึ่ง
“เฉินเอ๋อร์ อย่าได้ท้อใจไป เจ้ายังเด็กเกินไปนัก ด้านประสบการณ์แน่นอนว่าเทียบกับพวกเสด็จพี่ของเจ้าไม่ได้!”
ชายผู้ทรงอำนาจเอ่ยปลอบองค์ชายสิบสาม
“ข้าก็แค่เจ็บใจ เหตุใดจึงเป็นองค์ชายเก้าที่ได้ตำแหน่งรัชทายาท!”
องค์ชายสิบสามเอ่ยเสียงเบา
“ฮ่าๆ จริงอยู่ที่เขาชิงตำแหน่งรัชทายาทไปได้ แต่จะนั่งได้อย่างมั่นคงรึเปล่าก็ไม่รู้!”
ชายทรงอำนาจเผยรอยยิ้มเหี้ยมเกรียม ส่งกระแสจิตเอ่ยมา
องค์ชายสิบสามมีสีหน้าตะลึง มองไปยังลุงของตัวเอง
“ตำแหน่งรัชทายาท ไม่ได้ครองกันง่ายๆ แบบนั้นหรอก!”
ดวงตาทั้งสองของชายทรงอำนาจลุ่มลึก
ในความเป็นจริงก็เป็นเช่นนั้น
จักรพรรดิศักดิ์สิทธิ์รัชสมัยนี้ ยังเหลืออีกห้าปีจากเวลาที่ต้องลงจากตำแหน่ง
ในช่วงนี้คือเวลาทดสอบองค์รัชทายาท หากรัชทายาททำผิดอะไรร้ายแรง แน่นอนว่าย่อมมีผลกระทบ
“เสด็จพ่อ!”
อีกด้านหนึ่ง องค์ชายเก้ามาถึงยังเบื้องหน้าจักรพรรดิศักดิ์สิทธิ์
“จื่อหัง เจ้าทำผลงานในครั้งนี้ได้ไม่เลวเลย!”
ยามจักรพรรดิศักดิ์สิทธิ์องค์ปัจจุบันยิ้มพูดขึ้น
เสด็จลุงทั้งหลายที่อยู่ใกล้เคียงต่างยิ้มพลางกล่าวรับคำ
....
พิธีเฉลิมฉลองต่อเนื่องมาจนถึงคืนที่สอง
ยามนี้ ในที่สุดองค์ชายเก้าก็ได้พักผ่อนเสียที
“องค์รัชทายาท ข้ายังต้องอยู่กับท่านอีกสักสองสามวัน!”
จ้าวเฟิงยิ้มพูดขึ้น
“สหายจ้าว เจ้าจะไปที่ไหนรึ?”
องค์ชายเก้าถาม
เขาไม่รังเกียจแม้แต่น้อยที่จ้าวเฟิงจะขอพักกับเขาที่นี่ แต่เขาก็มองออกได้อย่างชัดเจนว่าจ้าวเฟิงยังมีธุระ
“มีเรื่องบางอย่างที่ข้าต้องไปทำ!”
จ้าวเฟิงไม่ได้ตอบไปอย่างชัดเจน
จะสังหารองค์ชายสิบสามในช่วงนี้ไม่ได้แล้ว
อีกด้านหนึ่ง จ้าวหยูเฟยเขาก็ไม่มีทางได้พบ
อีกทั้งยังมีข่าวคราวของเจ้าของเนตรสังสารวัฏที่ยังต้องสืบ
แต่นั่นยังสามารถไปถามตาเฒ่าอิงได้ ถึงแม้ว่าตาเฒ่าอิงจะถอนตัวจากโครงข่ายราชวงศ์แล้ว แต่น่าจะยังสามารถติดต่อคนในนั้นได้บ้าง
“พรุ่งนี้เสด็จพ่อน่าจะประทานรางวัลให้กับพวกเจ้า สหายจ้าว เจ้าจะขาดไปไม่ได้”
องค์ชายเก้ารู้ว่าจ้าวเฟิงเคยปฏิเสธตำแหน่งบรรดาศักดิ์ป๋อที่หนานเฟิงอ๋องแนะนำให้
แต่ครั้งนี้จักรพรรดิศักดิ์สิทธิ์เป็นผู้ปูนบำเหน็จเอง อย่างน้อยๆ ก็ต้องอยู่ในพิธี
ในขณะเดียวกัน องค์ชายเก้าหยิบป้ายตราคำสั่งสีทองขึ้นมาแผ่นหนึ่ง
มีตราคำสั่งแผ่นนี้ ในภายภาคหน้าจ้าวเฟิงก็สามารถเข้าออกวังหลวงได้ทุกเวลา
“ขอบพระทัยมาก!”
จ้าวเฟิงรับตราคำสั่งมา
ถึงอย่างไรวังหลวงก็ไม่ใช่ที่ที่ใครก็สามารถเข้ามาได้
“องค์รัชทายาท!”
หน้าตำหนักขององค์ชายเก้า พ่อบ้านฉีกุลีกุจอออกมาต้อนรับ
จ้าวเฟิงมองไปยังพ่อบ้านฉี ดวงตาซ้ายพลันกระตุก
ทันใดนั้น!
คมมีดเย็นเยือกปรากฏอยู่ในมือพ่อบ้านฉี
ฟิ้ว!
กริชสีดำเมื่อมกึ่งโปร่งใสพุ่งไปที่หน้าอกขององค์ชายเก้าทันที
“พ่อบ้านฉี เจ้า?”
สีหน้าขององค์ชายเก้าตื่นตระหนกเป็นอย่างมาก
ตอนนี้เขาป้องกันไม่ทันแล้ว
อีกทั้งการลอบโจมตีของพ่อบ้านฉีเร็วดุจสายฟ้า มาพร้อมด้วยคลื่นพลังศักดิ์สิทธิ์เทวาเร้นลับชั่วร้ายเลือนราง
ต่อให้ป้องกันได้โดยตรง องค์ชายเก้าก็ต้องตายอย่างไม่ต้องสงสัย
พ่อบ้านฉีเผยรอยยิ้มชั่วร้ายอำมหิต ราวกับว่าเขาลอบสังหารสำเร็จแล้ว
แต่ในเสี้ยววินาทีถัดมา!
เงาร่างของจ้าวเฟิงและองค์ชายเก้าหายไปท่ามกลางแสงสีเงินที่กะพริบวูบวาบ
“นี่มัน?”
พ่อบ้านฉีโจมตีล้มเหลว ใบหน้าตื่นตกใจ
“ความสามารถทะลุมิติ!”
พ่อบ้านฉีเอ่ยเสียงทุ้มต่ำ
พรึ่บ!
พ่อบ้านฉีหมุนตัวทันใด แปลงเป็นแสงเงาหม่นแล้วหลอมรวมไปในรัตติกาล โบยบินจากไปอย่างรวดเร็ว
วิ้ง!
จวนขององค์ชายเก้า จ้าวเฟิงและองค์ชายเก้าพลันปรากฏกายในห้องที่จ้าวเฟิงเคยปิดด่าน
“จ้าวเฟิง นี่คือพลังของมนตราอากาศอย่างนั้นรึ?”
องค์ชายเก้าหัวใจเต้นระรัว มองมายังจ้าวเฟิงพลางสูดหายใจกระชั้น
ดีที่ในยามสำคัญอาวุธเทพชั้นรองของจ้าวเฟิงช่วยชีวิตของเขาเอาไว้ นี่น่าจะเป็นพิกัดมิติที่จ้าวเฟิงทิ้งเอาไว้ในยามที่เคยปิดด่านอยู่ที่นี่
แต่ว่าพ่อบ้านฉีไยจึงมาลอบฆ่าเขา? ไม่สิ นั่นไม่ใช่พ่อบ้านฉี!
“องค์ชายเก้า ท่านอยู่ที่นี่ ข้าจะออกไปดู!”
จ้าวเฟิงเอ่ยทิ้งไว้ประโยคหนึ่ง ก็บินออกไปทันที
ก่อนที่พ่อบ้านฉีจะลงมือ จ้าวเฟิงก็จับสังเกตได้ พ่อบ้านฉีตัวจริงเกรงว่าคงพบกับเรื่องร้ายไปนานแล้ว
เขาแปลกใจเหลือเกิน เป็นใครกันที่ใจกล้ามากขนาดกล้าลอบปลงพระชนม์ในวังหลวง อีกทั้งคนที่จะลอบปลงพระชนม์คือองค์ชายเก้า หรือรัชทายาทองค์ปัจจุบัน
ผู้ที่จ้าวเฟิงนึกได้ก่อนคือองค์ชายสิบสาม ไม่ตัดความบุ่มบ่ามชั่ววูบขององค์ชายสิบสามที่ทำเรื่องโง่งมประเภทนี้ได้ออกไป
“อีกทั้งพลังของคนคนนี้แข็งแกร่งเป็นอย่างมาก!”
จ้าวเฟิงบินทะลวงผ่านไปในวังหลวง เมื่อครู่ก่อนที่จะข้ามมิติ เขาทิ้งดวงตาเทพจับเป้าหมายเอาไว้บนร่างของ ‘พ่อบ้านฉี’
แต่ในตอนนี้ จ้าวเฟิงเพียงแค่สัมผัสได้ถึงตำแหน่งคร่าวๆ
แสดงว่านักฆ่าจับสังเกตได้แล้ว หนำซ้ำยังสำแดงกลวิธีควบคุมดวงตาเทพจับเป้าหมายของจ้าวเฟิงไว้
....
“คิดไม่ถึงเลยว่าเขาจะมีความสามารถประเภทนี้ ประมาทไปแล้ว!”
‘พ่อบ้านฉี’ ใบหน้าเหี้ยมเกรียมขุ่นแค้น กายบินอย่างรวดเร็วไปในวังหลวง ทหารเวรยามยากที่จะสังเกตได้
ฟู่ ครืน ครืน!
จ้าวเฟิงบินไล่หลังมาตามสัมผัสของดวงตาเทพจับเป้าหมาย
“ใครกัน ในวังหลวงห้ามบินเด็ดขาด!”
ทหารเวรยามร้องตะโกนขึ้นโดยพลัน
“มีนักฆ่า!”
จ้าวเฟิงพลันโคจรเนตรเทพเจ้า คลื่นพลังดวงตาอันน่าหวาดหวั่นกระเพื่อมอยู่ในวิญญาณของ ‘พ่อบ้านฉี’
ยามนี้ทหารเวรยามพลันสัมผัสถึงสิ่งผิดปกติ ในขณะเดียวกันพวกเขาก็รู้จักจ้าวเฟิง
“มีนักฆ่า!”
“อยู่ที่นั่น!”
ทันใดนั้น ภายในวังหลวง ทหารเวรยามทั้งหลายพากันแตกตื่น
“บ้าเอ๊ย เจ้าเด็กนี่!”
พ่อบ้านฉีใบหน้าบิดเบี้ยว สามารถมองเห็นใบหน้าที่เต็มไปด้วยเกล็ดสีดำได้รางๆ
“หนีไปไหนไม่ได้แล้ว!”
พ่อบ้านฉีเผยสีหน้าสลดสิ้นหวัง พลันหยุดลง
“ตายไปด้วยกันซะเถอะ เจ้าเด็กจอมสาระแน!”
เสียงของพ่อบ้านฉีต่ำทุ้มเคียดแค้น หมุนตัวพุ่งกลับมายังจ้าวเฟิง
วูบ วูบ!
ร่างของพ่อบ้านฉีเคลื่อนไปอย่างรวดเร็ว เพียงแค่ชั่วพริบตาก็มาปรากฏอยู่เบื้องหน้าจ้าวเฟิง กริชโปร่งแสงดำเมื่อมไม่สนแรงต้านของอากาศ จ้วงแทงมายังจ้าวเฟิง
………………………………


[Go To Next Chapter]( ./234.md)