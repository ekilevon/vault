##บทที่ 1113: พลังของทายาทเนตรเทพเจ้า
“ข้ามีเคล็ดวิชาลับอยู่วิชาหนึ่ง แค่เพียงสำแดงได้สำเร็จจะสามารถรวบรวมพลังของทายาทเนตรเทพเจ้า และสร้างเป็นพลังที่ทำลายฟ้าดิน บางทีอาจจะข่มขวัญเทพแท้จริงผู้นี้ได้ แน่นอนว่าเคล็ดวิชานี้ข้าไม่เคยลองมาก่อน ดังนั้นเลยไม่กล้าจะรับประกัน….”
ราชาเซียนสังสารวัฏเอ่ยเนิบช้า
สีหน้าผู้แข็งแกร่งทั้งหลายของสองราชวงศ์ตื่นตะลึง
แม้กระทั่งครึ่งเทพหลงหวงที่แต่เดิมไม่ได้หวังอะไร ก็ยังสนใจเป็นอย่างมาก
เคยมีตำนานกล่าวไว้ว่า แปดเนตรเทพเจ้ารวมตัวพร้อมหน้า จะสามารถเรียก ‘บรรพบุรุษดวงตาสูงสุด’ พลิกเปลี่ยนฟ้าดิน สร้างลำดับจักรวาลขึ้นใหม่
แน่นอนว่านี่เป็นเพียงแค่ตำนานเท่านั้น แปดเนตรเทพเจ้าไม่มีทางปรากฏขึ้นบนดินแดนทวีป ข้อเท็จจริงไม่อาจพิสูจน์ได้
แต่ในยามนี้ วิธีที่ราชาเซียนสังสารวัฏพูดขึ้นดูคล้ายกับกับตำนานนี้อยู่บ้าง
เพียงแต่ว่าวิธีของราชาเซียนสังสารวัฏคือรวบรวมพลังของทายาทเนตรเทพเจ้า อีกทั้งจำนวนของทายาทเนตรเทพเจ้ายังมีไม่จำกัด
“ราชาเซียนสังสารวัฏ มีวีธีนี้จริงๆ รึ?”
ครึ่งเทพพั่วเมี่ยตะลึงเป็นอย่างมาก เขาก็เพิ่งจะเคยได้ยินวิธีนี้เป็นครั้งแรกเช่นกัน
“ข้าไม่เคยลองมาก่อน จะสำเร็จหรือไม่ข้าเองก็ไม่แน่ใจ…”
ราชาเซียนสังสารวัฏสีหน้าเคร่งขรึม
“เช่นนั้นก็ลองดูเถิด!”
ครึ่งเทพโยวหลงเอ่ยออกมาทันใด
ถึงแม้ว่าราชาเซียนสังสารวัฏจะไม่รับประกันอัตราความสำเร็จ แต่หากสำเร็จขึ้นมา บางทีอาจจะมีพลังที่สามารถทำลายล้างฟ้าดินจริงๆ ก็ได้ นี่จะเป็นวิธีการเพียงหนึ่งเดียวของพวกเขาในการรับมือกับเทพแท้จริงเทียนฝา มิฉะนั้นแล้วสองราชวงศ์มีเพียงต้องล่มสลายเท่านั้น
ครึ่งเทพหลงหวงก็พยักหน้าเช่นกัน
ผู้แข็งแกร่งจำนวนไม่น้อยของสองราชวงศ์มีความหวังเพิ่มขึ้นอีกเศษเสี้ยวหนึ่ง
แน่นอน การสื่อสารของทุกคนอยู่เพียงแค่ในกลุ่มขอบเขตเล็กๆ ของครึ่งเทพหลายคนเท่านั้น คนอื่นที่เหลือของสองราชวงศ์และเทพแท้จริงเทียนฝาไม่รู้วิธีการของราชาเซียนสังสารวัฏ
“เชิญทายาทเนตรเทพทั้งหมดของทั้งสองราชวงศ์ปรากฏตัวขึ้นเถิด!”
ราชาเซียนสังสารวัฏส่งกระแสจิตไป
“เอ๋? เซียนหมื่นปรากฏการณ์แห่งเผ่าพันธุ์มนุษย์ช้างเล่า?”
ประสาทสัมผัสเทพของครึ่งเทพโยวหลงกวาดผ่าน พบว่าเซียนหมื่นปรากฏการณ์ไม่อยู่ในร่างเทพ
“รายงานท่านครึ่งเทพ เซียนหมื่นปรากฏการณ์ถูกจ้าวเฟิงจับตัวไปแล้ว!”เซียนท่าเทียนแห่งเผ่าพันธุ์มนุษย์ช้างเอ่ยขึ้นทันที
“จ้าวเฟิง ส่งเซียนหมื่นปรากฏการณ์ออกมาซะ!”
ครึ่งเทพพั่วเมี่ยตะโกนทันใด
“หืม?”
จ้าวเฟิงที่กำลังฝึกตนไปพลาง สังเกตสถานการณ์การต่อสู้ไปพลาง เผยสีหน้าตกตะลึง
ทำไมจู่ๆ ครึ่งเทพพั่วเมี่ยของราชวงศ์จันทราทมิฬจะมาเอาเซียนหมื่นปรากฏการณ์ของตนไป?
“สหายน้อยจ้าว ปล่อยเซียนหมื่นปรากฏการณ์ออกมาชั่วคราวก่อนเถิด ทำเช่นนี้ก็เพื่อต่อกรกับเทพแท้จริงเทียนฝา…”
ราชาเซียนสังสารวัฏส่งกระแสจิตให้จ้าวเฟิง อธิบายถึงความเป็นมาของเรื่องราว
“มีเคล็ดวิชาลับรวบรวมพลังของทายาทแปดเนตรเทพเจ้างั้นรึ?”
จ้าวเฟิงก็สนใจเคล็ดวิชาลับของเนตรสังสารวัฏอย่างยิ่งเช่นกัน
“เซียนหมื่นปรากฏการณ์ ข้าจะควบคุมเอง!”
จ้าวเฟิงเอ่ยเสียงเย็น
อยากให้เขามอบเซียนหมื่นปรากฏการณ์ออกไป นั่นจะเป็นไปได้อย่างไรก็เป็นเพราะเซียนหมื่นปรากฏการณ์ จ้าวเฟิงจึงถูกครึ่งเทพจวี้เหมิ่งของเผ่าพันธุ์มนุษย์ช้างไล่สังหารจนหัวซุกหัวซุนเช่นนั้น ในวันนี้จะให้เขาส่งตัวไปง่ายๆ ได้เช่นไรกัน
ท่าทีของจ้าวเฟิงทำให้ผู้นำระดับสูงขั้นครึ่งเทพของทั้งสองราชวงศ์ไม่พอใจเท่าใดนัก แต่ยามนี้พวกเขาก็ไม่สะดวกที่จะพูดะไร มิฉะนั้นแล้วเทพแท้จริงจับสังเกตอะไรได้ก็ไม่เป็นการดีแน่
พรึ่บจ้าวเฟิงปลดปล่อยเซียนหมื่นปรากฏการณ์ออกมา ทั้งยังโคจรความคิดส่วนใหญ่เข้าไปในหัวของเซียนหมื่นปรากฏการณ์ ทำการควบคุมทุกด้าน
‘ควบคุมเซียนหมื่นปรากฏการณ์ทุกด้าน เช่นนี้ก็เท่ากับข้าใช้ฐานะของเซียนหมื่นปรากฏการณ์ เข้าร่วมปฏิบัติการในครั้งนี้….’
จ้าวเฟิงตื่นเต้นเล็กน้อย
วูบ!
ในตาซ้ายของเนตรสังสารวัฏ เส้นวงกลมสีดำกลุ่มนั้นพลันหมุนวนขึ้น
จากนั้นคนชุดดำร่างหนึ่งปรากฏขึ้น ใบหน้าของเขาอำมหิตและซีดขาว จิตใจกระสับกระส่าย มีเพียงตาข้างเดียว
“จ้าวเฟิง!”
จักรพรรดิแห่งความตายร้องลั่นทันใด
แต่ทุกอย่างของเขาล้วนถูกเนตรสังสารวัฏควบคุม ไม่อาจเคลื่อนไหวได้ และไม่อาจโคจรพลังใดได้เช่นกัน
ในกายของมังกรวารีล้างโลกา กลิ่นอายของทายาทเนตรเทพเจ้าพลันแผ่ออกมา
ผู้แข็งแกร่งทั้งหลายของสองราชวงศ์สังเกตได้ถึงกลิ่นอายกลุ่มนี้ ใบหน้าตื่นตะลึงเล็กน้อย เหตุใดในกายของมังกรวารีล้างโลกาจึงมีกลิ่นอายของทายาทเนตรเทพเจ้า?
“มังกรวารีล้างโลกา ให้เนตรทำนายออกมาเถิด!”
ราชาเซียนสังสารวัฏเอ่ยขึ้น
มังกรวารีล้างโลกายังไม่รู้ว่าเกิดอะไรขึ้น
แต่ป๋ายหลินที่อยู่ในกายของเขากลับสามารถทำนายเรื่องราวที่คนอื่นไม่รู้ได้จากเหตุการณ์ต่างๆ
วูบ!
สตรีชุดขาวราบเรียบผู้หนึ่งปรากฏกายออกมาจากมิติดั้งเดิมของมังกรวารีล้างโลกา
“ท่านอาจารย์!”
ป๋ายหลินร้องเรียกโดยพลัน
“ป๋ายหลิน!”
สีหน้าท่าทางบ้าคลั่งของจักรพรรดิแห่งความตาย ปรากฏร่องรอยแห่งความเสียใจในความทรงจำ
“ทั้งหมดนี้เป็นการเลือกของข้าเอง!”
จักรพรรดิแห่งความตายเอ่ยขึ้นอย่างสำนึกเสียใจ
ป๋ายหลินที่เผยใบหน้าที่แท้จริงมองไปยังจ้าวเฟิงด้วยสีหน้าเย็นชา จิตสังหารเด่นชัดเผยออกมาหมดสิ้น
“เนตรทำนาย!”
ผู้แข็งแกร่งทั้งหลายของสองราชวงศ์ตื่นตะลึง
เนตรทำนายมีกำลังรบต่ำที่สุดในแปดเนตรเทพเจ้า แต่กลับเป็นเนตรที่ลึกลับไม่อาจคาดเดาที่สุด
จนถึงตอนนี้ ผู้แข็งแกร่งมากมายในที่นั้นล้วนไม่เคยได้ยินเรื่องราวของทายาทเนตรทำนาย แต่ทายาทเนตรทำนายกลับอยู่ข้างๆ พวกเขานี่เอง
ในที่สุดผู้แข็งแกร่งมากมายก็คิดออกว่าเหตุใดมังกรวารีล้างโลกาจึงราบรื่นไร้อุปสรรค และหลีกเลี่ยงอันตรายต่างๆ ในร่างเทพได้
สีหน้าของจ้าวเฟิงสงบนิ่ง ในยามที่เขาประมือกับมังกรวารีล้างโลกา เขาก็พบถึงการมีอยู่ของเนตรทำนายแล้ว
สำหรับป๋ายหลินนั้น จ้าวเฟิงมีความคิดที่จะสังหารอย่างแน่นอน แต่ยามนี้กลับไม่มีหนทางสังหารได้
ส่วนจักรพรรดิแห่งความตาย จ้าวเฟิงไม่ใส่ใจ อีกฝ่ายไม่อาจสร้างความคุกคามใดๆ ให้กับตนได้แล้ว อีกทั้งจักรพรรดิแห่งความตายในยามนี้ก็น่าเวทนาเป็นอย่างมาก
“เนตรดับสูญ เนตรหมื่นปรากฏการณ์ เนตรมรณะ เนตรทำนาย เนตรสังสารวัฏ ทายาทห้าเนตรเทพเจ้ารวมตัวพร้อมหน้า!”
ผู้แข็งแกร่งทั้งหมดของสองราชวงศ์เห็นภาพนี้แล้วจิตใจเต้นโครมคราม
พลังของทายาทเนตรเทพเจ้าประสานเข้าด้วยกัน จะเกิดอะไรขึ้นกันแน่?
“ห้าผู้สืบทอดเนตรเทพเจ้า?”
เทพแท้จริงเทียนฝาสัมผัสได้ถึงสิ่งผิดปกติ
ในฐานะที่เขาเป็นผู้แข็งแกร่งจากดินแดนเทพรกร้าง เรื่องบางเรื่องของแปดเนตรเทพเจ้ายิ่งเข้าใจได้มากกว่า
อีกทั้งแปดเนตรเทพเจ้าในดินแดนเทพรกร้าง ยิ่งเป็นผู้ยิ่งใหญ่ที่ห้ามล่วงเกินโดยเด็ดขาด!
“กับอีแค่ทายาทเนตรเทพเจ้า พวกเจ้าจะทำอะไรได้?”
เทพแท้จริงเทียนฝาตะโกนขึ้น
วูบ!
ร่างของเทพแท้จริงเทียนฝาไหววูบแล้วหายไป เพียงชั่วพริบตาก็บุกมายังกระบวนพลของสองราชวงศ์
“สกัดกั้นเขาเอาไว้!”
ครึ่งเทพหลงหวงรีบเอ่ย
ครึ่งเทพของสองราชวงศ์เคลื่อนไหวทันใด
จะให้เทพแท้จริงเทียนฝาทำร้ายทายาทเนตรเทพเจ้าไม่ได้เด็ดขาด!
“ข้าจะส่งเคล็ดวิชาให้กับพวกเจ้า!”
ราชาเซียนสังสารวัฏแอบส่งกระแสจิตให้กับทายาทเนตรเทพเจ้าคนอื่นๆ
พรึ่บ พรึ่บ!
ทุกคนที่ได้รับเคล็ดวิชารีบทำตามเงื่อนไขข้างใน ให้ความร่วมมือกับราชาเซียนสังสารวัฏทันที
“เหนี่ยวนำพลังของมิติดั้งเดิม?”
จ้าวเฟิงควบคุมวิญญาณของเซียนหมื่นปรากฏการณ์ให้เข้าไปในมิติหมื่นปรากฏการณ์
“พลังดั้งเดิม!”
พลังดั้งเดิมของเนตรหมื่นปรากฏการณ์ก็คือพลังดั้งเดิมของเซียนหมื่นปรากฏการณ์ หรือร่างแปลงพลังของหมื่นปรากฏการณ์ธรรมชาติทุกอย่างในฟ้าดิน
วู้ม!
พลังหลากสีสันที่เมินเฉยต่อวิญญาณ วัตถุ และกฎเกณฑ์มิติถูกจ้าวเฟิงเหนี่ยวนำออกมา
เวลาเดียวกัน ทายาทเนตรเทพเจ้าคนอื่นๆ ต่างก็เหนี่ยวนำพลังดั้งเดิมที่ต่างกันออกมา
ในขณะเดียวกับที่ปลดปล่อยพลังดั้งเดิมกลุ่มนี้ออกมา ดวงตาของทุกคนหม่นแสงลงหนึ่งส่วนพร้อมกัน เห็นได้ชัดว่าการใช้พลังดั้งเดิมส่งผลกระทบต่อดวงตาเป็นอย่างมาก
“พลังกลุ่มนั้น จะทำอะไรกัน?”
เทพแท้จริงเทียนฝารู้สึกถึงพลังน่าหวาดหวั่นเบื้องหน้า เกิดความไม่มั่นใจขึ้นทันที
ถึงแม้ว่าพลังเหล่านั้นมีบางพลังอ่อนแอมาก แต่ทุกพลังเป็นเสวียนอ้าวสูงสุดในฟ้าดินที่คนทั่วไปยากจะควบคุมได้
ยามที่พลังเสวียนอ้าวเหล่านี้รวมเข้าด้วยกันจะเกิดอะไรขึ้น เทพแท้จริงเทียนฝาก็ไม่รู้เช่นกัน แต่เขามีความรู้สึกที่ไม่ดีเอาเสียเลย
“ฆ่าให้ตายก็พอแล้วไม่ใช่รึ!”
เทพแท้จริงเทียนฝาแค่นเสียงเย็น
“ฝันไปเถอะ!”
“สกัดกั้นมันเอาไว้!”
ครึ่งเทพของสองราชวงศ์รีบสำแดงฝีมือต่างๆ โดยพลัน
พวกเขาเห็นเทพแท้จริงเทียนฝาระแวงพลังที่ทายาทห้าเนตรเทพร่วมมือกันถึงเพียงนี้ ในใจของทุกคนก็ยิ่งคาดหวัง
ฟู่ ฟู่ ฟู่!
ทายาทเนตรเทพเจ้าทั้งห้าทำสัญลักษณ์มือที่ซับซ้อนในชั่วขณะเดียวกัน
“เยือกแข็ง!”
เซียนสังสารวัฏตะโกนลั่น ลืมเนตรสังสารวัฏขึ้น
วู้ม!
บนหัวของเขา พลังดั้งเดิมห้าสายซึ่งมีพลังสังสารวัฏของเขาเป็นหลักบิดม้วนเข้าด้วยกัน พลังแปลกประหลาดที่ลึกล้ำเกินคาดเดาและน่าหวาดกลัวทะลักล้นไปยังฟ้าดิน
ทันใดนั้น พลังที่บิดม้วนจนเป็นกลุ่มเดียวกันเหมือนจะเกิดการยกระดับบางอย่างขึ้น
ครืน!
พลังสูงสุดที่น่าหวาดหวั่นกลุ่มนี้พลันปรากฏขึ้นบนท้องฟ้า
พลังรางเลือนกลุ่มนี้เหมือนไม่มีอยู่ แต่กลับส่งผลกระทบต่อทุกสรรพสิ่งในฟ้าดิน ดุจราชันของโลก!
“กลิ่นอายเนตรเทพเจ้า!”
ในเสี้ยวขณะนี้ ทายาทเนตรเทพเจ้าทั้งหลายสัมผัสได้ถึงกลิ่นอายพิเศษในพลังกลุ่มนี้
“ไป!”
ราชาเซียนสังสารวัฏเอ่ยเบาๆ คำหนึ่ง
ครืน บึ้ม!
ในขณะนี้เอง กองกำลังครึ่งเทพของทั้งสองราชวงศ์ถูกเทพแท้จริงเทียนฝาโจมตีจนแตกกระบวน
ผู้แข็งแกร่งขั้นครึ่งเทพทั้งหลายถูกสายเลือดพลังเทพที่แข็งแกร่งทำร้ายบาดเจ็บ
“พลังกลุ่มนั้น?”
สายตาของเทพแท้จริงเทียนฝาจับจ้องมา
ในยามที่เขาเผชิญหน้ากับพลังกลุ่มนั้น ร่างกาย สายเลือด และวิญญาณของเขาเหมือนจะละทิ้งการต้านทานและยอมศิโรราบให้
“นี่เป็นพลังประเภทใดกัน?”
“คาดเดาไม่ได้เลย!”
ผู้แข็งแกร่งขั้นครึ่งเทพของทั้งสองราชวงศ์ก็เหมือนกับเทพแท้จริงเทียนฝา ในใจหวาดกลัวยำเกรง เหมือนจะศิโรราบอยู่ภายใต้พลังกลุ่มนี้
“เมฆาทมิฬหลบหลีก!”
เทพแท้จริงเทียนฝารู้สึกถึงอันตรายเป็นครั้งแรก รีบสำแดงวิชาเท้าชั้นเทพทันใด
วูบ วูบ!
เทพแท้จริงลากเงาแสงทมิฬเป็นทางยาวกลางอากาศ หลบลี้ห่างไปไกลระยะหนึ่งในชั่วพริบตา
แต่ยามที่ร่างของเขาหยุดลง พลังที่เลือนรางลึกลับและครอบงำทุกสรรพสิ่งกลุ่มนั้นก็ปรากฏขึ้นเบื้องหน้า
“เป็นไปได้อย่างไรกัน?”
เทพแท้จริงเทียนฝามีสีหน้าตื่นตะลึง
พลังกลุ่มนี้แทบจะทำลายทั้งโลก เมินเฉยต่อทุกสรรพสิ่ง พุ่งตรงมายังร่างของเขา
ครืน บึ้ม!
ใจกลางการระเบิดก่อขึ้นเป็นพลังของเจ้าชีวิตที่ควบคุมฟ้าดิน พายุพลังที่น่าพรั่นพรึงกระเทือนมาถึง
วูบ ฟิ้ว ฟิ้ว!
ใจกลางการระเบิดก่อขึ้นเป็นหลุมดำมืด ดูดกลืนทุกสรรพสิ่งและพลังวิญญาณรอบท้องฟ้าทั้งหมด!
“ช่างเป็นพลังที่น่าหวาดหวั่นยิ่งนัก!”
“ตายแล้วรึยัง?”
ผู้แข็งแกร่งขั้นครึ่งเทพทั้งหลายจิตใจสั่นสะท้าน สายตาจับจ้องไปยังใจกลางพายุหลุมดำนั้น
และในยามนี้เอง ทายาทเนตรเทพเจ้าทั้งห้าอึ้งตะลึงอยู่กับที่
เสี้ยวขณะนั้น พวกเขาเหมือนจะบรรลุถึงพลังลึกลับที่คนอื่นไม่อาจสังเกตได้ มันคืออะไร ไม่ว่าใครก็บอกไม่ถูก พวกเขาสังเกตได้เพียงกลิ่นอายเนตรเทพเจ้ากลุ่มหนึ่งในนั้นเท่านั้น
แต่จ้าวเฟิงกลับค้นพบอย่างน่าตกใจ ชั่วเสี้ยวขณะนั้น ลูกกลมทองลึกลับในมิติเนตรเทพเจ้าของเขาสั่นสะเทือนอย่างรุนแรง ในนั้นเหมือนจะมีอะไรทะลักออกมา
“สำเร็จแล้ว!”
ตาทั้งสองข้างของราชาเซียนสังสารวัฏยินดีเป็นที่สุด
หากคิดสำแดงเคล็ดวิชานี้ จะต้องมีพลังจากทายาทเนตรเทพเจ้าสามชนิดขึ้นไป ดังนั้นเขาก็สำแดงเป็นครั้งแรกเช่นเดียวกัน!
แต่เดิมเขาก็ไม่อยากเปิดเผยความลับนี้ออกมา เพียงแต่สองราชวงศ์ไม่ใช่คู่มือของเทพแท้จริงเทียนฝาเลย หากพ่ายแพ้ ความเป็นความตายของผู้แข็งแกร่งทั้งหมดที่นี่ก็จะถูกควบคุมโดยเทพแท้จริงเทียนฝา
ดังนั้นราชาเซียนสังสารวัฏก็จนปัญญาเช่นกัน
“พลังกลุ่มนี้ หากถูกข้าควบคุมละก็…”
ใบหน้าของราชาเซียนสังสารวัฏตื่นเต้นฮึกเหิม
ครืน บึ้ม!
ทันใดนั้น ใจกลางของหลุมดำที่ระเบิดออกค่อยๆ กลับคืนสู่สภาพเดิม ส่งเสียงดังสะเทือนเลื่อนลั่น
“พวกเจ้ามันรนหาที่ตาย!”
เทพแท้จริงเทียนฝาคำรามออกมาอย่างโมโหเป็นที่สุด
วูบ!
กายของเทพแท้จริงเทียนฝาส่องประกายวูบวาบขึ้นทันใด
ทั่วทั้งร่างมีรูกลวงขนาดใหญ่ แม้กระทั่งอาวุธเทพป้องกันเกราะมังกรปีศาจเจ็ดสมุทรก็ถูกทำลายไปกว่าครึ่ง หมองหม่นไร้ประกาย
อั้ก!
เทพแท้จริงเทียนฝากระอักเลือดสีดำออกมา
อึ้ก!
ร่างเทพบางส่วนที่แหลกลาญของเขาขยับช้าๆ บาดแผลฟื้นฟูอย่างยากเย็น
………………………………………


[Go To Next Chapter]( ./351.md)