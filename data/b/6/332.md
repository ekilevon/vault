##บทที่ 1095: รอดพ้นวิกฤต
“ข้าจะจัดการพวกเจ้าทั้งหมดให้ได้!”
ครึ่งเทพจวี้เหมิ่งตะโกนอย่างหัวเสียมาจากด้านหลัง
โครม!
ทั่วร่างครึ่งเทพจวี้เหมิ่งสะท้อนม่านแสงสีเหลืองหม่นที่หนักอึ้ง พลังของเงาโลกมิติส่วนตัวทำให้ฟ้าดินอับแสงลงไปทันใด การจำกัดและกดดันอย่างหนักหน่วงพลันมาถึงทั่วบริเวณ
ฟู่!
คุนอวิ๋นรีบปลดปล่อยเงาโลกมิติส่วนตัวของตนเองออกมา พลังมิติส่วนตัวสีเขียวทองเรืองรองพลันแผ่กระจาย และตั้งรับพลังสำนึกรู้จากมิติส่วนตัวของครึ่งเทพจวี้เหมิ่งเอาไว้อย่างยากเย็น
วู้ม แซ่ด!
จ้าวเฟิงกระตุ้นสายเลือดเพลิงมารโลหิตที่สมบูรณ์ ใช้พลังทั้งหมดโคจรกายสายฟ้าศักดิ์สิทธิ์ ถึงจะสามารถต้านทานผลกระทบจากพลังเงาโลกมิติส่วนตัวที่น่ากลัวกลุ่มนั้นเอาไว้
ส่วนพวกที่ร่างกายค่อนข้างอ่อนแอในค่ายกลวิญญาณทมิฬเช่นจ้าวหยูเฟย หนานกงเซิ่ง และเซียนหมื่นปรากฏการณ์ ได้การคุ้มครองจากพลังของค่ายกล จึงได้รับผลกระทบไม่มากนัก
“ไปตายเสีย!”
สายตาเกรี้ยวกราดของครึ่งเทพจวี้เหมิ่งจ้องจ้าวเฟิง
ในตอนนี้เขาเพิ่งเข้าใจ จ้าวเฟิงต่างหากถึงจะเป็นคนสำคัญที่สุดในกลุ่ม การกระทำทั้งหมดในระหว่างทางที่ผ่านมา แทบจะเป็นคำสั่งของจ้าวเฟิงทั้งสิ้น
“พิฆาตทะลวงฟ้า!”
ครั้งนี้ การโจมตีของครึ่งเทพจวี้เหมิ่งมีพลานุภาพแข็งแกร่งมากขึ้นด้วยการเพิ่มพลังของโลกมิติส่วนตัว
โครม วู้ม วู้ม!
ดาบสีแดงเข้มที่เหมือนทำลายล้างได้ทุกสิ่ง พาแรงกดดันมหาศาลตรงดิ่งไปหาจ้าวเฟิง
คุนอวิ๋นที่อยู่อีกฟากเมื่อเห็นการโจมตีน่ากลัวเช่นนี้ ทั่วร่างก็สั่นระริก
“สิบแปดฝ่ามือผนึกนภา!”
เด็กน้อยครึ่งเทพกระตุ้นพลังวิญญาณและสายเลือด รีบร้อนผลักฝ่ามือแสงสีทองสิบกว่าสายออกไป
ฟู่! ฟู่!
ฝ่ามือแสงสีทองขนาดใหญ่บิดเบี้ยวไปมา ตกลงไปในฟ้าดินรอบอาณาเขตโจมตีของครึ่งเทพจวี้เหมิ่ง
ดาบสีแดงเข้มถูกลดทอนพลังไปหลายส่วน ความเร็วก็ช้าลงไปในพริบตา
“พี่เฟิง!”
จ้าวหยูเฟยร้องด้วยน้ำเสียงร้อนรน
จ้าวเฟิงที่ครอบครองอาวุธเทพชั้นรอง เกรงว่าจะต้านทานการโจมตีที่น่าสะพรึงของครึ่งเทพจวี้เหมิ่งเอาไว้ไม่ไหว
ราชาเซียนโยวมู่และหนานกงเซิ่งต่างก็ตึงเครียด
แต่ในเวลานี้ คำพูดของจ้าวเฟิงกลับสะท้อนในหัวของทุกคน “ทุ่มเทพลังทั้งหมดจู่โจมครึ่งเทพจวี้เหมิ่ง หาโอกาสที่เหมาะสม แล้วเตรียมพร้อม…”
“อะไรกัน?”
คนทั้งสี่ที่ประคับประคองค่ายกลรวมไปถึงคุนอวิ๋นมีสีหน้าตะลึงเล็กน้อย เกินจะเชื่อได้
ยามนี้การโจมตีของครึ่งเทพจวี้เหมิ่งมาถึงเบื้องหน้าจ้าวเฟิง จ้าวเฟิงกลับให้พวกเขาอาศัยจังหวะจู่โจมครึ่งเทพจวี้เหมิ่ง
หรือว่าจ้าวเฟิงจะมีวิธีต้านทานการโจมตีที่แก่กล้าของครึ่งเทพจวี้เหมิ่ง?
ฟู่~
เมื่อเผชิญหน้ากับการโจมตีของครึ่งเทพจวี้เหมิ่ง จ้าวเฟิงหยิบโล่ทองคำออกมาอีกครั้ง
พรึ่บ!
ในมือของจ้าวเฟิงปรากฏมุกผลึกสีเลือดเม็ดหนึ่ง แสงเทพโลหิตที่ทะลักออกมาจากภายในพลันหลอมรวมเข้าไปในโล่ทองคำ
มุกผลึกสีเลือดเม็ดนี้คือผลึกเทพโลหิตที่จ้าวเฟิงได้มาจากบ่อน้ำโลหิตตอนเพิ่งเข้ามาในร่างเทพ!
จ้าวเฟิงเองก็เพิ่งจะนึกออกตอนนี้เอง ถึงแม้ในร่างเขาจะไม่มีพลังเทพ แต่เขาสามารถหยิบยืมพลังเทพจากภายนอกได้
พรึ่บ โครม!
ทันใดนั้นเอง ภายในโล่สัมฤทธิ์เก่าแก่มีเสียงกรีดร้องคำรามที่ป่าเถื่อนดึกดำบรรพ์ดังออกมา เห็นเพียงเงาศีรษะสัตว์สีแดงเข้มขนาดยักษ์ก่อตัวขึ้น ปกคลุมรอบตัวจ้าวเฟิง
กลิ่นอายพลังสูงส่งเขย่าฟ้าดินนั้น ก็คือกลิ่นอายแห่งพลังเทพนั่นเอง!
“เป็นไปได้อย่างไรกัน กระทั่งเจ้าเด็กนี่ก็มีพลังเทพงั้นหรือ?”
ครึ่งเทพจวี้เหมิ่งพลันอึ้งตะลึง รู้สึกเกินจะเชื่อสายตา
คุนอวิ๋นมีพลังเทพ เป็นเพราะว่าเขาเป็นถึงครึ่งเทพเซียนถือกำเนิดใหม่ ส่วนหนานกงเซิ่งก็เป็นเพราะเขาสืบทอดพลังเทพปีศาจเอาไว้
แต่ในขณะที่ครึ่งเทพจวี้เหมิ่งตื่นตระหนกอย่างยิ่ง ราชาเซียนโยวมู่ที่ประคองค่ายกลวิญญาณทมิฬอยู่ก็ ควบคุมปีศาจโครงกระดูกยักษ์เหนือค่ายกลให้ไปโจมตี ‘ครึ่งเทพจวี้เหมิ่ง’
หนานกงเซิ่งกำธงค่ายกลสีดำแน่น ถ่ายพลังเทพปีศาจลงไปภายในอย่างไม่ลังเล
ตอนนั้นเอง บริเวณพื้นผิวของปีศาจโครงกระดูกพลันปรากฏริ้วลายสีโลหิตที่ชั่วร้ายขึ้น
พร้อมกันนั้น ครึ่งเซียนคุนอวิ๋นตื่นเต้นฮึกเหิม กระตุ้นสายเลือดและร่างกาย ผสานพลังเจตจำนง และส่งหมัดทั้งสองข้างออกมาทันที
“ระลอกหมัดฟ้าดิน!”
คุนอวิ๋นสำแดงท่าไม้ตายในวิชา ‘ฝ่ามือสะท้านฟ้า’ ปลดปล่อยคมแสงหมัดสีทองที่ลุกโชนสว่างจ้านับไม่ถ้วน
คมแสงหมัดสีทองเหล่านี้เหมือนหลอมรวมเข้าด้วยกัน เกิดเป็นเสียงสะท้อนดังกึกก้อง สะเทือนฟ้าดิน ปะทะลงตรงจุดที่ครึ่งเทพจวี้เหมิ่งอยู่
อีกด้านหนึ่ง ดาบคลื่นสีแดงเข้มขนาดยักษ์ ปะทะใส่ศีรษะสัตว์สีแดงที่รายล้อมกายจ้าวเฟิง ประหนึ่งจะทำลายภาพเงาของศีรษะสัตว์ที่โหดเหี้ยมนั้น
“แข็งแกร่งเหลือเกิน!”
จ้าวเฟิงเดาออกนานแล้ว ต่อให้เขาใช้พลังเทพก็ไม่สามารถต้านทานการโจมตีทรงอานุภาพของ ‘ครึ่งเทพจวี้เหมิ่ง’ ได้
“เกราะศักดิ์สิทธิ์อัสนีธาตุดิน เกราะอัสนีคุ้มกาย!”
จ้าวเฟิงรีบโคจรกายสายฟ้าศักดิ์สิทธิ์และวิชาวายุอัสนี ปลดปล่อยเคล็ดวิชาป้องกันสองวิชา ‘เกราะศักดิ์สิทธิ์อัสนีธาตุดิน’ เป็นเคล็ดวิชาป้องกันในวายุอัสนีธาตุดินขั้นที่เก้า
พรึ่บ แซ่ด แซ่ด!
ทั่วร่างจ้าวเฟิงมีพลังศักดิ์สิทธิ์วายุอัสนีสีเหลืองเข้มล้นทะลัก เกาะกลุ่มรวมตัวกันเป็นเกราะสว่างไสวที่หมุนวนด้วยวายุอัสนี รอบเกราะโอบล้อมไปด้วยแรงดึงดูดที่ไร้รูปร่าง
ในเวลาเดียวกัน จ้าวเฟิงยังประสานวายุอัสนีธาตุดินและพลังศักดิ์สิทธิ์ในกาย รอบร่างปรากฏเกราะวายุอัสนีเก่าแก่สีขาวทองเรืองรอง
ตูม!
ดาบสีแดงแหวกทำลายการป้องกันของโล่ทองคำ ปะทะลงบนเคล็ดวิชาป้องกันทั้งสองของจ้าวเฟิง
ตุบ!
ร่างกายของจ้าวเฟิงถูกกระแทกกระเด็นออกไปหลายลี้ ก่อนอัดกระแทกเข้ากับกำแพงผลึกอย่างแรง
ขณะเดียวกันนั้นเอง!
การโจมตีอย่างสุดแรงของค่ายกลวิญญาณทมิฬและคุนอวิ๋น ทั้งหมดลอยตรงดิ่งไปบนร่างของครึ่งเทพจวี้เหมิ่ง
“เตรียมพร้อม!”
ราชาเซียนโยวมู่พลันตะโกน
หนานกงเซิ่ง จ้าวหยูเฟย และเซียนหมื่นปรากฏการณ์ผงกศีรษะ
พรึ่บ!
ในค่ายกลวิญญาณทมิฬ สั่งสมภยันอันตรายทำลายล้างเอาไว้ทันใด โครงกระดูกสีดำเหนือค่ายกลรับพลังของสี่คนอย่างบ้าคลั่ง ร่างกายบิดเบี้ยวยืดยาวออก
“ระเบิด!”
คนทั้งสี่โยนธงค่ายกลในมือลงไปบนจุดที่ครึ่งเทพจวี้เหมิ่งอยู่
ทั่วทั้งค่ายกลพลันปกคลุมรอบกายครึ่งเทพจวี้เหมิ่ง จากนั้นโครงกระดูกเย็นเยียบที่ใหญ่ยักษ์เกินจะเปรียบโผทะยานไปหาครึ่งเทพจวี้เหมิ่ง แล้วระเบิดออกทันใด
และในเวลานี้ พวกหนานกงเซิ่งกับคุนอวิ๋นแยกย้ายกันไปนานแล้ว
บึ้ม!
ระลอกการโจมตีสีดำที่ถล่มฟ้าทำลายดิน สอดแทรกไปด้วยพลังที่น่ากลัวประเภทต่างๆ หมุนตลบเข้ามา
“อ๊าก…”
เสียงโหยหวนของครึ่งเทพจวี้เหมิ่งดังเข้ามาในโสตประสาททุกคนจากไกลๆ
“ยังไม่เสร็จ!”
จุดที่ไกลออกไป จ้าวเฟิงที่เลือดไหลอาบร่างง้างสายธนู
พรึ่บ!
พลังอัสนีเทวะทำลายล้างในกายวิญญาณอัสนีของจ้าวเฟิงไหลบ่าเข้าภายในนั้น
ขณะเดียวกัน จ้าวเฟิงก็เคลื่อนย้ายสายเลือดพลังเทพของผลึกเทพโลหิตในมือตน
เปรี๊ยะ!
เห็นก็แต่เงาธนูสีทองแดงขนาดใหญ่ทะลวงผ่านทุกสรรพสิ่ง ลากพายุพลังสีทองแดงน่าพรั่นพรึงเป็นทางยาว ทะยานไปที่ใจกลางของพลังระเบิดดังกล่าว
ตูม!
พายุธาตุอัสนีและทองพร้อมกับกลิ่นอายแห่งเทพระเบิดออกอีกครั้ง
“รีบไป!”
หลังจากปล่อยศรสังหารเทพชั้นรองแล้ว ทุกคนรีบหนีไปอย่างรวดเร็ว
“โลกวายุอัสนีหมื่นปรากฏการณ์!”
เซียนหมื่นปรากฏการณ์รีบเปลี่ยนเสวียนอ้าวธาตุในธรรมชาติทันที
จ้าวเฟิงและเซียนหมื่นปรากฏการณ์ควบคุมเสวียนอ้าววายุอัสนีมหาศาล นำหนานกงเซิ่ง จ้าวหยูเฟย และเซียนส่วนหนึ่งของมุมมืดทมิฬโบยบินจากไปอย่างรวดเร็ว
แต่ราชาเซียนโยวมู่และคุนอวิ๋นรวดเร็วอย่างยิ่ง ถึงขั้นอยู่เหนือจ้าวเฟิงที่บาดเจ็บสาหัส
ขอแค่ทุกคนทิ้งระยะห่างส่วนหนึ่ง และอยู่ตามกำแพงผลึกที่กั้นขวางในร่างเทพ ครึ่งเทพจวี้เหมิ่งคิดจะตามหาพวกเขาก็ไม่ง่ายเลย
“เดี๋ยวจะให้ตาแก่นี่ไม่ตายดี!”
คุนอวิ๋นกระหยิ่มยิ้มย่อง จากนั้นมองจ้าวเฟิงด้วยสีหน้าเคร่งขรึม
พวกเขาสามารถทำร้ายครึ่งเทพจวี้เหมิ่งจนบาดเจ็บสาหัส หนำซ้ำยังหนีรอดปลอดภัย ทั้งหมดนี้เป็นผลจากแผนการและไพ่ตายของจ้าวเฟิง
“ไม่เสียทีที่เป็นการโจมตีของครึ่งเทพ!”
จ้าวเฟิงรู้สึกได้ว่า ถึงเขาจะใช้วายุอัสนีธาตุไม้ อาการบาดเจ็บบนร่างก็ฟื้นฟูเชื่องช้ายิ่ง
ขวับ!
ในมือจ้าวเฟิงปรากฏน้ำหวานสีรุ้งขวดหนึ่ง
อึก! อึก!
จ้าวเฟิงดื่มวารีศักดิ์สิทธิ์ไป่หยวนลงไปทันใด
กลิ่นอายบริสุทธิ์ศักดิ์สิทธิ์ที่หล่อเลี้ยงสรรพสิ่งแผ่กระจายในร่างของจ้าวเฟิง อบอวลในทุกอณูของร่างกายจนสุดท้ายหลอมรวมเข้าไปในวิญญาณ
พรึ่บ แซ่ด แซ่ด!
จ้าวเฟิงโคจรวายุอัสนีธาตุไม้ ความเร็วในการฟื้นฟูอาการบาดเจ็บบนร่างพลันเพิ่มขึ้น
เมื่อเปิดเปลือกตาออก จ้าวเฟิงพบว่าทุกคนรอบบริเวณมองเขาด้วยใบหน้าตะลึงตะลาน
“ผู้อาวุโสจ้าว เมื่อครู่เป็นวารีศักดิ์สิทธิ์ไป่หยวนหรือ?”
เซียนผู้หนึ่งของมุมมืดทมิฬกลืนน้ำลายลงคอ
จะต้องรู้ว่า วารีศักดิ์สิทธิ์ไป่หยวนเป็นสมบัติที่ช่วยเพิ่มการทะลวงขั้นเซียน นอกจากนี้ วารีศักดิ์สิทธิ์ไป่หยวนยังส่งผลดีอย่างยิ่งในการพัฒนาและหล่อหลอมระดับขั้นชีวิต วิญญาณ และพลังศักดิ์สิทธิ์เทวาเร้นลับ
แต่ในตอนนี้ จ้าวเฟิงกลับใช้สมบัติล้ำค่าเช่นนี้รักษาอาการบาดเจ็บ
“ท่าทางเมื่อครู่ของผู้อาวุโสจ้าวช่างนับถือจริงๆ!”
เซียนอีกคนของมุมมืดทมิฬเยินยอ
แต่เดิมพวกเขาเกลียดชังจ้าวเฟิงอย่างยิ่งที่ลากพวกเขาให้ตกที่นั่งลำบากด้วย
ทว่าตอนนี้ จ้าวเฟิงพาผู้คนให้รอดพ้นอันตรายและทำร้ายครึ่งเทพต่างเผ่าพันธุ์เจ็บสาหัส ปฏิกิริยาที่พวกเขามีต่อจ้าวเฟิงจึงเปลี่ยนแปลงไปอย่างรวดเร็ว
ณ ถ้ำแห่งหนึ่งในร่างเทพ
กลุ่มของจ้าวเฟิงและราชาเซียนโยวมู่แวะพักอยู่ครู่หนึ่ง
หลังจากผ่านศึกครั้งหนึ่ง แทบทุกคนเหนื่อยล้าหมดแรง
ภายในมนตราอากาศ
จ้าวเฟิงโคจร ‘วิชาเทพคืนวิญญาณ’ และวายุอัสนีธาตุไม้ ฟื้นฟูอาการบาดเจ็บของร่างกายและวิญญาณ
ต่อจากนั้น ผลสีเหลืองที่มีชั้นผลึกห่อหุ้มอยู่ก็ปรากฏขึ้นในมือของจ้าวเฟิง
นี่เป็นผลบนเถาวัลย์ภายในผลึกยักษ์ที่เจ้าแมวขโมยตัวน้อยช่วยชิงมาให้เขา
“ให้ข้ายืมอาวุธสักหน่อย!”
จ้าวเฟิงเอ่ยกับเจ้าแมวขโมยน้อยที่พักผ่อนอยู่ด้านข้าง
ชั้นผลึกบนผลไม้ค่อนข้างแข็งแกร่ง จ้าวเฟิงไม่สามารถทำลายมันลงได้
แต่ในความเป็นจริง จ้าวเฟิงอยากจะเห็นมีดสั้นทมิฬเล่มนั้นที่เจ้าแมวขโมยตัวน้อยได้มา
เมี้ยว เมี้ยว!
เจ้าแมวขโมยตัวน้อยเฉลียวฉลาดอย่างยิ่ง ย่อมต้องเข้าใจเจตนาของจ้าวเฟิง แต่มันกลับยื่นมีดสั้นทมิฬให้จ้าวเฟิงอย่างใจกว้างนัก
จ้าวเฟิงมองประเมินมีดที่ดูธรรมดาสามัญและไร้กลิ่นอายพลังใดๆ อย่างละเอียด
ฟิ้ว แซ่ด แซ่ด!
จ้าวเฟิงส่งพลังศักดิ์สิทธิ์เทวาเร้นลับเข้าไป มีดสั้นทมิฬกลับไม่มีปฏิกิริยาใดๆ ทั้งสิ้น
เมี้ยว!
เจ้าแมวขโมยกระโดดขึ้นบนบ่าของจ้าวเฟิง โบกไม้โบกมือไปมา
“ข้าไม่สามารถใช้…อาวุธเทพได้งั้นหรือ?”
จ้าวเฟิงสีหน้าตะลึง
หากไม่ใช่ว่าเขาเคยเห็นเจ้าแมวขโมยน้อยทำลายชั้นผลึกที่แข็งแกร่งโดยง่าย จ้าวเฟิงไม่มีทางเชื่อคำพูดของมันแน่
จ้าวเฟิงเคยเห็นอาวุธเทพในระดับสูงสุด ซึ่งก็คือเศษซากอาวุธเทพเก่าแก่ที่เคยปรากฏขึ้น ณ คฤหาสน์ลับเทพบรรพกาลในตอนต้น
แต่ตอนนี้มีดสั้นทมิฬเรียบง่ายธรรมดาที่ดำราวกับเงาในมือจ้าวเฟิง กลับเป็นถึงอาวุธเทพในตำนาน
จะต้องรู้เอาไว้ว่า ในดินแดนทวีปยังไม่เคยปรากฏอาวุธเทพที่แท้จริงมาก่อนสักชิ้น
เคร้ง เคร้ง!
จ้าวเฟิงถือมีดสั้นทมิฬกรีดลงไปบนเปลือกผลสีเหลืองอยู่หลายที ชั้นผลึกก็พลันร่วงลงมา
“ไม่ได้กระตุ้นอาวุธเทพชิ้นนี้ อาศัยเพียงแค่พลังของตัวเองมันเอง ก็มีผลลัพธ์แบบนี้แล้ว!”
จ้าวเฟิงเชื่อมั่นอย่างยิ่ง มีดสั้นทมิฬนี้เป็นอาวุธเทพจริงๆ
“ยกหน้าที่ให้เจ้าแล้ว ช่วยจัดการปลอกชั้นผลึกบนผลไม้ให้ข้าด้วย!”
จ้าวเฟิงกลอกตาใส่เจ้าแมวขโมยตัวน้อย โยนผลไม้และมีดสั้นทมิฬให้กับมัน
ที่จริงแล้วจ้าวเฟิงสุขใจอย่างยิ่ง เจ้าแมวขโมยตัวน้อยช่วยตนเองให้ได้ผลบนเถาวัลย์มา ผลคือในตอนนี้ถึงเพิ่งล่วงรู้ว่า เจ้าแมวขโมยน้อยได้อาวุธเทพมาชิ้นหนึ่ง
ต่อให้ผลไม้ลูกนี้ล้ำค่ามากเพียงใด ก็เทียบเท่าไม่ได้กับอาวุธเทพในตำนาน
เมี้ยว เมี้ยว!
เจ้าแมวขโมยตัวน้อยยิ้มอย่างชั่วร้าย ตรงมาหาจ้าวเฟิง หมายมั่นจะประจบประแจงจ้าวเฟิง
ฟู่!
เจ้าแมวขโมยล้วงมือเข้าไปในปาก จากนั้นจึงล้วงผลไม้จากเถาวัลย์ออกมาสองลูก!
จ้าวเฟิงสีหน้าตะลึง รีบหยิบผลสองลูกนั้นขึ้นมา และพบว่าเป็นผลไม้บนเถาวัลย์จริงๆ
จ้าวเฟิงจ้องท้องของเจ้าแมวขโมยตัวน้อยเขม็ง ตอนนี้เขาอยากจะผ่าท้องมันจริงๆ ดูซิว่าภายในยังมีสมบัติอะไรอยู่อีกหรือไม่
เมี้ยว เมี้ยว!
เจ้าแมวขโมยตัวน้อยเหมือนจะมองความคิดของจ้าวเฟิงออก รีบอธิบายทันที ขณะหนีออกมาในช่วงสุดท้าย มันหยิบติดมือออกมาด้วยสองลูก มีแค่สองลูกจริงๆ!
…………………………….


[Go To Next Chapter]( ./333.md)