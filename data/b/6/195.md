##บทที่ 958: ต่างคนต่างได้
ใช้มารโลหิตโจมตีผสานกับเคล็ดวิชาสายเลือดเพลิงมารโลหิต
เขาสามารถปลดปล่อยพลังปะทุสูงส่งเกินจะเปรียบในขณะที่ลงมือ และโจมตีได้ทรงพลัง
การระเบิดพลังในเสี้ยววินาทีของเขาเท่ากับการกระตุ้น ‘กายหยกสีชาด’
แต่ข้อด้อยก็คือเวลาที่ระเบิดออกมาสั้นเกินไป หากไม่ได้ผลลัพธ์ที่โดดเด่นก็จะไม่มีประโยชน์มากนัก แต่จะสิ้นเปลืองพลังสายเลือด
เถี่ยหลิงอวิ๋นสำแดง ‘มารโลหิตโจมตี’ สองครั้ง จ้าวเฟิงรับมือไว้ได้ทุกครั้ง
นอกจากจะต่อสู้แล้ว ดวงตาซ้ายยังวิเคราะห์และลอกเลียนแบบเคล็ดวิชานี้อย่างรวดเร็ว
“ฮ่าๆ ดี ในบรรดาคนรุ่นเยาว์ที่ทำให้ข้าใช้พลังทั้งหมดเพื่อต่อสู้ได้ นอกเหนือจากเซวียนหยวนเหวินแล้ว เจ้าเป็นคนที่สอง!”
หลังจากความตื่นตระหนก ยิ่งไปกว่านั้นคือเถี่ยหลิงอวิ๋นรู้สึกฮึกเหิม ได้เจอกับคู่ต่อสู้ที่แกร่งกล้าน่ากลัวเช่นนี้ และยังมีสายเลือดที่สมบูรณ์แบบมากกว่าตนเอง
ไม่ได้สู้อย่างเพลิดเพลินใจเช่นนี้มานานมากแล้ว
วูบ ฟึ่บ!
ภายใต้สภาวะมารโลหิตโจมตี จ้าวเฟิงพุ่งทะยานทะลุชั้นเมฆ ปีกสีแดงฉานสะบัดลวดลายโลหิตเจิดจ้าออกมาสายหนึ่ง เงาอาทิตย์เลือดด้านหลังพลันส่องแสงสีทองปนแดง ประหนึ่งวิหคทองบรรพกาลที่บินสูงขึ้นไปเรื่อยๆ
พรึ่บ!
จ้าวเฟิงลอยอยู่บนฟ้าสูง ทิ้งกลุ่มตะวันโลหิตจ้าตาลงมา เงาร่างของเขาลากเสียงไฟปะทุโครมครามเข้าไปโจมตีอย่างรวดเร็ว
การโจมตีนี้ ความเร็ว การโจมตี และแรงระเบิดของจ้าวเฟิงถูกผลักดันไปจนถึงขีดสุด
จ้าวเฟิงพอจะรู้สึกได้ว่า มารโลหิตโจมตีนี้เหมือนไปถึงระดับขั้นใหม่อีกครั้งภายใต้การกระตุ้นของสายเลือดเพลิงมารโลหิตที่สมบูรณ์แบบ
ครั้งนี้ พลานุภาพน่าสะพรึงที่จ้าวเฟิงนำมา ขนาดหลิงเทียนอวิ๋นยังต้องรับมืออย่างระมัดระวัง
พรึ่บ!
มังกรปีกเพลิงยาวหลายสิบจั้งปรากฏกายขึ้นใต้เท้าเถี่ยหลิงอวิ๋น
ทั่วตัวมังกรปีกเพลิงเป็นเกล็ดแข็งสีแดงพร่างพราว ปีกมังกรใหญ่ยักษ์มีเปลวไฟเผาผลาญ เมื่อปีกสองข้างโบกสะบัด คลื่นเพลิงมหึมานับไม่ถ้วนหมุนตลบฟ้าดินด้านล่าง
หนำซ้ำเถี่ยหลิงอวิ๋นยืนที่อยู่บนมังกรปีกไฟ พลานุภาพคล้ายจะเพิ่มมากขึ้น เหมือนหยิบยืมพลังมังกรเพลิงในร่างมังกรมาใช้ได้
พรึ่บ วูบ!
เถี่ยหลิงอวิ๋นนั่งมังกรปีกเพลิงทะยานขึ้นฟ้า
เปรี้ยง…
แสงเลือดสองกลุ่มเกี่ยวกระหวัดหากันอีกครั้ง
ฟุ่บ!
แสงสีแดงฉานหลายต่อหลายเส้นทะลวงไปทั่วทิศทาง จากนั้นพายุเพลิงอัสนีกลุ่มหนึ่งม้วนตัวเข้ามา เกิดเสียงดังสนั่นหวั่นไหวทั่วฟ้ากว้างใหญ่ไพศาล
“ในเมื่อเจ้าอยากต่อสู้กลางอากาศ เช่นนั้นข้าก็จะสู้เป็นเพื่อนเจ้า!”
หลังจากสู้โรมรันครั้งหนึ่งแล้ว กายสายฟ้าศักดิ์สิทธิ์ของจ้าวเฟิงก็อับแสงลงอีกครั้ง จ้าวเฟิงใช้วิชาปีกอัสนีโบยบินลอยตัวขึ้นกลางอากาศ
เขาค้นพบว่า ในสภาวะของมารโลหิตโจมตี ไม่เพียงแรงระเบิดพลังสายเลือดเท่านั้นที่เพิ่มขึ้น ลักษณะพิเศษของสายเลือดเพลิงมารโลหิตที่สมบูรณ์แบบก็เพิ่มด้วยเช่นกัน
ในวินาทีนั้น เขาดูดปราณและเลือดลมจากร่างเถี่ยหลิงอวิ๋นได้ถึงสามเท่าของสถานการณ์ปกติ ลดการสิ้นเปลืองพลังใน ‘มารโลหิตโจมตี’ ไปอีกครั้งหนึ่ง
เวลาเดียวกัน ผลลัพธ์ในการเผาไหม้ก็เห็นได้ชัดเจนยิ่งขึ้น
แต่การเพิ่มพลังขึ้นแบบนี้ มีแค่ในวินาทีที่ประมือด้วยมารโลหิตโจมตีเท่านั้น!
“ปีกอัสนีผ่านฟ้า!”
ยามที่ผลจากมารโลหิตโจมตีหายไป จ้าวเฟิงจึงกระตุ้นเคล็ดวิชาโบยบินโจมตีลงมา
ตึง ตึง เปรี้ยง!
คนทั้งสองเปลี่ยนจากการต่อสู้ด้านล่างเป็นกลางอากาศสูง ดั่งการต่อสู้ระหว่างวิหคทองและมังกรเพลิง จนเกิดเป็นแสงแดงฉานเจิดจ้าปกคลุมผืนฟ้าทั่วบริเวณ
โครม!
จ้าวเฟิงสำแดงมารโลหิตโจมตีอีกครั้ง ก่อนปะทะเข้ากับเถี่ยหลิงอวิ๋น
ถึงแม้ว่าเถี่ยหลิงอวิ๋นยืนอยู่บนมังกรปีกเพลิง สามารถหยิบยืมพลังและอำนาจเพลิงมังกรของมันออกมา เมื่อปะทะเข้าหากัน ก็มีร่างกายที่แข็งแกร่งของมังกรลดทอนแรงโจมตี
แต่ในทางกลับกัน เขาก็สูญเสียข้อได้เปรียบด้านความเร็วไป และทำได้แค่เพียงเฝ้าระวังที่ของเขาเท่านั้น
ทว่าปีกแสงอัสนีสีชาดของจ้าวเฟิง เมื่อใช้กับวิชาปีกอัสนีโบยบินและปีกอัสนีผ่านฟ้า จะทำให้รวดเร็วปราดเปรียวอย่างยิ่ง บวกกับการระเบิดของเพลิงมารโลหิต ความเร็วยิ่งถูกกระตุ้นไปจนถึงขีดสุด
ความเร็วสามารถเพิ่มการปะทุ การปะทุก็สามารถเพิ่มความเร็วได้!
ทุกการโจมตีของจ้าวเฟิงต่างเริ่มจากด้านบน โดยเปลี่ยนใช้ไปมาระหว่างการโจมตีจากปีกอัสนีผ่านฟ้าและมารโลหิตโจมตี
หลังจากประจันหน้ากันครั้งหนึ่งแล้วก็รีบถอยไปทันที เตรียมจะปลดปล่อยพลังปะทุอีกครั้งเพื่อควบคุมสถานการณ์ทั้งหมดเอาไว้
‘แข็งแกร่งนัก จ้าวเฟิงพลิกสถานการณ์เสียเปรียบกลายเป็นฝ่ายได้เปรียบ!’
สืออวี่เหลยใจสั่นไหว รู้สึกนับถือจ้าวเฟิงเล็กน้อยอย่างไม่รู้ตัว
หากเขาเผชิญหน้ากับเถี่ยหลิงอวิ๋นคงตกเป็นฝ่ายเสียเปรียบ แต่เหตุการณ์ในตอนนี้ดูเหมือนว่าจะเป็นเถี่ยหลิงอวิ๋นถูกโจมตีกลับ
ในบรรดาผู้เยาว์วัย คนที่สามารถทำได้เช่นนี้ เขานึกออกแค่เพียงซินอู๋เหินเท่านั้น
“จ้าวเฟิงกำลังขัดเกลาพลังสายเลือดของตนเองอยู่!”
ตาเฒ่าอิงผงกศีรษะน้อยๆ ในที่สุดเขาก็เข้าใจว่าเหตุใดจ้าวเฟิงจึงไม่ใช้วิชาสายเลือดดวงตา
เขาสังเกตได้ว่าจ้าวเฟิงชำนาญการใช้และควบคุมสายเลือดเพลิงมารโลหิตมากกว่าเดิม การสิ้นเปลืองพลังลดลงไปจนน้อยที่สุด
ในเมื่อจ้าวเฟิงเรียนรู้เคล็ดวิชาสายเลือดของตระกูลเถี่ยแล้ว จะเรียนรู้เคล็ดลับการควบคุมสายเลือดของเถี่ยหลิงอวิ๋นก็ย่อมไม่ยากนัก
หนำซ้ำจ้าวเฟิงยังควบคุมสถานการณ์การต่อสู้ได้อย่างดีเยี่ยม
“เป็นเช่นนี้ต่อไปท่าจะไม่ดีแน่!”
แววตาสองข้างของเถี่ยอวิ๋นหั่วอ่านทุกอยางได้ชัดเจน เคล็ดวิชาปีกอัสนีของจ้าวเฟิง เมื่อใช้กับเคล็ดวิชาอื่นๆ จะปราดเปรียวอย่างมาก ส่วนในด้านความเร็วก็อยู่ในจุดสูงสุดด้วยเช่นกัน
เถี่ยหลิงอวิ๋นหยิบยืมพลังมังกรเพลิง แต่กลับไม่ทำให้ได้เปรียบขึ้น ด้วยเหตุนี้จึงตกอยู่ในสถานการณ์เสียเปรียบ
ยามนี้ถึงแม้ไม่มีแนวโน้มว่าจะพ่ายแพ้ แต่ ‘กายหยกสีชาด’ ของเถี่ยหลิงอวิ๋นก็ใกล้จะถึงขีดกำจัดแล้ว
อีกฟากหนึ่ง ถึงแม้ว่าจ้าวเฟิงจะสามารถดูดเลือดคืนปราณได้ แต่ก็ยังไม่มากพอจะทดแทนไอสวรรค์ที่เขาสูญเสียไป
ถ้าใช้พลังเช่นนี้ต่อไปเรื่อยๆ จุดที่จะตัดสินแพ้ชนะคือไอสวรรค์ของจ้าวเฟิงและกายหยกสีชาดของหลิงอวิ๋น ใครจะเป็นฝ่ายที่ทนไม่ไหวก่อนกัน!
ทุกคนด้านล่างมองการต่อสู้ระหว่างสายเลือดที่ดุเดือดยิ่งนัก จิตที่มุ่งมั่นอยากสู้ในกายถูกปลุกขึ้นอย่างไม่รู้ตัว
ตึง เปรี้ยง!
เถี่ยหลิงอวิ๋นปะทะเข้ากับจ้าวเฟิงอีกครั้ง รู้สึกได้ถึงพลังมหาศาลที่ปะทุออกมา
แต่ไม่มีใครล่วงรู้ได้ถึงความอัดอั้นตันใจของเขา
การโจมตีของจ้าวเฟิงพิเศษและประหลาดอย่างยิ่ง
ทุกครั้งที่ประจันหน้ากัน เขามักจะรู้สึกว่าไม่สามารถทำร้ายอีกฝ่ายได้อย่างเต็มที่
เหมือนการโจมตีของจ้าวเฟิงพยายามมุ่งไปยังจุดด้อยของเขา
‘เป็นปราณแท้จริงที่แข็งแกร่งอย่างยิ่ง!’
นี่เป็นความรู้สึกที่สองของเถี่ยหลิงอวิ๋น
ตั้งแต่เริ่มต้นจนถึงตอนนี้ จ้าวเฟิงประคับประคองสภาวะการโบยบินและแก่นแท้กายสายฟ้าศักดิ์สิทธิ์มาโดยตลอด
ถึงจะเป็นเพลิงมารโลหิตสมบูรณ์แบบที่ดูดซึมปราณและเลือดจากเขา ปราณแท้จริงที่เพิ่มมาก็น่าจะหมดไปนานแล้ว
แต่เขาไม่รู้เลยว่าตั้งแต่จ้าวเฟิงฝึกตนมาจนถึงตอนนี้ ได้วางรากฐานของตนเองไว้อย่างมั่นคง ถึงกระทั่งกดขอบเขตพลังเพื่อรักษาคุณภาพปราณที่แท้จริงเอาไว้
เมื่อบวกกับความพิเศษของ ‘วิชาวายุอัสนีห้าสาย’ จึงทำให้คุณภาพและจำนวนปราณที่แท้จริงของจ้าวเฟิงเหนือกว่าจักรพรรดิส่วนหนึ่งมากนัก
ตุบ!
เพลิงแวววาวทั่วร่างเถี่ยหลิงอวิ๋นเพิ่มพุ่งพรวดอีกครั้ง มังกรเพลิงใต้ร่างของเขาก็อ่อนแรงลงไป
กายหยกสีชาดของเขาใกล้ถึงขีดสุดแล้ว หากเป็นเช่นนี้ต่อไปเรื่อยๆ ก็จะก่อให้เกิดความเสียหายต่อแหล่งกำเนิดสายเลือดได้
แววตาของเถี่ยหลิงอวิ๋นสงบลง เตรียมหาโอกาสระเบิดการโจมตีครั้งใหญ่!
ตูม!
ท่ามกลางการโจมตีอย่างต่อเนื่อง
ในวินาทีหนึ่ง!
ทะเลทรายไกลสุดลูกหูลูกตาสั่นสะเทือนขึ้น
แกรก!
จุดหนึ่งด้านบนโลกมิติส่วนตัวพลันแตกร้าว
พลังของมิติส่วนตัวปั่นป่วนวุ่นวาย พายุทำลายล้างที่ไร้รูปร่างก็ปรากฏขึ้น
“ไม่ได้การ โลกมิติส่วนตัวแห่งนี้ได้รับผลกระทบจากกำลังรบของสองคนนี้ กำลังจะพังทลายแล้ว!”
เซียนคนหนึ่งฟากเถี่ยอวิ๋นหั่วร้องขึ้นอย่างตกใจ
“การประมือกันระหว่างจ้าวเฟิงและเถี่ยหลิงอวิ๋นรุนแรงเกินไป หนำซ้ำยังชุลมุนอยู่ในพื้นที่จำกัด จึงส่งผลต่อโครงสร้างมิติของมิติส่วนตัวอย่างมาก!”
ว่ากันตามหลักเหตุผลแล้ว โลกมิติส่วนตัวแห่งนี้ยังถือว่ามั่นคงและสมบูรณ์แบบ เมื่อสถานการณ์นี้เกิดขึ้น ตาเฒ่าอิงจึงวิเคราะห์สาเหตุได้ทันที
“ยังจะต่อสู้กันต่อไปอีกหรือ?”
สืออวี่เหลยตกใจอยู่บ้าง
โลกมิติส่วนตัวก็แหลกไปแล้ว หากเป็นเช่นนี้ต่อไป คนทั้งสองก็อาจเกิดอันตรายถึงแก่ชีวิตได้!
ตู้ม!
ทันใดนั้นเอง กลิ่นอายศาสตร์อัคคีมืดฟ้ามัวดินก็พุ่งไปยังจุดที่จ้าวเฟิงและเถี่ยหลิงอวิ๋นโรมรันกัน
เพลิงที่เจิดจ้ามหาศาลมัดตรึงร่างคนทั้งสองเข้าไว้
อย่างไรเสียเพลิงมารโลหิตก็ไม่เหมาะใช้สู้เป็นเวลานาน ทั้งสองต่อสู้กันจนถึงที่สุดของพลังแล้ว เมื่อต้องเผชิญหน้ากับพลังเพลิงมารโลหิตในขั้นเซียน แรงต้านทานจึงอ่อนกำลังลงไป
วูบ!
กายหยกชาดของเถี่ยหลิงอวิ๋นถูกกดข่มลงไป
“สิ้นสุดตรงนี้แล้วกัน หยกมังกรคุ้มกันของข้า มอบให้พวกเจ้า!”
เถี่ยอวิ๋นหั่วโยนหยกมังกรคุ้มกันของตนเองมา มองไปที่จ้าวเฟิงอย่างลึกล้ำครู่หนึ่ง จากนั้นจึงนำเถี่ยหลิงอวิ๋นและสมาชิกอีกสองคนที่เหลือพุ่งไปยังรอยร้าวของโลกมิติส่วนตัว
“ผู้อาวุโสอวิ๋นหั่ว ท่านมองปราณที่แท้จริงของจ้าวเฟิงออกหรือไม่ว่ายังเหลืออีกเท่าไหร่?”
เถี่ยหลิงอวิ๋นไม่อยากยอมแพ้ การสู้ครั้งนี้ยากเย็นกว่าที่เขาคิดเอาไว้นัก!
ความสามารถในแต่ละด้านของจ้าวเฟิงอยู่เหนือกว่าที่เขาคิดไว้มาก
เขาก็พอจะมองกุญแจสำคัญที่ตัดสินแพ้ชนะออกว่าอยู่ที่ ‘กายหยกสีชาด’ ของเขาและจำนวนปราณที่แท้จริงของจ้าวเฟิง!
“ข้ามองไม่ออกหรอก ทว่าเจ้าลงมือจนหมดแรงแล้ว แต่เขายังคงออมแรงเอาไว้อีกมาก!”
เถี่ยอวิ๋นหั่วสั่นศีรษะเล็กน้อย
ในขณะที่เขาต่อสู้เมื่อครู่ ก็สังเกตได้ว่าจ้าวเฟิงได้ระแวงเขาพอควร แต่ยังคงรักษาความสงบเอาไว้ดังเดิม
เหมือนว่าถึงเขาจะลงมือในตอนนั้น จ้าวเฟิงก็ยังสามารถต้านทานเอาไว้ได้
เมื่อเถี่ยหลิงอวิ๋นได้ยินคำพูดของผู้อาวุโส จึงอดรนทนไม่ไหวเล็กน้อย คิดจะแย้งก็ถูกเอ่ยขัดเสียก่อน
‘เขายังมีวิชาสายเลือดดวงตา!’
เสียงของผู้อาวุโสเถี่ยอวิ๋นหั่วดังขึ้นในหัวของเถี่ยหลิงอวิ๋น
ถัดจากนั้น แววตาของเถี่ยหลิงอวิ๋นก็สงบลง
สู้รบกันตามอำเภอใจเกินไป ทำให้เขาหลงลืมไปว่าจ้าวเฟิงยังมีสายเลือดดวงตาที่ไม่ด้อยไปกว่าเพลิงมารโลหิตที่สมบูรณ์เลย
“แต่การสู้ครั้งนี้ทำให้สายเลือดของเจ้าถูกปลุกให้ตื่นขึ้นมา…”
เถี่ยอวิ๋นหั่วนำกองกำลังหายไปจากโลกมิติส่วนตัวแห่งนี้!
“ไป!”
จ้าวเฟิงเอ่ยเสียงต่ำ พลางรับหยกมังกรคุ้มกันที่ส่องแสงนวลเป็นประกาย ก่อนทะยานไปยังอีกฝั่งของรอยแยก
เวลาเดียวกัน พวกตาเฒ่าอิงก็เดินทางจากไปผ่านทางเข้า!
ในขณะที่ทุกคนปรากฏกายขึ้นในป่าไม้ที่สูงเสียดฟ้า ก็ไม่เห็นเงาของเถี่ยอวิ๋นหั่วและพวกอีกต่อไป
“องค์ชายเก้า”
จ้าวเฟิงมอบตราหยกให้อีกฝ่ายทันที
“สหายจ้าว!”
มือสองข้างขององค์ชายเก้าสั่นเทาน้อยๆ
ถึงแม้ว่าตั้งแต่เข้ามาจนถึงตอนนี้ เขาได้รับ ‘หยกมังกรคุ้มกัน’ จากสมาชิกในกองกำลังมามากมาย
แต่เป็นครั้งแรกที่รู้สึกว่า ‘หยกมังกรคุ้มกัน’ หนักได้ถึงขนาดนี้!
“พวกเราพักเอาแรงที่นี่กันก่อนแล้วกัน!”
ตาเฒ่าอิงมองดูสภาพในตอนนี้ของจ้าวเฟิง แล้วพลันเอ่ยขึ้นมา
ถึงอย่างไรในภารกิจต่อไป ก็มีจ้าวเฟิงเป็นหลักในการหาสัตว์อสูร และเพิ่มพลังให้ฝูงสัตว์อสูร
หากจ้าวเฟิงบาดเจ็บสาหัส ไม่อยู่ในสภาพที่สมบูรณ์พร้อม จะทำตามนั้นได้อย่างไร
จ้าวเฟิงในตอนนี้กลายเป็นบุคคลสำคัญของกลุ่มรองจากเขา จะให้บาดเจ็บไม่ได้
“ก็ดี สมาชิกทั้งหมดของพวกเรามารวมตัวกัน ควรปรึกษาหารือกันสักหน่อยว่าต่อไปควรจะทำอย่างไรกันดี!”
สืออวี่เหลยเองก็เห็นด้วยอย่างมาก
ความสามารถของจ้าวเฟิงทำให้เขาอุ่นใจอย่างประหลาด ถึงขั้นแอบรู้สึกด้วยซ้ำว่าองค์ชายเก้ามีคุณสมบัติชิงชัยกับห้าองค์ชายที่อยู่ในลำดับเหนือกว่า!
กลางป่าทึบ กองกำลังขององค์ชายเก้าพักผ่อนระหว่างทาง
จ้าวเฟิงย่อมเข้าใจความหมายของทุกคน จึงนั่งขัดสมาธิลงบนพื้นอย่างไม่ลังเล กลืนวารีศักดิ์สิทธิ์ไป่หยวนส่วนหนึ่งไปรักษาอาการบาดเจ็บและฟื้นฟูพลังที่ใช้ไปมหาศาล
สายเลือดประเภทระเบิดปะทุอย่างเพลิงมารโลหิต หลังจากใช้เสร็จแล้วมักจะทิ้งอาการบาดเจ็บแอบแฝงไว้ โดยเฉพาะอย่างยิ่งเมื่อกระตุ้นพลังมากจนเกินไป
ศึกนี้กับเถี่ยหลิงอวิ๋น จ้าวเฟิงได้ผลประโยชน์อย่างมหาศาล
ไม่เพียงแต่รู้เคล็ดลับต่างๆ และวิธีการควบคุมสายเลือดเพลิงมารโลหิต แต่ยัง ‘คัดลอก’ มารโลหิตโจมตี ซึ่งเป็นเคล็ดวิชายอดเยี่ยมที่ส่งผลช่วยเสริมสายเลือดเพลิงมารโลหิตด้วย
ขณะเดียวกัน จ้าวเฟิงก็สังเกตได้ว่าแรงกระตุ้นจากเขาทำให้สายเลือดของเถี่ยหลิงอวิ๋นตื่นขึ้นไปอีกขั้น พลังของเขาพัฒนาขึ้นราวติดปีกบิน
…………………………………..


[Go To Next Chapter]( ./196.md)