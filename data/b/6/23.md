##บทที่ 786: การทดสอบคัดเลือก
จ้าวเฟิงที่กำลังแช่อยู่ภายในโอสถหลอมร่างกายและเลือดจากห้วงฝันบรรพกาล สัมผัสได้ว่าความร้อนที่มาจากส่วนลึกของสายเลือดค่อยๆ รุนแรงยิ่งขึ้น
การฝึกตนใหม่ในชีวิตนี้ จ้าวเฟิงไม่ใช่คนที่ไม่รู้ประสีประสาอะไรอีกแล้ว
เขาย่อมเข้าใจว่าสัญญาณเช่นนี้สื่อถึงอะไรอยู่
“สายเลือดประเภทนี้เหมือนว่าจะเป็นแขนงอัคคี…” จ้าวเฟิงขมวดคิ้วน้อยๆ
เพราะว่าเขามีสายเลือดเหมันต์วารีประเภทหนึ่ง ซึ่งเกิดขึ้นหลังจากที่ดวงตาเทพเจ้าทำการปรับร่างกายอยู่แล้ว
ถ้าหากว่าสายเลือดประเภทที่ตื่นขึ้นเป็นสายเลือดอัคคี ทั้งสองสายเลือดนี้จะส่งผลข่มกัน
เมื่อความรู้สึกแผดเผารุนแรงขึ้น ในสายเลือดของจ้าวเฟิงก็เปล่งแสงสีแดงสดราวเปลวเพลิง สีของมันอ่อนกว่าสีของโลหิต และเป็นระลอกแสงที่โปร่งใสราวแก้วเจียระไน
“เอ๊ะ! พลังสายเลือดประเภทนี้เหมือนจะไม่ด้อยไปกว่ารายชื่อหมื่นเผ่าพันธุ์โบราณ”
จ้าวเฟิงหน้าเปลี่ยนสีไปเล็กน้อย
ยังดีที่การข่มกันของธาตุที่จ้าวเฟิงเป็นกังวลไม่เกิดขึ้น
ไม่ว่าจะเป็นสายเลือดเหมันต์วารีที่มากับดวงตาเทพเจ้า หรือว่าจะเป็นสายเลือดอัคคีสีแดงสดที่เพิ่งเกิดขึ้นใหม่ ก็ล้วนแต่เป็นสิ่งที่เกิดขึ้นเองจากร่างกายของเขา
ภายในร่างกายมนุษย์เดิมเกิดจากการประกอบกันของธาตุทั้งห้า แล้วยังช่วยรักษาความสมดุลในนั้นด้วย
จ้าวเฟิงโคจรเจตจำนงดวงตา แล้วสายเลือดอัคคีสีแดงสดที่ถือกำเนิดขึ้นมาใหม่ก็ถูกเขาควบคุมอย่างง่ายดาย
กลิ่นอายของดวงตาเทพเจ้าสามารถควบคุมสายเลือดประเภทนี้ได้อย่างสิ้นเชิง
ยิ่งไปกว่านั้น พลังที่แข็งแกร่งเช่นนี้ของจ้าวเฟิง ขนาดสายเลือดในชีวิตก่อนอย่าง ‘เผ่าพันธุ์เกล็ดมังกรเหมันต์’ ที่อยู่ในลำดับที่แปดสิบเก้าของรายชื่อหมื่นเผ่าพันธุ์โบราณ ก็ยังสามารถควบคุมได้อย่างสบายๆ
“ไม่รู้ว่าพลังของสายเลือดนี้เป็นอย่างไร” จ้าวเฟิงเอ่ยพลางครุ่นคิด
เรื่องการกระตุ้นสายเลือดเขาทำได้อย่างไม่เปลืองแรง ด้วยเพราะมีประสบการณ์ในชีวิตก่อน และมีพลังของจักรพรรดิระดับสูง
อนึ่ง เลือดเนื้อและไอสวรรค์ของห้วงฝัน สามารถเพิ่มความเร็วให้กับการย้อนคืนของพื้นฐานสายเลือด ซึ่งจ้าวเฟิงและเด็กน้อยครึ่งเซียนต่างประจักษ์ในข้อนี้นานแล้ว
“กระตุ้นสายเลือดให้ได้มากที่สุดก่อน แล้วพรุ่งนี้ตอนเข้า ‘ทดสอบคัดเลือกเทพลวงตา’ ค่อยทดลองกับใครสักคน” จ้าวเฟิงตัดสินใจอย่างรวดเร็ว
ในวันนั้น
สายเลือดของจ้าวเฟิงได้ตื่นขึ้นไปจนถึงขั้นถูกกระตุ้น บรรลุขั้นตอนที่คนอื่นต้องใช้เวลาหลายปีหรือกระทั่งถึงสิบปีถึงจะทำสำเร็จ
แต่ทว่า จ้าวเฟิงเองก็เสียเลือดเนื้อของห้วงฝันบรรพกาลและสมบัติล้ำค่าอื่นๆ ไปไม่น้อย
ตกดึกของวันนั้นเอง
ท้องฟ้าเหนือเรือนพักของจ้าวเฟิงปรากฏเมฆเพลิงโปร่งแสงสีแดงสดขึ้นมาชั้นหนึ่ง มีขนาดอยู่ราวๆ หลายสิบจั้ง
“กลิ่นอายอะไรกัน!”
กลิ่นอายสายเลือดที่ล่องลอยมาเล็กน้อยนั้น ทำให้ร่างกายและสายเลือดของบรรดาลูกศิษย์คนสำคัญที่อยู่ใกล้เคียงสั่นสะท้านด้วยความหวาดกลัว
แต่ว่าหลังจากนั้น กลิ่นอายสายเลือดกลุ่มดังกล่าวก็ถูกเก็บงำไปตามความต้องการ หากเป็นระยะทางค่อนข้างไกลก็ยากจะสัมผัสได้
ถึงแม้จะเป็นเช่นนั้น
กลิ่นอายสายเลือดและสัญญาณในบริเวณที่พักของจ้าวเฟิง ก็สามารถดึงดูดความสนใจของคนจำนวนไม่มากนัก
เช้าตรู่ของวันถัดมา
บรรดาลูกศิษย์คนสำคัญออกมารอนานแล้ว สีหน้าของพวกเขามีแววกระตือรือร้นและคาดหวังรอคอย
“การทดสอบคัดเลือกเทพลวงตากำลังจะเริ่มขึ้นแล้ว…”
ศิษย์พี่ก่วงสูดหายใจเข้าลึก แล้วจึงเดินออกมาจากบริเวณที่พักของตนเอง
เขามองไปยังเรือนพักที่จ้าวเฟิงอาศัยอยู่ตามสัญชาตญาณ
มองเพียงปราดเดียวเขาก็ต้องชะงักค้างไป
ด้วยเห็นแสงเพลิงสีสดลอยวนอยู่กลางอากาศเหนือที่พักของจ้าวเฟิง แสงของมันประสานรวมเข้ากับดวงอาทิตย์ในยามเช้า
เพียงชั่วครู่ แสงเพลิงสีโลหิตนั้นเหมือนเชื่อมเข้ากับพลังของวิหคทองบรรพกาล
“หรือว่าจะเกี่ยวข้องกับสายเลือด ‘เผ่าพันธุ์วิหคทอง’ ที่อยู่ในรายชื่อหมื่นเผ่าพันธุ์โบราณ?”
จ้าวเฟิงนั่งขัดสมาธิ ใจเต้นระรัว
เขาสั่นศีรษะอย่างรุนแรงในทันใด
เผ่า���ันธุ์วิหคทองจัดอยู่ในลำดับที่แปดของ ‘รายชื่อหมื่นเผ่าพันธุ์โบราณ’ เรียกได้ว่าเป็นเผ่าพันธุ์ในตำนานที่ยิ่งใหญ่แกร่งกล้า
ถ้าหากจะพูดถึงเผ่าพันธุ์วิหคทอง ในผืนพสุธาแห่งนี้เขาเคยเห็นเพียงหนึ่งเดียวเท่านั้น นั่นก็คือ—— แสงอาทิตย์บรรพกาล!
ถ้าหากโบยบินออกจากเขตภายในดินแดนและบินสูงขึ้นไปในอากาศ จะเข้าใกล้วิหคทองบรรพกาล ซึ่งปกติเรียกกันว่าดวงอาทิตย์หรือรัศมีดวงอาทิตย์
พลังที่ร้อนแรงของวิหคทองบรรพกาลเรียกได้ว่าแข็งแกร่งที่สุดในโลก สามารถทำลายล้างสรรพชีวิตนับหมื่นได้
จนกระทั่งวันนี้ ยังไม่มีใครกล้าเข้าใกล้วิหคทองบรรพกาล
ต่อให้เป็นครึ่งเซียนหรือว่าขอบเขตเซียนสวรรค์ ถ้าหากเข้าใกล้วิหคทองบรรพกาล ก็จะสูญสลายกลายเป็นฝุ่นธุลีในพริบตา
สามารถพูดได้ว่า นั่นคือเผ่าพันธุ์ในตำนานที่ไร้เทียมทาน ร่างกายมีขนาดใหญ่โตเกินประมาณ ส่องแสงสว่างให้ทั่วทั้งผืนพสุธาได้
แต่ทว่า
วิหคทองบรรพกาลอยู่ห่างไกลจากดินแดนทวีปและแต่ละดินแดนเกาะอย่างยิ่ง ซ้ำยังมีทะเลหมอกความว่างเปล่าขวางกั้นไว้ ถึงทำให้ไม่มีภัยคุกคามใดๆ เกิดขึ้น
ถ้าไม่มีปราการชั้นนี้ของ ‘ทะเลหมอกความว่างเปล่า’ สรรพชีวิตเก้าสิบส่วนขึ้นไปในฟ้าดินจะสูญสลายหายไปเมื่อโดนลำแสงของวิหคทองบรรพกาล
มีบันทึกที่เกี่ยวข้องในตำนานบรรพกาล
ในช่วงเวลาใดเวลาหนึ่งของการล่มสลายยุคบรรพกาล จำนวนของเผ่าพันธุ์วิหคทองมีถึงสิบตน ขนาดเผ่าพันธุ์ของสิ่งมีชีวิตที่แกร่งกล้าในยุคบรรพกาลก็ยังยากจะรอดจากความทุกข์ทรมานไปได้
สรรพชีวิตยุคบรรพกาลในตอนนั้นล้วนเผชิญภัยพิบัติรุนแรง
ฉะนั้นเผ่าพันธุ์อื่นๆ จึงปรึกษากันว่าจะรับมืออย่างไรกับวิหคทองทั้งสิบที่นำพาภัยพิบัติมานี้
แต่พลังของวิหคทองทั้งสิบน่ากลัวอย่างยิ่ง ขนาดเทพเจ้าบรรพกาลยังไม่สามารถเข้าใกล้ได้
ในช่วงเวลาหน้าสิ่วหน้าขวานนั้นเอง
ผู้ถูกเลือกคนหนึ่งจาก ‘เผ่าพันธุ์บรรพกาล’ ที่อยู่ในอันดับหนึ่งปรากฏกายขึ้น คนผู้นั้นใช้ ‘ธนูเซียนจบโลกา’ ที่เผ่าพันธุ์ต่างๆ ร่วมมือกันสร้างขึ้น สังหารวิหคทองไปเก้าตนในทันที จึงทำให้ช่วยฟ้าดินเอาไว้ได้
แน่นอนว่าทั้งหมดนี้ล้วนแต่เป็นตำนานบรรพกาล ไม่ว่าจะจริงหรือเท็จก็เห็นความน่ากลัวของเผ่าพันธุ์วิหคทองเหล่านั้นได้
“สายเลือดประเภทนี้ของข้า สามารถดูดซึมพลังของ ‘วิหคทองบรรพกาล’ ได้ ถึงแม้ไม่น่าจะเป็นสายเลือดเผ่าพันธุ์วิหคทอง แต่ก็แปลกประหลาดอยู่เหมือนกัน”
จ้าวเฟิงเอ่ยพึมพำ
สายเลือดห้าสิบอันดับต้นของรายชื่อหมื่นเผ่าพันธุ์ เขาไม่กล้าจะคิดถึงด้วยซ้ำ เกรงว่าน่าจะเทียบได้กับแปดเนตรเทพเจ้าเลยทีเดียว
ด้วยเพราะในโลกนี้ยังมีสายเลือดหรือไม่ก็วิชาในศาสตร์อัคคีอยู่จำนวนเล็กน้อยที่สามารถซึมซับพลังดวงอาทิตย์ของวิหคทองบรรพกาลได้
ตัวอย่างเช่น สายเลือดเผ่าพันธุ์นักรบสุริยันก็เชื่อมโยงกับเผ่าพันธุ์วิหคทอง จึงสามารถดูดซึมพลังอัคคีของวิหคทองได้
พู่ว~
จ้าวเฟิงถอนหายใจยาว ค่อยๆ เก็บงำพลังสายเลือดเข้าไป
เวลาผ่านไปหนึ่งคืน สายเลือดที่เกิดขึ้นใหม่ของเขาก็พัฒนาไปแล้วค่อนข้างมาก
สำหรับปัญหาเรื่องสายเลือด จ้าวเฟิงกะว่าจะรอให้ ‘การทดสอบคัดเลือกเทพลวงตา’ ลุล่วงไปก่อน แล้วค่อยกลับไปตรวจสอบกับตระกูลจ้าว ดูว่าบรรพบุรุษตระกูลจ้าวมีสายเลือดที่เหมือนกันหรือไม่
“ศิษย์น้องจ้าว…”
ภายนอกบริเวณที่พักมีเสียงหวานกังวานใสของอิสตรีดังแว่วมา
“ศิษย์พี่วั่น”
จ้าวเฟิงเดินออกมายังลานที่พัก แล้วจึงเห็นศิษย์พี่วั่นหรงผู้สง่างามอ่อนหวาน
จ้าวเฟิงสัมผัสได้ถึงแววตาริษยาของศิษย์พี่ก่วงที่มองมาจากที่ไกลๆ อย่างชัดเจน
ในระยะหลายเดือนมานี้ ศิษย์พี่วั่นหรงฝึกบำเพ็ญตนอย่างยากลำบาก จนทะลวงผ่านมาถึงขั้นนายเหนือแท้ นางไม่อยากถอดใจจากโอกาสที่จะได้เข้าไปในมิติเทพลวงตาครั้งนี้
“ศิษย์น้องจ้าว ศิษย์น้องวั่น…” ศิษย์พี่ก่วงระบายยิ้มออกมา แล้วสาวเท้าเข้ามาใกล้
เพื่อที่จะเข้าไปภายในมิติเทพลวงตา ศิษย์พี่ก่วงก็ทุ่มเทอยู่ไม่น้อย บวกกับได้ความช่วยเหลือจากอาจารย์ จึงทำให้ฝึกตนไปจนถึงครึ่งก้าวสู่ขอบเขตแก่นก่อกำเนิด
ในบรรดาเหล่าลูกศิษย์คนสำคัญ พลังฝึกตนขั้นครึ่งก้าวสู่ขอบเขตแก่นก่อกำเนิดถือได้ว่าอยู่แถวหน้าแล้ว
ถึงแม้จะเป็นเช่นนั้น ศิษย์พี่ก่วงก็ไม่แน่ว่าจะได้อยู่ในรายชื่ออย่างแน่นอน
บรรดาลูกศิษย์คนสำคัญจับกลุ่มกันเข้าร่วมการทดสอบคัดเลือกเทพลวงตา
พลังฝึกตน ‘ขอบเขตแก่นก่อกำเนิด’ ของจ้าวเฟิงถือว่าโดดเด่นในบรรดาลูกศิษย์คนสำคัญ
ต่อให้เป็นลูกศิษย์ผู้สืบทอดส่วนหนึ่งก็ใช่ว่าจะมีพลังฝึกตนในขอบเขตแก่นก่อกำเนิด
โดยปกติแล้ว ลูกศิษย์คนใดฝึกตนจนถึงขอบเขตแก่นก่อกำเนิดในช่วงอายุนี้ ก็น่าจะมีราชันหรือกระทั่งจักรพรรดิคนใดรับเป็นลูกศิษย์ไปนานแล้ว
เมื่อต้องเผชิญหน้ากับจ้าวเฟิงในยามนี้ อารมณ์ของศิษย์พี่ก่วงวุ่นวายสับสน รู้สึกลึกๆ ว่าตนไร้เรี่ยวแรง
เหมือนกับไม่ว่าเขาจะวางแผนร้ายอย่างไร ก็ล้วนไม่สามารถส่งผลกระทบต่อการผงาดขึ้นของเด็กหนุ่มผู้นี้ได้เลย
บรรดาลูกศิษย์คนสำคัญเป็นเหมือนดาวที่ล้อมเดือน นับถือจ้าวเฟิงอย่างยิ่ง แล้วยังพยายามประจบประแจง
ท่าทางของจ้าวเฟิงเย็นชา กระทั่งดูเหมือน ‘หยิ่งยโสโอหัง’ แต่กลับไม่ได้ส่งผลต่อ ‘ความมีน้ำใจ’ ของลูกศิษย์คนสำคัญแต่อย่างใด
ศิษย์พี่ก่วงอยากจะเข้าร่วมเป็นส่วนหนึ่งในนั้นเช่นกัน แต่กลับยังรู้สึกขมขื่นอยู่ส่วนหนึ่ง
ใบหน้าของเขามีความกังวลใจว่าจะคลี่คลายบุญคุณความแค้นและความขัดแย้งที่มีกับจ้าวเฟิงได้อย่างไร
ถ้าหากไม่เป็นเช่นนั้น ในสถานการณ์ที่จ้าวเฟิงผงาดขึ้นเช่นนี้ ภายภาคหน้าเขาอยู่ในสำนักศักดิ์สิทธิ์วั่นก็ยากที่จะยืนหยัดได้
ณ อาณาเขตของสำนักศักดิ์สิทธิ์วั่น บนทิวเขาโบราณ
ศิษย์ที่เข้าร่วมการคัดเลือกทดสอบเทพลวงตาล้วนแต่รวมตัวกันอยู่ที่นี่
การทดสอบคัดเลือกเทพลวงตาแบ่งเป็นสองกลุ่ม
ลูกศิษย์รุ่นเยาว์กลุ่มหนึ่ง อีกกลุ่มหนึ่งเป็นยอดฝีมือสูงวัย สองกลุ่มนี้ไม่ได้อยู่ร่วมกัน
“ศิษย์ทั้งหมดที่เข้าร่วม ‘การทดสอบคัดเลือกเทพลวงตา’ ให้เข้าไปภายในมิติลี้ลับ”
ราชันในขอบเขตปราณเทวะผู้หนึ่งเอ่ยปาก
จ้าวเฟิงเองก็รู้จักราชันผู้นั้นเช่นกัน เขาคืออาจารย์ของหวงอวิ๋นหู่——ราชาลู่อวิ๋น
“การทดสอบคัดเลือกครั้งนี้ ที่แท้ก็จัดอยู่ในมิติลี้ลับ หรูหราฟุ้งเฟ้อเอาการ ไม่เสียทีที่เป็นสำนักสามดาวในกาลก่อน…”
จ้าวเฟิงจุปากอย่างประหลาดใจ
ในความเป็นจริงแล้ว ‘สำนักศักดิ์สิทธิ์เสวียนเจิน’ ระดับสามดาวที่จ้าวเฟิงเคยอยู่ในตอนนั้น ก่อนที่อุทยานครึ่งเซียนจะเปิดออก ก็จัดการแข่งขันเพื่อคัดเลือกรายชื่อภายในมิติลี้ลับ
เพียงแต่ตอนที่จ้าวเฟิงมาถึง การแข่งขันชิงรายชื่อก็ได้จบลงไปแล้ว
ในตอนนั้นยังมีตวนมู่ชิงแย่งชิงรายชื่อจากภายในมาให้จ้าวเฟิง
ภายในสำนักศักดิ์สิทธิ์วั่นมีสิทธิพิเศษเช่นกัน และมีรายชื่อที่กำหนดกันมาแล้วเป็นการภายในอยู่จำนวนหนึ่ง
วิ้ง โครม!
อากาศเหนือทิวเขาปรากฏระลอกน้ำวนสีฟ้าอ่อนขึ้น
สวบ สวบ สวบ!
บรรดาลูกศิษย์เข้าไประลอกน้ำวนนั้น
จ้าวเฟิงนั่งวิหคนิลกาฬ พาศิษย์พี่วั่นหรงเข้าไปภายใน
ผลัวะ!
ฝูงชนเหมือนทะลวงผ่านพื้นผิวบางๆ ชั้นหนึ่งเข้าไปภายในมิติที่มีแรงกดดันมหาศาล
มิติลี้ลับแห่งนี้ส่องแสงสีฟ้าอ่อนๆ ลอดเข้ามาครรลองสายตา มืดกว่าเวลากลางวันของโลกภายนอกเล็กน้อย
มิติลี้ลับมีรัศมีเพียงร้อยลี้ รูปแบบเหมือนกับสนามประลองเก่าแก่ของสหพันธ์แดนศักดิ์สิทธิ์
มองออกได้ว่ามิติลี้ลับแห่งนี้ถูกเปิดเพื่อประลองพลังกันโดยเฉพาะ
สนามประลองลี้ลับแห่งนี้มีราชันขอบเขตปราณเทวะสองคนจัดการดูแล กรรมการที่เหลือส่วนมากคือครึ่งก้าวสู่ราชันหรือไม่ก็ยอดผู้สูงศักดิ์ระดับสุดยอด
ภายในสนามประลอง มีลานประลองทั้งหมดแปดแห่ง แต่เปิดออกเพียงสี่แห่ง แบ่งเป็นฝั่งตะวันออก ฝั่งตะวันตก ฝั่งใต้ และฝั่งเหนือ
ลูกศิษย์ที่เข้าร่วมทดสอบทุกคน ในขณะที่ลงชื่อสมัครจะได้รับตราเลขที่
จ้าวเฟิงถูกแบ่งไปยังลานประลองทางทิศใต้
ลานประลองทุกแห่งแบ่งออกเป็นลูกศิษย์คนสำคัญและลูกศิษย์สายนอกเกือบร้อยคนโดยประมาณ
ลูกศิษย์สายนอกก็สามารถเข้าร่วมทดสอบคัดเลือกเทพลวงตาได้
แววตาจ้าวเฟิงปราดมองผ่าน ค้นพบว่าในกลุ่มนี้มีส่วนหนึ่งเป็นคนที่คุ้นตากันบ้าง ส่วนมากเป็นลูกศิษย์คนสำคัญที่รู้จักแล้ว
ในนั้นมี ‘หวงอวิ๋นหู่’ ที่พ่ายแพ้แก่จ้าวเฟิงอยู่ภายในนั้นด้วย
หลังจากพ่ายแพ้สองครั้งติดๆ กันแล้ว หวงอวิ๋นหู่โดนอาจารย์ลงโทษ จึงตั้งอกตั้งใจฝึกตนจนในที่สุดก็ทะลวงผ่านขอบเขตแก่นก่อกำเนิด
ทว่าหลังจากที่เขาเพิ่งผ่านแก่นก่อกำเนิดหนึ่งถึงสองวัน จ้าวเฟิงก็ทะลวงผ่านเช่นกัน
สำหรับเขาแล้วเรื่องนี้ส่งผลกระทบรุนแรงอย่างไม่ต้องสงสัย
“มีพลังฝึกตนในขอบเขตแก่นก่อกำเนิดเหมือนกัน แต่ทว่าการทดสอบคัดเลือกเทพลวงตาไม่อาจใช้สัตว์วิเศษ”
แววตาหวงอวิ๋นหู่เป็นประกายวิบวับ
แต่เมื่อคิดถึงในวันนั้นที่พลังฝึกตนในขั้นผู้วิเศษแท้ของจ้าวเฟิง เอาชนะเขาที่ตอนนั้นอยู่ในขอบเขตแก่นก่อกำเนิดอย่างรวดเร็ว ในใจหวงอวิ๋นหู่ก็หมดหวัง
“หลิ่วเทียนฝาน!”
“สวรรค์ เด็กคนนี้ถูกแบ่งไปลานประลองฝั่งใต้!”
ในกลุ่มคนมีเสียงฮือฮาดังขึ้น
ลานประลองทางฝั่งใต้ แววตาของฝูงชนถูกชายหนุ่มที่โดดเด่นผู้นี้ดึงดูด
“หลิ่วเทียนฝาน เป็นลูกศิษย์สืบทอดสามอันดับต้น พลังฝึกตนอยู่ในขอบเขตแก่นก่อกำเนิดระดับสูงช่วงสุดยอด เป็นลูกศิษย์ของจักรพรรดิปราณเทวะ”
จ้าวเฟิงย่อมรู้จักบุคคลผู้โดดเด่นในระดับนี้
ลูกศิษย์ผู้สืบทอดในยี่สิบลำดับต้นๆ ล้วนมีพลังฝึกตนอยู่ในขอบเขตแก่นก่อกำเนิดมากกว่าครึ่ง
“หลิ่วเทียนฝาน!” ดวงตาของหวงอวิ๋นหู่เป็นประกายสว่างวาบ กุลีกุจอเดินไป
ในฐานะที่เป็นลูกศิษย์ผู้สืบทอดเหมือนกัน ความสัมพันธ์ของหวงอวิ๋นหู่และหลิ่วเทียนฝานจึงไม่เลวนัก
ขณะเดียวกัน แววตาของจ้าวเฟิงกลับหยุดลงที่สาวน้อยผู้งดงามในชุดประดับขนนกหลากสีตรงลานประลองฝั่งตะวันออก
“ข่งเฟยหลิง! ศิษย์ผู้สืบทอดอันดับหนึ่งของสำนักศักดิ์สิทธิ์วั่น พลังฝึกตนขั้นครึ่งก้าวสู่ราชัน แล้วยังครอบครองสายเลือดวิถีราชา…”
...................................................



[Go To Next Chapter]( ./24.md)