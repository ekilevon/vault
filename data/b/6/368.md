##บทที่ 1131: พลังของอาวุธเทพ
หากแลกกันหมัดต่อหมัด มังกรวารีล้างโลกาได้เปรียบแน่นอน
แต่ในยามนี้มังกรวารีล้างโลกาพบว่าจ้าวเฟิงใช้อาวุธเทพป้องกันสกัดกั้น ‘ลมหายใจมังกรวารีล้างโลกา’ ของเขาได้หมดสิ้น หรือก็คือมังกรวารีล้างโลกาโดน ‘เพลิงดวงตาอัสนีเทวะ’ ของอีกฝ่ายไปเปล่าๆ
อีกทั้งจ้าวเฟิงที่พุ่งออกมาทีหลังยังสำแดง ‘ดัชนีทะลุฟ้า’ อย่างรวดเร็ว สร้างความบาดเจ็บให้เขาในระดับหนึ่งอีกครั้ง
‘จ้าวเฟิงมีอาวุธเทพป้องกัน ด้วยพลังของข้าในตอนนี้ ไม่มีทางทำร้ายมันได้เลย!’
มังกรวารีล้างโลกาขบคิดในใจ
อาวุธเทพป้องกันชิ้นนี้ของจ้าวเฟิงไม่ได้ทำให้มังกรวารีล้างโลกาตกใจถอย แต่กลับทำให้ความคิดที่เขาอยากจะสังหารจ้าวเฟิงยิ่งรุนแรงขึ้น
ด้วยสายตาของมังกรวารีล้างโลกา เขาคิดว่าอาวุธเทพชิ้นนี้ของจ้าวเฟิงไม่ใช่อาวุธเทพธรรมดาแน่
“หึ อาวุธเทพจะต้องมีพลังเทพกระตุ้นด้วย ข้าจะดูสิว่าเจ้ามีพลังเทพเท่าใดกัน!”
มังกรวารีล้างโลกาแค่นเสียงอย่างโกรธแค้น
ฟู่ ครืน!
เปลวเพลิงทมิฬพวยพุ่งทั่วร่างมังกรวารีล้างโลก เงามังกรดำยาวหลายร้อยจั้งปรากฏยังฟ้าดิน
กลิ่นอายภัยพิบัติที่ทำลายฟ้าดินสะเทือนทั่ว เขย่าขวัญไปหลายหมื่นลี้ โดยมีมังกรวารีล้างโลกาเป็นศูนย์กลาง
ผู้แข็งแกร่งทั่วทั้งดินแดนพิณสวรรค์ล้วนเห็นมังกรวารีใหญ่โตตัวหนึ่งรางๆ
“สวรรค์…นั่นคืออะไร?”
“เป็นสัตว์ประหลาดที่น่ากลัวอะไรเช่นนี้!”
พวกผู้แข็งแกร่งที่อยู่ห่างจากมังกรวารีล้างโลกาเป็นอย่างมากจิตใจหวาดผวา ยืนอึ้งตะลึง ชาตินี้พวกเขาไม่เคยพบสัตว์ประหลาดตัวใหญ่น่ากลัวเช่นนี้มาก่อน
“จ้าวเฟิง!”
ส่วนหลีเสวี่ยอี้ก็เป็นห่วงคนที่กำลังต่อสู้กับมังกรวารีล้างโลกา
สตรีชุดขาวที่มาถึงที่นี่เมื่อครึ่งปีก่อน กับสตรีชุดขาวที่ชั้นสี่สิบแปดและสี่สิบเก้าในตอนนั้นก็คล้ายกันอย่างยิ่ง
ดังนั้นหลีเสวี่ยอี้จึงทายว่าจ้าวเฟิงซึ่งต่างเผ่าพันธุ์ผู้นั้นพูดถึงก็คือจ้าวเฟิงที่นางเคยรู้จัก
โฮก!
มังกรวารีล้างโลกาเงยหน้าคำราม บดขยี้ไปยังจ้าวเฟิงทันที
เขาที่กลับคืนร่างเดิมมีกายใหญ่โตมโหฬาร วิชาดวงตาของจ้าวเฟิงและอาการบาดเจ็บที่ดัชนีทะลุฟ้าสร้างให้เขาลดลงมากโดยไร้รูปร่าง
และมังกรวารีล้างโลกาในยามนี้วางแผนจะใช้กายมังกรฝืนปะทะกับจ้าวเฟิง บีบให้ฝ่ายตรงข้ามใช้อาวุธเทพป้องกันจนกว่าพลังเทพจะหมด
ฉึก ฉึก!
กรงเล็บมหึมาของมังกรวารีล้างโลกาโอบล้อมด้วยชั้นเพลิงมังกรดำแดงที่ทำลายทุกสิ่ง โจมตีไปยังจ้าวเฟิง
จ้าวเฟิงเห็นมังกรวารีล้างโลกาคืนร่างเดิมแล้วทะยานมาหา เขาก็รู้ความคิดของอีกฝ่ายแล้ว
ด้วยร่างมหึมาของมังกรวารีล้างโลกา อาการบาดเจ็บจากดัชนีทะลุฟ้าของจ้าวเฟิงแทบไม่ต้องไปใส่ใจก็ยังได้
แต่เคล็ดวิชาขอบเขตกว้างก็ใช่ว่าจ้าวเฟิงจะไม่มี
ฟู่!
พลังเทพสายเลือดบรรพกาลอันน่าหวาดหวั่นแผ่กระจายมาจากนิ้วของจ้าวเฟิง ในขณะเดียวกัน จ้าวเฟิงก็ผสานโลกมิติส่วนตัววายุอัสนีและพลังขอบเขตแก่นแท้อัสนีเข้าไปในกระบวนท่าที่สำแดง
“ดัชนีทลายปฐพี!”
นิ้วของจ้าวเฟิงแผ่พลังวายุอัสนีมหาศาลที่เหนือสามัญออกมา จู่โจมออกไปด้วยสำนึกรู้ทรงอำนาจ
ครืน แซ่ด แซ่ด!
ภายในแสงดัชนีมหึมามีวายุคลั่งอัสนีสีทองแดงไม่สิ้นสุด เป็นดุจเสาค้ำสวรรค์ กลืนกินกรงเล็บยักษ์ของมังกรวารีล้างโลกาไปทันใด พลังบางส่วนยังกระทบมาถึงร่างของมังกรวารีล้างโลกาอีกด้วย
ในขณะเดียวกัน การโจมตีของมังกรวารีล้างโลกาดุจภูเขายักษ์สีดำลูกหนึ่งกดทับมายังจ้าวเฟิง
เคร้ง ตูม!
จ้าวเฟิงยกโล่ในมือทันใด ต้านทานการโจมตีของมังกรวารีล้างโลกาเอาไว้
“ขอบเขตกว้าง แต่ยังมีพลังแบบนี้อีก!”
ใบหน้ามังกรวารีล้างโลกาแฝงด้วยความตื่นกระหนก มองมายังจ้าวเฟิง
แต่เพื่อให้จ้าวเฟิงใช้พลังเทพ มังกรวารีล้างโลกาจำเป็นต้องใช้ไม้แข็งปะทะไม้แข็ง
ปุด ปุด!
กรงเล็บของมังกรวารีล้างโลกาที่บาดเจ็บหนักค่อยๆ สมานกัน
“มังกรล้างโลกาโจมตี!”
บนกรงเล็บทั้งสองของมังกรวารีล้างโลกา เพลิงมังกรทำลายล้างสีดำแดงพวยพุ่งออกมา
ฟู่ ฟู่ ฟุ่บ!
เพลิงมังกรทำลายล้างสองกลุ่มบินว่อนในท้องฟ้า ก่อนบิดม้วนเป็นมังกรยักษ์เพลิงดำแดงสองตัว โจมตีจ้าวเฟิงจากสองด้าน
“จะสู้ต่อไปอย่างนี้ไม่ได้ ต้องทำลายมังกรวารีล้างโลกาให้เร็วที่สุด!”
แววตาของจ้าวเฟิงเคร่งเครียดเล็กน้อย
มังกรวารีล้างโลกาอยู่ในสภาพนี้ พลังวิชาดวงตาของจ้าวเฟิงถูกลดทอนไปอย่างมาก หากใช้เนตรสวรรค์สำแดงวิชาดวงตาวิญญาณ เช่นนั้นกายของจ้าวเฟิงก็อาจจะถูกมังกรวารีล้างโลกาทำลายลงได้
ขวับ!
มือขวาของจ้าวเฟิงสะบัด จ้าววั่นปรากฏขึ้นข้างกาย
“ขอบเขตดินสมบูรณ์!”
ดวงตาทั้งสองของจ้าววั่นจับจ้อง หมื่นปรากฏการณ์ในฟ้าดินถูกเปลี่ยนแปลง เสวียนอ้าวธาตุดินที่แข็งแรงหนักแน่นแต่ละสายทะลักไปยังจ้าวเฟิง อีกทั้งแปรเปลี่ยนเป็นดินสีเหลืองหม่นเป็นชั้นๆ ในพริบตา
ทว่าด้วยขั้นของจ้าววั่น เขายากที่จะป้องกันการโจมตีของมังกรวารีล้างโลกาได้
ครืน ฟู่ ฟู่!
จ้าวเฟิงทะลักพลังศักดิ์สิทธิ์วายุอัสนีธาตุดินออกมา ควบคุมดินรอบด้านในชั่วพริบตา
“เกราะศักดิ์สิทธิ์อัสนีธาตุดิน!”
จ้าวเฟิงโคจรเสวียนอ้าวเคล็ดวิชา นำดินมหาศาลรอบด้านมาแปรเปลี่ยนเป็นเกราะป้องกันขนาดใหญ่
ครืน บึ้ม ปึง!
การโจมตีของมังกรวารีล้างโลกาปะทะไปยังเกราะป้องกันที่รวมพลังของจ้าวเฟิงกับจ้าววั่น และถูกต้านทานเอาไว้ทั้งหมด
“เนตรหมื่นปรากฏการณ์!”
มังกรวารีล้างโลกาตะลึงไปเล็กน้อย
เนตรหมื่นปรากฏการณ์มีการโจมตีและการป้องกันชั้นวัตถุที่แข็งแกร่งที่สุด ขณะเดียวกันยังสามารถช่วยเหลือผู้แข็งแกร่งที่ระดับขั้นสูงอีกด้วย
“เจ้าเด็กนี่ ไยจึงไม่ใช้อาวุธเทพป้องกัน?”
มังกรวารีล้างโลกาสงสัยในใจ อดสบถด่าไม่ได้
ในยามนี้ มังกรวารีล้างโลกาหวังให้จ้าวเฟิงกระตุ้นอาวุธเทพเป็นอย่างยิ่ง จะได้ใช้พลังเทพให้หมด
แต่เสี้ยวขณะต่อมา มังกรวารีล้างโลกาอึ้งตะลึงไป
หลังจากที่ชั้นดินรอบกายจ้าวเฟิงหายไปแล้ว โล่เหล็กดำในมือของเขาเริ่มเปลี่ยนรูปร่างทันที
เคร้ง เคร้ง!
ในมือจ้าวเฟิงมีพัดเหล็กสีดำเล่มหนึ่งปรากฏขึ้น ลายเส้นประกายเขียวบนนั้นส่องแสงอ่อนๆ ราวกับภาพวาดทิวทัศน์
เมื่อความคิดของจ้าวเฟิงขยับ จ้าววั่นที่อยู่อีกด้านหนึ่งก็เข้าใจความคิดของเขา
“โลกวายุอัสนีหมื่นปรากฏการณ์!”
ดวงตาของวั่นเพ่งสมาธิมอง หมื่นปรากฏการณ์ในฟ้าดินรอบด้านเปลี่ยนแปลงอีกครั้ง
ฟู่ ฟู่!
ฟ้าดินพลันเปลี่ยน พายุคลั่งพัดกระหน่ำ อัสนีฟาดผ่า
จ้าวเฟิงผสานพลังเทพเข้าไป กระตุ้นพัดเหล็กสีดำในมือ
วู้ม ฟู่ ฟู่!
เสี้ยวขณะนั้น พลังวายุอัสนีในฟ้าดินนับไม่ถ้วนถูกดูดเข้ามาในอาวุธเทพชิ้นนี้ทั้งหมด
“อาวุธเทพชิ้นนี้…”
ใบหน้ามังกรวารีล้างโลกาตื่นตะลึง
เขารู้ในทันที อาวุธเทพในมือจ้าวเฟิงมีวิธีใช้ได้หลายแบบ สามารถเปลี่ยนรูปร่างได้ตามอำเภอใจ
“เพลิงพิโรธวายุอัสนี!”
จ้าวเฟิงโบกสะบัดอาวุธเทพในมือ
ครืน ฟู่ ฟู่!
เสวียนอ้าววายุอัสนีรูปพัดมหึมาทะลักไปในท้องฟ้า บดขยี้ไปยังมังกรวารีล้างโลกา
พลังวายุอัสนีมืดฟ้ามัวดิน ดุจคลื่นปั่นป่วนโหมซัดคำราม ทั้งยังแผ่กระจายกลิ่นอายพลังเทพสะเทือนฟ้าดิน
“อาวุธเทพชนิดโจมตี อีกทั้งขอบเขตยังกว้างถึงเพียงนี้!”
ครั้นเห็นเสวียนอ้าววายุอัสนีเต็มผืนฟ้า มังกรวารีล้างโลกาอึ้งไปทันที
ด้วยกายมังกรล้างโลกาของเขา หากต้านทานการโจมตีนี้ทั้งหมดต้องได้รับบาดเจ็บหนักอย่างแน่นอน
เมื่อถูกบีบจนจนปัญญา มังกรวารีล้างโลกาเปลี่ยนเป็นร่างคนอีกครั้ง
ฟิ้ว ฉึก ฉึก!
หลังจากที่แปลงร่างเป็นคนแล้ว การโจมตีทั่วฟ้าก็มีเพียงแค่ส่วนน้อยเท่านั้นที่ตกลงบนร่างของมังกรวารีล้างโลกา
จากนั้นมังกรวารีล้างโลกาแปลงเป็นประกายแสงสีดำหายวับไปในท้องฟ้าทันที
“ตาม!”
จ้าวเฟิงนำจ้าววั่นตามไปทันที
“ปีกอัสนีผ่านฟ้า!”
ปีกอัสนีข้างหลังจ้าวเฟิงเปล่งแสงพร่างพราย ก่อนแปรเปลี่ยนเป็นอัสนีเส้นโค้งสีทองแดงที่แคบและยาวหายวับไปในท้องฟ้า
ระหว่างโบยบิน จ้าววั่นเปลี่ยนหมื่นปรากฏการณ์ในฟ้าดินไม่หยุด ทำให้จ้าวเฟิงใช้พลังฟ้าดินได้อย่างสมบูรณ์ โคจรความเร็วจนถึงขีดสูงสุด
หลังจากที่จ้าวเฟิงและมังกรวารีล้างโลกาจากไปแล้ว ทั่วทั้งดินแดนพิณสวรรค์ ผู้แข็งแกร่งทั้งหมดโล่งอกทันใด
“ในที่สุดก็ไปแล้ว!”
“หากพวกเขาทั้งสองสู้กันต่อไป คลื่นที่เหลือจากการต่อสู้นั่นเกรงว่าคงทำลายทั้งดินแดนพิณสวรรค์ได้!”
“แต่ว่าอีกผู้หนึ่งเป็นใครกันแน่ สามารถเอาชนะสัตว์ประหลาดมังกรวารีที่น่าหวาดกลัวได้!”
ในดินแดนพิณสวรรค์ ผู้นำระดับสูงจากขั้วอำนาจทั้งหลายจิตใจสั่นสะท้านเป็นอย่างยิ่ง
ในตำหนักเซียนพิณสวรรค์ หลีเสวี่ยอี้โล่งอก นางมั่นใจว่าผู้ที่สู้กับมังกรวารีล้างโลกาก็คือจ้าวเฟิง
ยามนี้เห็นจ้าวเฟิงไล่มังกรวารีล้างโลกาไป นางก็ค่อนข้างวางใจ
……
ในทะเลหมอกบนท้องฟ้า ประกายดำเยือกเย็นกะพริบแล้วหายวับไป
“ป๋ายหลิน หากข้าตายเจ้าเองก็ไม่รอดเช่นกัน!”
มังกรวารีล้างโลกาสบถด่าอย่างโมโห
ระหว่างต่อสู้ มังกรวารีล้างโลกาเพิ่งพบว่าเนตรทำนายไม่มีประโยชน์อะไรเลย
ในมิติดั้งเดิม ใบหน้าของป๋ายหลินเคร่งเครียดเป็นที่สุด
จนถึงตอนนี้ เนตรทำนายของนางสัมผัสไม่ได้ถึงกลิ่นอายอันตราย
หรือว่าเนตรทำนายของนางจะเสียพลังในการทำนายภัยอันตรายไปแล้ว?
“เอ๋ ตำหนักนี้!”
สายตาของป๋ายหลินเพ่งไปยังตำหนักฟั่นหลุนกู่อิน
แต่นางพบว่าเนตรทำนายของตนไม่อาจสอดแนมความลับอะไรในนั้นได้เลย เหมือนว่าทั้งสองฝ่ายไม่อยู่ในระดับขั้นเดียวกัน
“ตั้งแต่มังกรวารีล้างโลกาเก็บเอาตำหนักนี้เข้ามา เนตรทำนายของข้าก็มีปัญหา!”
คิดถึงตรงนี้ ป๋ายหลินยิ่งรู้สึกว่าตำหนักนี้น่ากลัวอย่างประหลาด
“มังกรวารีล้างโลกา ไม่สู้เจ้ามอบตำหนักนี้ให้กับจ้าวเฟิง แล้วค่อยหาโอกาสอื่น!”
ป๋ายหลินเสนอแนะ
“หึ ตำหนักนี้แม้แต่ข้าก็ยังไม่อาจทำลายได้ หากข้าเดาไม่ผิดละก็ มันจะต้องเป็นอาวุธเทพแน่นอน!”
มังกรวารีแค่นเสียงเย็น ปฏิเสธข้อเสนอแนะของป๋ายหลิน
หากสามารถนำคนที่อยู่ข้างในตำหนักนี้ออกมาได้ มังกรวารีไม่เพียงแต่จะสามารถข่มขู่จ้าวเฟิงได้ ซ้ำยังได้อาวุธเทพอีกด้วย
ในขณะนี้เอง!
ฟิ้ว!
ในท้องฟ้า ลูกธนูทองแดงสายหนึ่งปรากฏขึ้น จากนั้นทะลุผ่านหน้าอกของมังกรวารีล้างโลกาทันใด
“บัดซบ เจ้าเด็กนี่ได้ความช่วยเหลือจากเนตรหมื่นปรากฏการณ์ ความเร็วเพิ่มขึ้นเป็นเท่าตัว!”
มังกรวารีล้างโลกาใบหน้าย่ำแย่ อดสบถด่าไม่ได้
ฟิ้ว ฟิ้ว!
ธนูแสงทองแดงอีกสองสายทะลุผ่านผืนฟ้า ทะลวงร่างของเขาทันใด
“ป๋ายหลิน เจ้ามันไร้ประโยชน์จริงๆ!”
มังกรวารีล้างโลกายิ่งรู้สึกว่าถูกกลั่นแกล้ง
เขาทำตามคำชี้แนะของป๋ายหลินและมาถึงที่นี่ สุดท้ายกลับไม่อาจนำคนที่สามารถข่มขู่จ้าวเฟิงตามคำของนางออกมาได้
อีกทั้งก่อนที่จ้าวเฟิงจะมา เนตรทำนายของป๋ายหลินก็ไม่ได้ทำนายถึงอันตรายล่วงหน้า
ในร่างเทพ หากไม่ใช่เพราะป๋ายหลินช่วยมังกรวารีล้างโลกาให้ได้รับทรัพยากรมากมาย ฟื้นฟูพลังได้อย่างรวดเร็ว เขาจะเชื่อว่าป๋ายหลินจงใจให้ร้ายเขาแน่นอน
ทันใดนั้น!
ธนูแสงทองขาวสายหนึ่งพร้อมด้วยกลิ่นอายพลังเทพน่าหวาดหวั่นแผ่กระจายมา
“แย่แล้ว!”
สีหน้าของมังกรวารีล้างโลกาเปลี่ยนทันที
ฟิ้ว ฉึก!
ธนูแสงทองขาวสายนี้ทะลุหน้าอกของเขาทันที ฉีกเป็นบาดแผลใหญ่
ฟิ้ว ครืน!
ด้านหลัง จ้าวเฟิงและจ้าววั่นไล่ตามมา
ธนูเหล็กดำคันหนึ่งในมือของจ้าวเฟิงเปลี่ยนเป็นชิ้นเหล็กสามเหลี่ยมอีกครั้ง
“จ้าวเฟิง…”
ใบหน้าของมังกรวารีล้างโลกาเผยแววเหี้ยมโหด
คิดให้จ้าวเฟิงใช้พลังเทพจนหมด ไม่มีทางเป็นไปได้แน่
เพราะอาวุธเทพของจ้าวเฟิงทั้งโจมตีและป้องกันในชิ้นเดียวกัน นอกเสียจากว่ามังกรวารีล้างโลกาจะสามารถฝืนต้านทานการโจมตีอาวุธเทพของจ้าวเฟิงได้
อีกทั้งเมื่อเทียบเรื่องความเร็ว จ้าวเฟิงมีเนตรหมื่นปรากฏการณ์ช่วยเหลือ มังกรวารีล้างโลกาหนีไม่พ้นแน่นอน
วิชาหลบหนีบางวิชาก็ถูกสายเลือดดวงตาของจ้าวเฟิงควบคุมอย่างสิ้นเชิง
“จ้าวเฟิง ข้ายินดีคืนตำหนักนี้ให้กับเจ้า แต่เจ้าจะต้องปล่อยข้าไป!”
มังกรวารีล้างโลกาในเวลานี้จนปัญญา ทำได้เพียงยอมรับข้อเสนอแนะของป๋ายหลิน
“ไม่ต้องแล้ว ข้าจะไปเอาเอง!”
สีหน้าของจ้าวเฟิงเย็นชา จิตสังหารน่าหวาดหวั่น
หากมังกรวารีล้างโลกาสามารถคุกคามถึงหลิ่วฉินอิน ก็คงไม่มีทางถูกเขาไล่สังหารจนน่าอนาถเช่นนี้
ดังนั้นจ้าวเฟิงแค่เพียงสังหารมังกรวารีล้างโลกาก็สามารถชิงตำหนักฟั่นหลุนกู่อินมาได้
ปล่อยมังกรวารีล้างโลกาไป? จะเป็นไปได้อย่างไรกัน!
ทั้งยังมีป๋ายหลินที่อยู่ในกายของมังกรวารีล้างโลกา ก็ต้องกำจัดทิ้งไปด้วยกันจึงจะได้!
……………………………………


[Go To Next Chapter]( ./369.md)