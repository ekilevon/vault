##บทที่ 1141: โจมตีกลับอย่างแข็งแกร่ง
“กลิ่นอายสายเลือดกลุ่มนี้ เป็นท่านอู๋เหิน!”
ขณะที่ประมือ ใบหน้าของเทพแท้จริงเทียนฝาตื่นตระหนก จ้องไปยังนิ้วชี้สีม่วงทองของจ้าวเฟิงซึ่งแผ่กระจายกลิ่นอายบรรพกาลอันน่าพรั่งพรึงออกมาบางเบา“เจ้าโง่ สิ้นเปลืองเลือดบริสุทธิ์หยดนี้ถึงเพียงนี้เชียวรึ!”
เทพแท้จริงเทียนฝาสบถด่า สายตาฉายแววละโมบจ้องไปยังนิ้วชี้ของจ้าวเฟิง ราวกับว่าสำหรับเขาแล้ว เลือดบริสุทธิ์ร่างเทพหยดนั้นก็คือของวิเศษล้ำค่าชิ้นหนึ่ง
ครืน ตูม บึ้ม!
นิ้วชี้ของจ้าวเฟิงผสานพลังเลือดเทพไว้สามส่วนแล้ว ยามนี้สำแดงเคล็ดวิชา ‘ดัชนีคลั่งวายุอัสนี’ พลังที่สำแดงออกมาสูสีกับเทพแท้จริงเทียนฝาเลยทีเดียว
“ท่าทางสรรพคุณของเลือดเทพหยดนี้จะเกินกว่าที่ข้าคิดไว้เสียอีก”
ใจของจ้าวเฟิงสั่นสะท้าน
“ตายซะ จ้าวเฟิง ของวิเศษในกายเจ้าเป็นของข้า!”
ใบหน้าของเทพแท้จริงเทียนฝาฉายแววสังหารโหดเหี้ยม
เวลาหลายปีมานี้ เทพแท้จริงเทียนฝาใช้ของสะสมทั้งหมดในมือ จึงจะยกระดับถึงราชาเซียนได้
เมื่อไม่มีอาวุธเทพ เทพแท้จริงเทียนฝาไม่ใช่คู่มือของครึ่งเทพมากกว่าครึ่งในราชวงศ์ต้าเฉียน แต่ว่าการโจมตีสังหารครึ่งเทพทั่วไปก็ยังเป็นเรื่องที่ง่ายดาย
แต่เดิมเขาคิดว่าจะสังหารจ้าวเฟิงเสีย จากนั้นก็ไปจากมิติแห่งนี้
ทว่ายามนี้ ความแข็งแกร่งของจ้าวเฟิงเกินกว่าที่เขาคิดเอาไว้มาก หากเทพแท้จริงเทียนฝารังควานจ้าวเฟิงต่อไป อาจจะดึงดูดราชาเซียนและครึ่งเทพคนอื่นๆ ในดินแดนทวีปมาได้
ดังนั้นเทพแท้จริงเทียนฝาจึงวางแผนว่าจะรีบสู้รีบจบ
“มังกรสวรรค์ซุ่มโจมตี!”
พลังหอกของเทพแท้จริงเทียนฝาพลันแปรเปลี่ยน ก่อรัศมีอำนาจน่าหวาดหวั่นที่สะเทือนฟ้าดินออกมา
ครืน!
ทันใดนั้น เงามังกรแสงดำขนาดมหึมาตัวหนึ่งคำรามอย่างโหดเหี้ยมพลางโจมตีไปยังจ้าวเฟิง
“ดัชนีทลายปฐพี!”
นิ้วของจ้าวเฟิงแผ่กระจายพลังวายุอัสนีมหาศาลและสำนึกรู้ทรงพลังโจมตีไปทันที
ครืน ฟู่ ฟู่!
ในแสงดัชนีมหาศาลมีวายุคลั่งอัสนีสีทองแดงไม่สิ้นสุด ราวกับเสาค้ำสวรรค์ปะทุกดดันออกมา
ครืน บึ้ม!
การโจมตีทรงพลังสองสายปะทะเข้าหากัน
ครืน ฟู่!
ดัชนีทลายปฐพีของจ้าวเฟิงถูกเงามังกรแสงดำทำลาย พลังที่เหลือส่วนหนึ่งพุ่งตรงมายังเขาทันที
“สมกับที่เป็นเคล็ดวิชาเหนือกว่าชั้นนภา!”
เคล็ดวิชาที่จ้าวเฟิงและเทพแท้จริงเทียนฝาใช้ไม่ด้อยไปกว่ากันเลย แต่หากใช้แผนการเหนือชั้นละก็ ข้อด้อยของ ‘ดัชนีคลั่งวายุอัสนี’ ก็จะปรากฏออกมา
“เกราะศักดิ์สิทธิ์อัสนีธาตุดิน!”
จ้าวเฟิงกระตุ้นกายสายฟ้าศักดิ์สิทธิ์ทันที โคจรพลังศักดิ์สิทธิ์วายุอัสนีธาตุดิน
วู้ม แซ่ด แซ่ด!
ผิวกายของจ้าวเฟิงทะลักพลังศักดิ์สิทธิ์วายุอัสนีสีเหลืองเข้มออกมา ก่อนก่อตัวเป็นเกราะแวววาวที่หุ้มล้อมด้วยวายุอัสนีในชั่วพริบตา รอบๆ เกราะยังโอบล้อมด้วยแรงดึงดูดยับยั้งที่ไร้รูปร่างชั้นหนึ่งด้วย
ในยามที่ควันหลงคลื่นการโจมตีของเทพแท้จริงเทียนฝาเข้าใกล้จ้าวเฟิง ก็ถูกแรงดึงดูดสยบลดทอนลง
และเมื่อระเบิดลงบนจ้าวเฟิงก็ถูกธาตุอัสนีเทวะทำลายไป
กายสายฟ้าศักดิ์สิทธิ์ของจ้าวเฟิงแฝงด้วยธาตุอัสนีเทวะทำลายล้าง เคล็ดวิชาทุกชนิดที่อาศัยกายสายฟ้าศักดิ์สิทธิ์สำแดงออกมาจึงได้รับการเพิ่มพลังทั้งสิ้น
“เป็นไปได้อย่างไรกัน!”
หลังจากเทพแท้จริงเทียนฝาตื่นตกใจ ใบหน้าก็เคร่งเครียดเป็นที่สุด
หากเปลี่ยนเป็นครึ่งเทพทั่วไป จากการโจมตีกระบวนท่านี้ของเขา ไม่ตายก็ต้องบาดเจ็บหนัก
แต่จ้าวเฟิงกลับรับกระบวนท่านี้อย่างง่ายดาย ท่าทางไม่บาดเจ็บเลยสักนิด
แต่ว่าเทพแท้จริงเทียนฝาก็ประเมินพลังของจ้าวเฟิง และการพัฒนาของจ้าวเฟิงต่ำไปจริงๆ
ต้องรู้ว่า สามปีก่อนหน้านี้จ้าวเฟิงก็สามารถเอาชนะครึ่งเทพโยวไห่ได้ด้วยข้อได้เปรียบที่เหนือชั้นกว่า
ขณะนี้ จ้าวเฟิงน่าจะสังหารครึ่งเทพโยวไห่ได้อย่างง่ายดาย ต่อให้เป็นครึ่งเทพหลงหวงก็สามารถต้านทานได้
“วิชาเทพ วิญญาณทมิฬลอบโจมตี !”
สีหน้าของเทพแท้จริงเทียนฝาตึงเครียด วิญญาณในกายเกิดคลื่นแปลกประหลาดขึ้น
ในยามนี้ เทพแท้จริงเทียนฝาเก็บความประมาทในศัตรูลงไป
ในเมื่อการป้องกันร่างกายของจ้าวเฟิงน่าหวาดหวั่นถึงเพียงนี้ เช่นนั้นเขาก็ทำได้เพียงใช้การโจมตีวิญญาณสังหารจ้าวเฟิงเท่านั้น เพื่อไม่ให้เวลายืดเยื้อนานเกินไปจนดึงดูดผู้แข็งแกร่งขั้นครึ่งเทพคนอื่นในราชวงศ์ต้าเฉียนมา
ในความเป็นจริงก็เป็นเช่นเทพแท้จริงเทียนฝาคิดเอาไว้ ตอนเทพแท้จริงเทียนฝาเปิดศึกกับจ้าวเฟิง คลื่นลมการต่อสู้ที่สะเทือนฟ้าดินดึงดูดความสนใจของสมาชิกหน่วยข่าวกรองทั้งหลายไปแล้ว
สถานการณ์ของที่นี่แพร่กระจายไปในมณฑลใหญ่ๆ ทุกมณฑลของราชวงศ์ต้าเฉียนอย่างรวดเร็ว
วู้ม ฟู่!
คลื่นโจมตีวิญญาณมืดหม่นบ้าคลั่ง ซัดออกมาจากวิญญาณของเทพแท้จริงเทียนฝา
การโจมตีวิญญาณจากเสวียนอ้าวที่มืดหม่นพร้อมด้วยการจู่โจมวิญญาณที่ทำลายทุกสรรพสิ่ง พุ่งตรงมายังจ้าวเฟิงด้วยระดับความเร็วสูงสุด
“ฮ่าๆ ต่อไปก็น่าจะลองวิชาดวงตาวิญญาณของข้าบ้างแล้ว!”
เมื่อเผชิญหน้ากับการโจมตีวิญญาณที่ไร้เทียมทานของครึ่งเทพเทียนฝา จ้าวเฟิงเผยรอยยิ้มบางออกมา
ปิดด่านฝึกตนนานถึงเพียงนี้ ทุกๆ ด้านของจ้าวเฟิงพัฒนาขึ้นอย่างรวดเร็ว จนถึงตอนนี้จ้าวเฟิงก็เพิ่งจะได้ลองใช้กายสายฟ้าศักดิ์สิทธิ์และ ‘ดัชนีคลั่งวายุอัสนี’
“ยิ้ม?”
เทพแท้จริงเทียนฝาที่มั่นใจเต็มเปี่ยมเห็นจ้าวเฟิงเผยรอยยิ้มผิดปกติในยามนี้ ไม่รู้ว่าทำไมจู่ๆ ถึงไม่มั่นใจ
‘พลังวิญญาณของข้าเกือบจะถึงเทพแท้จริง การโจมตีวิญญาณกระบวนท่านี้ ทั่วทั้งแผ่นดินใหญ่ไม่มีใครรับได้ เขาจะต้องวางมาดตบตาอย่างแน่นอน!’
เทพแท้จริงเทียนฝาพยายามปลอบใจตัวเอง
แต่ในยามนี้ ในตาซ้ายของจ้าวเฟิง เจตจำนงดวงตาที่น่าหวาดหวั่นลอยเอ่อ ทำเอาสีหน้าของเทพแท้จริงเทียนฝาตื่นตระหนกตกใจ
วู้ม ฟู่ ฟู่!
ตาซ้ายของจ้าวเฟิงพลันส่องประกายแสงอัสนีสีขาววาววับนับไม่ถ้วน เสวียนอ้าวทำลายล้างวิญญาณกลุ่มหนึ่งพร้อมด้วยคลื่นวิญญาณอันแข็งแกร่งทะลักล้น
“เพลิงดวงตาอัสนีเทวะ!”
จ้าวเฟิงดึงเอาพลังอัสนีเทวะจำนวนหนึ่งออกมาจากกายวิญญาณอัสนี และรวมมันขึ้นในตาซ้าย
ครืน ฟุ่บ!
เห็นเพียงตราอัสนีเทวะที่บิดเบี้ยวกลุ่มหนึ่งดุจเปลวเพลิงลุกไหม้ พลันระเบิดโจมตีไปยังวิญญาณของเทพแท้จริงเทียนฝาพร้อมด้วยกลิ่นอายน่าพรั่นพรึงที่ทำลายล้างวิญญาณ
ในขณะเดียวกันนี้เอง การโจมตีวิญญาณของเทพแท้จริงเทียนฝาก็ซัดมายังชั้นวิญญาณของจ้าวเฟิง
วู้ม แซ่ด แซ่ด!
ในกายวิญญาณอัสนีของจ้าวเฟิง ตราผนึกอัสนีเทวะเกือบห้าพันสายส่องประกายสีทองขาวพร้อมกัน จากนั้นแผ่กระจายพลังอัสนีเทวะทำลายล้างที่กำราบเทพและปีศาจออกมา
การโจมตีวิญญาณของเทพแท้จริงเทียนฝา ส่วนใหญ่ถูกตราอัสนีเทวะทำลายทันใด
ยังมีส่วนน้อยอีกส่วนตกเข้าไปในตาซ้ายของจ้าวเฟิง แต่ราวกับก้อนหินจมลงสู่ทะเล ไม่เกิดคลื่นอะไรแม้แต่น้อย
ส่วนอีกด้านหนึ่ง เทพแท้จริงเทียนฝากลับปวดหัวจนแทบจะระเบิด ร้องลั่นอย่างอเนจอนาถ
“เป็นไปได้อย่างไร? การโจมตีวิญญาณของข้าไยจึงไม่มีผล หรือว่าเจ้าจะมีอาวุธเทพป้องกันวิญญาณ?”
เทพแท้จริงเทียนฝามองมายังจ้าวเฟิงด้วยใบหน้าตื่นกลัว
“เพลิงอัสนีวายุเนตรเทพเจ้า!”
ตาซ้ายของจ้าวเฟิงทะลักเจตจำนงดวงตาที่น่าหวาดหวั่นขึ้นอีกครั้ง
ครืน วูบ!
เปลวเพลิงพลังเนตรอีกกลุ่มโจมตีมายังส่วนหัวของเทพแท้จริงเทียนฝา
“อ๊าก…”
บาดแผลเมื่อครู่ยังไม่ทันสมานตัวดี เทพแท้จริงเทียนฝาก็ถูกวิชาดวงตาของจ้าวเฟิงทำลายอีกครั้ง ในยามนี้เจ็บปวดจนไม่อยากมีชีวิต
“นายท่าน วิญญาณของเทพแท้จริงเทียนฝามีพลังแฝงสูงถึงเทพแท้จริงขั้นสาม ถึงแม้ครั้งที่แล้วจะถูกท่านทำให้บาดเจ็บหนัก ตอนนี้พลังวิญญาณใกล้เคียงกับเทพแท้จริง แต่คิดจะสังหารเขาก็ค่อนข้างยาก!”
มังกรวารีล้างโลกาพูดขึ้นในมนตราอากาศ
“เทพแท้จริงขั้นที่สาม?”
จ้าวเฟิงตกใจเล็กน้อย คิดไม่ถึงว่าช่วงสมบูรณ์พร้อม เทพแท้จริงเทียนฝาจะแข็งแกร่งถึงเพียงนี้
อีกทั้งวิญญาณของเทพแท้จริงก็ยากที่จะสังหารทำลายลงจริงๆ
“ในเมื่อเป็นเช่นนี้ ก็เก็บเจ้าเอาไว้ไม่ได้แล้ว!”
สีหน้าของจ้าวเฟิงเปลี่ยนทันใด ทะลักจิตสังหารออกมา
ช้าเร็วจ้าวเฟิงก็จะเข้าไปในดินแดนเทพรกร้างแล้ว หากเทพแท้จริงเทียนฝากลับไปยังดินแดนเทพรกร้าง จะต้องชักนำขั้วอำนาจเบื้องหลังของเขามาจัดการจ้าวเฟิงเป็นแน่
ในดินแดนเทพนั้น เทพแท้จริงเทียนฝาอาจจะสามารถสำแดงพลังทั้งหมดออกมาได้ ส่วนขั้วอำนาจเบื้องหลังของเขา จ้าวเฟิงยิ่งไม่อาจต้านทานได้เข้าไปใหญ่
“โจมตีวิญญาณมายา!”
“เนตรจิตวิญญาณเหมันต์!”
“เขตแดนคุกมายา!”
จ้าวเฟิงโคจรดวงตาเทพเจ้า สำแดงการโจมตีวิชาดวงตาวิญญาณแต่ละชนิด จู่โจมเทพแท้จริงเทียนฝาไม่หยุด
“อ๊าก…หยุด!”
เทพแท้จริงเทียนฝาร้องอย่างเจ็บปวด
ในยามนี้เขาเสียใจภายหลังเป็นอย่างยิ่ง เมื่อครู่ไม่ควรสำแดงการโจมตีวิญญาณกับจ้าวเฟิง
อย่างไรเขาก็คิดไม่ถึงว่าจ้าวเฟิงไม่เพียงแต่มีการป้องกันวิญญาณที่แข็งแกร่งไร้เทียมทาน ในด้านการโจมตีวิญญาณก็ยิ่งชวนให้หวาดกลัว
ต้องรู้ว่า ถึงแม้ว่าขอบเขตพลังของเทพแท้จริงเทียนฝาจะลดต่ำลง แต่พลังวิญญาณของเขากลับเทียบเคียงกับเทพแท้จริง
ยามนี้ การโจมตีวิญญาณเหล่านี้ที่จ้าวเฟิงสำแดงออกมา ถึงแม้ว่าจะไม่อาจทำลายวิญญาณของเขาได้ แต่ก็สามารถสร้างบาดแผลในระดับหนึ่ง อีกทั้งเป็นความเจ็บปวดตรงวิญญาณที่ไม่อาจทานทน
ฟู่!
เทพแท้จริงเทียนฝานำหอกยาวในมือผสานกับพลังเทพอันบ้าคลั่ง ก่อนขว้างออกมาทันใด
ครืน บึ้ม!
ยามหอกเหล็กทองมังกรทมิฬเข้าใกล้จ้าวเฟิงก็ระเบิดออกในฉับพลัน
พลังเทพอันน่าหวาดหวั่นทำลายล้างฟ้าดิน กระจายไปทั่วสี่ทิศ
วูบ!
ชิ้นเหล็กสามเหลี่ยมปรากฏขึ้นในมือของจ้าวเฟิง
ในด้านวิญญาณ จ้าวเฟิงมีข้อได้เปรียบอย่างยอดเยี่ยม เล่นงานจนเทพแท้จริงเทียนฝาไม่อาจเอาคืนได้
แต่ในด้านกายเนื้อ เมื่อเผชิญหน้ากับการโจมตีที่สุดยอดของอีกฝ่าย จ้าวเฟิงไม่มีวิธีอื่น ทำได้เพียงแค่ใช้อาวุธเทพต้านทานเท่านั้น
เคร้ง เคร้ง!
ชิ้นเหล็กสามเหลี่ยมในมือของจ้าวเฟิงถือโอกาสเปลี่ยนเป็นโล่เหล็กสีดำ ต้านทานพายุคลั่งทำลายล้างทั้งหมดเอาไว้ด้านนอก
“ประกายเมฆทมิฬ!”
เทพแท้จริงเทียนฝาแปลงเป็นหมอกดำสลัวกลุ่มหนึ่ง หลบซ่อนไปในท้องฟ้า กะพริบวูบแล้วหายวับไป
“นั่นมัน?”
ก่อนจากไป เทพแท้จริงเทียนฝาเห็นโล่สีดำในมือจ้าวเฟิง ดวงตาพลันตื่นตะลึง
“คิดไม่ถึงเลยว่าของชิ้นนี้จะตกไปอยู่ในมือของเจ้า!”
เทพแท้จริงเทียนฝากระอักเลือดสดออกมาทันใด
ยังไงเขาก็คิดไม่ถึงว่าของที่เขาต้องการเพื่อทำภารกิจให้สมบูรณ์จะตกมาอยู่ในมือของจ้าวเฟิง
อีกทั้งดูจากสถานการณ์ตอนนี้ จ้าวเฟิงเหมือนจะสามารถขับเคลื่อนตราเทพบรรพกาลได้แล้ว
“จะหนีไปไหน!”
ดวงตาของจ้าวเฟิงมีคลื่นจิตวิญญาณซ้อนเร้นกลุ่มหนึ่งวาบผ่าน ทำสัญลักษณ์เนตรเทพเจ้าไว้บนร่างของเทพแท้จริงเทียนฝา
“เจ้าออกมา!”
จ้าวเฟิงเรียกมังกรวารีล้างโลกาออกมาทันที
“ขอรับนายท่าน!”
มังกรวารีล้างโลกาย่อมเข้าใจถึงความหมายของจ้าวเฟิงดี
วู้ม ฟู่!
เพลิงมังกรดำแดงที่น่าหวาดหวั่นพวยพุ่งขึ้นทั่วร่างของมังกรวารีล้างโลกา ก่อนแปรเปลี่ยนเป็นมังกรยักษ์สีดำตัวยาวสี่ห้าร้อยจั้ง แบกจ้าวเฟิงเอาไว้ จากนั้นแปลงเป็นเพลิงทมิฬน่าหวาดหวั่นตามติดไป
ระดับของมังกรวารีทมิฬล้ำหน้าเทพแท้จริงเทียนฝา เพียงแต่ว่าบาดแผลค่อนข้างสาหัส พื้นฐานในแต่ละด้านเสียหาย
“ธนูเหนือนภา!”
จ้าวเฟิงยืนอยู่บนหัวของมังกรวารีล้างโลกา ในมือมีคันธนูสีเงินหม่นปรากฏขึ้น
หลังเสียงดัง ‘ฟุ่บ’ ธนูแสงสีม่วงอ่อนทะลวงผ่านท้องฟ้า ทะลุหน้าอกของเทพแท้จริงเทียนฝาทันใด
มีพาหนะบินที่แข็งแกร่งเช่นนี้ จ้าวเฟิงเพียงแค่ตั้งใจโจมตีก็เพียงพอแล้ว
ท้องฟ้าไกลลิบ ชายชราหัวล้านผู้หนึ่งและจักรพรรดิหลายคนข้ามผ่านท้องฟ้ามาอย่างรวดเร็ว
ชายชราหัวล้านคือผู้อาวุโสสูงสุดของหอวาโยเทพ และหอวาโยเทพก็คือขั้วอำนาจสามดาวขนาดใหญ่ของมณฑลอวี่ ตอนที่รายงานข่าวการต่อสู้ใกล้ตำหนักราชันแพร่ไปถึงหอวาโยเทพ ชายชราหัวล้านก็เตรียมตัวมุ่งหน้าไปดูสถานการณ์
ในยามนี้เอง ท้องฟ้าที่ไกลๆ มีกลิ่นอายน่าสะพรึงทะลักล้น
ฟิ้ว ฟู่!
เมฆดำประกายมืดหม่นกลุ่มหนึ่งทิ้งเงาลากยาวเอาไว้บนท้องฟ้า
อึก!
ผู้อาวุโสสูงสุดและจักรพรรดิหลายคนของหอวาโยเทพพลันกระอักเลือด กายสั่นเทิ้มไม่หยุด ยืนอึ้งอยู่กับที่
“คนผู้นี้เป็นใครกัน?”
ชายชราหัวล้านมีใบหน้าตื่นกลัว
จักรพรรดิหลายคนเบื้องหลังเขายิ่งยืนอึ้งตะลึงและหวาดผวา
เสี้ยวขณะเมื่อครู่ พวกเขารู้สึกเหมือนตัวเองตายไปแล้ว
ในขณะที่พวกเขาถอนใจโล่งอก ก็มีประกายเพลิงทมิฬน่าหวาดหวั่นขนาดมหึมาพาดผ่านท้องฟ้าไป กลิ่นอายทำลายล้างน่าหวาดหวั่นนั่นเพียงพอที่จะสังหารเซียนชั้นสูงได้
เห็นเพียงมังกรทมิฬตัวยาวสี่ห้าร้อยจั้งมีเปลวเพลิงลุกท่วม ไล่ตามประกายแสงอ่อนเมื่อครู่ไป
และบนหัวของมังกรตัวยักษ์มีชายผมทองที่ทั่วร่างเปล่งประกายอัสนีสีทองหม่นยืนตระหง่านอยู่ ใบหน้าของเขาเย็นชา จิตสังหารเย็นยะเยือกลอยเอ่อในดวงตาเย็นเยียบ ราวกับเทพแห่งสงครามขี่มังกรองค์หนึ่ง
“นี่มัน…มังกรวารีล้างโลกา!”
ชายชราหัวล้านพูดไม่ได้ศัพท์ สั่นเทิ้มไปทั้งกาย
มังกรวารีล้างโลกา สิ่งมีชีวิตน่ากลัวที่สามารถนำหายนะมาให้ทั้งดินแดนทวีป
แต่เขากลับเห็นว่าบนหัวของมังกรวารีล้างโลกามีร่างคนยืนอยู่
“นั่นไม่ใช่จ้าวเฟิงผู้อาวุโสสูงสุดของตำหนักราชันรึ?”
ชายชราหัวล้านไม่อยากจะเชื่อ มังกรที่มีสายเลือดเผ่าพันธุ์มังกรวารีล้างโลกาแฝงอยู่กลับยอมศิโรราบใต้เท้าของจ้าวเฟิง!
……………………


[Go To Next Chapter]( ./379.md)