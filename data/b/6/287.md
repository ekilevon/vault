##บทที่ 1050: ทะลวงขั้นเซียน (2)
พื้นที่ต้องห้ามข้างหลังตำหนักราชัน มีค่ายกลมากมายสกัดกั้น การป้องกันเข้มงวด ภายในเงียบสงัดยิ่งนัก ราวกับว่าไม่มีอะไรอยู่เลย
ตำหนักลับแห่งหนึ่งในนั้น มีแสงวายุอัสนีสามสีสาดออกมาเป็นระยะ
ยามนี้
ในมิติแก่นผลึกที่จุดตันเถียนของจ้าวเฟิง ปราณที่แท้จริงน้ำเงิน เขียว และแดงสามสีหมุนโคจรเร็วรี่ ล้นทะลักอย่างบ้าคลั่ง
ชั่วขณะหนึ่ง ด้านบนมิติแก่นผลึกก็ปรากฏรอยร้าว
ปราณที่แท้จริงสามสีแต่ละสายหลั่งไหลเข้าสู่กายของจ้าวเฟิง แต่ปราณที่แท้จริงวายุอัสนีส่วนมากยังคงตกตะกอนอยู่ด้านใต้มิติแก่นผลึก และโคจรไม่หยุดด้วยท่วงทำนองแบบหนึ่งที่น่าอัศจรรย์
“ก่อนอื่น ต้องทำลายมิติแก่นผลึก เหนี่ยวนำปราณที่แท้จริงบางส่วนออกมา จากนั้นก็นำเสวียนอ้าวกฏเกณฑ์ฟ้าดินที่มีอยู่ในตัวหลอมรวมเข้าไปในทะเลปราณที่แท้จริง...”
จ้าวเฟิงเบิกดวงตาเทพเจ้า ทำทุกขั้นตอนอย่างแม่นยำยิ่ง
……
ระหว่างที่จ้าวเฟิงปิดด่านฝึกตน ภารกิจลอบสังหารที่ประกาศใหม่ ก็ทำให้หอสังหารเดียวดายกลายเป็นจุดสนใจของขั้วอำนาจลอบสังหารทั้งหมดบนแผ่นดินใหญ่
จุดแจกจ่ายภารกิจแห่งหนึ่งใต้หอสังหารเดียวดาย
“ในที่สุดก็มีภารกิจลอบสังหารที่น่าสนใจบ้างแล้ว!”
มุมปากของหนานกงเซิ่งยกขึ้นเป็นรอยยิ้มชั่วร้ายเหี้ยมโหด
ภายใต้การชี้นำของจักรพรรดิคูอิ่ง เขาก็เข้าใจขั้นตอนการปฏิบัติการของอาชีพนักฆ่าจนทะลุปรุโปร่ง เพียงแต่ไม่สนใจภารกิจลอบสังหารธรรมดาพวกนั้น
หลังจากที่หนานกงเซิ่งจากไป นักฆ่าและมือสังหารจากทั่วทุกทิศโล่งใจในทันที
“คนคนนี้เป็นใครกัน พลังลึกล้ำจนยากจะหยั่ง!”
“หรือว่าจะเป็นนักฆ่าสุดแข็งแกร่งของดินแดนทวีปที่ปรากฏตัวขึ้นอีกครั้ง? ไม่เช่นนั้นแล้วจิตสังหารคงไม่มีทางหนักหนาได้ถึงขนาดนี้!”
“ดูท่าแล้วคนคนนั้นจะถูกใจภารกิจทั้งสามที่ประกาศใหม่!”
นักฆ่าบางคนหวาดกลัวกับท่าทีของหนานกงเซิ่ง
แต่ว่าไม่นานนัก ความสนใจของคนเหล่านี้ก็กลับมาที่ ‘ยาชำระเลือดบริสุทธิ์’ อีกครั้ง
ภารกิจลอบสังหารที่ขั้วอำนาจลึกลับประกาศ ตั้งแต่โอสถโลหิตวิญญาณ มาเป็นโอสถเลือดบริสุทธิ์ จนมาถึงยาชำระเลือดบริสุทธิ์ ทุกชนิดล้วนเรียกเสียงฮือฮาได้ โดยเฉพาะ ‘ยาชำระเลือดบริสุทธิ์’ ที่เพิ่งปรากฏขึ้นนี้ ต่อให้เป็นเซียนธรรมดาก็ยากจะต้านทานความยั่วยวนได้
แต่รางวัลงามเช่นนี้ แน่นอนว่ามาพร้อมกับอันตรายมหาศาล
ภารกิจลอบสังหารทั้งสามที่เพิ่งประกาศ มากพอจะหยุดยั้งนักฆ่ามากกว่าเก้าส่วนขึ้นไป
และในช่วงระยะนี้ วังเก้านิรยก็ดำเนินแผนการ จับตามองและปกป้องสมาชิกที่มีชื่ออยู่ในรายชื่อลอบสังหาร
ก่อนหน้านี้ไม่นาน มีนักฆ่าคนหนึ่งลอบสังหารสมาชิกคนสำคัญของขั้วอำนาจสังกัดวังเก้านิรย หลังจากที่รับโอสถเลือดบริสุทธิ์แล้ว ก็ถูกสังหารลงทันทีโดยผู้นำระดับสูงของวังเก้านิรย โอสถเลือดบริสุทธิ์นั่นยังไม่ทันได้ใช้ก็ตกไปอยู่ในมือของอีกฝ่าย
ครั้งนี้เป้าหมายการลอบสังหารของภารกิจเหล่านี้ เดิมก็มีพลังที่ไม่ธรรมดาอยู่แล้ว ยิ่งเป็นสมาชิกระดับกลางและสูงที่วังเก้านิรยให้ความสำคัญเป็นอย่างยิ่ง
แต่ภายใต้รางวัลงามจะต้องมีผู้กล้า บางคนที่ใกล้หมดอายุขัยและอยากจะทะลวงขั้นจักรพรรดิหรือปฐมเซียนอาจลองดูได้ ในเมื่อของล้ำค่าที่สามารถเพิ่มอัตราความสำเร็จในการทะลวงขอบเขตเทวาเร้นลับมีน้อยมากนัก
ตอนภารกิจลอบสังหารชุดใหม่ของหอสังหารเดียวดายประกาศขึ้น ไม่นานนัก อีกที่หนึ่งบนแผ่นดินใหญ่ ในทิวเขาเก้านิรย วังเก้านิรยโกรธเคืองแล้ว
ในตำหนักลับใจกลางแห่งหนึ่งของวังเก้านิรย กลิ่นอายเงียบสงัดจนน่ากลัว
“ตำหนักราชันจะกำเริบเสิบสานมากเกินไปหน่อยกระมัง ครั้งนี้กล้าประกาศภารกิจลอบสังหารสมาชิกระดับสูงของวังเก้านิรย”
“เหอะ ได้คืบจะเอาศอก ขั้วอำนาจที่เพิ่งจะก่อตั้ง แต่กลับไม่รู้จักเป็นตาย ท้าทายกับวังเก้านิรย!”
ในตำหนักพลันมีเสียงโกรธแค้นหลายเสียงดังขึ้น เจ้าของของเสียงเหล่านี้อย่างน้อยเป็นจักรพรรดิและปฐมเซียน มีจำนวนไม่น้อยเป็นผู้แข็งแกร่งเทวาเร้นลับ จินตนาการไม่ออกเลยว่าวังเก้านิรยแค้นเคืองกับเรื่องนี้มากเพียงใด
“ไม่รู้ว่า ‘ยาชำระเลือดบริสุทธิ์’ จะมีสรรพคุณที่ว่านั่นจริงรึเปล่า!”
ปฐมเซียนคนหนึ่งพึมพำเสียงต่ำ
“เหอะ!”
เบื้องหน้า เซียนโม๋ยวนพลันแค่นเสียงเย็น สถานการณ์ตกเข้าสู่ความเงียบอีกครั้งทันที
สำหรับความเคลื่อนไหวเช่นนี้ของตำหนักราชัน วังเก้านิรยก็ใช้วิธีเดียวกันประกาศภารกิจลอบสังหารไปมากมาย แต่เนื่องจากรางวัลของภารกิจสู้ยาพวกนั้นไม่ได้ ดังนั้นผลจึงเห็นไม่ค่อยชัดเท่าใด
แต่ในยามนี้มี ‘ยาชำระเลือดบริสุทธิ์’ ปรากฏขึ้นอีก ต่อให้เป็นปฐมเซียนวังเก้านิรยบางคนในที่นั้นก็ล้วนตาลุกวาว
“รายงานผู้อาวุโสโม๋ยวน!”
ด้านล่าง จักรพรรดิชั้นยอดคนหนึ่งคุกเข่าข้างหนึ่งอยู่บนพื้น
“ตามรายงานข่าวที่ได้มา จ้าวเฟิงไม่ปรากฏตัวมาเดือนกว่าแล้ว อีกทั้งพื้นที่ต้องห้ามด้านหลังตำหนักราชัน จู่ๆ การป้องกันก็แน่นหนาขึ้น….”
ผู้อาวุโสทั้งหลายที่อยู่ตรงนั้นตกสู่ภวังค์ความคิด
หรือว่าตำหนักราชันจะมีแผนอะไรใหม่?
“จากเบาะแสร่องรอยบางอย่าง ข้าน้อยคิดว่าจ้าวเฟิงอาจจะกำลังทะลวงขอบเขตเทวาเร้นลับ!”
จักรพรรดิชั้นยอดคนนี้พูดต่อ
ครืน!
ในเสี้ยวขณะนั้น ผู้แข็งแกร่งทั้งหลายไม่แอบซ่อนกลิ่นอายอันแข็งแกร่ง ภายในทั้งตำหนักกดดันจนขาดอากาศหายใจ ราวกับว่าแม้แต่อากาศก็แข็งตัว จักรพรรดิทั่วไปบางคนยิ่งรู้สึกว่าหายใจลำบาก สติเลือนราง
หากไม่ใช่สายสืบคนนี้เอ่ยเตือนถึงขอบเขตพลังของจ้าวเฟิง สมาชิกทั้งหลาย ณ ตรงนั้นกระทั่งลืมไปแล้วว่าจ้าวเฟิงเป็นเพียงแค่ปฐมเซียนเท่านั้น
ปฐมเซียนคนหนึ่งก่อตั้งขั้วอำนาจที่ยิ่งใหญ่ จนบีบวังเก้านิรยมาได้ถึงขั้นนี้
อีกทั้งกำลังรบของจ้าวเฟิง สมาชิกทั้งหมด ณ ที่นี้ล้วนรู้อยู่แก่ใจเป็นอย่างดี
หากจ้าวเฟิงทะลวงขั้นเซียนได้ ในภายภาคหน้าจะยิ่งลำบาก!
“มันจะทำสำเร็จหรือไม่?”
ชายผมแดงชุดดำคนหนึ่งเอ่ยเสียงต่ำทุ้ม
ทุกคนตกตะลึง อายุของกายจ้าวเฟิงเพียงแค่ยี่สิบปีกว่าเท่านั้น ส่วนวิญญาณของจ้าวเฟิงมีอายุเพียงสามสิบกว่า เซียนเทวาเร้นลับที่อายุน้อยเช่นนี้ เป็นไปได้รึ?
“ผู้อาวุโสคนใดยอมตามข้าไปตำหนักราชันสักรอบบ้าง?”
เสียงของเซียนโม๋ยวนดังขึ้น
หากจ้าวเฟิงทะลวงขอบเขตเทวาเร้นลับ เซียนโม๋ยวนเชื่อว่าจ้าวเฟิงกุมความสำเร็จไว้ได้อย่างน้อยหกส่วนขึ้นไป ต้องรู้ว่า จักรพรรดิและปฐมเซียนทั่วไปมีหวังได้สี่ถึงห้าส่วนก็เกินความคาดหมายมากแล้ว
“ผู้อาวุโสโม๋ยวน ข้ายินดีไปกับท่าน!”
ชายชราผมขาวคนหนึ่งรีบเอ่ยขึ้น
“โม๋ยวน พาข้าไปด้วย!”
ชายผมแดงชุดดำคนนั้นเอ่ยเสียงเยียบเย็น
เดินทางไปยังดินแดนศักดิ์สิทธิ์เจินอู่แล้วสังหารหนานกงเซิ่งล้มเหลว ทำเอาเขาอัดอั้นเป็นอย่างมาก
“ดี เซียนเอ้อไหล เซียนเสียเจิน พวกเจ้าตามข้าไปทำลายตำหนักราชันให้ราบเถอะ!”
เซียนโม๋ยวนหัวเราะเสียงเย็น
แต่เดิม เขาหวาดหวั่นศรสังหารเทพในมือของจ้าวเฟิงเป็นอย่างมาก แต่หากจ้าวเฟิงกำลังปิดด่านทะลวงขั้นอยู่จริงๆ เช่นนั้นก็รอจนช่วงสุดท้ายของการทะลวงขอบเขตเทวาเร้นลับ ไม่ว่าจ้าวเฟิงจะมีศรสังหารเทพหรือไม่ ก็มีแต่เพียงความตายเท่านั้น
ภารกิจลอบสังหารที่หอสังหารเดียวดายประกาศใหม่ ไม่เพียงแต่ทำให้วังเก้านิรยสั่นสะเทือนเท่านั้น
อีกฝั่งหนึ่ง มุมมืดทมิฬก็เรียกประชุมลับเช่นกัน
ในตำหนักใต้ดินหลังหนึ่ง เงาหลายเงาลอยอยู่ทั่วตำหนักลับ
“ความเคลื่อนไหวของหอสังหารเดียวดาย หน่วยลอบสังหารของตำหนักราชันในช่วงระยะนี้ กระทบต่อมุมมืดทมิฬใหญ่หลวงนัก!”
กลางตำหนัก ผู้อาวุโสที่ทั่วทั้งร่างมีแสงสีเทาหม่นล่องลอยเอ่ยขึ้นด้วยเสียงแหบแห้ง
ทั่วทั้งตำหนักเงียบสงัด เห็นได้ชัดว่าสำหรับการเคลื่อนไหวของตำหนักราชัน พวกเขาก็มีแผนรับมือเอาไว้หลายแผน แต่ผลลัพธ์ไม่มากนัก
อีกทั้งก่อนหน้านี้ช่วงหนึ่ง ภารกิจลอบสังหารใหม่ที่หอสังหารเดียวดายประกาศ ก็ดึงดูดกลุ่มลอบสังหารกลุ่มใหญ่ที่ตั้งมั่นอยู่ในมุมมืดทมิฬไป
“เรียนผู้อาวุโส หรือว่าพวกเราจะต้องลงมือกับตำหนักราชัน?”
คนเงาดำที่มีกลิ่นอายแข็งแกร่งถามขึ้นอย่างระวัง
“เจ้าโง่ มุมมืดทมิฬเป็นขั้วอำนาจที่เป็นกลางมาโดยตลอด จะลงมือกับขั้วอำนาจอื่นง่ายดายอย่างนี้ได้เช่นไร เช่นนั้นแล้ว ขั้วอำนาจทั้งหลายในราชวงศ์ก็จะคิดว่าพวกเราร่วมมือกับวังเก้านิรย!”
เสียงของผู้อาวุโสผู้นั้นโมโหเล็กน้อย
หนึ่งในเหตุผลที่ทำให้มุมมืดทมิฬในตอนนั้นแข็งแกร่งถึงเพียงนี้ ก็เป็นเพราะรักษาความเป็นกลางเอาไว้
หากมุมมืดทมิฬบุ่มบ่ามลงมือกับคู่แข่งที่แข็งแกร่ง ไม่ต้องสงสัยเลยว่าคือการขุดหลุมฝังตัวเอง
อีกทั้งทุกคนต่างรู้ว่า ช่วงนี้ผู้ที่ขัดแย้งกับวังเก้านิรยมากที่สุดก็คือตำหนักราชัน ดังนั้นจึงวิเคราะห์ได้ว่าภารกิจลอบสังหารเหล่านี้คือประกาศซึ่งตำหนักราชันประกาศเองที่หอสังหารเดียวดาย
ทั่วทั้งตำหนักเงียบไร้เสียงทันใด!
“พอดีเลย หลานของข้าต้องการยาชำระเลือดบริสุทธิ์ ผ่านไปอีกสักระยะ ข้าจะไปตำหนักราชันด้วยตนเอง!”
ผู้อาวุโสที่ทั่วทั้งร่างเปล่งแสงล่องลอยพูดขึ้นทันใด จากนั้นก็หายไปจากตำหนัก
“คิดไม่ถึงเลยว่าเซียนโยวมู่ (ม่านราตรี) จะออกโรงเอง!”
“เช่นนี้ สถานการณ์ลำบากของมุมมืดทมิฬก็น่าจะแก้ไขได้แล้ว!“
……
ยามนี้ในตำหนักราชัน ปี้ชิงเยวี่ยจัดการกับข้อมูลข่าวสารมารมากมาย คิ้วเรียวขมวดเล็กน้อย
“ดูท่าข่าวการทะลวงขั้นเซียนของนายท่านจะรั่วไหลออกไปจนได้!”
ปี้ชิงเยวี่ยรู้สึกหนักอึ้งไปทั้งกายใจ
“ใครก็ได้!”
ปี้ชิงเยวี่ยตะโกนเสียงดัง
ไม่นานนัก องครักษ์คนหนึ่งบินเข้ามาในตำหนักอย่างว่องไว
“ส่งจดหมายพวกนี้ออกไป!”
ปี้ชิงเยวี่ยยื่นจดหมายที่ปิดผนึกหลายฉบับให้
หลังจากนั้นหลายวัน กลิ่นอายที่น่าหวาดหวั่นตรงพื้นที่ต้องห้ามหลังตำหนักราชันก็ยิ่งแข็งแกร่งขึ้นเรื่อยๆ ไอสวรรค์ในระยะหมื่นลี้รอบตำหนักราชัน รวมตัวกันไปยัง ณ จุดหนึ่งอย่างไร้รูปร่าง กลิ่นอายไร้รูปมหาศาลทำให้ทั่วทั้งบริเวณหนักหน่วง กดดันอย่างน่าประหลาด
ปรากฏการณ์ประหลาดในฟ้าดินของการทะลวงขอบเขตเทวาเร้นลับ ค่ายกลใดๆ ก็มิอาจสกัดกั้น!
ฟุ่บ ฟุ่บ!
ในวันนี้ เหนือตำหนักราชันมีเสียงแหวกฟ้าดังมาหลายเสียง กลิ่นอายพลังขนาดใหญ่แต่ละสายมาถึงยังด้านหน้าตำหนักราชัน
“ตำหนักราชัน สำนักฟ้าทมิฬมาเยือน!”
เซียนอั้นกุ่ยที่เป็นหัวหน้าเผยรอยยิ้มเย็นชั่วร้าย
ยังไม่ทันจะได้รับอนุญาตจากตำหนักราชัน เซียนอั้นกุ่ยก็นำสมาชิกสำนักฟ้าทมิฬเข้ามายังในเขตของตำหนักราชันแล้ว
องครักษ์ที่อยู่ด้านหน้าตำหนักราชันขัดขวางเซียนอั้นกุ่ยที่มีกำลังรบขั้นเซียนไว้ไม่ได้ อีกทั้งสำนักฟ้าทมิฬเอ่ยว่ามาเยี่ยมเยือน
ในเวลานี้เอง มีเงาร่างอีกหลายเงามุ่งหน้ามาจากที่ไกลๆ
“นี่ไม่ใช่เซียนอั้นกุ่ยหรอกรึ?
เสียงหัวเราะเย็นเยือกดังมา
เห็นเพียงผู้อาวุโสหัวล้านที่กลิ่นอายไม่ธรรมดา ค่อยๆ บินมาพร้อมกับจักรพรรดิชั้นยอดหลายคน
“นี่มันผู้อาวุโสสูงสุดของสำนักประกายทมิฬไม่ใช่หรอกรึ?”
เซียนอั้นกุ่ยยิ้มเอ่ย
สำนักประกายทมิฬก็เป็นขั้วอำนาจสังกัดวังเก้านิรยเช่นเดียวกัน ทั้งยังอยู่ที่มณฑลอวี่พอดี ในช่วงระยะก่อนหน้านี้ สำนักประกายทมิฬอยู่กันอย่างใจสั่นขวัญแขวน ผู้นำระดับสูงของสำนักประกายทมิฬสามคนล้วนเป็นผู้มีรายชื่ออยู่ในรายการลอบสังหาร ยามนี้ดับดิ้นไปแล้วหนึ่ง
สามวันหลังจากนั้น
“เจ้าหอปี้ หนานเฟิงอ๋องมาตามคำเชิญแล้ว!”
องครักษ์เกราะทองข้างกายหนานเฟิงอ๋องเอ่ยเสียงดัง
แววตาของหนานเฟิงอ๋องหนักอึ้ง ประสาทสัมผัสวิญญาณกวาดผ่านอย่างรีบร้อน ก็ค้นพบกลิ่นอายที่แข็งแกร่งเกินปกติหลายสาย ในขณะเดียวกันเขาก็เชื่อมั่นว่าจ้าวเฟิงกำลังทะลวงขอบเขตเทวาเร้นลับจริงๆ
หากไม่ใช่เพราะก่อนหน้านี้ปี้ชิงเยวี่ยส่งจดหมายมาละก็ หนานเฟิงอ๋องไม่มีทางเชื่อเด็ดขาดว่าจ้าวเฟิงเริ่มทะลวงขอบเขตเทวาเร้นลับแล้ว
“ท่านอ๋อง เชิญ!”
องครักษ์กองหนึ่งรีบรุดหน้ามา เอ่ยอย่างเคารพนอบน้อม
ผ่านไปอีกหลายวัน
ผู้แข็งแกร่งและขั้วอำนาจทั้งหลายของตำหนักราชัน รู้สึกถึงกลิ่นอายสายมารที่ชวนให้หวาดผวากดดันมาแต่ไกล
“ตำหนักราชัน วันนี้พวกเจ้าจะต้องให้คำตอบกับข้า!”
เซียนโม๋ยวนยืนอย่างหยิ่งยโส ทั่วทั้งร่างห่อหุ้มด้วยแสงสีดำ พลังมารน่าหวาดหวั่น
“ให้ผู้อาวุโสสูงสุดของเจ้าออกมา!”
“ประกาศภารกิจลอบสังหารผู้นำระดับสูงของวังเก้านิรย อย่าบอกนะว่าไม่เกี่ยวกับพวกเจ้าตำหนักราชัน!”
ด้านหลังเซียนโม๋ยวน เซียนเอ้อไหลและเซียนเสียเจินตวาดเสียงดัง พลังสายมารมหาศาลโจมตีมายังตำหนักราชันทันใด
ในชั่วเสี้ยวขณะนี้เอง
วู้ม ครืน!
บนฟ้าเหนือจุดที่จ้าวเฟิงปิดด่าน พื้นผิวฟ้าดินสั่นไหวอยู่ชั่วขณะ แสงศักดิ์สิทธิ์สามสีที่สว่างพร่างพรายก่อตัวขึ้น ส่องสว่างเจิดจ้าไปทั่วท้องฟ้า และค่อยๆ บิดโค้งกลายเป็นแสงวนขนาดใหญ่สีน้ำเงิน เขียว และแดง
……………………………………


[Go To Next Chapter]( ./288.md)