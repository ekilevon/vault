##บทที่ 1018: ไม่อาจทำตามใจ
“นี่คือหลานสาวของข้า เถี่ยหงหลิง นางอยากเจอสหายจ้าวมาโดยตลอด วันนี้นับว่านางสมหวังแล้ว!”
เมื่อผู้เฒ่าชุดขาวพูดจบ สตรีร่างกายเย้ายวนงดงามข้างกายเขานางนั้นก็ก้าวออกมา
“ข้าน้อยเถี่ยหงหลิง คารวะคุณชายจ้าว!”
เสียงใสกังวานดุจจันทร์กลางน้ำของเถี่ยหงหลิงดังขึ้น ร่างกายค้อมลงคารวะเล็กน้อย เรือนร่างอวบอิ่มจนคล้ายจะเผยออกมา
ใบหน้างดงามของเถี่ยหงหลิงระบายยิ้มเล็กน้อย มองประเมินจ้าวเฟิง
จ้าวเฟิงขมวดคิ้วน้อยๆ มองไปที่ผู้เฒ่าชุดขาว
ท่าทางในครั้งนี้ของตระกูลเถี่ยแตกต่างจากที่ผ่านมาอย่างยิ่ง จนถึงตอนนี้ก็ยังไม่พูดเรื่องสายเลือดเพลิงมารโลหิตที่สมบูรณ์แบบ ทำให้ตอนนี้จ้าวเฟิงไม่อาจคาดเดาเจตนาที่แท้จริงของตระกูลเถี่ยได้
“หงหลิงได้ยินเรื่องของคุณชายจ้าวมานาน วันนี้ได้พบ คุณชายจ้าวท่วงท่าองอาจสง่างาม ไม่ธรรมดาจริงๆ!” น้ำเสียงเถี่ยหงหลิงไพเราะจับใจ เอ่ยขึ้นช้าๆ
ความจริงแล้ว ตระกูลเถี่ยวางแผนให้นางแต่งงานเชื่อมสัมพันธ์กับจ้าวเฟิง
เถี่ยหงหลิงเป็นสตรีงามลำดับหนึ่งของตระกูลเถี่ย มีคนในแต่ละขั้วอำนาจของแปดตระกูลใหญ่ตามเกี้ยวพานางนับไม่ถ้วน แต่ไม่มีชายใดที่ต้องตาต้องใจนางเลย
วีรกรรมของจ้าวเฟิงในการทดสอบคัดเลือกรัชทายาท ทำให้คนระดับสูงในตระกูลเถี่ยอย่างท่านปู่ของเถี่ยหงหลิงถึงกับเป็นฝ่ายออกปากให้นางแต่งงานกับจ้าวเฟิง
ครั้งนี้เถี่ยหงหลิงย่อมมาเพื่อดูตัวสามีในอนาคตของนาง
นางเองก็อยากจะเห็นว่าบุรุษผู้ครอบครองสายเลือดเพลิงมารโลหิตที่สมบูรณ์แบบ มีสิ่งใดต่างจากอัจฉริยะคนอื่นของตระกูลเถี่ยบ้าง
หากว่าจ้าวเฟิงมีดีแค่เพียงสายเลือด แต่ทำอะไรอื่นไม่ได้สักอย่าง นางย่อมไม่ยินยอมแน่
แต่หลังจากเห็นท่าทางจัดการเรื่องราวต่างๆ โดยไม่ตื่นตระหนกของจ้าวเฟิง ใบหน้าหล่อเหลาอบอุ่น ดวงตาสุขุมลุ่มลึก ใจเถี่ยหงหลิงเต้นรัวเล็กน้อย
“หงหลิงยังเคยได้ยินมาว่าคุณชายจ้าวอยู่ขั้นจักรพรรดิ แต่มีกำลังรบอยู่ขอบเขตเทวาเร้นลับชั้นแรกเริ่มแล้ว ไม่ทราบว่าข้าจะได้เห็นความสามารถอันล้ำเลิศของคุณชายด้วยตาตนเองหรือไม่!”
เถี่ยหงหลิงเห็นจ้าวเฟิงไม่พูดอะไรอยู่นาน คิดไปว่าเขาคงหลงรูปนางแล้ว จึงยิ้มด้วยความมั่นใจ นางพึงใจในสายเลือด รูปลักษณ์ภายนอก รวมถึงความสามารถของจ้าวเฟิงอย่างยิ่ง
นางย่อมอยากเห็นความสามารถของจ้าวเฟิงว่าจะเก่งกล้าเช่นในข่าวลือหรือไม่
“แม่นางหงหลิงเองก็งดงามโดดเด่น เลอโฉมล่มเมือง อายุน้อยเช่นนี้กลับมีพลังถึงขั้นปฐมเซียน ข้าน้อยมิอาจเทียบได้! ”
จ้าวเฟิงเพ่งมอง ประเมินสตรีตรงหน้าอย่างละเอียด
พลังสายเลือดของสตรีผู้นี้อาจจะเหนือกว่าเถี่ยหลิงอวิ๋นขั้นหนึ่ง แต่เหตุที่ไม่เข้าร่วมการทดสอบคัดเลือกรัชทายาท อาจเป็นเพราะว่าพ่ายแพ้ไปในศึกชิงลำดับรายชื่อในสำนักกระมัง
“ฮ่าๆ สหายน้อยจ้าวอย่าถ่อมตัวเลย หลานสาวข้าอวดดีดื้อรั้นนัก ไม่สู้สหายน้อยจ้าวแสดงสักสองสามกระบวนท่าให้นางได้เห็นเป็นบุญตา!”
ผู้เฒ่าชุดขาวหัวเราะร่วน
พลานุภาพเซียนกลุ่มหนึ่งปกคลุมจ้าวเฟิงและเถี่ยหงหลิงเข้าไปภายในทันที
พรึ่บ!
ภาพเบื้องหน้าสั่นไหวเล็กน้อย สองมาอยู่ภายในมิติประหลาดแห่งหนึ่ง กลิ่นอายร้อนระอุพลันโถมเข้ามา
ในครรลองสายตาเห็นธารหินหนืดร้อน รอบตัวเป็นกลุ่มภูเขาไฟทอดตัวยาวไม่มีสิ้นสุด ภูเขาไฟลูกหนึ่งที่อยู่ไม่ไกลนักกำลังพ่นหินหนืดร้อนสีแดงฉานออกมา
จ้าวเฟิงตื่นตะลึงไปเล็กน้อย โลกมิติส่วนตัวแห่งนี้สมจริงที่สุดตั้งแต่จ้าวเฟิงเคยเห็นมา ทุกอย่างภายในมิติให้ความรู้สึกที่สมจริงกว่าและจับต้องได้ทั้งสิ้น
จ้าวเฟิงกวาดตามอง พลันรู้สึกได้ว่ามิติแห่งนี้มีธาตุทั้งสามคือ ไฟ น้ำ และดิน
“ผู้อาวุโส ไม่ใช่ว่าจะให้ข้าน้อยและหลานสาวของท่านสู้กันในที่แห่งนี้หรอกกระมัง!”
จ้าวเฟิงเหนื่อยหน่ายเล็กน้อย ผู้เฒ่าชุดขาวไม่ถามความเห็นของเขาแม้แต่น้อย ก็ส่งเข้ามาในโลกมิติส่วนตัวแห่งนี้ของตน
ในเวลานี้จึงไม่ได้ขึ้นอยู่กับจ้าวเฟิงอีกต่อไป
“หงหลิงกับคุณชายจ้าวพบกันเป็นครั้งแรก ทำเช่นนี้จะทำลายความรู้สึกมากไป เพียงประมือกันสามกระบวนท่าเป็นอย่างไร?”
เถี่ยหงหลิงเปิดปากเอ่ยก่อน
เดิมทีนางสนใจในเพลิงโลหิตที่สมบูรณ์แบบอย่างมากอยู่แล้ว หนำซ้ำท่าทีของจ้าวเฟิงในตอนนี้ก็ค่อนข้างสมดังที่นางหมายมาดเอาไว้ นี่เป็นเรื่องที่ค่อนข้างหาได้ยาก
สามกระบวนท่าก็มากพอจะเห็นความสามารถที่แท้จริงของจ้าวเฟิง
“สามกระบวนท่าเท่านั้น สหายน้อยจ้าวอย่าอิดออดอีกเลย!”
ผู้เฒ่าชุดขาวเอ่ยซ้ำด้วยน้ำเสียงแกมบังคับเล็กน้อย
อันที่จริง เหตุที่บีบคั้นให้จ้าวเฟิงแสดงฝีมือครั้งนี้ ก็เพื่อให้เหล่าคนระดับสูงของตระกูลเถี่ยได้เห็นความสามารถของจ้าวเฟิงด้วยตาของตนเอง
ทำเช่นนี้ถึงจะตัดสินได้ว่าการแต่งงานระหว่างเถี่ยหงหลิงและจ้าวเฟิงคุ้มค่าหรือไม่
จ้าวเฟิงต่อต้านตระกูลเถี่ยยิ่งนัก คิดจะให้เขาเข้าร่วมตระกูลเถี่ยนั้นแทบจะเป็นไปไม่ได้เลย พวกเขาจึงทำได้เพียงเลือกตัวเลือกดีที่สุดเท่าที่มี โดยให้จ้าวเฟิงทิ้ง ‘เมล็ดพันธุ์’ เอาไว้ให้กับตระกูลเถี่ย แต่สตรีทั่วไป จ้าวเฟิงคงไม่สนใจแน่
“ได้ สามกระบวนท่า!”
จ้าวเฟิงผงกศีรษะ
วินาทีต่อมา จ้าวเฟิงจึงปลดปล่อยวิชาปีกอัสนีโบยบิน และโคจรกายศักดิ์สิทธิ์อัสนีทอง พุ่งไปทางเถี่ยหงหลิง พลันส่งหมัดหนึ่งออกไป
ในเมื่อแค่สามกระบวนท่า เช่นนั้นจ้าวเฟิงก็จะชิงลงมือก่อน ให้สามกระบวนท่าจบลงโดยเร็ว
จ้าวเฟิงรู้ดี ผู้เฒ่าชุดขาวคิดจะบีบให้จ้าวเฟิงใช้พลังที่แท้จริง
เขาย่อมไม่กล้าดูแคลนความสามารถของเถี่ยหงหลิง
แต่เขาเองก็ไม่อาจใช้วิชาสายเลือดดวงตา มิเช่นนั้นจะทำให้ผู้เฒ่าชุดขาวและคนของตระกูลเถี่ยที่ซุ่มดูอยู่ไม่พอใจ แล้วเรื่องราวจะยุ่งยากมากขึ้น
เพียงแค่ผ่านด่านนี้ไปให้ได้ พรุ่งนี้จ้าวเฟิงติดตามองค์ชายเก้าไปที่มณฑลหลาน ก็สามารถหนีจากตระกูลเถี่ยได้แล้ว
ในภายหน้าจ้าวเฟิงก็พยายามไม่มาที่มณฑลหลิง นอกเสียจากจะถึงวันหนึ่งที่พลังและอำนาจของจ้าวเฟิงทำให้ตระกูลเถี่ยไม่กล้าทำอะไรเขาอีก
โครม!
แก่นแท้พลังสายฟ้าศักดิ์สิทธิ์ที่ทรงพลานุภาพพร้อมพลังวายุอัสนีธาตุไฟ ระเบิดออกมาจากหมัดของจ้าวเฟิง
วูบ!
ในมือเถี่ยหงหลิงปรากฏดาบโค้งสีโลหิตสองเล่ม ต้านรับหมัดสายฟ้าศักดิ์สิทธิ์ของจ้าวเฟิงเอาไว้
“คุณชายจ้าวใจร้อนเหลือเกิน!”
เสียงเย้ายวนใจของเถี่ยหงหลิงดังขึ้นที่ริมหูของจ้าวเฟิง
การรับมือกับเรื่องนี้โดยรีบร้อนให้การต่อสู้จบลงของจ้าวเฟิง เถี่ยหงหลิงไม่พอใจอยู่เล็กน้อย
‘เป็นพลังที่แข็งแกร่งเหลือเกิน!’
จ้าวเฟิงชื่นชมในใจ
เขาเองย่อมรู้ดี คนตระกูลเถี่ยต่างฝึกวิชาฝึกฝนร่างกายเพื่อให้เอื้อกับสายเลือดเพลิงมารโลหิต
เพียงแต่พลังของเถี่ยหงหลิงแข็งแกร่งกว่าเถี่ยหลิงอวิ๋นในการทดสอบคัดเลือกรัชทายาทครั้งนั้นมาก
บึ้ม!
สายเลือดในร่างเถี่ยหงหลิงระเบิดออกทันที เรือนผมสีแดงพลิ้วไหว ผิวพรรณขาวนวลพลันถูกย้อมด้วยชั้นสีแดงวาววับ เหมือนผลงานศิลปะที่วิจิตรยิ่ง
ตูม!
จ้าวเฟิงถูกโจมตีจนถอยร่นไปกลายลี้ แก่นแท้กายสายฟ้าศักดิ์สิทธิ์เกิดความรู้สึกราวกับโดนเผาผลาญ
เถี่ยหงหลิงในตอนนี้ลอยตัวกลางอากาศ ทั่วร่างล้อมรอบด้วยสีแดงฉาน ประหนึ่งเทพธิดาเพลิงผู้สูงส่งน่าเกรงขาม
เปรี้ยง!
เรือนกายสีฟ้าทองของจ้าวเฟิงพลันระเบิดเพลิงออกมากลุ่มหนึ่ง อาบย้อมร่างเขาจนแดงฉาน ปีกแสงอัสนีโลหิตคู่นั้นประหนึ่งปีกนกไฟที่ไม่มีวันมอดไหม้
กลิ่นอายน่ากลัวที่เผาผลาญรุนแรงกลายเป็นกลุ่มไฟพุ่งกวาดออกไปรอบกาย
ใต้พื้นหินหนืดสั่นครืน
โครม ตูม!
ภูเขาไฟที่หลับใหลจำนวนนับไม่ถ้วนเกิดเสียงดังสนั่นหวั่นไหว พ่นหินหินหนืดร้อนๆ ออกมาจนย้อมโลกมิติแห่งนั้นด้วยเพลิงอันร้อนระอุ เดือดพล่านสว่างเจิดจ้า
“สมบูรณ์แบบ เพลิงมารโลหิต?”
เถี่ยหงหลิงมองจ้าวเฟิงอย่างประเมิน หัวใจสั่นไหวเล็กน้อย
พลังสายเลือดของจ้าวเฟิง ทำให้นางเกิดความรู้สึกอยากจะติดตามอยู่ข้างกาย
“คุณชายจ้าว ครั้งนี้ข้าจะเป็นคนบุกบ้าง!”
เถี่ยหงหลิงพลันตะโกน ควงดาบโค้งสีเลือดในมือ
“จันทรามารโลหิต!”
เถี่ยหงหลิงสำแดงท่าร่างระดับสูง เข้าใกล้จ้าวเฟิงในพริบตา ดาบโค้งในมือวาดจันทร์เสี้ยวสีแดงสายหนึ่ง พุ่งมาฟาดฟันจ้าวเฟิงขณะลุกไหม้ร้อนแรง
ในวินาทีนั้น เพลิงร้อนรอบกายเหมือนถูกดูดซึมไปเพิ่มพลังให้กับคมดาบนี้
แววตาจ้าวเฟิงสั่นไหวน้อยๆ เพลิงทั่วร่างเพิ่มพรวดขึ้นมาอีกส่วน
เกราะวายุอัสนีที่หลอมรวมวายุอัสนีธาตุไฟเข้าไปปรากฏขึ้นบนกายของจ้าวเฟิง
เวลาเดียวกันด้านหลังจ้าวเฟิง เพลิงโลหิตกลุ่มหนึ่งลุกไหม้ขึ้น ด้านในบิดเบี้ยวเป็นลวดลายพิเศษ
ใต้ดิน กลางอากาศ หรือจะพลังอัคคีร้อนแรงก็ค่อยๆ ร่วมเข้าจุดศูนย์กลาง ทำให้พลังสายเลือดของเขาเพิ่มขึ้นมากอย่างรวดเร็ว
“เป็นพลังดูดซึมธาตุไฟที่แข็งแกร่งนัก!”
แววตาเถี่ยหงหลิงเป็นประกาย การดูดซึมพลังธาตุไฟของสายเลือดจ้าวเฟิงแข็งแกร่งกว่านางมากนัก
บึ้ม!
คลื่นเพลิงสีแดงฉานระเบิดออก
ฟุ่บ!
ในวินาทีต่อมา ใจกลางของระเบิดปรากฏร่างโลหิตของคนผู้หนึ่งขึ้น
โครม!
ร่างผลึกที่เปล่งแสงงดงามของจ้าวเฟิงทิ้งร่องรอยบุปผาเพลิงดอกหนึ่งเอาไว้ ร่างกายสว่างวาบแล้วหายไป ก่อนมาปรากฏข้างกายเถี่ยหงหลิง
“นี่คือ มารโลหิตโจมตี!”
เถี่ยหงหลิงมองสภาพในตอนนี้ของจ้าวเฟิง พลังเพลิงโลหิตเผาไหม้อย่างบ้าคลั่งทั่วร่าง จนเกิดเสียงไฟปะทุอยู่ตลอดเวลา
เคล็ดวิชาในการกระตุ้นเพลิงมารโลหิตแบบนี้ก็คือ ‘มารโลหิตโจมตี’
โครม!
มารโลหิตโจมตีและปีกอัสนีผ่านฟ้าสอดประสานกัน สายเลือดมารโลหิตของจ้าวเฟิงระเบิดกระบวนท่าโจมตีที่แข็งกล้า พุ่งตรงไปยังเถี่ยหงหลิง!
ตู้ม!
เห็นเพียงร่างสีแดงร่างหนึ่งถูกโจมตีจนตกลงไปในธารหินหนืดด้านล่าง
โครม!
เถี่ยหงหลิงทะยานออกมาในฉับพลัน อาภรณ์ของนางเสียหายไปมากกว่าครึ่ง กายผลึกที่สมบูรณ์แบบและโปร่งใสสุกสกาวเผยออกมาภายนอก โดยเฉพาะอย่างยิ่งขาเรียวยาวที่มากพอจะทำให้ชายใดก็ตามต้องคลั่ง
“หงหลิง ยั้งมือ!”
ผู้เฒ่าชุดขาวเอ่ยทันใดจากที่ไกลๆ
พลังเจตจำนงในโลกมิติปะทะลงบนร่างของเถี่ยหงหลิง พลังสายเลือดของนางถูกกดข่มลงไปทันที
“ต้องขอบพระคุณคุณชายจ้าวที่ชี้แนะ พลังของคุณชายจ้าวทำให้หงหลิงนับถืออย่างยิ่ง!”
จากการขัดขวางของท่านปู่ เถี่ยหงหลิงสงบจิตสงบใจลง ระบายยิ้มออกมาเล็กน้อย
ความเร็วที่ระเบิดออกมาในฉับพลันของจ้าวเฟิง ทำให้เถี่ยหงหลิงมีปฏิกิริยาโต้กลับไม่ทัน จึงเสียเปรียบไป
แต่เถี่ยหงหลิงไม่คิดว่าจ้าวเฟิงจะเอาชนะนางได้
ทว่าพลังของจ้าวเฟิงตอนนี้มากเพียงพอ ผ่านมาตรฐานสามีในใจนางแล้ว
“พลังของสหายน้อยจ้าวทำให้ผู้ชราได้เปิดโลกแล้ว!”
ผู้เฒ่าชุดขาวหัวเราะร่วน
แต่เดิมได้ยินมาว่าจ้าวเฟิงลอบเรียนมารโลหิตโจมตีขณะสู้กับเถี่ยหลิงอวิ๋น พวกเขายังแทบไม่อยากจะเชื่อ
ในวันนี้ได้เห็นด้วยตาตัวเอง ผู้เฒ่าชุดขาวจึงเชื่ออย่างสนิทใจ ตื่นเต้นอย่างยิ่ง
สามารถลักเรียนเคล็ดวิชาของฝ่ายตรงข้ามจากการประมือเพียงครั้งเดียว พลังดวงตาประเภทนี้ไม่ด้อยไปกว่าเพลิงมารโลหิตที่สมบูรณ์แบบเลย
อีกทั้งเมื่อครู่ผู้เฒ่าชุดขาวเพิ่งสังเกตเห็น ความสามารถในการควบคุมสายเลือดเพลิงมารโลหิตของจ้าวเฟิงชำนาญอย่างยิ่ง ยังมีเค้าลางเคล็ดวิชาส่วนหนึ่งของตระกูลเถี่ย ดูแล้วน่าจะศึกษาตอนประมือกับเถี่ยหลิงอวิ๋น
อีกอย่าง ถึงแม้ว่าจ้าวเฟิงจะได้เปรียบเถี่ยหงหลิง แต่หากจ้าวเฟิงใช้สายเลือดดวงตาที่แข็งแกร่งของเขา สถานการณ์จะแตกต่างออกไปโดยสิ้นเชิง
วูบ!
โลกรอบตัวค่อยๆ พร่าเลือน ทั้งสามคนกลับคืนสู่ภายในตำหนักเมื่อครู่
กลิ่นอายมากมายที่ซุกซ่อนอยู่ภายในตำหนักตื่นตระหนก สื่อสารกันไปมา
“มิได้ แม่นางหงหลิงเห็นว่าขอบเขตพลังของข้าน้อยอยู่ในขั้นจักรพรรดิ จึงออมมือให้ข้าน้อยเท่านั้น!”
จ้าวเฟิงไม่กล้าหลงใหลไปกับคำชมของผู้เฒ่าชุดขาว
“เมื่อเป็นเช่นนี้ข้าก็วางใจ!”
ผู้เฒ่าชุดขาวหัวเราะ
ใจจ้าวเฟิงเต้น ‘ตุบตุบ’ ประโยคนี้ของผู้เฒ่าชุดขาวทำให้เขารู้สึกประหลาดใจอยู่บ้าง
“ข้าวางแผนจะให้หงหลิงฝึกฝีมือในสนามรบ วันนี้คงต้องมอบนางให้แก่สหายน้อยจ้าวแล้ว!”
ผู้เฒ่าชุดขาวเอ่ยพลางยิ้มตาหยี
.............................


[Go To Next Chapter]( ./256.md)