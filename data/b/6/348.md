##บทที่ 1111: บดขยี้ทุกสิ่ง
“เช่นนั้นก็อย่าหาว่าข้า ‘เทพแท้จริงเทียนฝา’ ไม่ปรานีก็แล้วกัน!”
เทพแท้จริงเทียนฝามองการกระทำที่โง่งมของทั้งสองราชวงศ์ หัวเราะอย่างเหยียดหยาม
สำหรับตำหนักวิญญาณบรรพกาล ผู้แข็งแกร่งทั้งหมดของทั้งสองราชวงศ์ในร่างเทพตกตะลึงเล็กน้อย ด้วยไม่เคยได้ยินมาก่อน
แต่ชายเกราะมังกรดำทองผู้นั้นเรียกตัวเองว่าเทพแท้จริง นี่ทำให้ผู้แข็งแกร่งของทั้งสองราชวงศ์กายใจสั่นสะท้าน มองไปยังชายผู้นั้นอย่างไม่อยากจะเชื่อ
“เขาเป็นผู้แข็งแกร่งขอบเขตเซียนสวรรค์งั้นรึ?”
“เทพแท้จริง? นี่มันเป็นไปได้ยังไงกัน?”
เซียนและราชาเซียนทั้งหลายส่งเสียงดังอย่างสงสัย
ถึงแม้ว่าหลังจากทะลวงขอบเขตเซียนสวรรค์แล้ว ขอเพียงแค่ควบคุมพลังฝึกตนก็สามารถอยู่ในดินแดนทวีปได้ช่วงระยะหนึ่งอย่างแน่นอน
แต่พวกเขาไม่เคยได้ยินว่าช่วงนี้มีผู้แข็งแกร่งคนใดสามารถพิสูจน์ตำแหน่งเทพได้เลย ตำหนักวิญญาณบรรพกาลที่ ‘เทพแท้จริงเทียนฝา’ พูดถึง พวกเขาก็ล้วนไม่รู้จักเลยสักนิด
“ที่แท้เป็นผู้แข็งแกร่งตำแหน่งเทพนี่เอง!”
ในที่สุดความสงสัยของครึ่งเทพหลงหวงก็หายไป แต่คำตอบที่แท้จริงกลับทำให้เขายิ่งเคร่งเครียด
“ผู้อาวุโสสูงสุด หรือว่าเขาคือผู้แข็งแกร่งตำแหน่งเทพที่มาจากดินแดนเทพรกร้างอย่างนั้นรึ?”
ผู้แข็งแกร่งอีกคนของตำหนักไท่หวงมีสีหน้าตื่นตระหนก ส่งกระแสจิตถาม
“น่าจะใช่!”
ครึ่งเทพหลงหวงตอบ
ในประวัติศาสตร์ของราชวงศ์ต้าเฉียนก็เคยมีผู้แข็งแกร่งขอบเขตเซียนสวรรค์จากสวรรค์ปรากฏขึ้น ดังนั้นครึ่งเทพเก่าแก่ของทั้งสองราชวงศ์ก็อาจเข้าใจเรื่องนี้บ้างเล็กน้อย
ผู้แข็งแกร่งขอบเขตเซียนสวรรค์ของดินแดนเทพรกร้าง มีวิธีมาเยือนมิติระดับล่างอื่นๆ อยู่จริง แต่รายละเอียดไม่ใช่สิ่งที่พวกเขาจะรู้ได้
ผู้แข็งแกร่งของทั้งสองราชวงศ์ตกเข้าสู่ความเงียบทันใด
ลางสังหรณ์บอกพวกเขาว่าจะเป็นปฏิปักษ์กับเทพแท้จริงผู้นี้ไม่ได้อย่างเด็ดขาด
แต่เทพแท้จริงผู้นี้บังคับขังพวกเขาเอาไว้ที่นี่ อีกทั้งยังพยายามตรวจค้นมิติเก็บของของทุกคน ละเมิดต่อผลประโยชน์ของพวกเขาอย่างรุนแรง
“อ๊าก….”
ข้างกายเทพแท้จริงเทียนฝา เซียนทั่วไปผู้หนึ่งถูกพลังของเขาสังหารลง
“ไม่มอบมิติเก็บของมาแต่โดยดี ฆ่าไม่ยกเว้น!”
สีหน้าของเทพแท้จริงเทียนฝาเย็นชา เดินไปในร่างเทพอย่างเนิบช้า
ทุกที่ที่เขาผ่าน หากไม่เป็นผู้ที่ยอมศิโรราบ ก็เป็นผู้ที่ดับดิ้น
ผู้แข็งแกร่งของทั้งสองราชวงศ์ที่รวมตัวกันอยู่ใจสั่นสะท้าน
ศัตรูมีเพียงแค่คนเดียว แต่ท่าทีเมินทุกสรรพสิ่งและกำเริบเสิบสานของอีกฝ่าย กลับสามารถสยบพวกเขาเอาไว้ได้
“หลงหวง ร่วมมือกันเถิด!”
ครึ่งเทพโยวหลงแห่งราชวงศ์จันทราทมิฬส่งกระแสจิตไป
“ข้าก็คิดเช่นนั้นเหมือนกัน!”
ครึ่งเทพหลงหวงตอบทันที
เหตุการณ์หน้าสิ่วหน้าขวานเช่นนี้ สองราชวงศ์หากยังขัดแย้งกันอยู่ นั่นก็เป็นการหาความตายใส่ตัวแล้ว
หลังจากที่ผู้อาวุโสสูงสุดของขั้วอำนาจสี่ดาวทั้งสองตกลงกันแล้ว ก็รีบส่งข่าวนี้ให้กับผู้แข็งแกร่งคนอื่นๆ
จ้าวเฟิงที่กำลังปิดด่านโล่งอก
มีเพียงทั้งสองราชวงศ์ร่วมมือกัน จึงจะมีความหวังรอดชีวิตต่อไป
แต่ในยามนี้เอง ราชาเซียนปี้กวงและครึ่งเทพอีกผู้หนึ่งของตำหนักไท่หวงมาอยู่ตรงหน้าจ้าวเฟิง
“จ้าวเฟิง เลือดเทพไม่ใช่สิ่งที่เจ้าจะปกป้องเอาไว้ได้!”
ครึ่งเทพไท่จี๋มองต่ำลงมายังจ้าวเฟิงอย่างยโสจ้าวเฟิง พร้อมส่งกระแสจิตพูดขึ้น
ราชาเซียนปี้กวงด้านข้างมองจ้าวเฟิงด้วยรอยยิ้มได้ใจ
เขารู้ว่าตนเองไม่มีทางเป็นคู่มือของจ้าวเฟิงได้ หากเพียงเรื่องแดงขึ้น เลือดเทพหยดนั้นก็จะตกอยู่ในมือของผู้อื่นอยู่ดี ไม่สู้ซื้อใจครึ่งเทพผู้หนึ่งของตำหนักไท่หวง ดังนั้นเขาจึงไปหาครึ่งเทพไท่จี๋
“คิดอยากจะได้เลือดเทพ ก็ต้องดูว่าเจ้ามีปัญญาหรือไม่!”
จ้าวเฟิงหัวเราะเสียงดัง
ทันใดนั้น ผู้แข็งแกร่งทั้งหมดของฝั่งราชวงศ์ต้าเฉียนถูกคำพูดประโยคนี้ของจ้าวเฟิงดึงดูด แม้กระทั่งครึ่งเทพหลายคนก็ยังจ้องไปยังจ้าวเฟิง
ด้านราชวงศ์จันทราทมิฬ สายตาของผู้แข็งแกร่งหลายคนก็กวาดมาเช่นกัน
ราชาเซียนปี้กวงตะลึงอยู่กับที่ เขาคิดไม่ถึงเลยว่าจ้าวเฟิงจะเปิดเผยความลับนี้ นี่จ้าวเฟิงคิดทำอะไรกัน?
“เจ้าบอกว่าข้าไม่มีปัญญา?”
ใบหน้าของครึ่งเทพไท่จี๋ทะมึนเป็นที่สุด คำพูดนี้ของจ้าวเฟิงทำให้เขาไม่พอใจเป็นอย่างมาก
ยามนี้จ้าวเฟิงเปิดเผยความลับเรื่องเลือดเทพ ต่อให้ครึ่งเทพไท่จี๋ได้เลือดเทพหยดนั้นมาก็ต้องเหนื่อยอยู่เหมือนกัน
ฟู่!
กฎเกณฑ์เสวียนอ้าวฟ้าดินทะลักล้น ความกดดันน่าหวั่นเกรงที่ไร้รูปร่างแผ่ทั่วผืนฟ้า
“เจ้ากล้ารึ!”
จ้าวเฟิงพลันผุดลุกขึ้น ตะโกนออกไปทันใด
ในขณะเดียวกัน หนานกงเซิ่ง จ้าวหยูเฟย และยังมีคุนอวิ๋นที่อยู่ไกลๆ ตรงมายังข้างกายจ้าวเฟิงทันใด
หนานกงเซิ่งในยามนี้ ถึงแม้จะเป็นเพียงขอบเขตเทวาเร้นลับชั้นสูง แต่ขอบเขตพลังของเขามั่นคงอย่างสมบูรณ์แล้ว กลิ่นอายชั่วร้ายแข็งแกร่งทั่วร่างเขาทำให้ราชาเซียนบางคนไม่คิดที่จะตอแยด้วย
ส่วนการพัฒนาของจ้าวหยูเฟยยิ่งมากกว่า ผลึกสีม่วงทั่วกายนางส่องประกายระยิบระยับ ไอสวรรค์ทั่วฟ้าดิน รวมมาอย่างบ้าคลั่งทันใด สายเลือดและพลังศักดิ์สิทธิ์ในกายของเซียนและราชาเซียนสั่นเทาขึ้นโดยไม่รู้ตัว
อีกด้านหนึ่ง กลิ่นอายแก่นแท้ร่างกายของคุนอวิ๋นก็ยิ่งแข็งแกร่งไร้เทียมทาน แรงกดดันแก่นแท้อัสนีที่ไร้รูปร่างทำให้ท้องฟ้าฟากหนึ่งสั่นสะเทือน
“พวกเจ้า…”
ครึ่งเทพไท่จี๋เผยสีหน้าเเค้นเคืองขึ้นทันใด
เขาคิดไม่ถึงว่าตนเองลงมือเรียกร้องของวิเศษจากเซียนผู้หนึ่งด้วยตนเอง กลับเปลี่ยนเป็นสถานการณ์เช่นนี้ได้
ตอนนี้หนานกงเซิ่ง จ้าวหยูเฟย คุนอวิ๋นรวมทั้งจ้าวเฟิง ต่อให้ปะทะซึ่งหน้าเขาก็ไม่กล้าบุ่มบ่ามลงมือ
ในสี่คนนี้ คนที่เขาหวาดระแวงมากที่สุดย่อมเป็นคุนอวิ๋น คุนอวิ๋นภพที่แล้วคือครึ่งเทพ การผ่านโอกาสในร่างเทพและฟื้นฟูพลังขั้นสุดยอดก็เป็นเรื่องในไม่ช้า
ฝั่งราชวงศ์ต้าเฉียน ผู้แข็งแกร่งจากขั้วอำนาจทั้งหลายตกตะลึง
ไม่รู้ว่าตั้งแต่เมื่อใด จ้าวเฟิงมีพลังต้านทานครึ่งเทพได้แล้ว!
“ท่าทางหากคิดจะกำจัดจ้าวเฟิง ยังคงต้องใช้กลอุบายบางอย่างถึงจะได้!”
ไม่ไกลเท่าใดนัก ครึ่งเทพโยวไห่แห่งวังเก้านิรยสีหน้าเคร่งเครียด
ในขณะที่ครึ่งเทพไท่จี๋ จ้าวเฟิง และคนอื่นไปประจันหน้ากัน
“หยุดนะไท่จี๋!”
น้ำเสียงเย็นชาของครึ่งเทพหลงหวงส่งออกไป
การกระทำแข็งขืนต่อตำหนักไท่หวงของจ้าวเฟิงทำให้เขาไม่พอใจ แต่พลังของจ้าวเฟิงและพวกก็ไม่อาจประมาทได้
ถึงแม้ว่าตำหนักไท่หวงจะไม่เกรงกลัว แต่ในยามนี้พวกเขาเผชิญหน้าอยู่กับศัตรูที่แข็งแกร่งยิ่งกว่า จะมาทะเลาะกันเองในยามสำคัญ ทำลายกำลังรบเองได้อย่างไร
ครึ่งเทพไท่จี๋แค่นเสียงเย็น ทำได้เพียงถอยไปเท่านั้น
อีกด้านหนึ่ง ครึ่งเทพชื่อเสี่ยแห่งตระกูลเถี่ย สีหน้าเคร่งเครียด
การเติบโตของพวกจ้าวเฟิงเกินกว่าการคาดเดาของเขานัก ตำหนักราชันจะต้องกลายเป็นขั้วอำนาจที่เกรยงไกร นี่พิสูจน์ว่าการเลือกของเขาในตอนนั้นถูกต้องแล้ว
แต่จ้าวเฟิงลำพองมากเกินไป เขาไม่ควรล่วงเกินครึ่งเทพของตำหนักไท่หวง!
“คุนอวิ๋น หลังออกไปจากที่นี่ข้าจะมอบรางวัลให้กับเจ้า!”
จ้าวเฟิงส่งกระแสจิตไป
ครั้งนี้ประโยชน์จากอำนาจสยบของคุนอวิ๋นไม่น้อยเลย ดังนั้นจ้าวเฟิงจะมอบรางวัลที่ควรค่าให้ตามสัญญาที่ตกลงไว้ในตอนแรก
นอกจากนั้น จ้าวเฟิงก็ไม่แน่ว่าอาจต้องขอความช่วยเหลือจากคุนอวิ๋นในอนาคต ดังนั้นจะแตกหักกับเขาไม่ได้ชั่วคราว
‘คิดไม่ถึงเลยจริงๆ จ้าวเฟิงเจ้าเด็กนี่โชคดีอะไรเพียงนี้ ได้เลือดร่างเทพมาครอง!’
คุนอวิ๋นอิจฉาเป็นอย่างมาก แต่ก็ทำอะไรไม่ได้
ใบหน้าของจ้าวเฟิงเคร่งขรึม กวาดสายตาไปยังตำหนักไท่หวงทุกคน สัมผัสได้ถึงแรงกดดันมหาศาล
การล่วงเกินตำหนักไท่หวงก็ไม่ใช่สิ่งที่เขาอยากจะทำ แต่ครึ่งเทพไท่จี๋ก็รังแกกันมากเกินไป อาศัยอำนาจของครึ่งเทพมาเรียกร้องขอเลือดร่างเทพ
พรึ่บ
จ้าวเฟิงเข้าไปยังในมนตราอากาศ
เห็นทีทำให้พลังมั่นคงจะเป็นสิ่งที่สำคัญที่สุด ไม่ว่าจะเพื่อรับมือกับวิกฤตที่ผู้แข็งแกร่งขอบเขตเซียนสวรรค์นำมาในตอนนี้ หรืออำนาจกดดันจากตำหนักไท่หวงในวันข้างหน้า
ขอเพียงแค่เขาแข็งแกร่งเพียงพอ อันตรายพวกนี้ล้วนสามารถรับมือและจัดการได้
และจ้าวเฟิงในยามนี้ก็ไม่ขาดแคลนทรัพยากรเลยสักนิด
“เลือดร่างเทพ!”
ใจของจ้าวเฟิงเต้นโครมคราม มองไปยังนิ้วชี้ขวาของตน
“บางทีอาจจะทำเช่นนี้ได้!”
จู่ๆ จ้าวเฟิงก็คิดอะไรขึ้นมาได้
ในยามนี้ ศรสังหารเทพของจ้าวเฟิงใช้หมดไปแล้ว ขาดไพ่ตายที่สำคัญที่สุด
แต่นิ้วชี้นี่ บางทีอาจจะกลายเป็นไพ่ตายอีกใบของจ้าวเฟิง
จำได้ว่าก่อนหน้านี้ มังกรวารล้างโลกาลอบโจมตีจ้าวเฟิง เขาปลดปล่อยพลังสายเลือดส่วนน้อยจากนิ้วชี้ออกมาโดยไม่ได้ตั้งใจ ก็สามารถทำให้อีกฝ่ายหวาดหวั่นถอยไปได้
และในยามนี้ ในนิ้วชี้ของจ้าวเฟิงยิ่งแฝงไว้ด้วยเลือดเทพหยดหนึ่ง หากมีวิธีทำให้มันกลายเป็นไพ่ตายได้ พลังอำนาจของมันอาจจะไม่เป็นรองศรสังหารเทพเลยก็ได้
เพียงแต่ว่าปัจจัยที่ไม่อาจควบคุมเลือดร่างเทพหยดนี้มีมากมาย อันตรายเกินไป
“ลองไปทางทิศทางนั้นก็แล้วกัน!”
หลังจากที่ตัดสินใจแล้ว จ้าวเฟิงก็โคจร ‘หมื่นห้วงความคิดเซียน’ แบ่งหนึ่งใจใช้หลากหลาย
ความคิดส่วนแรก ใช้ทำขอบเขตพลังที่เพิ่งทะลวงให้มั่นคง
ความคิดส่วนที่สองนำมาศึกษาทำความเข้าใจ ‘วิชาแปลงเทพ’ ที่ได้มาจากทรัพย์สมบัติของครึ่งเทพจวี้เหมิ่ง
ระดับของวิชานี้สูงถึงชั้นนภาขั้นสูง ภายในระยะเวลาสั้นๆ อาจจะไม่มีทางฝึกได้ แต่แค่เพียงมีการพัฒนา พลังของจ้าวเฟิงก็จะยกระดับขึ้นอย่างรวดเร็ว
ความคิดส่วนที่สามนำมาทบทวนแผนที่จะฝึกฝนเลือดเทพหยดนี้ให้กลายเป็นไพ่ตาย
จ้าวเฟิงรู้ดีว่า เหตุผลที่สำคัญที่สุดคือนิ้วชี้ของตนไม่อาจรับพลังของเลือดเทพได้ มิเช่นนั้นปัญหาก็สามารถจัดการได้อย่างง่ายดายไปแล้ว
โลกภายนอก
เทพแท้จริงเทียนฝามาถึงยังเบื้องหน้าของทั้งสองราชวงศ์
“พวกเจ้าก็คือผู้ที่ขัดขืน?”
เทพแท้จริงเทียนฝาเย้ยหยัน
ในร่างเทพ เกรงว่าผู้แข็งแกร่งเกือบเก้าส่วนขึ้นไปล้วนเป็นผู้ขัดขืนทั้งสิ้น แต่ผู้แข็งแกร่งขั้นเซียนในนั้น เทพแท้จริงเทียนฝาขี้เกียจจะมอง
“ไม่ทราบว่าการกระทำของใต้เท้าเทพแท้จริงเป็นเพราะเหตุอันใดกัน พูดออกมา พวกเราอาจจะช่วยท่านได้!”
ครึ่งเทพหลงหวงใบหน้าเคร่งเครียด
เขาเชื่อว่าเทพแท้จริงเทียนฝาตรวจค้นมิติเก็บของของทุกคนจะต้องมีเป้าหมายอย่างแน่นอน หากพวกเขาสามารถช่วยเทพแท้จริงผู้นี้ให้สำเร็จได้ บางทีอาจจะไม่ต้องเป็นศัตรูกับเทพแท้จริงผู้นี้ก็ได้
“ไม่ต้องแล้ว ข้าจะตรวจค้นมิติเก็บของของพวกเจ้าทุกคน!”
เทพแท้จริงเทียนฝาใบหน้าเย็นชา
ฟู่!
กฎเกณฑ์เสวียนอ้าวฟ้าดินไร้รูปร่างโคจรขึ้น ก่อเป็นมือยักษ์ลวดลายสีดำข้างหนึ่ง พุ่งไปจับผู้แข็งแกร่งขั้นราชาเซียนผู้หนึ่งฟากราชวงศ์ต้าเฉียน
“เช่นนั้นตำหนักไท่หวงก็ไม่เกรงใจแล้ว!”
ครึ่งเทพหลงหวงแค่นเสียงเย็น
ฟู่!
ฝั่งราชวงศ์ต้าเฉียน ครึ่งเทพทั้งหมดของตำหนักไท่หวงและวังลอยฟ้าลงมือทันที
พลังเทพน่าหวาดหวั่นรวมตัวด้วยกัน ทำลายมือของเทพแท้จริงเป็นผุยผง
อีกด้านหนึ่ง ผู้แข็งแกร่งครึ่งเทพทั้งหมดของราชวงศ์จันทราทมิฬก็โจมตีออกไป
ฟู่!
ครึ่งเทพตระกูลเถี่ย ครึ่งเทพตระกูลหยู ครึ่งเทพวังเก้านิรย และยังมีครึ่งเทพของขั้วอำนาจที่แข็งแกร่งบางแห่ง ล้วนลงมือ
ครืน ตูม บึ้ม!
ครึ่งเทพทั้งหลาย ทำการโจมตีไปยังเทพแท้จริงเทียนฝาพร้อมกัน
การโจมตีพลังเทพทะลักล้นฟ้าดินราวกับคลื่นยักษ์ที่โหมซัด โจมตีกดดันไปยังเทพแท้จริงเทียนฝา
พลังน่าหวาดหวั่นเพียงนี้ ทำให้ฟ้าดินผันเปลี่ยน จันทราอาทิตย์เปลี่ยนสี กวาดผ่านไปทั่วอย่างยโส
ผู้แข็งแกร่งที่เหลือของราชวงศ์ทั้งสองจิตใจสั่นสะท้าน สีหน้าหวาดหวั่นยำเกรง มองไปยังการโจมตีของครึ่งเทพทั้งหมด
“โง่เง่า!”
เทพแท้จริงเทียนฝาสีหน้านิ่งดุจบึงน้ำเย็นเยียบ
ซ่า!
ในมือของเขาพลันปรากฏหอกยาวสีดำ ปลายหอกมีประกายเย็นเยือกน่าหวาดหวั่นลอยเอ่อ พู่ประดับหอกสีม่วงเย็นเยียบโปร่งแสง
สวบ ฉึก ฉึก!
เทพแท้จริงเทียนฝามือจับหอกดำฟาดฟันออกไปอย่างรุนแรง
เสี้ยวขณะนั้น พลังกฎเณฑ์ทุกอย่างในฟ้าดิน ราวกับถูกพลังนั่นทำลายจนย่อยยับ
ฟุ่บ ฟู่ ฟู่!
ในท้องฟ้า ปรากฏรอยเเยกเลือนลางขึ้น ในนั้นแผ่พลังมิติต้องห้ามออก ดูดเอาการโจมตีพลังเทพรอบด้านทั้งหมดไว้ในนั้น แล้วทำลายสิ้น
“นี่คือพลังที่พวกเจ้าสองราชวงศ์ร่วมมือกันแล้วรึ?”
เทพแท้จริงเทียนฝายิ้มเย็น
ทั่วร่างของเขาแผ่กระจายพลังอำนาจน่าหวาดหวั่นล้นฟ้าออกมา ทำให้จิตใจของผู้แข็งแกร่งทั้งหมดของสองราชวงศ์เคร่งเครียดทันใด
ด้วยพลังคนเดียว ต้านทานสองราชวงศ์ นี่มันน่าหวาดหวั่นถึงเพียงใดกัน!
“นี่มันเป็นไปได้อย่างไรกัน? นี่คือพลังอะไร?”
เซียนผู้หนึ่งร้องขึ้นอย่างตกใจ เข้าไม่อาจที่จะเชื่อทุกสิ่งที่ตนเห็นได้
“ไยจึงแข็งแกร่งถึงเพียงนี้?”
“เป็นไปไม่ได้ ต่อให้เป็นเทพแท้จริงก็ไม่มีทางที่จะแข้งแกร่งได้ถึงเพียงนี้!”
“พลังของอาวุธเทพ!”
ครึ่งเทพหลงหวงส่งเสียงต่ำ
นับจากก่อนหน้าโอกาสร่างเทพ ในดินแดนแผ่นดินใหญ่ก็ไม่เคยมีอาวุธเทพเเท้จริงใดๆ ปรากฏขึ้น
ถึงแม้ว่าก่อนหน้านี้ไม่นานวังลอยฟ้าจะได้เศษเสี้ยวอาวุธโบราณจากมิติเทพลวงตามา แต่ครึ่งเทพเทียนเจี้ยนเก๋อจนถึงตอนนี้ก็ไม่อาจดึงศักยภาพพลังของเศษเสี้ยวอาวุธโบราณชิ้นนั้นออกมาได้ทั้งหมด
แต่ในยามนี้ ในมือของเทพแท้จริงเทียนฝาถืออาวุธเทพแท้จริงเอาไว้ อาวุธเทพที่ถูกเทพแท้จริงเทียนฝาควบคุมได้อย่างสมบูรณ์แบบ!
………………………………………………………..


[Go To Next Chapter]( ./349.md)