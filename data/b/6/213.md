##บทที่ 976: วิชาแยกวิญญาณ
จ้าวเฟิงกัดฟัน หยิบเอาทรัพยากรจำนวนมากมาแลกเปลี่ยนเป็นผลึกเริ่มต้นที่ ‘วิชาแยกวิญญาณ’ ต้องการ
จากนั้นผู้อาวุโสที่สง่างามก็ยื่น ‘ตำราแสง’ เก่าแก่เล่มหนึ่งไปถึงมือจ้าวเฟิง
วิ้ง!
เนื้อหาของตำราแสงเล่มนี้ไหลเข้าไปในหัวของจ้าวเฟิงอย่างรวดเร็ว
จ้าวเฟิงกวาดสายตาคร่าวๆ ใบหน้าพลันเคร่งเครียด
โดนตาเฒ่านี่หลอกเอาจนได้!
‘วิชาแยกวิญญาณ’ และ ‘วิชาหมื่นห้วงคิดเซียน’ มาจากคนคนเดียวกันจริงๆ
ผลคือ ‘วิชาแยกวิญญาณ’ เป็นเคล็ดวิชาฝึกวิญาณที่ไม่สมบูรณ์ เคล็ดวิชาที่เกี่ยวกับวิญญาณในนั้นก็มีอยู่บ้างจริงๆ
แต่สิ่งที่ทำให้จ้าวเฟิงหมดคำพูดคือ ‘วิชาแยกวิญญาณ’ มีเพียงวิชาฝึกเพียงแค่ขั้นที่หนึ่งเท่านั้น
ถึงจะพูดว่าเป็นวิชาฝึกวิญญาณที่ไม่สมบูรณ์ แต่นี่มันจะ ‘ขาดหาย’ มากเกินไปแล้ว
จ้าวเฟิงโดนขูดรีดเข้าแล้ว แต่ตอนที่ผู้อาวุโสขายเคล็ดวิชาเล่มนี้ก็ไม่ได้โกหกจ้าวเฟิงเช่นกัน
พูดได้แค่เพียงว่าจ้าวเฟิงมองหุ่นเชิดกลไกนี่ต่ำเกินไป
อีกทั้งในยามนี้ เนื้อหาทั้งหมดของ ‘วิชาแยกวิญญาณ’ ก็ประทับเข้าไปในหัวของจ้าวเฟิงแล้ว หากอยาก ‘คืนสินค้า’ ก็เป็นไปไม่ได้
จ้าวเฟิงในยามนี้นับว่าเข้าใจแล้ว เหตุใดราคาของ ‘วิชาแยกวิญญาณ’ จึงต่ำกว่า ‘วิชาหมื่นห้วงคิดเซียน’
จ้าวเฟิงโกรธเคืองเล็กน้อย มองพิจารณาผู้อาวุโสรัศมีสีขาวที่สง่างามเบื้องหน้า พ่อค้าใต้หล้านี้ล้วนเจ้าเล่ห์ไม่ผิดคาด แม้แต่หุ่นเชิดกลไกก็ไม่เป็นข้อยกเว้น
ผู้อาวุโสเห็นสีหน้าของจ้าวเฟิงแล้ว รีบเผยรอยยิ้มขอโทษทันที “ท่านลูกค้า ถึงแม้ ‘วิชาแยกวิญญาณ’ นี้จะเป็นเพียงเล่มที่ไม่สมบูรณ์ แต่หากเพิ่มเติมเคล็ดวิชาจนสมบูรณ์ ขั้นที่ต่ำที่สุดของมันคือขั้นฟ้าระดับสุดยอด ดังนั้นถึงแม้ ‘วิชาแยกวิญญาณ’ จะมีเพียงแค่หนึ่งขั้น ด้านราคาก็ถูกที่สุดจริงๆ”
สำหรับคำพูดของผู้อาวุโส จ้าวเฟิงเชื่อครึ่งไม่เชื่อครึ่ง
‘วิชาแยกวิญญาณ’ มีเพียงแค่ขอบเขตขั้นที่หนึ่ง ความสามารถคิดคำนวนของเนตรเทพเจ้าก็ยากจะเติมให้สมบูรณ์ได้
จ้าวเฟิงกลอกตา ก่อนจะพูดขึ้นว่า “วังวิถีเซียนสามารถเติมเต็ม ‘วิชาแยกวิญญาณ’ ได้ให้สมบูรณ์ได้หรือไม่?’”
หาก ‘วิชาแยกวิญญาณ’ เป็นเหมือนกับที่ผู้อาวุโสพูดมาจริง สูงถึงขั้นฟ้าระดับสุดยอด หากราคาเหมาะสม จ้าวเฟิงก็ยินยอมซื้อ เพราะอย่างไรก็ซื้อ ‘วิชาแยกวิญญาณ’ ขั้นที่หนึ่งไปแล้ว
“เนื้อหาของ ‘วิชาแยกวิญญาณ’ ค่อนข้างพิเศษ ขาดตัวอย่าง แต่ ‘วังวิถีเซียน’ ของข้าก็ยังเติมให้สมบูรณ์ได้ เพียงแต่ไม่รับประกันการใช้งานจริงและความปลอดภัย อีกทั้งราคาก็สูงกว่า ‘วิชาวิญญาณหลอมดวงตา’ อยู่มาก”
ผู้อาวุโสท่าทางสง่างามหยุดคิดชั่วครู่ ก่อนจะยิ้มพูดขึ้น
คำพูดของผู้อาวุโสเพิ่งจบ จ้าวเฟิงก็พาเจ้าแมวขโมยน้อยออกไปแล้ว
เคล็ดวิชาฝึกวิญญาณ เดิมก็แฝงด้วยอันตรายพอควรอยู่แล้ว ขนาดวังวิถีเซียนยังไม่รับประกันความปลอดภัยของมัน แน่นอนว่าจ้าวเฟิงย่อมต้องไตร่ตรองเสียก่อน
แต่เคล็ดวิชาวิญญาณที่แม้แต่ความปลอดภัยก็ไม่รับประกัน หนำซ้ำราคายังสูงกว่า ‘วิชาวิญญาณหลอมดวงตา’ จุดนี้จ้าวเฟิงไม่สามารถรับได้
ต้องรู้ว่า ‘วิชาวิญญาณหลอมดวงตา’ ซื้อมาด้วยทรัพย์สินเกือบจะสามส่วนของจ้าวเฟิง
หากต้องใช้ทรัพย์สินอีกสามส่วนไปซื้อเคล็ดวิชาวิญญาณที่ไม่รู้ว่าจะฝึกได้หรือไม่ จ้าวเฟิงคงเป็นบ้าไปแล้วจริงๆ
ออกมาจากวังวิถีเซียนแล้ว จ้าวเฟิงชำเลืองมองเจ้าแมวขโมยน้อย
เมี้ยว เมี้ยว!
แมวขโมยน้อยเผยท่าทางว่าตนบริสุทธิ์ แสดงออกว่ามันไม่รู้อะไรทั้งนั้น เพียงแต่ผลของการพยากรณ์แสดงให้เห็นถึงด้านที่ดี ดังนั้นจึงสนับสนุนให้จ้าวเฟิงซื้อ ‘วิชาแยกวิญญาณ’
หลังจากวังวิถีเซียนมาแล้ว จ้าวเฟิงก็มายัง ‘ตำหนักหมื่นโลหิต’
‘ตำหนักหมื่นโลหิต’ เป็นสถานที่ระดับสูงกว่า ‘วังวิถีเซียน’ อยู่เล็กน้อย ไม่ว่าใครก็ล้วนต้านทานความเย้ายวนใจของสายเลือดตำหนักหมื่นโลหิตไม่ได้
“ไม่ทราบว่าท่านต้องการฝังหรือเพิ่มความแข็งแกร่งให้สายเลือดรึไม่?”
สตรีสง่างามที่ทั้งร่างประกอบขึ้นจากประกายโลหิต อมยิ้มมองจ้าวเฟิงและแมวขโมยน้อย
“ข้าอยากเพิ่มความแข็งแกร่งให้สายเลือดในกายจนถึงระดับที่เทียบเคียงกับสายเลือดหมื่นเผ่าพันธุ์โบราณ”
จ้าวเฟิงเคยมาแล้วครั้งหนึ่ง ค่อนข้างคุ้นเคยกับขั้นตอนของที่นี่ จึงพูดออกไปทันที
“ได้ เพิ่มความแข็งแกร่งให้สายเลือด ก่อนอื่นต้องตรวจสอบสายเลือดก่อน”
สตรีประกายโลหิตผู้สง่างามยิ้มพูดขึ้น
จากนั้นจ้าวเฟิงนั่งลงตรงหน้ากลไกหลายแขนลักษณะประหลาด กลไกนั่นยื่นท่อเข็มแหลมออกมา แทงเข้าไปในร่างกายของเขา
“ตรวจพบสายเลือดดวงตา ไม่ทราบ ไม่สามารถเพิ่มความแข็งแกร่งได้”
กลไกหลายแขนส่งเสียงออกมา
“ตรวจพบสายเลือดเหมันต์วารีโบราณ สายเลือดแขนงเพลิง สายเลือดแขนงโลหิต คุณสมบัติสายเลือดบรรพกาล หนึ่งในนั้นสายเลือดเหมันต์วารีโบราณค่อนข้างอ่อนแอ ดังนั้นเลือกเพิ่มความแข็งแกร่งให้สายเลือดแขนงเพลิงหรือสายเลือดแขนงโลหิต”
“สามารถเพิ่มความแข็งแกร่งให้เป็นสายเลือดหมื่นเผ่าพันธุ์โบราณอื่น อย่างเช่นเผ่าพันธุ์มังกรโบราณอัสนีเพลิง เผ่าพันธุ์เทพเพลิง เผ่าพันธุ์โลหิตโบราณ”
“เพราะพื้นฐานสายเลือดที่แข็งแกร่งของท่าน อีกทั้งมีคุณสมบัติสายเลือดบรรพกาล ค่าใช้จ่ายต้องการเพียงหนึ่งในสองส่วนของการฝังพลังเท่านั้น”
สตรีประกายโลหิตผู้สง่างามเผยสีหน้าประหลาดใจ อ่านรายงานผลตรวจจนจบ
“หนึ่งในสอง?”
ใบหน้าของจ้าวเฟิงตกใจ จำได้ว่าที่เมืองความลับสวรรค์ในดินแดนศักดิ์สิทธิ์โจรสลัดสิบแปดยอด จ้าวเฟิงเพิ่มความแข็งแกร่งเป็นเผ่าพันธุ์เกล็ดมังกรเหมันต์ในสายเลือดหมื่นเผ่าพันธุ์โบราณ ค่าใช้จ่ายของการฝังพลังคือหนึ่งในสิบส่วน
เท่ากับว่า จ้าวเฟิงเพิ่มความแข็งแกร่งให้สายเลือดที่นี่ ราคาที่ต้องจ่ายอย่างน้อยๆ คือห้าเท่าของในตอนนั้น
จากนั้น จ้าวเฟิงคิดพิจารณาถึงสายเลือดหลายชนิดที่สตรีสง่างามพูด เกือบทั้งหมดคือสายเลือดบรรพกาลหนึ่งร้อยอันดับแรก อีกทั้งยังล้ำหน้าสายเลือดเผ่าพันธุ์เกล็ดมังกรเหมันต์ในตอนนั้นอีกด้วย
หนึ่งในนั้น เผ่าพันธุ์มังกรโบราณอัสนีเพลิงและเผ่าพันธุ์เทพเพลิงยิ่งจัดอยู่ในห้าสิบอันดับแรก
จ้าวเฟิงคิดไปครู่หนึ่งก็เข้าใจ สายเลือดเพลิงมารโลหิตที่สมบูรณ์ของตน เมื่ออยู่ในรายชื่อหมื่นเผ่าพันธุ์โบราณจะจัดอยู่ในอันดับต้นๆ
ดังนั้น อันดับของสายเลือดหมื่นเผ่าพันธุ์โบราณที่เพิ่มความแข็งแกร่งได้จึงอยู่อันดับต้นๆ เช่นนี้!
แต่ว่าสายเลือดที่อยู่อันดับต้น ค่าใช้จ่ายก็ไม่ใช่สูงแค่นิดเดียวแล้ว
“สายเลือดที่เพิ่มความแข็งแกร่งเป็นเผ่าพันธุ์มังกรโบราณอัสนีเพลิง ต้องใช้ค่าใช้จ่ายเท่าใด?”
จ้าวเฟิงลังเลไปชั่วครู่ก่อนถามขึ้น
ก่อนเข้ามาในเมืองความลับสวรรค์ จ้าวเฟิงรู้สึกว่าทรัพย์สมบัติมีมหาศาล ใช้อย่างไรก็ไม่หมด
แต่เมื่อเข้ามาจะไม่คิดให้ละเอียดไม่ได้แล้ว
สตรีประกายโลหิตผู้สง่างามแตะนิ้วไปกลางอากาศก็ปรากฏม่านแสงขึ้น
บนนั้นมีข้อมูลรายละเอียดของสายเลือดมังกรโบราณอัสนีเพลิง อีกทั้งยังบอกราคารวมและระดับการปลุกที่จ้าวเฟิงเพิ่มความแข็งแกร่งจนถึงสายเลือดชนิดนี้
“จริงๆ แล้วด้วยพื้นฐานและสายเลือดแขนงเพลิงที่พิเศษของท่าน สามารถเพิ่มความแข็งแกร่งให้ได้ถึงเผ่าพันธุ์วิหคทองบรรพกาลในอันดับที่เก้า เพียงแต่ ‘ตำหนักหมื่นโลหิต’ ของเราไม่มีสายเลือดชนิดนี้ หากท่านมีสายเลือดนี้ เราเพิ่มความแข็งแกร่งให้ท่านได้โดยไม่ต้องเสียค่าใช้จ่าย!”
สตรีประกายโลหิตมองมายังแมวขโมยน้อยก่อนจะพูดต่อ
“เผ่าพันธุ์วิหคทอง!”
ใจของจ้าวเฟิงสั่นสะท้าน
สายเลือดเพลิงมารโลหิตที่สมบูรณ์แบบของเขาสามารถดูดซับพลังของ ‘วิหคทองบรรพกาล’ ได้ก็จริง แต่คิดไม่ถึงว่าจะเพิ่มความแข็งแกร่งให้เป็นสายเลือดวิหคทองได้ด้วย
แต่ว่าจ้าวเฟิงจะมีสายเลือดวิหคทองบรรพกาลได้อย่างไร
เผ่าพันธุ์วิหคทองที่ยังคงมีอยู่ในปัจจุบัน ในผืนผสุธาแห่งนี้เหมือนจะมีเพียงหนึ่งเดียว นั่นคือแสงอาทิตย์บรรพกาล
มันคือเผ่าพันธุ์น่าหวาดกลัวที่แม้แต่ยอดฝีมือขอบเขตเซียนสวรรค์ยังไม่กล้าเข้าใกล้
สตรีประกายโลหิตผู้นี้กำลังล้อตนเองเล่นกระมัง
สายเลือดมังกรโบราณอัสนีเพลิงคือสายเลือดหมื่นเผ่าพันธุ์โบราณที่เหมาะกับจ้าวเฟิงในตอนนี้ที่สุด แต่ด้วยอันดับสายเลือดบรรพกาลที่สี่สิบสามของมัน ราคาเพิ่มความแข็งแกร่งจึงยิ่งถึงหลักที่มีผลึกเทพชั้นรองเป็นพื้นฐาน
จ้าวเฟิงคิดคำนวณ เหมือนว่าใช้ทรัพยากรทั้งหมดในมนตราอากาศก็ยังไม่พอ
สุดท้ายแล้ว จ้าวเฟิงก็ไม่ได้เพิ่มความแข็งแกร่ง
หนึ่ง การฝึกบำเพ็ญ ‘วายุอัสนีห้าสาย’ และ ‘กายสายฟ้าปฐพีทอง’ ของจ้าวเฟิง เดิมก็ต้องใช้ทรัพยากรจำนวนมากอยู่แล้ว
สอง จ้าวเฟิงต้องการบริหารจัดการกองกำลังของตน ทรัพยากรที่ต้องใช้เกินกว่าส่วนที่เขาใช้ฝึกบำเพ็ญ
สาม จ้าวเฟิงในยามนี้มีฝูงสัตว์อสูรมากมาย ถึงแม้จะไม่ได้คิดถึงทั้งหมด แต่ผึ้งประหลาดเบญจพิษ วานรทองสะท้านฟ้า อีกทั้งสัตว์วิเศษบางส่วนก็ต้องฝึกฝนอย่างแน่นอน
ดังนั้นจ้าวเฟิงจึงไม่อาจทำเพื่อตนเองอย่างเดียว แล้วใช้ทรัพยากรที่มีอยู่ทั้งหมดจนเกลี้ยง
“ที่นี่มีสายเลือดหมื่นเผ่าพันธุ์โบราณที่เหมาะกับวานรทองสะท้านฟ้าหรือไม่”
จ้าวเฟิงสอบถาม
ตัวจ้าวเฟิงไม่คิดเพิ่มความแข็งแกร่งให้สายเลือด แต่สามารถเพิ่มความแข็งแกร่งให้กับสัตว์วิเศษได้บ้าง
หนึ่งในนั้น ศักยภาพการพัฒนาของวานรทองสะท้านฟ้าแข็งแกร่งเป็นอย่างมาก
จากนั้น สตรีประกายโลหิตตรวจสอบสายเลือดให้กับวานรทองสะท้านฟ้า
“วานรทองสะท้านฟ้า มีแผนการเพิ่มความแข็งแกร่งให้สองแผน หนึ่งคือด้านความเร็ว สองคือด้านพละกำลัง สายเลือดแยกเพิ่มความแข็งแกร่งให้ได้ถึง...”
สตรีประกายโลหิตแนะนำให้จ้าวเฟิงอย่างคร่าวๆ
ด้านหน้าของจ้าวเฟิงมีม่านแสงปรากฏขึ้น
“เช่นนั้นก็เพิ่มความแข็งแกร่งให้เป็นสายเลือด ‘เผ่าพันธุ์วานรยักษ์’!”
จ้าวเฟิงกวาดสายตาคร่าวๆ เลือกชนิดพลังสายเลือดที่จะเพิ่มความแข็งแกร่งให้กับวานรทองสะท้านฟ้า
สายเลือดวานรยักษ์ชนิดนี้เพิ่มพลังให้กับวานรทองสะท้านฟ้าได้เกือบหนึ่งเท่า ในขณะเดียวกันก็เพิ่มการป้องกันร่างกายให้กับพวกมันได้อีกด้วย สายเลือดหมื่นเผ่าพันธุ์อยู่อันดับที่สี่ร้อยกว่าๆ ค่าใช้จ่ายก็ไม่สูง
อีกทั้งวานรทองสะท้านฟ้าเดิมก็เป็นสัตว์อสูรในซากมิติบรรพกาล ในกายมีคุณสมบัติสายเลือดบรรพกาลแน่นอนอยู่แล้ว ค่าเพิ่มความแข็งแกร่งให้ยังลดลงได้อีก
“วานรทองสะท้านฟ้าเจ็ดตัว ต้องใช้เวลาเจ็ดวัน!”
สตรีประกายโลหิตพูด
จ้าวเฟิงพยักหน้า นำวานรทองสะท้านฟ้าเจ็ดตัวทิ้งไว้ที่ตำหนักหมื่นโลหิต แล้วเตรียมตัวจากไป
“จ้าวเฟิง!”
สืออวี่เหลยก้าวเข้ามายังตำหนักหมื่นโลหิต เผยสีหน้าตกใจ ไม่คิดว่าจ้าวเฟิงจะเร็วขนาดนี้
พอเขาเข้ามายังเมืองความลับสวรรค์ ก่อนอื่นก็หาสถานที่ที่สามารถฝังและเพิ่มความแข็งแกร่งให้สายเลือด
“จ้าวเฟิง ด้วยเพลิงมารโลหิตที่สมบูรณ์ของเจ้า ไม่น่าจะต้องมาที่ ‘ตำหนักหมื่นโลหิต’ แล้วกระมัง”
สืออวี่เหลยหัวเราะพูดขึ้น
เพลิงมารโลหิตที่สมบูรณ์ของจ้าวเฟิงจัดอยู่ในสิบอันดับแรกของรายชื่อสายเลือดวิถีราชา
หากอยากเพิ่มความแข็งแกร่งสายเลือดให้สูงขึ้นอีก ราคายากจะจินตนาการได้
“อืม ข้ามาเพิ่มความแข็งแกร่งสายเลือดให้กับสัตว์วิเศษ!”
จ้าวเฟิงส่ายหัวเล็กน้อย ที่จริงแล้วเขาอยากเพิ่มความเเข็งแกร่งเป็นสายเลือดมังกรโบราณอัสนีเพลิงมาก
“อะไรนะ? เพิ่มความแข็งแกร่งให้สายเลือดสัตว์วิเศษของเจ้า!”
สืออวี่เหลยอ้าปากค้างโดยพลัน
สืออวี่เหลยเตรียมการมา หยิบยืมทรัพย์สมบัติมากมายมาจากตระกูล แต่ต่อให้เป็นเช่นนี้ ทรัพย์สมบัติพวกนี้ก็ล้วนไม่พอให้เขาเพิ่มความแข็งแกร่งให้สายเลือดหนึ่งครั้งด้วยซ้ำ
แต่จ้าวเฟิงกลับเพิ่มความแข็งแกร่งให้กับสัตว์วิเศษได้อย่างหน้าตาเฉย
ทว่าอาจจะเพิ่มความแข็งแกร่งให้กับสายเลือดธรรมดาบางพวก
คิดถึงตรงนี้ ใจของสืออวี่เหลยก็พอจะรับได้ขึ้นมาบ้าง
“ข้าไปเดินดูที่อื่นสักหน่อย!”
จ้าวเฟิงเอ่ยลากับสืออวี่เหลย
จากตำหนักหมื่นโลหิตมาแล้ว จ้าวเฟิงหยิบแผนที่เมืองความลับสวรรค์ออกมา
“ต่อไปก็ที่นี่ หอโอสถเทพ!”
วัตถุดิบยาและยาส่วนใหญ่ที่จ้าวเฟิงได้รับในสุสานราชวงศ์ล้วนไม่ใช่สิ่งที่เขาต้องการ
อีกทั้งเจ้าแมวขโมยน้อยก็อยากไป ‘หอโอสถเทพ’ เช่นเดียวกัน
หอโอสถเทพก่อสร้างได้ยิ่งใหญ่มาก ไม่แพ้ตำหนักหมื่นโลหิตเลย
ในนั้นมีวัตถุดิบยาครบถ้วนสมบูรณ์ อีกทั้งยังวางไว้ในสภาพแวดล้อมที่ต่างกัน เก็บรักษาไว้อย่างดี
นอกจากยาเม็ดแล้ว ยังมียาน้ำอีกบางพวกที่เก็บไว้ในหลอดกึ่งโปร่งใส
“นายท่านต้องการซื้อยา วัตถุดิบยา หรือสั่งทำยาพิเศษ!”
สตรีงดงามผู้มีรัศมีสีเขียวเดินมาอย่างช้าๆ
“สั่งทำยาได้ด้วย?”
จ้าวเฟิงตะลึงไปเล็กน้อย เพียงแต่น่าเสียดายที่เขาไม่มีความต้องการในด้านนี้
สุดท้ายแล้ว ทรัพย์สมบัติมากมายในมือของจ้าวเฟิงก็แลกเป็นวัตถุดิบล้ำค่าธาตุลม สายฟ้า และไฟต้องใช้ในการฝึกบำเพ็ญ
ตาซ้ายของจ้าวเฟิงรวมกับสายเลือดเพลิงมารโลหิต จะกลั่นยาก็เป็นเรื่องที่ง่ายดายมาก
ดังนั้นจึงไม่จำเป็นต้องซื้อยาหรือยาเม็ดที่ราคาแพงขึ้นไปอีก
“วัตถุดิบล้ำค่าพวกนี้ น่าจะพอให้ข้าฝึกบำเพ็ญจนถึงขอบเขตเทวาเร้นลับได้!”
จ้าวเฟิงยิ้มน้อยๆ
แมวขโมยน้อยเองก็แลกวัตถุดิบล้ำค่ามากมายที่มันต้องการจากที่นี่ด้วยเช่นกัน!
หอโอสถเทพเป็นสถานที่ที่ดีจริงๆ ใช้วัตถุดิบยาแลกวัตถุดิบยา แทบจะไม่ต้องมีค่าใช้จ่ายอื่น
“เช่นนี้แล้ว ทรัพยากรของข้ายังเหลืออีกมาก น่าจะพิจารณาเพิ่มความแข็งแกร่งให้ธนูเหนือนภาได้!”
……………………………………….


[Go To Next Chapter]( ./214.md)