##บทที่ 997: ราชาแห่งเซียน
“ตายไปด้วยกันซะเถอะ เจ้าเด็กจอมสาระแน!”
พ่อบ้านฉีมองจ้าวเฟิงอย่างจะกินเลือดกินเนื้อ
ก่อนนี้ลอบสังหารล้มเหลวเพราะจ้าวเฟิง ต่อมาการไล่ตามของจ้าวเฟิงก็ทำให้เขาโดนเปิดเผย
เขาไม่เคยคิดเลยว่า สุดท้ายแล้วตัวเองจะมาสิ้นท่าด้วยน้ำมือเด็กหนุ่มราชันผู้นี้
วูบ วูบ!
ร่างของพ่อบ้านฉีเคลื่อนไปอย่างรวดเร็ว เพียงแค่ชั่วพริบตาก็มาปรากฏอยู่เบื้องหน้าของจ้าวเฟิง กริชโปร่งแสงดำเมื่อมไม่สนแรงต้านของอากาศ จ้วงแทงมายังจ้าวเฟิง
“อาวุธชั้นนภาของศาสตร์เงาสังหาร!”
จ้าวเฟิงมีสีหน้าตกใจเล็กน้อย อีกทั้งพลังที่ ‘พ่อบ้านฉี’ แสดงออกมาไม่ธรรมดาเลย
“เกราะอัสนีคุ้มกาย!”
เผชิญหน้ากับการโจมตีดุจสายฟ้าของ ‘พ่อบ้านฉี’ ผิวกายของจ้าวเฟิงพลันปรากฏเกราะวายุอัสนีโบราณขึ้นชั้นหนึ่ง
ฟู่ แซ่ด แซ่ด!
เมื่อต้องเผชิญหน้ากับการป้องกันของจ้าวเฟิง พ่อบ้านฉีเมินเฉยไปโดยสิ้นเชิง กระตุ้นพลังศักดิ์สิทธิ์แล้วแทงออกไปในชั่วพริบตา
บึ้ม ครืน ครืน!
อัสนีคุ้มกายของจ้าวเฟิงแหลกละเอียดลงทันที แก่นแท้พลังสายฟ้าอันน่ากลัวสะท้อนกลับมา
วู้ม โครม!
พ่อบ้านฉีโคจรพลังศักดิ์สิทธิ์เทวาเร้นลับมาป้องกันร่างกาย การโจมตีนั้นยังพุ่งแทงมายังจ้าวเฟิงต่อ
“อะไรน่ะ?”
จ้าวเฟิงจิตใจสั่นสะท้าน
ภายใต้พลังสะท้อนจากแก่นแท้สายฟ้าของเขา เจ้านักฆ่านี่กลับไม่หลบไม่หลีก เพียงแค่โคจรพลังศักดิ์สิทธิ์ต้านเอาไว้เท่านั้น
จ้าวเฟิงสัมผัสได้ถึงอารมณ์ของนักฆ่าคนนี้ เหมือนกับว่าไม่เกรงกลัวความตายอีกแล้ว
“เพลิงอัสนีวายุเทพเจ้า!”
จ้าวเฟิงรู้สึกว่าสถานการณ์ไม่ดีแล้ว จึงโคจรดวงตาซ้าย สำแดงวิชาดวงตาวิญญาณ
นักฆ่าคนนี้น่าจะแฝงตัวอยู่ในวังหลวงนานแล้ว และได้ดูการทดสอบคัดเลือกรัชทายาท พลังและลูกไม้พวกนั้นของจ้าวเฟิง เขาก็อาจจะรู้ทั้งหมด
อีกอย่าง พลังที่นักฆ่าคนนี้สำแดงออกมาก็ถึงเทวาเร้นลับชั้นต้น ต่อให้จ้าวเฟิงมีกายสายฟ้าศักดิ์สิทธิ์ก็ไม่กล้าฝืนต้านทานการโจมตีของเขา
ในตาซ้ายของจ้าวเฟิง เปลวเพลิงพลังดวงตาอันน่าหวาดหวั่นพลันล้นออก บนนั้นมีประกายแสงสีม่วงทองหมุนวน ลวดลายอัสนีเทวะมืดหม่นลอยเอ่อ
ฟุ่บ ครืน....
กลุ่มเพลิงอัสนีสีม่วงทองที่โปร่งใส พร้อมด้วยกลิ่นอายอัสนีเทวะทำลายล้าง โจมตีไปที่ส่วนหัวของนักฆ่า
“อั๊ก....”
นักฆ่าคนนี้ส่งเสียงสูดปาก
วิญญาณและกายศักดิ์สิทธิ์โดนโจมตีจากพลังอัสนีเทวะในฉับพลัน ทำให้การกระทำของเขาชะงักไปเล็กน้อย
ฟิ้ว!
จ้าวเฟิงและนักฆ่าทิ้งระยะห่างกันทันที
ในวังหลวง องครักษ์พวกนั้นส่วนมากคือครึ่งก้าวสู่ราชันหรือราชันขั้นแรกเริ่ม มีเพียงหัวหน้ากลุ่มบางคนเท่านั้นที่จะเป็นจักรพรรดิ
แต่พวกเขาก็ยังคงไม่กล้าเข้าใกล้เขตการต่อสู้ของจ้าวเฟิงและนักฆ่า
หากไม่ใช่เพราะสิ่งก่อสร้างของวังหลวงแข็งแรง อีกทั้งยังมีค่ายกลและการปกปักจากพลังชะตามังกร เกรงว่าแถบใกล้ๆ นี้คงจะถูกทำลายราบเป็นหน้ากลอง
“ตายไปซะ!”
ยังไม่ทันถึงครึ่งอึดใจ นักฆ่าก็ฟื้นสภาพกลับมา พุ่งโจมตีมายังจ้าวเฟิงอีกครั้ง
เป็นนักฆ่าลอบสังหาร ล้วนต้องมีความสามารถในด้านวิญญาณพอควร
ดังนั้นการโจมตีจากวิชาดวงตาของจ้าวเฟิงจึงสร้างความบาดเจ็บให้เขาไม่ได้มาก
“วังหลวงแห่งต้าเฉียน ผู้ใดกล้าบังอาจ!”
เสียงขุ่นเคืองทรงอำนาจตะโกนก้อง ดังสนั่นหวั่นไหวมาจากด้านหลัง กระหึ่มไปทั่วทั้งวังหลวง
ครืน ครืน ครืน!
ทั้งวังหลวงสั่นไหวน้อยๆ พลังชะตามังกรนับไม่ถ้วนพวยพุ่งออก
พลังชะตามังกรไร้รูปร่างและกฎเกณฑ์แห่งฟ้าดินผสานเข้าด้วยกัน ปิดกั้นทั่วท้องฟ้า แม้แต่อากาศยังจับตัวโดยสิ้นเชิง
การเคลื่อนไหวของจ้าวเฟิงก็แข็งทื่อเชื่องช้า ราวกับตกอยู่ในบ่อโคลนก็มิปาน
ปราณที่แท้จริงและสายเลือดล้วนถูกสะกด
ฟู่!
เห็นเพียงเงาเเสงมังกรทองสายหนึ่งดุจแสงอาทิตย์เจิดจ้า ปรากฏอยู่เหนือวังหลวงในชั่วพริบตา
พลังยิ่งใหญ่ของเทวาเร้นลับกระจายไปทั่วบริเวณนับร้อยลี้ พลังชะตามังกรที่น่าหวาดกลัวเกาะรวมตัวดั่งวัตถุ เกลื่อนกลาดไปทั่วทุกชุ่นในท้องฟ้า
ในชั่วพริบตาเดียว ท้องฟ้าพลันเปลี่ยนสี กลางคืนเปลี่ยนเป็นกลางวัน ทุกสรรพสิ่งใต้หล้าถูกเงาแสงสีทองควบคุมไว้
“นี่มันเรื่องอะไรกัน?”
เถี่ยหงหนานพลันเงยหน้าขึ้น มองไปยังท้องฟ้าไกล
“ราชาเซียนของต้าเฉียนลงมือแล้ว!”
ผู้อาวุโสวังลอยฟ้าแววตาลุ่มลึก
“ราชวงศ์ต้าเฉียนห้ามใช้พลังต่อสู้ แต่ในยามนี้ ราชาแห่งเซียนที่ปกปักวังหลวงของต้าเฉียนลงมือเอง!”
หนานเฟิงอ๋องกระวนกระวาย
ในวังหลวง ทั้งราชนิกุลทั้งหลาย ยอดฝีมือขั้วอำนาจและสำนัก จิตใจสั่นสะท้าน สัมผัสได้ถึงเสวียนอ้าวกฎเกณฑ์ที่น่าหวาดหวั่นระหว่างฟ้าดิน
วูบ ครืน ครืน!
รอบด้านเงาร่างแสงสีทอง ภายใต้พลังอันยิ่งใหญ่และพลานุภาพมังกร องครักษ์นับพันรีบคุกเข่า หมอบเคารพทันที
โครม!
รอบกายของนักฆ่าคนนี้ พลังศักดิ์สิทธิ์เทวาเร้นลับและพลังชะตามังกรโหมซัด เพียงชั่วพริบตาก็หลอมรวมเป็นแขนลวดลายมังกรสีทองคู่หนึ่ง
หมับ!
นักฆ่าถูกมือลายมังกรทองจับเอาไว้ ความคิดจะต้านทานแม้เพียงเศษเสี้ยวก็ไม่อาจโคจรได้
“หึ คิดจะล่วงล้ำต้าเฉียนของข้างั้นรึ!”
ในเงาแสงสีทองมีเสียงหยันดังมา
แกรก ครืน!
มือลวดลายมังกรพลันบีบแน่น ร่างของนักฆ่าแหลกละเอียดทันที วิญญาณดำรูปร่างประหลาดกึ่งโปร่งแสงที่เหลืออยู่ถูกพลังศักดิ์สิทธิ์และกฎเกณฑ์มากมายล้อมขังเอาไว้
ครืน!
ร่างแสงสีทองมองมายังจ้าวเฟิงแวบหนึ่ง ก่อนจะหายไปในชะตามังกรที่ถาโถม
เหนือราชวงศ์ แสงสีทองลายมังกรพลันสลายหายไป ฟ้าดินกลับคืนสู่ปกติ
“รนหาที่ตาย กล้าแฝงตัวเข้ามาในวังหลวง!”
“หึ ในวังหลวงต้าเฉียน เชื้อพระวงศ์นั้นไร้พ่าย!”
“เมื่อครู่คือราชาเซียนอวี่หลิงใช่หรือไม่ นั่นคือผู้แข็งแกร่งขั้นราชาแห่งเซียนเชียวนะ!”
ในขณะที่เหล่าองครักษ์ตื่นตกใจ ก็ค่อยๆ แยกย้ายกลับไปยังตำแหน่งรักษาการณ์ของตนเอง
“ราชาแห่งเซียน!”
จ้าวเฟิงจิตใจสั่นสะท้าน
ขอบเขตเทวาเร้นลับระดับบริบูรณ์ เข้าใจกฎเกณฑ์เสวียนอ้าวฟ้าดินอย่างถ่องแท้ บรรลุถึงระดับขั้นสูงโดยสิ้นเชิง ถึงจะเรียกว่าราชาแห่งเซียนได้
ราชาแห่งเซียน แทบจะอยู่ในขั้นสุดยอดของดินแดนทวีป เทียบเท่ากับการมีอยู่ของครึ่งเทพ
เมื่อครู่จ้าวเฟิงรู้สึกว่า ตอนที่ราชาเซียนผู้นั้นมาถึง ก็นำเสวียนอ้าวกฎเกณฑ์ของตนเองหลอมรวมเข้าไปในท้องฟ้า ควบคุมทุกสรรพสิ่ง
อีกทั้งในวังหลวงของต้าเฉียน ราชาเซียนของราชวงศ์ควบคุมพลังชะตามังกรมากมาย ต่อให้เป็นราชาเซียนระดับเดียวกันก็คงทำได้เพียงแค่โดนบดขยี้
“ขอบคุณจักรพรรดิจ้าวที่พบเห็นร่องรอยของนักฆ่า!”
หัวหน้าองครักษ์คนหนึ่งเอ่ยอย่างหนักแน่น
จากนั้น จ้าวเฟิงกลับมายังจวนขององค์ชายเก้า ยามนี้ตาเฒ่าอิงก็มาที่จวนองค์ชายเก้าเช่นกัน
“จ้าวเฟิง นักฆ่านั่นเป็นใครกัน?”
องค์ชายเก้ารีบถามขึ้น
ราชวงศ์ต้าเฉียนไม่มีเรื่องแบบนี้เกิดขึ้นมานับหมื่นปีแล้ว
ราชาแห่งเซียนลงมือ ก็ทำให้สมาชิกและขั้วอำนาจทั้งหมดในราชสำนักแตกตื่น นักฆ่านั่นก็ไม่น่าจะรอด
“อาจจะเป็นพวกต่างเผ่าพันธุ์!”
จากเบาะแสข้อมูลบางส่วน จ้าวเฟิงวิเคราะห์ข้อสรุปออกมา
“ต่างเผ่าพันธุ์? พวกต่างเผ่าพันธุ์กล้าแฝงตัวเข้ามาในวังหลวงของต้าเฉียนงั้นรึ?”
องค์ชายเก้าประหลาดใจไปชั่วขณะหนึ่ง
อาจเป็นเพราะการทดสอบรัชทายาท พลังชะตามังกรถูกเคลื่อนย้าย ทำให้พวกต่างเผ่าพันธุ์ฉวยโอกาสแฝงตัวเข้ามา
แต่พวกมันก็แฝงตัวเข้ามาในแผ่นดินใหญ่แล้ว นี่ราวกับเป็นสัญญาณถึงบางอย่าง
“มิน่าเล่า เป้าหมายของมันน่าจะเป็นองค์รัชทายาท”
สายตาของตาเฒ่าอิงลึกนิ่ง
ณ พื้นที่ต้องห้ามหลังวังหลวง
พลังวิญญาณอันน่าหวาดหวั่นกลุ่มหนึ่งกระเพื่อมลอยมา
ราชาเซียนอวี่หลิงยื่นมือวางไว้บนวิญญาณดำมืดกึ่งโปร่งแสง
บึ้ม!
กายวิญญาณร่างนี้เมื่ออยู่ภายใต้พลังวิญญาณที่แข็งแกร่งสุดยอด ก็ระเบิดเป็นผุยผงในทันใด
“พวกต่างเผ่าพันธุ์อาจจะแฝงตัวเข้ามาในต้าเฉียนแล้ว!”
ชั่วขณะนั้น เสียงของราชาเซียนอวี่หลิงดังขึ้น
รอบด้าน กลุ่มแสงที่เดี๋ยวสว่างเดี๋ยวมืดหลายสายนิ่งเงียบไปนาน
“หากเป็นเช่นนั้นจริง ข่าวที่ต่างเผ่าพันธุ์แฝงตัวเข้ามาน่าจะอยู่ระหว่างทางแล้ว!”
เสียงถอนหายใจแก่ชราดังขึ้น
ตะวันตกเฉียงเหนือของต้าเฉียนห่างจากส่วนกลาง ต่อให้ใช้ค่ายกลข้ามเมืองก็ต้องใช้เวลาถึงห้าเดือน
แต่หากเป็นเพียงแค่ข่าวสาร ผ่านหน่วยพิเศษของราชวงศ์รวมกับค่ายกลข้ามเมืองจะใช้เวลาเพียงแค่สิบวัน
ในยามนี้ ด้านนอกก็มีเสียงดังมา “รายงานอดีตจักรพรรดิ ชายแดนตะวันตกเฉียงเหนือส่งข่าวมาพ่ะย่ะค่ะ!”
“เข้ามา!”
เสียงแก่ชราดังขึ้น
เห็นเพียงกระดาษลายมังกรสีทองค่อยๆ ลอยมา ก่อนร่วงลงในมือของราชาเซียนอวี่หลิง
วิ้ง วิ้ง!
ตราลายมังกรบนนั้นหายไปในทันที
“ต่างเผ่าพันธุ์แฝงตัวเข้ามาแล้ว!”
คำพูดที่หนักหน่วงดังขึ้นในชั้นวิญญาณของทุกคน
………………………………………………


[Go To Next Chapter]( ./235.md)