##บทที่ 1059: สู้กับเนตรหมื่นปรากฏการณ์อีกครั้ง
“เซียนหมื่นปรากฏการณ์!”
เซียนเกาหวงเอ่ยอย่างตื่นตกใจ
“สมาชิกขั้นราชันถอยออกจากที่นี่ทันที!”
องค์ชายเก้ารีบบัญชา
แค่เซียนหมื่นปรากฏการณ์เพียงคนเดียว เซียนสามคนในกองกำลังทหารขององค์ชายเก้ายังสามารถรับมือได้บ้าง
แต่ข้างเซียนหมื่นปรากฏการณ์ยังมีเซียนเผ่าพันธุ์มนุษย์ช้างที่กลิ่นอายน่าหวาดกลัวอีกผู้หนึ่ง เพียงท่าทางทรงอำนาจของเขาถูกปรากฏการณ์ประหลาดที่เซียนหมื่นปรากฏการณ์นำมากลบไปเท่านั้น
ฟุ่บ ฟุ่บ!
ผู้แข็งแกร่งขั้นต่ำกว่าจักรพรรดิลงไปถอยออกจากที่นี่ทันที
และต่อให้เป็นจักรพรรดิและปฐมเซียน ก็หลีกไปไกลเช่นกัน
“จ้าวเฟิง ในที่สุดเจ้าก็กล้ามาสนามรบแล้ว!”
เซียนหมื่นปรากฏการณ์เผยรอยยิ้มเยือกเย็นชวนขนลุกของอาการตื่นเต้นเกินปกติ
ในวันนั้น เซียนหมื่นปรากฏการณ์ที่ถูกศรของจ้าวเฟิงบีบจนถึงทางตันเกือบต้องตายตก แค้นนี้เขาจะไม่เอาคืนได้อย่างไร
เพียงแต่หลังจากที่เซียนหมื่นปรากฏการณ์ฟื้นฟูอาการบาดเจ็บแล้ว จ้าวเฟิงก็ไปจากสนามรบ ต่อมาเซียนหมื่นปรากฏการณ์ก็ตระเวนไปทุกที่ของสนามรบเพื่อควานหาจ้าวเฟิง ชวนให้ฝั่งมนุษย์อกสั่นขวัญแขวน
ดีที่จ้าวหยูเฟยปรากฏตัวบนสนามรบในท้ายที่สุด กำลังรบอันน่าหวาดหวั่นที่แสดงออกมาดึงดูดความสนใจจากพวกต่างเผ่าพันธุ์ ฝ่ายนั้นจึงส่งเซียนหมื่นปรากฏการณ์ไปรับมือกับองค์ชายสิบสาม
สายตาของหนานกงเซิ่งลุกวาว เลียริมฝีปาก พลังปีศาจในกายเริ่มเดือดพล่าน
“เซียนหมื่นปรากฏการณ์ ครั้งที่แล้วไม่ได้สังหารเจ้า วันนี้ยังก้าวมาหาความตายอีกรึ?”
จ้าวเฟิงยิ้มเยาะเย้ย
ในวันนี้เขาทะลวงขอบเขตเทวาเร้นลับ การประมือกับเซียนไม่ใช่ปัญหาอีกต่อไป
สำหรับเซียนเทวาเร้นลับชั้นสูงข้างเซียนหมื่นปรากฏการณ์ มอบให้หนานกงเซิ่งจัดการได้อย่างไม่มีปัญหา
ตลอดทางมานี้ หนานกงเซิ่งไม่พบกับคู่มือที่เข้าท่า เขาทนไม่ไหวตั้งนานแล้ว
“คุยโวไร้ยางอาย!”
สายตาของเซียนหมื่นปรากฏการณ์ฉายแววดูถูก
ครั้งที่แล้ว หากไม่ใช่เพราะจ้าวเฟิงใช้ศรที่มีพลังมหาศาลนั่น เซียนหมื่นปรากฏการณ์จะแพ้ได้อย่างไร
อีกทั้งในยามที่รักษาบาดแผล เซียนหมื่นปรากฏการณก็ทำให้ขอบเขตที่เพิ่งทะลวงเสถียรอย่างสมบูรณ์ จนถึงตอนนี้พลังของเซียนหมื่นปรากฏการณ์เพิ่มขึ้นไม่น้อยเลยทีเดียว
เขาไม่เชื่อว่าจ้าวเฟิงจะยังมีศรประเภทนั้นอยู่อีก
ต่อให้จ้าวเฟิงมีจริงๆ ครั้งที่แล้วเซียนหมื่นปรากฏการณ์สามารถหลบหนีได้ ครั้งนี้ก็หนีได้เหมือนกัน
“ฮ่าๆ!”
จ้าวเฟิงหัวเราะเสียงเย็น
หากครั้งที่แล้วศรสีทองหม่นที่จ้าวเฟิงแผลงออกไปพุ่งไปยังชั้นดวงวิญญาณ เซียนหมื่นปรากฏการณ์ไม่มีทางหนีไปได้แน่
“เซียนท่าเทียน (เหยียบสวรรค์) มนุษย์ที่เหลือสองผู้นี้ มอบให้เจ้าเป็นคนจัดการ!”
เซียนหมื่นปรากฏการณ์พูดกับเซียนเผ่าพันธุ์มนุษย์ช้างข้างกาย
เพื่อให้สามารถสังหารจ้าวเฟิงได้ เซียนหมื่นปรากฏการณ์ใช้สิ่งแลกเปลี่ยน เชิญผู้อาวุโสในเผ่าอย่าง ‘เซียนท่าเทียน’ มาช่วยเหลือ
แน่นอน เซียนหมื่นปรากฏการณ์ไม่ได้เชิญเซียนท่าเทียนมาช่วยรับมือกับจ้าวเฟิง แต่เพียงแค่ให้เซียนท่าเทียนตรึงกำลังรบชั้นเซียนคนอื่นเอาไว้
จะต้องเป็นเขาที่ลงมือฆ่าจ้าวเฟิง
“เทวาเร้นลับชั้นต้นสองคน ข้าไม่เห็นพวกมันในสายตา!”
เซียนท่าเทียนสีหน้าท่าทางยโสโอหัง แต่สายตาหยุดลงที่ร่างของหนานกงเซิ่งอยู่ชั่วขณะ
ฟิ้ว ฟู่!
เซียนเผ่าพันธุ์มนุษย์ช้างทั้งสองพลันขยับกาย พลังเซียนมหาศาลสั่นสะเทือนไปทั่วฟ้าดิน
“โลกพสุธาหมื่นปรากฏการณ์!”
เนตรหมื่นปรากฏการณ์ของเซียนหมื่นปรากฏการณ์พลันโคจร จากนั้นทั่วทั้งฟ้าดินก็สะเทือนเลื่อนลั่น คลื่นเสวียนอ้าวธรรมชาติมหาศาลแปรปรวน
ทันใดนั้น ทั่วทั้งฟ้าดินปกคลุมไปด้วยฝุ่นสีเหลืองหม่น แรงกดอัดที่น่าหวาดกลัวเป็นที่สุดกดทับลงมา
นี่คือการเปลี่ยนแปลงของธรรมชาติในฟ้าดินโดยเนตรหมื่นปรากฏการณ์ ขอบเขตที่ต่างกัน ก็ไม่มีวิธีใดทำลายมันลงได้
หนานกงเซิ่งและเซียนเกาหวงร่างกายหนักอึ้งทันใด รู้สึกเหมือนทุกที่ถูกสกัดกั้น
ครืน บึ้ม!
เท้าข้างหนึ่งของเซียนท่าเทียนเหยียบลงทันใด พลังศักดิ์สิทธิ์เทวาเร้นลับสีเหลืองหม่นล้นทะลักออก มิติรอบด้านสะเทือนเลื่อนลั่น เสวียนอ้าวธาตุดินอันหนักแน่นถูกมันควบคุมเอาไว้
“ไม่ดีแล้ว เซียนหมื่นปรากฏการณ์เปลี่ยนปรากฏการณ์ฟ้าดิน และเซียนท่าเทียนก็ฝึกเคล็ดวิชาธาตุดินพอดี!”
เซียนกาหวงสีหน้าเคร่งเครียดเล็กน้อย
แต่เดิม ในฐานะเซียนเทวาเร้นลับชั้นสูง อีกฝ่ายก็ได้เปรียบในระดับหนึ่งอยู่แล้ว เมื่อรวมกับพลังธรรมชาติในฟ้าดินเข้าช่วย พลังของเซียนท่าเทียนจึงยิ่งแข็งแกร่งขึ้น
ทว่าเทียบกันแล้ว เขาไม่อยากเผชิญหน้ากับเซียนหมื่นปรากฏการณ์มากกว่า
วู้ม ครืน!
ตาทั้งสองข้างของหนานกงเซิ่งส่องประกายสังหารกระหายเลือด แสงเทพสีม่วงโลหิตด้านหลังโจมตีออกไป แทรกซึมเข้าในมิติฟ้าดินขอบเขตเล็กๆ กระทั่งสร้างความเสียหายในระดับหนึ่งให้กับ ‘โลกพสุธาหมื่นปรากฏการณ์’
“พลังแห่งเงามิติส่วนตัวแข็งแกร่งอะไรเช่นนี้!”
สีหน้าของเซียนเกาหวงตื่นเต้นยินดี
ครืน บึ้ม!
หนานกงเซิ่งไม่สนใจเซียนเกาหวง บุกออกไปทันที
พลังโลกมิติส่วนตัวที่ทรงอำนาจเหนือสิ่งอื่นใดของเขาสามารถขจัดแรงกดดันของ ‘โลกพสุธาหมื่นปรากฏการณ์’ นี้ได้
“เหยียบสวรรค์กระบวนที่หนึ่ง!”
เซียนท่าเทียนโคจรเคล็ดวิชา ยกเท้าขวาขึ้นทันใด จากนั้นก็เหยียบลงไปเต็มแรง
ทันใดนั้น พลังธาตุดินอันน่าหวาดหวั่นราวกับแผ่ซ่านออกมาจากมิติที่ปริร้าว ก่อนโจมตีมายังหนานกงเซิ่ง
ฟุ่บ!
เซียนเกาหวงก็รีบปล่อยพลังเงาโลกมิติส่วนตัว ต้านทานการกดดันและแรงดึงดูดของโลกสีเหลืองหม่น พร้อมรุดหน้าไปช่วยหนานกงเซิ่ง
กำลังรบอันแข็งแกร่งของหนานกงเซิ่งทำให้เขาตื่นเต้นยินดี แต่หนานกงเซิ่งเพียงคนเดียวยากที่จะรับมือกับเซียนท่าเทียน แค่เพียงเขาพ่ายแพ้ เซียนเกาหวงที่เหลืออยู่จะยิ่งไม่ใช่คู่มือของเซียนท่าเทียน
ครืน บึ้ม!
รอบเขตต่อสู้ของเซียน องค์ชายเก้านำจักรพรรดิกับปฐมเซียนบางส่วนเข้าโรมรันสังหารกับพวกต่างเผ่าพันธุ์บางส่วน
ส่วนใจกลางของโลกสีเหลืองหม่น เซียนหมื่นปรากฏการณ์และจ้าวเฟิงเริ่มต่อสู้กันแล้ว
“กายศักดิ์สิทธิ์อัสนี!”
จ้าวเฟิงโคจรวายุอัสนีธาตุดิน ผสานมันเข้าไปในแก่นแท้กายสายฟ้าศักดิ์สิทธิ์
ทันใดนั้น กายศักดิ์สิทธิ์ของจ้าวเฟิงพลันขยายใหญ่ขึ้นหนึ่งขั้น รอบกายมีลายอัสนีสีเหลืองแวววาวปรากฏขึ้นชั้นหนึ่ง ทรงพลังดุดัน เหมือนดั่งเทพสงครามสีเหลืองทององค์หนึ่ง
ฟู่!
จ้าวเฟิงสำแดงวิชาปีกอัสนีโบยบิน ทะยานไปโจมตีเซียนหมื่นปรากฏการณ์อย่างรวดเร็ว
“มันไม่โดนผลกระทบจาก ‘โลกพสุธาหมื่นปรากฏการณ์’ รึ?”
เซียนหมื่นปรากฏการณ์มองจ้าวเฟิงที่เคลื่อนไหวไปทั่ว พูดออกมาอย่างตกใจ
ก่อนหน้านี้เขาได้สู้กับจ้าวเฟิง เซียนหมื่นปรากการณ์จึงรู้ว่าจ้าวเฟิงไม่เชี่ยวชาญธาตุดินและทองสองธาตุนี้
ดังนั้นเซียนหมื่นปรากฏการณ์จึงเชิญเซียนท่าเทียนที่ฝึกฝนเคล็ดวิชาธาตุดินมา และเตรียมใช้พลังธาตุดินสังหารจ้าวเฟิงอย่างรวดเร็ว
แต่เขาไม่คิดว่าการเจอกันครั้งนี้ จ้าวเฟิงจะบรรลุพลังธาตุดินแล้ว
“กระบี่จินรุ่ย!”
เซียนหมื่นปรากฏการณ์ทะลักแสงศักดิ์สิทธิ์เทวาเร้นลับหลากสีออก แล้วแปรเปลี่ยนมันให้กลายเป็นการโจมตีเสวียนอ้าวธาตุทองบริสุทธิ์ทันที
ดินก่อกำเนิดทอง ภายใต้สภาพแวดล้อมเช่นนี้ ไม่มีอะไรสกัดกั้นกระบี่จินรุ่ยของเขาได้สักนิด อีกทั้งเพิ่มขึ้นในระดับหนึ่งด้วย
ฟิ้ว ฟิ้ว!
กระบี่แสงสีทองเจิดจ้าหลายร้อยเล่ม ข้ามผ่านอากาศพุ่งแทงมายังจ้าวเฟิง
“ขอบเขตแก่นเเท้อัสนี วายุอัสนีธาตุไฟ!”
ไฟข่มทอง จ้าวเฟิงโคจรวายุอัสนีธาตุไฟ ก่อเป็นขอบเขตแก่นแท้อัสนี
ฉับพลันทันใด เขตแดนอัสนีสีแดงทองปรากฏขึ้นรอบกายของจ้าวเฟิง พร้อมด้วยอุณหภูมิสูงที่น่าหวาดหวั่น
กระบี่แสงสีทองที่เพิ่งจะเข้าใกล้ถูกควบคุมจากอัสนี เปลวเพลิง และแก่นแท้พลังทันที
“พายุอัสนี!”
จ้าวเฟิงสะบัดฝ่ามือ วายุอัสนีเพลิงอันน่าหวั่นเกรงเป็นที่สุดกลุ่มหนึ่ง พร้อมด้วยพลังอัสนีเทวะ รับการโจมตีจากเซียนหมื่นปรากฏการณ์ไว้ฉับพลัน
“พลังธาตุไฟของมันสามารถทำลายการโจมตีเสวียนอ้าวธาตุทองของข้าได้งั้นรึ?”
สีหน้าของเซียนหมื่นปรากฏการณ์ตะลึง ตกใจเล็กน้อย
เขาไม่รู้ว่าในเสวียนอ้าวห้าธาตุ จ้าวเฟิงเชี่ยวชาญที่สุดก็คือพลังธาตุไฟ อีกทั้งสายเลือดเพลิงมารโลหิตในกายของจ้าวเฟิงก็เป็นสายเลือดธาตุไฟ
“รับมือข้า!”
จ้าวเฟิงสะบัดฝ่ามือทันควัน เขาในวันนี้ไม่เกรงกลัวเซียนหมื่นปรากฏการณ์แม้แต่น้อย
กระบวนท่านี้ของจ้าวเฟิงไม่ได้แฝงไว้ด้วยธาตุใดๆ เป็นพลังกายศักดิ์สิทธิ์ล้วนๆ
เพราะเขารู้ดี ผู้ครอบครองเนตรหมื่นปรากฏการณ์ ไม่ว่าจะเป็นธาตุอะไรก็ล้วนมีพลังป้องกันที่แข็งแกร่งสุดยอด หากมิเช่นนั้นแล้ว ตอนแรกศรสังหารเทพอาวุธเทพชั้นรองของจ้าวเฟิงดอกนั้นคงสังหารเซียนหมื่นปรากฏการณ์ได้แล้ว
“ลูกไม้ตื้นๆ!”
ตาของเซียนหมื่นปรากฏการณ์จับจ้อง พลังธาตุดินเบื้องหน้ากายเขาหลอมเป็นกำแพงสีเหลืองหม่นที่มีลายก้อนหอยด้านหนึ่ง สกัดกั้นทุกสรรพสิ่งไว้
ครืน บึ้ม!
พลังกายที่บริสุทธิ์เป็นที่สุดของจ้าวเฟิงถูกกำแพงนั้นสกัดกั้น ถึงอย่างไรเสวียนอ้าวธาตุดินก็เชี่ยวชาญการป้องกันเป็นที่สุด
“หนามจิตวิญญาณ!”
จ้าวเฟิงโคจรตาซ้ายในทันที เห็นเพียงหนามผลึกแก้วแสงอัสนีสีม่วงทองแทงทะลุผ่านกำแพง พุ่งเข้าไปในวิญญาณของเซียนหมื่นปรากฏการณ์
“อ๊าก…”
เซียนหมื่นปรากฏการณ์พลันร้องขึ้น ชั้นวิญญาณถูกอัสนีเข้าโจมตี ทำให้วิญญาณของเขาสั่นสะเทือน
“ดูท่าวิชาดวงตาจะใช้รับมือกับเจ้าได้ผลที่สุด!”
จ้าวเฟิงเอ่ยอย่างราบเรียบ
เนตรหมื่นปรากฏการณ์มีพลังป้องกันชั้นวัตถุ ธาตุเสวียนอ้าวใดๆ ในธรรมชาติล้วนยากที่ทำร้ายมัน
“บัดซบ ดวงตาของเจ้ามนุษย์นี่เป็นแขนงวิญญาณ!”
ลายเกลียวก้นหอยในดวงตาทั้งสองของเซียนหมื่นปรากฏการณ์หมุนวน
เซียนหมื่นปรากฏการณ์ก็รู้เช่นกัน จุดอ่อนของตนคือชั้นวิญญาณ ดังนั้นเขาจึงฝึกฝนเคล็ดวิชาป้องกันวิญญาณโดยเฉพาะ แต่กลับคาดไม่ถึงว่าจ้าวเฟิงยังจะสามารถทำร้ายเขาได้
“พายุกระบี่ทอง!”
เซียนหมื่นปรากฏการณ์ปลดปล่อยพลังศักดิ์สิทธิ์เทวาเร้นลับมหาศาลออก เตรียมพร้อมจัดการกับจ้าวเฟิงอย่างรวดเร็ว
“เขตแดนคุกมายา!”
จ้าวเฟิงสำแดงวิชาปีกอัสนีโบยบิน เข้าใกล้เซียนหมื่นปรากฏการณ์ในชั่วพริบตา อีกทั้งสำแดงวิชาดวงตาวิญญาณด้วย
ตาซ้ายของจ้าวเฟิงแปรเปลี่ยนเป็นโลกเขาวงกตสีม่วงทองไม่มีสิ้นสุด แผ่กระจายแรงดึงดูดถึงชีวิตออกมา
วู้ม!
สายตาของเซียนหมื่นปรากฏการณ์มองเข้าไปในดวงตาของจ้าวเฟิงอย่างไม่รู้ตัว พลันรู้สึกว่าจิตสำนึกและวิญญาณไม่อยู่ในการควบคุม ดิ้นรนอย่างสุดกำลัง
กลยุทธ์ของเขาก็ถูกวิชาดวงตาของจ้าวเฟิงขัดขวาง
วู้ม!
จ้าวเฟิงหยุดเขตแดนคุกมายาในทันที ดวงตาซ้ายทะลักเปลวเพลิงพลังดวงตาอันน่าหวาดหวั่น แสงสีม่วงวาบวับหมุนวน ลายอัสนีเทวะเย็นเยือกแต่ละเส้นลอยเอ่อขึ้นมา
“เพลิงอัสนีวายุเนตรเทพเจ้า!”
จ้าวเฟิงอาศัยจังหวะที่เซียนหมื่นปรากฏการณ์ยังไม่ทันฟื้นฟู พลังวิญญาณยังอยู่ในสภาพอ่อนแอ สำแดงวิชาดวงตาโจมตีทันใด
เห็นเพียงเพลิงอัสนีสีม่วงเยือกเย็นกลุ่มหนึ่ง ฟาดผ่ามายังส่วนหัวของเซียนหมื่นปรากฏการณ์แล้วลุกลามเผาไหม้
สภาพเหตุการณ์ในตอนนี้ ทำให้จ้าวเฟิงคิดถึงครั้งแรกที่ประมือกับเซียนหมื่นปรากฏการณ์ จ้าวเฟิงถูกเซียนหมื่นปรากฏการณ์โจมตีไม่ขาดสาย ทำได้เพียงรับมือไปตามสถานการณ์เท่านั้น
แต่ในครั้งนี้ เซียนหมื่นปรากฏการณ์ต้องเผชิญหน้ากับการโจมตีวิญญาณอย่างต่อเนื่องจากจ้าวเฟิง
“บัดซบ เจ้าเด็กนี่!”
วิญญาณของเซียนหมื่นปรากฏการณ์ได้รับบาดเจ็บหนัก แค้นเคืองเป็นที่สุด
เนตรหมื่นปรากฏการณ์ของเขาควบคุมพลังหมื่นปรากฏการณ์ของฟ้าดิน แต่จ้าวเฟิงก็บรรลุถึงพลังธาตุมากมาย ยกตัวอย่างเช่นไม้ น้ำ ไฟ ดิน ลม เช่นนี้แล้ว เท่ากับว่าจ้าวเฟิงมีแรงต้านทานพลังของเนตรหมื่นปรากฏการณ์พอสมควร
แต่ตาซ้ายของจ้าวเฟิงเชี่ยวชาญการโจมตีวิญญาณ เซียนหมื่นปรากฏการณ์ไม่มีแรงต้านทานในด้านนี้
เซียนหมื่นปรากฏกาณ์พลันค้นพบว่าเขาถูกจ้าวเฟิงควบคุมเสียแล้ว
“มิติหมื่นปรากฏการณ์!”
ลายก้นหอยในดวงตาของเซียนหมื่นปรากฏการณ์หมุนวนขึ้นทันใด
ในเสี้ยวขณะนั้น ทั่วทั้งฟ้าดินราวกับกำลังสั่นสะเทือน เสวียนอ้าวแห่งธาตุนับไม่ถ้วนล้นทะลักเข้าสู่ผืนฟ้า ทั่วทั้งโลกเหมือนจะแตกสลายในบัดดล
“ไม่ดีแล้ว เขาจะปลดปล่อย ‘มิติหมื่นปรากฏการณ์’!”
จ้าวเฟิงตระหนก มิติหมื่นปรากฏการณ์คือไพ่ตายสุดยอดของเซียนหมื่นปรากฏการณ์ พลังไม่ธรรมดา เขาเคยเห็นด้วยตาตัวเองมาแล้ว
“จะให้เขาปลดปล่อยมิติหมื่นปรากฏการณ์ไม่ได้!”
ใบหน้าของจ้าวเฟิงเคร่งเครียด
ในมิติหมื่นปรากฏการณ์ จ้าวเฟิงได้รับความกดดันมากเกินไป อีกทั้งจ้าวเฟิงรู้ว่าเซียนหมื่นปรากฏการณ์ยังมีไพ่ตาย ‘เสวียนอ้าวหยินหยาง’ อีก
ฟู่ ครืน ครืน!
จ้าวเฟิงกระพือปีกประกายแสงสีแดงทองด้านหลัง เข้าใกล้เซียนหมื่นปรากฏการณ์อีกครั้ง
“เนตรเพ่งเทพเจ้า!”
ตาซ้ายของจ้าวเฟิง คลื่นพลังดวงตาอันน่าหวั่นเกรงทะลักออกโดยพลัน ก่อร่างเป็นคลื่นวนสีม่วงที่ลึกไม่เห็นก้นบึ้ง เชื่อมต่อไปถึงยังหุบเหวมายาสีม่วงที่มีเมฆหมอกลอยวนยืดออกไปไม่มีสิ้นสุด
ในชั่วพริบตา พลังต้องห้ามที่คุมขังและกระชากวิญญาณก็หุ้มล้อมเซียนหมื่นปรากฏการณ์เอาไว้
พลังต้องห้ามกลุ่มนั้นเสมือนพลังแห่งราชัน ไม่อาจขัดขืน ไร้หนทางที่จะขัดขวาง
วิญญาณเซียนหมื่นปรากฏการณ์สั่นสะเทือน เริ่มแยกออกจากร่างกายของเขา
“นี่คืออะไร…”
เซียนหมื่นปรากฏการณ์ตื่นตกใจ หากเขาใช้เนตรหมื่นปรากฏการณ์ปลดปล่อยมิติหมื่นปรากฏการณ์ต่อไป เช่นนั้นก็ไม่อาจรักษาวิญญาณของตนไว้ได้
…………………………………………


[Go To Next Chapter]( ./297.md)