##บทที่ 1014: ตราคำสั่งสวรรค์
“จงแสดงสถานะออกมา ที่นี่คือค่ายกลข้ามมณฑล นอกเหนือจากสำนักสามดาวระดับสุดยอดและราชวงศ์แล้ว ผู้อื่นห้ามเข้าใกล้!”
องครักษ์เกราะดำกลุ่มหนึ่งรีบเอ่ยขึ้นทันทีที่เห็นจ้าวเฟิงและพวก
พวกจ้าวเฟิงตื่นตะลึงเล็กน้อย
เกรงว่าสมาชิกทั่วไปของสำนักสามดาวระดับสุดยอดและราชวงศ์ ล้วนไม่สามารถใช้ค่ายกลข้ามมณฑลนี้
จักรพรรดิเกล็ดปีศาจสูดลมหายใจลึก
สำหรับเขาแล้ว สำนักสามดาวระดับสุดยอดและราชวงศ์ต่างเป็นคนระดับสูงของดินแดนทวีป สูงเกินกว่าจะเอื้อม
“พวกเราเป็นคนของตระกูลจีที่เป็นแปดตระกูลใหญ่ ผู้อาวุโสท่านนี้เป็นผู้อาวุโสสูงสุดของหอควันสมุทร!”
จีเทียนหมิงเปิดปาก
“แปดตระกูลใหญ่ ผู้อาวุโสสูงสุดแห่งหอควันสมุทร จ้าวเฟิง?”
หัวหน้าขององครักษ์เกราะดำกลุ่มนี้แววตาวาววับ ห้วงความคิดลอยออกไปด้านนอก
ด้านหน้าตำหนักค่ายกลข้ามมณฑล ชายวัยกลางคนร่างกำยำในเกราะสีดำปรากฏขึ้นเบื้องหน้าทุกคน กลิ่นอายกดดันที่ไร้รูปร่างกระจายตัวในอากาศ
‘ร่างกายแข็งแกร่งเหลือเกิน แตะขั้นปฐมเซียนแล้ว!’
จักรพรรดิเกล็ดปีศาจตื่นตระหนกในใจ
เพียงแค่เผชิญหน้ากับชายเกราะดำผู้นี้ เขาก็รู้สึกกดดันทั่วร่าง
กำลังรบของชายเกราะดำ บางทีอาจจะยังสูงส่งเสียยิ่งกว่าผู้อาวุโสสูงสุดของสำนักคฤหาสน์เทพ
“พวกเจ้ามีเรื่องอะไร?”
ชายวัยกลางคนสวมเกราะดำผู้นี้เปิดปากถาม
เห็นได้ชัดเลยว่าตระกูลจีที่เป็นแปดตระกูลใหญ่ยังพอจะมีหน้ามีตาอยู่บ้าง อีกอย่างชื่อเสียงของจ้าวเฟิงก็โด่งดังไม่เบา
“พวกข้าอยากจะใช้ค่ายกลข้ามมณฑล!”
จ้าวเฟิงแจงเหตุผล
“พวกเจ้ามีคำสั่งอนุญาตของราชวงศ์หรือสำนักสามดาวระดับสุดยอดรึไม่?”
ชายเกราะดำถาม
ถึงจะเป็นราชวงศ์ ก็มีเพียงผู้ที่ฐานะสูงส่งเท่านั้นถึงจะใช้ค่ายกลข้ามมณฑลได้
เพียงแต่มีข้อยกเว้นเช่นกัน คำสั่งอนุญาตคือวิธีหนึ่งในนั้น
“หากไม่มีก็ไม่สามารถใช้ค่ายกลข้ามมณฑลได้!”
ชายเกราะดำเอ่ยอย่างขึงขัง
ตระกูลจีทั้งสามคนใจห่อเหี่ยวไม่น้อย
จ้าวเฟิงครุ่นคิดเล็กน้อย ที่นี่อยู่ไม่ห่างจากวังหลวงไม่มากนัก แต่เขาก็ไม่มีคนคุ้นเคยอยู่ในราชวัง
“แบบนี้ได้หรือไม่?”
ในมือจ้าวเฟิงปรากฏตราคำสั่งมังกรทองสี่เหลี่ยมจัตุรัสชิ้นหนึ่งในฉับพลัน ดวงตามังกรสองข้างเปล่งประกายแวววับ ทันใดนั้น พลังชะตามังกรไร้รูปร่างทั่วบริเวณมารวมตัวกันที่ป้ายดังกล่าว
นี่คือตราคำสั่งที่องค์ชายเก้าให้จ้าวเฟิงหลังจากการทดสอบคัดเลือกรัชทายาทจบลงไป พูดเอาไว้ว่าถึงวังหลวงจะอยู่ในช่วงไม่ปกติ ก็ยังสามารถเข้าออกได้ทุกเวลา
จ้าวเฟิงหยิบตราคำสั่งออกมาในตอนนี้เพื่อจะลองหยั่งเชิงดู
“นี่มันตราคำสั่งสวรรค์!”
ชายเกราะดำสีหน้ากระตุกน้อยๆ
“คิดไม่ถึงว่าผู้อาวุโสจ้าวจะมีตราคำสั่งสวรรค์!”
จีเทียนหมิงมีสีหน้าตื่นตะลึง
จีหลานและจีอู๋เหยี่ยเองก็ตื่นตระหนกนัก มองตราคำสั่งมังกรทองในมือจ้าวเฟิง
“ดูท่าตราคำสั่งนี้จะเลอค่ากว่าที่ข้าคิดเอาไว้มาก!” จ้าวเฟิงรู้สึกได้ถึงมูลค่าของตราคำสั่งนี้
“ในเมื่อเจ้ามีตราคำสั่งสวรรค์ ก็น่าจะมีสิทธิ์ใช้ค่ายกลนี้ได้!”
ชายเกราะดำนำจ้าวเฟิงและพวกเข้าไปภายในตำหนัก
ในขณะที่เดินไป จีเทียนหมิงบอกเล่าความเป็นมาเกี่ยวกับตราคำสั่งสวรรค์ของจ้าวเฟิง
ตราคำสั่งสวรรค์มีเพียงจักรพรรดิศักดิ์สิทธิ์ถึงจะมีสิทธิ์มอบให้ผู้อื่น โดยปกติแล้วมอบเป็นรางวัลให้กับผู้มีอำนาจตำแหน่งสูงส่งของราชวงศ์หรือไม่ก็องค์ชาย มีความหมายไม่ธรรมดา
อีกทั้งตราคำสั่งสวรรค์ยังมีประโยชน์เล็กน้อย สามารถเพิ่มพลังชะตามังกรให้กับผู้ที่ห้อยมันเอาไว้หนึ่งส่วน
และตราคำสั่งสวรรค์ชิ้นนี้ในมือจ้าวเฟิงคือตราคำสั่งสวรรค์ขององค์ชายเก้า เท่ากับเป็นความประสงค์ขององค์ชายเก้าเอง
แต่เดิมถึงจะเป็นตราคำสั่งสวรรค์ ก็ยังมีคุณสมบัติไม่ถึงขั้นใช้ค่ายกลขนส่งได้
แต่กับองค์ชายเก้านั้นต่างออกไปเล็กน้อย ในตอนนี้เขาเป็นองค์รัชทายาท จึงทำให้คุณค่าตราคำสั่งสวรรค์สูงส่งขึ้นอีกขั้นหนึ่ง
“รายงานผู้อาวุโส จ้าวเฟิงมีตราคำสั่งสวรรค์ขององค์ชายเก้า อยากจะใช้ค่ายกลข้ามมณฑล!”
ชายเกราะดำเอ่ยอย่างนอบน้อม
“อนุญาต!”
น้ำเสียงชราสะท้อนไปทั่วตำหนัก
แววตาจ้าวเฟิงเป็นประกาย มองผู้เฒ่าที่นั่งขัดสมาธิในห้องหนึ่งด้านหลังตำหนัก
“เชิญตามข้ามาเพื่อทำการจดบันทึก”
ชายเกราะดำเอ่ยปาก
แต่เดิมไม่มีสิทธิ์ในการใช้ค่ายกลข้ามมณฑล ทว่าสามารถใช้ค่ายกลได้ผ่านวิธีการอื่น จึงจำเป็นต้องจดบันทึกเอาไว้ให้ครบถ้วน
หลังจากจดบันทึกเสร็จแล้ว ค่อยจ่ายผลึกเริ่มต้นระดับสุดยอดในชั้นนภา ในที่สุดจ้าวเฟิงและพวกก็สามารถใช้ค่ายกลนี้ได้
วิ้ง!
บนแท่นโบราณขนาดใหญ่ เปล่งแสงสว่างขาวแวววับ ลวดลายค่ายกลสีเงินนับไม่ถ้วนแผ่ขยายจนเต็มแท่นค่ายกล
ร่างของทุกคนถูกโอบล้อมไปด้วยแสงสีขาววูบวาบ แล้วจึงค่อยๆ อ่อนแสงลงไป
ในเวลาเดียวกันนั้นเอง ณ เมืองใหญ่แห่งหนึ่งในมณฑลเฟิง
วิ้ง!
จ้าวเฟิงและพวกปรากฏกายขึ้นบนแท่นค่ายกลอันเก่าแก่
ในขณะที่เพิ่งปรากฏกายขึ้น จักรพรรดิเกล็ดปีศาจและเหล่าคนตระกูลจีรู้สึกไม่สบายตัว เกือบจะทรุดไปกองบนพื้น
เมื่อใช้ค่ายกลข้ามมณฑล จะเกิดการเปลี่ยนแปลงระยะทางอย่างรวดเร็ว แรงกดดันที่ไม่สมดุลเช่นนั้นรุนแรงเกินไป
ขนาดจ้าวเฟิงยังรู้สึกไม่ค่อยสบายเท่าไหร่นัก
สถานที่ที่ทุกคนปรากฏกายขึ้นเป็นตำหนักวิญญาณของเมืองหนึ่งในมณฑลเฟิง แท่นค่ายกลขนส่งใต้ฝ่าเท้าเป็นค่ายกลข้ามเมืองธรรมดา
“ดูแล้วค่ายกลข้ามมณฑลทำได้แค่เคลื่อนย้ายทางเดียว”
จีอู๋เหยี่ยเอ่ยพึมพำ
พูดได้ว่า ค่ายกลข้ามมณฑลสามารถเชื่อมต่อกับค่ายกลขนส่งธรรมดาของมณฑลใหญ่อื่นๆ แต่ทุกคนกลับไม่อาจใช้ค่ายกลนี้เคลื่อนย้ายไปที่ค่ายกลข้ามมณฑลของเมืองหลวงได้
“มณฑลเฟิง!”
จ้าวเฟิงอ่านอักษรสองตัวเบาๆ
ที่นี่เป็นถิ่นของตระกูลตวนมู่ ถึงแม้ตระกูลตวนมู่จะเคืองแค้นจ้าวเฟิง ก็ไม่อาจขัดขวางไม่ให้เขาใช้ค่ายกลได้
สำหรับเรื่องการหมั้นหมาย จ้าวหยูเฟยยังคงไม่รู้ไม่เห็นอะไรทั้งสิ้น แต่จ้าวเฟิงเชื่อว่าตระกูลตวนมู่คงจะปกปิดได้ไม่นาน
“ออกเดินทางได้ !”
ทุกคนนั่งบนพาหนะเพลิงวายุ เพลิงเจ็ดสีสายหนึ่งลากยาว จากไปด้วยความเร็วอย่างยิ่ง
ก่อนจะออกจากตำหนักวิญญาณ แขนซ้ายของจ้าวเฟิงขยับน้อยๆ ใช้มนตราอากาศทิ้งสัญลักษณ์หนึ่งเอาไว้
ในความเป็นจริงแล้ว ทุกครั้งที่ไปถึงมณฑลหนึ่ง จ้าวเฟิงก็จะทำเช่นนี้เสมอ
หากเป็นเช่นนี้แล้ว ในภายหน้าจ้าวเฟิงไม่ต้องใช้ค่ายกลขนส่ง ก็ใช้มนตราอากาศข้ามไปยังแต่ละมณฑลได้ทันที
ทว่าด้วยความสามารถในตอนนี้ของจ้าวเฟิง คิดจะข้ามระยะทางระหว่างมณฑลก็ยังค่อนข้างยากลำบาก นับประสาอะไรกับมีผู้ร่วมทางด้วย
เนื่องด้วยใช้ค่ายกลข้ามมณฑล เส้นทางในการเดินทางไปยังสนามรบแนวหน้าก็พลันย่นระยะลง
บวกกับความเร็วจนถึงขีดสุดของพาหนะเพลิงวายุ ใช้เวลาไม่ถึงสามเดือน พวกเขาก็จะไปถึงจุดหมายปลายทาง
ทุกคนพากันตื่นเต้นอย่างประหลาด
……
ตลอดทาง คนอื่นที่เหลือต่างมีพัฒนาการไม่น้อยจากการชี้แนะของจ้าวเฟิง
หนึ่งในนั้น จักรพรรดิเกล็ดปีศาจพัฒนาไปมากที่สุด
ของที่เขาได้มาจากภายในสุสานเซียนแห่งนั้นคือมรดกอาวุธศักดิ์สิทธิ์ แต่ของที่สำนักคฤหาสน์เทพได้มาคือ วิชามรดกและเคล็ดวิชา แต่ตอนนี้ทั้งหมดนั้นตกเป็นของเขาแล้ว
บวกกับจ้าวเฟิงมอบทรัพยากรฝึกตนส่วนหนึ่งให้กับเขา ตอนนี้จักรพรรดิเกล็ดปีศาจจึงสามารถสำแดงพลังกึ่งหนึ่งของมรดกอาวุธศักดิ์สิทธิ์ออกมาได้ กำลังรบเพิ่มขึ้นอย่างมาก
ภายในมนตราอากาศ
จ้าวเฟิงปรากฏขึ้นในฉับพลัน ในละแวกใกล้เคียงมีต้นไม้แห้งและท่อนไม้ที่มอดไม้ดำเมี่ยม
เดิมทีจ้าวเฟิงสร้างโลกมิติส่วนตัวเมืองมายาภายในห้วงฝันบรรพกาล ก็เจอพายุฝนเข้าพอดี
“อากาศดีนัก!”
จ้าวเฟิงเผยสีหน้ายินดี
พลังอัสนีเทวะในกะโหลกครึ่งเซียนใช้ไปเกือบหมดแล้ว
ดีที่จ้าวเฟิงยังมีที่เก็บเกี่ยวพลังอัสนีอีกแห่งหนึ่ง ซึ่งก็คือพลังสายฟ้าบรรพกาลของห้วงฝันบรรพกาล
แต่ทว่า สภาพอากาศภายในห้วงฝันบรรพกาลเปลี่ยนแปลงอย่างผิดปกติ หากเจอกับสภาพภูมิอากาศฟ้าฝนพอดี ก็ต้องดูที่โชคชะตา อีกทั้งพลังสายฟ้าบรรพกาลไม่สามารถเก็บไว้ได้นาน
ไม่พูดพร่ำทำเพลง จ้าวเฟิงนั่งขัดสมาธิ ดูดซึมพลังสายฟ้าบรรพกาลในท่อนไม้ดำเมี่ยมเข้าไปภายในกายวิญญาณอัสนี
“จะถึงแล้ว!”
จีหลานที่ควบคุมพาหนะเพลิงวายุทอดสายตาไปยังที่ไกลๆ
ในตอนนี้ ทุกคนอยู่ห่างจากแนวหน้าของสนามรบไม่ถึงหนึ่งมณฑลแล้ว
สวบ!
ในช่วงเวลาหนึ่งนั้นเอง เสียงแหวกอากาศดังขึ้น กลิ่นอายปฐมเซียนสายหนึ่งกวาดผ่านเหนือกลุ่มคนไป
ผู้มาเยือนคือชายวัยกลางคนในชุดคลุมม่วงตัวใหญ่ เขาชำเลืองมองกลุ่มคนบนพาหนะเพลิงวายุ ความเร็วในการบินลดลงไปเล็กน้อย
คนผู้นี้ไม่ได้รั้งอยู่นาน แหวกอากาศไปอย่างรวดเร็ว
ผ่านไปไม่นานนัก ทุกคนก็เจอสัตว์วิเศษบินได้ขนาดใหญ่ตัวหนึ่ง มีชายแววตาเย็นชาสามคนยืนอยู่ด้านบน สองคนในนั้นมีขอบเขตพลังในขั้นปฐมเซียน
“เอ๊ะ!”
ชายผมแดงคนหนึ่งในนั้นกวาดสายตาผ่านพาหนะเพลิงวายุ เผยสีหน้าประหลาดออกมา
ในพาหนะเพลิงวายุมีคนเพียงสี่คน น่าจะอยู่ในขั้นจักรพรรดิชั้นยอดทั้งสิ้น อีกทั้งความเร็วของพาหนะคันนี้ยังไวกว่าสัตว์วิเศษของพวกเขามาก
ทุกคนต่างล่วงรู้กันถึงมูลค่าของอุปกรณ์บินได้ ย่อมมีมูลค่าสูงกว่าสัตว์วิเศษโบยบิน เหตุเพราะมันบรรทุกได้มาก อีกทั้งยังเผาผลาญแหล่งพลังงานสำคัญโดยไม่ต้องหยุดพัก ดังนั้นอุปกรณ์โบยบินขนาดใหญ่จึงล้ำค่าเกินจะเปรียบ
“พี่ใหญ่ ลงมือดีหรือไม่”
ชายอีกคนหนึ่งมีสีหน้าโหดเหี้ยม หัวเราะเจ้าเล่ห์
ทันใดนั้นเอง จ้าวเฟิงปรากฏตัวขึ้นในพาหนะเพลิงวายุ เรือนผมสีทองปลิวไสวไปตามสายลม ดวงตาซ้ายสีทองลึกลับ
“อย่าหาเหาใส่หัวเลย ที่นี่มียอดฝีมือมากมายซ่อนตัวอยู่มากไป!”
ชายผมแดงมองจ้าวเฟิงที่จู่ๆ ก็ปรากฏกายขึ้น ในใจหวาดระแวง ส่ายศีรษะไปมา
ประสบการณ์และลางสังหรณ์หลังเดินบนคมดาบคมหอกมาหลายร้อยปีบอกเขาว่า เด็กหนุ่มผู้นี้ไม่ธรรมดาเลย
ฟิ้ว!
สัตว์วิเศษบินได้ขนาดยักษ์ตัวนี้ค่อยๆ ไกลลิบออกไป
บนพาหนะเพลิงวายุ
“ดูไปแล้วที่นี่ค่อนข้างวุ่นวาย!”
จักรพรรดิเกล็ดปีศาจเลียริมฝีปากน้อยๆ แววตาฉายแววตื่นเต้น
ที่นี่ทำให้เขาหวนระลึกถึงช่วงเวลาที่เป็นโจรสลัดในยามก่อน
“ด้านหน้าก็คือตำหนักวิญญาณแล้ว!”
ทุกคนมาถึงตำหนักกำแพงตั้งตระหง่านที่ชุลมุนวุ่นวายแห่งหนึ่ง
ยังไม่ได้เข้าไปใกล้ ก็มองเห็นกลุ่มคนสองฝั่งรบราฆ่าฟันกัน คนที่ด้อยที่สุดในนั้นเป็นราชันระดับลึกซึ้ง
“ไม่ได้วุ่นวายธรรมดา!”
จ้าวเฟิงเหลือบมอง พวกพ่อค้าเร่ภายในตำหนักวิญญาณแห่งนี้และในร้านแผงลอยต่างเป็นคนดุดันน่ากลัว
ในยามที่เข้าเมืองมาไม่จำเป็นต้องจ่ายค่าเข้าเมืองเสียด้วยซ้ำ สัตว์วิเศษบินได้และพาหนะก็ไม่จำกัด พูดได้ว่าเป็นตำหนักวิญญาณที่ไม่มีผู้ดูแล
ในวินาทีที่จ้าวเฟิงและพวกเข้ามาภายใน พาหนะเพลิงวายุที่เดินทางมาอย่างรวดเร็วก็ดึงดูดสายตาละโมบในแถวนั้นไม่น้อย
ฟุ่บ ฟุ่บ ฟุ่บ!
เงาคนหลายร่างค่อยๆ บินมาจากด้านหน้า
“เฮ้อ คิดไม่ถึงเลยว่าค่ายกลขนส่งจะพังเสียแล้ว!”
“เรื่องนี้ธรรมดามาก ค่ายกลขนส่งใกล้สนามรบถูกใช้บ่อย คราวหน้าไปที่ตำหนักวิญญาณของเมืองตู้ไห่แล้วกัน!”
ผู้มาเยือนสามคนส่ายศีรษะพลางถอนหายใจ ปลงในความซวยของตนเอง
“ผู้อาวุโสจ้าว ค่ายกลขนส่งพังเสียแล้ว ไม่สู้พวกเราบินตรงไปเลย!”
พาหนะเพลิงวายุที่จีหลานควบคุมหยุดลงช้าๆ
พาหนะเพลิงวายุว่องไวอย่างยิ่ง ตรงไปที่สนามรบเลยก็คงจะใช้เวลาไม่นานเท่าไหร่นัก
จ้าวเฟิงทอดสายตาไปยังตำหนักค่ายกลที่อยู่ไกลออกไป
ประตูตำหนักถูกปิดลงแล้ว องครักษ์รอบบริเวณก็ตรวจตราด้วยความเข้มงวดอย่างยิ่ง
ดูๆ ไปแล้วขั้วอำนาจทั้งหมดของเจ้าเมืองจะมารวมตัวกันที่ตำหนักขนส่งจนหมด
“ก็ดี!”
จ้าวเฟิงผงกศีรษะ
จีหลานเพิ่งเตรียมจะควบคุมให้พาหนะเพลิงวายุเปลี่ยนทิศทาง
เมี้ยว เมี้ยว!
เจ้าแมวขโมยน้อยปรากฎกายขึ้นที่ไหล่ของจ้าวเฟิง หยิบตราคำสั่งสวรรค์ออกมา
บนตราคำสั่งสวรรค์ในตอนนี้ปรากฏพลังชะตามังกรไหลวน ปากมังกรเปล่งเสียงร้องที่ค่อนข้างอ่อนแรง แตกต่างจากที่ผ่านมามาก
“เอ๋?”
จ้าวเฟิงรับตราคำสั่งสวรรค์ ใช้ประสาทสัมผัสดำดิ่งลงไปภายใน อาการตอบสนองพลันปรากฏขึ้นในหัว
“นี่มัน…แย่แล้ว!”
จ้าวเฟิงพลันเงยหน้า ดวงตาซ้ายสีทองเล็งเป้าหมายไปที่ตำหนักวิญญาณขนส่งที่อยู่ไกลออกไป
ปราการที่แบ่งระหว่างด้านนอกและด้านในตำหนักวิญญาณถูกจ้าวเฟิงมองจนปรุโปร่ง ที่แท้ตาเฒ่าอิงและองค์ชายเก้าก็อยู่ในตำหนักวิญญาณนั้นเอง
………………………


[Go To Next Chapter]( ./252.md)