##บทที่ 914: ต่อสู้จริง
“เจ้าคือจ้าวเฟิง?”
ในดวงตาของหญิงสาวผมม่วงฉายแววหวาดกลัว เปล่งเสียงออกมาอย่างตกใจ
ทันใดนั้น สายตาทุกคู่ในตำหนักล้วนจ้องมาที่จ้าวเฟิงพร้อมฉายแววสงสัย
จ้าวเฟิงคือผู้ได้ชัยชนะสูงสุดในมิติเทพลวงตา เป็นตัวหลักของมารคู่ผมม่วง และยังมีเรื่องลึกลับอีกมากมายที่พูดถึงเด็กหนุ่มคนนี้
ทำให้ผู้ใหญ่กลุ่มนี้ล้วนรู้สึกว่าเกินจริงมากไปหน่อย
ทุกคนล้วนรู้ดีว่าจ้าวเฟิงเป็นตัวหลักของมารคู่ผมม่วง แต่นี่คือเด็กหนุ่มผมทองดวงตาทองชัดๆ
“จีหลาน เขาคือจ้าวเฟิงจริงๆ รึ?”
ชายผมสั้นที่อยู่ข้างจีหลานคิ้วขมวด ถามอย่างสงสัย
หลังจากที่จีหลานกลับถึงตระกูลจีแล้ว นางเคยกล่าวถึงสายเลือดดวงตาของจ้าวเฟิงให้เหล่าผู้อาวุโสในตระกูลฟัง
ดังนั้นในตระกูลจีไม่ว่าจะเป็นเด็กหรือผู้ใหญ่ จึงอยากเห็นความสามารถของสายเลือดดวงตาจ้าวเฟิง
ดินแดนทวีปในตอนนี้ นอกจากทายาทของแปดเนตรเทพเจ้าในตำนานแล้ว สายเลือดดวงตาของตระกูลจีก็นับว่าอยู่ในลำดับต้นๆ
“เขาคือจ้าวเฟิง!”
จีหลานมั่นใจอย่างที่สุด ในมิติเทพลวงตา นางเคยโดนพลังสะท้อนกลับจากดวงตาเทพของจ้าวเฟิง เคยเห็นพลังแข็งแกร่งสารพัดรูปแบบของสายเลือดดวงตาเขา
รูปลักษณ์ของจ้าวเฟิงฝังลึกในความทรงจำของนาง จะจำผิดไปได้อย่างไร
แต่ก็ต้องขอบคุณจ้าวเฟิงที่ทำให้จีหลานแพ้ยับเยินแม้จะใช้ขอบเขตความสามารถที่ตนเองเชี่ยวชาญที่สุด
เพราะหลังจากที่กลับมาถึงตระกูลแล้ว นิสัยของนางก็เปลี่ยนไปมาก นางอดทนตรากตรำศึกษาเคล็ดวิชาดวงตาของตระกูลจี จึงยิ่งชำนาญสายเลือดเนตรดาราม่วงมากขึ้นไปอีก
“อย่าคิดว่าแค่ย้อมผมก็จะหลุดพ้นจากชื่อเสียงแย่ๆ ได้!” จีหลานพึมพำเสียงเบา
บรรยากาศโดยรอบค่อนข้างกระอักกระอ่วน
ภายในตำหนัก กำลังคนอีกกลุ่มหนึ่งเป็นเพียงแค่เจ้าเมืองของเมืองนี้เท่านั้น เทียบกับแปดตระกูลใหญ่แล้วเป็นคนละชั้น
พวกเขาในยามนี้ล้วนไม่กล้าส่งเสียง
“ตวนมู่ชิง คารวะเซียนซิงหมัว (ดารามาร) แห่งตระกูลจี!”
ตวนมู่ชิงยิ้มบางทำความเคารพ เขาเคยได้ยินวีรกรรมของจ้าวเฟิงในมิติเทพลวงตามาก่อน ดูๆ แล้วจ้าวเฟิงน่าจะเคยแย่งสมบัติของตระกูลจี
เซียนซิงหมัว ผู้อาวุโสสูงสุดที่แก่ชรายิ่งของตระกูลจี สายเลือดดวงตาทั้งสองข้างถึงขั้นสมบูรณ์แบบ
“ได้ยินมาว่าตระกูลตวนมู่มีผู้สำเร็จเซียนคนใหม่ คือเจ้าสินะ! ”
ผู้อาวุโสสูงวัยผมสีม่วงซีดกล่าวด้วยน้ำเสียงก้องกังวาน เสียงสะท้อนไปมาในอากาศ
กำลังคนของเจ้าเมืองและผู้อาวุโสที่ประจำค่ายกลข้ามเมืองใจสั่นวูบ ราวกับผืนฟ้าและปฐพีพลิกกลับ จิตใจเหมือนไม่อยู่กับเนื้อกับตัว
นี่คือการเอ่ยครั้งแรกของผู้อาวุโสสูงสุดตระกูลจี แม้ไม่ได้เปิดปากแต่เสียงกลับดังไปทั่ว ทะลวงไปจนถึงวิญญาณ ทำให้เกิดภาพลวงตา
แม้กระทั่งจ้าวเฟิงก็ยังต้องรอบคอบให้มากขึ้น มองดูเซียนซิงหมัวผู้นี้ วิญญาณและความลึกซึ้งในวิชาดวงตาของอีกฝ่ายต้องไม่ธรรมดาอย่างแน่นอน
วิ้ง!
เมื่อสบดวงตาสีม่วงขุ่นมัวคู่นั้นของเซียนซิงหมัว จ้าวเฟิงรู้สึกว่าตัวเองเหมือนอยู่กลางโลกฟ้ากระจ่างดาวอันเวิ้งว้าง ดวงดาวนับไม่ถ้วนเผาไหม้เป็นเพลิงสีดำ ระเบิดปะทุ ปกคลุมไปทั่วผืนฟ้า
ดวงตาซ้ายของจ้าวเฟิงพลันปรากฏประกายสีทองสว่างวาบ ทุกอย่างกลับเข้าสู่สภาวะปกติ
“แข็งแกร่งนัก ทั้งที่ไม่ได้ใช้พลังดวงตา แต่เพียงแค่มองก็ทำให้ข้าตกเข้าสู่โลกมายาได้!” จ้าวเฟิงตื่นตระหนกในใจ นี่คือผู้มีพลังดวงตาแข็งแกร่งที่สุดเท่าที่เขาเคยเจอมา ท่าทางระดับพลังของเซียนผู้นี้คงเหนือขั้นเซียนทั่วไปมากทีเดียว
เซียนซิงหมัวมองมายังจ้าวเฟิง สีหน้าเปลี่ยนไปเล็กน้อย
ตวนมู่ชิงอธิบายอย่างถ่อมตนขึ้นว่า “ทั้งหมดนี้เป็นเพราะลูกหลานตระกูลตวนมู่ได้ของในมิติเทพลวงตาติดไม้ติดมือกลับมาบ้าง ข้าเลยโชคดีบรรลุได้!”
ถึงแม้จะเป็นเซียนในชั้นแรกเริ่มเช่นเดียวกัน แต่เซียนซิงหมัวอย่างน้อยๆ ก็อยู่มาสี่หมื่นปีแล้ว ดังนั้นจึงใช้ระดับพลังฝึกตนมาเทียบกับพลังที่แท้จริงไม่ได้
“นี่คือลูกศิษย์ของข้า!”
ตวนมู่ชิงแนะนำจ้าวเฟิงในฐานะแปดตระกูลใหญ่ แต่กลับไม่พูดให้ชัดว่าเขาคือจ้าวเฟิง
ตระกูลจีทั้งหมดตกตะลึง ยิ่งสงสัยที่มาที่ไปของเด็กหนุ่มผมทองคนนี้เข้าไปอีก
ดูเหมือนมารคู่ผมม่วงจะมาจากนอกชางไห่ ไม่น่ามีความสัมพันธ์อะไรกันกับตระกูลตวนมู่ได้
แต่จีหลานกลับมีทีท่าเหมือนกับว่าตระหนักรู้อะไร
จำได้ว่าตอนมารคู่ผมม่วงอยู่ในมิติเทพลวงตา มีเพียงตระกูลตวนมู่เท่านั้นที่ไม่ถูกปล้นชิง กลุ่มอื่นในตอนนั้นต่างคาดเดากันไปต่างๆ นานา
อีกทั้งจ้าวเฟิงและจ้าวหยูเฟยเหมือนจะมีความสัมพันธ์ที่ไม่ชัดเจน
“นี่คือศิษย์ทั้งสามของข้า!”
ผู้นำซิงหมัวเผยรอยยิ้มบาง ความหมายแฝงชัดเจนนัก
“เซียนตวนมู่ ศิษย์ของท่านมีวิชาสายเลือดดวงตา จะต้องไม่ธรรมดาอย่างแน่นอน ผู้น้อยสนใจเป็นอย่างยิ่ง จึงอยากแลกเปลี่ยนฝีมือด้วยสักหน่อย!”
ชายผมสั้นตระกูลจีก้าวเดินออกมา ดวงตาคู่นั้นฉายประกายดวงดาวสีฟ้าม่วง
“ท่านอาจารย์ ศิษย์อยากลองดู!”
ไม่รอให้ตวนมู่ชิงเอ่ยปาก จ้าวเฟิงก็เดินออกมาแล้ว
ในช่วงระยะนี้ จ้าวเฟิงอยู่ในมนตราอากาศตลอด คอยศึกษาพลัง ‘แยกส่วน’ ของดวงตาสีทอง แยกส่วนประกอบของต้นไม้ใบหญ้ามานับไม่ถ้วน เขากำลังอยากจะลองใช้สู้จริงอยู่พอดี
ผู้อาวุโสอีกสองคนของตระกูลจียิ้มเยาะในใจเมื่อเห็นจ้าวเฟิงรับคำท้า
เนตรดาราม่วงของจีอู๋เหยี่ย ภายในหมู่คนหนุ่มสาวไม่มีใครสามารถสู้ได้ ยกเว้นอัจฉริยะรุ่นก่อนหน้านี้ของตระกูลจี
ในเรื่องของวิชาดวงตา ไม่มีใครเอาชนะจีอู๋เหยี่ยได้
“ฮิฮิ ดวงตาของพี่อู๋เหยี่ยคือเนตรดาราม่วงสับเปลี่ยนเชียวนะ!”
ข้างกายของจีหลาน เด็กที่ดูที่อายุน้อยที่สุดยิ้มกล่าวขึ้น ในใจของเขา จีอู๋เหยี่ยคือแบบอย่างที่เขาอยากจะเป็น
เนตรดาราม่วงถนัดในการสร้างภาพมายาโจมตีวิญญาณ แต่เนตรดาราม่วงสับเปลี่ยนของจีอู๋เหยี่ยเหนือกว่านั้น เพราะยังสามารถโจมตีชั้นกายเนื้อภายนอกได้ด้วย ทำให้ศัตรูไม่อาจเตรียมป้องกันได้
สายตาของจีหลานจ้องจ้าวเฟิงตั้งแต่ต้นจนจบ
เด็กหนุ่มลึกลับผู้นี้มีท่าทีนิ่งสงบมาโดยตลอด คาดเดาความคิดไม่ได้ ราวกับมีหมอกล้อมรอบเอาไว้
ระดับพลังของจ้าวเฟิงในตอนนี้ แม้แต่นางก็ไม่อาจมองได้ทะลุ
จีหลานไม่คิดว่าจีอู๋เหยี่ยจะได้เปรียบเหนือจ้าวเฟิง
“ข้าน้อยจีอู๋เหยี่ย”
ชายหนุ่มผมสั้นประกาศชื่อ สีหน้าส่อแววหยิ่งทะนงอย่างปิดไม่มิด
“โปรดชี้แนะด้วย!”
จ้าวเฟิงเอ่ยเสียงราบเรียบ ผมสีทองอ่อนปลิวสยายแม้ไร้แรงลม ตาซ้ายดุจอำพันมีแสงศักดิ์สิทธิ์สีทองหมุนวน
ใบหน้าของจีอู๋เหยี่ยเคร่งขรึม เหตุที่เขาบอกชื่อตัวเองออกไปก่อน ก็เพราะหวังว่าอีกฝ่ายจะประกาศชื่อออกมาเช่นกัน
การที่จ้าวเฟิงไม่ยอมขานชื่อ สำหรับจีอู๋เหยี่ยมันคือการดูหมิ่นและไม่เห็นอยู่ในสายตา
“ดี!”
สีหน้าของจีอู๋เหยี่ยชะงักกึก ดวงตาพลันปรากฏดาวสีฟ้าม่วงเลือนราง กลิ่นอายพลังวิญญาณที่หนักหน่วงแผ่กระจาย
ดาวตก!
พลังดวงตาที่เพิ่มความแข็งแกร่งขึ้นพลันปะทุออกมาจากดวงตาทั้งสองข้างของจีอู๋เหยี่ย ราวกับเปลวเพลิงร้อนแรงสีม่วงฟ้า
พรึ่บ พรึ่บ!
ในชั้นวิญญาณ ดวงดาวที่มีไฟสีฟ้าม่วงลุกโหมนับไม่ถ้วนกระจายอยู่ทั่ว เสียงโครมดังเลื่อนลั่น พลานุภาพมากมายมหาศาล ชวนให้สติพังทลาย ไร้หนทางจะขัดขืน
ขณะเดียวกัน วิญญาณของจ้าวเฟิงก็โดนโซ่ดาราเพลิงสีฟ้าม่วงที่กำลังลุกไหม้รัดไว้แน่น
ในชั่วขณะที่ดาราเพลิงสีฟ้าม่วงพุ่งตรงเข้ามา วิญญาณของเขาก็ราวกับว่าจะดับสูญ
“แยกส่วน!”
สีหน้าของจ้าวเฟิงเรียบนิ่งไม่เปลี่ยน ผมสีทองอ่อนปลิวสยาย พลังเนตรที่แข็งแกร่งสุดยอดแผ่กระจายมาจากตาข้างซ้าย
“เป็นพลังดวงตาที่แข็งแกร่งเสียจริง!”
จีอู๋เหยี่ยหน้าเปลี่ยนสีไปเล็กน้อย เก็บความคิดดูแคลนลง พลังดวงตานี่ไม่ด้อยไปกว่าเขาเลย
นอกจากเซียนซิงหมัว พลังดวงตานี้ทำให้ตระกูลจีทุกคนรู้สึกหวั่นเกรงขึ้นอย่างประหลาด
“เขาพัฒนาขึ้นถึงเพียงนี้เชียวรึ?”
จีหลานมีสีหน้าเหม่อลอย ไม่อยากจะเชื่อ
วู้ม!
ลำแสงสีทองสาดส่องออกมาจากตาซ้าย พุ่งทะลุดาราเพลิงสีฟ้าม่วงที่ลอยอยู่กลางท้องฟ้ายามค่ำคืน
“หืม? โจมตีวัตถุ?”
จีอู๋เหยี่ยงงงัน
การโจมตีวัตถุและการโจมตีวิญญาณไม่มีทางเกิดผลกระทบซึ่งกันและกัน นี่เป็นความรู้ทั่วไป
แต่กลับมีคนนำการโจมตีวัตถุมาต้านการโจมตีวิญญาณ เจ้าหนุ่มผมทองผู้นี้โง่รึเปล่า
จีอู๋เหยี่ยอดหัวเราะเยาะไม่ได้ ดูแล้วคนๆ นี้ไม่น่าใช่จ้าวเฟิง
คนที่อยู่ ณ ที่นั้นต่างรู้สึกถึงความผิดปกติ
ชัดเจนว่าจ้าวเฟิงสำแดงคลื่นพลังตาซ้ายที่ไม่ธรรมดา วิชาดวงตาที่ใช้กลับทะลุผ่านการโจมตีจากวิชาดวงตาของจีอู๋เหยี่ยไปเสียอย่างนั้น
“ไม่ใช่สิ นั่นคืออะไร!”
เด็กน้อยตระกูลจีเบิกตาโต ร้องตะโกนขึ้นโดยพลัน
เห็นเพียงแค่ดาวเพลิงที่ถูกลำแสงสีทองทะลุผ่านบางส่วนค่อยๆ เลือนหายไปในท้องฟ้า!
ไม่มีการกระทบกันของพลังวิญญาณใดๆ ทั้งสิ้น การโจมตีวิญญาณของจีอู๋เหยี่ยหายไปจากการรับรู้อย่างนั้น
แม้กระทั่งการทำลายชั้นกายเนื้อที่แฝงอยู่ก็หายไปอย่างน่าประหลาดเช่นเดียวกัน
ผู้คน ณ ที่นั้นล้วนแต่กลั้นหายใจ รับรู้ถึงสถานการณ์ผิดปกติที่เกิดขึ้นโดยละเอียด
“เป็นไปได้อย่างไรกัน? พลังวิญญาณของข้า พลังดวงตา ล้วนหายไปสิ้น!”
ดวงตาทั้งสองข้างของจีอู๋เหยี่ยฉายแววหวาดหวั่น เขาไม่อยากเชื่อเลยว่าจะมีวิชาดวงตาที่แปลกประหลาดเช่นนี้
ถึงแม้ตวนมู่ชิงจะไม่ถนัดในด้านขอบเขตวิญญาณ แต่สำหรับเรื่องนี้ เขาเองก็รู้สึกคาดไม่ถึงเช่นเดียวกัน
ดวงตาขุ่นมัวสีม่วงซีดของเซียนซิงหมัวปรากฏประกายดาวสีม่วงเลือนรางเป็นชั้นๆ มองดูจุดที่การโจมตีวิญญาณของคนทั้งสองปะทะเข้าหากัน
“ซี้ด!”
ดวงตาซ้ายของจ้าวเฟิงมีอาการเจ็บแสบ
การโจมตีวิญญาณของจีอู๋เหยี่ยแฝงไว้ด้วยการทำลายชั้นกายเนื้อ การแยกส่วนทำได้ค่อนข้างลำบาก เผาผลาญพลังดวงตาเป็นอย่างมาก
อีกทั้งนี่คือการใช้พลังนี้ในการต่อสู้เป็นครั้งแรกของจ้าวเฟิง
การแยกส่วนต้นไม้ แยกก้อนหิน กับการแยกส่วนพลังโจมตีวิญญาณ ไม่ใช่ระดับเดียวกันจริงๆ ด้วย
จุดโครงสร้างที่อยู่ในการโจมตีวิญญาณ มากกว่าจุดโครงสร้างของต้นไม้ใบหญ้าในโลกมิติส่วนตัวไม่รู้กี่พันเท่า!
ข้อมูลล้ำค่าที่สลับซับซ้อนถูกเก็บเข้าสู่ลูกทรงกลมสีทองในมิติดวงตาซ้ายทันที
ความเจ็บแสบยิ่งรุนแรงขึ้นเรื่อยๆ จ้าวเฟิงจึงจำเป็นต้องหยุด ‘การแยกส่วน’ แล้วหลับตาซ้ายลง
“เด็กหนุ่มผมทองหยุดใช้วิชาดวงตาแล้ว!”
การโจมตีวิญญาณของจีอู๋เหยี่ยหายไปโดยไร้ร่องรอยส่วนหนึ่ง
ส่วนดวงดาวไฟสีฟ้าม่วงที่เหลือยังคงพุ่งเข้าหาจ้าวเฟิง
ทว่าจ้าวเฟิงหลับตายืนอยู่ที่เดิม หยุดนิ่งไม่ขยับเขยื้อน
“เขาคิดจะทำอะไร?”
ในใจจีหลานสับสนวุ่นวายเป็นอย่างมาก เด็กหนุ่มคนนี้ทำให้ผู้คนไร้ซึ่งหนทางที่จะหยั่งถึง
บึ้ม บึ้ม บึ้ม!
ทันใดนั้น ดวงดาวไฟทั้งหมดก็พุ่งตรงเข้าชนกับพลังวิญญาณของจ้าวเฟิง
ฉึก ฉึก ฉึก!
วิญญาณสีม่วงของจ้าวเฟิงพลันมีสายฟ้ากระจายตัวออกโดยทันที
การโจมตีวิญญาณทั้งหมดถูกพลังอัสนีเทวะซัดจนเลือนหายไป รวมถึงโซ่วิญญาณที่พันธนาการเขาเอาไว้ด้วย
ฟู่!
ภายในตำหนัก ทุกอย่างกลับเข้าสู่สถานการณ์ปกติ จ้าวเฟิงและจีอู๋เหยี่ยยังยืนอยู่ที่เดิม
จ้าวเฟิงลืมตาซ้ายสีทองขึ้นทันใด จ้องไปยังจีอู๋เหยี่ย
เฮือก!
ร่างทั้งร่างของจีอู๋เหยี่ยสั่นสะท้าน รู้สึกราวกับว่าทั่วทั้งตัวรวมถึงวิญญาณล้วนโดนอีกฝ่ายเข้าควบคุม
เหมือนในกายของเขามีดวงตาคู่หนึ่งมองสำรวจไปทั่วทุกอณู
“จีอู๋เหยี่ย น้อมรับความพ่ายแพ้!”
จีอู๋เหยี่ยโค้งคำนับ แล้วถอยกลับไป
ถึงแม้เขาจะไม่รู้ว่าการโจมตีวิญญาณของเขา เหตุใดจึงหายไปอย่างไร้ร่องรอย
แต่ท้ายที่สุดแล้ว สายฟ้าเส้นเล็กบางที่กระจายออกมาจากวิญญาณของจ้าวเฟิงก็ทำให้เขาเข้าใจ ตัวเองไม่อาจเป็นคู่ต่อสู้ของเด็กหนุ่มคนนี้
วิญญาณและวิชาดวงตาของเด็กหนุ่มผู้นี้ช่างน่าเหลือเชื่อจริงๆ ทำให้เขายอมแพ้โดยดุษฎี
จีหลานยิ้มอย่างอ่อนแรง จนถึงตอนนี้ นางก็ยังไม่อาจเข้าใจวิชาตาที่จ้าวเฟิงใช้ได้
“เซียนตวนมู่ เจ้ารับศิษย์ดีไว้จริงๆ!”
แสงดาวในดวงตาของเซียนซิงหมัวค่อยๆ เลือนหายไป เขายิ้มพลางเอ่ยปากพูด
“ไม่ทราบว่าสหายน้อยผู้นี้ยินดีมาเป็นแขกของตระกูลจีหรือไม่ เรื่องของการเก็บรักษาสายเลือดดวงตาและวิชาลับนั้น ในราชวงศ์ต้าเฉียนแห่งนี้ ตระกูลจีไม่เป็นสองรองใคร! ” เซียนซิงหมัวเชิญชวนอย่างไม่คิดที่จะปิดบัง
ในแปดตระกูลใหญ่ อำนาจของตระกูลจีเหนือกว่าตระกูลตวนมู่ไม่รู้เท่าไหร่
ผู้อาวุโสที่รักษาค่ายกลข้ามเมืองและเจ้าเมืองมองมายังจ้าวเฟิงด้วยความอิจฉาเป็นที่สุด
“ขอบคุณเซียนซิงหมัว หากมีโอกาส ข้าน้อยจะต้องไปขอคำแนะนำอย่างแน่นอน!”
สีหน้าของจ้าวเฟิงกลับเป็นปกติ ยิ้มอย่างอบอุ่น
“เซียนซิงหมัวกำลังจะไปราชสำนักรึ?”
ตวนมู่ชิงถามหยั่งเชิง
……………………………………………


[Go To Next Chapter]( ./152.md)