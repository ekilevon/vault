##บทที่ 1033: ชนะขาดลอย
ตรงปลายขอบพายุคลั่งแสงเทพสีทอง ต่างเผ่าพันธุ์ที่ทั่วร่างเกิดจากธาตุทอง ร่างกายเหลือน้อยกว่าครึ่งหนึ่ง
ฟู่!
พลังธาตุทองนั้นค่อยๆ สลายตัวไป เผยให้เห็นใบหน้าเซียนหมื่นปรากฏการณ์
‘เหมือนจะไม่ใช่ศรสังหารเทพที่แท้จริง ไม่เช่นนั้นแล้วข้าคงวิญญาณสูญสลายไปนานแล้ว!’
ดวงตาสองข้างเซียนหมื่นปรากฏการณ์อับแสงลงไป ลมหายใจอ่อนแรง
“ความแค้นครั้งนี้ ข้าจะต้องแก้แค้นให้จงได้!”
เซียนหมื่นปรากฏการณ์โกรธเกรี้ยวอย่างถึงที่สุด
เขาฝึกตนมาจนถึงตอนนี้ ยังไม่เคยบาดเจ็บสาหัสเช่นนี้มาก่อน หนำซ้ำยังถูกทำร้ายจากปฐมเซียนมนุษย์คนหนึ่งเท่านั้น
นอกจากนี้เซียนหมื่นปรากฏการณ์เองก็เพิ่งทะลวงขอบเขตเทวาเร้นลับชั้นต้นได้ไม่นานเท่าไหร่นัก ขอบเขตพลังยังไม่มั่นคง
อีกทั้งเขาเชื่อมั่นว่าจ้าวเฟิงไม่น่าจะมีสมบัติในระดับนี้อีก
ฟู่ แซ่ด!
เสวียนอ้าววายุอัสนีหมุนวนทั่วร่างของเขา เซียนหมื่นปรากฏการณ์โบยบินขึ้นอย่างรวดเร็ว ก่อนหายลับไปตรงขอบฟ้า
ดวงตาซ้ายของจ้าวเฟิงย่อมจับการหนีของเซียนหมื่นปรากฏการณ์ได้
แต่ในเวลานี้ อาการบาดเจ็บของเขาก็หนักหนาอย่างยิ่ง เสียปราณที่แท้จริงไปมากนัก อีกทั้งยังไม่แน่ด้วยว่าจะไล่ตามเซียนหมื่นปรากฏการณ์ได้ทัน
“พลังของศรสังหารเทพระดับล่างไม่เลวเลย!”
จ้าวเฟิงผงกศีรษะ
ถึงแม้สังหารเซียนหมื่นปรากฏการณ์ในขอบเขตเทวาเร้นลับชั้นต้นไม่ได้ แต่ถ้าเปลี่ยนเป็นเซียนเทวาเร้นลับชั้นสูงทั่วไป เมื่อเผชิญหน้ากับลูกศรนี้ ความเป็นไปได้ที่จะรอดชีวิตมีไม่ถึงหนึ่งส่วน
สิ่งสำคัญคือเนตรหมื่นปรากฏการณ์มีพลังในชั้นกายเนื้อที่แข็งแกร่ง ทั้งโจมตีและป้องกันพร้อมกัน
มิติหมื่นปรากฏการณ์ที่เต็มไปด้วยการแผดเผาและทะเลเพลิงโหมกระหน่ำ ลดทอนพลังของศรสังหารเทพระดับล่างไปมากมาย สุดท้ายยังมีเสวียนอ้าวหยินหยาง หรือเสวียนอ้าวระดับสูงสุดในพลังหมื่นปรากฏการณ์ คาดว่าเซียนหมื่นปรากฏการณ์เองก็เพิ่งจะใช้ได้
จ้าวเฟิงรีบใช้น้ำผึ้งไป่หยวนและทรัพยากรล้ำค่าในการรักษาอื่นๆ
ในเวลาเดียวกัน จ้าวเฟิงยังโคจร ‘วิชาหมื่นห้วงคิดเซียน’ และ ‘วิชาเทพคืนวิญญาณ’ เพื่อฟื้นฟูอาการบาดเจ็บของวิญญาณ
ถึงแม้ว่าเนตรหมื่นปรากฏการณ์จะส่งผลต่อกายเนื้อ แต่การโจมตีของเซียนสามารถทะลวงผ่านชั้นกายเนื้อ จนส่งผลกระทบต่อชั้นวิญญาณ
ซึ่งก็พูดได้ว่า จ้าวเฟิงแบกรับการโจมตีทุกครั้งของเซียนหมื่นปรากฏการณ์ ชั้นวิญญาณก็ต้องแบกรับอาการบาดเจ็บอยู่บางส่วน
……
บนสนามรบด้านนอกเมืองเหมิง ต่างเผ่าพันธุ์และเหล่ามนุษย์ที่กำลังทำศึกอึ้งอยู่เดิม มองพายุทำลายล้างที่สะเทือนฟ้าดินอยู่ไกลๆ ในใจสั่นสะท้าน ยากจะสงบลงได้
ในวินาทีนั้น เสวียนอ้าวพลังที่น่ากลัวทำให้สนามรบแห่งนี้มืดสลัว ผู้ที่ขอบเขตพลังต่ำจำนวนไม่น้อยกระอักเลือดออกมาและล้มตายไป
“ที่นั่นเกิดอะไรขึ้นกันแน่?”
ตาเฒ่าอิงใบหน้าค้างแข็ง ทอดสายตาไปยังที่ไกลๆ
‘สหายจ้าว เจ้าอย่าเป็นอะไรเชียว!’
องค์ชายเก้าพร่ำภาวนาในใจ
ถึงแม้การระเบิดที่ไกลออกไปนั้นน่ากลัวจนถึงขีดสุด แต่เขายังก็มีความหวังอยู่บ้าง
‘จ้าวเฟิง เจ้าจะตายไม่ได้!’
เถี่ยหงหลิงกังวล
ตอนนี้นางหยุดใช้พลังสายเลือดไปแล้ว กำลังรบลดลงฮวบฮาบ
แต่เซียนอั้นโหยวก็บาดเจ็บสาหัสพอควรจากการร่วมมือของนางและวานรทองสะท้านฟ้าสองตัว
“ผู้อาวุโสจ้าว!”
ลูกหลานตระกูลจีทั้งสามดวงตาพร่าเลือน
ในระหว่างทางที่เดินทางไปสนามรบ จ้าวเฟิงมักจะชี้แนะพวกเขา เมื่อมาถึงที่แล้วก็ดูแลเสมอ จุดนี้พวกเขาซาบซึ้งใจอย่างยิ่ง
“คิดไม่ถึงว่าเซียนหมื่นปรากฏการณ์จะระเบิดพลังที่แกร่งกล้าเช่นนี้ เจ้าเด็กนั่นต้องตายอย่างแน่นอน!”
หลังจากเซียนอั้นโหยวผู้ร่างกายสะบักสะบอมตื่นตระหนก ใบหน้าก็ฉายแววยินดี ต่อจากนี้ขอแค่รอให้เซียนหมื่นปรากฏการณ์เดินทางมา ทั้งหมดก็จะจบสิ้นลงแล้ว
“หึ กำลังรบที่แข็งแกร่งที่สุดของพวกเจ้าตายไปแล้ว พวกเจ้าแพ้แล้ว!”
บุตรมังกรวารีที่ห้ามีสีหน้าอำมหิต
เกิดการระเบิดที่น่ากลัวเช่นนี้ในที่ไกลๆ จากนั้นก็กลับสู่ความสงบ พิสูจน์ให้เห็นว่าการต่อสู้จบลงแล้ว เซียนหมื่นปรากฏการณ์กำลังจะกลับมา
ในใจของบุตรมังกรวารีที่ห้า เซียนหมื่นปรากฏการณ์ไม่มีทางพ่ายแพ้แน่นอน
ทางฟากมนุษย์เงียบงันและหมดหวัง ในใจของพวกเขา จ้าวเฟิงยื้อเซียนหมื่นปรากฏการณ์เอาไว้ได้คือสถานการณ์ที่ดีที่สุดของพวกเขาแล้ว จะเอาชนะเซียนหมื่นปรากฏการณ์ได้อย่างไรกัน
“ฮ่าๆ เจ้าพูดถึงข้างั้นหรือ?”
ในตอนนี้เอง เสียงเยาะเย้ยดังมาจากที่ไกลๆ ย้อนถามคำพูดเมื่อครู่ของบุตรมังกรวารีที่ห้า
ทั้งสนามรบเกิดเสียงฮือฮาอื้ออึง แววตานับหมื่นนับพันทอดมองไปที่ไกลๆ
ทางฟากต่างเผ่าพันธุ์ตื่นตะลึงอย่างยิ่งยวด ใบหน้าซีดเผือด นิ่งค้างไม่ไหวติง
“ทำไมถึงเป็นเจ้าไปได้? เซียนหมื่นปรากฏการณ์ล่ะ?”
บุตรมังกรวารีที่ห้าตัวสั่นสะท้าน มองจ้าวเฟิงอย่างไม่เชื่อสายตา
เหตุใดเป็นจ้าวเฟิงที่กลับมาถึงสนามรบ เป็นไปไม่ได้!
“แม้กระทั่งเซียนหมื่นปรากฏการณ์ยัง…”
เซียนอั้นโหยวกระอักเลือดสีดำออกมาทันที
เซียนหมื่นปรากฏการณ์ทะลวงถึงขอบเขตเทวาเร้นลับชั้นต้น แต่กลับกลายเป็นว่าขนาดเขายังพ่ายแพ้ไปแล้ว
ต่างเผ่าพันธุ์จำนวนไม่น้อยทอดสายตาไปที่ไกลๆ รอคอยให้เซียนหมื่นปรากฏการณ์ปรากฏกายขึ้น...
โฮกกก!
ฝูงสัตว์อสูรทั้งหมดของจ้าวเฟิงส่งเสียงต้อนรับกึกก้องเมื่อเห็นเขากลับมา
ในฟากของมนุษย์ก็ส่งเสียงร้องยินดีกันกระหึ่ม
“จ้าวเฟิงมีชีวิตรอดกลับมาด้วย!”
“ไม่ใช่สิ คิดไม่ถึงเลยจ้าวเฟิงจะเอาชนะเซียนหมื่นปรากฏการณ์ได้!”
“แม่ทัพจ้าวเฟิง!”
กำลังทหารทั้งหมดของฝ่ายมนุษย์ ถึงจะเห็นจ้าวเฟิงกลับมาด้วยตาตนเองก็ยังไม่อยากเชื่อว่าเป็นเรื่องจริง
“ผู้อาวุโสจ้าว!”
จีเทียนหมิงแห่งตระกูลจีและพวก ตะโกนเสียงดัง ตื้นตันใจเกินจะเอ่ย
“เหอะๆ ลึกล้ำเกินคาดเดาเหลือเกิน!”
ตาเฒ่าอิงเอ่ยได้เพียงเท่านี้ เพราะตั้งแต่แรกจนถึงตอนนี้ เขาไม่เคยอ่านจ้าวเฟิงได้เลยสักครั้ง
“โจมตีต่างเผ่าพันธุ์!”
จ้าวเฟิงมองพวกต่างเผ่าพันธุ์บนสนามรบด้วยใบหน้านิ่งเฉย
ถึงแม้จ้าวเฟิงในตอนนี้ดูอ่อนแออย่างมาก แต่คนที่สามารถเอาชนะเซียนหมื่นปรากฏการณ์ได้ ถึงจะอยู่ในสภาวะอ่อนแอ พวกเขาก็ไม่กล้าบุกทะลวงสังหารแน่
ต่างเผ่าพันธุ์พึ่งพาเซียนหมื่นปรากฏการณ์มากเกินไป ดังนั้นเมื่อสูญเสียเสาหลักนี้ จิตใจพวกเขาจึงหมดกำลังใจแล้ว
“เจ้ามนุษย์ที่เอาชนะเซียนหมื่นปรากฏการณ์ได้ จะต้องมีพลังอยู่ในขอบเขตเทวาเร้นลับชั้นสูงเป็นอย่างน้อย!”
เซียนอั้นโหยวพึมพำเสียงเบา
ขอบเขตเทวาเร้นลับชั้นสูงที่บาดเจ็บสาหัสคนหนึ่ง อย่างน้อยก็จะมีพลังของเทวาเร้นลับชั้นแรกเริ่ม หนำซ้ำจ้าวเฟิงผู้นี้ทำให้เซียนอั้นโหยวไม่กล้าผลีผลามตัดสินอะไร
“ถอยทัพเต็มกำลัง!”
เซียนอั้นโหยวถ่ายทอดคำสั่งให้กับทหารทันที
พวกต่างเผ่าพันธุ์ที่ตื่นตระหนกอยู่สละทุกอย่าง วิ่งหนีอย่างไม่สนใจอะไรทั้งสิ้น
“รีบหนีเถอะฝ่าบาท!”
เซียนอั้นโหยวมองบุตรมังกรวารีที่ห้า
ต่างเผ่าพันธุ์ทั้งหมดถอยทัพเต็มกำลังในทันที
“แม่ทัพจ้าวเฟิง ท่านเอาชนะเซียนหมื่นปรากฏการณ์ได้อย่างไร?”
“แม่ทัพจ้าวเฟิง รีบไปรักษาบาดแผลเถอะ!”
แม่ทัพขั้นจักรพรรดิของฝ่ายมนุษย์จำนวนไม่น้อยมองจ้าวเฟิงอย่างเป็นมิตร แววตาเต็มไปด้วยความนับถือ
“สหายจ้าว เจ้าไม่เป็นอะไรกระมัง!”
องค์ชายเก้าสาวเท้าไปข้างกายจ้าวเฟิง ไม่สนใจต่างเผ่าพันธุ์ที่หนีไป
จ้าวเฟิงเอาชนะเซียนหมื่นปรากฏการณ์ ตัวของเขาเองย่อมได้รับบาดเจ็บสาหัส
ในความคิดของฝ่ายมนุษย์ สามารถเอาชนะในศึกครั้งนี้ได้ก็เป็นเรื่องเหนือความคาดหมายอย่างมากแล้ว ดังนั้นพวกเขาจึงไม่สนใจต่างเผ่าพันธุ์ที่หนีไป
จ้าวเฟิงสีหน้าเคร่งขรึม ในดวงตาซ้ายมีคลื่นจิตวิญญาณวาบผ่าน
ฉับพลันทันใด เขาตีตราเนตรเทพจับเป้าหมายบนร่างจักรพรรดิสิบกว่าคนของพวกต่างเผ่าพันธุ์
ในวินาทีต่อมา ในมือของเขาพลันปรากฏธนูเก่าแก่สีเงินเข้ม
เปรี๊ยะ ฟึ่บ!
จ้าวเฟิงดึงสายธนูทันที ธนูแสงอัสนีสีชาดดอกหนึ่งพุ่งทะลวงอากาศ ปักลงบนทรวงอกของจักรพรรดิต่างเผ่าพันธุ์ผู้หนึ่ง
“ต้องเสียเวลาเพราะเซียนหมื่นปรากฏการณ์ แล้วยังไม่ได้สังหารเขาอีก จะต้องเก็บผลงานการรบมาให้ได้สักหน่อย!”
จ้าวเฟิงพึมพำเสียงเบา
แม่ทัพที่เอ่ยทักทายจ้าวเฟิงเหล่านั้น ต่างนิ่งงันไป
พวกเขาต่างคิดว่าจ้าวเฟิงบาดเจ็บสาหัส ถึงจะสู้รบไหวก็คงจะใช้พลังได้เพียงสองสามส่วนเท่านั้น
แต่ในตอนนี้ จ้าวเฟิงลงมือส่งๆ เพียงหนึ่งครั้งก็สามารถปลิดชีวิตจักรพรรดิต่างเผ่าพันธุ์คนหนึ่งได้
“แม่ทัพจ้าวเฟิงห้าวหาญไร้เทียมทานจริงๆ!”
แม่ทัพคนหนึ่งร้องขึ้น
“ฮ่าๆ บุกสังหารต่างเผ่าพันธุ์!”
องค์ชายเก้าหัวเราะเสียงดัง
จากแรงกระตุ้นของจ้าวเฟิง ฟากมนุษย์เริ่มเคลื่อนพลอีกครั้ง ตามล่าสังหารต่างเผ่าพันธุ์อย่างฮึกเหิม
“เจ้าเด็กนั่นยังสู้รบได้อีกหรือ?”
เซียนอั้นโหยวหวาดกลัวจับใจ
หลังจากเอาชนะเซียนหมื่นปรากฏการณ์ จ้าวเฟิงกลับยังเป็นฝ่ายลงมือก่อน สำแดงกำลังรบที่สูงส่ง ทำให้พวกต่างเผ่าพันธุ์เกิดเงาดำที่หนักอึ้งทาบทับในใจ
ฟึ่บ!
จ้าวเฟิงง้างสายธนูอีกครั้ง สังหารจักรพรรดิผู้หนึ่งไป
หลังต่อสู้กับเซียนหมื่นปรากฏการณ์ จ้าวเฟิงได้รับบาดเจ็บสาหัสก็จริง แต่ไม่ได้หนักหนาอย่างที่คิดกัน
อีกทั้งด้วยพลังฟื้นฟูจากกายสายฟ้าศักดิ์สิทธิ์ขั้นที่หกของจ้าวเฟิง บวกกับคุณสมบัติกายอมตะระดับต่ำและวายุอัสนีธาตุไม้เป็นต้น ขอแค่ไม่ได้รับบาดเจ็บถึงแก่นหลักก็จะฟื้นฟูได้อย่างรวดเร็ว
ในด้านวิญญาณ จ้าวเฟิงก็ฝึกฝน ‘วิชาเทพคืนวิญญาณ’ ด้วย
“สหายจ้าว เซียนหมื่นปรากฏการณ์นั่น…”
องค์ชายเก้าเข้ามาข้างกายจ้าวเฟิง ส่งกระแสจิตถาม
“หนีไปแล้ว!”
จ้าวเฟิงตอบง่ายๆ
เมื่อได้ยินคำพูดของจ้าวเฟิง องค์ชายเก้าพยักหน้า ถ้าหากเซียนหมื่นปรากฏการณ์ถูกจ้าวเฟิงสังหาร นั่นจะยิ่งเหลือเชื่อไปกว่าเดิม ถึงเขารายงานเรื่องนี้ต่อตำหนักรบมณฑลหลานก็ไม่น่าจะมีใครเชื่อกระมัง
“จ้าวเฟิง ครั้งนี้ผลงานการรบของเจ้าไม่น้อยเลย!”
องค์ชายเก้าเอ่ยยิ้มๆ
เขาย่อมได้ยินคำพูดของจ้าวเฟิงเมื่อครู่ที่บอกว่าต้องการเก็บสะสมผลงานการรบ
“อย่างแรก ฝูงสัตว์อสูรของเจ้า จะต่อสู้ในภาคพื้นดินหรือกลางอากาศก็มีผลงานดีเยี่ยมอย่างยิ่ง!”
ผลงานการรบโดยสัตว์อสูรของนักฝึกสัตว์ ย่อมต้องสะสมให้จ้าวเฟิงผู้เป็นนาย เมื่อครู่จ้าวเฟิงมองข้ามจุดนี้ไป
“อย่างที่สอง ถึงแม้เจ้าจะไม่ได้สังหารเซียนหมื่นปรากฏการณ์ แต่กลับบีบให้เขาต้องหนีไป ทำให้ศึกครั้งนี้ได้ชัยมา ผลงานการรบนี้ไม่น่าจะด้อยไปกว่าการสังหารกำลังรบขั้นเซียนผู้หนึ่ง!”
องค์ชายเก้าเอ่ยต่อ
อย่างไรเสียเซียนหมื่นปรากฏการณ์ก็ทะลวงขอบเขตเทวาเร้นลับชั้นต้น กำลังรบแข็งแกร่งเกินจะประมือ
เมื่อได้ยินคำพูดขององค์ชายเก้า จ้าวเฟิงชะงักไปเล็กน้อย หากคำนวณเช่นนี้ก็นับว่าพอได้
ดูไปแล้วศึกครั้งนี้มีวิธีเก็บผลงานการรบมากมาย จ้าวเฟิงที่ไม่ได้สังหารเซียนหมื่นปรากฏการณ์ ก็ยังสามารถสร้างผลงานระดับการปลิดชีพเซียนได้
ฟากมนุษย์ไล่ตามไม่นานนัก ก็กลับไปเฝ้าระวังเมืองดังเดิม
อย่างไรเสียบนสนามรบ กำลังทหารขององค์ชายเก้าก็ตกเป็นฝ่ายเสียเปรียบ สภาพของแต่ละคนก็ไม่ได้ดีอะไรนัก
หลังจากกลับมาถึงเมืองเหมิง องค์ชายเก้าก็รีบยึดเมือง พร้อมทั้งรายงานเรื่องราวของศึกคราวนี้ทั้งหมดต่อตำหนักรบมณฑลหลาน
สามวันต่อมา กำลังรบที่องค์ชายเก้าร้องขอไปเมื่อวันนั้นก็มาถึงเมืองเหมิง
“องค์รัชทายาท พวกท่านเอาชนะต่างเผ่าพันธุ์ได้แล้วหรือ?”
ผู้ที่เดินทางมาคือเซียนของเมืององค์ชายสิบสาม
ในตอนนั้นสถานการณ์คับขัน ถ้าหากส่งสารไปหาตำหนักรบมณฑลหลาน ไม่รู้ว่าต้องรอนานเท่าไหร่ถึงจะมีคนมา ด้วยเหตุนี้องค์ชายเก้าจึงทำได้เพียงขอความช่วยเหลือจากฝ่ายมนุษย์โดยรอบเมืองเหมิง
“ฮ่าๆ โชคดียิ่ง!”
องค์ชายเก้าหัวเราะเล็กน้อย ทำท่าทีคล้ายตอนนี้ยุ่งนัก ไม่มีเวลาพูดคุยกับเซียนคนนั้น
องค์ชายเก้าไม่ได้ส่งสารขอความช่วยเหลือไปให้องค์ชายสิบสาม แต่เมืองอื่นๆ ไม่มีใครส่งคนมาช่วย เห็นได้ชัดว่าสารขอความช่วยเหลือถูกขั้วอำนาจขององค์ชายสิบสามเก็บงำทำลายไป
ส่วนองค์ชายสิบสามย่อมไม่มีทางส่งคนมาช่วยองค์ชายเก้าได้เร็วเพียงนี้อยู่แล้ว
“ไม่เสียทีที่เป็นองค์ชายรัชทายาท ช่างมีบุญวาสนายิ่งนัก!”
ถึงเซียนผู้นี้เอ่ยอย่างนับถือ แต่ในใจเต็มไปด้วยความคลางแคลง
จากสารขอความช่วยเหลือขององค์ชายเก้าในตอนนั้น ผู้ที่นำกองกำลังต่างเผ่าพันธุ์บุกโจมตีน่าจะเป็นเซียนหมื่นปรากฏการณ์ เหตุใดองค์ชายเก้าจึงรักษาเมืองเอาไว้ได้!
แต่เซียนผู้นี้ก็ไม่ได้ถามอะไรมากนัก นำกำลังคนเร่งรุดกลับไปยังฐานที่มั่นขององค์ชายสิบสาม
…………………………..


[Go To Next Chapter]( ./271.md)