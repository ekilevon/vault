##บทที่ 1031: มิติหมื่นปรากฏการณ์
ความสามารถในการรัดตรึงศัตรูของเสวียนอ้าวธาตุดินอยู่เหนือเสวียนอ้าวธาตุไม้
อีกทั้งเสวียนอ้าวธาตุดินที่เซียนหมื่นปรากฏการณ์ควบคุมอยู่ค่อนข้างดั้งเดิม บริสุทธิ์อย่างมาก เมื่อบวกกับขอบเขตพลังเทวาเร้นลับชั้นต้นและการเพิ่มขึ้นของเสวียนอ้าวธาตุไฟ ทำให้จ้าวเฟิงที่อยู่ภายในนั้นแม้แต่จะขยับร่างกายก็ยังยากเย็นนัก
แต่หากเปลี่ยนเป็นปฐมเซียนทั่วไป เกรงว่าน่าจะถูกเสวียนอ้าวธาตุดินที่แฝงอยู่ในฝุ่นธุลีสีเหลืองเข้มนี้ฝังจนมิดแล้ว
จ้าวเฟิงใช้กายสายฟ้าศักดิ์สิทธิ์ขั้นที่หก ถึงสามารถแบกรับแรงกดดันของเสวียนอ้าวธาตุดินนี้เอาไว้ได้
“เสวียนอ้าวธาตุดิน ต้องเป็นขั้นต่อไปของ ‘วิชาวายุอัสนีห้าสาย’ ถึงจะมีที่เกี่ยวข้อง!”
จ้าวเฟิงไม่ชำนาญเสวียนอ้าวธาตุดินนัก ในชั่วพริบตาก็ถูกควบคุมจากเนตรหมื่นปรากฏการณ์ที่กระตุ้นเสวียนอ้าวธาตุดิน
“เหอะ ครั้งนี้เจ้าจะหนีไปได้อย่างไร?”
เซียนหมื่นปรากฏการณ์ยังคงรักษาท่าทีสูงสง่า หลุบตามองจ้าวเฟิง
“กระบี่จินรุ่ย!”
เซียนหมื่นปรากฏการณ์โบกมือ พลังศักดิ์สิทธิ์เทวาเร้นลับหลากสีพลันเปลี่ยนเป็นแสงสีทองสว่าง จากนั้นกลายเป็นกระบี่แหลมคมเจิดจ้าหลายพันเล่มพุ่งตรงไปยังจ้าวเฟิง
“แย่ล่ะ ถ้าโดนแทงก็จบเห่แน่!”
จ้าวเฟิงรู้สึกได้ถึงอันตรายที่ไม่เคยมีมาก่อน
กายสายฟ้าศักดิ์สิทธิ์ของเขาฝึกฝนไปจนถึงขั้นที่หก อย่างมากที่สุดก็พอจะต้านทานการโจมตีของเทวาเร้นลับชั้นแรกเริ่มทั่วไป
แต่เซียนหมื่นปรากฏการณ์ไปถึงเทวาเร้นลับชั้นต้น เสวียนอ้าวธาตุทองที่เขาปลดปล่อยออกมาค่อนข้างดั้งเดิมและบริสุทธิ์อย่างมาก ทั้งยังมีพลานุภาพเทียบเท่ากับขอบเขตเทวาเร้นลับชั้นสูงได้
ระดับการโจมตีของขอบเขตเทวาเร้นลับชั้นสูงสามารถทำให้จ้าวเฟิงสูญสลายเป็นเถ้าธุลีในทันที
เมี้ยว เมี้ยว!
ในเวลานี้เอง เจ้าแมวขโมยน้อยถือพลั่วโลหะออกมาจากมนตราอากาศ แต่มันก็ยังต้องแบกรับพันธนาการและแรงดึงดูดของเสวียนอ้าวธาตุดินเช่นกัน
“หืม แมว?”
เซียนหมื่นปรากฏการณ์ร้องอุทาน
เขาไม่รู้ว่าตอนนี้จ้าวเฟิงปล่อยแมวออกมาตัวหนึ่งเพราะมีเจตนาอะไร แต่เจ้าแมวตัวนี้ก็ไม่อาจสลัดเสวียนอ้าวธาตุดินของเขาทิ้งเหมือนกัน แล้วจะทำอะไรได้
เมี้ยว เมี้ยว!
เจ้าแมวขโมยตัวน้อยปรายตามองเซียนหมื่นปรากฏการณ์อย่างดูแคลน
ตุบ!
เจ้าแมวขโมยตัวน้อยขยับพลั่วโลหะอย่างทุลักทุเล
ทันใดนั้นเอง ฝุ่นธุลีสีเหลืองเข้มรอบกายจ้าวเฟิงสั่นเล็กน้อย พลังเสวียนอ้าวธาตุดินอ่อนกำลังลง
แรงกดดันต่อจ้าวเฟิงและเจ้าแมวขโมยลดลงไปมาก
ตุบ ตุบ!
ครั้งนี้เจ้าแมวขโมยตัวน้อยพอจะขยับได้เล็กน้อย ดังนั้นมันจึงใช้พลั่วขุดอย่างรุนแรงหลายครั้ง แล้วจึงมุดเข้าไปในมนตราอากาศ
ครืน!
ฝุ่นธุลีสีเหลืองเข้มที่ล่องลอยในอากาศสั่นสะเทือนทันใด
“อะไรกัน? พลั่วนั่น!”
สีหน้าเซียนหมื่นปรากฏการณ์ตื่นตะลึง
คิดไม่ถึงว่าพลั่วโลหะธรรมดาในมือของเจ้าแมวตัวนี้ จะสามารถทำลาย ‘ฝุ่นธุลีเหลือง’ และส่งผลกระทบต่อพลังของเสวียนอ้าวธาตุดินได้
วิ้ง แซ่ด!
จ้าวเฟิงโคจรกายสายฟ้าศักดิ์สิทธิ์สุดแรง ผสานเข้ากับวายุอัสนีธาตุไฟ ระเบิดฝุ่นธุลีสีเหลืองรอบกายเป็นผุยผงอย่างรวดเร็ว
ฟุ่บ ฟุ่บ ฟุ่บ!
และในตอนนี้ กระบี่แหลมคมสีทองที่ส่องสว่างหลายพันเล่มบินมาอย่างเร็วรี่
“อัสนีบาตคุ้มกาย!”
จ้าวเฟิงไม่พูดพร่ำทำเพลง โคจรกลยุทธ์ป้องกันของกายสายฟ้าศักดิ์สิทธิ์ และในเวลาเดียวกันก็ใช้การป้องกันจากหอกจักรพรรดิเหมันต์ต้านทานด้วย
ตุบ โครม!
กระบี่แหลมคมสีทองปะทะบนอัสนีบาตคุ้มกาย แล้วหลอมเข้าไปอย่างรวดเร็ว
“แรงทะลุผ่านแข็งแกร่งนัก!”
จ้าวเฟิงร้องเสียงหลง ไม่เสียทีที่เป็นการโจมตีของเสวียนอ้าวธาตุทอง บริสุทธิ์และแข็งแกร่ง สำแดงคุณลักษณะของ ธาตุทองออกมาจนถึงขีดสุด
โครม แซ่ด แซ่ด!
อัสนีบาตคุ้มกายของจ้าวเฟิงปริร้าว อัสนีบาตโต้กลับที่รุนแรงพลันกระจายออกไป
แต่ในวินาทีต่อมา กระบี่ทองที่เปล่งแสงสายฟ้าแวววับก็ปรากฏเสวียนอ้าวสายฟ้า แสงคุ้มกันร่างกายลดลงไปมากกว่าครึ่ง
“หึ การโจมตีของข้าสามารถเปลี่ยนธาตุไปได้เรื่อยๆ เมื่ออยู่ภายใต้การควบคุมของเนตรหมื่นปรากฏการณ์!”
เซียนหมื่นปรากฏการณ์แค่นเสียงเย็น
หลังกระบี่คมสีทองนับไม่ถ้วนทะลุผ่านอัสนีบาตคุ้มกาย ก็ถูกม่านน้ำอันเกิดจากหอกจักรพรรดิเหมันต์ขวางไว้อีกที
และเป็นไปอย่างที่คิด เมื่อกระบี่ทองทะลุผ่านเกราะรบจักรพรรดิเหมันต์ มันจะตรงดิ่งไปหากายสายฟ้าศักดิ์สิทธิ์ของจ้าวเฟิง
“เปลี่ยนวารีเป็นเหมันต์!”
เกราะรบม่านน้ำบนผิวกายจ้าวเฟิงกลายเป็นน้ำแข็งทันที จากนั้นแผ่พลังที่หนาวเหน็บออกมา เตรียมจะลดทอนพลังของกระบี่แหลมคมสีทอง
ทว่าเป็นอย่างที่จ้าวเฟิงคิด ในกระบี่ทองทะลักเสวียนอ้าวเหมันต์ออกมา มองข้ามการขัดขวางจากเกราะรบจักรพรรดิเหมันต์ และมุ่งไปแทงร่างจ้าวเฟิง
“มิติส่วนตัววายุอัสนี!”
ในช่วงเวลาหน้าสิ่วหน้าขวานนี้เอง พลังพายุคลั่งสายฟ้าที่เก่าแก่แผ่ขยายด้านหลังจ้าวเฟิง ห่อหุ้มร่างเขาเอาไว้จนหมดสิ้น กลายเป็นลูกทรงกลมสีดำสนิท
เคร้ง เคร้ง!
กระบี่แหลมคมสีทองจำนวนนับไม่ถ้วนกระทบบนโลกมิติส่วนตัวป้องกันของจ้าวเฟิง
จ้าวเฟิงควบคุมโลกมิติส่วนตัววายุอัสนีสุดแรง จนสุดท้ายหลบหลีกเคราะห์ครั้งนี้ไปได้
วูบ!
จ้าวเฟิงยังคงอกสั่นขวัญหาย หากไม่ได้อัสนีบาตคุ้มกายและเกราะรบจักรพรรดิเหมันต์ลดทอนพลังกระบี่ทอง ต่อให้เป็นโลกมิติส่วนตัววายุอัสนีของเขาก็คงจะยันเอาไว้ไม่ไหว
พลานุภาพการโจมตีของเสวียนอ้าวธาตุทองด้อยกว่าเสวียนอ้าวแห่งสายน้ำ แต่พลังในการทะลุผ่านกลับแข็งแกร่งกว่ามาก พลังในการตัดเหนือกว่าเสวียนอ้าววายุด้วยซ้ำไป
“เป็นมิติส่วนตัวที่สมจริงนัก!”
เซียนหมื่นปรากฏการณ์ตกตะลึง
ด้วยความสามารถในการควบคุมปรากฏการณ์ธรรมชาติของเซียนหมื่นปรากฏการณ์ จึงมองความไม่ธรรมดาของโลกมิติส่วนตัววายุอัสนีของจ้าวเฟิงออกได้อย่างง่ายดาย
หากเป็นโลกมิติส่วนตัวทั่วไป ไม่มีทางจะต้านทานการโจมตีจากเสวียนอ้าวทองของเขาได้แน่
“เช่นนั้นก็ให้ข้าบดโลกมิติส่วนตัวของเจ้าให้เละไปเลยแล้วกัน!”
เซียนหมื่นปรากฏการณ์แค่นเสียงเย็น โบกมืออีกครั้ง พลังศักดิ์สิทธิ์หมื่นปรากฏการณ์ถาโถมไปทั่วฟ้าดิน
“พายุกระบี่ทอง!”
ฟึ่บ ฟึ่บ!
แสงสีทองพลันสว่างวาบ เงากระบี่ทองมากมายหมุนวนกลางฟ้า จนเหมือนกลายเป็นโลกของแสงกระบี่สีทอง
กระบี่ทองเหล่านี้แหลมคมเกินจะเปรียบ มองข้ามทุกการกีดขวาง เคลื่อนไหวอยู่ในฟ้าดิน
ฟึ่บ ฟึ่บ ฟึ่บ!
กระบี่ทองทั้งหมดหันปลายแหลมคมมาที่จ้าวเฟิง และพุ่งแทงมาในทันที
“นี่มัน…”
จ้าวเฟิงเบิกตากว้าง มองฟ้าดินรอบกาย
เมื่อเผชิญหน้ากับการโจมตีจากเสวียนอ้าวทองที่น่ากลัวเช่นนี้ โลกมิติส่วนตัววายุอัสนีไม่มีทางตั้งรับเอาไว้ได้ อีกทั้งตัวมันเองยังจะเสียหายด้วย
แต่เสวียนอ้าววายุอัสนีธาตุน้ำ ไม้ และไฟของจ้าวเฟิงไม่มีผลอะไรกับการโจมตีของเซียนหมื่นปรากฏการณ์
นี่เท่ากับว่าเซียนหมื่นปรากฏการณ์ไม่ได้ใช้ธาตุลม สายฟ้า น้ำ และไฟในการจู่โจมจ้าวเฟิง เพราะจ้าวเฟิงมีแรงต้านทานพลังเสวียนอ้าวเหล่านี้อยู่ในระดับหนึ่ง
“หรือบางที แบบนี้ก็อาจจะได้…”
จ้าวเฟิงรับรู้ถึงโลกแสงสีทองของกระบี่ ทำให้เขาหวนนึกถึงในหอคอยดาราม่วงชั้นที่เก้า จ้าวเฟิงใช้ ‘แสงส่องทะลุ’ แยกส่วนภาพเหตุการณ์หมอกสีม่วง
จ้าวเฟิงเก็บโลกมิติส่วนตัววายุอัสนีทันที
วิ้ง!
ในดวงตาซ้ายผุดคลื่นสีทองเส้นหนึ่งออกมา คลื่นทองนี้มาจากลูกกลมสีทองลึกลับ ไม่มีธาตุใดๆ อยู่ภายใน
คลื่นสีทองเส้นนี้ถูกควบคุมจากจ้าวเฟิง มันหมุนวนอยู่กลางอากาศรอบหนึ่ง แล้วจึงเกิดเป็นเกราะแสงสีทองอ่อน ห่อหุ้มร่างจ้าวเฟิงเอาไว้ภายใน
“เสวียนอ้าวแห่งแสง?”
เซียนหมื่นปรากฏการณ์อึ้งไป แววตาเพ่งมอง
แต่ว่าเนตรหมื่นปรากฏการณ์ของเขาไม่มีปฏิกิริยาโต้ตอบใดๆ กับสิ่งที่เกิดขึ้นตรงหน้า
เรียกได้ว่าระลอกสีทองที่ปลดปล่อยจากดวงตาซ้ายของจ้าวเฟิงไม่มีเสวียนอ้าวแสง แต่ก็ยังมีอีกความเป็นไปได้หนึ่งคือ เนตรหมื่นปรากฏการณ์ของเขาไม่สามารถควบคุม ‘แสง’ ได้
“อาศัยแค่สิ่งนี้ จะมาต้านทาน ‘พายุกระบี่ทอง’ ของข้างั้นหรือ?”
เซียนหมื่นปรากฏการณ์หัวเราะเยาะ
ระลอกคลื่นสีทองที่จ้าวเฟิงแผ่ออกมาไม่มีธาตุใดแฝงอยู่ ทั้งยังไม่มีคลื่นของปราณแท้จริงที่แข็งแกร่งมากนัก แล้วจะมีประโยชน์อะไร?
“แบบนี้ยังไม่พอ!”
แววตาของจ้าวเฟิงแน่วแน่
ความสามารถในการแยกส่วนของเขา หากคิดจะแยกส่วนสิ่งของยังต้องใช้เวลาจัดการช่วงหนึ่ง
แต่เกรงว่า ‘แสงส่องทะลุ’ ชั้นนี้ยังไม่ทันจะแยกส่วนกระบี่แหลมคมสีทอง จ้าวเฟิงก็คงโดนแทงจนเละแล้ว
ครืน!
จ้าวเฟิงรีบโคจรปราณที่แท้จริงและเลือดลม กระตุ้นกายสายฟ้าศักดิ์สิทธิ์ไปจนถึงขีดสูงสุด แก่นแท้พลังที่โหมซัดบ้าคลั่งกระจายออกมา
แก่นแท้พลังสายฟ้าศักดิ์สิทธิ์และระดับขั้นชีวิตไม่ถูกควบคุมจากเนตรหมื่นปรากฏการณ์
หนำซ้ำตั้งแต่จ้าวเฟิงฝึกตนใหม่มา ยังดูดซึมกลิ่นอายห้วงฝันบรรพกาลไปแล้วเป็นจำนวนมาก กินผลไม้ในห้วงฝันบรรพกาลไปนับไม่ถ้วน ด้วยเหตุนี้พลังกายสายฟ้าศักดิ์สิทธิ์ที่ระเบิดออกมาสุดกำลังจึงแข็งแกร่งอย่างยิ่ง
เปรี๊ยะ ฟุ่บ!
ฟ้าดินรอบบริเวณ ในตอนที่กระบี่แหลมคมสีทองกำลังจะแทงร่างจ้าวเฟิง ก็ถูกแก่นแท้พลังดั้งเดิมที่ช่างกำเริบเสิบสานขัดขวางไว้หลายส่วน ความเร็วจึงลดลงไป
ฟู่!
และในวินาทีนี้เอง การแยกส่วนของ ‘แสงส่องทะลุ’ จึงเริ่มขึ้น
“เหอะ เสวียนอ้าวทองบริสุทธิ์!”
จ้าวเฟิงอดหัวเราะไม่ได้ ถึงแม้โครงสร้างอณูจุดของกระบี่แหลมคมสีทองจะหนาแน่นเกินจะเปรียบ แต่เพราะเกิดขึ้นจากธาตุประเภทเดียว บริสุทธิ์อย่างมาก จึงทำให้โครงสร้างของจุดเป็นหนึ่งเดียวกันหมด
จ้าวเฟิงเพิ่งพบว่ายิ่งสิ่งของมีเพียงหนึ่งเดียว ความยากในการแยกส่วนของเขาก็จะยิ่งน้อยลง
วิ้ง!
เกราะแสงจากคลื่นสีทองอ่อนบนร่างของจ้าวเฟิงกระจายออกด้านนอกในทันที
ฟู่!
ทุกแห่งหนที่ระลอกสีทองผ่าน กระบี่จินรุ่ยพลันสูญสลายไปจนหมดสิ้น
ฟ้าดินรอบบริเวณกลับคืนสู่ภาวะปกติ
“อะไรกัน?”
เซียนหมื่นปรากฏการณ์อุทานตกใจ
เดิมเขาคิดว่าจ้าวเฟิงคงจะต้องตายจากกระบวนท่านี้ของเขาอย่างแน่นอน
อีกทั้งเสวียนอ้าวในฟ้าดินทั้งหมดถูกเขาควบคุมเอาไว้แล้ว จ้าวเฟิงคิดจะใช้สมบัติข้ามมิติก็ยิ่งเป็นไปไม่ได้
แต่ในวินาทีนั้น การโจมตีเสวียนอ้าวธาตุทองจำนวนมหาศาลที่เขาปลดปล่อยออกมากลับสูญสลายไปในอากาศเช่นนี้
ทำให้เขาไม่อาจเข้าใจได้
“ไม่ใช่สิ พลังธาตุทองยังอยู่ในฟ้าดินนี่!”
เซียนหมื่นปรากฏการณ์เพ่งสายตามอง
เขาสัมผัสได้ว่าพลังธาตุทองกลุ่มนั้นยังคงอยู่ในฟ้าดิน เพียงแต่เมื่อเนตรหมื่นปรากฏการณ์คิดจะควบคุมพวกมันกลับยากเย็นอย่างยิ่งยวด
สีหน้าเซียนหมื่นปรากฏการณ์มืดทะมึนยิ่ง
เสวียนอ้าวทั้งห้า รวมไปถึงพลังธาตุพวกวายุอัสนีเหมันต์ต่างๆ จ้าวเฟิงกลับมีวิธีคลี่คลายพวกมัน!
‘ในที่สุดก็เจอวิธีควบคุมพลังของเขาแล้ว!’
จ้าวเฟิงถอนหายใจน้อยๆ
ขอแค่เป็นพลังเพียงธาตุเดียว จ้าวเฟิงก็สามารถจัดการมันได้อย่างสบายๆ
ทว่า เมื่อจ้าวเฟิงใช้ความสามารถแยกส่วนจะสิ้นเปลืองทั้ง ‘แสงส่องทะลุ’ และยังสิ้นเปลืองพลังดวงตาด้วย
แต่การใช้พลังหมื่นปรากฏการณ์ของเซียนหมื่นปรากฏการณ์แสนจะน้อยนิด ต่อให้พลังหมื่นปรากฏการณ์ถูกใช้จนหมดไป เซียนหมื่นปรากฏการณ์อาศัยความเข้าใจที่เขามีต่อปรากฏการณ์ต่างๆ ในฟ้าดิน ก็ยังควบคุมพลังในธรรรมชาติได้อย่างง่ายดาย
“เจ้ามนุษย์ เจ้ารนหาที่เอง!”
เส้นเกลียวบนดวงตาสองข้างของเซียนหมื่นปรากฏการณ์หมุนวนทันที
ในวินาทีนั้น ฟ้าดินทั้งหมดเหมือนกำลังสั่นไหว เสวียนธาตุต่างๆ ทะลักเข้ามาในอากาศ โลกทั้งใบประหนึ่งกำลังจะพังทลายลงไป
“มิติหมื่นปรากฏการณ์!”
พรึ่บ!
รอบตัวของจ้าวเฟิงและเซียนหมื่นปรากฏการณ์ปรากฏม่านแสงหลากสีขึ้น ค่อยๆ โอบล้อมคนทั้งสองเอาไว้ภายใน
“ไม่ดีแล้ว มิติที่แฝงอยู่ภายในเนตรหมื่นปรากฏการณ์ พลังดั้งเดิมของเนตรชนิดนี้!”
จ้าวเฟิงใจสั่นระรัว
เขามีความเข้าใจต่อแปดเนตรเทพเจ้าอย่างลึกซึ้ง ไม่ว่าจะเป็นเนตรเทพเจ้าชนิดใด หรือดวงตาที่เป็นมรดกสืบทอด ก็จะมีมิติแห่งหนึ่งแฝงอยู่ทั้งสิ้น
ยกตัวอย่างเช่นมิติมรณะของเนตรมรณะ วัฏสงสารแห่งความตายของเนตรสังสารวัฏ ห้วงฝันบรรพกาลในดวงตานิรนามของจ้าวเฟิง
มิติทุกประเภทในดวงตาเหล่านี้ต่างมีความสามารถและประโยชน์ที่แตกต่างกันออกไป แต่วัฏสงสารแห่งความตาย มิติมรณะ รวมไปถึงห้วงฝันบรรพกาลอยู่ในประเภทช่วยเหลือ
ทว่ามิติหมื่นปรากฏการณ์ของเนตรหมื่นปรากฏการณ์กลับถูกปลดปล่อยออกมา แสดงให้เห็นว่ามันเป็นมิติประเภทโจมตี
“มิติหมื่นปรากฏการณ์เหมือนกับโลกมิติส่วนตัวของข้า แต่กลับหลอมรวมกับสภาพแวดล้อมใดก็ได้อย่างง่ายดายยิ่ง!”
เซียนหมื่นปรากฏการณ์ลอยอยู่ในมิติของตน มองไปที่จ้าวเฟิงเหมือนมองคนที่ตายแล้วอย่างนั้น
“นี่ก็คือมิติหมื่นปรากฏการณ์?”
จ้าวเฟิงตกใจ มองไปรอบๆ มิติหลากสีแห่งนี้
พูดได้ว่า เซียนหมื่นปรากฏการณ์ไม่มีความจำเป็นต้องสร้างโลกมิติส่วนตัวเลยแม้แต่น้อย ขอแค่ปลุกพลังดั้งเดิมของเนตรหมื่นปรากฏการณ์ ก็สามารถใช้โลกมิติส่วนตัวแห่งนี้ได้
อนึ่ง โลกมิติส่วนตัวของเซียนมีพลังแห่งกฎเกณฑ์ที่แข็งแกร่งเกินไป จึงไม่สามารถหลอมรวมเข้ากับดินแดนทวีปได้
มิติหมื่นปรากฏการณ์กลับไม่เป็นอย่างนั้น มันอาศัยพลังธรรมชาติในฟ้าดิน จึงแทบจะผสานรวมกับที่ไหนๆ ก็ได้
............................


[Go To Next Chapter]( ./269.md)