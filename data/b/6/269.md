##บทที่ 1032: พลานุภาพของลูกธนู
หน้าเมืองเหมิง มนุษย์และพวกต่างเผ่าพันธุ์ต่อสู้กันสุดแรง
การจากไปของเซียนหมื่นปรากฏการณ์ทำให้พลังเหมันต์ตรงนั้นค่อยๆ ลดน้อยถอยลงไป
ทางฟากองค์ชายเก้าที่ใช้ค่ายกลป้องกันคุ้มกันเมืองเอาไว้สุดความสามารถ ก็พลิกสถานการณ์เสียเปรียบได้ทีละน้อย แม้ไม่ได้เปรียบอะไรมาก แต่อย่างน้อยก็พอจะสามารถประคับประคองสถานการณ์ให้นิ่งได้
‘พลังของหญิงตระกูลเถี่ยนางนี้แข็งแกร่งเหลือเกิน!’
เซียนอั้นโหยวอุทานในใจ
เขาที่ถูกวานรทองสะท้านฟ้าสองตัวและเถี่ยหงหลิงตรึงกำลังไว้ ในตอนนี้ตกเป็นฝ่ายเสียเปรียบ
วานรทองสะท้านฟ้าสามารถต้านทานการโจมตีจากพลังศักดิ์สิทธิ์ของเซียนอั้นโหยว เถี่ยหงหลิงซุ่มหาโอกาสและลอบโจมตี จึงรับมือกับเซียนอั้นโหยวได้เป็นอย่างดี
“แต่สายเลือดเพลิงมารโลหิตคงอยู่ได้ไม่นาน หญิงตระกูลเถี่ยนางนี้ก็คงจะทนไม่ได้นานเท่าไหร่!”
เซียนอั้นโหยวหัวเราะเสียงเย็น เมื่อไม่มีเถี่ยหงหลิง เขาก็ยังพอจัดการเก็บวานรทองสะท้านฟ้าสองตัวนี้ได้
อีกทั้งเขาไม่จำเป็นต้องสู้สุดแรง ขอแค่เซียนหมื่นปรากฏการณ์กลับมา ทั้งหมดนี้ก็จะจบลงอย่างง่ายดาย
ทว่าในเวลาเดียวกัน เซียนอั้นโหยวเองก็ประหลาดใจ ว่าเหตุใดเซียนหมื่นปรากฏการณ์ถึงยังจัดการผู้ถูกเลือกมนุษย์ผู้นั้นไม่ได้
‘พลังสายเลือดกำลังลดลง!’
เถี่ยหงหลิงเองก็รู้ว่าตนเองทนต่อไปได้ไม่นานเท่าไหร่นัก
พลังในแต่ละด้านของเซียนอั้นโหยวแข็งแกร่งอย่างยิ่ง ทั้งโจมตีป้องกัน ทันทีที่พลังสายเลือดของนางถูกใช้ไปจนหมดก็จะต้องพ่ายแพ้แน่นอน
“กายหยกสีชาด!”
พลังอำนาจเถี่ยหงหลิงกระเทือนรุนแรง กายหยกเพลิงปล่อยระลอกแสงสีแดงสว่างออกมา ประหนึ่งอาบเพลิงเกิดใหม่ จู่ๆ ก็เกิดพลังกายที่ร้อนแรงขึ้นมา ทำให้พายุหิมะในฟ้าดินถูกหลอมละลายหายไปทันที พลังเพลิงร้อนระอุกระจายออกไปทั่วทั้งแปดทิศ
กายหยกสีชาดและสายเลือดเพลิงมารโลหิต วิชาฝึกกายที่สมบูรณ์แบบทั้งสองอย่างสอดประสาน สามารถกระตุ้นความพิเศษของสายเลือดเพลิงมารโลหิตออกมาจนถึงขีดสุดได้
พรึ่บ!
เถี่ยหงหลิงประหนึ่งนกเพลิงสีแดงตัวหนึ่ง ทะยานไปหาเซียนอั้นโหยว ส่วนวานรทองสะท้านฟ้าสองตัวด้านข้างก็โคจรพลังสายเลือดบรรพกาล
“หึ รัชทายาทแห่งต้าเฉียนก็ไม่เท่าไหร่!”
ดาบโค้งวารีมรกตในมือบุตรมังกรวารีที่ห้าปะทะกับองค์ชายเก้า
อากาศหนาวเหน็บสุดขีด ส่งผลเพิ่มกำลังรบและพลังสายเลือดของเขาได้ในระดับหนึ่ง
“มังกรกลายร่าง!”
ทั่วร่างของบุตรมังกรวารีที่ห้าผุดม่านน้ำสีฟ้าชั้นหนึ่ง ก่อนจะเปลี่ยนเป็นมังกรวารีสีฟ้าตัวใหญ่อย่างรวดเร็ว ทั่วร่างรายล้อมด้วยระลอกสายน้ำที่หนาวเหน็บ บินตรงไปที่องค์ชายเก้า
“เหอะ ชะตามังกรป้องกัน!”
องค์ชายเก้ารีบรวมพลังชะตามังกร เปลี่ยนพลังชะตามังกรมาเพิ่มความพิเศษให้ร่างกาย ในมือกำกระบี่อัสนีครามตั้งรับบุตรมังกรวารีที่ห้า
ส่วนสตรีผู้ถูกเลือกต่างเผ่าพันธุ์อีกสองคน กำลังหัวหมุนรับมือฝูงสัตว์อสูรบางส่วนของจ้าวเฟิง
ราชาหมาป่าสายลมแห่งฝูงหมาป่าสายลม เมื่อได้รับการฟูมฟักดูแลจากทรัพยากรของจ้าวเฟิง พลังจึงเพิ่มขึ้นอย่างรวดเร็ว นำหมาป่าสายลมทรงพลังหลายตัวต่อสู้กับหญิงเผ่ามนุษย์เหยี่ยวได้
ส่วนฝูงแมงป่องริ้วดำและฝูงงูน้ำแข็งหัวแดงของจ้าวเฟิงไม่ได้รับผลกระทบใดๆ จากอากาศที่หนาวเหน็บ ถึงขั้นที่ยังสามารถปลดปล่อยกำลังรบที่แข็งแกร่งมากยิ่งขึ้น ด้วยเหตุนี้ถึงสามารถประคองสถานการณ์รบของภาคพื้นดินได้
แต่ทันใดนั้นเอง สภาพอากาศหนาวเหน็บรอบด้านเกิดการปั่นป่วน พลังหมื่นปรากฏการณ์ที่น่ากลัวเขย่าทั่วทั้งแปดทิศ
เมฆดำทะมึนหมุนตลบบนฟ้า บางคราวก็พ่นมังกรเพลิงหรือสายฟ้าออกมา ฟ้าดินสะเทือนเลือนลั่น พื้นดินแตกออกเป็นเสี่ยง สายน้ำไหลหลาก บางแห่งหนักกว่านั้น จู่ๆ ก็ผุดต้นไม้สูงเสียดฟ้าขึ้นมานับไม่ถ้วน
“นี่มัน? เซียนหมื่นปรากฏการณ์คงจะเปิดมิติหมื่นปรากฏการณ์!”
เซียนอั้นโหยวที่กำลังถูกเถี่ยหงหลิงและวานรทองสะท้านฟ้าโจมตีจนถอยร่นไปเรื่อยๆ อุทานอย่างตกใจ
ในฐานะที่เป็นเผ่าพันธุ์ครึ่งมนุษย์ เขาพอจะเคยได้ยินเรื่องของเหตุการณ์นี้มาบ้าง
ตอนที่มิติหมื่นปรากฏการณ์ปรากฏขึ้นมา พลังหมื่นปรากฏการณ์ดั้งเดิมที่ทะลักออกจากภายในนั้นมีพลานุภาพที่น่ากลัวในการแปลงฟ้าเปลี่ยนดิน
‘จ้าวเฟิง จะต้องแบกรับเอาไว้ให้ได้!’
ตาเฒ่าอิงพร่ำภาวนาในใจ
ระลอกพลังที่เหลือจากการต่อสู้ของเซียนหมื่นปรากฏการณ์ ยังสามารถเปลี่ยนแปลงสภาพฟ้าดินได้ถึงขนาดนี้ คิดไม่ออกเลยว่าจ้าวเฟิงที่กำลังต่อสู้กับเซียนหมื่นปรากฏการณ์ จะต้องเผชิญกับพลังที่น่าพรั่นพรึงมากขนาดไหน
ตอนนี้ ในมิติหมื่นปรากฏการณ์ที่มีแสงศักดิ์สิทธิ์หลากสีไหลวน
“เมื่ออยู่ในมิติหมื่นปรากฏการณ์ เกรงว่าพลังของเซียนหมื่นปรากฏการณ์จะแข็งแกร่งยิ่งขึ้น!”
จ้าวเฟิงใจหนักอึ้ง รู้สึกได้ว่าทุกสรรพสิ่งรอบกายกำลังต่อต้านเขา แม้กระทั่งไอสวรรค์ในฟ้าดินธรรมดา จ้าวเฟิงยังไม่อาจจะควบคุมได้
“โลกมิติส่วนตัววายุอัสนี!”
พลังสายฟ้าพายุคลั่งที่เก่าแก่ แผ่พวยพุ่งออกจากบริเวณหลังจ้าวเฟิง พุ่งไปปะทะกับปราการหลากสีรอบตัว ลองต่อกรกับมิติหมื่นปรากฏการณ์เพื่อทำลายมิติแห่งนี้
“หึ ก็แค่มิติส่วนตัวของปฐมเซียน จะมาเทียบเคียงกับมิติดั้งเดิมในเนตรหมื่นปรากฏการณ์ได้อย่างไร!”
เซียนหมื่นปรากฏการณ์รู้สักขบขันกับพฤติกรรมของจ้าวเฟิง
แต่ก็ต้องยอมรับว่าโลกมิติส่วนตัวของจ้าวเฟิงแกร่งกล้าอย่างยิ่ง
“ฝ่ามือสายฟ้าทลายนภา ฝ่ามือพิฆาตโลกา!”
จ้าวเฟิงโคจรวายุอัสนีธาตุไฟและแก่นแท้พลังสายฟ้าศักดิ์สิทธิ์ ให้พวกมันมาเกาะกลุ่มรวมตัวบนฝ่ามือขวา
เขาย่อมไม่คาดหวังว่าโลกมิติส่วนตัววายุอัสนีจะสามารถทำลายมิติหมื่นปรากฏการณ์ได้
แต่ในตอนนั้นเอง จ้าวเฟิงปลดปล่อยฝ่ามือสายฟ้าทลายนภาในมิติหมื่นปรากฏการณ์ อานุภาพควรจะยิ่งทรงพลัง แต่เขาก็ยังสงสัยอยู่ว่าตนเองจะส่งผลกระทบใดต่อมิติหมื่นปรากฏการณ์ได้หรือไม่
โครม!
ฝ่ามือของจ้าวเฟิงกดลงด้านล่าง ในเวลาเดียวกัน พลังของโลกมิติส่วนตัววายุอัสนีก็รวมตัวกันโจมตีลงไป
โครม บึ้ม!
ฝ่ามือแสงอัสนีสีทองแดงขนาดยักษ์ของจ้าวเฟิงแทรกตัวเข้าไปภายในมิติหมื่นปรากฏการณ์ ระเบิดพลังที่แข็งกล้าที่สุดออกมา
แต่มิติหมื่นปรากฏการณ์ก็ยังไม่มีการเปลี่ยนแปลงสักเท่าไหร่ ฝ่ามือของจ้าวเฟิงเสมือนดำดิ่งลงไปในมหาสมุทร สูญหายไร้ร่องรอย
แต่ทันใดนั้นเอง เซียนหมื่นปรากฏการณ์ร้องลั่น
“อั๊ก เจ้าเด็กนี่…”
นัยน์ตาสองข้างของเซียนหมื่นปรากฏการณ์มีเลือดไหลออกมา
“ที่แท้เป็นแบบนี้ เมื่อข้าทำลายมิติหมื่นปรากฏการณ์ก็เท่ากับทำร้ายเนตรหมื่นปรากฏการณ์ให้บาดเจ็บด้วย!”
จ้าวเฟิงกระจ่างแจ้ง
“เจ้าตายซะ!”
เซียนหมื่นปรากฏการณ์โกรธเกรี้ยวอย่างยิ่ง
เดิมเขาคิดว่าจ้าวเฟิงจะทำอะไรไม่ได้ทั้งสิ้นภายในมิติหมื่นปรากฏการณ์ แต่เมื่อครู่วิชาฝ่ามือที่จ้าวเฟิงปลดปล่อยออกมาสร้างความเสียหายแก่เนตรหมื่นปรากฏการณ์ของเขาได้ระดับหนึ่ง
ครืน!
คล้อยหลังความเกรี้ยวกราดของเซียนหมื่นปรากฏการณ์ เขารีบโคจรมิติหมื่นปรากฏการณ์ เสวียนอ้าวขั้นสูงสุดที่ไม่อาจต้านทานแผ่กระจายรอบบริเวณ
ในมิติหมื่นปรากฏการณ์ เสวียนอ้าวธรรมชาติแต่ละประเภทกลายเป็นสภาวะที่แตกต่างกัน จากนั้นโจมตีไปที่จ้าวเฟิง
จ้าวเฟิงรู้สึกได้ เหมือนกับฟ้าดินทั้งหมดกำลังเป็นศัตรูกับเขา และทุกอณูในอากาศก็แฝงด้วยพลังเสวียนอ้าวที่บริสุทธิ์เกินจะเปรียบ
“ให้มิติหมื่นปรากฏการณ์ของข้ากลืนพลังธาตุในร่างเจ้าซะ!”
ดวงตาเซียนหมื่นปรากฏการณ์ฉายแววละโมบ
พลังธาตุที่จ้าวเฟิงควบคุมมีมากมายนัก อีกทั้งระดับความเข้าใจก็ไม่น้อยเลย
รอหลังจากมิติหมื่นปรากฏการณ์กลืนกินจ้าวเฟิงเข้าไปแล้ว เนตรหมื่นปรากฏการณ์ของเขาน่าจะมีพัฒนาการ
‘แข็งแกร่งนัก เมื่ออยู่ในมิติหมื่นปรากฏการณ์ ต่อให้เป็นขอบเขตเทวาเร้นลับชั้นสูงก็อาจไม่ใช่คู่ต่อสู้ของเซียนหมื่นปรากฏการณ์!’
จ้าวเฟิงตื่นตะลึงในใจ
ไม่ผิดคาด ผู้สืบทอดมรดกเนตรเทพเจ้าทุกประเภทต่างก็มีพลังไม่ธรรมดา
เซียนหมื่นปรากฏการณ์ที่อยู่ในขอบเขตเทวาเร้นลับชั้นต้น ก็มีพลังเทวาเร้นลับชั้นสูง
ยากจะคาดคิดว่าเนตรเทพเจ้าที่แท้จริงจะมีพลานุภาพน่ากลัวมากเพียงใด!
ส่วนจ้าวเฟิงยังอยู่ในขั้นปฐมเซียน พึ่งพาพลังดวงตาซ้ายที่ยังไม่ตื่นขึ้น แต่สามารถสังหารขอบเขตเทวาเร้นลับชั้นแรกเริ่ม ต้านทานขอบเขตเทวาเร้นลับชั้นต้น
พูดโดยรวมก็คือ ดวงตาเทพเจ้าของจ้าวเฟิงเหมือนจะแข็งแกร่งยิ่งกว่าเนตรหมื่นปรากฏการณ์ไปขั้นหนึ่ง
ดวงตาเทพเจ้าที่ตื่นขึ้นสมบูรณ์แล้ว จะเทียบเท่ากับพลังของแปดเนตรเทพเจ้าหรือไม่? จ้าวเฟิงอดตั้งตารอเวลานั้นไม่ได้
แต่หากต้องการจะพิสูจน์ทั้งหมดนี้ เขาต้องไม่ตายไปเสียก่อน
เมื่อเผชิญหน้ากับเซียนหมื่นปรากฏการณ์ที่มีพลังแตะขอบเขตเทวาเร้นลับชั้นสูง อาศัยเพียงพลังของจ้าวเฟิงสู้กับอีกฝ่ายก็ทุลักทุเลไม่น้อย
“ในเมื่อเป็นเช่นนี้ ลองพลานุภาพของมันเลยแล้วกัน!”
จ้าวเฟิงสีหน้าสงบนิ่ง ระบายยิ้มออกมาเล็กน้อย
“หึ เจ้าเองก็ยิ้มได้แค่ตอนนี้เท่านั้นแหละ!”
เซียนหมื่นปรากฏการณ์สีหน้าทะมึน ก่อนสะบัดมือ มิติหมื่นปรากฏการณ์พลันปลดปล่อยพลังหมื่นปรากฏการณ์ที่มหาศาลกว่าเดิม เกาะกลุ่มรวมเป็นการโจมตีของเสวียนอ้าวบริสุทธิ์ประเภทต่างๆ
รอยยิ้มน้ในฉับพลันของจ้าวเฟิงทำให้เขาเกิดความรู้สึกประหลาด ด้วยเหตุนี้ เซียนหมื่นปรากฏการณ์จึงไม่ออมมือแม้แต่น้อย กระตุ้นมิติหมื่นปรากฏการณ์ ปลดปล่อยการโจมตีที่น่ากลัวมากพอจะคุกคามขอบเขตเทวาเร้นลับชั้นสูงได้
พรึ่บ!
ในมือจ้าวเฟิงปรากฏธนูเก่าแก่สีเงินเข้มทันใด ยังมีลูกธนูสีทองสว่างดอกหนึ่งด้วย!
ในตอนนี้ เสวียนอ้าวโจมตีของมิติหมื่นปรากฏการณ์กำลังจะกลืนกินจ้าวเฟิงไป จ้าวเฟิงพลันผสานปราณที่แท้จริงเข้าไปภายในลูกธนูสีทองดอกนี้ทันที
วิ้ง ฟุ่บ!
พลังจิตวิญญาณแหลมคมสีทองที่น่าสะพรึงพวยพุ่งออกจากภายใน เงาลูกธนูยาวถึงร้อยจั้งค่อยๆ สาดซัดออกมา
แรงโจมตีเสวียนอ้าวรอบตัวจ้าวเฟิงพลันถูกพุ่งทะลวงจนแหลกละเอียด ขนาดมิติหมื่นปรากฏการณ์ยังได้รับผลกระทบด้วยพอควร
“พลังธาตุทองที่น่ากลัวเช่นนี้ ไม่ใช่สิ ยังแฝงด้วยพลังเทพที่เหนือกว่าขอบเขตเทวาเร้นลับด้วย!”
ดวงตาของเซียนหมื่นปรากฏการณ์รู้สึกถึงความเจ็บปวดอีกครั้ง
ถ้าหากเป็นพลังธาตุทองทั่วไป เขาไม่หวาดกลัวแม้แต่น้อย แต่พลังธาตุทองจากธนูในมือจ้าวเฟิงน่ากลัวมากจนเกินไป เนตรหมื่นปรากฏการณ์ของเขายังไม่สามารถควบคุมได้
จ้าวเฟิงวางลูกธนูลงบนธนูเหนือนภา ก่อนง้างสายธนู
ลูกธนูสีทองสว่างดอกนี้ เป็นลูกธนูพลังอ่อนด้อยกว่าที่สร้างขึ้นตามศรสังหารเทพ ณ เมืองความลับสวรรค์
ด้วยความสามารถของจ้าวเฟิงในตอนนี้ ถึงแม้กระตุ้นมันขึ้นมาจะกินแรงไปบ้าง แต่ก็คงไม่เหมือนตอนที่กระตุ้นศรสังหารเทพในคราวก่อนแล้ว
พรึ่บ!
ในวินาทีที่ง้างสายธนู เงาศรเทพที่สาดแสงทองโดยรอบก็สมจริงยิ่งขึ้น เสวียนอ้าวกฎเกณฑ์จำนวนมหาศาลหมุนวนอยู่ด้านบน
วินาทีนั้น อาวุธวิเศษธาตุทองในมือทหารนับหมื่นนับพันในเมืองเหมิงต่างสั่นระริก
“หรือจะเป็นศรสังหารเทพ…”
เซียนหมื่นปรากฏการณ์ใจเต้นระรัว ความกระวนกระวายจากภัยอันตรายร้ายแรงคืบคลานไปทั่วร่าง
“คิดไม่ถึงเลยว่าเจ้าเด็กนี่จะมีสมบัติที่น่ากลัวขนาดนี้!”
ดวงตาของเซียนหมื่นปรากฏการณ์เพ่งมอง มิติหมื่นปรากฏการณ์ในฟ้าดินสลายไปทันที
ฟู่ แซ่ด!
รอบตัวเซียนหมื่นปรากฏการณ์ทะลักพลังเสวียนอ้าววายุอัสนี กระตุ้นความเร็วของเขาไปจนถึงขีดสุด
“ความรู้สึกประเภทนี้...โดนเล็งเป้าหมายแล้ว!”
เซียนหมื่นปรากฏการณ์รู้สึกถึงพลังน่าสะพรึงที่ปกคลุมจิตใจตนอยู่ตลอด
ตอนนี้เขาถึงจะนึกขึ้นมาได้ ธนูเก่าแก่ในมือจ้าวเฟิงเหมือนจะเป็นมรดกอาวุธศักดิ์สิทธิ์ธนูเหนือนภา!
ฟึ่บ!
เห็นเพียงเงาธนูสีทองสายหนึ่งเหมือนทะลวงผ่านฟ้าดิน หอบเอาลมพายุพลังธาตุทองพุ่งไปยังเซียนหมื่นปรากฏการณ์ในฉับพลัน
“ไม่…”
ในขณะเซียนหมื่นปรากฏการณ์หลีกหนีไป ดวงตาพลันหมุนวน
วินาทีนั้น พลังธรรมชาติในฟ้าดินทั้งหมดทะลักเข้าไปหาลูกธนูสีองดอกนั้น กลายเป็นทะเลเพลิงโหมกระหน่ำ เพียรพยายามลดทอนพลังอีกฝ่าย
ถึงแม้จะพูดกันว่าไฟข่มทอง แต่กับพลานุภาพขั้นสูงเบื้องหน้า ผลจากทะเลเพลิงถามโถมอ่อนกำลังยิ่งนัก
ลูกธนูทองทะลวงผ่านทะเลเพลิง มายังเบื้องหลังของเซียนหมื่นปรากฏการณ์ในพริบตา
“มิติหมื่นปรากฏการณ์!”
เซียนหมื่นปรากฏการณ์เจ็บปวดทั่วร่าง ใบหน้าเผยความทรมาน กัดฟันปลดปล่อยมิติหมื่นปรากฏการณ์ออกมา
ทันใดนั้นเอง มิติหมื่นปรากฏการณ์หลากสีกลายเป็นสีแดงชาด และพลันกลายเป็นลูกเพลิงร้อนแรงลูกหนึ่ง
เสวียนอ้าวโจมตีธาตุไฟจากมิติหมื่นปรากฏการณ์ พลังความร้อนที่น่ากลัวของมันอยู่เหนือเพลิงมารโลหิตสมบูรณ์และวายุอัสนีธาตุไฟของจ้าวเฟิง
“เสวียนอ้าวหยินหยาง!”
ดวงตาเซียนหมื่นปรากฏการณ์มีเลือดไหลรินลงมาอีกครั้ง
เนตรหมื่นปรากฏการณ์ของเขาถูกกระตุ้นไปจนถึงขีดสุด เงาแสงสีดำและขาวสองกลุ่มพุ่งออกมาจากใจกลางเกลียววนในเนตร ขวางอยู่ด้านหลังเซียนหมื่นปรากฏการณ์
โครม!
ในฟ้าดินพลันเกิดลมพายุทำลายล้างที่น่ากลัวอย่างยิ่ง กลืนกินฟ้าดิน ทำลายล้างทุกสรรพสิ่ง
ระเบิดทำลายล้างทุกอย่างอยู่ไกลๆ สีหน้าจ้าวเฟิงดูอ่อนแรงเล็กน้อย แสงสีทองปกคลุมในดวงตาซ้าย
“คิดไม่ถึงเลยว่าเซียนหมื่นปรากฏการณ์จะยังมีไพ่ตายอยู่อีก!”
ดวงตาเทพเจ้าของจ้าวเฟิงย่อมสามารถจับเสวียนอ้าวหยินหยางขาวและดำนั่นได้
.....................


[Go To Next Chapter]( ./270.md)