##บทที่ 1128: โครงสร้างของราชวงศ์
“จ้าวเฟิง เจ้ากล้าโจมตีวังเก้านิรยอย่างโจ่งแจ้ง!”
ราชาเซียนอวี่หลิงมองมายังจ้าวเฟิง ก่อนถามเสียงเย็น
“เช่นนั้นแล้วจะทำไม?”
สีหน้าของจ้าวเฟิงเรียบนิ่ง ถามกลับเสียงเยาะหยัน
ราชาเซียนอวี่หลิงตกตะลึง ท่าทีนิ่งเฉยไม่สะทกสะท้านของจ้าวเฟิง ทำให้ใจของเขาเกิดความเกรงกลัว
ราชาเซียนอวี่หลิงรู้ว่าตัวเองน่าจะไม่ใช่คู่มือของจ้าวเฟิง แต่เบื้องหลังของเขาคือตำหนักไท่หวง มีอำนาจเบื้องหลังเช่นนี้ ไยเขาจึงต้องเกรงกลัวอีกฝ่าย
“ในยามนี้สองราชวงศ์กระทบกระทั่งกันไม่หยุด สามารถเปิดศึกอีกครั้งได้ทุกเมื่อ ตำหนักราชันในเวลานี้ ทำลายขั้วอำนาจสามดาวขั้นสุดยอดในราชวงศ์ต้าเฉียน ตัดทอนกำลังของราชวงศ์ หรือในใจมีแผนร้ายอะไร?”
ราชาเซียนอวี่หลิงใบหน้าเย็นชา จี้ถามอีกครั้ง
ยามนี้วังเก้านิรยถูกทำลาย หากตำหนักไท่หวงคิดอยากได้ ‘เคล็ดวิชาลับ’ ในมือจ้าวเฟิง มีเพียงเพิ่มความผิดให้กับตำหนักราชันเท่านั้น
หากจ้าวเฟิงกล้าขัดขืน ถึงเวลานั้นตำหนักไท่หวงก็สามารถลงมือได้อย่างชอบธรรม
“ราชาเซียนอวี่หลิงไม่ทราบอะไรเสียแล้ว ผู้ที่มีแผนร้ายแอบแฝง จริงๆ แล้วคือวังเก้านิรยต่างหาก!”
มุมปากจ้าวเฟิงปรากฏรอยยิ้มบาง
“หมายความอย่างไร?”
ดวงตาของราชาเซียนอวี่หลิงฉายแววสงสัย
“เมื่อครู่ตอนเราสู้กับวังเก้านิรย พบว่าในโลกมิติส่วนตัวของผู้อาวุโสวังเก้านิรยผู้หนึ่งซ่อนครึ่งเทพต่างเผ่าพันธุ์เอาไว้ จุดนี้ทุกคนที่นี่ล้วนยืนยันได้!”
จ้าวเฟิงยิ้มน้อยๆ พลางเอ่ยขึ้น
“ราชาเซียนอวี่หลิง จุดนี้ข้าสามารถยืนยันได้!”
“คิดไม่ถึงเลยว่าวังเก้านิรยจะสมคบคิดกับต่างเผ่าพันธุ์ พวกเราตามืดบอดไปจริงๆ มองวังเก้านิรยไม่ออก”
ขั้วอำนาจบางส่วนที่นั่นรีบปฏิเสธความสัมพันธ์กับวังเก้านิรย กล่าวอ้างอย่างชอบธรรม
ครึ่งเทพต่างเผ่าพันธุ์แฝงตัวเข้ามาในราชวงศ์ต้าเฉียนไม่ใช่เรื่องเล็กๆ อีกทั้งคนที่เห็นภาพนี้กับตามากเกินไป พวกเขาไม่ยอมรับไม่ได้
“นี่…”
ราชาเซียนอวี่หลิงยืนอึ้งอยู่กับที่ ตะลึงไปทันที
เขาก็ไม่อาจจินตนาการได้ว่าวังเก้านิรยจะสมคบคิดกับพวกต่างเผ่าพันธุ์
เช่นนั้นแล้ว วังเก้านิรยก็ผิดจนสมควรทำลายทิ้งจริงๆ ตำหนักราชันทำลายขั้วอำนาจเช่นนี้ ตำหนักไท่หวงไม่เพียงแต่จะโทษกล่าวไม่ได้ ซ้ำยังต้องตบรางวัลให้จึงจะถูก
“ราชาอวี่หลิง ไยจึงมาที่นี่ได้ประจวบเหมาะนัก?”
ในยามนี้ จ้าวเฟิงถามพร้อมยิ้มนึกสนุก
“ข้าผ่านมาแถวนี้พอดี…”
ราชาเซียนอวี่หลิงหวาดผวาทันใด
“ข้าจะต้องรายงานเรื่องนี้กับตำหนักไท่หวงให้เร็วที่สุด!”
ราชาเซียนอวี่หลิงพูดประโยคนี้จบ ก็นำสมาชิกคนอื่นของตำหนักไท่หวงจากไป
“ตำหนักไท่หวงจะต้องจับครึ่งเทพต่างเผ่าพันธุ์ที่แฝงเข้ามาในต้าเฉียนให้ได้ล่ะ!”
ก่อนจากไป เสียงจ้าวเฟิงดังผ่านหูของราชาเซียนอวี่หลิง
“จ้าวเฟิง…”
ราชาเซียนอวี่หลิงกัดฟันกรอด
ครั้งนี้เขากลับไปมือเปล่าอีกครั้ง
หลังจากที่สมาชิกตำหนักไท่หวงจากไปแล้ว บรรยากาศที่นั่นตึงเครียดขึ้นอีกครั้ง
สมาชิกจากขั้วอำนาจทั้งหลายมองมายังจ้าวเฟิง ใบหน้าฉายแววประจบประแจง
“พวกเจ้าล้วนเป็นขั้วอำนาจที่ร่วมมือกับวังเก้านิรย และวังนิรยก็เป็นผู้ต้องสงสัยว่าสมคบคิดกับต่างเผ่าพันธุ์ หากต้องการล้างข้อสงสัยของพวกเจ้า พวกเจ้ามีเพียงทางเดียว นั่นคือมาเป็นขั้วอำนาจในสังกัดของตำหนักราชัน!”
สีหน้าจ้าวเฟิงทรงอำนาจ มองลงมายังคนทั้งหลาย คำพูดเด็ดเดี่ยว ไม่ยอมให้คัดค้าน
ขั้วอำนาจสามดาวทั้งหลายที่นั่นเงียบงัน พวกเขาคิดไม่ถึงว่าหลังจากจัดการกับวังเก้านิรยแล้ว จ้าวเฟิงก็ยังคงเหนือกว่าเช่นนี้ บังคับพวกเขาขั้วอำนาจและสำนักสามดาวเกือบยี่สิบฝ่าย ในนี้มีสำนักใหญ่สามดาวบางส่วน รวมถึงตระกูลเจียงและตระกูลต่งแห่งแปดตระกูลใหญ่ด้วย
แต่สายตาของคนทั้งหลายกลับฉายแววจำใจอยู่ลึกๆ
หากทำลายวังเก้านิรยแล้วตำหนักราชันเสียหายอย่างหนัก พวกเขาย่อมกล้าขัดขืน
แต่ครั้งนี้ตำหนักราชันบุกมาโจมตีแค่ห้าคนเท่านั้น ห้าคนนี้แทบจะไม่ได้รับบาดเจ็บอะไรมาก หากตำหนักราชันกลืนขั้วอำนาจที่เหลือของวังเก้านิรย สามารถพูดได้ว่ายิ่งใหญ่ขึ้นอย่างที่ไม่เคยมีมาก่อน และจะกลายเป็นอีกหนึ่งขั้วอำนาจสามดาวขั้นสุดยอดที่เหนือกว่าวังเก้านิรย
ถ้าอยู่ในสังกัดขั้วอำนาจสามดาวที่แข็งแกร่งเช่นนี้ก็ไม่มีปัญหาอะไร แต่ประเด็นสำคัญคือระหว่างตำหนักราชันและตำหนักไท่หวงมีข้อขัดแย้งที่ไม่เล็กเลย
“หากพวกเจ้าไม่เห็นด้วย เช่นนั้นเมื่อถึงเวลา ตำหนักราชันคงทำได้เพียงแค่ไปเยี่ยมเยือนทีละสำนัก!”
เสียงเย็นชาของจ้าวเฟิงดังขึ้นอีกครั้ง
คนทั้งหมดที่นั่นใจสั่นสะท้าน
หลังจากที่ตำหนักราชันห้าคนมาเยี่ยมเยือน วังเก้านิรยก็ตกอยู่ในสภาพนี้ แม้กระทั่งครึ่งเทพโยวไห่ยังจนปัญญาต้องระเบิดตัวเอง สำนักเล็กๆ ของพวกเขาจะรับการ ‘เยี่ยมเยือน’ จากจ้าวเฟิงไหวได้อย่างไรกัน
“สำนักสมุทรคีรียินดีเป็นขั้วอำนาจในสังกัดตำหนักราชัน!”
ขณะนั้น ผู้อาวุโสสูงสุดจากขั้วอำนาจสามดาวทั่วไปผู้หนึ่งที่อยู่ด้านหลังเอ่ยขึ้น
“สำนักเพลิงพิภพก็ยินดีเป็นขั้วอำนาจในสังกัดตำหนักราชัน!”
อีกเสียงหนึ่งดังขึ้น
สำนักที่ก้มหัวให้กับจ้าวเฟิงก่อนเหล่านี้ล้วนเป็นขั้วอำนาจสามดาวทั่วไป
หลังจากที่เห็นพลังของจ้าวเฟิงและจุดจบของวังเก้านิรย พวกเขายังจะกล้าขัดขืนเสียที่ไหน
“ลัทธิมารพิภพยินดีให้ความร่วมมือกับตำหนักราชัน!”
ในยามนี้ เสียงของราชาเซียนตี้กุ่ยดังมา
ขั้วอำนาจใหญ่อื่นๆ ที่นั่นพากันตกตะลึง คิดไม่ถึงว่าราชาเซียนตี้กุ่ยจะศิโรราบต่อตำหนักราชันเช่นนี้
แต่ไม่มีใครรู้ว่าราชาเซียนตี้กุ่ยในวันนี้หวาดกลัวจ้าวเฟิงเป็นที่สุด
ในร่างเทพตอนนั้น ราชาเซียนตี้กุ่ยเคยร่วมมือกับพวกราชาเซียนอวี่หลิงบีบจ้าวเฟิง
วันนี้ ราชาเซียนตี้กุ่ยยิ่งร่วมมือกับวังเก้านิรยจัดการจ้าวเฟิง
ยามนี้ใจของราชาเซียนตี้กุ่ยแขวนไว้กลางอากาศ กลัวว่าจ้าวเฟิงจะหาเรื่องตน
ครั้นเห็นราชาเซียนตี้กุ่ยก็ศิโรราบต่อจ้าวเฟิงเช่นกัน ขั้วอำนาจอื่นที่นั่นก็ไม่มีข้อโต้แย้งใดๆ ยอมรับข้อเสนอของจ้าวเฟิงทั้งหมด
“ไป!”
จ้าวเฟิงบินไปยังพวกหนานกงเซิ่งและจ้าวหยูเฟย โบกมนตราอากาศ ก่อนหายวับไปจากที่แห่งนี้
สิบกว่าวันหลังจากนั้น สมาชิกของขั้วอำนาจตำหนักราชันรอบๆ วังเก้านิรยก็ยึดครองทิวเขาเก้านิรย สร้างตำหนักย่อยของตำหนักราชันขึ้น ผู้ดูแลตำหนักย่อยแห่งนี้ก็คือสำนักวิญญาณทมิฬที่เคยเป็นกลุ่มอิทธิพลใหญ่ในสังกัดวังเก้านิรยนั่นเอง
ข่าวที่วังเก้านิรยถูกทำลายลงแพร่สะพัดไปทั่วราชวงศ์ต้าเฉียน
ด้วยกำลังคนห้าคน ตำหนักราชันบดขยี้วังเก้านิรยและขั้วอำนาจสามดาวเล็กใหญ่สิบกว่าแห่ง ครึ่งเทพโยวไห่แห่งวังเก้านิรยสู้จ้าวเฟิงไม่ได้จึงระเบิดตัวเองตาย แต่ก็ยังคงไม่อาจสังหารจ้าวเฟิงได้
เรื่องนี้ฮือฮาไปทั่วทั้งราชวงศ์ต้าเฉียน กลายเป็นประเด็นร้อนหลังจากสงครามและร่างเทพ
พลังของผู้นำระดับสูงจากตำหนักราชันทำให้คนตื่นตะลึง และหลังจากที่ควบรวมวังเก้านิรยและขั้วอำนาจสามดาวที่เหลือสิบกว่าสำนักแล้ว อิทธิพลของตำหนักราชันก็ขยายกว้างไกลอย่างบ้าคลั่ง ยิ่งใหญ่แข็งแกร่งอย่างที่ไม่เคยเป็นมาก่อน
หลังจากนี้ไป ในราชวงศ์ต้าเฉียนจะมีขั้วอำนาจหยิบยื่นมิตรไมตรีให้ตำหนักราชันมากขึ้น ยกตัวอย่างเช่นขั้วอำนาจขนาดใหญ่บางแห่งอย่างตระกูลเถี่ย ตระกูลจี หรือมุมมืดทมิฬ
ตำหนักราชันในวันนี้กลายเป็นขั้วอำนาจอันดับหนึ่งในบรรดากลุ่มที่ต่ำกว่าสี่ดาวอย่างไม่ต้องสงสัย เป็นขั้วอำนาจใหญ่ที่สามารถเทียบเคียงได้กับขั้วอำนาจสี่ดาวทั้งสองอย่างตำหนักไท่หวงและวังลอยฟ้าได้
หลังจากนั้นสามเดือน ครึ่งเทพที่แฝงตัวเข้ามาในราชวงศ์ต้าเฉียนก็ถูกขั้วอำนาจมากมายที่มีตำหนักไท่หวงเป็นหลักสังหารลง
มณฑลเฉียน ตำหนักไท่หวง
ในตำหนักใหญ่โตสีทองพร่างพรายแห่งหนึ่ง บรรยากาศตึงเครียดเป็นที่สุด
“อำนาจของตำหนักราชันก่อตัวขึ้นแล้ว หากรออีกหลายพันปี จ้าวเฟิงเลื่อนขั้นเป็นครึ่งเทพ ดินแดนทวีปก็จะมีขั้วอำนาจสี่ดาวกำเนิดขึ้นอีกหนึ่ง!”
ราชาเซียนเก่าแก่ผู้หนึ่งเอ่ยทอดถอนใจ
จริงๆ แล้วขนาดของตำหนักราชันในวันนี้สามารถเทียบเคียงกับตำหนักไท่หวงและวังลอยฟ้าได้ เพียงแค่ไม่มีผู้แข็งแกร่งครึ่งเทพเป็นสัญลักษณ์ก็เท่านั้น
“จ้าวเฟิงจะต้องกุม ‘เคล็ดวิชาลับ’ ของราชาเซียนสังสารวัฏไว้แน่ ตำหนักราชันในวันหน้าจะต้องงัดข้อกับเราตำหนักไท่หวง แย่งชิงอำนาจควบคุมของราชวงศ์ต้าเฉียนเป็นแน่แท้!”
ครึ่งเทพไท่จี๋สีหน้าเคร่งเครียด เอ่ยออกมาตามตรง
เมื่อกล่าวคำนี้ออกมา ในตำหนักตกเข้าสู่ความเงียบงันอีกครั้ง
ในศึกเทพแท้จริง กำลังรบผู้นำระดับสูงของตำหนักไท่หวงได้รับบาดเจ็บหนัก และก่อนหน้านี้เพราะครึ่งเทพต่างเผ่าพันธุ์ผู้นั้น ครึ่งเทพตำหนักไท่หวงจึงต้องออกโรงเอง ทำให้เสียเวลาไปช่วงหนึ่ง
ในวันนี้ ครึ่งเทพของตำหนักไท่หวงไม่มีใครอยู่ในสภาพสมบูรณ์พร้อมเลย
และข่าวลือว่ากันว่า ในการต่อสู้ของตำหนักราชันและวังเก้านิรย จ้าวเฟิงใช้พลังของตนเพียงคนเดียวกดดันครึ่งเทพโยวไห่และครึ่งเทพต่างเผ่าพันธุ์อีกผู้หนึ่ง ต่อให้บาดแผลของครึ่งเทพโยวไห่และครึ่งเทพต่างเผ่าพันธุ์ยังไม่สมานดี การกระทำของจ้าวเฟิงก็น่าเหลือเชื่อเป็นอย่างยิ่ง
หรือก็คือต่อให้ตำหนักไท่หวงหาข้ออ้าง คิดจะจัดการกับตำหนักราชัน อย่างน้อยผู้แข็งแกร่งครึ่งเทพสามคนก็ต้องออกโรง
อีกทั้งการทำเช่นนี้จะกระทบต่อพละกำลังของราชวงศ์ต้าเฉียนเป็นอย่างมาก หากราชวงศ์จันทราทมิฬฉวยโอกาสโจมตี ราชวงศ์ต้าเฉียนจะตกอยู่ในอันตราย
“ตำหนักไท่หวงจะต้องพักช่วงหนึ่ง รอให้โอกาสเหมาะสม ข้าจะออกโรงเอง!”
ยามนี้ ตำแหน่งบนสุดของตำหนัก ครึ่งเทพหลงหวงที่อยู่ในแสงทองลายมังกรชั้นหนึ่งเอ่ยอย่างเรียบเฉย
แต่เดิมครึ่งเทพหลงหวงเตรียมจะทะลวงขอบเขตเซียนสวรรค์หลังจากที่ฟื้นฟูอาการบาดเจ็บ แต่ในวันนี้เขาต้องชะลอแผนทะลวงขอบเขตเอาไว้ก่อน
ครึ่งเทพหลงหวงออกโรงเอง!
สีหน้าของผู้นำระดับสูงทั้งหลายที่นั่นตื่นตะลึง ไม่มีข้อโต้แย้งอะไรอีก
……
ตำหนักราชัน
ครั้งนี้จ้าวเฟิงต่อสู้กับผู้แข็งแกร่งขั้นครึ่งเทพอย่างซึ่งหน้า ได้เรียนรู้มามากมาย
ในพื้นที่ต้องห้าม จ้าวเฟิงโคจร ‘หมื่นห้วงคิดเซียน’ ฝึกฝนหลายๆ ด้านในเวลาเดียวกัน
ความคิดสองสายแรก จ้าวเฟิงนำออกมาฝึกฝน ‘วิชาอัสนีวายุห้าสาย’ และ ‘กายสายฟ้าปฐพีทอง’
ความคิดที่สามและสี่นำมาฝึก ‘วิชาแปลงเทพ’ และ ‘ดัชนีคลั่งวายุอัสนี’
ในการต่อสู้กับครึ่งเทพโยวไห่ หากจ้าวเฟิงไม่มีพลังเทพช่วยเหลือ การโจมตีของเขาก็ยากจะสร้างความบาดเจ็บถึงขั้นนั้นให้กับครึ่งเทพโยวไห่ได้
และ ‘ดัชนีคลั่งวายุอัสนี’ ใช้พร้อมพลังนิ้วชี้ก็น่าตื่นตะลึงนัก พิสูจน์ได้ว่าจ้าวเฟิงเลือกไม่ผิด
ความคิดที่ห้านำมาอนุมาน ‘วิชาแยกวิญญาณ’
‘วิชาแยกวิญญาณ’ ขั้นที่สองจ้าวเฟิงฝึกสำเร็จแล้ว และเขายังมีเนตรสังสารวัฏอีกข้างหนึ่ง ดังนั้นเขาต้องอนุมานขั้นที่สามออกมาให้เร็วที่สุด รอจนเวลาเหมาะสมก็จะเริ่มสร้างร่างแยกร่างที่สาม
สุดท้าย จ้าวเฟิงดำดิ่งอยู่ในมิติตาซ้าย ฉายภาพการต่อสู้ของเขากับครึ่งเทพโย่วไห่อีกครั้ง และศึกษาสิ่งที่ควรค่าแก่การเอาอย่างจากครึ่งเทพโยวไห่
นอกจากนั้น จ้าวหยูเฟยที่กลับมากับจ้าวเฟิงก็ปิดด่านฝึกฝนทันทีเช่นกัน
ผลึกแก้วทรงสี่เหลี่ยมขนมเปียกปูนที่จ้าวหยูเฟยได้มาจากในร่างเทพลึกลับมาก ทำให้สายเลือดเผ่าพันธุ์วิญญาณของนางตื่นขึ้นอีกขั้น
อีกทั้งนางเหมือนจะได้รับประโยชน์อย่างอื่นมา จำต้องใช้เวลาในการทำความเข้าใจ
ส่วนหนานกงเซิ่งและคุนอวิ๋นเหมือนจะเริ่มเตรียมตัวสำหรับการทะลวงตำแหน่งเทพแล้ว
ตั้งแต่อดีตจนถึงปัจจุบัน มีผู้แข็งแกร่งเทวาเร้นลับไม่รู้เท่าไหร่ติดอยู่ที่ใต้ตำแหน่งเทพ กระทั่งแม้แต่ธรณีประตูตำแหน่งเทพก็ไม่อาจสัมผัสได้ และมีครึ่งเทพไม่รู้เท่าไหร่หยุดอยู่ที่เดิมนานหลายหมื่นปี จนแล้วจนรอดก็ไม่อาจทะลวงขั้นได้
ต่อให้คุนอวิ๋นมีประสบการณ์ทะลวงตำแหน่งเทพ ครั้งนี้ก็ต้องการเตรียมตัวให้พร้อม ทุ่มสุดพลัง
หลังจากนั้นหนึ่งปี
ในมนตราอากาศพลันทะลักกลิ่นอายบรรพกาลที่แข็งแกร่งและสมจริง ปลุกจ้าวเฟิงขึ้นจากการปิดด่าน
พลังศักดิ์สิทธิ์เทวาเร้นลับหลากสีล้อมรอบจ้าววั่นเอาไว้ เปลี่ยนแปลงสิ่งแวดล้อมในมนตราอากาศไป
“ขอบเขตและพลังถึงเทวาเร้นลับชั้นสูงแล้ว!”
จ้าวเฟิงเผยสีหน้าตื่นตะลึง
เขาคิดไม่ถึงเลยว่าความเร็วในการพัฒนาของจ้าววั่นจะสูงถึงเพียงนี้ ตามตนเองทันแล้ว
“ท่าทางข้าจะประเมินร่างนี้ต่ำไป!”
จ้าวเฟิงยิ้มน้อยๆ
ร่างของจ้าววั่นเป็นถึงร่างที่สร้างจากวัตถุดิบผลึกเลือดล้ำค่าในร่างเทพและผลึกเทพโลหิต อีกทั้งในตอนแรก จ้าวเฟิงยังผสานพลังเลือดเทพลงไปบ้าง
ถึงแม้จ้าววั่นจะนับไม่ได้ว่าเป็นทายาทสายเลือดเผ่าพันธุ์เทพ แต่สายเลือดของเขาก็มีความสัมพันธ์กับเผ่าพันธุ์เทพยักษ์อยู่บ้าง
ในขณะเดียวกัน ความคิดของจ้าวเฟิงก็ย้ายมายังจ้าวหวาง
หลังจากที่จ้าวหวางควบคุมขั้วอำนาจที่เหลือของวังเก้านิรย เขาใช้ทรัพยากรมหาศาลของวังเก้านิรยและมิติลึกลับที่พิเศษบางอย่างทะลวงขั้นเซียนได้สำเร็จแล้ว
“ร่างแยกทั้งสองร่างของข้าพัฒนาขึ้นอย่างสมบูรณ์แล้ว!”
จ้าวเฟิงมีสีหน้ายินดี
ในยามนี้เอง ปี้ชิงเยวี่ยส่งข่าวมาผ่านตราผนึกดวงใจทมิฬ
“นายท่าน เกี่ยวกับร่องรอยของมังกรวารีล้างโลกา มีรายงานข่าวบางอย่างมา…”
………………………………………………………...


[Go To Next Chapter]( ./366.md)