##บทที่ 940: ประมือระยะประชิด
“จ้าวเฟิง เจ้ายั่วโทสะข้าเสียแล้ว ข้าจะส่งเจ้าลงหลุมเอง!”
เซียนไป่เลี่ยนที่อยู่ด้านล่างเผยสีหน้าเกรี้ยวกราด แววตาลึกล้ำ จิตสังหารแผ่พวยพุ่ง!
ภายใต้การเข้าขัดขวางของเขา จีไป๋ก็ยังได้รับภัยคุกคามถึงชีวิต และถูกบีบบังคับให้ใช้ค่ายกลใน ’หยกมังกรคุ้มกัน’ หนีไป
อีกทั้งฝ่ายตรงข้ามเป็นเพียงคนรุ่นหลังในขอบเขตปราณเทวะช่วงปลาย ไม่ว่าจะเป็นเซียนคนใดก็ไม่อาจจะทนรับความอับอายเช่นนี้ได้
ต่อให้ครั้งนี้จ้าวเฟิงกระตุ้นใช้ค่ายกลจากไป เขาก็จะไล่ล่าสังหารไปเรื่อยๆ เพื่อล้างอาย!
ยามนี้ จีเติงเทียนที่อยู่อีกด้านได้สติ ปรากฏความลนลานขึ้นบนใบหน้า
“เจ้าจะไปเองหรือจะให้ข้าส่ง!”
ประโยคนี้ของจ้าวเฟิงบ่งบอกแล้วว่าเขาเป็นเป้าหมายคนต่อไป
ถึงแม้เขาไม่เชื่อว่าจ้าวเฟิงมีความสามารถเช่นนี้ ทว่าในใจกลับรู้สึกกระวนกระวายอย่างประหลาด
“เซียนไป่เลี่ยน รีบสังหารมัน!”
ฟึ่บ!
เซียนไป่เลี่ยนก้าวฝีเท้าที่แปลกประหลาดและทรงพลังตรงไปยังจ้าวเฟิง พลังเซียนระเบิดออกทันที ปราการรอบด้านพังทลายในฉับพลัน
“ดัชนีจักรพรรดิ!”
“เหินเวหา!”
เซียนไป่เลี่ยนปล่อยสองกระบวนท่าโจมตีพร้อมกัน เห็นเพียงแต่เงาขาที่มีพลังศักดิ์สิทธิ์มหาศาลปรากฏวูบวาบรอบกายจ้าวเฟิง การโจมตีที่แปลกประหลาดสกัดกั้นการเคลื่อนไหวของเขา
ในเวลาเดียวกัน เงานิ้วมือขนาดใหญ่ที่เปล่งแสงสีทองประกายผลักมาตรงหน้าพร้อมพลังยิ่งใหญ่อหังการ
“หมัดอัสนีศักดิ์สิทธิ์!”
จ้าวเฟิงใช้ปีกแสงอัสนีสีชาดเปลี่ยนรูปลักษณ์ร่างกาย ปราณที่แท้จริงระเบิดออก เขาดีดตัวขึ้นด้านบนเพื่อเว้นระยะห่าง ก่อนเหวี่ยงหมัดสองข้างเข้าโจมตี
ลำแสงหมัดที่มีอัสนีทองนับไม่ถ้วนเกี่ยวกระหวัด หนักแน่นมั่นคง ทรงพลังและสว่างไสว ปะทะเข้ากับกระบวนท่าของเซียนไป่เลี่ยน
จ้าวเฟิงอาศัยพลังสะท้อนกลับ ทำให้ความเร็วเพิ่มขึ้นเล็กน้อย ปีกแสงอัสนีสีชาดสั่นไหว ทะยานตรงไปที่จีเติงเทียน!
“เป็นไปได้อย่างไร?”
ใบหน้าของจีเติงเทียนฉายแววหวาดกลัว
กลยุทธ์วิชาหมัดที่จ้าวเฟิงสำแดงออกมา พลานุภาพไม่ต่างจากเซียนไป่เลี่ยนมากนัก
อีกทั้งจ้าวเฟิงยังมีกลวิธีโบยบินที่สูงส่งและลึกล้ำอย่างมาก
ต้องอย่าให้เข้าประชิดตัว!
“ดาราม่วงลวงจิต!”
ดวงตาสองข้างของจีเติงเทียนเปล่งประกายสีม่วงแวววับ พลังดวงตาวิญญาณมหาศาลลอยตรงไปยังจ้าวเฟิงอีกครั้ง
ในฐานะที่จีเติงเทียนเป็นอัจฉริยะชั้นยอดรุ่นอาวุโสของตระกูลจี ดังนั้นความสามารถในสายเลือดดวงตาย่อมไม่ได้มีเพียงศาสตร์ลวงตา
ในเมื่อวิชาลวงตาไม่ส่งผลอะไร ก็เปลี่ยนวิธีเสีย!
ทันใดนั้น จ้าวเฟิงสังเกตได้ถึงความผิดปกติ ความปั่นป่วนวุ่นวายเกิดขึ้นในวิญญาณ พลังในการควบคุมร่างกายและสายเลือดก็ค่อยๆ ลดลงไป
กระทั่งการสัมผัสถึงสิ่งรอบตัวยังเลือนรางผิดปกติ ปีกแสงอัสนีด้านหลังเดี๋ยวมืดเดี๋ยวสว่าง เห็นได้ชัดว่าการโคจรปราณที่แท้จริงมีปัญหา
“ที่แท้ก็เป็นวิชาลวงตาที่สร้างความปั่นป่วนให้วิญญาณและประสาทสัมผัส!”
จ้าวเฟิงตื่นตกใจไปเล็กน้อย
วิชาลวงตาประเภทนี้มีส่วนคล้ายคลึงกับ ‘เนตรจิตวิญญาณเหมันต์’ ของเขา เพียงแต่แกนหลักแตกต่างกัน
เนตรจิตวิญญาณเหมันต์จะรวบรวมพลังวิญญาณของฝ่ายตรงข้ามเอาไว้ ในเวลาเดียวกันยังส่งผลกระทบต่อชั้นกายเนื้อในระดับหนึ่ง และยังต้องเป็นสายเลือดที่ธาตุสอดคล้องกันด้วย
ดาราม่วงลวงจิตกลับสร้างความวุ่นวายต่อพลังวิญญาณของฝ่ายตรงข้าม เป็นการโจมตีวิญญาณที่ลึกลับและบริสุทธิ์มากกว่า
ตั้งแต่มีชีวิตใหม่มา ความสนใจหลักของจ้าวเฟิงก็อยู่ที่กายสายฟ้าศักดิ์สิทธิ์กับเพลิงมารโลหิตที่สมบูรณ์
หลังจากที่สายเลือดวารีเหมันต์ค่อยๆ ถดถอยลงไป ผลของวิชาดวงตาสายเหมันต์จึงไล่ตามความสามารถที่พัฒนาขึ้นของจ้าวเฟิงไม่ทัน
กลับกัน ‘ดาราม่วงลวงจิต’ ของจีเติงเทียนเหมาะสมกับจ้าวเฟิงมาก
จีเติงเทียนเห็นจ้าวเฟิงชะงักไปเล็กน้อย มุมปากจึงยกขึ้นอย่างได้ใจ
“เด็กผู้นี้มีพลังต้านทานต่อวิชาลวงตาพอสมควร วิชาลวงตาสูงส่งที่สร้างความวุ่นวายต่อจิตวิญญาณ เกรงว่าเขาคงจะไม่เคยเห็น!”
จีเติงเทียนยิ้มเยาะ
เมื่อตกอยู่ใน ‘ดาราม่วงลวงจิต’ ของเขา ต่อจากนั้นเซียนไป่เลี่ยนก็จะสามารถจัดการจ้าวเฟิงได้อย่างง่ายดายขึ้น
แต่ทันใดนั้น ทั่วร่างของจ้าวเฟิงพลันเปล่งประกายอัสนีโปร่งใส
ภายในวิญญาณที่มีสีม่วงเข้มเกาะตัว ตราประทับอัสนีเทวะจำนวนนับไม่ถ้วนทอประกายราวฝนดาวตกในผืนนภาที่ดำมืด
โครม!
พลังดวงตาวิญญาณสีม่วงอ่อนที่แฝงเข้าไปในดวงวิญญาณของจ้าวเฟิง ถูกอานุภาพอัสนีเทวะที่เป็นอมตะกระแทกจนแหลกสลาย
ในเวลาเดียวกัน ดวงตาซ้ายของจ้าวเฟิงมีแสงสีทองอำพันหมุนวน ความเร็วในการโคจรดวงตาซ้ายมาถึงขีดจำกัด
ฉับพลันทันใด!
ดวงตาซ้ายจ้าวเฟิงทอแสงประกายสีทองเข้มราวภาพฝันมายา
“วิญญาณพิศวง!”
พลังวิญญาณสีม่วงเข้มที่ทรงพลานุภาพปกคลุมบนร่างจีเติงเทียนผ่านเจตจำนงดวงตาของจ้าวเฟิง
ฟู่~
“นี่มัน?”
ฝีก้าวของจีเติงเทียนไม่มั่นคงเล็กน้อย ดวงตาเลื่อนลอยมองจ้าวเฟิง ทั้งประหลาดใจและหวาดกลัว
“นี่มันดาราม่วงลวงจิตของข้านี่!”
จีเติงเทียนพูดไม่ออกในฉับพลัน สีหน้าตื่นตะลึง ลอยลงมาด้านล่าง
“เป็นไปได้อย่างไร ทำไมเจ้าถึงรู้…เคล็ดวิชาดวงตาของตระกูลจี!”
จีเติงเทียนงุนงงพูดอะไรไม่ออก
ปราณที่แท้จริงในร่างของเขาวุ่นวายอย่างมาก ถึงขั้นในเวลาอันสั้นนี้ไม่สามารถใช้วิชาดวงตาได้!
จีเติงเทียนรีบร้อนโคจรพลังดวงตาและพลังวิญญาณเพื่อทำลายวิชาดังกล่าว
“ผลลัพธ์ไม่เลวเลย!”
จ้าวเฟิงยิ้มแย้มเล็กน้อย
ดาราม่วงลวงจิตก็เป็นประเภทหนึ่งในวิชาลวงตา จ้าวเฟิงจะคัดลอกก็ไม่ยุ่งยาก
วิชาลวงตาประเภทนี้บวกกับพลังดวงตาวิญญาณที่สุดยอดของเขา พลังจะแข็งแกร่งยิ่งกว่าที่เป็น
วูบ!
ลมกรรโชกแรงพัดผ่านเข้ามา
“แย่แล้ว!”
จ้าวเฟิงดำดิ่งกับการคัดลอกเคล็ดวิชาเมื่อครู่จนเกินไป
ยามนี้ลมหมัดของเซียนไป่เลี่ยนระเบิดปะทะเข้ามา
ถึงระยะทางจะห่างไกล จ้าวเฟิงก็ยังสัมผัสได้ว่ากายสายฟ้าศักดิ์สิทธิ์เจ็บแสบ แสงอัสนีสีฟ้าทองค่อยๆ อับแสงลงไป
“เกราะอัสนีคุ้มกาย!”
จ้าวเฟิงกระตุ้นพลังวายุอัสนี เกราะลายสายฟ้าเก่าแก่ที่สมจริงเกาะกลุ่มกันบนผิวกาย แสงอัสนีทองเป็นประกายวาววับ
บึ้ม!
เกราะอัสนีแตกละเอียด ร่างจ้าวเฟิงถูกอัดเข้าไปในส่วนลึกของกำแพง ความรู้สึกถูกฉีกทึ้งจนเจ็บปวดกระจายไปทั่วร่าง
ฟู่!
กลุ่มเงาสีดำทะลวงเข้ามาต่อเนื่อง สำนึกรู้ที่ทรงอำนาจตรงเข้าบีบจ้าวเฟิง ไม่ให้โอกาสเขาหายใจแม้แต่น้อย
“เหอะ!”
สีหน้าของจ้าวเฟิงสงบนิ่ง ขณะโคจรปราณที่แท้จริงวายุอัสนี ปีกแสงอัสนีสีชาดด้านหลังโบกสะบัดอย่างบ้าคลั่ง จ้าวเฟิงกลายเป็นแสงสายฟ้าสายหนึ่ง ปะทะเข้ากับเซียนไป่เลี่ยนอย่างรุนแรง
เมื่อครู่ถ้าหากไม่ใช่เพราะเคล็ดวิชาจิตวิญญาณของจีเติงเทียน สร้างผลกระทบให้ปราณที่แท้จริงภายในร่างกายปั่นป่วน การป้องกันของกายสายฟ้าศักดิ์สิทธิ์ลดอานุภาพลง จะปล่อยให้เซียนไป่เลี่ยนโจมตีสำเร็จได้อย่างไร
ทว่าก็ช่างประไร
เขาเรียนรู้เนตรดาราม่วงของตระกูลจีได้แล้ว!
จ้าวเฟิงลอบโคจรวายุอัสนีธาตุน้ำและวายุอัสนีธาตุไม้ ฟื้นฟูอาการบาดเจ็บที่เกิดขึ้นจากหมัดเมื่อครู่อย่างรวดเร็ว
“ดัชนีจักรพรรดิ!”
“หมัดนภาเพลิง!”
“ไหมเมฆาไร้เงา!”
เซียนไป่เลี่ยนใช้ทั้งมือและเท้า ไม่หยุดชะงักแม้แต่น้อย กระบวนท่าโจมตีไหลลื่นและรุนแรงมาก
เงาเท้า ฝ่ามือ และหมัดปกคลุมรอบตัวจ้าวเฟิง
พลังรุนแรงบ้าคลั่ง ผ่าภูผาแยกธารา!
“กายศักดิ์สิทธิ์อัสนี เกราะอัสนีคุ้มกาย!”
จ้าวเฟิงกระตุ้นกายสายฟ้าศักดิ์สิทธิ์ไปจนถึงขีดสุด แสงอัสนีทองส่องประกายแสบตาอยู่บนร่าง เกราะลายสายฟ้าเก่าแก่โอบล้อมรอบกาย เสียงครึกโครมของวายุอัสนีดังขึ้นไม่หยุด!
จ้าวเฟิงไม่สนใจว่าเซียนไป่เลี่ยนจะสำแดงกระบวนท่าไหนออกมา
เขาต้านทานทั้งหมดไว้ได้!
ตู้ม ตู้ม โครม!
เกราะอัสนีป้องกันกายระเบิดออกในฉับพลัน แสงอัสนีสีทองเจิดจ้าแสบตา ก่อให้เกิดพลังตอบโต้อย่างรุนแรง โจมตีปราณที่แท้จริงศักดิ์สิทธิ์จนถอยไปหมดสิ้น
พู่ว!
มุมปากเซียนไป่เลี่ยนยิ้มเย็น เคยเห็นเคล็ดวิชาป้องกันตัวของจ้าวเฟิงมาก่อน เขาจะติดกับได้อย่างไร
เซียนไป่เลี่ยนกลายเป็นเงาสีดำสายหนึ่ง ก้าวฝีเทาที่น่าอัศจรรย์ออกมา ก่อนมุดเข้าไปในช่องโหว่ของพลังที่โจมตีกลับ เหมือนไม่โดนพลังจากเกราะอัสนีคุ้มกายกระแทกกลับแม้แต่น้อย
“หมัดเทพทลายฟ้า!”
พลังสำนึกรู้ทั่วร่างของเซียนไป่เลี่ยนรวมอยู่ที่หมัดขวา ลมพายุที่กดดันโจมตีไปทั่วบริเวณหอบเงาหมัดเทวาเร้นลับโจมตีเข้ามา ประดุจยอดเขายักษ์กดทับลง!
เมื่อปล่อยกระบวนท่านี้แล้ว กลิ่นอายของเซียนไป่เลี่ยนอ่อนแอลงอย่างเห็นได้ชัด สำนึกรู้ลดลงไปอย่างมาก
“หมัดอัสนีศักดิ์สิทธิ์!”
จ้าวเฟิงโคจรตราอัสนีเทวะในมิติแก่นผลึก ในเวลาเดียวกันก็รวบรวมและกระตุ้นพลังอัสนีโบราณบนกายสายฟ้าศักดิ์สิทธิ์
แสงสายฟ้าเทพที่ดั้งเดิมและทรงอานุภาพรวมอยู่ที่หมัดสองข้างของจ้าวเฟิง ลำแสงอัสนีทองแก่กล้าพลันพุ่งออกมาราวมหาสมุทรขุนเขาอัสนี!
โครม…
พายุทำลายล้างมหึมาพัดจ้าวเฟิงและเซียนไป่เลี่ยนลอยออกไปพร้อมกัน จากนั้นกระแทกเข้าไปในส่วนลึกของกำแพงทั้งสองด้าน!
จีเติงเทียนที่อยู่ไกลออกไปใบหน้าซีดเผือด ท่ามกลางระเบิดสะเทือนฟ้าดิน เขารีบถอยห่างไปหลายสิบจั้ง สีหน้าอึ้งตะลึง
“ต่อสู้ประชิดตัวกับเซียนไป่เลี่ยน ไม่เสียเปรียบแม้แต่น้อย!”
จีเติงเทียนไม่อยากจะเชื่อสายตา น้ำเสียงสั่นพร่า
การประมือกันครั้งแรก เซียนไป่เลี่ยนอาจเก็บงำบางส่วนเอาไว้ จ้าวเฟิงใช้เคล็ดวิชากลยุทธ์และกลวิธีการบิน ถึงรับการโจมตีของเซียนไป่เลี่ยนเอาไว้ได้
แต่เมื่อครู่ เซียนไป่เลี่ยนปลดปล่อยพลังทั้งหมดออกมา และแสดงกลยุทธ์ขั้นฟ้า แต่ก็ยังคงต่อสู้กับจ้าวเฟิงอย่างสูสี
ต้องรู้ว่า เซียนไป่เลี่ยนเป็นคนของตระกูลเฉาแห่งแปดตระกูลใหญ่
ตระกูลเฉาเป็นถึงตระกูลที่เชี่ยวชาญการรบ พอมีคุณสมบัติฝึกฝนร่างกาย และยังศึกษากลยุทธ์การต่อสู้ในชั้นวัตถุอย่างลึกล้ำ จึงสามารถต่อสู้แบบประชิดตัวได้เก่งกาจที่สุดในแปดตระกูล!
“นี่ไม่ใช่เรื่องจริง มีสายเลือดดวงตาที่น่ากลัวขนาดนี้ แล้วยังมีการโจมตีร่างกายที่สู้ระยะประชิดกับเซียนได้!”
ทั่วร่างของจีเติงเทียนสั่นอย่างหวาดกลัวน้อยๆ
ดวงตาสองข้างของเขาอ่อนแสงลง ฉายแววหวาดกลัวอย่างยิ่ง เขาไม่กล้าจะลงมือ
เขากลัวว่าจะดึงดูดความสนใจของจ้าวเฟิงขึ้นมา เช่นนั้นแล้วเขาก็จะมีจุดจบอย่างเดียวกันกับจีไป๋!
โครม บึ้ม!
ในกำแพง เงาสว่างสองสายทะลุออกมา และเกี่ยวกระหวัดเข้าหากันอีกครั้ง
“จ้าวเฟิง ดูซิว่าเจ้าจะทนต่อไปได้อีกสักกี่น้ำ!”
เซียนไป่เลี่ยนกัดฟันแค่นเสียงเยาะ พลางเรียกใช้เคล็ดวิชาต่อสู้
ในตอนนี้ เขามองจ้าวเฟิงเป็นยอดฝีมือในรุ่นเดียวกันแล้ว
การป้องกันร่างกายของจ้าวเฟิงแปลกประหลาดมาก ถึงกระทั่งเหนือกว่าตระกูลสือ และเขาเองก็ทำอะไรอีกฝ่ายไม่ได้ในชั่วขณะหนึ่ง
แต่เส้นกั้นมหาศาลระหว่างขอบเขตปราณเทวะและและขอบเขตเทวาเร้นลับอยู่ตรงจุดนั้น
กายศักดิ์สิทธิ์ของขอบเขตเทวาเร้นลับครอบครองพลังฟื้นฟูและความสามารถในการรักษาตัวเองที่แข็งแกร่งยิ่ง อีกทั้งพลังศักดิ์สิทธิ์ของเทวาเร้นลับ ในขณะที่โจมตียังสามารถส่งผลกระทบต่อชั้นวิญญาณด้วย
ต่อให้จ้าวเฟิงมีศักยภาพมากมาย แต่นอกเหนือจากการโจมตีแล้ว เขายังต้องประคับประคองกายสายฟ้าศักดิ์สิทธิ์ รักษาอาการบาดเจ็บภายใน จึงใช้ปราณที่แท้จริงราวสายน้ำหลาก
“เหอะๆ!”
มุมปากจ้าวเฟิงยกขึ้นเป็นรอยยิ้มตื่นเต้น
การต่อสู้ในระยะประชิดตัวอย่างดุเดือดกับเซียนไป่เลี่ยน ทำให้จิตใจและร่างกายของจ้าวเฟิงกระชุ่มกระชวย เลือดร้อนที่กระหายการต่อสู้ในส่วนลึกพลุ่งพล่าน
เพราะแรงกดดันของมิติบรรพกาล เซียนไป่เลี่ยนสำแดงพลังได้สี่ส่วนเท่านั้น ไม่สามารถเรียกพลังทั้งหมดออกมาได้
จ้าวเฟิงไม่ได้ใช้วิชาดวงตาวิญญาณเช่นกัน แต่ต่อสู้ระยะประชิดตัวกับเขา
โครม!
ทันใดนั้น ทั้งร่างของจ้าวเฟิงทะลักไอเพลิงโชติช่วงดุจอาทิตย์เลือด กลิ่นอายที่น่าพรั่นพรึงลุกโหมร้อนแรง ปะทุลุกลาม ประหนึ่งสุริยันแดงฉานที่เผาไหม้ ระเบิดแสงเพลิงโลหิตออกมา
เพลิงร้อนแรงเผาไหม้ในทางเดินเก่าแก่
“นี่มัน? เพลิงมารโลหิต?”
สีหน้าเซียนไป่เลี่ยนฉายแววตะลึงและสงสัย
เหตุใดจ้าวเฟิงจึงมีสายเลือดตระกูลเถี่ยได้?
ตู้ม!
จ้าวเฟิงเหมือนมารเพลิงโลหิตตนหนึ่ง ทั่วร่างลุกไหม้ แสงสว่างแดงฉาน ปีกอัสนีโบกสะบัด แรงระเบิดจากการโจมตีของฝ่ามือไปถึงขั้นที่น่าสะพรึงกลัว
จ้าวเฟิงผลักฝ่ามือออกมา กลุ่มเพลิงสีโลหิตระเบิดออก แสงอัสนีที่หมุนวนอยู่ภายในเผาผลาญกัดกร่อนทันที
พลังที่ระเบิดออกมาไม่ต่างจากเคล็ดวิชาต่อสู้ของเซียนไป่เลี่ยนเลย
ในวินาทีที่ประมือกัน เซียนไป่เลี่ยนก็รู้สึกว่าปราณเลือดลมทั่วร่างถูกจ้าวเฟิงดูดซึมไป
มองกลับมาที่จ้าวเฟิง สีหน้าของเขากลับมาดูมีชีวิตชีวามากขึ้น
ปราณและเลือดลมของกายศักดิ์สิทธิ์ขอบเขตเทวาเร้นลับไม่ธรรมดา ถึงแม้ว่าจะดูดซึมไปเพียงเล็กน้อยเท่านั้น
สำหรับราชันปราณเทวะเป็นการรักษาบำรุงมหาศาล
“นี่คือ ‘เพลิงมารโลหิตที่สมบูรณ์’ ของตระกูลเถี่ยที่ปรากฏขึ้นอย่างรวดเร็วแล้วหายไปในยามก่อน!”
ใจของเซียนไป่เลี่ยนตื่นตะลึง ทิ้งระยะห่างจากจ้าวเฟิง
ด้วยเป็นคนในแปดตระกูลใหญ่เหมือนกัน เขาจึงเข้าใจในเรื่องนี้เป็นอย่างดี
………………………………..


[Go To Next Chapter]( ./178.md)