##บทที่ 1142: สั่นสะเทือนต้าเฉียน
“ธนูเหนือนภา!”
จ้าวเฟิงยืนอยู่บนหัวของมังกรวารีล้างโลกา ใช้ธนูเหนือนภาโจมตีเทพแท้จริงเทียนฝาไม่หยุด
ในตอนนี้ ระหว่างจ้าวเฟิงและเทพแท้จริงเทียนฝายังมีระยะห่างส่วนหนึ่ง ดังนั้นจึงต้องอาศัยพลังของธนูเหนือนภาเพื่อโจมตีจากระยะไกล
ด้วยระดับขั้นในตอนนี้ของเทพแท้จริงเทียนฝา ทำให้ธนูเหนือนภายากจะทำร้ายเขาให้บาดเจ็บสาหัสได้ แต่หากสะสมจนหนักหนาขึ้น หากเป็นเช่นนี้ต่อไปเรื่อยๆ ย่อมต้องสามารถสร้างอาการบาดเจ็บจนส่งผลกระทบต่อความเร็วของเทพแท้จริงเทียนฝาได้
แซ่ด!
จ้าวเฟิงหลอมรวมเพลิงเนตรวิญญาณเข้าไปในลูกธนูที่เกิดจากธนูเหนือนภา
เกิดเสียงดัง ‘ปึง’ ลูกธนูพุ่งหลายหมื่นลี้ไปทะลวงอกของเทพแท้จริงเทียนฝา
“อ๊าก ชั้นวิญญาณบาดเจ็บ!”
เทพแท้จริงเทียนฝาร้องอย่างตื่นตกใจ
หลังจากกินโอสถวิเศษรักษาอาการบาดเจ็บส่วนหนึ่ง เทพแท้จริงเทียนฝารีบใช้วิชาข้ามมิติ
เปรี๊ยะ!
เทพแท้จริงเทียนฝากลายร่างเป็นหมอกควันสีดำขมุกขมัว หลบซ่อนอยู่ในอากาศ เปล่งแสงสว่างวาบก่อนจะหายไปอย่างรวดเร็ว
ทันใดนั้นเอง มังกรเพลิงทมิฬขนาดยักษ์ตัวหนึ่ง หอบเพลิงมังกรสะเทือนฟ้าดินไล่โจมตีมาจนถึงที่ดังกล่าว
“ไล่ตามไปเรื่อยๆ มาซิว่าจะหนีไปได้ถึงเมื่อไหร่!”
สีหน้าจ้าวเฟิงเย็นชา
จ้าวเฟิงให้มังกรวารีล้างโลกาบินแทนเขา แต่เทพแท้จริงเทียนฝาต้องหนีโดยที่ยังบาดเจ็บอยู่ สถานการณ์ของทั้งสองแตกต่างกันอย่างสิ้นเชิง
ในดินแดนทวีป
การไล่ล่าสังหารครั้งนี้เริ่มต้นที่มณฑลอวี่ ก่อนจะรุกคืบเข้าไปในแผ่นดินใหญ่เรื่อยๆ ในทุกที่ที่พวกเขาผ่านไป ฟ้าดินพลันอับแสงลง ภูเขาแม่น้ำแหลกสลายลงไป
แน่นอนว่าเรื่องของการต่อสู้ครั้งนี้แพร่กระจายไปทั่วดินแดนทวีป สถานที่ที่คนทั้งสองกำลังจะไปถึง ทั้งขั้วอำนาจและสำนักจึงต่างอพยพหนีไปก่อน เพื่อหลีกเลี่ยงไม่ให้เกิดความเสียหายขึ้น
วันนี้ มังกรวารีล้างโลกาโฉบผ่านที่ตั้งของตระกูลต่งแห่งแปดตระกูลใหญ่
คนระดับสูงของตระกูลต่งมองจ้าวเฟิงด้วยแววตาตื่นตะลึง
“คิดไม่ถึงว่าจะเป็นเรื่องจริง มังกรวารีล้างโลกาศิโรราบแก่จ้าวเฟิงเสียแล้ว!”
ผู้อาวุโสสูงสุดแห่งตระกูลต่งตกตะลึง ต่อให้เขาเห็นด้วยตาของตนเองก็ยังไม่อยากจะเชื่อ
ในสายตาของคนจำนวนมาก มังกรวารีล้างโลกาเป็นสัญลักษณ์แห่งการทำลายล้างและความน่าเกรงขาม
แต่ตอนนี้มังกรวารีล้างโลกากลับกลายมาเป็นพาหนะให้กับมนุษย์ผู้หนึ่ง
“สรุปคนที่ถูกจ้าวเฟิงไล่ล่าสังหารเป็นใครกันแน่?”
“ไม่เคยเห็นมาก่อนเลย เมื่อไหร่กันที่ในดินแดนทวีปปรากฏบุคลลที่เก่งกาจขนาดนี้!”
คนในระดับสูงของตระกูลต่งย่อมมองไม่เห็นใบหน้าที่แท้จริงของเทพแท้จริงเทียนฝา
ทว่าต่อให้คนที่จ้าวเฟิงไล่ล่าไม่มีใครรู้จักก็ตาม เพียงพาหนะที่อยู่ใต้ฝ่าเท้าของเขาก็มากพอที่จะทำให้คนทั้งดินแดนทวีปตื่นตะลึง
ย้อนคิดถึงในตอนนั้นที่ขั้วอำนาจสี่ดาวทั้งสองอย่างตำหนักลอยฟ้าและตำหนักไท่หวงร่วมมือกัน ยังต้องหนีจากมังกรวารีล้างโลกา
ต่อมาในการรบของราชวงศ์ ครึ่งเทพหลงหวงต่อสู้กับมังกรวารีล้างโลกาด้วยตนเองก็ยังต้องหนีไป
ยากที่จะจินตนาการได้ว่าตำหนักราชันมีวิชาและพลังที่น่ากลัวมากขนาดไหน คิดไม่ถึงว่าจะจับมังกรวารีล้างโลกาและยังฝึกได้ด้วย
เพียงแค่เรื่องนี้เท่านั้น ทั้งราชวงศ์ก็ไม่มีขั้วอำนาจใดสามารถเทียบเทียมได้
“หลังจากที่เรื่องนี้สงบลงแล้ว ตระกูลต่งต้องไปเยี่ยมเยียนตำหนักราชันบ้างแล้ว”
ผู้อาวุโสสูงสุดแห่งตระกูลต่งตัดสินใจ
ทุกคนในตระกูลต่งทั้งหมดไม่มีใครคัดค้านเรื่องนี้
ทุกวันนี้ในราชวงศ์ต้าเฉียนต่างให้ความสนใจ นอกจากเรื่องการไล่ล่าที่สะเทือนฟ้าดินครั้งนี้ ก็เป็นเรื่องของทัณฑ์อัสนีเทพแท้จริงของครึ่งเทพหลงหวง
มณฑลเฉียนเป็นสถานที่รกร้าง แสงอัสนีเปล่งประกายในฟ้าดินที่มืดมิด
ฟ้าดินส่งเสียงดังโครมครามไม่หยุดหย่อน กลิ่นอายอัสนีเทวะทำลายล้างกลุ่มหนึ่งเขย่าขวัญสิ่งมีชีวิตทั้งหมดในรัศมีหลายหมื่นลี้
สถานที่แห่งนี้เป็นสถานที่เผชิญด่านเคราะห์ของครึ่งเทพหลงหวง
บริเวณด้านนอก ครึ่งเทพทั้งสองของตำหนักไท่หวงเฝ้าทางทิศตะวันตกและทิศเหนือเอาไว้
ส่วนสมาชิกคนอื่นๆ ของตำหนักไท่หวงรวมตัวกันอยู่ทางด้านทิศตะวันออกและใต้
แสงอัสนีบนฟ้าอ่อนแสงลงไปอย่างช้าๆ กลิ่นอายทำลายล้างก็ค่อยๆ อ่อนลงไปเช่นกัน
“ดูไปแล้ว ครึ่งเทพหลงหวงคงจะทำสำเร็จแล้วกระมัง!”
“โชคดีที่ยังไม่เกิดสถานการณ์ที่เหนือความคาดหมายขึ้น!”
ครึ่งเทพสองคนของตำหนักไท่หวงสื่อสารกัน
ครึ่งเทพหลงหวงร่างดำไหม้ ดูน่าอเนจอนาถอยู่ใจกลางของอัสนีเทวะ เปิดดวงตาสุกสกาวขึ้น
“สำเร็จแล้ว หลังจากที่ถูกชะล้างจากอัสนีเทวะก็เกิดกลิ่นอายรกร้างดั้งเดิมขึ้นในร่างของข้า!”
ครึ่งเทพหลงหวงยินดีเกินจะเปรียบ
วิญญาณของเขาในวันนี้รู้สึกลึกๆ ว่าใจกลางของผืนพสุธาที่กว้างใหญ่นี้มีพื้นที่ลี้ลับแห่งหนึ่งอยู่
“ถึงแม้ว่ากายศักดิ์สิทธิ์จะโดนทำลายล้างจากอัสนีเทวะ แต่ไม่นานก็จะสามารถเปลี่ยนเป็นกายเทพได้อยู่ดี!”
ครึ่งเทพหลงหวงประเมินร่างที่บาดเจ็บอย่างหนักของตน ไม่ได้มีทีท่ากังวลแต่อย่างใด
ขอแค่ในตอนที่กายศักดิ์สิทธิ์เปลี่ยนเป็นกายเทพ เดินทางไปที่ดินแดนเทพรกร้างได้ถึงจะปลอดภัยที่สุด เพราะเมื่อถึงตอนนั้น ถึงครึ่งเทพหลงหวงคิดจะอยู่ในดินแดนทวีปต่อก็ไม่มีทางเป็นไปได้
“กว่ากายศักดิ์สิทธิ์จะกลายเป็นกายเทพยังเหลืออีกช่วงเวลาหนึ่ง นั่นจะเป็นเวลาที่ข้าปกครองตำหนักราชันและคุกคามราชวงศ์ต้าเฉียนพอดี!”
ครึ่งเทพหลงหวงหัวเราะเสียงดัง
ณ ปัจจุบัน นอกจากกายศักดิ์สิทธิ์ของครึ่งเทพหลงหวงยังไมได้เปลี่ยนเป็นกายเทพ แต่พลังแตะขั้นเทพที่แท้จริงไปแล้ว
ในตอนนี้ เขาก็คือยอดฝีมือที่เก่งกล้าที่สุดในดินแดนทวีป กระทั่งครึ่งเทพเฮยหลงยังไม่กล้าจะสู้กับเขา
“จ้าวเฟิง รอถูกจัดการจาก ‘เทพแท้จริงหลงหวง’ เถอะ!”
เทพแท้จริงหลงหวงหัวเราะอย่างอดไม่ได้
“หืม?”
ในเวลานั้นเอง เทพแท้จริงหลงหวงจับสังเกตได้ถึงกลิ่นอายพลังเทพที่แปลกประหลาดออกไป
กลิ่นอายพลังเทพโบราณที่สะเทือนฟ้าดินกดดันถล่มลงมา
บริเวณรอบนอก ครึ่งเทพทั้งสองของตำหนักไท่หวงก็ตกอยู่ในสถานการณ์ตึงเครียด
เปรี๊ยะ!
คมแสงมืดทมิฬกลุ่มหนึ่งกวาดผ่านไปในท้องฟ้า ก่อนจะหายไป
“นั่นคือ?”
เทพแท้จริงหลงหวงที่เพิ่งจะผ่านด่านเคราะห์อัสนีหน้าพลันถอดสี
ด้วยขอบเขตพลังของเขาในตอนนี้ย่อมสังเกตเห็น เงาที่เพิ่งบินผ่านไปเมื่อครู่ก็คือเทพแท้จริงเทียนฝา!
“คิดไม่ถึงเลยว่าเทพแท้จริงเทียนฝาจะยังไม่ตาย?”
เทพแท้จริงหลงหวงร้อนรนขึ้นในทันที ความน่าหวาดกลัวของเทพแท้จริงเทียนฝาในตอนนั้นยังปรากฏอยู่ในดวงตา
เอาชนะครึ่งเทพทั้งหมดของสองราชวงศ์ด้วยพลังของตนเองเพียงลำพัง ความกลัวในระดับนี้เขาย่อมลืมไม่ลงไปชั่วชีวิต
กลิ่นอายทำลายล้างจำนวนมหาศาลประหนึ่งผืนฟ้าสีดำปกคลุมทั้งหมด ก่อให้เกิดเสียงโครมครามขึ้นในตอนนี้
“มังกรวารีล้างโลกา จ้าวเฟิง!”
สีหน้าท่าทางเทพแท้จริงหลงหวงตื่นตะลึงอีกครั้ง แววตาตื่นตกใจเกินจะเปรียบ
เขาสงสัยว่าตนเองตาฝ้าฟางไปแล้วหรือไม่ จ้าวเฟิงในตอนนี้กลับยืนอยู่เหนือศีรษะของมังกรวารีล้างโลกา
โครม ตูม!
ทันใดนั้นเอง มังกรวารีล้างโลกาก็บินโฉบผ่านไป
“นี่มันเรื่องอะไรกันแน่?”
เทพแท้จริงหลงหวงรีบสอบถามสมาชิกตำหนักไท่หวงคนอื่นๆ
“รายงานผู้อาวุโสสูงสุด เรื่องนี้เกิดขึ้นเมื่อสองเดือนก่อน เหมือนว่ามังกรวารีล้างโลกาจะถูกฝึกโดยตำหนักราชัน จนกลายมาเป็นพาหนะของจ้าวเฟิง ส่วนคนที่จ้าวเฟิงไล่ล่าสังหารอยู่นั้นยังไม่อาจหาเบาะแสใดๆ ได้!”
บริเวณภายนอก คนในระดับสูงผู้หนึ่งของโครงข่ายราชวงศ์รีบรายงานต่อเทพแท้จริงหลงหวง
“ไล่ล่าสังหารมาสองเดือนแล้ว!”
เทพแท้จริงหลงหวงชะงักไปในทันที คลื่นปั่นป่วนถาโถมขึ้นในใจ
จ้าวเฟิงเอาชนะมังกรวารีล้างโลกาแล้ว หนำซ้ำยังสู้รบกับเทพแท้จริงเทียนฝา และไล่ล่าสังหารอีกฝ่ายเป็นเวลากว่าสองเดือน
เทพแท้จริงหลงหวงคิดไม่ถึงว่าตอนที่ตนเองปิดด่านเพื่อทะลวงผ่านขอบเขตเซียนสวรรค์จะเกิดเรื่องเช่นนี้ขึ้น
……
“จ้าวเฟิง เจ้ากล้าสังหารข้า ตำหนักวิญญาณบรรพกาลจะไม่ปล่อยให้เจ้ารอดไปได้แน่!”
กลิ่นอายเทพแท้จริงเทียนฝาอ่อนแอลงไป อ่อนแรงอย่างยิ่ง
เขาถูกจ้าวเฟิงไล่ล่าสังหารเป็นเวลาสองเดือนเต็ม ต่อให้ใช้โอสถวิเศษรักษามากเท่าไหร่ ก็ไม่สามารถฟื้นฟูอาการบาดเจ็บสาหัสของร่างกายและวิญญาณได้
ระยะห่างระหว่างจ้าวเฟิงและเทพแท้จริงเทียนฝาใกล้เข้ามาทุกที
“ตายซะเถอะ!”
ใบหน้าของจ้าวเฟิงเรียบเฉย ปรากฏแผ่นเหล็กสามเหลี่ยมขึ้นในมือ
ตุบ!
แผ่นเหล็กสามเหลี่ยมกลายเป็นธนูเหล็กสีดำทันที บนคันธนูเต็มไปด้วยริ้วลายสีดำจำนวนมาก ทอแสงเป็นประกายสีทอง
เมื่อพลังเทพเข้าไปภายในแล้ว จ้าวเฟิงง้างสายธนูทันที
ฟิ้ว!
เส้นแสงธนูสีดำที่ทรงพลังก่อให้เกิดลมพายุปั่นป่วนบ้าคลั่งสีดำ ตรงดิ่งไปด้านหน้า
“แย่แล้ว หลบไม่ได้เลย!”
เทพแท้จริงเทียนฝารู้สึกได้ว่าตนเองถูกเล็งเป้าหมายจากธนูดอกนี้
นี่เป็นถึงการโจมตีจากอาวุธวิเศษ ถึงแม้ขอบเขตพลังของจ้าวเฟิงจะเทียบเท่าได้กับขอบเขตเทวาเร้นลับชั้นสูง พลังเทพไม่บริสุทธิ์ แต่ด้วยร่างกายที่บาดเจ็บสาหัสอยู่แล้วในเวลานี้ของเทพแท้จริงเทียนฝา พลังไม่ถึงสี่ส่วนของที่ผ่านมา
“โล่พายุมารทมิฬ!”
เทพแท้จริงเทียนฝาเผาผลาญพลังเทพเพื่อกระตุ้นเคล็ดวิชาป้องกันขึ้น
วิ้ง!
โล่มารแสงสีดำที่หมุนวนไปมาปรากฏขึ้นที่ด้านหน้าของเทพแท้จริงเทียนฝา
โครม!
ในวินาทีต่อมา ธนูดอกนี้ของจ้าวเฟิงพลันปะทะเข้าด้านบน
ตูม!
เคล็ดวิชาป้องกันของเทพแท้จริงเทียนฝาแตกสลายไปในทันที
ถึงแม้เทพแท้จริงเทียนฝาจะคาดเดาเอาไว้ล่วงหน้า แต่ก็ยังคงถูกพายุทำลายล้างที่ทรงพลานุภาพนั้นทำลายลงไป
“บัดซบ หากเป็นเช่นนี้ต่อไป คงทำได้เพียงทิ้งร่างนี้เสียแล้ว!”
ในใจเทพแท้จริงเทียนฝากังวลอย่างยิ่ง
กว่าเขาจะฝึกฝนจนร่างนี้ทะลวงขั้นราชาแห่งเซียนมาได้ หากวันนี้วิญญาณต้องหนีออกจากร่าง เพื่อเปลี่ยนร่างถือกำเนิดใหม่ ไม่รู้ว่านานเท่าไหร่ถึงจะฟื้นฟูไปจนถึงช่วงสุดยอด
แต่ทว่าเมื่อเปรียบกับตายลงไปแล้ว เทพแท้จริงเทียนฝาก็ยังคงเลือกเปลี่ยนร่างถือกำเนิดใหม่อยู่ดี
เพียงแค่เทพแท้จริงเทียนฝาเท่านั้น ถ้าหากถูกสังหารลงไปโดยเซียนที่อยู่ในระดับขั้นที่ต่ำกว่า เขาตายก็คงจะตายตาไม่หลับ!
ในตอนที่วิญญาณของเทพแท้จริงเทียนฝาหลบหนีและถือกำเนิดใหม่อีกครั้งนั้นเอง
ฟิ้ว!
รอบตัวเทพแท้จริงเทียนฝาปรากฏพลังศักดิ์สิทธิ์เทวาเร้นลับหลากสีขึ้นชั้นหนึ่ง
ในวินาทีนี้เอง ฟ้าดินทั้งหมดเหมือนกำลังสั่นไหว เสวียนอ้าวธาตุต่างๆ จำนวนนับไม่ถ้วนทะลักหลั่งไหลเข้ามาในท้องฟ้า
“แย่ละ นี่คือมิติหมื่นปรากฏการณ์!”
แววตาเทพแท้จริงเทียนฝาตื่นตะลึงเกิดความหวาดกลัวในใจ
พฤติกรรมทั้งหมดของเทพแท้จริงเทียนฝาอยู่ในสายตาของดวงตาเทพเจ้าทั้งสิ้น จะหนีรอดไปได้อย่างไร
ในขณะนี้เทพแท้จริงเทียนฝาถูกกักอยู่ในมิติหมื่นปรากฏการณ์ดั้งเดิมของจ้าววั่นเสียแล้ว
ถึงแม้ในตอนนี้จ้าววั่นจะมีขอบเขตพลังเทียบเท่ากับเทวาเร้นลับชั้นสูงเท่านั้น แต่เขากลับสามารถทะลวงผ่านไปขั้นราชาแห่งเซียนได้ทุกเวลา
อีกทั้งมิติดั้งเดิมของทายาทแปดเนตรเทพเจ้า จะหนีรอดไปได้อย่างง่ายดายได้อย่างไรกัน!
“ตอนนี้เป็นวันตายของเจ้าแล้ว!”
ดวงตาเทพเจ้าของจ้าวเฟิงมองทะลวงผ่านทุกสรรพสิ่ง เล็งเป้าไปที่เทพแท้จริงเทียนฝาผู้อยู่ในมิติหมื่นปรากฏการณ์
“เพลิงดวงตาอัสนีเทวะ!”
ดวงตาซ้ายของจ้าวเฟิงเปล่งประกายแสงอัสนีสุกสกาวจำนวนนับไม่ถ้วน เสวียนอ้าวทำลายล้างวิญญาณกลุ่มหนึ่งก็มาพร้อมกับระลอกวิญญาณที่ทรงพลังนี้ด้วย
ในขณะนั้นเองตราประทับอัสนีเทวะในกายวิญญาณอัสนีของจ้าวเฟิงมีจำนวนกว่าห้าพันเส้นสาย ถ้าหากใช้ทั้งหมดไปกับ ‘เพลิงดวงตาอัสนีเทวะ’ จะทรงพลังขนาดไหน?
จ้าวเฟิงใจสั่นสะท้าน ตื้นตันอย่างยิ่ง
ตูม!
ตราประทับอัสนีเทวะที่บิดโค้งไปมากลุ่มหนึ่ง เป็นประหนึ่งเพลิงไฟที่เต้นเร่าบิดเบี้ยว ทะลุเข้าไปในมิติหมื่นปรากฏการณ์ ระเบิดออกอย่างรุนแรงในดวงวิญญาณของเทพแท้จริงเทียนฝา
ในเวลาเดียวกับที่ ‘เพลิงดวงตาอัสนีเทวะ’ ปลดปล่อยออกมานั้นเอง จ้าวเฟิงง้างสายธนูเหล็กทมิฬในมือ
เปรี๊ยะ!
ธนูแสงเทพสีดำเส้นหนึ่งถูกปลดปล่อยออกมาในทันที
ในขณะที่จ้าววั่นตกอยู่ในสถานการณ์หน้าสิ่วหน้าขวาน เขาเก็บงำมิติดั้งเดิมไปในทันที เพื่อหลีกเลี่ยงความเสียหายที่อาจจะเกิดขึ้น
โครม!
เทพแท้จริงเทียนฝาที่ตกอยู่ในระเบิดของ ‘เพลิงดวงตาอัสนีเทวะ’ ถูกตราประทับเทพโบราณในรูปลักษณ์ของธนูทะลวงผ่าน
“จิ๊ๆ คิดไม่ถึงเทพแท้จริงขั้นที่สามจะมีจุดจบเช่นนี้!”
มังกรวารีล้างโลกาหัวเราะเสียงดัง
ถูกไล่ล่าสังหารเป็นระยะเวลากว่าสองเดือน ร่างของเทพแท้จริงเทียนฝาได้รับบาดเจ็บสาหัส จากการโจมตีของวิชาดวงตาที่น่ากลัวขนาดนี้และพลานุภาพจากอาวุธเทพของจ้าวเฟิง จึงไม่มีความเป็นไปได้ที่จะหนีรอดจากอันตรายได้เลย!
ในวินาทีนี้ มังกรวารีล้างโลกาที่เป็นพาหนะของจ้าวเฟิงยังรู้สึกภาคภูมิใจไม่น้อย
เมื่อพายุอ่อนกำลังลง และเมื่อมั่นใจว่าเทพแท้จริงเทียนฝาตายลงไปแล้ว ดวงตาเทพเจ้าของจ้าวเฟิงถึงหยุดโคจร
“ไป!”
จ้าวเฟิงโบกแขนซ้ายใช้มนตราอากาศขนส่งเพื่อจากไป
ในวันที่การไล่ล่าจบลง สมาชิกของตำหนักไท่หวงและโครงข่ายราชวงศ์จึงรายงานเรื่องนี้ต่อเทพแท้จริงหลงหวง
“คิดไม่ถึงเลยว่าเทพแท้จริงเทียนฝาตายลงไปเสียแล้ว!”
เทพแท้จริงหลงหวงหยุดหายใจไปครู่หนึ่ง แววตาแข็งค้าง สมองขาวโพลนว่างเปล่าไปครู่หนึ่ง
บางทีเทพแท้จริงเทียนฝาไม่ได้อยู่ในสภาวะที่สมบูรณ์ แต่อย่างไรเสียฝ่ายตรงข้ามก็เป็นถึงเทพแท้จริงที่แกร่งกล้าแห่งดินแดนเทพรกร้าง แต่กลับถูกสังหารโดยเซียนในขอบเขตเทวาเร้นลับ!
อนึ่ง จ้าวเฟิงสามารถทำให้มังกรวารีล้างโลกาศิโรราบต่อเขา นี่เป็นเรื่องที่เกินความคาดหมายอย่างมาก
เมื่อได้รับการฟูมฟักจากทรัพยากรที่จ้าวเฟิงมี พลังของมังกรวารีล้างโลกาเพิ่มขึ้นอย่างรวดเร็ว
เดิมทีเทพแท้จริงหลงหวงยังครุ่นคิดว่าหลังจากที่ทะลวงผ่านขั้นเทพแท้จริงแล้ว ก่อนจะเข้าไปในดินแดนเทพรกร้าง จะสั่งสอนตำหนักราชันอีกครั้ง
ในตอนนั้นเอง เทพแท้จริงหลงหวงยังไม่กล้าแม้แต่จะคิด
“ปล่อยให้เขารอดชีวิตไปก่อนสักครั้ง รอให้ข้าเข้าไปในดินแดนเทพรกร้างและพบผู้ก่อตั้งราชวงศ์ก่อนเถอะ จะได้เห็นดีกันสักตั้ง!”
เทพแท้จริงหลงหวงแค่นเสียงเย็น
ตั้งแต่ที่ตำหนักไท่หวงก่อตั้งขึ้น มีเทพที่แท้จริงจำนวนมากเข้าไปในดินแดนเทพรกร้าง ภารกิจแรกของเทพแท้จริงหลงหวงเมื่อเข้าไปในดินแดนเทพรกร้างก็คือตามหาผู้ก่อตั้งราชวงศ์
..........................


[Go To Next Chapter]( ./380.md)