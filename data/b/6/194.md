##บทที่ 957: ประลองสายเลือด
กลิ่นอายน่ากลัวที่กำลังลุกโชนรุนแรงกระจายออกไปด้านนอกดุจคลื่นการโจมตี
ทะเลทรายสีเหลืองเข้มพลันถูกเคลือบด้วยเพลิงแดงฉาน อากาศที่ร้อนระอุบิดเบี้ยวไปมาประหนึ่งนรกภูมิ
มองดูจากไกลๆ คนทั้งสองเหมือนดวงอาทิตย์แรงกล้าในสถานที่แห่งนี้ เปล่งแสงเพลิงโลหิตที่เจิดจ้าออกมา
วูบ!
เลือดในร่างเถี่ยหลิงอวิ๋นสั่นสะท้านด้วยความหวาดกลัว ไฟวาววับบนร่างเหมือนโดนสะกดไว้จนอ่อนกำลังไปหลายส่วนภายใต้เพลิงอาทิตย์ของจ้าวเฟิง แต่ความรู้สึกดดันประเภทนี้ยิ่งทำให้เขาฮึกเหิมกว่าเดิม
ด้านหลังเถี่ยหลิงอวิ๋น เลือดในตัวเถี่ยอวิ๋นหั่วก็สั่นไหวน้อยๆ จากนั้นจึงเต้นระเร่าเหมือนจะลุกโชนขึ้นมาเช่นกัน
“นี่คือเพลิงมารโลหิตที่สมบูรณ์แบบ!”
ดวงตาเถี่ยอวิ๋นหั่วมีไฟวูบวาบ จ้องร่างกายที่เปล่งแสงสีแดงเจิดจ้าอย่างสมบูรณ์แบบของจ้าวเฟิง เพลิงโลหิตที่ช่างงดงามราวเผาผลาญชีวิตมาเพื่อใช้ต่อสู้ ทำให้ใจเกิดความตื่นกลัวยำเกรงขึ้น
นี่คือสายเลือดสมบูรณ์แบบของตระกูลเถี่ย เขาเองก็เพิ่งเคยเห็นเป็นครั้งแรก
สายเลือดที่แข็งแกร่งเช่นนี้ หากกลับคืนสู่ตระกูลเถี่ย…
“นี่คือเพลิงมารโลหิตที่สมบูรณ์แบบ!”
คนสองคนข้างกายเถี่ยอวิ๋นหั่วก็ย่อมรู้เรื่องนี้ ทว่าเมื่อเห็นพลานุภาพมหาศาลของเพลิงมารโลหิตที่สมบูรณ์ด้วยตนเอง ในใจก็ยังสั่นสะท้าน!
เลือดในร่างของพวกเขาต่างรู้สึกได้ถึงการเผาไหม้ จึงรีบโคจรปราณที่แท้จริงต้านทานเศษเสี้ยวพลังที่หลงเหลือทันที่
เพลิงมารโลหิตที่สมบูรณ์ เป็นสายเลือดประเภทต่อสู้น่าสะพรึงกลัวที่อยู่ในสิบลำดับต้นของรายชื่อสายเลือดวิถีราชาได้
ไกลออกไปด้านหลังจ้าวเฟิง ตาเฒ่าอิงและคนอื่นๆ ถอยไปด้านหลังอย่างรวดเร็ว
พวกที่ร่างกายค่อนข้างอ่อนแอ ขอบเขตพลังค่อนข้างต่ำส่วนหนึ่ง อย่างเช่นโจวซู่เอ๋อร์หรือซูชิงหลิง ต่างรู้สึกว่าทั่วร่างกายลุกไหม้ดังกองเพลิง แรงกดดันที่ทำเอาหายใจไม่ออกถาโถมเข้ามา
‘เป็นไปได้อย่างไร สายเลือดของจ้าวเฟิงกลับแข็งแกร่งกว่าของเถี่ยหลิงอวิ๋น!’
สืออวี่เหลยมีสีหน้าตื่นตะลึง ใจเต้นโครมคราม
เถี่ยหลิงอวิ๋นเป็นที่ยอมรับว่ามีสายเลือดแข็งแกร่งที่สุดในหมู่คนรุ่นใหม่ของตระกูลเถี่ย และคนผู้นี้เก่งกาจเกินกว่าใครในตระกูล
พลังแข็งแกร่งที่ระเบิดออกมาของเถี่ยหลิงอวิ๋น ขนาดเขาที่ชำนาญในการป้องกันยังทนไม่ค่อยไหว
แต่สายเลือดเพลิงมารโลหิตบนร่างของจ้าวเฟิง กลับพอข่มสายเลือดของเถี่ยหลิงอวิ๋นเอาไว้ได้
ความเป็นไปได้มีเพียงอย่างเดียวเท่านั้น…
“ถูกต้อง เพลิงมารโลหิตที่สมบูรณ์แบบ!”
จิตใจของตาเฒ่าอิงสั่นสะท้าน เขาเองก็เพิ่งจะเคยเห็นสายเลือดเพลิงมารโลหิตที่สมบูรณ์แบบ หรือสายเลือดวิถีราชาอันน่าพรั่นพรึงที่เกือบจะหายสาบสูญไปแล้ว
“เป็นไปได้อย่างไรกัน?”
สีหน้าซูชิงหลิงหวาดกลัว นางนึกถึงคำพูดที่จ้าวเฟิงเคยพูดทั้งหมดในตอนช่วงชิงตำแหน่งรายชื่อ
คิดไม่ถึงว่าเป็นเรื่องจริง!
จ้าวเฟิงครอบครองสายเลือดเพลิงมารโลหิตที่สมบูรณ์ ถึงได้ดึงดูดความสนใจจากผู้อาวุโสของตระกูลเถี่ยจนมาโน้มน้าวด้วยตนเอง
แต่ในเวลานี้ จ้าวเฟิงที่ถูกพวกเขามองข้ามอีกครั้งกลับมีฝีมือสูสีกับอัจฉริยะชั้นเลิศของตระกูลเถี่ยผู้เป็นบริวารขององค์ชายสี่!
“ไม่เสียทีที่เป็นจ้าวเฟิง!”
องค์ชายเก้ามีสีหน้าตื่นเต้น ใจเต้นระรัว
พลังในตอนนี้ของจ้าวเฟิงอยู่เหนือกว่าสมาชิกในกลุ่ม ถึงขั้นเทียบเท่ากับสมาชิกที่เป็นกำลังรบหลักขององค์ชายห้าลำดับต้น
และนอกจากนี้ จ้าวเฟิงยังรับหน้าที่ในตำแหน่งปรมาจารย์นักฝึกสัตว์ กลายเป็นเสาหลักของกลุ่ม ทั้งหมดนี้อยู่เหนือจากการคาดเดาในตอนแรกสุดขององค์ชายเก้า
โครม…
เถี่ยหลิงอวิ๋นที่สายเลือดถูกกดดัน เพลิงเจิดจ้าบนร่างแผ่พวยพุ่งออกมา พลานุภาพยิ่งใหญ่ที่ปะทุของเขาอยู่ในระดับเดียวกับจ้าวเฟิง
“ฮ่าๆ ให้ข้าลองสัมผัสรสชาติเพลิงมารโลหิตที่สมบูรณ์แบบหน่อย!”
จิตต่อสู้ทั่วร่างของเถี่ยหลิงอวิ๋นเหมือนเพลิงเผาผลาญบ้าคลั่ง
มารโลหิตโจมตี!
เถี่ยหลิงอวิ๋นสำแดงกระบวนท่านั้นอีกครั้ง ดูเหมือนมวลหินหลอมเหลวสีแดงสดสาดซัดพลังที่ทั้งภูติผีเทพเซียนต้องยำเกรงออกมา
“ฮึ!”
เพลิงมารโลหิตสมบูรณ์ มีแรงยับยั้งขั้นสูงต่อสายเลือดที่มีความบริสุทธิ์ค่อนข้างต่ำ จ้าวเฟิงรู้สึกได้ว่าขอบเขตพลังฝึกตนของเขาและเถี่ยหลิงอวิ๋นที่แตกต่างกันมากถูกทดแทนไปส่วนหนึ่ง
พรึ่บ แซ่ด!
ปีกแสงอัสนีสีชาดของจ้าวเฟิงอยู่ในเพลิงแดงเป็นประกาย ประหนึ่งปีกนกอมตะพร้อมแสงสายฟ้า
โครม ตูม!
จากการระเบิดพลังครั้งใหญ่ของสายเลือด วิชาปีกอัสนีโบยบินสำแดงเสวียนอ้าวที่อยู่เหนือกว่าขีดจำกัดออกมา ดูเหมือนเพลิงแดงที่ปะทุออกกลุ่มหนึ่ง ลอยวูบวาบอยู่กลางอากาศ สาดประกายไฟสีแดงออกมาหลายดวง
บึ้ม บึ้ม เปรี้ยง!
คนทั้งสองปะทะเข้าหากันราวอุกกาบาต คลื่นเพลิงโลหิตร้อนแรงดุจคลื่นมหาสมุทรหมุนไปทั่วบริเวณ
ฟึ่บ!
เงาทั้งสองร่างถอยหลังอย่างรวดเร็ว พลังต้องห้ามร้อนระอุกลุ่มหนึ่งระเบิดออกที่ใจกลาง
“ผลในการเผาผลาญถูกจำกัดเอาไว้แล้ว!”
ในขณะที่ต่อสู้กัน จ้าวเฟิงสัมผัสได้
สายเลือดของทั้งคู่เหมือนกัน การเผาผลาญของสายเลือดจ้าวเฟิงยากจะสำแดงบนร่างของเถี่ยหลิงอวิ๋น
ก็เหมือนที่ต้องเผชิญหน้ากับกายจิตมารยักษ์ของ ‘จักรพรรดิมารเสวียนหลัว’ ในตอนนั้น
ไอเพลิงโลหิตที่เกิดขึ้นจากการโจมตีของจ้าวเฟิง ในขณะที่กำลังจะเผาไหม้ไปทั่วร่างเถี่ยหลิงอวิ๋น ก็จะถูกเพลิงบนร่างเถี่ยหลิงอวิ๋นกลืนกินไป
การเผาผลาญของสายเลือดทั้งสองฝ่ายไม่อาจเกิดขึ้นได้
อีกอย่าง จุดเด่นของเพลิงมารโลหิตที่สมบูรณ์แบบอย่างดูดเลือดคืนปราณก็ลดลงไปเป็นจำนวนมาก
แต่ปราณและเลือดลมที่ดูดซึมมาเหมาะสมกับจ้าวเฟิงอย่างยิ่ง
มีผลฟื้นฟูไอสวรรค์และรักษาอาการบาดเจ็บได้โดยตรง และผลลัพธ์จะดีกว่ามาก
โครม!
หมัดโลหิตแสงอัสนีของจ้าวเฟิงปะทะกับหอกเพลิงสีแดงของเถี่ยหลิงอวิ๋นอีกครั้ง
พลานุภาพโจมตีรุนแรงทั้งสองชนิด ทุกครั้งที่ปะทะกัน ฟ้าดินจะเกิดเสียงฟ้าลั่นโครมคราม
“ฝีมือกลับไม่ต่างกันเลย!”
ปฐมเซียนสองคนในฟากของเถี่ยอวิ๋นหั่วอึ้งงันไป
จ้าวเฟิงที่มีพลังอยู่เพียงขอบเขตราชัน กลับระเบิดกำลังรบออกมาได้เทียบเท่ากับเถี่ยหลิงอวิ๋น
ถึงจะเป็นเพลิงมารโลหิตที่สมบูรณ์แบบ ก็ไม่น่าจะมีความสามารถที่แปลกประหลาดเช่นนี้
“จ้าวเฟิงไม่ธรรมดาเลย ปราณที่แท้จริงหนาแน่นบริสุทธิ์ พลานุภาพมหาศาล สอดคล้องกับสายเลือดเพลิงมารโลหิตมาก!”
เถี่ยอวิ๋นหั่วจ้องจ้าวเฟิงโดยไม่กะพริบตา
คุณภาพปราณที่แท้จริงของจ้าวเฟิงอยู่เหนือจักรพรรดิชั้นยอดทั่วไป และพลานุภาพยังไม่ธรรมดาด้วย
ตู้ม!
พลังและการป้องกันของกายสายฟ้าศักดิ์สิทธิ์ของจ้าวเฟิง บวกกับผลลัพธ์จากการดูดเลือดคืนปราณของเพลิงมารโลหิตที่สมบูรณ์แบบ สามารถทดแทนความต่างของขอบเขตพลัง รวมทั้งจำนวนปราณที่แท้จริงระหว่างเขาและเถี่ยหลิงอวิ๋นได้โดยสมบูรณ์
หนำซ้ำสายเลือดเพลิงมารโลหิตของจ้าวเฟิงยังถูกพัฒนาเพิ่มขึ้นไปอีกขั้นจากสถานการณ์ที่บีบคั้นนี้ ทำให้พลังกระเทือนทุกสรรพสิ่ง ยิ่งสู้รบก็ยิ่งแข็งแกร่งขึ้นทุกที
วูบ!
ดวงตาสองข้างของเถี่ยหลิงอวิ๋นเป็นประกายแวววับ จิตต่อสู้ทะลวงฟ้า
สำหรับความพิเศษของเพลิงมารโลหิตที่สมบูรณ์แบบ ในฐานะที่เป็นคนของตระกูลเถี่ย เขาย่อมเข้าใจลึกซึ้งราวฝ่ามือตนเอง
ด้วยเหตุนี้ เถี่ยหลิงอวิ๋นจึงเผาผลาญปราณที่แท้จริงอย่างไม่เสียดายมาเพิ่มพลังสายเลือด เพื่อต้านทานผลลัพธ์พิเศษที่จะเกิดขึ้นจากเพลิงมารโลหิตที่สมบูรณ์แบบ
“เหอะ ให้เจ้าได้ลิ้มลองวิชาฝึกฝนกายพร้อมกับเพลิงมารโลหิต รอให้ข้าเอาชนะเจ้าได้แล้ว ข้าจะช่วยโน้มน้าวผู้อาวุโสหงหนาน คนที่ไม่สามารถใช้สายเลือดได้ ต่อให้ครอบครองสายเลือดที่แกร่งมากเท่าไหร่ก็ไร้ซึ่งประโยชน์ใด!”
พลานุภาพของเถี่ยหลิงอวิ๋นสะเทือนเลือนลั่น ร่างกายเป็นลูกไฟเจิดจ้า ปลดปล่อยแสงสีแดงสุกสกาวออกมาทันใด ประหนึ่งถือกำเนิดใหม่จากกองเพลิง พลังกายที่ลุกไหม้ร้อนแรงพลันถือกำเนิดขึ้น
โครม วูบ!
จ้าวเฟิงลอยตัวอยู่กลางอากาศ แก่นแท้กายสายฟ้าศักดิ์สิทธิ์ของเขาถูกร่างกายที่ร้อนระอุโจมตี
พู่ว บึ้ม!
ท่ามกลางการประลองที่ไร้รูปร่างของพลังกายทั้งสอง เสียงระเบิดโครมครามดังขึ้นกลางอากาศว่างเปล่า
ตุ้บ!
จ้าวเฟิงถอยร่นไปหลายก้าว ใจสั่นรัว
ยามนี้เถี่ยหลิงอวิ๋นกระตุ้นแก่นแท้ร่างกายที่พิเศษขึ้นมา เมื่อบวกกับสายเลือดเพลิงมารโลหิต พลังจึงไม่ธรรมดาแม้แต่น้อย
ระหว่างที่คนทั้งสองต่างก็รุกคืบเข้าหากัน คาดคิดไม่ถึงว่าจะกดข่มกายสายฟ้าศักดิ์สิทธิ์และเพลิงมารโลหิตที่สมบูรณ์แบบของเขาลงไป
เป็นไปดังคาด ไม่ควรจะมองข้ามศักยภาพของแปดตระกูลใหญ่ที่สามารถทำความเข้าใจสายเลือดของตนเองได้ปรุโปร่งเกินจะเปรียบ
‘คิดไม่ถึงเลยว่าหลิงอวิ๋นจะใช้ ‘กายหยกสีชาด’ รวดเร็วเช่นนี้ แต่หากเป็นเช่นนี้ก็จำเป็นต้องทำให้การต่อสู้จบลงอย่างรวดเร็วที่สุด!’
ในใจเถี่ยอวิ๋นหั่วสั่นไหวอย่างรุนแรง
จะรับมือกับเพลิงมารโลหิตที่สมบูรณ์แบบ จำเป็นต้องรีบต่อสู้และรีบให้จบลงโดยเร็ว
อีกทั้งวิชาฝึกฝนร่างกายของจ้าวเฟิงอยู่เหนือการคาดเดาของเถี่ยอวิ๋นหั่ว
ไม่เช่นนั้น เถี่ยหลิงอวิ๋นคงจะไม่ปลดปล่อยกายหยกสีชาดออกมา!
กายหยกสีชาดเป็นวิชาฝึกฝนร่างกายสูงสุดที่บรรพบุรุษต้นตระกูลเถี่ยศึกษาค้นคว้าเอาไว้ เมื่อใช้พร้อมกับสายเลือดเพลิงมารโลหิตจะสามารถระเบิดพลังทำลายล้างออกมาในฉับพลัน
และเช่นเดียวกัน วิชาที่ฝืนลิขิตฟ้าเช่นนี้ก็มีผลข้างเคียงรุนแรง เมื่อใช้มันในระยะเวลาที่ยาวนานมากๆ อาจจะถึงขั้นทำลายแหล่งกำเนิดสายเลือดได้
‘แย่ล่ะ เป็นกายหยกสีชาด วิชาฝึกฝนร่างกายที่สูงส่งที่สุดของตระกูลเถี่ย!’
ใจตาเฒ่าอิงสั่นระรัว
เมื่อใช้วิชานี้กับสายเลือดเพลิงมารโลหิต และรวมพลังของปราณแท้จริง สายเลือด และแก่นแท้ร่างกายเข้าด้วยกัน จะมากพอระเบิดพลังเหนือกว่าปกติหลายเท่าตัว
จ้าวเฟิงมีสายเลือดเพลิงมารโลหิตที่สมบูรณ์แบบ แต่กลยุทธ์ที่ใช้ไม่ดีนัก และมากกว่านั้นคือไม่มีเคล็ดวิชาที่ใช้ควบคู่กัน
แต่ที่ตาเฒ่าอิงสงสัยก็คือ เหตุใดจ้าวเฟิงจึงไม่ยอมใช้วิชาดวงตา นั่นต่างหากเป็นวิชาที่เขาชำนาญที่สุด!
“วายุอัสนีคุ้มกาย!”
จ้าวเฟิงผสานแก่นแท้พลังอัสนีศักดิ์สิทธิ์และวายุอัสนีธาตุไฟ บนผิวกายจึงปรากฏลายสายฟ้าเก่าแก่สมจริงชั้นหนึ่งออกมาปกคลุม
ในเวลาเดียวกัน พลังสายเลือดกลุ่มหนึ่งก็หลอมรวมเข้าไปภายใน
เกราะลายสายฟ้าเก่าแก่พลันเปล่งประกาย เพลิงโลหิตโชติช่วงลุกโชน!
“ปีกอัสนีผ่านฟ้า!”
ฟึ่บ!
จ้าวเฟิงปรากฏกายขึ้นบนเมฆสูง ปีกเพลิงอัสนีเปล่งแสงสีทองเพลิงโลหิตกลุ่มหนึ่งออกมา แล้วหอบพลังที่ไร้ขอบเขตตรงดิ่งไปหาอีกฝ่าย
พลังหมัดยังมาไม่ถึง กลุ่มเพลิงสีชาดก็ระเบิดออกเสียก่อน แรงบีบคั้นจากร่างกายที่ทรงพลังไร้ขอบเขต ทำให้ร่างกายและจิตใจของผู้ชมการต่อสู้ที่อยู่ไกลๆ รู้สึกกดดันอย่างรุนแรง
“มาเลย!”
แสงสว่างสีชาดทั่วร่างของเถี่ยหลิงอวิ๋นเป็นประกายแวววับ เพลิงไฟลุกโชน พลางแหงนหน้ามองจ้าวเฟิง จิตต่อสู้ในดวงตาสองข้างลุกโชน
เขาไม่หวาดกลัวพลังปะทุสูงส่งที่เพิ่มขึ้นของจ้าวเฟิงแม้แต่น้อย
วูบ!
เถี่ยหลิงอวิ๋นระเบิดพลังออกมาในฉับพลัน เหมือนมังกรสีชาดที่โผทะยานขึ้นมา ในทุกที่ที่มันผ่านไป ขนาดอากาศที่ว่างเปล่ายังโดนเผาไหม้ไปด้วย
ตู้ม!
เพลิงแดงที่เจิดจ้ากลุ่มหนึ่งกระจายออกมา กลายเป็นพายุเพลิงปกคลุมเงาร่างของคนทั้งสองเอาไว้
พรึ่บ!
แสงอัสนีสีชาดสายหนึ่งลอยออกมา!
“เป็นการระเบิดพลังที่แข็งแกร่งนัก!”
จ้าวเฟิงถูกโจมตีจนถอยร่นไปร้อยจั้ง เกราะอัสนีคุ้มกายถูกทำลายจนแหลกละเอียด ความเจ็บปวดรุนแรงแผ่ซ่านไปทั่วร่าง ลายอัสนีบนผิวกายสายฟ้าศักดิ์สิทธิ์เหมือนกำลังจะสลายไป
‘กายหยกสีชาด’ ของเถี่ยหลิงอวิ๋น เมื่อกระตุ้นเพลิงมารโลหิต จะอยู่เหนือกายสายฟ้าศักดิ์สิทธิ์ของเขาโดยสิ้นเชิง
ยังดีที่การดูดเลือดคืนปราณของเพลิงมารโลหิตยังพอจะรักษาอาการบาดเจ็บได้ทันเวลา
ตุ้บ!
เถี่ยหลิงอวิ๋นเองก็ถูกกระแทกจนล้มลงไปบนพื้น ทั่วร่างชาวาบและร้อนระอุ
ในขณะที่เกราะอัสนีคุ้มกายถูกทำลาย ก็ก่อให้เกิดพลังสะท้อนกลับครั้งใหญ่ ต่อให้เป็นกายหยกสีชาดของเขายังทำอะไรไม่ได้
“ดีนี่จ้าวเฟิง ใช้กลวิธีโบยบินและเคล็ดวิชาป้องกันกายรับการโจมตีทำลายของเถี่ยหลิงอวิ๋น!”
เถี่ยอวิ๋นหั่วมองไปที่จ้าวเฟิงพลางผงกศีรษะ
การต่อสู้ของชายผู้นี้โดดเด่นอย่างยิ่ง ไม่ด้อยไปกว่าลูกศิษย์ส่วนหนึ่งของตระกูลเถี่ยเลยแม้แต่น้อย
แต่ในวินาทีถัดมา เถี่ยอวิ๋นหั่วก็ชะงักไป
“นั่นคือโลหิตมารโจมตี เคล็ดวิชาสายเลือดของตระกูลเถี่ย เขาเป็นวิชานี้ได้อย่างไร?”
ในเวลาเดียวกันยังมีเถี่ยหลิงอวิ๋นที่ตกใจ ด้วยนี่คือโลหิตมารโจมตีที่เขาเคยสำแดงไปในตอนแรกเริ่มสุด
เห็นเพียงเพลิงวาววับทั่วร่างจ้าวเฟิงปะทุออก เผาไหม้ลุกโชน เกิดเสียงไฟระเบิดดังขึ้น
เบื้องหลังของเขา เงาอาทิตย์โลหิตปรากฏขึ้นช้าๆ ลายน้ำวนภายในเงานั้นบิดโค้งหมุนวนไปมา
……………………………


[Go To Next Chapter]( ./195.md)