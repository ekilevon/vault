##บทที่ 1029: ปรากฏการณ์ธรรมชาติ
รอบตัวเซียนหมื่นปรากฏการณ์ ในวินาทีที่พลังศักดิ์สิทธิ์หลากสีสันในปรากฏขึ้นนั้น ไอสวรรค์ทั้งหมดในฟ้าดินก็ถูกดูดซึมไปจนหมดสิ้น ไม่เหลือแม้แต่เศษเสี้ยว
ด้านหลังร่างเซียนหมื่นปรากฏการณ์ สตรีต่างเผ่าพันธุ์ผู้ถูกเลือกสองคนสัมผัสได้ถึงพลังในฟ้าดินที่ไม่อาจจะต้านทานได้ ปราณที่แท้จริงและสายเลือดกดดันเหลือคณนา ฟ้าดินทั้งหมดเปลี่ยนไปโดยสิ้นเชิง
“ว่ากันว่าถึงเซียนหมื่นปรากฏการณ์จะอยู่ในขอบเขตเทวาเร้นลับชั้นแรกเริ่ม แต่เซียนในขอบเขตเทวาเร้นลับชั้นต้นส่วนหนึ่งก็ยังทำอะไรเขาไม่ได้!”
หญิงมนุษย์เหยี่ยวส่งกระแสจิตเอ่ย
“ข้ารู้สึกว่ากลิ่นอายของเขาในตอนนี้ไม่ค่อยเหมือนขอบเขตเทวาเร้นลับชั้นแรกเริ่มเท่าไหร่นัก!”
แววตาสตรีมนุษย์งูเคร่งขรึมลงไป
“ครั้งนี้ก็ให้เผ่ามนุษย์ได้รับรู้ถึงความน่ากลัวของเผ่าพันธุ์อื่นแล้วกัน มนุษย์ผู้ถูกเลือกคนนั้นจะต้องตายแน่นอน!”
แววตาของหญิงเผ่าพันธุ์มนุษย์เหยี่ยวฉายแววเหี้ยมโหด มนุษย์ผู้ถูกเลือกที่พวกนางพูดถึงกัน แน่นอนว่าต้องหมายถึงจ้าวเฟิง
“ถึงแล้ว!”
เซียนอั้นโหยวเผยยิ้มเหี้ยม ทอดสายตามองไปด้านหน้า
ทันใดนั้นเอง ทางฝากเผ่าพันธุ์ปีศาจชะงักฝีเท้า
ตอนนี้ด้านนอกมืองเหมิง กำลังทหารขององค์ชายเก้ามารวมตัวกันทั้งหมด
เซียนหมื่นปรากฏการณ์แหงนศีรษะเล็กน้อย นัยน์ตาที่เป็นเกลียวหลากสีสันจ้องไปเบื้องหน้า
พรึ่บ!
ฉับพลันนั้น กลางอากาศเหนือเมืองเหมิงเกิดเมฆพายุหมุนตลบ สายฟ้าลั่นแปลบปลาบ พลังธรรมชาติไร้รูปร่างที่น่ากลัวกดดันพวกมนุษย์ในมืองเหมิงทั้งหมด
“เขาคือ...!”
บนเมืองเหมิง แม่ทัพสามดาวคนหนึ่งแววตาหนักอึ้ง มองเซียนหมื่นปรากฏการณ์
“เพียงสายตาเดียวก็ส่งผลกระทบต่อสรรพสิ่งในฟ้าดิน ไม่ใช่ว่าผู้ครอบครองเนตรหมื่นปรากฏการณ์เป็นหนึ่งในต่างเผ่าพันธุ์หรอกนะ!”
แม่ทัพคนหนึ่งสะเทือนขวัญ
ชาวต่างเผ่าพันธุ์ที่ควบคุมเนตรหมื่นปรากฏการณ์ คือแม่ทัพของต่างเผ่าพันธุ์ที่แข็งแกร่งที่สุดในสนามรบมณฑลหลาน เมื่อต้องเผชิญหน้ากับเซียนที่ครอบครองมรดกทายาทเนตรเทพเจ้าเช่นน้ี ราชวงศ์และมณฑลหลานส่งเซียนที่มีพลังแกร่งกล้าสองคน รวมถึงปรมาจารย์ค่ายกลและนักฝึกสัตว์มากมายไป ถึงจะปกป้องเมืองแห่งนี้เอาไว้ได้
แต่ที่คาดคิดไม่ถึงเลยคือ ผู้ครอบครองเนตรหมื่นปรากฏการณ์จะมาถึงที่นี่
“เนตรหมื่นปรากฏการณ์!”
สีหน้าตาเฒ่าอิงตึงเครียดเกินจะเปรียบ
“คิดไม่ถึงเลยว่าเซียนหมื่นปรากฏการณ์จะมาเป็นกำลังเสริม!”
องค์ชายเก้าตะลึงไป เสียใจภายหลังอยู่เล็กน้อย
เซียนหมื่นปรากฏการณ์ ต่อให้เป็นเหล่าเซียนเก่าแก่ที่มีอายุยาวนานหลายหมื่นปีของราชวงศ์ก็ยังไม่ใช่คู่ต่อสู้ของเขา
อีกทั้งยังได้ยินมาว่า ขอบเขตเทวาเร้นลับชั้นต้นของต่างเผ่าพันธุ์ต่างก็เคยพ่ายแพ้ใต้เงื้อมมือของเซียนหมื่นปรากฏการณ์มาแล้ว
แรงกดดันหนักหน่วงราวภูผาปกคลุมบนร่างของทุกคน
ถึงจะเป็นเถี่ยหงหลิงก็ยังมีสีหน้าเคร่ง ไม่พูดอะไรทั้งสิ้น
ตอนนี้เอง ณ ห้วงฝันบรรพกาล!
จ้าวเฟิงนั่งขัดสมาธิอยู่ในใจกลางเขาวงกตไร้ขอบเขตแห่งหนึ่ง หมอกสีม่วงหมุนวนอบอวลรอบด้าน บนฟ้าเมฆดำหนาแน่น อัสนีบาตร้องเปรี้ยงปร้าง
“ถ้าหากมิติส่วนตัวเมืองมายาสร้างสำเร็จได้แล้วละก็ พลังอาจไม่ด้อยไปกว่ามิติส่วนตัววายุอัสนี!”
จ้าวเฟิงเอ่ยเสียงเบา
ถึงแม้ว่าโลกมิติส่วนตัววายุอัสนีจะเคยลอกเลียนพลังของฝนฟ้าคะนองในห้วงฝันบรรพกาล
แต่รากฐานแหล่งกำเนิดของโลกมิติส่วนตัวเมืองมายาคือผลึกเซียน และยังมีหยกดำทมิฬระดับสูงชิ้นหนึ่งที่ไม่มีชื่อ แต่รากฐานแหล่งกำเนิดของโลกมิติส่วนตัววายุอัสนีคือมิติแก่นผลึกของจ้าวเฟิง ความต่างที่มีไม่ต้องพูดก็รู้กัน
“อีกนิดหน่อยก็สำเร็จแล้ว!”
จ้าวเฟิงเสียดายเล็กน้อย เป็นเพราะเขารู้สึกถึงเหตุประหลาดที่โลกภายนอก ต่างเผ่าพันธุ์อาจจะบุกโจมตีมาแล้ว
ฟู่!
ร่างของจ้าวเฟิงปรากฏขึ้นในมนตราอากาศ
“เอ๊ะ มีวานรทองสะท้านฟ้าสองตัวทะลวงขั้นปฐมเซียนแล้ว!”
จ้าวเฟิงสังเกตเห็นบางอย่าง สีหน้ายินดี
ถึงจ้าวเฟิงจะยังไม่รู้ว่าสถานการณ์ภายนอกเป็นอย่างไร แต่เขาก็มีความรู้สึกไม่ชอบมาพากลอยู่ จะได้ส่งวานรทองสะท้านฟ้าในขั้นปฐมเซียนลงสนามรบพอดี
ฟู่!
จ้าวเฟิงออกจากมนตราอากาศ ไปปรากฏตัวที่ด้านนอกห้อง
“แม่ทัพจ้าวเฟิง!”
สายลับคนหนึ่งที่อยู่นอกห้องจ้าวเฟิงมีสีหน้าตกตะลึง เตรียมจะพูดอะไรบางอย่าง
เปรี๊ยะ แซ่ด!
ปราณที่แท้จริงวายุอัสนีไหลบ่า จ้าวเฟิงโบยบินไปยังนอกกำแพงเมืองแล้ว
“จ้าวเฟิง เจ้ามาแล้ว!”
ใบหน้าขององค์ชายเก้าผ่อนคลายลงไปในที่สุด
ถึงต่างเผ่าพันธุ์จะส่งเซียนหมื่นปรากฏการณ์มา เขาก็ยังคงมีความหวัง ที่มาของความหวังนั้นก็คือจ้าวเฟิง
ในตอนนั้น แม่ทัพที่เหลือรวมไปถึงตาเฒ่าอิง เถี่ยหงหลิง และจักรพรรดิเกล็ดปีศาจหันมองจ้าวเฟิงโดยไม่ได้นัดหมาย
อย่างแรก จ้าวเฟิงเป็นยอดฝีมือที่แข็งแกร่งที่สุดในบรรดาพวกเขา ถ้าหากเขายังไม่สามารถขัดขวางเนตรหมื่นปรากฏการณ์ เช่นนั้นแล้วพวกเขาก็ไม่มีหวังใดๆ
ยิ่งไปกว่านั้น นอกจากเนตรหมื่นปรากฏการณ์ยังมีเซียนอั้นโหยวที่แข็งแกร่งเกินหน้าคนอื่น บุตรมังกรวารีที่ห้าเองก็จะประมาทไม่ได้ ไหนจะยังผู้ถูกเลือกต่างเผ่าพันธุ์อีกสองคน
นี่จะเป็นศึกที่ดุเดือดอย่างมาก!
ทว่าองค์ชายเก้าส่งสารขอความช่วยเหลือออกไปแล้ว ขอแค่ทุกคนป้องกันเมืองเอาไว้ได้ก็ยังพอมีความหวัง
“เขาคือ…”
ดวงตาซ้ายสีทองอ่อนของจ้าวเฟิงประเมินเซียนหมื่นปรากฏการณ์อย่างละเอียด ในตอนที่สัมผัสได้ถึงดวงตาเกลียวหลากสีคู่นั้น จ้าวเฟิงก็พลันเข้าใจ
ทายาทผู้สืบทอดเนตรเทพเจ้า!
“จ้าวเฟิง เขาคือเซียนหมื่นปรากฏการณ์แห่งต่างเผ่าพันธุ์ เป็นผู้สืบทอดเนตรหมื่นปรากฏการณ์ ถึงแม้จะมีพลังเพียงขอบเขตเทวาเร้นลับช่วงแรกเริ่ม แต่กลับมีกำลังรบที่แกร่งไม่ด้อยไปกว่าเทวาเร้นลับชั้นต้น!”
ตาเฒ่าอิงส่งกระแสจิตบอกจ้าวเฟิง
“ขอบเขตเทวาเร้นลับชั้นแรกเริ่ม?”
จ้าวเฟิงส่ายศีรษะเล็กน้อย เซียนหมื่นปรากฏการณ์ไม่ได้ธรรมดาเหมือนรูปลักษณ์ภายนอกแน่ แต่เขาเองก็ไม่คาดคิดเหมือนกันว่าคู่ต่อสู้ในครั้งนี้จะเป็นหนึ่งในทายาทผู้สืบทอดแปดเนตรเทพเจ้า
ในตอนนี้ เนตรที่จ้าวเฟิงเคยประมือด้วยอย่างจริงจังก็มีเพียงเนตรมรณะ ส่วนเนตรทำนายและเนตรสังสารวัฎเพียงสัมผัสในช่วงระยะเวลาสั้นๆ เท่านั้น
“เนตรหมื่นปรากฏการณ์ควบคุมเสวียนอ้าวในฟ้าดินและธรรมชาติเอาไว้จนหมดสิ้น!”
ในความทรงจำของจ้าวเฟิงปรากฏข้อมูลส่วนหนึ่งที่เกี่ยวข้องกับเนตรหมื่นปรากฏการณ์
ฟากของต่างเผ่าพันธุ์ เซียนอั้นโหยวแววตาสั่นระริก จ้องจ้าวเฟิงเขม็ง
“เซียนหมื่นปรากฏการณ์ เจ้ามนุษย์ที่มาเมื่อครู่มีสมบัติในการข้ามมิติ และยังมีสายเลือดดวงตาที่สูงส่งอีกด้วย!”
เซียนอั้นโหยวเอ่ยเตือนอย่างไม่หวังดีนัก
“อ้อ? คนผู้นี้เองที่มาเมืองที่เจ้าดูแลอยู่ ลงมือสังหารอย่างบ้าคลั่ง จากนั้นจึงหนีรอดไปได้อย่างปลอดภัย?”
แววตาของเซียนหมื่นปรากฏการณ์จับจ้องไปที่จ้าวเฟิงทันที
เซียนอั้นโหยวและพวกบุตรมังกรวารีที่ห้าสีหน้าเคร่งเครียดเล็กน้อย ไม่ได้พูดอะไรมากมายนัก เพราะนั่นคือสิ่งที่เกิดขึ้นเห็นๆ กันอยู่
พรึ่บ!
จ้าวเฟิงและเซียนหมื่นปรากฏการณ์สบตากัน
จ้าวเฟิงรู้สึกได้ว่าแรงกดดันในฟ้าดินที่ไร้รูปร่างกลุ่มหนึ่งโจมตีมา เหมือนทั้งโลกใบนี้กำลังต่อต้านเขา
ตุบ ตุบ!
ดวงตาของเซียนหมื่นปรากฏการณ์เต้นอ่อนแรงลงเล็กน้อย
“หืม? สายเลือดดวงตาของมนุษย์นี่เหมือนจะไม่ด้อยลงไปเลย!”
แววตาของเซียนหมื่นปรากฏการณ์ตื่นตระหนกเล็กน้อย
จนถึงตอนนี้ นี่เป็นครั้งที่สองที่สายเลือดดวงตาอื่นสามารถทำให้เนตรหมื่นปรากฏการณ์ของเขาสะท้านได้
ทว่าถึงจะสูงส่งอย่างไร หากไม่ใช่หนึ่งในแปดเนตรเทพเจ้าก็คือสายเลือดดวงตาชั้นต่ำ จะมาเทียบเคียงกับเนตรหมื่นปรากฏการณ์ของเขาได้อย่างไร
“เผ่าพันธุ์มนุษย์ พวกเจ้ายังหาญกล้ามายึดเมืองเหมิง!”
เซียนอั้นโหยวเอ่ยด้วยสีหน้าห้าวหาญ พลางยิ้มเยาะเย้ย
“แต่เดิมที่นี่เป็นพื้นที่ของราชวงศ์ต้าเฉียน!”
องค์ชายเก้าอ่อนแรงไปเล็กน้อย ยังคงเอ่ยไป
“อีกไม่นานเท่าไหร่ เผ่ามนุษย์จะหายไปจากโลกใบนี้ จะมีราชวงศ์ต้าเฉียนอะไรกัน!”
บุตรมังกรวารีที่ห้าแห่งเผ่าพันธุ์มนุษย์มังกรวารียิ้มเยาะ
“หึ เจ้ามนุษย์โง่งม ข้าจะให้พวกเจ้าได้เห็นพลังที่น่ากลัวของปรากฏการณ์ในฟ้าดิน!”
ดวงตาสองข้างของเซียนหมื่นปรากฏการณ์มีระลอกพลังวูบวาบ
วูบ!
โลกทั้งใบมีพายุหิมะปลิวว่อน ในเวลาเดียวกัน บนพื้นก็มีคลื่นน้ำหนาวเหน็บโหมซัด
ไม่กี่ช่วงชมหายใจ ในรัศมีหลายหมื่นลี้ของเมืองเหมิงตกลงไปในโลกน้ำแข็งที่หนาวเหน็บ อีกทั้งอุณหภูมิยังลดลงอย่างรวดเร็ว ฟ้าดินมืดสลัว ทัศนวิสัยด้านหน้าไม่ชัดเจน
แต่ในฟากของต่างเผ่าพันธุ์เหมือนว่าจะเตรียมการเอาไว้ได้นานแล้ว บนร่างของทหารทุกคนมีตราประทับและสมบัติต้านทานความหนาวเหน็บส่วนหนึ่งด้วย
แววตาจ้าวเฟิงสั่นไหวเล็กน้อย
ความเปลี่ยนแปลงของอากาศและธรรมชาติในฟ้าดินไม่ส่งผลใดต่อเขา แต่ส่งผลกระทบอย่างรุนแรงต่อกำลังทหารขั้นราชันและต่ำกว่าราชันทั่วไป
ทันใดนั้น กำลังทหารขั้นกลางและต่ำในฟากองค์ชายเก้าตกลงไปในสถานการณ์เลวร้ายอย่างที่ไม่เคยมีมาก่อน ยอดฝีมือส่วนหนึ่งในขอบเขตแก่นก่อกำเนิดระดับต่ำ ขนาดจะต้านทานพลังหนาวเหน็บก็ยังเปลืองแรงอย่างมาก
แม่ทัพทั้งหมดเตรียมโคจรพลังเจตจำนงต่างๆ เพื่อเปลี่ยนแปลงโลกที่หนาวเหน็บนี้
“แย่แล้ว พลังเจตจำนงไม่สามารถแทรกซึมเข้าในอากาศได้!”
แม่ทัพสองดาวผู้หนึ่งใจสั่นน้อยๆ
เปลี่ยนแปลงสภาพอากาศในธรรมชาติ จักรพรรดิทั่วไปสามารถทำได้ทั้งนั้น แต่ฟ้าดินที่ถูกเปลี่ยนโดยเนตรหมื่นปรากฏการณ์ พลังเจตจำนงของเขายากจะทะลวงผ่านเข้าไปได้
นั่นพูดได้ว่า พลังมหาศาลและกฎธรรมชาติที่พวกเขาควบคุมเอาไว้ทั้งหมดถูกตัดทอนจนอ่อนแรงถึงขีดสุด โลกมิติส่วนตัวในแขนงวารีจะหลอมรวมกับพื้นที่แห่งนี้ไม่ได้!
“ปรากฏการณ์ธรรมชาติทั้งหมดขึ้นอยู่กับเนตรหมื่นปรากฏการณ์ทั้งสิ้น!”
เสียงเนตรหมื่นปรากฏการณ์เย็นชา ก่อนโบยบินออกมา
ทั่วทั้งฟ้าดินเหมือนจะเป็นโลกมิติส่วนตัวของเขาอย่างไรอย่างนั้น ร่างของเซียนหมื่นปรากฏการณ์เปล่งประกายต่อเนื่องอยู่ท่ามกลางโลกที่หนาวเหน็บ ตรงเข้าไปใกล้เมืองเหมิง
ทันใดนั้น ทหารของต่างเผ่าพันธุ์เคลื่อนพลผ่านโลกหิมะหนาวเหน็บ คืบคลานเข้าไปใกล้เมืองเหมิง
“เปิดค่ายกลป้องกัน ต้านเอาไว้!”
องค์ชายเก้าตะโกนเสียงดัง
“อย่าให้เซียนหมื่นปรากฏการณ์เข้าใกล้เมือง!”
จ้าวเฟิงทะยานออกมา
หากปล่อยให้เซียนหมื่นปรากฏการณ์เข้าใกล้เมือง เกรงว่าเพียงเสี้ยววินาทีเดียว ค่ายกลป้องกันเมืองเหมิงก็คงสลายลงไป
ในเวลาเดียวกัน ตาเฒ่าอิง เถี่ยหงหลิง และบุคคลในขั้นแม่ทัพคนอื่นก็พุ่งทะยานออกไป
“ข้ารับมือเซียนหมื่นปรากฏการณ์เอง!”
แววตาจ้าวเฟิงเป็นประกาย
ที่นี่ไม่มีใครรับมือเซียนหมื่นปรากฏการณ์ได้
หนำซ้ำจ้าวเฟิงมีความสนใจต่อผู้สืบทอดมรดกแปดเนตรเทพเจ้าอย่างยิ่ง
ขวับ!
จ้าวเฟิงโบกมือซ้าย ฝูงสัตว์อสูรจำนวนมากปรากฏกายขึ้น
ฝูงสัตว์อสูรที่แกร่งกล้าเหล่านี้ล้วนแต่ช่วยจ้าวเฟิงตอนร่วมการทดสอบคัดเลือกรัชทายาท หลังจากผ่านการฟูมฟักดูแลช่วงเวลาหนึ่ง พลังทั้งหมดก็เพิ่มขึ้นมาก สัตว์อสูรที่เลื่อนขึ้นเป็นจักรพรรดิก็มีไม่น้อย
ในตอนนี้กำลังทหารขององค์ชายเก้าได้รับผลกระทบจากโลกที่หนาวเหน็บ พลังลดน้อยลงไปมาก ถ้าหากไม่มีฝูงสัตว์อสูรของจ้าวเฟิง เกรงว่าจะรับมือต่อไปได้ไม่ถึงหนึ่งช่วงเวลาจิบชาด้วยซ้ำ
“ฝูงสัตว์อสูร!”
กำลังทหารและแม่ทัพมากมายต่างอุ่นใจขึ้นบ้างเมื่อเห็นจ้าวเฟิงปล่อยสัตว์อสูรออกมา
“ใช่แล้ว ยังมีพวกเจ้าด้วย!”
เกราะแขนมนตราอากาศของจ้าวเฟิงเปล่งแสงอีกครั้ง
โครม โครม!
ร่างที่มีแสงทองใหญ่ยักษ์ทั้งสอง เผยตัวขึ้นดังเขาไท่ซานสีทอง
วานรทองสะท้านฟ้าสองตัว ขนทั่วร่างของมันตั้งขึ้นเหมือนเข็มเหล็ก เปล่งแสงสว่างเจิดจ้า กลิ่นอายสัตว์อสูรเก่าแก่โบราณระเบิดออก
ในฟากของเมืองเหมิง แม่ทัพและจักรพรรดิจำนวนมากต่างสัมผัสได้ถึงแรงกดดันน่ากลัวที่ไหลบ่ามาอย่างกะทันหัน เลือดในร่างสั่นสะท้านไม่เป็นสุข
“วานรทองสะท้านฟ้าถึงขอบเขตพลังขั้นปฐมเซียนแล้ว!”
องค์ชายเก้ามีสีหน้ายินดีเล็กน้อย
วานรทองสะท้านฟ้าที่จ้าวเฟิงเพิ่มความแข็งแกร่งด้วยสายเลือดในรายชื่อหมื่นเผ่าพันธุ์โบราณ บวกกับตัวของมันเองก็มีเลือดบรรพกาล กำลังรบจึงแข็งแกร่งอย่างยิ่ง
วานรทองสะท้านฟ้าสองตัวสามารถสกัดสตรีผู้ถูกเลือกขั้นปฐมเซียนสองคนของต่างเผ่าพันธุ์ หรือไม่ก็ช่วยเถี่ยหงหลิงตรึงกำลังเซียนอั้นโหยวได้
“เหอะ อาศัยแค่พวกเจ้า อย่าหวังจะต้านทานพลังของธรรมชาติและฟ้าดินได้เลย! ”
เซียนหมื่นปรากฏการณ์ร้องตวาด แล้วพลังศักดิ์สิทธิ์ในขอบเขตเทวาเร้นลับหลากสีก็พลันระเบิดออก
ในวินาทีที่พลังศักดิ์สิทธิ์เทวาเร้นลับหลากสีปรากฏขึ้น ฟ้าดินพลันสั่นสะเทือน พายุหิมะดั่งคลื่นลมมหาสมุทรกำลังกวาดฟ้าดิน กลืนกินทุกสรรพสิ่งไป
ยอดฝีมือทั้งหมดทางเมืองเหมิงต่างถูกจู่โจมจากเสวียนเหมันต์ที่หนาวเหน็บอันไร้จุดจบ พวกที่ขอบเขตพลังต่ำ สายเลือดและปราณที่แท้จริงเกือบจะแข็งไปแล้ว
เมื่อต้องเผชิญกับพลังธรรมาชาติที่น่ากลัวเช่นนี้ ถึงจะเป็นจักรพรรดิในขอบเขตปราณเทวะก็ยังดูเล็กจ้อยลงไปถนัดตา
“นี่มันขอบเขตเทวาเร้นลับชั้นต้น!”
แม่ทัพจำนวนไม่น้อยทางฝั่งมนุษย์ร้องเสียงหลงอย่างตกใจ
...................................


[Go To Next Chapter]( ./267.md)