##บทที่ 1125: รบครึ่งเทพ
“คิดไม่ถึงเลยว่าที่นี่จะมีขั้วอำนาจที่คบคิดกับวังเก้านิรยมากมายเพียงนี้ จะได้จัดการให้ราบคาบทีเดียวเลย!”
จ้าวเฟิงลอยอยู่กลางอากาศ เอ่ยหยอกล้อด้วยท่าทางเหยียดหยามทุกคน
เพียงเอ่ยคำนี้ออกไป วังเก้านิรยและขั้วอำนาจทั้งหลายที่อยู่ที่นั่นต่างตกตะลึง
แต่หลังจากที่ประสาทสัมผัสวิญญาณของพวกเขากวาดไปกว่าล้านลี้อย่างละเอียดแล้วไม่พบสิ่งปกติใดๆ ผู้แข็งแกร่งทั้งหลายตรงนั้นล้วนหัวเราะออกมา
“ฮ่าๆ ช่างไม่รู้จักตายจริงๆ!”
“ข้าว่าก่อนที่พวกเจ้าจะมาคงไม่ได้สืบข่าวกระมัง ในวันนี้พวกข้าขั้วอำนาจทั้งหลายจับมือกับวังเก้านิรยแล้ว พวกเจ้าเดินมาหาความตายเสียแล้ว!”
เซียนและราชาเซียนทั้งหลาย ณ ที่นั้น บ้างหัวเราะไม่ก็เหน็บแนม เห็นคำพูดของจ้าวเฟิงเป็นเรื่องตลก
ครึ่งเทพโยวไห่แห่งวังเก้านิรยสีหน้าเคร่งเครียด กวาดมองไปยังจ้าวเฟิงและพวก
เขาประเมินพลังของจ้าวเฟิงไม่ได้ แต่คุนอวิ๋นอย่างน้อยๆ ก็มีพลังขั้นครึ่งเทพทั่วไป หนานกงเซิ่งและจ้าวหยูเฟยที่อยู่อีกข้างหนึ่งพลังเทียบเคียงได้ประมาณผู้แข็งแกร่งขั้นราชาเซียน
“จับพวกมันทั้งหมด!”
ใบหน้าของครึ่งเทพโยวไห่เย็นชา ตะโกนออกมาทันที
ท่าทางไม่สะทกสะท้านของจ้าวเฟิง ทำให้ยังไงเขาก็ไม่วางใจ ในยามนี้พวกจ้าวเฟิงบุกมา วังเก้านิรยไม่มีทางอื่น ต้องจับพวกเขาทั้งหมดเอาไว้ให้ได้ ห้ามมีการสูญเสียใดๆ เกิดขึ้นเด็ดขาด
“หึ ครึ่งเทพโยวไห่ ความตายมาเยือน ดิ้นรนไปจะมีประโยชน์อะไรกัน!”
จ้าวเฟิงยิ้มหยอกล้อ เบื้องหลังสยายปีกแสงศักดิ์สิทธิ์วายุอัสนี วายุอัสนีเปล่งประกาย โจมตีไปยังครึ่งเทพโยวไห่ในชั่วพริบตา
ฟุ่บ ฟุ่บ ฟุ่บ!
อีกด้านหนึ่ง คุนอวิ๋น จ้าวหยูเฟย และหนานกงเซิ่งได้รับคำสั่งจากจ้าวเฟิง เริ่มลงมือทันที
“จ้าวเฟิง เจ้ารนหาที่ตาย เช่นนั้นข้าก็จะตามใจเจ้า!”
ครึ่งเทพโยวไห่แต่เดิมเตรียมตรึงกำลังคุนอวิ๋นเอาไว้ กลับไม่นึกว่าจ้าวเฟิงจะบุกมาหาเขา
เช่นนี้ก็ตรงกับใจเขาพอดี ขอเพียงครึ่งเทพโยวไห่สังหารจ้าวเฟิงได้ก่อน ทั้งหมดก็จบสิ้นแล้ว
“ต้านทานคุนอวิ๋น!”
ผู้อาวุโสคนอื่นของวังเก้านิรยเห็นผู้อาวุโสสูงสุดปะทะกับจ้าวเฟิง ทำได้เพียงแค่ต้านทานคุนอวิ๋น
ถึงอย่างไรวังเก้านิรยก็เป็นหนึ่งในขั้วอำนาจสามดาวที่แข็งแกร่งที่สุดในราชวงศ์ต้าเฉียน ศักยภาพล้ำลึก นอกจากครึ่งเทพโยวไห่ ยังมีผู้แข็งแกร่งขั้นราชาเซียนสองคน เซียนชั้นสูงสี่คน
“พวกเจ้าเป็นเหยื่อของข้า!”
หนานกงเซิ่งลากเงาซ้อนสีเงินม่วงเป็นทางยาว โจมตีไปยังกลุ่มผู้อาวุโสของวังเก้านิรย
ในบรรดาผู้อาวุโสเซียนเหล่านี้ มีหลายคนที่ไล่สังหารเขาในตอนนั้น เป้าหมายแรกของหนานกงเซิ่งก็คือเซียนพวกนี้
“หนานกงเซิ่ง วันนี้เจ้าต้องตายอย่างไม่ต้องสงสัย!”
เซียนเสียเจินสีหน้าตะลึง พลันตะโกนออกมา
เซียนเสียเจินก็คือเซียนวังเก้านิรยที่ไล่สังหารเขาจนถึงดินแดนศักดิ์สิทธิ์เจินอู่ในตอนนั้น
“ลัทธิปีศาจทมิฬ ช่วยวังเก้านิรย!”
ผู้อาวุโสสูงสุดของลัทธิปีศาจทมิฬตะโกนออกไปทันที
“บุก!”
เซียนตี้กุ่ยส่งเสียงทุ้มต่ำ พุ่งออกไปกับสมาชิกลัทธิมารทมิฬ
จากนั้น ผู้นำระดับสูงของขั้วอำนาจสามดาวที่เหลือทั้งหลาย รวมถึงตระกูลเจียงและตระกูลต่งในแปดตระกูลใหญ่ ก็เข้าร่วมการต่อสู้ด้วย
“กายศักดิ์สิทธิ์ปฐพีทอง!”
คุนอวิ๋นโคจรกายศักดิ์สิทธิ์ปฐพีทอง กายสีทองแวววาวส่องประกายอักขระสายฟ้า แรงกดดันน่าพรั่นพรึงที่ทรงพลังแผ่มายังฟ้าดิน
ผู้แข็งแกร่งวังเก้านิรยและขั้วอำนาจอื่นรอบด้านที่เตรียมเข้าใกล้คุนอวิ๋นถูกแก่นแท้พลังอัสนีทำให้ตะลึงทันใด
“เคล็ดวิชาศักดิ์สิทธิ์จื่อหลิง!”
จ้าวหยูเฟยกระตุ้นเคล็ดวิชา แสงทองสว่างวาบทั่วทั้งร่าง สะท้อนไอสวรรค์ฟ้าดินมากมาย
ฟู่ วู้ม วู้ม!
ไอสวรรค์ฟ้าดินรอบด้านทั้งหมดถูกจ้าวหยูเฟยรวบรวมมา แปรเปลี่ยนเป็นหมอกแสงสีม่วงแวววาว ล้อมรอบกายนางเอาไว้
จ้าวหยูเฟยควบคุมหมอกแสงสีม่วงวาววับมหาศาลให้โจมตีไปยังผู้แข็งแกร่งบางส่วนทันใด
“ฝ่ามือสายฟ้าทลายนภา!”
จ้าวเฟิงโคจรกายศักดิ์สิทธิ์อัสนี กระตุ้นเพลิงมารโลหิต ทุ่มสุดกำลังซัดเงาฝ่ามือวายุอัสนีที่มีเปลวไฟสีแดงทองลุกไหม้ออกมา
“แสงมารเก้านิรย!”
ครึ่งเทพโยวไห่แค่นเสียงเย็น ปลุกพลังศักดิ์สิทธิ์สูงสุดสีดำมืด ซัดฝ่ามือไปโดยพลัน
เห็นเพียงแสงเย็นเยือกขนาดมหึมาที่มืดดำดุจหมึกกลุ่มหนึ่ง พร้อมด้วยพลานุภาพสายมารที่น่าหวาดหวั่น ทะลวงผ่านท้องฟ้าไปปะทะกับเงาฝ่ามือที่จ้าวเฟิงซัดออกมา
ครืน บึ้ม!
หลังจากที่พลังทั้งสองปะทะกัน แสงเยียบเย็นมืดมิดก็ผุดออกมาจากข้างใน โจมตีไปยังจ้าวเฟิงอย่างรวดเร็ว
‘สมกับที่เป็นครึ่งเทพ หากไม่ใช้ไพ่ตายอะไรบ้างก็ไม่ใช่คู่มือของเขาเลย!’
จ้าวเฟิงเคร่งขรึม
แต่เดิมเขาเตรียมลองใช้พลังของตนหลังจากยกระดับอย่างสมบูรณ์และมั่นคงแล้ว
ยามนี้ ในชั่วขณะที่ประมือกัน จ้าวเฟิงก็รู้ว่าเขากับครึ่งเทพยังแตกต่างกันอยู่ในระดับหนึ่ง
แต่ว่าครึ่งเทพโยวไห่แข็งแกร่งกว่าครึ่งเทพจวี้เหมิ่งในตอนนั้นอยู่เล็กน้อยจริงๆ
“เกราะศักดิ์สิทธิ์อัสนีธาตุดิน!”
จ้าวเฟิงรีบโคจรวายุอัสนีธาตุดิน สำแดงเคล็ดวิชาลับป้องกัน ต้านทานพลังโจมตีที่เหลือของครึ่งเทพโยวไห่
“เจ้าเด็กนี่...”
สีหน้าของครึ่งเทพโยวไห่เคร่งเครียด สายตาจ้องจ้าวเฟิงเขม็ง
ตัวเขาเป็นเทวาเร้นลับชั้นสูง แต่กลับสามารถประมือกับครึ่งเทพได้ หากไม่ใช่เพราะเห็นผลงานอันน่าตื่นตะลึงในร่างเทพก่อนหน้านี้ของจ้าวเฟิง ครึ่งเทพโยวไห่จะต้องตื่นตะลึงอย่างมากเป็นแน่
แต่ในตอนนี้ สิ่งที่เขามีมากกว่าคือความระมัดระวัง
จ้าวเฟิงและพวกกล้าบุกมายังฐานที่ตั้งของวังเก้านิรย จะต้องวางแผนมาก่อนและมีไพ่ตายอะไรอย่างแน่นอน
ทว่ายามนี้วังเก้านิรยรวบรวมผู้แข็งแกร่งจากขั้วอำนาจสามดาวทั้งหลายไว้ ต่อให้จ้าวเฟิงและคนอื่นมีไพ่ตายอะไรก็ไม่มีประโยชน์
“รอยมาร!”
ครึ่งเทพโยวไห่เกลียดจ้าวเฟิงเข้ากระดูกดำ ตอนนี้ไม่สนใจความแตกต่างด้านขอบเขตพลังของทั้งสอง สังเวยอาวุธเทพชั้นรองออกมา
เห็นเพียงในมือของครึ่งเทพโยวไห่มีกระดูกแขนสีดำข้างหนึ่งปรากฏขึ้น บนนิ้วมือทั้งห้าของท่อนแขนล้อมด้วยกลิ่นอายสายมารที่น่าหวาดกลัว
“อาวุธเทพ!”
สายตาของจ้าวเฟิงจับจ้องมา เขาคิดไม่ถึงเลยว่าครึ่งเทพโยวไห่จะเห็นความสำคัญของตนถึงเพียงนี้ ยังไม่ทันไรก็เอาอาวุธเทพออกมาเสียแล้ว
เผชิญหน้ากับผู้แข็งแกร่งขั้นครึ่งเทพที่สำแดงอาวุธเทพ จ้าวเฟิงไม่กล้าประมาทเลยสักนิด
“โจมตีวิญญาณมายา!”
ตาซ้ายของจ้าวเฟิงผุดประกายแสงสีม่วงทองหมุนวน หมอกสีม่วงทองพร้อมด้วยเจตจำนงดวงตาอันแข็งแกร่งโจมตีไปบนวิญญาณของครึ่งเทพโยวไห่ทันที
ชั่วขณะที่ครึ่งเทพโยวไห่ใจลอย ปีกอัสนีด้านหลังจ้าวเฟิงเปล่งแสงศักดิ์สิทธิ์วายุอัสนีระยิบระยับ ส่งเสียงดัง ‘พรึ่บ’ จ้าวเฟิงทะลวงไปยังข้างหลังของครึ่งเทพโยวไห่
“ฝ่ามือสายฟ้าทลายนภา!”
จ้าวเฟิงปลดปล่อยขอบเขตแก่นแท้อัสนีและเงาโลกมิติส่วนตัววายุอัสนี นำพลังสองสายผสานเข้าไปในฝ่ามือแล้วโจมตีทันใด
“ช่างเป็นวิชาดวงตาที่แข็งแกร่งยิ่งนัก!”
ครึ่งเทพโยวไห่แอบตกใจ คิดไม่ถึงว่าวิชาดวงตาของคนรุ่นหลังผู้หนึ่งจะส่งผลกระทบต่อตนเอง
ยามนี้เขาถึงเพิ่งรู้ว่าวิญญาณของจ้าวเฟิงใกล้จะถึงขั้นราชาเซียน
“กรงเล็บมารวังเก้านิรย!”
ครึ่งเทพโยวไห่ทะลักพลังสายมาร ถือท่อนแขนกระดูกกวาดออกไปทันที
ฟู่ ฉึก ฉึก!
เห็นเพียงรอยมารสีดำมืดห้าสายที่ฉีกทำลายทุกสิ่งแหวกทะลุท้องฟ้า โจมตีมายังฝ่ามือแสงของจ้าวเฟิงทันที
ครืน บึ้ม!
ฝ่ามืออัสนีศักดิ์สิทธิ์ของจ้าวเฟิงพลันถูกทำลายย่อยยับ
แต่จ้าวเฟิงคาดเดาผลลัพธ์เช่นนี้เอาไว้แล้ว เมื่อครึ่งเทพโยวไห่สำแดงการโจมตีกลุ่มนี้ออกมาก็หลบหลีกไปก่อน แล้วโคจรตาซ้ายอีกครั้ง
“เพลิงอัสนีวายุเนตรเทพเจ้า!”
เห็นเพียงเปลวเพลิงแสงอัสนีสีม่วงทอง ฟาดผ่ามายังส่วนหัวของครึ่งเทพโยวไห่ แผ่กระจายกลิ่นอายอัสนีเทวะทำลายล้าง
“อ๊าก…”
ครึ่งเทพโยวไห่กรีดร้อง ร่างกายและวิญญาณถูกเปลวเพลิงพลังสายฟ้าระเบิดลุกลาม
ใบหน้าของครึ่งเทพโยวไห่บิดเบี้ยว โกรธแค้นเป็นที่สุด การโจมตีจากวิชาดวงตาของจ้าวเฟิงในครั้งนี้และพลังดวงตาเมื่อครู่แตกต่างกันอย่างมาก ทำให้ครึ่งเทพโยวไห่ประเมินผิดพลาด และตกหลุมพรางของจ้าวเฟิง
“ดัชนีทะลุฟ้า!”
นิ้วชี้ขวาของจ้าวเฟิงแผ่กลิ่นอายสายเลือดบรรพกาลโบราณ ในขณะเดียวกัน พลังศักดิ์สิทธิ์วายุอัสนีกลุ่มหนึ่งหลั่งไหลเข้าไปข้างใน
ฟิ้ว!
แสงทองแดงสายหนึ่งพร้อมด้วยพลังวายุอัสนีที่น่าหวาดหวั่น พุ่งปะทะไปยังหน้าอกของครึ่งเทพโยวไห่
“แย่แล้ว!”
ครึ่งเทพโยวไห่ที่อยู่ท่ามกลางเปลวเพลิงอัสนีเทวะลุกไหม้รู้สึกถึงอันตรายถึงแก่ชีวิต
ฟู่!
ครึ่งเทพโยวไห่โคจรพลังศักดิ์สิทธิ์สายมารและพลังเทพเสี้ยวหนึ่ง ที่เบื้องหน้าก่อตัวเป็นครอบแสงสีดำที่มีเพลิงมารลุกไหม้
ฉัวะ!
แสงดัชนีที่จ้าวเฟิงสำแดงออกมาโจมตีเข้าใส่ครอบแสงเพลิงมารสีดำ ทำลายมันลงทันใด
วูบ!
ลำแสงที่พวยพุ่งออกมาจากนิ้วของจ้าวเฟิง พุ่งตรงออกไปทะลุหน้าอกครึ่งเทพโยวไห่
“พลังทะลุผ่านแข็งแกร่ง แต่ความบาดเจ็บที่สร้างขึ้นมีจำกัด!”
หลังโคจร ‘ดัชนีคลั่งวายุอัสนี’ เป็นครั้งแรก จ้าวเฟิงสรุปเคล็ดวิชาดัชนีหนึ่งในนั้นออกมา
“ผู้อาวุโสสูงสุด!”
ผู้อาวุโสวังเก้านิรยที่กำลังต่อสู้กับหนานกงเซิ่งและคุนอวิ๋น แต่ละคนสั่นสะท้านเป็นอย่างยิ่ง มองมายังจ้าวเฟิงอย่างไม่อยากจะเชื่อ
ผู้อาวุโสสูงสุดครึ่งเทพโยวไห่ของพวกเขาถูกจ้าวเฟิงทำร้ายเอางั้นรึ
ต้องรู้ว่า สองคนที่ต่อสู้กันอยู่ อีกฝ่ายหนึ่งคือครึ่งเทพ อีกฝ่ายหนึ่งเป็นเพียงแค่เซียนเทวาเร้นลับชั้นสูงเท่านั้น!
สุดท้ายแล้วผลกลับเป็นเช่นนี้ นี่เป็นสิ่งที่พวกเขาคิดไม่ถึง
“พลังของเขาสามารถต้านทานครึ่งเทพได้แล้ว!”
อีกฝั่งหนึ่ง ราชาเซียนตี้กุ่ยตกใจเป็นอย่างยิ่ง กระทั่งกำลังคิดว่าตัวเองในตอนแรกเลือกผิดแล้วหรือไม่
ถึงแม้จ้าวเฟิงในร่างเทพจะเคยสังหารครึ่งเทพ แต่นั่นก็เป็นการใช้อาวุธเทพชั้นรองศรสังหารเทพ สถานการณ์แตกต่างกับในวันนี้อย่างสิ้นเชิง
“นี่มันเป็นไปได้อย่างไรกัน? ครึ่งเทพโยวไห่ยังไม่ได้จัดการเจ้าเด็กนั่น?”
ผู้แข็งแกร่งจากขั้วอำนาจอื่นนอกจากวังเก้านิรย ตอนนี้เพิ่งจะสังเกตสถานการณ์การต่อสู้ของครึ่งเทพโยวไห่ พากันหวาดหวั่นเป็นอย่างยิ่ง ไม่อยากเชื่อภาพที่ตาตัวเองเห็น
แต่เดิมพวกเขาคิดว่าครึ่งเทพโยวไห่น่าจะสังหารจ้าวเฟิงได้อย่างรวดเร็ว จากนั้นก็จบสงครามลง
ไม่มีใครคิดว่าจะกลายเป็นเช่นนี้ เริ่มการต่อสู้ไม่เท่าไหร่ ครึ่งเทพโยวไห่ก็ถูกจ้าวเฟิงทำร้ายเอา
ในยามนี้ พวกเขาบางคนเพิ่งจะเข้าใจ วังเก้านิรยอาจจะไม่มั่นใจเรื่องรับมือกับตำหนักราชัน จึงชักชวนขั้วอำนาจไปทั่ว!
ทว่ารู้เรื่องพวกนี้ในตอนนี้ก็ไม่ทันแล้ว ขณะนี้สิ่งที่พวกเขาทำได้อย่างเดียวก็คือสังหารคนทั้งสี่นี่เสีย
“จ้าวเฟิง...”
คุนอวิ๋นและหนานกงเซิ่งตะลึงอยู่กลางอากาศไปชั่วขณะ
ทั้งสองคนก็คิดไม่ถึงเช่นกันว่าจ้าวเฟิงจะมีพลังชนิดนี้ มิน่าเล่าเขาจึงกล้าพาทุกคนมาสังหารวังเก้านิรย
หลังจากที่ทำร้ายครึ่งเทพโยวไห่จนได้รับบาดเจ็บแล้ว สายตาของจ้าวเฟิงก็กวาดไปรอบด้าน สังเกตสถานการณ์รบ
คุนอวิ๋น หนานกงเซิ่ง และจ้าวหยูเหย พลังของทั้งสามถึงแม้จะแข็งแกร่งเป็นอย่างยิ่ง แต่ให้ต้านทานผู้แข็งแกร่งมากมายเพียงนี้ในเวลาเดียวกันก็ยังคงฝืนไปอยู่บ้าง
“ไปเถอะ!”
จ้าวเฟิงสะบัดมือ เงาร่างคนผู้หนึ่งปรากฏขึ้นกลางท้องฟ้าทันที
“ยังมีตัวช่วยอีกรึ?”
สมาชิกวังเก้านิรยผู้หนึ่งใบหน้าตระหนก
แต่เมื่อทุกคนเห็นจ้าววั่นเป็นเพียงแค่ขอบเขตเทวาเร้นลับชั้นต้น ผู้แข็งแกร่งบางคนที่นั่นก็เมินเฉยไปทันใด
“โลกวายุอัสนีหมื่นปรากฏการณ์!”
ตาซ้ายของจ้าววั่นจับจ้อง เปลี่ยนแปลงธรรมชาติหมื่นปรากฏการณ์ ธาตุของฟ้าดินและเสวียนอ้าว
ทันใดนั้น เสวียนอ้าววายุอัสนีที่ไม่มีสิ้นสุดกระจายไปทั่วท้องฟ้า
“นี่คือพลังของเนตรหมื่นปรากฏการณ์!”
ผู้อาวุโสสูงสุดลัทธิปีศาจทมิฬตื่นตะลึง สายตาจ้องไปยังดวงตาของจ้าววั่น
“นี่เป็นไปได้อย่างไรกัน? คนผู้นี้เป็นใคร? ไยข้าจึงไม่เคยเจอมาก่อน!”
ผู้อาวุโสวังเก้านิรยและสมาชิกขั้วอำนาจอื่น ในใจตื่นตะลึงเป็นอย่างยิ่ง
แต่ตอนนี้เอง อีกด้านหนึ่ง พลังสายมารอันน่าหวาดหวั่นก็แผ่กระจายมา
“จ้าวเฟิง ข้าจะสับเจ้าเป็นหมื่นๆ ชิ้น แผดเผาวิญญาณเจ้า!”
ครึ่งเทพโยวไห่อับอายเป็นอย่างยิ่ง เงยหน้าคำราม พลังศักดิ์สิทธิ์สายมารมหาศาลที่แทรกด้วยพลังเทพทรงอำนาจบางส่วนทะลักออกมาจากในกายของเขา
วู้ ฟู่!
ฟ้าดินมืดมนทันใด เปลี่ยนไปราวกับนรกดำมืด!
ครืน ฟู่!
ในท้องฟ้า พลังมารมากมายรวมอยู่รอบกายครึ่งเทพโยวไห่
ผู้อาวุโสและสมาชิกขั้วอำนาจอื่นที่นั่น ในใจพลันเย็นยะเยือก สัมผัสได้ถึงความกดดันน่าหวาดหวั่นไม่สิ้นสุด จึงถอยออกห่างจากครึ่งเทพโยวไห่
ผู้แข็งแกร่งครึ่งเทพที่ทุ่มสุดกำลัง พลังจะทำลายฟ้าดิน พวกเขาเหล่าเซียนทั่วไปไม่กล้าเข้าใกล้
ครึ่งเทพโยวไห่สำแดงพลังของโลกมิติส่วนตัวออกมา โคจรเคล็ดวิชาเก้านิรย สะบัดอาวุธเทพชั้นรองในมือทันที
วู้ม ครืน!
เห็นเพียงเปลวเพลิงสีดำที่น่าหวาดหวั่นห้าสายโจมตีมายังจ้าวเฟิงอย่างรวดเร็ว
“ก็ต้องดูว่าเจ้ามีปัญญาหรือไม่!”
เผชิญหน้ากับครึ่งเทพโยวไห่ที่โกรธแค้นเป็นอย่างยิ่ง จ้าวเฟิงสีหน้าเย็นเยียบดุดัน ไม่หวาดหวั่นแต่อย่างใด
……………………………………


[Go To Next Chapter]( ./363.md)