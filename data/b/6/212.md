##บทที่ 975: จ่ายเงินก้อนโต
“มีอะไรให้รับใช้?”
หุ่นกลไกวัยกลางคนตัวสูงใหญ่ดำเมี่ยมมองแมวขโมยน้อย เอ่ยขึ้นโดยแฝงไว้ด้วยความดีใจเล็กน้อย
เหมียว เหมียว!
แมวขโมยน้อยถอดสร้อยสีทองหม่นที่อยู่บนคอออก
สร้อยสีทองหม่นพลันเปลี่ยนเป็นแส้งูมังกรทอง เลื้อยคดเคี้ยวบิดไปมากลางอากาศ
ชายวัยกลางคนตัวดำเมี่ยมแววตาวาววับ พิจารณาแส้งูมังกรทองเส้นนี้อย่างละเอียด
“หลอมเอ็นมังกรเส้นหนึ่งให้อาวุธชิ้นนี้?”
ชายวัยกลางคนตัวดำเข้าใจความหมายของแมวขโมยน้อย
เมี้ยว เมี้ยว!
แมวขโมยน้อยมุดเข้าไปในมนตราอากาศ หยิบเอาวัตถุดิบสามสี่อย่างที่จ้าวเฟิงได้รับจากซากมิติบรรพกาลออกมา
แววตาของจ้าวเฟิงตะลึงไปเล็กน้อย วัตถุดิบหินแร่ที่แมวขโมยน้อยหยิบออกมานี้ล้ำค่ามาก
“เอ็นมังกร โรงหลอมโลหะของเราก็พอจะมีบ้าง ราคานี้!”
นิ้วมือดำเมี่ยมแตะไปในอากาศ ก็ปรากฏม่านแสงขึ้น บนนั้นมีเอ็นมังกรหลายชนิด ราคาที่ติดอยู่บนนั้นสามารถทำให้เซียนเทวาเร้นลับทั่วไปสิ้นเนื้อประดาตัวได้เลย
เมี้ยว เมี้ยว!
แมวขโมยน้อยมองจ้าวเฟิง ส่งสายตาขอร้องน่าสงสาร
แน่นอนว่าจ้าวเฟิงเข้าใจความหมายของเจ้าแมวขโมยน้อย
เอ็นมังกรสามารถเพิ่มความแข็งแกร่งให้กับแส้งูมังกรสีทองหม่น ราคาของวัตถุดิบหลักที่ต้องการสูงกว่าวัตถุดิบล้ำค่าที่แมวขโมยน้อยเอาออกมาจากมนตราอากาศเมื่อครู่มากนัก
จ้าวเฟิงไร้ซึ่งหนทาง พยักหน้าให้
ต่อมา แมวขโมยน้อยเลือกเอาทรัพยากรและผลึกเริ่มต้นจำนวนมากออกมาจากมนตราอากาศ เพื่อใช้จ่ายค่าเอ็นมังกร
จ้าวเฟิงสั่นสะท้านเล็กน้อย ราคารวมของทรัพยากรพวกนี้ เกือบจะถึงสิบเท่าที่แมวขโมยน้อยเพิ่มความแข็งแกร่งให้กริชจักรพรรดิเงาสังหารในวันนั้น
แต่ทรัพยากรของจ้าวเฟิงในยามนี้ไม่เหมือนกับตอนนั้นอย่างสิ้นเชิง เช่นนั้นก็ใจป้ำสักครั้งหนึ่งแล้วกัน
หลังจากนั้นหลายชั่วยาม
หุ่นกลไกตัวดำเมี่ยมนั่นหยิบแส้งูมังกรทองออกมาจากในเตาหลอมลึกลับใบใหญ่
แสงสีแดงอุณหภูมิสูงบนพื้นผิวบนแส้งูมังกรทองค่อยๆ หายไป บนพื้นผิวปรากฏลวดลายสีทองเจิดจ้าขึ้นชั้นหนึ่ง แส้งูมังกรทองทั้งเส้นดูแล้วยิ่งปราดเปรียวกว่าเดิม
เมี้ยว!
แมวขโมยน้อยถือมันเอาไว้ กลุ่มแสงสีเทาเงินหลอมรวมเข้าไปในนั้น
ทันใดนั้น แส้งูมังกรทองเส้นนี้ก็แปรสภาพกลางอากาศ ม้วนตัวกลายเป็นคันธนูยาวสีทองหม่น
แมวขโมยน้อยเล็งธนูไปยังจ้าวเฟิง ดึงสายธนูเบาๆ ราวกับจะขู่ขวัญ
จ้าวเฟิงอึ้งเล็กน้อย ดูท่าหลังจากที่เพิ่มความแข็งแกร่งแล้ว แส้งูมังกรทองจะเปลี่ยนไปอย่างมาก
จ้าวเฟิงลังเลอยู่ชั่วขณะ ก่อนจะออกจากโรงหลอมโลหะมาเลย
เขาในตอนนี้ยังไม่ต้องการจะเพิ่มความแข็งแกร่งให้อาวุธหรืออุปกรณ์
จ้าวเฟิงยังไม่สามารถควบคุมธนูเหนือนภาได้อย่างสมบูรณ์ ส่วนหอกจักรพรรดิเหมันต์ก็ถึงจุดสูงสุดแล้ว
ส่วนการสั่งทำอาวุธหรืออุปกรณ์ก็มีค่าใช้จ่าย ต่อให้เป็นจ้าวเฟิงในตอนนี้ก็กระอักเลือดได้เหมือนกัน
“จัดการกับสิ่งที่ข้าต้องการก่อน หากมีเวลาเหลือ ก็อาจจะคิดเรื่องเพิ่มความแข็งแกร่งให้ธนูเหนือนภา!”
จ้าวเฟิงวางแผน
ไม่รู้ว่าหลังจากนี้นานเท่าไหร่จึงจะได้มาเยือนเมืองความลับสวรรค์อีกครั้ง
ตอนนี้ทรัพยากรในมือของเขามีมากมายนัก ของหลายๆ ชิ้นไม่ค่อยมีประโยชน์อะไรสำหรับจ้าวเฟิง ใช้ให้หมดเสียที่นี่ แน่นอนว่าดีที่สุด
จากนั้น จ้าวเฟิงและแมวขโมยน้อยก็มาถึง ‘วังวิถีเซียน’
วังวิถีเซียนมีเคล็ดวิชาจำหน่าย และเสนอแนวทางแก้ปัญหาการฝึกศาสตร์วิชาหรือฝึกบำเพ็ญต่างๆ
‘วายุอัสนีห้าสาย’ และ ‘กายสายฟ้าปฐพีทอง’ ของจ้าวเฟิง ก็ผสานวิชาในเมืองความลับสวรรค์เมื่อครั้งที่แล้ว
“ลูกค้าผู้มาจากแดนไกล พวกท่านต้องการปรับแต่งเคล็ดวิชาใดหรือ?”
ผู้อาวุโสรัศมีสีขาวท่าทางลุ่มลึกสง่างามยิ้มอย่างเมตตา มองเจ้าแมวขโมยน้อยด้วยสายตาแปลกใจ
“ข้าต้องการเคล็ดวิชาผสานหรือเปลี่ยนดวงตาประเภทวิญญาณ”
จ้าวเฟิงบอกถึงจุดประสงค์ที่มา
เนตรมรณะคือดวงตาประเภทวิญญาณ พลังของมันแข็งแกร่งเหนือสิ่งอื่นใด
หากสามารถนำเนตรมรณะมาใช้ประโยชน์ได้ จ้าวเฟิงย่อมยินดีเป็นธรรมดา
“ดูท่าแล้วท่านลูกค้าผู้นี้คงจะได้มรดกดวงตาเกี่ยวกับแปดเนตรเทพเจ้ามาใช่ไหม!”
ผู้อาวุโสท่าทางลุ่มลึกสง่างามดวงตาแวววาวเล็กน้อย
“ใช่!”
ในใจของจ้าวเฟิงแอบประหลาดใจ
ผู้อาวุโสท่านนี้น่าจะเป็นเพียงหุ่นเชิดกลไกของ ‘วังวิถีเซียน’ แต่สามารถเดาได้ว่าเขาได้รับมรดกดวงตาเกี่ยวกับแปดเนตรเทพเจ้ามา จึงรู้สึกคาดไม่ถึงเล็กน้อย
“ท่านลูกค้าไม่ต้องแปลกใจไป มรดกดวงตาของแปดเนตรเทพเจ้าล้วนเป็นมรดกวิญญาณ และข้าสามารถสัมผัสได้ถึงกลิ่นอายพลังดวงตาที่ไม่ธรรมดาจากร่างของท่าน!”
ผู้อาวุโสยิ้มอย่างอ่อนโยน
“ท่านลูกค้าลองดูว่าต้องการชนิดไหน!”
ผู้อาวุโสท่าทางสง่างามงอนิ้วแตะ กลางอากาศก็มีม่านแสงปรากฏขึ้น บนนั้นมีภาพเคล็ดวิชามากมาย มันกะพริบอยู่ชั่วขณะแล้วเลือนหายไป
ไม่นานก็เหลือเพียงแค่เคล็ดวิชาเปลี่ยนดวงตาประเภทวิญญาณ
จากนั้นม่านแสงก็ย้ายมายังเบื้องหน้าจ้าวเฟิงอย่างรวดเร็ว
“แพงมาก!”
ราคาของเคล็ดวิชาพวกนี้ทำเอาจ้าวเฟิงสะดุ้งตกใจ
ที่นี่มีเคล็ดวิชาเปลี่ยนดวงตาทั้งหมดแปดชนิด ราคาของเคล็ดวิชาทุกชนิดสูงกว่าราคาที่เจ้าแมวขโมยน้อยเพิ่มความแข็งแกร่งให้แส้งูมังกรทองทั้งนั้น
“ท่านลูกค้า เคล็ดวิชาประเภทนี้มีเงื่อนไขค่อนข้างน้อย ดังนั้นจึงทำให้ขายออกยาก นี่เป็นราคาที่ต่ำที่สุดแล้ว!”
ผู้อาวุโสท่าทางสง่างามส่ายหัวเล็กน้อย
วิชาเปลี่ยนดวงตาวิญญาณ ต่อให้วางไว้ในดินแดนทวีป คนที่ต้องการก็มีน้อยยิ่งนัก
จุดนี้ผู้อาวุโสไม่ได้หลอกจ้าวเฟิง
ก่อนอื่นไม่ต้องพูดถึงว่าสายเลือดดวงตาเดิมก็น้อยอยู่แล้ว อีกทั้งสายเลือดดวงตาส่วนใหญ่สับเปลี่ยนหลอมรวมผ่านชั้นวัตถุ
ด้านวิญญาณอันตรายเกินไป ต่อให้มีคนได้รับดวงตาชนิดนี้ ก็ไม่กล้าบุ่มบ่ามใช้งาน
จ้าวเฟิงอ่านดูข้อมูลที่มีอยู่บนม่านแสงอย่างละเอียด
เคล็ดวิชาประเภทนี้ จ้าวเฟิงตัดสินใจเมินเรื่องราคาไปเสีย เพื่อรับประกันอัตราความสำเร็จและความเป็นไปได้
“ข้าเอา ‘เคล็ดวิชาวิญญาณหลอมดวงตา’!”
สายตาของจ้าวเฟิง สุดท้ายแล้วหยุดลงที่จุดหนึ่ง
จากนั้นเมื่อมองไปยังราคาก็พลันสูดหายใจลึก
คำนวนดูแล้ว จะต้องจ่ายด้วยทรัพย์สมบัติเกือบสามส่วนของจ้าวเฟิง
ต้องรู้ก่อนว่า ทรัพย์สมบัติเหล่านี้ของจ้าวเฟิงล้วนเก็บสะสมจากในมิติเทพลวงตาและสุสานราชวงศ์ ในนั้น ส่วนที่ล้ำค่าที่สุดมาจากพื้นที่ต้องห้ามหุบเขาวายุทมิฬ
ต่อให้เป็นทรัพย์สมบัติทั้งหมดของเซียนทั่วไป ก็อาจไม่สู้จ้าวเฟิง
เคล็ดวิชาหนึ่งชนิด จ่ายด้วยทรัพย์สมบัติสามส่วน จ้าวเฟิงยากจะจินตนาการถึงมูลค่าของ ‘เคล็ดวิชาวิญญาณหลอมดวงตา’ เล่มนี้
แต่หากสามารถนำเนตรมรณะมาใช้ได้อย่างสมบูรณ์แบบ แน่นอนว่าทรัพย์สมบัติพวกนี้ก็คุ้มค่าแล้ว
“ท่านลูกค้า ‘เคล็ดวิชาวิญญาณหลอมดวงตา’ ที่ท่านเลือก เป็นชนิดที่ดีที่สุดในบรรดาวิชาพวกนี้พอดี!”
ผู้อาวุโสเผยรอยยิ้มสว่างไสว ในขณะเดียวกันก็ชมว่าจ้าวเฟิงมีสายตาที่ดี
สุดท้าย จ้าวเฟิงก็จ่ายค่า ‘เคล็ดวิชาวิญญาณหลอมดวงตา’ ไป
ส่วนผู้อาวุโสท่าทีสง่างามก็หยิบ ‘ตำราแสง’ จากชั้นหนังสือผนึกค่ายกลมอบให้กับจ้าวเฟิง
ในตอนที่เตรียมตัวจากไป จ้าวเฟิงพลันนึกถึง ‘วิชาหมื่นห้วงคิดเซียน’ ที่ยังไม่สมบูรณ์แบบขึ้นได้
ถ้าสามารถซื้อ ‘วิชาหมื่นห้วงคิดเซียน’ ที่สมบูรณ์แบบมาได้ จ้าวเฟิงย่อมไม่ต้องสิ้นเปลืองเวลาไปคิดทบทวนเคล็ดวิชาที่ตามมา
อีกทั้ง ‘วิชาหมื่นห้วงคิดเซียน’ น่าจะจัดอยู่ในประเภทเคล็ดวิชาขั้นฟ้าระดับล่าง ราคาไม่สูงมาก
“ที่นี่มี ‘วิชาหมื่นห้วงคิดเซียน’ หรือไม่?”
จ้าวเฟิงถามขึ้นอีกครั้ง
“พอดีเลย ที่นี่มี ‘วิชาหมื่นห้วงคิดเซียน’ ที่ท่านต้องการ”
ผู้อาวุโสยิ้มอย่างมั่นใจ
หยิบ ‘ตำราแสง’ จากชั้นหนังสือเบื้องหลังออกมาเล่มหนึ่ง พร้อมกับบอกราคา
“ราคานี้แพงเกินไปหน่อยแล้วกระมัง!”
จ้าวเฟิงเอ่ยออกไปตรงๆ
ราคาของ ‘วิชาหมื่นห้วงคิดเซียน’ ฉบับสมบูรณ์แบบ เกินกว่าทรัพย์สมบัติที่แมวขโมยน้อยจ่ายไปเพื่อเพิ่มความแข็งแกร่งให้แส้งูมังกรทองเสียอีก
จุดนี้ จ้าวเฟิงคิดไม่ตก
“สหายน้อย ในเมื่อเจ้ารู้เคล็ดวิชาเล่มนี้ แน่นอนว่าต้องรู้ราคาของมัน นี่เป็นวิชาขั้นฟ้าระดับกลาง ราคานี้ยุติธรรมยิ่งนัก...”
ผู้อาวุโสอธิบายให้จ้าวเฟิงฟังอยู่นาน เผยท่าทางราวกับเป็นราคาที่ต่ำที่สุด
“ขั้นฟ้าระดับกลาง?”
จ้าวเฟิงตะลึงไปเล็กน้อย คิดไม่ถึงว่า ‘วิชาหมื่นห้วงคิดเซียน’ ฉบับสมบูรณ์จะถึงขั้นฟ้าระดับกลางได้
จ้าวเฟิงพลันนึกขึ้นได้ ในตอนแรกตวนมู่ชิงก็ไม่แน่ใจขั้นที่แน่นอนของ ‘วิชาหมื่นห้วงคิดเซียน’ เพียงแต่พูดว่าอาจจะถึงขั้นฟ้า
หากถึงระดับนี้จริง ราคานี้ก็ไม่สูงจริงๆ
ในขณะเดียวกัน จ้าวเฟิงก็ยังนึกขึ้นได้ว่า เมืองความลับสวรรค์ในดินแดนศักดิ์สิทธิ์โจรสลัดสิบแปดยอด ขาดทรัพยากร ต้องการผลึกเริ่มต้นมากระตุ้นพลังอย่างเร่งด่วน ดังนั้นราคาของสิ่งของและค่าบริการทุกอย่างจึงลดราคาลงแล้ว ค่อนข้างที่จะถูก
แต่เมืองความลับสวรรค์ในสุสานราชวงศ์ไม่ขาดแคลนทรัพยากร
ทุกห้าร้อยปีจะมีองค์ชายสี่องค์และเหล่ายอดฝีมือเข้ามาในที่แห่งนี้ ทุกครั้งแทบใช้ทรัพยากรในตัวจนเกลี้ยง
นี่ก็ส่งผลให้ราคาสิ่งของที่นี่ค่อยๆ สูงขึ้น
หรือก็คือ ราคาในเมืองความลับสวรรค์แห่งนี้ เมื่อเทียบกับเมืองความลับสวรรค์ที่ดินแดนศักดิ์สิทธิ์โจรสลัดสิบแปดยอด จะสูงกว่าราคาที่ยังไม่ได้ลดเสียอีก
“ได้ ข้าเอา!”
จ้าวเฟิงกัดฟันพูด
จากนั้น จ้าวเฟิงก็หยิบเอาทรัพย์สมบัติอีกจำนวนมากออกมาแลกเอา ‘วิชาหมื่นห้วงคิดเซียน’ ฉบับสมบูรณ์แบบ
“นอกจากนั้น สหายน้อย ที่นี่ยังมีเคล็ดวิชาต่อยอดของ ‘วิชาหมื่นห้วงคิดเซียน’ ท่านอยากดูหรือไม่!”
ผู้อาวุโสเห็นจ้าวเฟิงใจถึงเช่นนี้ก็ยิ้มขึ้นเล็กน้อย ก่อนจะแนะนำต่อไป
ไม่ง่ายนักที่จะมีลูกค้าเอ่ยปากก็ต้องการเคล็ดวิชาขั้นสุดยอด แน่นอนว่าเขาไม่ปล่อยจ้าวเฟิงไปง่ายๆ แน่
“อะไรนะ? เคล็ดวิชาต่อยอดของ ‘หมื่นห้วงคิดเซียน’?”
จ้าวเฟิงอึ้งไปเล็กน้อย เขาไม่เคยได้ยินท่านอาจารย์พูดถึงเรื่องนี้
แต่ ‘วิชาหมื่นห้วงคิดเซียน’ ดูแล้วคงเป็นเคล็ดวิชาที่ตระกูลตวนมู่ได้มาโดยไม่ตั้งใจ มีเคล็ดวิชาต่อยอดหรือไม่ คนตระกูลตวนมู่อาจไม่รู้ก็เป็นได้
“ใช่ ยอดฝีมือที่เขียน ‘วิชาหมื่นห้วงความคิดเซียน’ คิดค้นวิชาฝึกวิญญาณออกมาในภายหลัง!”
ผู้อาวุโสแนะนำจ้าวเฟิงอย่างเอาใจใส่
“วิชาฝึกฝนวิญญาณ?”
แววตาของจ้าวเฟิงตะลึงงันเล็กน้อย ตกเข้าสู่ห้วงภวังค์
ตามทฤษฎีแล้ว ‘วิชาหมื่นห้วงคิดเซียน’ อีกไม่นานเท่าไหร่จ้าวเฟิงก็จะฝึกได้ถึงขั้นหนึ่งความคิดแปรเป็นหมื่นได้ ควรจะต้องพิจารณาถึงวิชาฝึกวิญญาณอื่นจริงๆ
อีกทั้ง ‘หมื่นห้วงคิดเซียน’ เป็นวิชาฝึกวิญญาณขั้นสูงสุดเท่าที่เขาเคยเห็นมา
ในเมื่อเป็นวิชาที่คิดค้นภายหลัง ‘หมื่นห้วงคิดเซียน’ ขั้นของมันน่าจะสูงขึ้นมาอีกนิด แต่ด้านราคา จ้าวเฟิงไม่กล้าไปคิดถึง
อีกทั้งจ้าวเฟิงคิดอยากจะขุดค้นประโยชน์ด้านอื่นของ ‘กายวิญญาณอัสนี’ มาตลอด หากทำผ่านวิชาฝึกวิญญาณน่าจะเป็นวิธีโดยตรงที่สุด
จ้าวเฟิงอดใจสั่นไม่ได้
“แนะนำเนื้อหาข้างในให้ข้าได้หรือไม่!”
จ้าวเฟิงพลันรู้สึกว่า เขาที่มีทรัพยากรมากมายเช่นนี้ มาถึงที่นี่แล้วกลับไม่พอใช้เลย!
“วิชานี้ชื่อว่า ‘วิชาแยกวิญญาณ’ เป็นวิชาฝึกฝนหล่อหลอมวิญญาณ ในนั้นยังมีเคล็ดวิชาลับวิญญาณอีก ข้อมูลอื่นๆ ไม่สะดวกจะเปิดเผย!”
ผู้อาวุโสไม่เปิดเผยข้อมูลมากนัก มองมายังจ้าวเฟิงแล้วยิ้มอย่างลึกลับ
ในขณะเดียวกัน ผู้อาวุโสก็บอกราคาของ ‘วิชาแยกวิญญาณ’ ให้กับจ้าวเฟิง
“ราคาดูเหมือนจะถูกมาก!”
จ้าวเฟิงตาฉายแววสงสัย
ในเมื่อยอดฝีมือที่เขียน ‘วิชาหมื่นห้วงคิดเซียน’ เขียนเคล็ดวิชาวิญญาณต่อมาในภายหลัง แน่นอนว่าต้องไม่ด้อยไปกว่ากัน
แต่ราคานี้เหมือนจะต่ำกว่า ‘วิชาหมื่นห้วงคิดเซียน’ ฉบับบสมบูรณ์อยู่สักหน่อย
ในยามนี้ แมวขโมยน้อยโยนเหรียญทองแดงโบราณในมือดังกริ๊ง
เหมียว เหมียว!
แมวขโมยน้อยสนับสนุนให้จ้าวเฟิงซื้อ ‘วิชาแยกวิญญาณ’ เป็นอย่างยิ่ง
“ได้ ‘วิชาแยกวิญญาณ’ นี่ข้าก็เอาด้วย!”
………………………………………


[Go To Next Chapter]( ./213.md)