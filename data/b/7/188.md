##บทที่ 1332: คลังสมบัติ
ห้องฝึกฝนแรงดึงดูด
สตรีผู้เย็นชาในชุดดำคนหนึ่งลอยอยู่กลางอากาศ ดวงตามืดหม่นสองข้างของนางโคจรขึ้นอย่างช้าๆ
หมอกหนาเย็นยะเยือกสีเหลืองหม่นราวกับหมอกภูตผีในนรกลอยล่องออกมา ปกคลุมไปในห้องฝึกแรงดึงดูดที่แหลกลาญไม่เป็นชิ้นดี
เสี้ยวขณะนี้ ที่นี่ราวกับเมืองผีน่าขนหัวลุก ทำให้ผู้คนสั่นเทิ้มขึ้นมาเสียเฉยๆ
ทันใดนั้น วัตถุสีดำกลุ่มหนึ่งลอยขึ้นในหมอกสลัวราง ประหนึ่งผีร้ายเร่ร่อนอย่างไรอย่างนั้น
ฟุ่บ!
ร่างวิญญาณสีเงินหม่นมาอยู่เบื้องหน้าสตรีชุดดำในพริบตา
“ขอบใจมาก!”
เทพโบราณหลัวเหมินพูดอย่างซาบซึ้งเป็นอย่างยิ่ง
สตรีนางนี้เขารู้จัก นางมีพลังฝึกตนขั้นแปด หากคิดจะฟื้นคืนชีพให้ตน ท่าทางจะจ่ายสิ่งแลกเปลี่ยนไปไม่น้อยเลย
ฟู่!
ดวงตาทั้งสองของสตรีเย็นชาที่คลุมชุดสีดำหยุดโคจรลง สีหน้าก็ซีดขาวลงหลายส่วน
“เป็นเจ้าเองงั้นรึ? เทพโบราณหลัวเหมิน เจ้าตายได้อย่างไร?”
ใบหน้าของสตรีเย็นชาคนนั้นดูตื่นตะลึง
“เป็นเทพโบราณหลัวเหมินงั้นรึ ที่นี่เกิดอะไรขึ้นกันแน่?”
สมาชิกคนอื่นๆ รอบๆ ก็เผยสีหน้าตกใจเช่นกัน
“ข้าถูกเด็กคนหนึ่งที่แฝงตัวเข้ามาที่นี่เล่นงานเข้า เจ้าเด็กนั่นมีชุดคลุมมิติ แถมยังควบคุมเทพโบราณเสวียนหมัวและคู่หูหลายคนของเขา ข้าถูกพวกเขาร่วมมือกันสังหาร!”
ร่างวิญญาณของเทพโบราณหลัวเหมินพูดพลางกัดฟันกรอด
ถึงแม้จะพูดว่าเขาถูกคนทั้งหลายล้อมโจมตีถึงตาย แต่คนที่ล้อมโจมตีเขาพวกนั้นล้วนมีพลังฝึกตนต่ำกว่าเขา
สำหรับเทพโบราณหลัวเหมินแล้ว นี่ก็คือความอัปยศอดสูอันใหญ่หลวง
“ใช่แล้ว ข้าจะบอกรูปร่างหน้าตาของเจ้าเด็กนั่นให้ เจ้ารีบไปบอกผู้นำระดับสูงของหอมารสวรรค์เร็ว!”
เทพโบราณหลัวเหมินรีบพูดขึ้นทันที
“ไม่ต้องแล้ว คนที่เจ้าบอกว่ามีชุดคลุมมิตินั่น ผู้นำระดับสูงรู้แล้ว!”
สตรีผู้เย็นชาส่ายหน้าเบาๆ
“เขาตายแล้วหรือยัง?”
สีหน้าของเทพโบราณหลัวเหมินตะลึงไปเล็กน้อย จากนั้นถึงถามขึ้น
“ยัง ไม่เพียงแค่นี้ เขากับคู่หูของเขายังปล่อยแมวความลับสวรรค์ไปอีกด้วย!”
สีหน้าของสตรีผู้เย็นชาเย็นเยือก
“อะไรนะ? เจ้าเด็กนั่นยังไม่ตายรึ? ข้าจะไปฆ่ามัน!”
เทพโบราณหลัวเหมินร้องอย่างโกรธแค้น
ความเกลียดชังที่เทพโบราณหลัวเหมินมีต่อจ้าวเฟิง ทำให้เขาเมินแมวความลับสวรรค์ไปสิ้น
“ตอนนี้เจ้าเป็นเพียงร่างวิญญาณร่างหนึ่งเท่านั้น ต่อให้เปลี่ยนร่างก็ไม่มีประโยชน์เท่าใดนัก…”
สตรีผู้เย็นชาพูดด้วยสายตาเย็นเยียบ
นางใช้พลังดั้งเดิมและพลังดวงตาไปมากมายเพียงนี้ ผู้ที่ฟื้นคืนชีพกลับเป็นผู้แข็งแกร่งของหอมารสวรรค์ อีกทั้งยังไม่ได้ข้อมูลที่เป็นประโยชน์อะไร นี่ทำให้นางรู้สึกว่าตัวเองขาดทุนมาก
“เอาหุ่นเชิดกลไกของเจ้ามาให้ข้าใช้ หุ่นเชิดกลไกของเจ้าเป็นหุ่นที่สร้างออกมาใหม่ล่าสุดกระมัง ดวงตาที่สร้างมาอย่างพิเศษของมันสามารถสำแดงวิชาดวงตาที่แข็งแกร่ง เจ้าวางใจได้ แค่เพียงข้าสังหารเจ้าเด็กนั่นเสร็จ ข้าก็จะคืนหุ่นเชิดแก่เจ้า อีกทั้งให้คะแนนคุณูปการเจ้าห้าพันคะแนน!”
เทพโบราณหลัวเหมินมองไปยังสตรีเย็นชาทันที ก่อนพูดอย่างรีบร้อน
เทพโบราณหลัวเหมินทนความแค้นนี้ไม่ไหว เขาจะต้องสังหารจ้าวเฟิงด้วยมือของตัวเอง
แต่ตอนนี้เขาคือร่างวิญญาณ ไม่มีเทพโบราณขั้นแปดคนใดยอมให้เขาเปลี่ยนร่าง
หากเขาเปลี่ยนร่างเป็นเทพโบราณขั้นเจ็ดก็จะไม่ใช่คู่มือของจ้าวเฟิงเลย
ดังนั้นเทพโบราณหลัวเหมินจึงวางแผนว่าจะอยู่ในหุ่นเชิดกลไกชั่วคราว และใช้หุ่นเชิดกลไกที่แข็งแกร่งบรรลุเป้าหมายของตนเอง
“คะแนนคุณูปการห้าพันคะแนน รักษาคำพูดด้วย!”
ดวงตาของสตรีผู้เย็นชาส่องประกายทันที ที่นี่ยังมีสมาชิกคนอื่นเป็นพยานอีก นางไม่กลัวเทพโบราณหลัวเหมินจะบิดพลิ้ว
พูดจบนางก็หยิบหุ่นเชิดกลไกของตัวเองออกมา
ขวับ!
หุ่นเชิดกลไกสีน้ำเงินหม่นตัวหนึ่งปรากฏขึ้นข้างนางทันใด ในมือถือกระบี่และโล่ ดวงตาทั้งสองส่องประกายแสงระยับราวกับไพลิน
“ขอบใจมาก!”
ร่างวิญญาณของเทพโบราณหลัวเหมินพลันพุ่งเข้าไปในหุ่นเชิดกลไกสีน้ำเงินหม่น
ตอนแรกเริ่ม สัญชาตญาณพลังวิญญาณในหุ่นเชิดกลไกยังขัดขืน
แต่ภายใต้การควบคุมของเจ้าของ มันทำได้เพียงยินยอมถูกเทพโบราณหลัวเหมินควบคุม อีกทั้งมอบอำนาจควบคุมให้
“พลังฝึกตนขั้นแปดสุดยอด จ้าวเฟิง เจ้าตายแน่!”
เทพโบราณหลัวเหมินตื่นเต้นเป็นอย่างยิ่ง
พลังของร่างนี้แข็งแกร่งกว่าร่างของเขามาก เพียงแต่ว่าความสอดคล้องไม่มากนัก รองลงมาก็คือไม่อาจสำแดงเนตรมิติในร่างของเขาออกมาได้
……
พื้นที่ใจกลางหอมารสวรรค์ จ้าวเฟิงและแมวขโมยตัวน้อยโบยบินไปอย่างรวดเร็วในโถงใหญ่และเส้นทาง
เจ้าแมวขโมยนำทางอยู่ข้างหน้า ร่างของมันกระโดดโลดเต้นไปทั่วทุกทิศตามทางที่มุ่งไป กรงเล็บแตะตรงนู้นคลำตรงนี้
และเพราะการกระทำที่เรียบง่ายเช่นนี้ ระหว่างทางมุ่งหน้าไปของจ้าวเฟิงและเจ้าแมวขโมยน้อยจึงไม่พบเจอกับดักจากกลไกใดๆ แม้กระทั่งทางเข้าที่จะต้องพิสูจน์ตัวตนก็สามารถผ่านไปทันที
“เจ้าแมวขโมยนี่สมกับที่เป็นความลับสูงสุดของเผ่าความลับสวรรค์ แมวความลับสวรรค์!”
จ้าวเฟิงอดอุทานอย่างตกตะลึงไม่ได้
ในตอนที่เขาแฝงตัวเข้ามาที่นี่ยังต้องปลอมตัว แกล้งทำเป็นถูกจับ อาศัยเทพโบราณเสวียนหมัวคนอื่นๆ ถึงจะแฝงตัวเข้าไปถึงโถงลับได้
แต่แมวขโมยน้อยอยู่ที่นี่เหมือนกับอยู่ในสวนดอกไม้หลังบ้านของตนเอง ไปไหนมาไหนตามแต่ใจ
ในที่สุดจ้าวเฟิงก็เข้าใจแล้ว ทำไมแมวขโมยน้อยจึงตั้งใจถูกจับมาที่นี่และเสี่ยงอันตรายใหญ่หลวงเพียงนี้
หากจ้าวเฟิงถูกจับมาที่นี่แล้วสามารถผ่านการแปรสภาพเช่นนี้ เขาก็ยินดีที่จะลองเช่นกัน
ตาซ้ายของจ้าวเฟิงอดประเมินแมวขโมยน้อยไม่ได้ กลับพบว่าตนเองมองไม่ออกเลยทั้งสิ้น แม้กระทั่งพลังฝึกตนของมันเขาก็รับรู้ได้ไม่ชัด
ไม่นานนัก ปราสาทเหล็กสีม่วงก็ปรากฏขึ้นในครรลองสายตาของจ้าวเฟิง
ปราสาทเหล็กสีม่วงนี้ไม่เข้ากับสิ่งก่อสร้างที่อยู่รอบด้าน เห็นได้ชัดว่าเป็นสถานที่ที่พิเศษ สำคัญเป็นอย่างยิ่ง
รอบปราสาทเหล็กสีม่วงมีค่ายกลรักษาสองชั้น อีกทั้งบนเส้นทางเหล็กที่นำไปสู่ทางเข้ายังมีกับดักกลไกแต่ละชนิดอีกด้วย
ต่อให้สมาชิกบางคนของหอมาสวรรค์มาถึงที่นี่ก็ไม่กล้าบุ่มบ่ามเข้าใกล้
เมี้ยว เมี้ยว!
แมวขโมยน้อยโบกไม้โบกมือกับจ้าวเฟิง เผยรอยยิ้มอย่างโจร
“คลังสมบัติของหอมารสวรรค์?”
ใจของจ้าวเฟิงสะท้าน จากนั้นมองไปยังแมวขโมยน้อยด้วยใบหน้ายิ้มแย้ม “แมวขโมยน้อย เจ้าจะต้องมีวิธีเข้าไปข้างในนั้นแน่ๆ!”
จ้าวเฟิงเสี่ยงอันตรายใหญ่หลวงแฝงตัวเข้ามาที่นี่เพื่อรับเจ้าแมวขโมยน้อย หากเขาทำพลาดนิดเดียวก็อาจจะกลับลำไม่ได้อีก
แมวขโมยน้อยก็รู้จักขอบคุณเขา พาจ้าวเฟิงมาที่นี่
อีกทั้งดูจากกลวิชาที่แมวขโมยน้อยสำแดงออกมาตลอดทาง มันจะต้องมีวิธีเข้าไปในคลังสมบัติแน่นอน
เมี้ยว เมี้ยว!
แมวขโมยน้อยเผยรอยยิ้มได้ใจ แสดงออกว่าทุกอย่างให้ฝากไว้ที่มัน
“ดี ข้าช่วยเจ้าดูต้นทาง!”
จ้าวเฟิงวางใจฝากที่นี่ไว้กับแมวขโมยตัวน้อย ส่วนตัวเขาเองโคจรดวงตาเทพเจ้าเฝ้าดูความเคลื่อนไหวรอบด้านทุกเสี้ยวขณะ
ขวับ!
ร่างของแมวขโมยแปลงเป็นประกายแสงสีเงินเทาสว่างสายหนึ่ง ทะลุผ่านค่ายกลป้องกันไป
จากนั้นมันก็มาถึงตำแหน่งที่สำคัญของค่ายกล แล้วทำลายมันออกมาจากข้างใน
ต่อมาแมวขโมยน้อยกระโดดมายังทางซึ่งนำไปสู่ปราสาทสีม่วง
ในตอนนี้ ความเร็วของมันลดลง กรงเล็บทั้งสี่ขยับไปบนพื้นกระดานไม่หยุด
จุดที่แมวขโมยน้อยเดินผ่าน ประกายแสงก็จะหรี่จางลงทันที
สุดท้ายทางเหล็กสีม่วงเส้นก็กลายเป็นทางเดินธรรมดา
เหมียว เหมียว!
แมวขโมยน้อยร้องเรียกจ้าวเฟิง
“ง่ายเพียงนี้เลย?”
จ้าวเฟิงค่อนข้างยากที่จะเชื่อได้ ความเร็วในการแก้กลไกจะมากเกินไปหน่อยกระมัง
เขาไม่ได้ปิดบังความตื่นเต้นในใจ บินเข้าไปทันที
พลั่ก!
กรงเล็บที่ราวกับเพชรวาวแววของแมวขโมยน้อยผลักประตูใหญ่เบาๆ
ต่อจากนั้น ใจกลางประตูใหญ่เหล็กม่วงเบื้องหน้าจ้าวเฟิงก็เกิดรอยเล็กๆ รอยหนึ่ง
ครืน!
ประตูใหญ่เคลื่อนออกไปสองด้าน ทางเข้าปรากฏขึ้นทันที
แมวขโมยตัวน้อยตื่นเต้นกว่าจ้าวเฟิงเสียอีก รีบกระโดดเข้าไปโดยพลัน
พื้นที่ว่างในปราสาทไม่ใหญ่นัก ทุกมุมทั้งสี่ด้านมีชั้นเหล็กสีม่วงพิเศษแยกวางอยู่
บนชั้นเหล็กสีม่วงมีอาวุธเทพ อุปกรณ์ และเครื่องมือมากมาย ทุกอย่างบนนั้นล้วนมีปราการป้องกันแยกส่วนอยู่
“นี่คืออาวุธเทพบรรพกาลในตำนาน ขวานนภา”
แววตาของจ้าวเฟิงฉายแววตื่นตะลึง จับจ้องไปยังขวานยักษ์ทรงพลังที่มองไปแล้วช่างโบราณดึกดำบรรพ์
ในยุคบรรพกาล ขวานนภานี้มีชื่อเสียงโด่งดัง พลังไม่ธรรมดา พลังที่โจมตีราวกับจะผ่าฟ้าดินออกได้อย่างไรอย่างนั้น
ว่ากันว่าขวานนภานี้แฝงไว้ซึ่งผืนนภาที่พิเศษผืนหนึ่ง สามารถช่วยให้ผู้ฝึกฝนรับรู้พลังแห่งผืนฟ้าพิเศษได้
ในปัจจุบันนี้ พลังการโจมตีที่แข็งแกร่งของขวานนภาก็แทบจะสามารถบดขยี้อาวุธเทพระดับสูงทั้งหมด เรียกได้ว่าเป็นเป็นระดับสุดยอดในอาวุธเทพระดับสูงทั้งปวง
“อาวุธเทพบรรพกาล กระจกเก้าอัสนีหลอมวิญญาณ!”
สายตาของจ้าวเฟิงหยุดลงที่กระจกบานหนึ่ง กระจกบานนั้นแวววาวโปร่งแสง ในกระจกมีลวดลายอัสนีเต็มไปหมด
กระจกเก้าอัสนีหลอมวิญญาณคืออาวุธเทพระดับสุดยอดจากยุคบรรพกาล
ว่ากันว่า กระจกบานนี้ไม่เพียงแต่สามารถสำแดงการโจมตีอัสนีบาตเก้าชั้นฟ้าที่แข็งแกร่งไร้เทียมทาน ทั้งยังสามารถฝึกฝนวิญญาณ หลอมวิญญาณของอีกฝ่ายให้กลายเป็นผลึกวิญญาณอัสนีแบบพิเศษ หลังจากกลืนกินเข้าไปแล้ว สามารถทำให้เกิดอัสนีวิญญาณพิเศษ และช่วยเสริมสร้างพลังจิตวิญญาณ
นอกจากสองสิ่งนี้ยังมีอีกหลายอย่างที่จ้าวเฟิงรู้จัก ทั้งหมดล้วนเป็นอาวุธเทพพลิกชะตาที่มีชื่อเสียงทั้งนั้น
จากนั้นก็มีแต่เครื่องมือหรืออุปกรณ์ที่จ้าวเฟิงไม่สามารถวินิจฉัยได้บางอย่าง
เมี้ยว เมี้ยว!
แมวขโมยน้อยรีบโบกไม้โบกมืออย่างร้อนรน แล้วทะยานไปยังชั้นเหล็กด้านหลัง
“เขตพลังป้องกันที่นี่ไม่ใช่เขตพลังที่เคล็ดวิชาลับเผ่าความลับสวรรค์สำแดงออกมา แมวขโมยน้อยก็ทำอะไรไม่ได้ ผู้สำแดงวิชาเท่านั้นที่สามารถสัมผัสได้ นอกนั้นก็ทำได้แค่ใช้แรงทำลาย!”
หลังจากเข้าใจความหมายของเจ้าแมวขโมย จ้าวเฟิงผิดหวังเล็กน้อย
“ท่าทางจะต้องรีบลงมือ เอาอาวุธที่จำเป็นที่สุดหรือไม่ก็ล้ำค่าที่สุดไป!”
แววตาของจ้าวเฟิงเปล่งประกาย
นอกจากอาวุธเทพพวกนั้น เครื่องมือหรืออุปกรณ์ส่วนใหญ่ เขาก็ล้วนไม่รู้จักทั้งสิ้น
รวมกับการสกัดกั้นจากค่ายกลที่ป้องกันแม้กระทั่งกลิ่นอาย จ้าวเฟิงจึงยากที่จะรับรู้ได้
ดังนั้นเขาเลยยืนยันเป้าหมายหนึ่งได้อย่างรวดเร็ว นั่นก็คือกระจกเก้าอัสนีหลอมวิญญาณที่เขาค่อนข้างคุ้นเคย
……
ในใจกลางโถงลับ
“บัดซบ เจ้าชั่วพวกนั้น!”
เสียงคำรามอย่างโกรธแค้นของเทพโบราณโยวเฉวียนดังสะเทือน
เห็นเพียงในโถงลับมืดสลัว มีพื้นที่ส่วนหนึ่งถูกระเบิดเป็นซากปรักหักพัง
อุปกรณ์ที่สำคัญอื่นๆ ในโถงลับโชคดีที่ล้วนมีเขตพลังป้องกัน สถานการณ์การสูญเสียจึงไม่นับว่าสาหัสนัก
แต่สำหรับหอมารสวรรค์ก็เป็นการสูญเสียมหาศาลยิ่งนัก
“แค่กๆ คิดไม่ถึงเลยว่าพวกเขาทั้งหมดจะระเบิดตัวเอง”
สมาชิกผู้ควบคุมที่มีผมขาวทั้งหัวไอออกมา ก่อนพูดอย่างเกลียดชัง
ที่แท้ในตอนที่พวกเทพโบราณเสวียนหมัวใกล้จะใช้พลังหมด จ้าวเฟิงก็ให้พวกเขาระเบิดตัวเองตรึงกำลังเทพโบราณโยวเฉวียนทันที
เทพโบราณโยวเฉวียนยังไม่ทันตั้งตัวก็ถูกระเบิดจนบาดเจ็บสาหัส โชคดีที่เขามีกายวัฏสงสาร ไม่นานนักก็ฟื้นสภาพกลับมา
แต่อุปกรณ์ที่นี่กลับถูกทำลายอย่างมหาศาล สมาชิกควบคุมก็ตายไปสามคน
“หึ พวกมันสี่คนถูกคนของแดนศักดิ์สิทธิ์ควบคุม…”
เทพโบราณโยวเฉวียนแค่นเสียงเย็น
ในตอนที่พวกเทพโบราณเสวียนหมัวระเบิดตัวเอง เขาสัมผัสได้ถึงกลิ่นอายวิญญาณอื่นบนร่างวิญญาณของทั้งสี่คนนั้น
เห็นได้ชัดว่าในใจพวกเทพโบราณเสวียนหมัวทั้งสี่ค่อนข้างกลัวความตาย ต่อต้านการระเบิดตัวเอง แต่สุดท้ายก็ไม่อาจขัดเจตจำนงของจ้าวเฟิงได้
ถึงแม้เทพโบราณโยวเฉวียนสามารถฟื้นคืนชีพพวกเขาได้ในทันที แต่ตอนนี้เขาต้องรักษาพลังไว้สังหารคนที่แฝงตัวเข้ามาที่นี่ และจับแมวความลับสวรรค์เอาไว้ถึงจะได้
“เป็นอย่างไร? มีร่องรอยของอีกคนหนึ่งหรือไม่?”
เทพโบราณโยวเฉวียนถาม
พวกเขาพบร่องรอยของเทพโบราณลั่วหลิงนานแล้ว ตอนนี้กำลังส่งคนไป รวมถึงกายวัฏสงสารขั้นเก้าของเทพโบราณโยวเฉวียนด้วย
แต่ว่าเทพโบราณลั่วหลิงรวดเร็วเกินไป เคล็ดวิชาลับอำพรางกายก็ล้ำลึกไร้เทียมทาน
“ไม่เจอ เอ๋? ที่แห่งหนึ่งในคลังสมบัติฝั่งตะวันออก กับดักส่วนใหญ่ตรงนั้นหยุดโคจร!”
สมาชิกควบคุมคนหนึ่งสังเกตม่านแสงมหึมาซับซ้อนเบื้องหน้าอย่างละเอียด จู่ๆ ก็พูดขึ้นอย่างตกใจ
“อะไรนะ? คลังสมบัติฝั่งตะวันออก!”
เทพโบราณโยวเฉวียนเกือบจะกระอักเลือด
แต่เดิมเขาคิดว่าจ้าวเฟิงเลือกหนีไป แต่คิดไม่ถึงเลยว่าอีกฝ่ายจะยังคงวนไปวนมาอยู่แถวๆ พื้นที่ใจกลาง ทั้งยังเข้าใกล้คลังสมบัติอีก!
…………………………………………


[Go To Next Chapter]( ./189.md)