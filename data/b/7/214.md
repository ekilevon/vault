##บทที่ 1358: คลังสมบัติบรรพชน
“หนานกงเซิ่ง!”
จ้าวเฟิงอุทานด้วยความตกใจ
ไม่ว่าอย่างไรเขาก็คาดคิดไม่ถึงว่าจะมาเจอหนานกงเซิ่งที่นี่
พรึ่บ!
จ้าวเฟิงโบยบินไป
คนของเผ่าเทพยักษ์ที่อยู่ใกล้ๆ ยังคงไม่ชอบหน้าจ้าวเฟิง แต่เมื่อจ้าวเฟิงได้รับการยอมรับจากผู้อาวุโสสูงสุด แถมยังมีข่าวลือว่าอีกฝ่ายรู้จักมักคุ้นกับเจ้าตำหนักอู๋เหิน ดังนั้นพวกเขาย่อมไม่ท้าทายจ้าวเฟิงก่อนแน่
“คิดไม่ถึงเลยว่าเจ้าจะอยู่ที่นี่ด้วย”
จ้าวเฟิงอมยิ้มเอ่ย
หนานกงเซิ่งในตอนนี้เป็นเทพแท้จริงขั้นที่หกแล้ว
อย่างไรเสีย ก่อนนี้เขาก็รับสืบทอดพลังของเทพโบราณมา บวกกับพรสวรรค์ในการฝึกตนที่ยอดเยี่ยมของเขา จะไปถึงขอบเขตพลังเช่นนี้ก็เป็นเรื่องปกติมาก
สิ่งที่แปลกก็คือ จิตปีศาจบนร่างหนานกงเซิ่งในตอนนี้เหมือนจะอ่อนกว่าตอนที่อยู่ดินแดนทวีป
“ตอนมาถึงดินแดนเทพรกร้าง ข้าได้เจอซินอู๋เหินโดยบังเอิญ ตอนนั้นไม่รู้จะไปที่ไหน จึงติดตามเขามาที่นี่!”
หนานกงเซิ่งสาธยาย
พูดไปแล้วก็นับว่าเขาโชคดีมาก
ตอนนั้นเขาไปล่วงเกินขั้วอำนาจสี่ดาวครึ่ง จึงโดนไล่ล่าสังหาราเกือบตาย จนสุดท้ายได้ซินอู๋เหินช่วยชีวิตเอาไว้
สุดท้ายซินอู๋เหินช่วยเขาข่มจิตปีศาจในร่างเขาเอาไว้ ทำให้จิตใจเปลี่ยนไปในทิศทางที่ดีขึ้น
“จริงสิ เจอเพื่อนเก่าสักหน่อยแล้วกัน!”
จ้าวเฟิงระบายยิ้มน้อยๆ ก่อนจะเรียกคุนอวิ๋นออกมา
“หนานกงเซิ่ง?”
“คุนอวิ๋น!”
ทั้งสองคนตกใจกันเล็กน้อย ร้องออกมาพร้อมกัน
คุนอวิ๋นจ้องหนานกงเซิ่ง เมื่อสัมผัสได้ถึงพลังฝึกตนของอีกฝ่ายที่ลึกล้ำเกินคาดเดา ก็อดจะอิจฉาริษยาไม่ได้
แต่เมื่อสืบทอดพลังบางส่วนที่ชั่วร้ายของเทพโบราณมา หนานกงเซิ่งสามารถประสบความสำเร็จได้มากถึงเพียงนี้ก็ไม่ใช่เรื่องแปลกอะไร อีกอย่างเขาก็เข้ามาในดินแดนเทพรกร้างก่อนจะเป็นเทพแท้จริง
ทั้งสองมองหน้ากัน ก่อนจะหัวเราะน้อยๆ ไม่นึกเลยว่าผู้แข็งแกร่งสามคนของตำหนักราชันจะมารวมตัวอยู่ด้วยกันที่นี่
มาคิดๆ ดูเวลาก็ผ่านมาเนิ่นนานขนาดนี้แล้ว
ตอนที่อยู่ในดินแดนทวีป คนทั้งสามสานสัมพันธ์ด้วยผลประโยชน์ แต่ตอนนี้พวกเขาเดินเล่นไปพลางคุยกันไปพลาง ไม่มีผลประโยชน์ใดๆ ผูกมัด ต่างผ่อนคลายและปลอดโปร่งอย่างที่ไม่เคยเป็นมาก่อน
จนสุดท้าย คุนอวิ๋นตัดสินใจที่จะอยู่ที่นี่ต่อ
ถึงแม้ว่าที่นี่จะต่อต้านคนนอกเผ่า แต่สำหรับเขาแล้วที่นี่ดีกว่าเขามารทมิฬมากทีเดียว
ภายใต้สถานการณ์ที่ยากลำบากนี้ เขาต้องการจะต่อสู้บากบั่น เพิ่มความแข็งแกร่งไม่หยุด และไล่ตามหนานกงเซิ่งให้ได้ สำหรับเขาจ้าวเฟิงอยู่ไกลเกินกว่าจะตามทันแล้ว
“จริงสิ หนานกงเซิ่ง ข้ามีของจะให้เจ้า”
จู่ๆ จ้าวเฟิงนึกอะไรขึ้นได้ ก่อนนี้เขาคัดลอกหยาดวารีเทพเอาไว้จำนวนมาก
เขายกให้คุนอวิ๋นไปแล้วส่วนหนึ่ง แต่คุนอวิ๋นเก็บเอาไว้ไม่ใช้ เพื่อรอโอกาสที่เหมาะสมที่สุด
พรึ่บ!
จ้าวเฟิงหยิบขวดแก้วเล็กๆ ออกมาใบหนึ่ง ภายในบรรจุของเหลวใสแวววาว
“นี่คือหยาดวารีเทพที่สามารถช่วยให้ผู้แข็งแกร่งในระดับเทพแท้จริงทั้งขั้นเก้าทะลวงผ่านไปอีกขั้นหนึ่งทันที ยิ่งระดับพลังฝึกตนต่ำเท่าไหร่ โอกาสก็จะยิ่งมาก หนำซ้ำรากฐานยังมั่นคงอีกด้วย…”
จ้าวเฟิงมอบมันให้กับพวกเขา ส่วนจะใช้เมื่อไหร่ขึ้นอยู่กับการตัดสินใจของพวกเขาเอง
“คิดไม่ถึงเลยว่าจะมีของแบบนี้ด้วย!”
หนานกงเซิ่งตะลึงลาน
จากสรรพคุณของมัน ทำให้เขาพอจะวัดความล้ำค่าของหยาดวารีเทพได้ อีกอย่างเขายังตัดสินใจแล้วว่าจะใช้ของล้ำค่านี้ทะลวงขั้นเทพโบราณ
จ้าวเฟิงอยู่ที่ตำหนักเทพยักษ์ต่ออีกหลายวัน
และวันหนึ่ง เสียงของซินอู๋เหินก็ดังขึ้นในหัวจ้าวเฟิง “จ้าวเฟิง มาหาข้าที!”
ยามไปถึงตำหนักของซินอู๋เหิน จ้าวเฟิงก็พบว่าผู้แข็งแกร่งเทพโบราณขั้นแปดขึ้นไปของเผ่าเทพยักษ์มารวมตัวกันอยู่ที่นี่ทั้งสิ้น
“อู๋เหิน เจ้าเรียกเขามาด้วยหรือ?”
ผู้อาวุโสสูงสุดข้างกายซินอู๋เหินขมวดคิ้ว
แล้วทั้งตำหนักก็ตกอยู่ในความเงียบสงัดทันใด
ผู้แข็งแกร่งเผ่าเทพยักษ์ที่เหลือมีท่าทีต่อต้านจ้าวเฟิงอยู่บ้าง
อย่างไรเสีย เรื่องต่อไปนี้ก็เป็นความลับสำคัญของเผ่าเทพยักษ์
หากไม่ใช่เพราะตอนนี้สมาชิกของเผ่าเทพยักษ์มีจำนวนน้อยนิด พวกเขาก็อาจไม่มีโอกาสเข้าร่วม
แต่ตอนนี้คนนอกเผ่าผู้หนึ่งกลับมาเข้าร่วมด้วย
“จ้าวเฟิงเคยช่วยข้าเก็บรักษาตราเทพบรรพกาล จึงต้องโดนไล่ล่าสังหารจากตำหนักวิญญาณบรรพกาล ในตอนนี้ยังเอาตราเทพบรรพกาลมาส่งคืนข้า ข้าจึงตัดสินใจให้เขามีส่วนร่วมกับเรื่องนี้เพื่อเป็นการตอบแทน!”
ซินอู๋เหินเอ่ยอย่างจริงจังด้วยน้ำเสียงมั่นใจ
ทันทีที่เอ่ยออกมา ผู้แข็งแกร่งจำนวนมากในที่นั่นส่ายศีรษะน้อยๆ แต่ไม่พูดอะไรเพิ่ม
จ้าวเฟิงมีสีหน้าตกใจเล็กน้อย ไม่นึกเลยว่าพลังฝึกตนของซินอู๋เหินไม่ถึงจอมเทพ แต่กลับครองตำแหน่งเจ้าตำหนักแล้วทำให้คนเคารพนับถือถึงเพียงนี้
แต่เขายังได้ยินเรื่องของซินอู๋เหินมาจากหนานกงเซิ่ง
ช่วงชีวิตก่อนซินอู๋เหินคืออัจฉริยะชั้นยอดของเผ่าเทพยักษ์ ไม่เพียงแต่มีสายเลือดที่เข้มข้นมาก แต่ความสามารถในการทำความเข้าใจก็ดีเยี่ยม ใช้เวลาแค่สามพันปีก็ขึ้นเป็นจอมเทพได้ นับได้ว่าเป็นตำนานบทหนึ่งของดินแดนเทพรกร้าง
ตอนนั้นเผ่าเทพยักษ์ฝากความหวังทั้งหมดไว้ที่เขา หากไม่ใช่เพราะตำหนักเทพโบราณเกิดเหตุไม่คาดฝัน เป็นไปได้สูงมากว่าซินอู๋เหินจะกลายเป็นราชาเทพผู้กำหนดชะตาของดินแดนเทพรกร้าง!
ในตอนนี้ คนของเผ่าเทพยักษ์พวกนี้น่าจะฝากฝังทุกสิ่งไว้ที่ซินอู๋เหิน เชื่อมั่นว่าซินอู๋เหินจะนำพาพวกเขาให้รุ่งเรืองขึ้นได้
“จ้าวเฟิง ตราเทพบรรพกาลชิ้นนี้ไม่เพียงแต่เป็นสัญลักษณ์ประจำตัวของเจ้าตำหนักเทพโบราณ แต่ยังเป็นกุญแจไข ‘คลังสมบัติบรรพชน’ ที่ลึกลับที่สุดของเผ่าเทพยักษ์ด้วย!”
ซินอู๋เหินบอกความลับของตราเทพบรรพกาลออกมาในที่สุด
คลังสมบัติบรรพชน?
จ้าวเฟิงใจเต้นขณะฟังอยู่เงียบๆ
ในอดีตกาลนานมาแล้ว คนของเผ่าเทพยักษ์เป็นสายเลือดที่หายากอย่างยิ่ง หนำซ้ำยังมีความสามารถในการทำความเข้าใจสูงกว่าคนทั่วไป
จนมาถึงช่วงเวลาหนึ่ง บรรพชนไปเปิดคลังสมบัติลี้ลับนี้โดยไม่ได้ตั้งใจ ทำให้มี ‘จอมเทพ’ ในเผ่าเกิดขึ้นติดต่อกันเป็นจำนวนมากในเวลาไม่กี่พันปี สุดท้ายจึงกลายมาเป็นกลุ่มคนระดับสูงในบรรดาขั้วอำนาจห้าดาวของดินแดนเทพรกร้าง
“มีจอมเทพหลายคนเกิดขึ้นติดต่อกัน? ‘คลังสมบัติบรรพชน’ นี่น่าเหลือเชื่อนัก…“
จ้าวเฟิงอดตกใจไม่ได้
ถ้าหากเป็นเรื่องจริง ในทันทีที่เปิด ‘คลังสมบัติบรรพชน’ ออกและได้ครอบครองผลประโยชน์ภายในนั้น ไม่นานนักเผ่าเทพยักษ์คงจะแข็งแกร่งทรงพลังจนต่อกรกับตำหนักวิญญาณบรรพกาลได้!
ยากจะเชื่อได้ว่า ‘ตราเทพบรรพกาล’ ที่ตนเองใช้อยู่เสมอจะเกี่ยวพันกับความลับที่ยิ่งใหญ่ขนาดนี้
“อู๋เหิน ไปเปิดคลังสมบัติบรรพชนของเผ่าเทพยักษ์ พวกเจ้าเข้าไปด้านใน ข้าจะเฝ้ารักษาการณ์อยู่ที่นี่!”
ผู้อาวุโสสูงสุดเอ่ยเสียงเรียบ
ในฐานะที่เป็นผู้เก่งกาจที่สุด เขาสละสิทธิ์ที่จะเข้าไปในคลังสมบัติ และคอยเฝ้าดูแลเผ่าเทพยักษ์แทน
เห็นได้ชัดเจนว่าผู้อาวุโสสูงสุดคิดเผื่อเผ่าเทพยักษ์เท่านั้น
วู้ม วู้ม!
ในตอนนั้นเอง ปราการพลังด้านนอกตำหนักสั่นไหว
ผู้อาวุโสสูงสุดขมวดคิ้วน้อยๆ ก่อนกวาดประสาทสัมผัสเทพออกไปสื่อสารกับคนด้านนอก
“แย่แล้ว ตำหนักวิญญาณบรรพกาลบุกมาโจมตี!”
ผู้อาวุโสสูงสุดหน้าเปลี่ยนสีเล็กน้อย
“หากเปิดคลังสมบัติตอนนี้แล้วตำหนักวิญญาณบรรพกาลบุกเข้ามาคงแย่แน่!”
“บัดซบ พวกมันกลับรู้ตำแหน่งของพวกเรา!”
คนระดับสูงจำนวนมากทอดถอนใจติดๆ กัน
“อาจจะมีไส้ศึกกระมัง!”
เทพโบราณขั้นแปดผู้หนึ่งเอ่ยเสียงเบาด้วยแววตาเย็นชา
สายตาของทุกคนมองจ้าวเฟิงโดยไม่ได้นัดหมาย
ในช่วงเวลาสำคัญเช่นนี้ ตำหนักวิญญาณบรรพกาลบุกเข้าโจมตี จะพอเหมาะพอเจาะเกินไปแล้ว หากกังวลว่าจะมีไส้ศึกก็เป็นเรื่องธรรมดา
ส่วนจ้าวเฟิงเพิ่งมาถึงที่นี่ได้ไม่นานนัก ทั้งยังเป็นคนนอก ย่อมตกเป็นผู้ต้องสงสัยลำดับแรกๆ อยู่แล้ว
“ถอยก่อนแล้วกัน!”
สีหน้าผู้อาวุโสสูงสุดเคร่งขรึม ก่อนจะหายตัวไปจากโถงตำหนัก
ในเวลาเดียวกัน ทุกคนต่างพากันเดินทางออกจากที่นี่ไป
ไม่นานเท่าไหร่นัก สมาชิกทั้งเผ่าตำหนักเทพยักษ์ต่างมารวมตัวกัน
“หนีออกไปจากที่นี่ก่อน!”
ผู้อาวุโสสูงสุดตะโกนลั่น และหยิบป้อมปราการเหล็กเก่าแก่ขนาดใหญ่ออกมา
รอบๆ ป้อมปราการเก่าแก่มีปีกโบยบิน เห็นได้ชัดว่าเป็นพาหนะในการโบยบินขนาดใหญ่
หลายช่วงลมหายใจต่อมา ทุกคนจึงรีบเข้าไปในป้อมปราการเก่านี้
ครืน!
ป้อมปราการเก่าส่งเสียงดัง ก่อนจะพุ่งตรงไปยังขอบฟ้า
เมื่อลอยขึ้นไปจนถึงความสูงระดับหนึ่งแล้ว ป้อมปราการเก่าก็ทะลุปราการพลังไปโผล่ใกล้เขตทะเล
เห็นเพียงฟ้าดินมืดสนิทที่อยู่ไกลลิบ ดูประหนึ่งวันสิ้นโลกกำลังจะมาถึง
“เจ้าชั่วเผ่าเทพยักษ์ ส่งตราเทพบรรพกาลออกมา ยอมให้จับเสียดีๆ!”
จอมเทพจากเผ่าวิญญาณบรรพกาลที่ร่างโปร่งแสงจนไม่เห็นอวัยวะบนใบหน้า ส่งเสียงเย็นเยียบออกมาจากก้อนเมฆดำสนิท
“เผ่าวิญญาณบรรพกาล จอมเทพเทียนฮ่าว!”
ผู้อาวุโสสูงสุดจ้องอย่างเกรี้ยวกราด
นอกจากจอมเทพเทียนฮ่าวที่เขารู้จักแล้ว ตำหนักวิญญาณบรรพกาลยังมีจอมเทพอีกคนหนึ่ง จำนวนรวมของผู้แข็งแกร่งในขั้นเทพโบราณก็มีมากกว่าเผ่าเทพยักษ์
“ไม่ได้การ ตำหนักวิญญาณบรรพกาลบุกโจมตีมาถึงที่นี่แล้ว!”
แต่เดิมเผ่าวิญญาณบรรพกาลว่องไวปราดเปรียวกว่าเผ่าเทพยักษ์มาก
ยิ่งไปกว่านั้นเผ่าเทพยักษ์ก็ใช้พาหนะขนาดใหญ่ในการเดินทาง จึงทำให้ยิ่งช้ากว่า
เผ่าเทพยักษ์คนอื่นที่เหลือก็เข้าใจในจุดนี้เช่นกัน
“ทุกคนตามข้าไปขวางตำหนักวิญญาณบรรพกาล เพื่อช่วยให้ท่านอู๋เหินมีโอกาสหนีรอดไปได้!”
ผู้อาวุโสสูงสุดเอ่ยปากในฉับพลัน นี่เป็นวิธีที่ดีที่สุดแล้ว
ป้อมปราการเก่าตกอยู่ในความเงียบสงัดทันที นี่เป็นตัวเลือกที่เกี่ยวข้องกับชีวิตเช่นกัน
แต่ที่น่าแปลกใจก็คือคนจำนวนมากต่างรีบเสนอตัวออกมา
ในฐานะที่หนานกงเซิ่งและซินอู๋เหินเป็นคนของตำหนักเทพยักษ์ จึงไม่มีเหตุผลจะต้องหนี และพวกเขาก็จะไม่หนีด้วย
จ้าวเฟิงเดินไปหาคนทั้งคู่และมอบสมบัติคุ้มครองชีวิตให้…
“อู๋เหิน เจ้าพาคนพวกนี้ลอบหนีไปก่อน ไปเปิดคลังสมบัติของเผ่าเทพยักษ์ให้จงได้...”
ผู้อาวุโสสูงสุดมองซินอู๋เหินอย่างจริงจัง
ในเวลาเดียวกัน คนทั้งป้อมปราการเก่าล้วนแต่จดจ้องไปที่เจ้าตำหนักของพวกเขา
อันที่จริงแล้วซินอู๋เหินน่าจะเป็นคนที่กดดันที่สุดด้วยซ้ำไป
“แน่นอนว่าพวกเราไม่ได้จะสู้เอาเป็นเอาตาย แค่ยื้อไว้ชั่วคราวแล้วหนีสุดกำลัง…”
ผู้อาวุโสสูงสุดเริ่มบอกกลยุทธ์
ในช่วงเวลานั้น ป้อมปราการเก่าบินได้ของเผ่าเทพยักษ์ก็หยุดอยู่กลางอากาศ
“จะยอมแพ้แล้วรึ?”
จอมเทพเทียนฮ่าวหัวเราะเย้ยหยัน
ที่จริงพวกเขาเจอจุดซ่อนตัวของตำหนักเทพยักษ์นานแล้ว
เหตุที่รั้งรอจนถึงตอนนี้ก็เพื่อให้คนจากเผ่าเทพยักษ์นำตราเทพบรรพกาลกลับมา อย่างไรเสียก่อนหน้านี้ตราเทพบรรพกาลก็อยู่ในครอบครองของจ้าวเฟิง หนำซ้ำเผ่าพันธุ์วิญญาณที่จ้าวเฟิงอยู่ก็เป็นขั้วอำนาจที่หัวแข็งเสียด้วย
“พวกเจ้าดูแคลนเผ่าเทพยักษ์เกินไปแล้ว!”
ผู้อาวุโสสูงสุดพุ่งออกมาจากป้อมปราการเก่า กลิ่นอายสายเลือดที่น่ากลัวระเบิดออกในฉับพลัน
ในวินาทีนั้น แสงระยิบระยับแสบตาสะท้อนทั้งผืนฟ้า เข้ามาแทนที่ความมืดมิดทั้งหมด
ตู้ม!
ร่างยักษ์ที่ใหญ่โตจนเกินจะบรรยายยืนตระหง่านอยู่บนพื้น
ทันใดนั้นขุนเขาแม่น้ำพังทลาย ผืนดินแหลกละเอียด ประหนึ่งว่าทั้งโลกเผชิญกับมหันตภัยครั้งใหญ่
“เผ่าเทพยักษ์!”
จอมเทพเทียนฮ่าวมองผู้อาวุโสสูงสุดอย่างเคร่งขรึม
สายเลือดคนส่วนมากในเผ่าเทพยักษ์ล้ำค่าหายาก อีกทั้งพวกที่มีสายเลือดเข้มข้นมากก็มีน้อยนิดนัก แต่ผู้อาวุโสสูงสุดเองก็เป็นหนึ่งในนั้น เป็นผู้แข็งแกร่งที่แท้จริงของเผ่าเทพยักษ์
เขายังไม่กล้าจะต่อสู้กับผู้อาวุโสสูงสุดตัวต่อตัวด้วยซ้ำ
“เมื่อครู่มีคนหนีออกมาจากป้อมปราการเก่า!”
จอมเทพคนหนึ่งของตำหนักวิญญาณบรรพกาลเอ่ยเสียงต่ำ
“เจ้าไปไล่ตามพวกมันเสีย!”
จอมเทพเทียนฮ่าวสั่งเสียงเบา ร่างกายหายวับไปอย่างรวดเร็ว ก่อนจะมาปรากฏกายที่ฝั่งตรงข้ามของผู้อาวุโสสูงสุด
“ใครก็อย่าคิดจะหนีออกไปจากที่นี่!”
ผู้อาวุโสสูงสุดตะโกนกร้าวก่อนสะบัดมือ ด้านหลังปรากฏกำแพงสีเหลืองขนาดใหญ่เกินจะเปรียบ เหมือนแบ่งโลกออกเป็นสองส่วน
ในขณะนั้น คนที่เหลือของตำหนักเทพยักษ์ก็ต่างพุ่งทะยานออกมาโดยพร้อมเพรียง
……
วินาทีที่ผู้อาวุโสสูงสุดปรากฏกาย ซินอู๋เหินก็นำคนจำนวนหนึ่งหลบหนีไป
โดยที่จ้าวเฟิงก็เป็นคนหนึ่งในพวกเขาเหล่านั้น เขาเป็นคนนอก เผ่าเทพยักษ์ย่อมไม่อาจให้เขาอยู่ต่อเพื่อทำเรื่องเช่นนี้
“จอมเทพยี่สิบลำดับต้น ช่างทรงพลานุภาพจริงๆ!”
ดวงตาซ้ายของจ้าวเฟิงยังมองเห็นสถานการณ์ที่เกิดขึ้นระหว่างขั้วอำนาจทั้งสองได้
ความตื่นตระหนกที่ผู้อาวุโสสูงสุดมอบให้แก่จ้าวเฟิงนั้นเหนือกว่า จอมเทพเทียนจี้ในตอนนั้นมากนัก
สถานการณ์เช่นนี้แทบทำลายล้างขั้วอำนาจสี่ดาวครึ่งให้สิ้นในคราเดียวได้เลย!
..........................


[Go To Next Chapter]( ./215.md)