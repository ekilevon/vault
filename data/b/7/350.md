##บทที่ 1494: หนีไปอย่างสิ้นหวัง
“ท่านจินหวง!”
จอมเทพอีกสองคนจากแดนศักดิ์สิทธิ์มังกรทองอุทานตกใจ
จอมเทพจินหวงเป็นถึงจอมเทพขั้นสาม แต่กลับพ่ายแพ้จ้าวเฟิงจนต้องหนีไป
ด้านล่าง เจ้าเขาคลื่นเงาและเจ้าตำหนักอาทิตย์พิสุทธิ์คล้ายกลายเป็นก้อนหินไปแล้ว ไม่รู้จะพูดว่าอะไร
กระทั่งจอมเทพขั้นสามยังไม่ใช่คู่ต่อสู้ของจ้าวเฟิง เมื่อย้อนนึกถึงการกระทำที่ผ่านมาของพวกเขา เรียกได้ว่าเป็นการรนหาที่ตายจริงๆ
นอกจากจอมเทพหลายคนแล้ว เทพโบราณและครึ่งก้าวสู่จอมเทพจำนวนไม่มากในตำหนักอาทิตย์พิสุทธิ์พอจะมองเห็นบางส่วนในการต่อสู้ แต่ก็มากพอจะทำให้เขาตกตะลึงจนพูดอะไรไม่ออก
เปรี๊ยะ!
จอมเทพจินหวงยังไม่จากไป ยังคงวนเวียนอยู่แถวนั้น
เพราะเขาไม่อยากยอมรับความพ่ายแพ้ครั้งนี้ และอยากจะพลิกสถานการณ์กลับมา
ขอแค่ให้เวลาเขาหายใจหายคอสักหน่อย เขาก็สามารถฟื้นคืนกลับมา จนถึงตอนนั้นยังพอจะพลิกสถานการณ์ได้
แต่ว่าเขาบาดเจ็บสาหัส จึงเชื่องช้ากว่าจ้าวเฟิงมาก
ฟุ่บ ฟุ่บ ฟุ่บ~
ในขณะที่ไล่ตามนั้น จ้าวเฟิงกวัดแกว่งกระบี่อัสนีเทวะติดต่อกัน ฟาดฟันคมกระบี่พลังบริสุทธิ์หลายสายออกมา
จ้าวเฟิงกัดจอมเทพจินหวงไม่ปล่อย ไม่ยอมให้โอกาสฝ่ายตรงข้ามได้หายใจ
ถึงแม้เขาจะเอาชนะจอมเทพจินหวงได้ แต่ก็ยังพึ่งพาเนตรเทพมายาเป็นหลัก
เมื่อครู่นี้เขาปลดปล่อยวิชาดวงตาอย่างเปลี่ยนมายา สู่ห้วงความฝัน เนตรเทพมายาทำลายล้าง และเนตรเทพลอกแบบ
การใช้เปลี่ยนมายาติดต่อกันค่อนข้างนาน และใช้เนตรเทพลอกแบบคัดลอกท่าไม้ตายของจอมเทพขั้นที่สาม ทั้งสองกระบวนท่านี้สิ้นเปลืองพลังอย่างมาก
ดังนั้นเขาจึงไม่อาจประมาทได้ กัดจอมเทพจินหวงไม่ยอมปล่อย
“ริ้วทองคุ้มกาย!”
จอมเทพจินหวงกัดฟันกระตุ้นเคล็ดวิชาป้องกัน ต้านการโจมตีพลังบริสุทธิ์ของจ้าวเฟิงเอาไว้
“คมดาบมิติ!”
ชุดคลุมมิติสะบัดพลิ้ว ดาบสีเงินขาวที่เกี่ยวกระหวัดกันพุ่งทะลวงออกมา
นี่คือวิชาพิเศษของเผ่าแสง แรงทะลวงผ่านแข็งแกร่งอย่างยิ่ง เมื่อใช้กับกฎเกณฑ์มิติ จึงทำให้จุดเด่นพิเศษแกร่งขึ้นไปอีกขั้น ในตอนที่คมดาบสีเงินขาวสายนั้นมาถึง ก็ทะลวงผ่านจอมเทพจินหวงที่อยู่ใน ‘ริ้วทองคุ้มกาย’ ไป
พลานุภาพของคมดาบสีเงินขาวที่ทะลวงผ่านเคล็ดวิชาป้องกันอ่อนกำลังลงไป แต่ไม่ส่งผลกระทบอะไรมากนัก
โครม ฟุ่บ~
คมดาบสีเงินขาวทะลวงผ่านร่างจอมเทพจินหวง และสร้างความเสียหายอย่างมหาศาลต่อวิญญาณและกายเทพของเขา
“นี่มันวิชาโจมตีของเผ่าแสง!”
จอมเทพจินหวงมีความรู้และวิสัยทัศน์กว้างไกล จึงมองออกได้ในทันที
เศษเสี้ยวอาวุธบรรพชนในมือจ้าวเฟิงเคยเป็นส่วนหนึ่งของอาวุธบรรพชนจากเผ่าแสง ย่อมสามารถปลดปล่อยวิชาเช่นนี้ออกมาได้
เปรี๊ยะ!
จ้าวเฟิงอาศัยโอกาสนี้ไล่ตามไป ปลดปล่อยพลังของกฎเกณฑ์มิติออกมา และฟันกระบี่อัสนีเทวะติดต่อกัน
“อ๊าก…”
จอมเทพจินหวงร้องโหยหวนซ้ำแล้วซ้ำเล่า
ยามนี้เขาไม่คิดอะไรมากแล้ว รีบส่งกระแสจิตบอกสมาชิกอีกสองคนทันที
อีกฟากหนึ่ง
สองจอมเทพจากแดนศักดิ์สิทธิ์มังกรทองรีบสลัดจ้าวคง เจ้าแมวขโมยน้อย และมังกรทมิฬล้างโลกาไปช่วยจอมเทพจินหวง
ตั้งแต่เริ่มจนตอนนี้ พวกจ้าวคงตกเป็นฝ่ายเสียเปรียบ ดังนั้นฝ่ายตรงข้ามคิดจะสลัดพวกเขาทิ้งจึงไม่ยากลำบากอะไร
“ผู้เยาว์ รีบหยุดเดี๋ยวนี้ มิฉะนั้นเจ้าจะต้องเสียใจภายหลัง!”
จอมเทพขั้นสองผู้หนึ่งเอ่ยคุกคาม
“ฮึ!”
จ้าวเฟิงแค่นเสียงเย็น ครั้งนี้หากเขายั้งมือเอาไว้ต่างหากถึงจะเสียใจภายหลัง
คนแดนศักดิ์สิทธิ์มังกรทองไม่ฟังเหตุผล ลงมือทำร้ายเขาเพื่อช่วงชิงเนตรเทพเจ้าดวงที่เก้า เขาจึงไม่จำเป็นต้องไว้หน้าผู้ใดอีก
ฟุ่บ!
แววตาเย็นเยียบ ในดวงตาซ้ายมีกระบี่เทพพลังบริสุทธิ์ขนาดเล็กพุ่งออกไปทะลุผ่านร่างจอมเทพจินหวง
เมื่อโดนโจมตีติดต่อกันเป็นเวลานาน พลังของจอมเทพจินหวงในตอนนี้เหลือไม่ถึงครึ่งหนึ่งของยามสมบูรณ์ อาการบาดเจ็บหนักหนาสาหัส ไม่อาจฟื้นฟูได้ในระยะเวลาสั้นๆ
“รนหาที่ตาย!”
แส้ยาวในมือสตรีตัวลายทองโบกสะบัด กลายเป็นมังกรทองขนาดยักษ์ตัวหนึ่งพุ่งตรงไปรัดรั้งจ้าวเฟิงไว้
“ข้าว่าพวกเจ้ารนหาที่ตายเองมากกว่า!”
แววตาจ้าวเฟิงเย็นชา จู่ๆ ก็หมุนกายไปมองสตรีตัวลายทองและผู้เฒ่าชุดทองอีกคนหนึ่ง
เปรี๊ยะ~
ในอากาศเกิดระลอกคลื่นเล็กๆ ขึ้น ร่างจ้าวเฟิงเข้าประชิดผู้เฒ่าชุดทองในพริบตา
ในฐานะที่จอมเทพจินหวงเป็นจอมเทพขั้นสาม ถึงแม้ว่าจ้าวเฟิงจะเอาชนะไปได้ แต่หากคิดจะสังหารฝ่ายตรงข้ามก็นับว่ายากเย็นอย่างยิ่ง
แต่ผู้เฒ่าชุดทองผู้นี้เป็นแค่จอมเทพขั้นสองเท่านั้น
สังหาร!
กระบี่อัสนีเทวะเล่มใหญ่หน้ากว้างฟันลงมา พลานุภาพที่เขย่าขวัญนั้นทำให้สีหน้าผู้เฒ่าชุดทองเปลี่ยนไปทันที เตรียมจะถอยหนีไป
แต่จากผลกระทบของกฎเกณฑ์มิติ ทำให้ความสามารถในแต่ละด้านของเขาถูกจำกัดเอาไว้สูงมาก ไม่มีแรงจะหลบหนีไปไหนได้
“ฝันไปเถอะ!”
สตรีตัวลายทองเห็นภาพเหตุการณ์นี้ จึงเข้าขัดขวางทันใด
หลังจากจอมเทพจินหวงถอยหนีไปอย่างรวดเร็วแล้วก็รีบฟื้นฟูพลัง
“หลุมอัสนีพลังบริสุทธิ์!”
จ้าวเฟิงโคจรพลังบริสุทธิ์กับพลังอัสนีเทวะ สร้างหลุมสายฟ้าสีดำสนิทเข้าขวางการโจมตีของสตรีตัวทองไว้
กระบี่เล่มนี้ฟาดฟันโจมตีติดต่อกัน
ม่านตาผู้เฒ่าชุดทองหดตัวลง ส่งหมัดสองข้างโจมตีเป็นชุด ปลดปล่อยกลุ่มแสงทองขนาดยักษ์หลายกลุ่ม
แต่ทว่าการโจมตีจากพลังเทพของเขาไม่อาจสะเทือนกระบี่อัสนีเทวะของจ้าวเฟิงได้ ถึงขึ้นที่ว่ายังมีพลังบางส่วนถูกดูดซึมไปด้วย
เมื่อมองเห็นกระบี่นั้นกำลังจะมาถึง รอบตัวผู้เฒ่าชุดทองปรากฏเงาของอาณาจักรเทพชั้นหนึ่งขึ้นมา
โครม ตูม!
ภายใต้แรงฟันจากกระบี่ เงาอาณาจักรเทพสั่นเทิ้มรุนแรง ถูกจ้าวเฟิงฟันจนเกิดรอยโหว่จุดหนึ่ง
ส่วนร่างผู้เฒ่าชุดทองม้วนกลิ้งออกมาก่อนจะกระอักเลือด ถึงแม้เมื่อครู่จ้าวเฟิงไม่ได้ทำลายอาณาจักรเทพของเขา แต่สร้างความเสียหายอย่างมหาศาลต่อมัน
ทว่าเรื่องยังไม่จบลงเพียงเท่านั้น จ้าวเฟิงยังคงไล่ตามมา
วู้ม!
กระบี่อัสนีเทวะบริสุทธิ์สายหนึ่งพุ่งออกมาจากดวงตาซ้าย ทะลุผ่านร่างผู้เฒ่าชุดทอง
ด้วยพลังดวงวิญญาณของจ้าวเฟิง ต่อให้ผู้เฒ่าชุดทองมีอายุขัยยืนนาน ทรงพลังมากขนาดไหน ก็แบกรับพลังดวงตาของจ้าวเฟิงไม่ได้
ใบหน้าเขาซีดขาว ร่างร่วงลงบนพื้น
โครม ตูม!
เมื่อคมกระบี่กวาดผ่านไป ผู้เฒ่าชุดทองก็ดับดิ้น!
“ตายแล้ว?”
จอมเทพจินหวงที่อยู่ไกลออกไปหน้าเปลี่ยนสีทันที
เดิมเขาคิดว่าให้สองจอมเทพยื้อจ้าวเฟิงเอาไว้ เขาจะหยุดพักสักหน่อย หลังจากฟื้นฟูอาการบาดเจ็บแล้วค่อยโจมตีจ้าวเฟิงด้วยกันอีกที
ผลสุดท้ายคือไม่นานนัก จอมเทพขั้นสองผู้หนึ่งก็ตายลงไปแล้ว!
“ถึงตาเจ้าแล้ว!”
หลังจากสังหารไปได้คนหนึ่ง จ้าวเฟิงก็ตรงดิ่งไปสังหารสตรีตัวลายทองนางนั้น
“ไม่…”
เมื่อเห็นสหายฝั่งตนตายลงด้วยเงื้อมมือของจ้าวเฟิง สตรีตัวลายทองหวาดกลัวเป็นอย่างยิ่ง
หากต่อสู้กันตัวต่อตัว นางต้องถูกจ้าวเฟิงสังหารอย่างแน่นอน
“ผู้เยาว์ หยุดเดี๋ยวนี้!”
จอมเทพจินหวงพุ่งทะยานมาในทันที เขามองเจตนาของจ้าวเฟิงออกแล้วเช่นกัน แต่เขาจะปล่อยให้จ้าวเฟิงสมปรารถนาได้อย่างไร!
ตอนนี้อาการบาดเจ็บของจอมเทพจินหวงยังฟื้นฟูไม่มากเท่าไหร่นัก จ้าวเฟิงไม่แยแสเขาแม้แต่นิด พุ่งไปสังหารสตรีตัวลายทองทันใด
ในเวลาเดียวกันนั้นเอง มังกรทมิฬล้างโลกาและเจ้าแมวขโมยตัวน้อยก็เร่งรุดตรงมา
พวกเขาสามคนล้อมโจมตีสตรีตัวลายทองตามคำสั่งจ้าวเฟิง
แต่จ้าวเฟิงอาศัยหลุมอัสนีพลังบริสุทธิ์ขัดขวางจอมเทพจินหวงไปพลาง โจมตีสตรีตัวลายทองไปพลาง
เจ้าตำหนักอาทิตย์พิสุทธิ์และเจ้าเขาคลื่นเงามองดูการต่อสู้อยู่ไกลๆ อย่างเงียบๆ
“คิดไม่ถึงว่าจะมีคนตายเพิ่มมาอีกคนหนึ่ง พูดได้ว่าครั้งนี้จ้าวเฟิงยั่วโทสะแดนศักดิ์สิทธิ์มังกรทองจนมีโทษตายแล้ว!”
เจ้าตำหนักอาทิตย์พิสุทธิ์กระวนกระวายใจ
ฝ่ายตรงข้ามเป็นถึงผู้แข็งแกร่งจากแดนศักดิ์สิทธิ์ เมื่อเป็นแดนศักดิ์สิทธิ์ ก็หมายความว่าภายในยังมีผู้แข็งแกร่งในขั้นราชาเทพอยู่
“ฮึ โดนคาดโทษแล้วอย่างไร? ขอแค่จ้าวเฟิงรู้จักอดทนอดกลั้น หลายพันปีต่อไปจะต้องกลายเป็นราชาเทพได้แน่…”
เจ้าเขาคลื่นเงาแค่นเสียงอย่างอดไม่ได้
ตั้งแต่จ้าวเฟิงสังหารจอมเทพของแดนศักดิ์สิทธิ์มังกรทองไปคนหนึ่ง ทั้งสองฝ่ายก็มีความแค้นต่อกันแล้ว จะสังหารอีกสักสองสามคนก็ไม่ส่งผลกระทบอะไร
เขานึกนับถือจ้าวเฟิงอยู่บ้างที่ไม่หวาดกลัวอำนาจของแดนศักดิ์สิทธิ์ ทั้งยังลงมือสังหารคนในระดับขั้นที่สูงกว่า ทำร้ายจอมเทพขั้นสามเจ็บสาหัส…
โครม ตูม!
เสียงระเบิดดังกึกก้องติดต่อกันไม่หยุด ทั้งฟ้าดินยังต้องสั่นไหว
จากความร่วมมือกันโจมตีจ้าวเฟิง จ้าวคง มังกรทมิฬล้างโลกา และเจ้าแมวขโมยตัวน้อย สตรีตัวลายทองผู้เป็นจอมเทพขั้นสองสุดยอดมีบาดแผลหลายแห่งบนร่าง
ด้านหลัง จอมเทพจินหวงลงมือจนสุดแรง จ้าวเฟิงกลับใช้หลุมอัสนีพลังบริสุทธิ์ตั้งรับการโจมตีทั้งหมดของเขาไว้
อย่างไรเสีย จอมเทพจินหวงก็บาดเจ็บสาหัส ไม่สามารถสำแดงกำลังรบออกมาได้มากนัก
“สู่ห้วงความฝัน!”
จ้างเฟิงใช้กลยุทธ์ดั้งเดิมของเนตรเทพมายาอีกครั้ง
เนตรเทพเจ้าของจ้าวเฟิงจ้องสตรีตัวลายทองเขม็ง
นางเคยเห็นกระบวนท่านี้ของจ้าวเฟิงมาก่อน จึงรีบหันหนี ไม่กล้าจ้องตาจ้าวเฟิงตรงๆ
แต่ถึงแม้เป็นเช่นนี้ แรงดูดอันทรงพลังในดวงตาซ้ายของจ้าวเฟิงก็ยังส่งผลกระทบต่อจิตใจของนาง ทำให้สภาวะแย่ลง
โครม บึ้ม!
หลังจากสภาวะถดถอยลงไป สตรีตัวลายทองถูกโจมตีหลายครั้งจนได้รับบาดเจ็บสาหัส
ในเวลานั้น สภาพจิตใจของนางก็ถูกยึดครอง ก่อนจะตกเข้าไปในโลกมายาที่งดงามราวภาพความฝัน
แต่อันที่จริง ที่นี่คือสถานที่แห่งความตาย
ในห้วงความฝันของจ้าวเฟิง สตรีตัวลายทองไม่มีแรงจะต่อต้านแม้แต่น้อย จึงถูกจ้าวเฟิงสังหารอย่างโหดเหี้ยม
ในโลกความจริง กลิ่นอายชีวิตของสตรีตัวลายทองก็ลดฮวบฮาบ ร่างกายระเบิดจนถึงแก่ความตาย!
สังหารไปอีกคนหนึ่งแล้ว!
ในตอนนี้ จอมเทพนิรนามสี่คนจากแดนศักดิ์สิทธิ์มังกรทองตายตกกันไป เหลือเพียงจอมเทพจินหวงที่บาดเจ็บสาหัส!
ในที่สุด จอมเทพจินหวงก็รู้ตัวว่าเขาพ่ายแพ้โดยสิ้นเชิงแล้ว
หนี!
จอมเทพจินหวงเผาผลาญสายเลือดพลังเทพ กลายร่างเป็นระลอกแสงสีทองสายหนึ่ง ก่อนจะหนีออกไปไกลในพริบตา
ตอนนี้คนที่เหลือต่างตายกันหมด เหลือเขาเพียงแค่คนเดียว แล้วจะเอาอะไรไปสู้กับจ้าวเฟิง?
เปรี๊ยะ!
เมื่อชุดคลุมมิติโบกสะบัด เก็บเหล่าบริวารเข้าไปภายใน จ้าวเฟิงก็รีบไล่ตามไป
สุดท้ายรอบๆ ตำหนักอาทิตย์พิสุทธิ์ก็ตกอยู่ในความเงียบสงบ
แต่ทุกคนไม่สามารถลืมเรื่องที่เกิดขึ้นในวันนี้ได้เลย
เทพแท้จริงกับเทพโบราณขั้นต่ำเหล่านี้ ไม่อาจจินตนาการได้ว่าเป็นศึกใหญ่ของผู้แข็งแกร่งประเภทใดกันแน่
แต่จอมเทพกับเทพโบราณชั้นยอดตกตะลึงยิ่ง สี่จอมเทพของแดนศักดิ์สิทธิ์มังกรทองถูกสังหาร จอมเทพขั้นสามที่แข็งแกร่งก็ยังหวาดกลัวจนต้องหนีไป
ระหว่างการไล่ล่าสังหาร เรื่องนี้ก็เริ่มแพร่กระจายออกไป
แต่หลังจากที่จ้าวเฟิงไล่ล่าสังหารไปพักหนึ่งก็ถอดใจ
ถึงแม้ตอนนี้เขาจะแข็งแกร่ง แต่แรงเย้ายวนใจของเนตรเทพเจ้าดวงที่เก้ามีมากจนเกินไป เขายังไม่อาจรับประกันความปลอดภัยของตนเองได้ อย่าประเจิดประเจ้อเกินไปน่าจะดีกว่า
ยิ่งไปกว่านั้น ที่นี่เป็นถิ่นของแดนศักดิ์สิทธิ์มังกรทอง ไม่แน่ว่าอาจจะมีผู้แข็งแกร่งคนอื่นๆ รีบเร่งรุดมาไล่ล่าสังหารจ้าวเฟิงก็เป็นได้
ดังนั้นจ้าวเฟิงจึงล้มเลิกการไล่ล่าสังหารจอมเทพจินหวง
ผ่านไปไม่กี่วัน ณ ตำหนักอาทิตย์พิสุทธิ์
จู่ๆ ก็มีพลานุภาพที่แข็งแกร่งเกินจะเปรียบกลุ่มหนึ่งตรงเข้ามา
เจ้าตำหนักอาทิตย์พิสุทธิ์และอ๋าวหงกวงตื่นตกใจ พุ่งออกมาในทันที
โครม ฟิ้ว!
ณ ขอบฟ้าที่ไกลออกไป แสงสีทองกระจายตัวออกพร้อมกับพลังที่สูงส่ง
ในวินาทีนี้ สมาชิกทั้งหมดในตำหนักอาทิตย์พิสุทธิ์รวมไปถึงเจ้าตำหนักไม่สามารถแบกรับพลังกลุ่มนี้ได้ ต้องทรุดตัวลงกับพื้น
วูบ~
เงาสีทองร่างหนึ่งลอยขึ้นกลางอากาศเหนือตำหนักอาทิตย์พิสุทธิ์
ทันใดนั้น ทั้งฟ้าดินเหมือนตกอยู่ในโลกธาตุทอง กระทั่งต้นไม้ใบหญ้าทุกต้นยังเหมือนเป็นทอง เปลี่ยนมาแข็งแกร่งทนทานยิ่ง
เหตุการณ์ที่น่ากลัวระดับนี้ทำให้เจ้าตำหนักอาทิตย์พิสุทธิ์ใจสั่นระริก เพราะคาดเดาฐานะของฝ่ายที่มาเยือนได้แล้ว
“ตำหนักอาทิตย์พิสุทธิ์ยินดีต้อนรับ ‘ราชาเทพเทียนหลง (มังกรฟ้า)’ !”
ใบหน้าเจ้าตำหนักอาทิตย์พิสุทธิ์ฉายแววเคารพนพนอบ
ราชาเทพเทียนหลงเป็นผู้แข็งแกร่งขั้นราชาเทพจากแดนศักดิ์สิทธิ์มังกรฟ้า
“เล่าเรื่องของจ้าวเฟิงออกมาให้หมด!”
ข้างกายราชาเทพเทียนหลงมีเสียงดังขึ้น เขาคือจอมเทพจินหวงที่ถูกจ้าวเฟิงไล่ล่าสังหารจนต้องหนีไปนั่นเอง
แต่ภายใต้พลังของราชาเทพ ตัวเขาเล็กจ้อยด้อยค่า ไม่สะดุดตา เจ้าตำหนักอาทิตย์พิสุทธิ์จึงไม่ได้สังเกตเห็นในตอนแรก
.................................


[Go To Next Chapter]( ./351.md)