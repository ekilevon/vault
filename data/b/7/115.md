##บทที่ 1259: ปะทะเนตรชีวิต
บนท้องฟ้า สีหน้าของเทพโบราณทั้งหลายค่อยๆ สงบลง
สายตาของผู้อาวุโสสี่เผ่าพันธุ์วิญญาณคนนั้นจ้องไปยังร่างของเซี่ยโหวอู่
แต่เดิม เหตุการณ์การประลองครั้งนี้ใกล้จะจบลงแล้ว และเขาก็กำลังเตรียมจะรับจ้าวเฟิงเป็นศิษย์ด้วยตนเอง
ทว่าในยามนี้ เซี่ยโหวอู่แห่งแดนศักดิ์สิทธิ์ชีวิตกลับกระโดดออกมา
แดนศักดิ์สิทธิ์ชีวิตคือขั้วอำนาจที่ปกครองเขตเทพสวรรค์
ส่วนเซี่ยโหวอู่ยิ่งเป็นศิษย์คนสำคัญในนั้น อยู่ขั้นหกสุดยอด ครอบครองเนตรชีวิต แข็งแกร่งกว่าจางอวี่ถงไม่รู้กี่เท่า
ต่อให้เคยเห็นจ้าวเฟิงสร้างปาฏิหาริย์มาแล้วหลายหน
แต่ผู้อาวุโสเทพโบราณของเผ่าก็ไม่มั่นใจในตัวจ้าวเฟิง
แต่เซี่ยโหวอู่เพียงแค่สนใจสายเลือดดวงตาของจ้าวเฟิง คิดอยากประลองแลกเปลี่ยน ไม่ได้แสดงท่าทีคิดร้าย ผู้อาวุโสเผ่าพันธุ์วิญญาณก็ปฏิเสธไม่ลง
“เซี่ยโหวอู่ ศิษย์หลักของแดนศักดิ์สิทธิ์ชีวิต”
“สวรรค์ เซี่ยโหวอู่จะประลองกับจ้าวเฟิงรึ?”
สีหน้าของศิษย์เผ่าพันธุ์วิญญาณรอบด้านตื่นตะลึงเป็นอย่างยิ่ง
สำหรับแดนศักดิ์สิทธิ์ชีวิต ในใจของพวกเขาล้วนมีความรู้สึกยำเกรง
“ดึงจิตกระหายต่อสู้ของเซี่ยโหวอู่แห่งแดนศักดิ์สิทธิ์ชีวิตออกมาได้?”
ในกลุ่มคน สีหน้าของหยวนหลงซับซ้อน
นับจากที่เขาได้พบจ้าวเฟิง เขาก็ดูถูกจ้าวเฟิงจากก้นบึ้งหัวใจ คิดว่าอีกฝ่ายเป็นสิ่งมีชีวิตระดับต่ำจากมิติภายนอก และยิ่งไม่มีสายเลือดบรรพกาล ด้อยกว่าใครก็ตามรอบกายเขาทั้งสิ้น
แต่จู่ๆ จ้าวเฟิงก็โด่งดังในรวดเดียว เหยียบลูกศิษย์เผ่าพันธุ์วิญญาณจำนวนมากเอาไว้ใต้เท้า จากนั้นก็สำแดงพลังเทพแท้จริงขั้นหกออกมา กลายเป็นศิษย์ที่มีพรสวรรค์และศักยภาพที่สุดของเผ่า
และในตอนนี้ แม้กระทั่งเทพแท้จริงขั้นหกสุดยอดอย่างเซี่ยโหวอู่แห่งแดนศักดิ์สิทธิ์ชีวิตก็ยังอดท้าประลองจ้าวเฟิงไม่ได้
“เนตรชีวิต?”
สายตาของจ้าวเฟิงประเมินเซี่ยโหวอู่
หานหนิงเอ๋อร์ก็เป็นผู้ครอบครองเนตรชีวิตเช่นเดียวกัน แต่ระดับการตื่นของสายเลือด เทียบกับเซี่ยโหวอู่คนนี้แล้วช่างแตกต่างกันราวฟ้ากับดิน
เนตรชีวิตของเซี่ยโหวอู่เอาไว้ใช้ในการต่อสู้ ไม่เหมือนกับของหานหนิงเอ๋อร์
จ้าวเฟิงก็สงสัยเป็นอย่างยิ่งเช่นกัน พลังของเนตรชีวิตจะมอบกำลังรบให้เซี่ยโหวอู่เช่นไร
“ก็ดี คนพวกนั้นเมื่อครู่ไม่เพียงพอให้ข้าใช้พลังสายเลือดดวงตา!”
สีหน้าของจ้าวเฟิงจริงจังขึ้น
“อะไรนะ? สายเลือดดวงตาของเจ้าเด็กนั่น…”
ศิษย์หลักด้านล่างเวทีตื่นตกใจเป็นที่สุด
แต่เดิม นับจากเริ่มจนถึงตอนนี้ จ้าวเฟิงมีสายเลือดดวงตาแข็งแกร่งที่สุดที่ยังไม่ได้ใช้
“นี่เป็นไปไม่ได้...”
ศิษย์หลักที่พ่ายแพ้ให้กับจ้าวเฟิงพวกนั้นส่ายหน้าสุดชีวิต ไม่อยากยอมรับเรื่องนี้
สีหน้าของจางอวี่ถงยิ่งหมองหม่น โกรธแค้นเจ็บใจ
สายตาของเทพโบราณเผ่าพันธุ์วิญญาณบนท้องฟ้าก็ฉายแววลึกล้ำเช่นกัน เปลี่ยนไปเฝ้ารอการประลองนี้เป็นอย่างยิ่ง
“ดี!”
สีหน้าของเซี่ยโหวอู่ตื่นเต้นยินดีนัก
จ้าวเฟิงมั่นใจในสายเลือดดวงตาของตัวเองถึงเพียงนี้ นั่นพิสูจน์ว่าพลังไม่ธรรมดา ตรงกับใจเขาพอดี
ครืน!
บนร่างของเซี่ยโหวอู่พลันทะลักพลังที่หนักดุจขุนเขากลุ่มหนึ่งขึ้นมา
ร่างของเขาขยายขึ้นหลายส่วนทันใด ลวดลายศิลาสีดำชั้นหนึ่งค่อยๆ ปรากฏขึ้นบนผิวกาย
แรงกดดันแก่นแท้ที่หนักดุจเขาไท่ซานพลันกดอัดมาบนเวที
ต่อให้เป็นจ้าวเฟิง ในสถานการณ์ที่ยังไม่ทันได้ตั้งตัว ทั่วทั้งร่างก็ยังสั่นสะท้านรุนแรง รู้สึกถึงความกดดันที่น่าสะพรึงกลัว
แต่ทว่ายังไม่เสร็จสิ้นเท่านี้
วู้ม!
ดวงตาสีมรกตทั้งสองของเซี่ยโหวอู่พลันส่องประกายสีเขียววาววับ พลังชีวิตมหาศาลไหลบ่าเข้ามาในร่างกาย
ภายใต้การกระตุ้นของพลังชีวิตที่แข็งแกร่ง พลังกายของเซียโหวอู่ยิ่งแกร่งขึ้น ประหนึ่งภูเขาหินกล้าตั้งตระหง่านบนผืนดิน
ทันใดนั้น ภูเขาหินกล้าก็ขยับ
ครืน ครืน!
เซี่ยโหวอู่เปรียบดั่งประกายแสงสีดำมืด ไหววูบมาถึงข้างกายจ้าวเฟิงอย่างรวดเร็ว
“รวดเร็วเหลือเกิน!”
จ้าวเฟิงตื่นตะลึง
อัจฉริยะแดนศักดิ์สิทธิ์ดูแคลนไม่ได้จริงๆ
วู้ม แซ่ด แซ่ด!
จ้าวเฟิงโคจรกายสายฟ้าศักดิ์สิทธิ์ทันใด ทั้งยังปลดปล่อย ‘เขตแดนอัสนีเทวะห้าธาตุ’ ออกมา
ภายใต้ผลของการใช้เขตแดนอัสนีเทวะห้าธาตุ ทุกๆ ด้านของเซี่ยโหวอู่ถูกควบคุมในระดับหนึ่ง
ครืน บึ้ม!
ทั้งสองปะทะเข้าด้วยกัน ส่งเสียงระเบิดน่าตกใจออกมา
“พลังน่ากลัวเหลือเกิน!”
ฝูงชนรอบด้านรู้สึกถึงพลังน่ากลัวสะเทือนฟ้าบนเวที ในใจสั่นสะท้านเป็นอย่างยิ่ง
ยากจะจินตนาการได้ว่าจ้าวเฟิงที่ต้านทานอยู่ต่อหน้ากับเซี่ยโหวอู่จะต้องแบกรับพลังแข็งแกร่งมากเพียงใด
ตึง! ตึง! ตึง!
จ้าวเฟิงถอยหลังไปติดๆ กันสามก้าว ทิ้งรอยประทับสามรอยไว้บนเวที
ความเจ็บปวดแผ่ซ่านไปทั่วร่างกายและกระดูกของเขา ฝ่ามือทั้งสองถูกหมัดของเซี่ยโหวอู่ซัดจนหัก
จ้าวเฟิงรีบโคจรพลังเสวียนอ้าวธาตุไม้ใช้ร่วมกับสภาวะกายอมตะ รักษาฟื้นฟูทันที
“คิดไม่ถึงเลยว่านอกแดนศักดิ์สิทธิ์จะมีคนที่สามารถฝืนรับหัตถ์ข้าได้!”
ในดวงตาของเซี่ยโหวอู่เปี่ยมล้นด้วยจิตต่อสู้
เขาที่เป็นศิษย์หลักแดนศักดิ์สิทธิ์ชีวิต วิชาที่ฝึกฝนแน่นอนว่าจะต้องเป็นเคล็ดวิชาฝึกร่างกายที่สุดยอดที่สุด
ยิ่งรวมกับวัตถุดิบยาล้ำค่าหลากชนิด อีกทั้งมีการช่วยเหลือจากเนตรชีวิต ความสำเร็จของการฝึกกายของเขาไม่ธรรมดาเลย
“ต่อไปเป็นทีของข้าบ้าง!”
ประกายสีเงินดุจความฝันฉายวาบขึ้นในตาซ้ายของจ้าวเฟิง
ทันใดนั้น สีหน้าของจ้าวเฟิงสงบลง ตาซ้ายของเขาเพียงแค่จับจ้องไปยังร่างของเซี่ยโหวอู่ก็สามารถวิเคราะห์ข้อมูลออกมาได้มากมาย
แต่ทว่า ตาซ้ายของเขาไม่ได้ใช้เพื่อวิเคราะห์
“เขตแดนคุกมายา!”
ดวงตาซ้ายของจ้าวเฟิงแผ่กระจายเจตจำนงดวงตาที่น่ากริ่งเกรงออกมา แล้วค่อยๆ เปลี่ยนเป็นวังลวงตาดุจความฝัน
วู้ม!
ไกลออกไป ดวงตามรกตของเซี่ยโหวอู่ล่องลอย
แต่เข็มขัดวาววับดุจมรกตที่เอวของเขาแผ่กระจายประกายแสงสีเขียวเข้ม แทรกซึมเข้าไปในวิญญาณ
ฟุ่บ!
แสงอัสนีแล่นผ่าน จ้าวเฟิงเข้าประชิดเซี่ยโหวอู่ นิ้วชี้ขวาของเขาแผ่กระจายกลิ่นอายสายเลือดบรรพกาลสะท้านฟ้า
“ดัชนีทะลุฟ้า!”
นิ้วหนึ่งของจ้าวเฟิงแตะไปยังอกของเซี่ยโหวอู่
“วิชาดวงตาแข็งแกร่งยิ่งนัก ต่อให้ข้ามีอาวุธเทพป้องกันวิญญาณก็ยังโดนผลกระทบจากวิชาลวงตา”
ในตอนนี้ ดวงตาทั้งสองของเซี่ยโหวอู่กลับมาสุกสว่าง
เขาทะลักพลังเทพออกทันใด รวบรวมการป้องกันไว้ตรงจุดที่จ้าวเฟิงโจมตีมา
ฟิ้ว ฉัวะ!
พลังดัชนีของจ้าวเฟิงผสานพลังเลือดเทพ ก่อตัวขึ้นที่จุดหนึ่ง แล้วทะลุผ่านร่างกายกำยำของเซี่ยโหวอู่ไป
“ทำร้ายเซี่ยโหวอู่ได้แล้ว การโจมตีของจ้าวเฟิงทำลายการป้องกันของเซี่ยโหวอู่ได้!”
ศิษย์เผ่าพันธุ์วิญญาณนับไม่ถ้วนเบื้องล่างร้องตกใจ
แต่หลังจากที่จ้าวเฟิงโจมตีสำเร็จ เขาก็ถอยหลังไปอย่างรวดเร็ว สายตาสงบนิ่งมองประเมินเซี่ยโหวอู่
“เจ้าไม่เลวเลย สามารถทำให้ข้าบาดเจ็บได้!”
เซี่ยโหวอู่ไม่สนใจบาดแผลบนร่างเลยสักนิด หัวเราะดังลั่น
เห็นเพียงบาดแผลบนร่างของเขาฟื้นฟูเพียงชั่วพริบตา
ต่อให้ดัชนีนั้นของจ้าวเฟิงแฝงด้วยพลังอัสนีเทวะและพลังเลือดเทพ ก็ล้วนไม่มีประโยชน์อะไรมากนัก
แต่สีหน้าเซี่ยโหวอู่ที่มองมายังจ้าวเฟิงก็จริงจังขึ้น
เพราะวิชาดวงตากระบวนเมื่อครู่ของจ้าวเฟิงได้บอกเขาว่า อีกฝ่ายเชี่ยวชาญการโจมตีวิญญาณ
หากจะพูดว่าเซี่ยโหวอู่มีข้อบกพร่องด้านใด มันก็คือชั้นวิญญาณนั่นเอง
“แก่นแท้ชีวิตของเขาผสานกับเนตรชีวิตเป็นร่างเดียว พลังชีวิตมากล้น แกร่งดุจศิลา แข็งแกร่งกว่าที่ข้าคาดเอาไว้!”
ตาซ้ายของจ้าวเฟิงมองทุกอย่าง
“รับอีกหมัดของข้าไปซะ!”
เซี่ยโหวอู่โคจรเนตรชีวิต พุ่งไปยังจ้าวเฟิงทันที
หมัดนั้นยังไม่ทันถึง จ้าวเฟิงก็สัมผัสได้ถึงพลังปะทะที่น่าหวาดกลัว แทบจะกดเขาจนหมอบลง
และในเวลานี้เอง เสวียนอ้าวชีวิตทะลักล้นรอบกายจ้าวเฟิง เถาวัลย์สีเขียวแข็งแกร่งหลายเส้นรัดพันร่างเอาไว้
“ใช้เนตรชีวิตกระตุ้นวิชาดวงตาพันธนาการ!”
ใจของจ้าวเฟิงสั่นสะท้าน จะดูถูกอัจฉริยะดินแดนศักดิ์สิทธิ์ไม่ได้จริงๆ
จ้าวเฟิงไม่มีทางสลัดหลุด ใกล้จะถูกเซี่ยวโหวอู่บดขยี้อยู่รอมร่อ
“เพลิงดวงตาอัสนีเทวะ!”
ตาซ้ายของจ้าวเฟิงพลันส่องแสงอัสนีวาววับนับไม่ถ้วน เสวียนอ้าวทำลายล้างวิญญาณพร้อมด้วยคลื่นวิญญาณที่แข็งแกร่งทะลักล้นออก
จากวิชาดวงตาที่สำแดงเมื่อครู่ จ้าวเฟิงสัมผัสได้ ตอนนี้เขาสำแดงวิชาสายเลือดดวงตาได้แทบทุกเมื่อ อีกทั้งประสิทธิภาพก็เพิ่มมากขึ้น
ครืน ฉึก!
ตราประทับอัสนีเทวะที่บิดเบี้ยว ลุกไหม้คดงอดุจเปลวเพลิง โจมตีไปยังส่วนหัวของเซี่ยโหวอู่พร้อมด้วยกลิ่นอายวิญญาณน่าหวาดหวั่นเป็นอย่างยิ่ง
“อ๊าก...”
ร่างของเซี่ยโหวอู่พลันชะงักไป ร้องลั่นอย่างเจ็บปวด
ต่อให้เขามีการป้องกัน ทั้งมีของล้ำค่าป้องกันวิญญาณ ก็ยังคงไม่อาจทนต่อเพลิงดวงตาอัสนีเทวะของจ้าวเฟิงได้
หลังจากโจมตีสำเร็จ จ้าวเฟิงก็สลัดหลุด จึงโคจรตาซ้ายอีกครั้ง
พลังวิญญาณที่แข็งแกร่งเป็นอย่างยิ่งโจมตีวิญญาณของเซี่ยโหวอู่ไม่หยุด
ในตอนนี้หากเขากระตุ้นวิชาดวงตาบางอย่าง ก็แทบจะสำแดงในเสี้ยววินาที เหมือนไม่จำเป็นต้องผ่านการคิดอะไร
ตู้ม แกร๊ก!
เข็มขัดมรกตที่เอวของเซี่ยโหวอู่ทนการโจมตีวิญญาณไม่หยุดหย่อนจากจ้าวเฟิงไม่ไหว เกิดรอยร้าวขึ้นหลายเส้น
“นี่ นี่คือพลังที่แท้จริงของเขางั้นรึ?”
ลูกศิษย์บางคนเบื้องล่างยืนอึ้งอยู่กับที่
พลังฝึกตนของเซี่ยโหวอู่ล้ำลึก ครอบครองเนตรชีวิต ทั้งยังมีอาวุธเทพป้องกันวิญญาณ แต่อยู่ภายใต้วิชาดวงตาของจ้าวเฟิงกลับอนาถได้ถึงเพียงนี้
เช่นนั้นคนทั่วไปอยู่ในมือจ้าวเฟิง จะทนไปได้สักกี่น้ำกันเชียว!
วู้ม วู้ม!
เซี่ยโหวอู่โคจรเนตรชีวิตอย่างบ้าคลั่ง พลังชีวิตแข็งแกร่งสามารถทำให้เขารักษาอยู่ในสภาพที่ดีที่สุด ต้านทานวิชาดวงตาวิญญาณก็ได้ผลในระดับหนึ่ง
อีกทั้งเมื่อโดนจ้าวเฟิงใช้วิชาดวงตาวิญญาณโจมตีติดต่อกัน เซี่ยโหวอู่ก็มีพลังต้านทานพอสมควร
ฟุ่บ!
ร่างของเซี่ยโหวอู่หายไปจากที่เดิมในชั่วพริบตา
เสี้ยวขณะต่อมา เซี่ยโหวอู่ก็วูบไหวมาปรากฏอยู่เบื้องหน้าของจ้าวเฟิง เขาโคจรเนตรชีวิตอย่างบ้าคลั่ง
พลังชีวิตที่แข็งแกร่งราวกับไฟแห่งชีวิต ลุกไหม้อยู่ในกายของเขา
“สวรรค์แหลกลาญ!”
ฝ่ามือของเซี่ยโหวอู่ค่อยๆ ก่อแสงประกายสีเขียวเข้มขึ้นกลุ่มหนึ่งขึ้น แผ่กระจายพลังน่าหวาดกลัวที่ชวนให้คนใจสั่น
“ช่างเป็นกระบวนท่าที่แข็งแกร่งนัก!”
จ้าวเฟิงสัมผัสได้ถึงภัยอันตราย หากถูกโจมตีจากกระบวนท่านั้น เขาไม่ตายก็คงเจ็บหนัก
ท่าทางเซี่ยโหวอู่คงวางแผนจะใช้กระบวนท่านี้ตัดสินแพ้ชนะ!
“เนตรเทพแยกส่วน!”
สายตาของจ้าวเฟิงเพ่งไปยังร่างของเซี่ยโหวอู่ ประกายสีเงินมายาพลันพุ่งออกมา
ฟุ่บ!
เห็นเพียงพลังชีวิตรอบด้านเซี่ยโหวอู่หายไปอย่างรวดเร็ว
จากนั้นพลังชีวิตมหาศาลในกายของเขาก็เริ่มหายไปเช่นกัน
และไม้ตายสุดยอดของเขาที่ก่อตัวเมื่อครู่ก็ค่อยๆ ลดลง
“นี่…มันคือวิชาดวงตาอะไร? ”
เซี่ยโหวอู่ไร้คำพูดไปทันใด
จู่ๆ เขาก็รู้สึกว่าพลังชีวิตในกายตนหายไปอย่างรวดเร็ว
ส่วนพลังชีวิตซึ่งทะลักออกมาจากเนตรของเขาก็ตามความเร็วที่หายไปไม่ทัน
หรือก็คือเสี้ยวขณะนี้ เนตรชีวิตของเขาสูญเสียความสามารถใดๆ ไปแล้ว
ไพ่ตายสุดยอดที่เขาหลอมรวมขึ้น ก็ไม่อาจรวบรวมเป็นพลังที่แข็งแกร่งที่สุดได้!
“ฮ่าๆ!”
จ้าวเฟิงหัวเราะเบาๆ
ตอนนี้ความเร็วในการแยกส่วนของเขาสูงจนคาดไม่ถึง
หากเซี่ยโหวอู่ไม่มีเนตรชีวิต พลังชีวิตทุกอย่างในกายก็ถูกจ้าวเฟิงแยกส่วนเรียบร้อยไปแล้ว
จู่ๆ จ้าวเฟิงก็หยุดเนตรเทพแยกส่วนลง
“เนตรเทพลอกแบบ!”
ตาซ้ายแผ่หมอกแสงแห่งความฝันออกมาปกคลุมร่าง
ครืน วู้ม วู้ม!
เห็นเพียงพลังชีวิตมหาศาลไม่มีสิ้นสุดปรากฏอยู่ในร่างของจ้าวเฟิงทั้งหมด
เสี้ยวขณะนี้ จ้าวเฟิงรู้สึกว่าพลังกายของตนเพิ่มขึ้นอย่างน้อยสามเท่า!
ฟิ้ว!
จ้าวเฟิงโคจรเสวียนอ้าวมิติและเสวียนอ้าวสายฟ้า มาปรากฏอยู่ข้างเซี่ยโหวอู่ในชั่วพริบตา
เขานำพลังชีวิตทั้งหมดที่ลอกเลียนแบบมาเมื่อครู่รวมไปในพลังเทพอัสนีเทวะห้าธาตุ
ครืน เปรี้ยง เปรี้ยง!
หมัดนั้นยังไม่ทันได้ปล่อยออกไป ในฟ้าดินก็มีมังกรอัสนีเหี้ยมเกรียมหลายตัวร้องคำราม
“นี่มันเป็นไปได้อย่างไรกัน พลังชีวิตบนร่างของเจ้า...”
เซี่ยโหวอู่ไม่อาจเข้าใจภาพเมื่อครู่ได้
ครืน บึ้ม
หมัดของจ้าวเฟิงชกออกไป มังกรอัสนีห้าสีตัวเขื่องตัวหนึ่งโจมตีไปยังเซี่ยโหวอู่
บึ้ม เพล้ง!
ค่ายกลเขตแดนถูกจ้าวเฟิงทำลายป่นปี้ ส่วนร่างของเซี่ยโหวอู่ก็กระเด็นไปไกลหลายลี้ กระแทกเข้ากับตำหนักหลังหนึ่งจนแหลกละเอียด
…………………………


[Go To Next Chapter]( ./116.md)