##บทที่ 1345: วางแผนลับ
เทพโบราณลั่วหลิงพลันปรากฏตัวขึ้น เพียงกระบวนท่าเดียวก็ทำลายวิชาดวงตาของเทพโบราณโยวเฉวียน
ในขณะเดียวกัน พลังฟ้าดินที่เป็นของเทพโบราณขั้นเก้าหอบม้วนไปรอบด้าน
พลังนี้ทำให้การโจมตีของคนขั้นเจ็ดและแปดจำนวนหนึ่งในบริเวณนั้นเชื่องช้าไปชั่วขณะ
“เทพโบราณขั้นเก้า!”
เทพโบราณโยวเฉวียนจ้องเทพโบราณลั่วหลิง ตกใจจนร้องเสียงหลง
เทพโบราณลั่วหลิงไปรวมตัวกับจ้าวเฟิงแล้วชัดๆ แต่กลับไม่ปรากฏตัวขึ้นโดยตลอด นี่ทำให้เขารู้สึกใจไม่ค่อยสงบ
ตอนนี้ในที่สุดเขาก็เข้าใจ เทพโบราณลั่วหลิงหลบอยู่ในชุดคลุมมิติ ดื่มหยาดวารีเทพ แล้วฝึกฝนทะลวงขั้น!
แต่เดิม ถึงแม้พลังของคนกลุ่มจ้าวเฟิงกลุ่มจะไม่ธรรมดา แต่หอมารสวรรค์ฝั่งนี้มีเทพโบราณขั้นเก้าสองคน ไม่ว่าจะอย่างไรก็ได้เปรียบ
แต่ตอนนี้ ฝั่งจ้าวเฟิงมีเทพโบราณขั้นเก้าคนหนึ่งปรากฏตัวขึ้น ส่งผลให้ตราชั่งแห่งชัยชนะเอียงไปหลายส่วน
“ทะลวงถึงขั้นเก้าแล้วงั้นรึ!”
มังกรโบราณอัสนีเพลิงจ้องไปยังเทพโบราณลั่วหลิงด้วยสีหน้าคร่ำเคร่ง
ก่อนหน้านี้เขาเคยประมือกับเทพโบราณลั่วหลิง ถึงแม้นางจะไม่อาจฝืนปะทะกับเขาได้ แต่หากอีกฝ่ายใจคิดอยากจะหนี มังกรโบราณอัสนีเพลิงก็จนปัญญาจะทำอะไร
ตอนนี้เทพโบราณลั่วหลิงทะลวงถึงขั้นเก้า จะไม่ยิ่งจัดการได้ยากหรอกหรือ
ครืน ตูม ตูม!
เทพโบราณลั่วหลิงเพียงแค่ต้านทานการโจมตีของเทพโบราณโยวเฉวียนเอาไว้เท่านั้น แต่ในตอนนี้การโจมตีของคนอื่นๆ ตรงมาทั้งหมด
“ปราการมิติ!”
จ้าวเฟิงกระตุ้นชุดคลุมมิติ ปลดปล่อยเงามิติทับซ้อนเป็นชั้นๆ ออกมา
ในขณะเดียวกัน เนตรมิติของเทพโบราณลั่วหลิงโคจร ส่งกลุ่มแสงสีขาวออกมาชั้นหนึ่ง
กลุ่มแสงสีขาวผสานเข้ากับปราการมิติของจ้าวเฟิง สุดท้ายก็โอบล้อมทั้งสองคนเอาไว้ข้างใน
คนทั้งสองเคยมีประสบการณ์ร่วมมือกันมาแล้วครั้งหนึ่ง การร่วมมือครั้งนี้จึงยิ่งเข้ากันมากขึ้น
ครืน!
ยามที่การโจมตีของสมาชิกหอมารสวรรค์สัมผัสเข้ากับกลุ่มแสงเลือนรางรอบกายของทั้งสอง ก็ได้รับผลกระทบจากเสวียนอ้าวมิติทันที
ไม่เพียงแต่พลังการโจมตีอ่อนแรงลง แต่ยังช้าลงเป็นอย่างมากอีกด้วย
ในช่วงเวลานี้ จ้าวเฟิงและเทพโบราณลั่วหลิงลงมืออย่างรวดเร็ว ทำลายการโจมตีทั้งหมด
การร่วมมือของทั้งสองเข้ากันได้ดี ทำให้สีหน้าของทุกคนที่อยู่ที่นั่นตกตะลึง ยิ่งแน่ใจว่าพวกเขาเป็นคนของแดนศักดิ์สิทธิ์มิติ อีกทั้งความสัมพันธ์ยังดีเป็นอย่างยิ่ง
“ขอบใจหยาดวารีเทพของเจ้ามาก!”
เทพโบราณลั่วหลิงพูดขึ้นด้วยใบหน้าที่แฝงนัยขอบคุณ
เดิมทีนางเป็นเทพโบราณขั้นแปดสุดยอด อัตราความสำเร็จย่อมมีอยู่มาก อีกทั้งดื่มหยาดวารีเทพฝึกฝนทะลวงขั้น ก็ยังไม่เกิดเหตุการณ์รากฐานไม่มั่นคง
สิ่งที่ยิ่งสำคัญไปกว่านั้นคือ นางในตอนนี้ระดับพลังฝึกตนถึงขั้นเก้า ก็ไม่ต้องกล้ำกลืนฝืนทนเหมือนก่อนหน้านี้แล้ว กระทั่งว่านางสามารถไปโถงตำหนักลับได้อีกครั้ง
“แค่แลกเปลี่ยนกันเท่านั้น ข้าก็ไม่ได้ช่วยเจ้าโดยไม่มีเงื่อนไขเสียหน่อย!”
จ้าวเฟิงพูดไปตามอารมณ์
เขาช่วยให้เทพโบราณลั่วหลิงทะลวงขั้นเก้า เงื่อนไขที่เทียบเท่ากันคือนางต้องช่วยเขาสังหารศัตรู
จ้าวเฟิงหลบๆ ซ่อนๆ โดยตลอด ตอนนี้ในที่สุดก็ระบายความแค้นได้เสียที
ทั้งสองคนสื่อสารราวกับไร้คนอยู่รอบๆ ทำเอาสีหน้าของสมาชิกหอมารสวรรค์รอบด้านเปลี่ยนไป
“ฮ่าๆ ต่อให้เจ้าทะลวงถึงขั้นเก้า พวกเจ้าจะยังมีชีวิตรอดออกไปได้รึ?”
ในตอนนี้ เทพโบราณโยวเฉวียนหัวเราะเสียงเย็น
คนของแดนศักดิ์มิติยังคงกำเริบเสิบสาน ไม่เห็นใครอยู่ในสายตา
ในที่สุดแผนร้ายของจ้าวเฟิงก็เผยออกมา แต่ก็ไม่อาจสร้างผลกระทบมากมายกับสถานการณ์ได้ ดังนั้นเทพโบราณโยวเฉวียนเลยไม่ได้กังวลอะไร
“ล้อมสังหาร!”
เทพโบราณโยวเฉวียนออกคำสั่งทันที
ครืน ครืน ครืน!
กลิ่นอายมหาศาลแต่ละกลุ่มพวยพุ่งขึ้นรอบกายของจ้าวเฟิงและเทพโบราณลั่วหลิง ทั่วทั้งหอมารสวรรค์ราวกับกำลังสั่นสะเทือน
เสี้ยวขณะต่อมา คมประกายของการโจมตีพลังเทพหลายสายปรากฏขึ้นรอบกายคนทั้งสอง
“พวกเจ้าก็ออกมาเช่นกัน!”
จ้าวเฟิงคำรามลั่น
ขวับ…
มังกรวารีล้างโลกา จ้าวหวาง และแมวขโมยตัวน้อยเผยขึ้นข้างกายเขาทันที
จ้าวหวางดื่มหยาดวารีเทพแล้วก็ทะลวงถึงเทพโบราณขั้นเจ็ดได้อย่างราบรื่น มีคุณสมบัติที่จะเข้าร่วมสถานการณ์ของจ้าวเฟิงในยามนี้
“ยังมีอีกคนหนึ่ง!”
เทพโบราณโยวเฉวียนขมวดคิ้วเล็กน้อย
ถึงแม้เขาไม่เคยเจอจ้าวหวางมาก่อน แต่จ้าวหวางก็เป็นเพียงแค่เทพโบราณขั้นเจ็ดเท่านั้น เทพโบราณโยวเฉวียนจึงไม่ใส่ใจมากนัก
ครืน ตูม ตูม!
มังกรโบราณอัสนีเพลิงพุ่งไปยังเทพโบราณลั่วหลิงพร้อมด้วยแสงสายฟ้าเพลิงอันน่าตกใจ
“ให้ข้าดูหน่อยสิว่าหลังจากที่เจ้าทะลวงขั้นเก้าแล้วได้พัฒนาขึ้นหรือไม่!”
เพลิงอัสนีน่าหวาดกลัวที่ปกคลุมมังกรโบราณอัสนีเพลิงพุ่งไปยังเทพโบราณลั่วหลิง
พลังฟ้าดินที่น่าสะพรึงนั้น ต่อให้เป็นเทพโบราณลั่วหลิงก็ยังต้องหวาดหวั่น ทำได้เพียงหลบหลีกไป
มังกรโบราณอัสนีเพลิงก็มอบให้เทพโบราณลั่วหลิง ส่วนจ้าวเฟิงก็กำลังหาเป้าหมายของตนเอง
“ฆ่า!”
จ้าวเฟิงปราดเปรียวว่องไว ร่างเพียงกะพริบก็เข้าประชิดไปยังเทพโบราณขั้นแปดคนหนึ่ง
กระจกเก้าอัสนีหลอมวิญญาณในมือของเขาพลันโคจร โซ่อัสนีเจ็ดเส้นพุ่งออกมาจากข้างใน รัดพันธนาการวิญญาณของอีกฝ่ายไว้ทันที
“หมัดเทพรวมศูนย์!”
“เพลิงอัสนีวายุเนตรเทพเจ้า!”
ในเวลาเดียวกัน มือหนึ่งของจ้าวเฟิงเหวี่ยงหมัดแสงมืดหม่นออกมากลุ่มหนึ่ง เปลวเพลิงอัสนีแผ่กระจายออกมาจากตาซ้าย
ประมือกันอยู่ชั่วขณะ เทพโบราณขั้นแปดคนนั้นก็พ่ายแพ้ ร่างวิญญาณที่บาดเจ็บทั่วร่างถูกกระจกเก้าอัสนีหลอมวิญญาณดูดเข้าไปข้างใน
“เป็นไปได้อย่างไรกัน? สังหารเทพโบราณขั้นแปดได้ในชั่วพริบตา!”
“เขาไม่ใช่ว่าเพิ่งทะลวงขั้นแปดได้รึ? เหตุใดจึงแข็งแกร่งถึงเพียงนี้!”
ผู้แข็งแกร่งเทพโบราณแถวๆ นั้นส่งเสียงร้องอย่างตกใจ ถอยห่างจากจ้าวเฟิงไประยะหนึ่ง
กำลังรบที่จ้าวเฟิงแสดงออกมาช่างน่ากลัวจริงๆ ที่นั่นนอกจากเทพโบราณโยวเฉวียน คู่เทพเซียนปีศาจ และมังกรโบราณอัสนีเพลิงแล้ว ก็ไม่มีใครเป็นคู่มือของเขาได้
ตอนนี้เอง อีกด้านหนึ่งมีเสียงน่าสังเวชของเทพโบราณขั้นเจ็ดคนหนึ่งดังมา
เห็นเพียงบนร่างของเทพโบราณขั้นเจ็ดปรากฏหลุมดำที่แฝงด้วยกลิ่นความตายเข้มข้น กำลังสูบพลังชีวิตของเขาไม่หยุด
“วิชาคำสาปมรณะ!”
จ้าวหวางกวัดแกว่งไม้เท้าคำสาปมรณะ สำแดงพลังคำสาปที่แปลกประหลาดชนิดหนึ่งออกมา
ร่างของเทพโบราณขั้นเจ็ดผู้นั้นถูกม่านภูตผีที่เหี้ยมโหดมืดหม่นชั้นหนึ่งหุ้มล้อมทันที สภาพย่ำแย่ลงอย่างต่อเนื่อง
วิชาคำสาปมรณะผสานรวมกับหลุมดำแห่งความตาย ไม่ถึงชั่วขณะ เทพโบราณขั้นเจ็ดคนนั้นถูกจ้าวหวางสังหารชั่วพริบตา
“ทายาทเนตรมรณะคนนี้…พลังแข็งแกร่งยิ่งนัก!”
“อาวุธเทพในมือเขาเหมือนจะเป็นอาวุธเทพระดับสุดยอด ไม้เท้าคำสาปมรณะ!”
ทายาทเนตรเทพเจ้าคนหนึ่งร้องเสียงหลง
ไม้เท้าคำสาปมรณะเป็นอาวุธเทพโจมตีระดับสุดยอดที่ทายาทเนตรมรณะใฝ่ฝันถึง สามารถใช้คู่กับเนตรมรณะได้ ข้างในแฝงด้วยพลังคำสาป เมื่อใช้ร่วมกับเสวียนอ้าวมรณะจะมีพลังไร้เทียมทาน
“อาวุธเทพระดับสุดยอดอีกชิ้นหนึ่ง!”
นัยน์ตาของเทพโบราณโยวเฉวียนฉายประกายวาบผ่าน ยิ่งรู้สึกว่าจ้าวเฟิงค่อนข้างจะลึกล้ำเกินหยั่ง
ครืน ตูม บึ้ม!
อีกด้านหนึ่ง กลิ่นอายของภัยอันตรายทำลายล้างหอบม้วนเข้ามา
ร่างของมังกรวารีล้างโลกาขยายใหญ่ขึ้นอีกหลายส่วน แปลงเป็นมังกรวารีดุร้ายตัวหนึ่ง พลังที่ชวนให้คนหวาดผวาแผ่กระจายออกมาจากทุกการเคลื่อนไหว
“เทพโบราณทุกคนล้วนแข็งแกร่งถึงเพียงนี้!”
คู่เทพเซียนปีศาจตกใจเล็กน้อย
นอกจากจ้าวหวางและมังกรวารล้างโลกา แมวขโมยอีกตัวหนึ่งก็ยิ่งลึกลับเกินคาดเดา ความสามารถลึกล้ำ ไม่มีใครต้านทานได้
“แมวความลับสวรรค์ข้าจัดการเอง พวกเจ้าจัดการเจ้าเด็กนั่น!”
เทพโบราณโยวเฉวียนคำรามลั่นทันใด
ถึงแม้เขาจะเกลียดจ้าวเฟิงเข้ากระดูกดำ แต่ตอนนี้ต้องจับแมวความลับสวรรค์ถึงจะสำคัญที่สุด
กำลังรบของคู่เทพเซียนปีศาจถึงแม้จะแข็งแกร่ง แต่กลวิชาน้อยเกินไป ไม่อาจรับมือกับแมวความลับสวรรค์ได้
“ผู้เยาว์ รับความตายไปเสียดีๆ!”
เมื่อคู่เทพเซียนปีศาจหาเป้าหมายเจอก็รีบร่วมมือกันโจมตีทันใด
แต่ทว่าจ้าวเฟิงไม่สนใจพวกเขาทั้งสองเลย
พรึ่บ พรึ่บ!
เขาผสานวิชาปีกอัสนีทองโบยบินและประกายมิติร่วมกัน ความเร็วของท่าร่างใกล้เคียงกับความเร็วของแมวขโมยน้อย
หลังจากโบยบินไปอย่างรวดเร็ว จ้าวเฟิงก็สังหารเทพโบราณขั้นเจ็ดคนหนึ่งทันที
“เก้าอัสนีหลอมวิญญาณ!”
จ้าวเฟิงกระตุ้นกระจกเก้าอัสนีหลอมวิญญาณ ไม่ถึงสองอึดใจก็กลืนวิญญาณของอีกฝ่ายลงไป
ที่นี่คือหอมารสวรรค์ ยิ่งยื้อออกไปนาน คนที่ตามมาก็จะยิ่งมาก
ดังนั้นแผนของจ้าวเฟิงคือเลือกฆ่าพวกที่อ่อนแอก่อน
“บัดซบ เจ้านี่มีชุดคลุมมิติ พวกเราจะไปตามทันได้อย่างไรกัน…”
สีหน้าของคู่เทพเซียนปีศาจค่อนข้างลำบากใจ และหาข้ออ้างให้ตัวเอง
ตอนนี้เอง จ้าวเฟิงเข้าประชิดไปหาอีกคนหนึ่ง
“สกัดมันเอาไว้เร็ว!”
คู่เทพเซียนปีศาจพลันร้องอย่างตื่นตระหนก
แต่ว่าไม่มีใครหยุดจ้าวเฟิงเอาไว้ได้
ตอนที่คู่เทพเซียนปีศาจไล่ตามไป สมาชิกอีกคนหนึ่งก็ตายในเงื้อมมือของเขาแล้ว
“ดี!”
เทพโบราณลั่วหลิงที่กำลังสู้กับมังกรโบราณอัสนีเพลิงร้องอย่างยินดี
แต่เดิมฝั่งพวกเขาเป็นฝ่ายเสียเปรียบ แต่ตอนนี้สถานการณ์เสียเปรียบกำลังเปลี่ยนไปช้าๆ
อีกด้านหนึ่ง เทพโบราณโยวเฉวียนที่กำลังไล่จับแมวความลับสวรรค์ก็รู้สึกลำบากเป็นอย่างยิ่ง
“เป็นแบบนี้ต่อไปไม่ดีแน่!”
สีหน้าเขาเคร่งเครียด
เทพโบราณลั่งหลิงทะลวงขั้นเก้าเป็นสิ่งที่เขาคาดไม่ถึง ส่วนจ้าวเฟิงยังมีผู้ช่วยเป็นทายาทเนตรมรณะอีกคนหนึ่ง
ตอนนี้สองฝั่งเปิดศึก จ้าวเฟิงอาศัยความเร็วที่ไม่มีใครทำได้ เลือกสังหารคนที่อ่อนแอก่อน
เป็นแบบนี้ต่อไปเรื่อยๆ ข้อได้เปรียบของหอมารสวรรค์จะค่อยๆ เสียไป สุดท้ายจะตกอยู่ในสถานการณ์เสียเปรียบ
“นายท่าน…”
สีหน้าของคู่เทพเซียนปีศาจย่ำแย่ ยากจะเอ่ยความทุกข์ในใจ
พวกเขาสองคนเป็นขั้นแปดสุดยอด เพราะความเร็วสู้จ้าวเฟิงไม่ได้จึงถูกอีกฝ่ายปั่นจนหัวหมุน
อีกทั้งตอนนี้ฝั่งจ้าวเฟิงมีกำลังรบขั้นเก้า ต่อให้วางค่ายกลกั้นนภาแบบพิเศษก็ล้วนถูกทำลาย
“อย่าได้ร้อนใจไป ข้ามีวิธี!”
เทพโบราณโยวเฉวียนส่งกระแสจิตเอ่ยเสียงต่ำ
หอมารสวรรค์ถึงแม้เป็นขั้วอำนาจสี่ดาวระดับสุดยอด แต่กำลังรบผู้นำระดับสูงข้างในกลับเทียบได้กับขั้วอำนาจห้าดาวได้ เป็นผู้ทรงอำนาจในบรรดาขั้วอำนาจสี่ดาวสุดยอดแน่นอน
นอกจากนั้น ยังมีของอีกสิ่งหนึ่งที่เป็นที่พึ่งสำคัญที่สุดของหอมารสวรรค์
นั่นก็คือวิชาเนตรเทพรวมเป็นหนึ่ง!
แต่ว่าการสำแดงเนตรเทพรวมเป็นหนึ่งต้องใช้เวลา จะถูกขัดจังหวะไม่ได้
ส่วนพลังมองทะลุปรุโปร่งที่แข็งแกร่งของจ้าวเฟิง เทพโบราณโยวเฉวียนสัมผัสได้นานแล้ว
ดังนั้นเรื่องนี้ต้องทำอย่างลับๆ จะให้จ้าวเฟิงรู้ไม่ได้
สมาชิกหอมารสวรรค์มีมากมาย การรวมทายาทแปดเนตรเทพเจ้าให้ครบไม่ใช่ปัญหา
ถึงตอนนั้น พลังลึกลับที่ปกครองทุกสิ่งได้นั้นก็มากเพียงพอที่จะสังหารจ้าวเฟิงและพวกเทพโบราณลั่วหลิงได้ในพริบตา
ต้องรู้ว่า พวกเทพโบราณเสวียนหมัวห้าคนรวมพลังสำแดงเนตรเทพรวมเป็นหนึ่งยังสามารถตรึงเทพโบราณขั้นเก้าได้ชั่วขณะ
หากทายาทแปดเนตรเทพเจ้าสำแดงวิชานี้เอง พลังของมันไม่อาจจินตนาการได้เลย!
คิดถึงตรงนี้ เทพโบราณโยวเฉวียนก็เริ่มวางแผนอย่างลับๆ ขึ้นมา
แมวขโมยตัวน้อยที่มุดไปมารอบทิศพลันเกิดความคิดบางอย่าง มันโยนเหรียญทองแดงโบราณออกมา
เมี้ยว เมี้ยว!
แมวขโมยน้อยมองไปยังจ้าวเฟิงทันทีหลังจากที่โบกไม้โบกมือเล็กน้อย
“กินโอสถสีเงินเม็ดนั้น?”
สีหน้าจ้าวเฟิงตะลึงไปเล็กน้อย แต่เสี้ยวขณะต่อมาเขาก็เข้าใจความหมายของมัน
ตอนนั้นจ้าวเฟิงชิงของในคลังสมบัติมาได้ทั้งหมดสามอย่าง
อย่างแรกคือเกล็ดคอเผ่าพันธุ์มังกรล้างโลกา อย่างที่สองคือหยาดวารีเทพ และอย่างที่สามคือเม็ดยาโปร่งแสงเต็มไปด้วยอักขระสีเงิน
สำหรับสรรพคุณของเม็ดยา แมวขโมยน้อยไม่ได้พูดมาโดยตลอด
แต่ตอนนี้มันให้จ้าวเฟิงกินลงไป จะต้องมีเหตุผลให้ระดับหนึ่งอย่างแน่นอน มันคงไม่หลอกเจ้านายในช่วงเวลาสำคัญนี้กระมัง
ขวับ!
จ้าวเฟิงหยิบเม็ดยาลายสีเงินเม็ดหนึ่งออกมาจากในมิติเก็บของ
ยาเม็ดนี้ไม่ได้มีกลิ่นอายพิเศษหรือประกายแสงอะไร แต่มองไปแล้วรู้สึกว่ามีเอกลักษณ์ไม่ธรรมดา ให้ความรู้สึกลึกลับจนไม่อาจคาดเดา!
……………………………


[Go To Next Chapter]( ./202.md)