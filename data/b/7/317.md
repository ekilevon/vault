##บทที่ 1461: ทะลวงขั้นจอมเทพ (2)
ในห้วงฝันบรรพกาล จ้าวเฟิงปิดด่านอยู่ในพื้นที่ของเผ่าพันธุ์กิเลนเพลิงโลหิต
สมาชิกทั้งหมดเผ่าพันธุ์กิเลนเพลิงโลหิตต่างเฝ้าระวังให้จ้าวเฟิง
“นายท่าน สมกับที่เป็นเนตรเทพเจ้าดวงที่เก้า ทะลวงขั้นจอมเทพเร็วถึงเพียงนี้!”
ผู้อาวุโสสูงสุดของเผ่าพันธุ์กิเลนเพลิงโลหิตมีสีหน้าเลื่อมใสบูชา
คิดถึงตอนนั้นที่เขาเป็นขั้นเก้าสุดยอด จ้าวเฟิงเพิ่งเป็นเทพโบราณขั้นเจ็ด
ตอนนี้เขาเพิ่งทะลวงขั้นจอมเทพได้ จ้าวเฟิงก็เริ่มทะลวงขั้นจอมเทพแล้วเช่นกัน
ในชุดคลุมมิติ จ้าวเฟิงมุ่งมั่นปิดด่านฝึกตน
ยามนี้ รากฐานเทพขั้นหนึ่งที่อยู่ล่างสุดของรากฐานเทพทั้งเก้าขั้นในกายเขาค่อยๆ แปรสภาพจากสี่เหลี่ยมเป็นวงกลม
อีกนานหลังจากนั้น จ้าวเฟิงก็สร้างต้นแบบของแท่นเทวะออกมาได้
แต่ทว่า นี่เป็นเพียงการเริ่มต้นเท่านั้น ขั้นตอนต่อมาจึงจะเป็นหัวใจสำคัญ จะต้องบีบอัดพลังรากฐานเทพที่เหลือทั้งหมดให้กลายเป็นต้นแบบแท่นเทวะ และกระตุ้นให้มันแปรสภาพเป็นแท่นเทวะที่แท้จริง
วู้ม วู้ม!
รากฐานเทพขั้นที่สองราวกับละลายกลายเป็นของเหลว หลอมรวมไปกับ ‘ต้นแบบแท่นเทวะ’ ที่อยู่ด้านล่าง ทำให้มันคงตัวขึ้นเล็กน้อย
การทะลวงขั้นจอมเทพเป็นขั้นตอนที่ทั้งยากลำบากและเนิบช้า ระหว่างนั้นจะเร่งร้อนไม่ได้เด็ดขาด
สำหรับ ‘โสมปราณเทพ’ ที่สามารถช่วยเพิ่มอัตราการทะลวงขั้นจอมเทพ จ้าวเฟิงไม่ได้กินเข้าไปในทันที เขาวางแผนว่าจะรอแท่นเทวะเกิดอาการไม่มั่นคงค่อยกินเข้าไป เช่นนี้จึงจะดึงสรรพคุณยาของของล้ำค่าออกมาได้มากที่สุด
ถึงแม้จ้าวเฟิงจะกำลังปิดด่านทะลวงขั้น แต่เขาก็รู้ถึงสถานการณ์ของสำนักรากฐานเทพอยู่บ้างผ่านร่างแยก
ตอนนี้สีหน้าของผู้นำระดับสูงและเซี่ยโหวอู่ในสำนักรากฐานเทพต่างวิตกกังวล
หลายแสนลี้รอบบริเวณสำนักรากฐานเทพ มีผู้แข็งแกร่งขั้วอำนาจอื่นแฝงตัวอยู่มากขึ้นเรื่อยๆ ในนั้นมีครึ่งก้าวสู่จอมเทพอยู่มากเช่นกัน
ถึงแม้เทพโบราณในสำนักรากฐานเทพที่พลังฝึกตนสูงสุดจะอยู่เพียงขั้นเจ็ด แต่ก็สังเกตได้นานแล้วเช่นกัน
“ควรจะทำเช่นไรกันดี!”
เจ้าสำนักรากฐานเทพคิ้วขมวดเป็นปม
ถึงแม้จะรู้ว่าบริเวณสำนักรากฐานเทพจะมีขั้วอำนาจใหญ่ซ่อนตัวอยู่มากมาย แต่สำนักรากฐานเทพทำอะไรไม่ได้เลย
แค่เพียงล่วงเกินฝ่ายตรงข้าม ไม่แน่ว่าสำนักรากฐานเทพอาจจะถูกทำลายลงทันที
แต่ตอนนี้จ้าวเฟิงกลับปิดด่านไม่ออกมาเสียอย่างนั้น
ระหว่างนี้เซี่ยโหวอู่และหานหนิงเอ๋อร์ล้วนเคยไปหาจ้าวเฟิงทั้งนั้น แต่ถูกมังกรล้างโลกาขวางเอาไว้
“เฮ้อ โชคร้ายอะไรอย่างนี้!”
“สวรรค์ทอดทิ้งสำนักข้า!”
ผู้นำระดับสูงของสำนักรากฐานเทพทั้งหลายอดทอดถอนใจไม่ได้
กระทั่งตอนนี้ สมาชิกในสำนักหลายร้อยคนล้วนเคียดแค้นจ้าวเฟิง
ถึงแม้จ้าวเฟิงจะช่วยจัดการวิกฤตอันตรายของพวกเขา แต่กลับชักนำอันตรายที่หนักหนายิ่งกว่ามาให้
ขั้วอำนาจที่ซ่อนอยู่บริเวณสำนัก ส่วนมากแข็งแกร่งกว่าสำนักรากฐานเทพยิ่งนัก
อันตรายพวกนี้ล้วนเป็นภัยที่จ้าวเฟิงชักนำมา แต่ในช่วงเวลาสำคัญ จ้าวเฟิงกลับไม่ปรากฏตัวขึ้น
“รายงาน พวกเขามากันแล้ว!”
ในตอนนี้เอง เสียงร้อนรนลอยเข้ามาในโถงใหญ่
ผู้นำระดับสูงสำนักรากฐานเทพ อีกทั้งหานหนิงเอ๋อร์และเซี่ยโหวอู่ สีหน้าเปลี่ยนไปทันที
"ข้าจะไปเรียกสหายจ้าว พวกท่านรั้งพวกเขาเอาไว้ ได้เท่าไหร่ก็เท่านั้น!"
เซี่ยโหวอู่เอ่ยทิ้งไว้ประโยคหนึ่งก็จากไปอย่างเร่งร้อน
ฟุ่บ ฟุ่บ~
ร่างเงาแต่ละร่างบินออกไปจากสำนักรากฐานเทพอย่างรวดเร็ว
ครืน ฟู่ ฟู่~
ลมเมฆม้วนตัวมาจากทั่วทุกด้าน สายฟ้าหิมะกระหน่ำซัด ปรากฏเป็นเหตุการณ์ประหลาดต่างๆ นานา
"นี่มัน...ขั้วอำนาจสิบสองแห่ง!"
สายตาของเจ้าสำนักเพียงกวาดมอง ขาก็สั่นระริกทันที
ในขั้วอำนาจทั้งสิบสองแห่ง ขั้วอำนาจสี่ดาวสุดยอดก็มีถึงหก
อีกทั้งจากการสำรวจของเจ้าสำนักรากฐานเทพ ในขั้วอำนาจสี่ดาวสุดยอดทั้งหก มีผู้กุมอำนาจจากห้าแห่งที่มาที่นี่
หรือก็คือลำพังแค่ครึ่งก้าวสู่จอมเทพก็มีถึงห้าคนแล้ว!
ฟุ่บ!
ชายร่างดำทะมึนที่เปล่งประกายแสงทองก้าวออกมาทันที
คนคนนี้ก็คือเจ้าหุบเขาแห่ง 'หุบเขามังกรทอง' และในบรรดาขั้วอำนาจสี่ดาวสุดยอดของเขตผาเก่า หุบเขามังกรทองก็ไม่เป็นสองรองใคร
"จ้าวเฟิง ออกมาคุยกันเถอะ!"
เสียงดังกังวานของเจ้าหุบเขามังกรทองดังออกมา
วู้ม ครืน!
เสียงนั้นพัดเอาพายุหมุนหอบม้วนไปยังสำนักรากฐานเทพด้วย ทำเอาสมาชิกทั้งหมดทำไม่ได้แม้กระทั่งยืนให้มั่น
พวกเขากระทั่งมีความรู้สึกว่า เจ้าหุบเขามังกรทองก็คือโลกทั้งใบ ส่วนพวกเขาเป็นเพียงแค่ต้นหญ้าบนพื้นเท่านั้น
"รายงานผู้อาวุโส จ้าวเฟิงเขา..."
เจ้าสำนักรากฐานเทพอธิบายด้วยสีหน้าเคารพนบนอบ
"ข้าถามเจ้าแล้วรึ?"
แต่เขายังไม่ทันพูดจบ เสียงเย็นชาของเจ้าหุบเขามังกรทองก็ตัดบทเขา
ถึงแม้ดูจากภายนอก ท่าทางของขั้วอำนาจทั้งหลายเหมือนมาหารือกับจ้าวเฟิง
แต่ก็เฉพาะกับจ้าวเฟิงเท่านั้น ขั้วอำนาจที่อ่อนแอเช่นสำนักรากฐานเทพไม่อยู่ในสายตาของพวกเขาเลย
ในดินแดนเทพรกร้าง หากไม่มีพลัง ก็ไม่มีแม้กระทั่งสิทธิ์ในการพูด!
"ฮี่ๆ ครั้งนี้สำนักรากฐานเทพพินาศแน่!"
ท่ามกลางผู้คน เจ้าหอมังกรเหลืองยิ้มได้ใจ
ถึงแม้ก่อนหน้านี้หอมังกรเหลืองจะถูกจ้าวเฟิงเขย่าขวัญ แต่ครั้งนี้มีขั้วอำนาจไล่ตามมามากมายเพียงนี้ เขาจะดูสิว่าจ้าวเฟิงจะวางมาดได้อีกหรือไม่?
ฟุ่บ!
เงาสีเขียวมาถึงยังข้างกายเจ้าสำนักรากฐานเทพ
"ผู้อาวุโสทุกท่าน ตอนนี้จ้าวเฟิงมีธุระ!"
เซี่ยโหวอู่พูดเสียงเรียบนิ่ง
เพียงพูดออกมาเช่นนี้ สำนักรากฐานเทพทุกคนก็รู้ว่าจ้าวเฟิงยังไม่ยอมปรากฏตัว
"ท่านคือลูกศิษย์ของแดนศักดิ์สิทธิ์ชีวิตกระมัง เดินทางไกลโพ้นมาถึงเขตผาเก่า มิสู้ไปนั่งเล่นที่เผ่าปีศาจวารีสวรรค์ เผ่าข้าจะดูแลเป็นอย่างดีแน่นอน!"
สตรีงดงามแปลกตาฝั่งเผ่าปีศาจวารีสวรรค์ก้าวออกมาทันที พร้อมเอ่ยคำเชิญชวน
เซี่ยโหวอู่สีหน้าค่อนข้างย่ำแย่ทันที
หัวหน้าเผ่าปีศาจวารีสวรรค์ดูจากข้างนอกเหมือนเชื้อเชิญเขา แต่ที่จริงคือให้เขาอยู่ห่างๆ จากเรื่องนี้
แต่หากเซี่ยโหวอู่ปฏิเสธก็เท่ากับไม่ไว้หน้าครึ่งก้าวสู่จอมเทพ ทำให้เผ่าปีศาจวารีสวรรค์มีข้ออ้างได้
"เจ้าเล่ห์ยิ่งนัก!"
เซี่ยโหวอู่อดทอดถอนใจไม่ได้
แต่ในตอนที่เซี่ยโหวอู่กำลังลำบากใจ ชายงามสง่าชุดเงินก็ขยับไหววูบมายังข้างกายเซี่ยโหวอู่
คนคนนี้ก็คือ 'จ้าวคง' ร่างแยกของจ้าวเฟิงนั่นเอง
"พวกเจ้าหานายท่านของข้าด้วยเรื่องอะไร? ตอนนี้เขาไม่สะดวกรับแขก พวกเจ้าบอกข้ามาได้เลย!"
จ้าวคงพูดด้วยสีหน้าเรียบนิ่ง
ขณะเดียวกัน ประกายแสงสีเงินล้ำลึกก็ลอยเอ่อในตาซ้ายของเขา ดูราวอากาศไร้ที่สิ้นสุด
"ขั้นเก้าสุดยอด เนตรมิติ!"
ครึ่งก้าวสู่จอมเทพที่นั่นสีหน้าเปลี่ยนไปทันใด
หากไม่ใช่ว่าจ้างคงเรียกจ้าวเฟิงว่านายท่าน ทุกคนคงกระทั่งสงสัยว่าเขาเป็นผู้แข็งแกร่งของขั้วอำนาจใดหรือไม่
ในหมู่ขั้วอำนาจสี่ดาวสุดยอด หลายคนรู้ดีว่าจ้าวเฟิงเป็นคนของเผ่าพันธุ์วิญญาณ
แต่เผ่าพันธุ์วิญญาณอยู่ห่างออกไปไกล ที่นี่คือถิ่นของเขตผาเก่า ถึงพวกเขาจัดการจ้าวเฟิง เผ่าพันธุ์วิญญาณก็ทำอะไรไม่ได้
แต่หากมีคนขั้วอำนาจอื่นเพิ่มมาอีก รวมทั้งเซี่ยโหวอู่จากแดนศักดิ์สิทธิ์มิติ พวกเขายังต้องไตร่ตรองกันสักหน่อย
"คนที่มาที่นี่ล้วนเป็นบุคคลมีหน้ามีตาทั้งสิ้น พวกเรามาด้วยตัวเอง นายของเจ้ากลับบอกว่าไม่สะดวกรับแขก นี่ดูถูกพวกเราใช่หรือไม่?"
ผู้อาวุโสแขนยาวคนนั้นแค่นเสียงเย็นพลางก้าวออกมา
“ที่เขตผาเก่าในตอนนั้น จ้าวเฟิงกักขังสมาชิกของหุบเขามังกรทองไว้ วันนี้ข้ามาด้วยตัวเองเขายังไม่พบหน้าข้าอีกอย่างนั้นรึ?”
สีหน้าเจ้าหุบเขามังกรทองเย็นชา
“ให้จ้าวเฟิงออกมาซะ!”
“ให้เขาส่งคนของหอดาราคืนมา!”
ผู้แข็งแกร่งจากขั้วอำนาจมากมายต่างคล้อยตามกัน
ดูจากภายนอกขั้วอำนาจพวกนี้คล้ายมาเพื่อเจรจา แต่สิ่งที่พวกเขาคิดจริงๆ คือลงมือฆ่าคนชิงสมบัติล้ำค่า
ในเมื่อจ้าวเฟิงเป็นคนของขั้วอำนาจห้าดาว พวกเขาจึงไม่อาจทำได้อย่างอุกอาจ ทำได้เพียงแค่ใช้การเจรจาบังหน้าแล้วหาโอกาสลงมือ
“อย่าได้พูดมากความ ให้เขาออกมาเร็วเข้า!”
“หากเขาไม่ออกมา พวกเราจะไปหาเอง!”
ขั้วอำนาจแต่ละฝ่ายรอบด้านกดดันสำนักรากฐานเทพ ทำท่าเตรียมจะค้นหาทั่วทุกด้าน
“ไสหัวไป!”
เจ้าหุบเขามังกรทองร้องตวาด พลังไร้รูปร่างกลุ่มหนึ่งโจมตีไปยังจ้าวคงที่ขวางทางไว้
ฟุ่บ ฟุ่บ~
สมาชิกทั้งหมดรวมตัวไปยังที่พักของจ้าวเฟิงทันที
ในตอนนี้เอง เสียงคำรามโกรธเกรี้ยวดังขึ้น “บังอาจ!”
จากนั้นมังกรล้างโลกาและจ้าวหวางจึงปรากฏตัว
เพียงเสี้ยวขณะ กลิ่นอายน่าครั่นคร้ามที่หนักหน่วงกดดันก็กระจายไปทั่วทุกทิศ
คนขั้นครึ่งก้าวสู่จอมเทพลงมาตัวสั่นเทิ้ม ในใจเกิดความกลัวขึ้นอย่างประหลาด
ตอนนี้ สายตาของทุกคนจับจ้องไปยังร่างของมังกรทมิฬล้างโลกา
“กลิ่นอายสายเลือดกลุ่มนี้!”
“สวรรค์ เผ่าพันธุ์มังกรล้างโลกา!”
มังกรทมิฬล้างโลกาข่มขวัญสมาชิกทั้งหมดที่นั่น
“เป็นเผ่ามังกรล้างโลกาอย่างนั้นรึ เผ่าพันธุ์นี้ไม่รู้ว่าทำลายมิติและขั้วอำนาจไปเท่าไหร่ เป็นเผ่าพันธุ์ที่ชั่วร้ายยิ่งนัก!”
สตรีเผ่าปีศาจวารีสวรรค์เอ่ยขึ้น
“นังหญิงผู้นี้ เจ้าว่าอะไรนะ?”
สายตาของมังกรทมิฬล้างโลกาเย็นเยียบ
“หลบไป!”
เจ้าหุบเขามังกรทองและครึ่งก้าวสู่จอมเทพอีกคนหนึ่งทะยานออกไป คิดลองโจมตีมังกรทมิฬล้างโลกา
“รนหาที่ตาย!”
สีหน้าของมังกรทมิฬเหี้ยมโหด เพลิงมังกรทำลายล้างนับไม่ถ้วนหอบม้วนออกไป
ภารกิจที่จ้าวเฟิงมอบให้เขา เขาจะต้องทุ่มสุดกำลังทำให้สำเร็จ
อีกทั้งเขารู้แล้วว่าจ้าวเฟิงกำลังทำอะไร จึงยิ่งไม่มีทางให้คนพวกนี้รบกวนนายได้
การต่อสู้พร้อมปะทุขึ้นทุกเมื่อ
คนสำนักรากฐานเทพถอยไปในทันที
นี่คือการต่อสู้ของครึ่งก้าวสู่จอมเทพ เทพแท้จริงทั่วไปอยู่บริเวณนั้นก็เท่ากับรนหาที่ตาย
ในหุบเขาที่ไกลออกไป
วู้ม!
บนท้องฟ้าสงบเงียบพลันมีร่างเงามืดทะมึนปรากฏขึ้น
“สู้กันแล้ว!”
สายตาของจอมเทพป้าหลงฉายประกายเย็นเยียบ
ที่จริงแล้วเหตุการณ์เบื้องหน้าไม่ใช่สิ่งที่เขาอยากเห็น
เพราะพลังของสองฝั่งพอๆ กัน จึงไม่รู้ว่าต้องสู้กันอีกนานแค่ไหน
แต่เพื่อเนตรเทพเจ้าดวงที่เก้า เขายังพอมีความอดทนอยู่
“คิดไม่ถึงว่าข้างกายเจ้าเด็กนี่ยังมีเผ่าพันธุ์มังกรล้างโลกาด้วย ท่าทางครั้งนี้ผลเก็บเกี่ยวของข้าจะสมบูรณ์ยิ่งนัก”
สายตาของจอมเทพป้าหลงเผยประกายชั่วร้าย หยุดมองอยู่ที่ร่างของมังกรทมิฬล้างโลกาชั่วขณะหนึ่ง
เขาไม่สนว่าตอนนี้สถานการณ์จะเป็นเช่นไร เขารู้แค่เพียงว่าสุดท้ายจ้าวเฟิงจะต้องตกอยู่ในเงื้อมมือเขา
……
อีกด้านหนึ่ง ตำหนักรัตติกาลม่วงนำคนสามคนบินไล่ตามมา
“ขั้วอำนาจอื่นคงยังไม่ได้จับจ้าวเฟิงไปแล้วกระมัง!”
ครึ่งก้าวสู่จอมเทพคนหนึ่งค่อนข้างอดรนทนไม่ไหวแล้ว
ตำหนักรัตติกาลม่วงอยู่กลางเขตผาเก่า ห่างจากแถวชายแดนเป็นอย่างยิ่ง ดังนั้นจึงตามมาค่อนข้างช้า
“ไม่นานก่อนหน้านี้ที่เขตเทพสวรรค์ เผ่าพันธุ์วิญญาณและเผ่าเปลวทองเกิดสงครามใหญ่ จ้าวเฟิงโดดเด่นมากบนสนามรบ กระทั่งโจมตีจอมเทพจนล่าถอย!”
เจ้าตำหนักรัตติกาลม่วงที่สวมชุดม่วง อีกทั้งกายอยู่ในหมอกสีม่วงพูดขึ้น
ความจริงแล้ว เขายังได้ข่าวว่าเขตดาราชาดมีเนตรเทพเจ้าดวงที่เก้าปรากฏขึ้น
เรื่องที่ยิ่งอัศจรรย์ยิ่งกว่าคือ ว่ากันว่าผู้ครอบครองเนตรเทพเจ้ามีนามว่าจ้าวเฟิง
เขตดาราชาดและเขตเทพสวรรค์ห่างไกลกันมาก เจ้าตำหนักรัตติกาลม่วงมองว่าทั้งสองไม่น่าจะเป็นคนเดียวกันได้
“เป็นไปได้อย่างไร?”
ครึ่งก้าวสู่จอมเทพคนเมื่อครู่มีอาการตกใจ
จ้าวเฟิงที่ในตอนนั้นยังเป็นปฐมเทพ สามารถต่อกรกับจอมเทพได้แล้ว
“ขั้วอำนาจเล็กๆ พวกนั้น หากลงมือกับจ้าวเฟิงก็มีแต่หาที่ตาย สุดท้ายยังต้องเป็นข้าที่จัดการจบเรื่องทุกอย่าง!”
เจ้าตำหนักรัตติกาลม่วงพูดอย่างไม่ทุกข์ร้อน
เวลาสั้นๆ สามสี่สิบปี จ้าวเฟิงก็พัฒนาจากปฐมเทพมาถึงขั้นที่ต่อกรกับจอมเทพได้ หากพูดว่าในตัวเขาไม่มีความลับ ใครเล่าจะเชื่อ
และเรื่องเขาเบญจดาราในตอนนั้น จ้าวเฟิงก็กักขังสมาชิกตำหนักรัตติกาลม่วงไว้จริงๆ มีเหตุผลนี้อยู่ เจ้าตำหนักรัตติกาลม่วงก็จะบีบบังคับเอาผลประโยชน์จากจ้าวเฟิงได้มหาศาล
…………………………………………


[Go To Next Chapter]( ./318.md)