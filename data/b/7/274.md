##บทที่ 1418: เริ่มสังหาร
“สังหาร!”
ผู้อาวุโสสูงสุดเผ่าเปลวทองคำรามอย่างแค้นเคือง
เปลวไฟสีทองทั่วทั้งฟ้าดินปะทุพวยพุ่งขึ้นทันใด นอกจากจะเพิ่มพลังให้กับสมาชิกเผ่าแล้ว ยังสามารถควบคุมศัตรูได้อีกด้วย ทำให้พวกเขาทุกข์ทรมานราวกับถูกเผาอยู่ในเพลิงโลกันตร์
“รบ!”
ผู้อาวุโสสูงสุดเผ่าพันธุ์วิญญาณพูดเสียงเรียบ
เสี้ยวขณะต่อมา คลื่นน้ำสงบนิ่งแผ่ออกมาจากร่างของเขา กระจายไปยังฟ้าดิน
ทันใดนั้น ความร้อนแผดเผาที่สมาชิกเผ่าพันธุ์วิญญาณได้รับก็ลดลง อีกทั้งยังรู้สึกว่าไอสวรรค์ในฟ้าดินเต็มเปี่ยม สามารถเสริมพลังเทพที่ใช้ไปได้อย่างรวดเร็ว
ส่วนอีกด้านหนึ่ง สมาชิกเผ่าเปลวทองรู้สึกพลังเทพในกายถูกควบคุมอย่างไร้รูปร่าง ไม่สามารถโคจรได้ดั่งใจปรารถนา
“นี่ก็คือความแข็งแกร่งของจอมเทพขั้นสอง!”
จ้าวเฟิงจิตใจตื่นตะลึง
ผู้อาวุโสสูงสุดของทั้งสองเผ่าต่างเป็นจอมเทพขั้นสองทั้งสิ้น
ความคิดหนึ่งของพวกเขาเปลี่ยนแปลงสรรพสิ่งในธรรมชาติ พลังเกินกว่าที่จินตนาการเอาไว้
ครืน!
ฟ้าดินสั่นไหวรุนแรง สามจอมเทพของทั้งสองเผ่าทะยานไปทันใด บินไปยังสนามรบอีกแห่งที่ไกลลิบ
ฉับพลันนั้น รอบด้านมืดหม่น คลื่นพลังเทพที่ชวนให้คนใจสั่นแต่ละระลอกแผ่มา
แน่นอน ตอนนี้ไม่ใช่เวลามาชมการต่อสู้ของจอมเทพ
“ฆ่า!”
เรือรบใหญ่มหึมาของสองฝั่งปะทะเข้าด้วยกัน
เงาร่างมากมายบินมาจากในนั้น ต่างพุ่งสังหารออกมาทันที
และในเรือรบต่างมีสมาชิกที่รับผิดกระตุ้นระบบป้องกันและเปิดอุปกรณ์การโจมตีของเรือรบโดยเฉพาะ
ครืน ตูม ตูม!
กระสุนปืนใหญ่ทรงอานุภาพและแสงพลังเทพจำนวนมากของเรือรบทั้งสองฝั่งตัดสลับกันไปมา
ส่วนบนฟ้า ร่างเงานับไม่ถ้วนกำลังปะทะสังหารกัน
ฟุ่บ!
จ้าวเฟิงคลุมชุดคลุมมิติทันที ร่างกะพริบแล้วหายวับไป
เวลาขณะต่อมา เขาก็ทะลวงเข้าไปในกลุ่มคนเผ่าเปลวทอง
ฟุ่บ ฉึก!
กระบี่เทพรวมศูนย์สะบัดไป เทพโบราณขั้นเจ็ดคนหนึ่งและเทพแท้จริงหลายคนถูกสังหารลงไปทันที
“เป็นจ้าวเฟิง คนคนนี้พลังฝึกตนอยู่ขั้นเก้าสุดยอด พลังไม่ธรรมดานัก หนี!”
คนจำนวนไม่น้อยเห็นจ้าวเฟิงก็รีบหนีทันที
แต่ก็ยังมีคนบางส่วนที่จ้องเขาเขม็ง คล้ายว่ากำลังรอโอกาส
“คนผู้นี้เป็นอันดับหนึ่งของประกาศล่าค่าหัวของเผ่าเรา!”
“เสื้อคลุมบนร่างเขาคือชุดคลุมมิติ อาวุธเทพระดับสุดยอดเชียวนะ!”
เพียงแต่ว่า พลังของจ้าวเฟิงทำให้พวกเขาหวาดระแวงอย่างยิ่ง จึงไม่ลงมือกันชั่วคราว
ว่ากันว่า จ้าวเฟิงช่วยเทพโบราณหยวนเหยาจากเงื้อมมือเทพโบราณหานเยี่ยนและเทพโบราณโม๋อูเพียงลำพัง
ถึงแม้ยากที่จะเชื่อได้ แต่พลังแท้จริงของจ้าวเฟิงไม่ธรรมดาแน่นอน
ขวับ!
ร่างของจ้าวเฟิงกะพริบวูบวาบไปอย่างรวดเร็วในกองทัพภาคพื้นดิน
คนที่พลังฝึกตนค่อนข้างต่ำบางคน ไม่รู้กระทั่งว่าเกิดอะไรขึ้น ก็ถูกจ้าวเฟิงสังหารไปแล้ว
ทางด้านหลัง เทพโบราณหลันหย่วนพ่อลูก อีกทั้งผู้แข็งแกร่งที่รู้จักจ้าวเฟิงเช่นเทพโบราณฝูหลิง ล้วนแต่ตะลึงงันอยู่กับที่เพราะภาพนี้
“เป็นไปได้อย่างไร? ต่อให้เป็นจอมเทพกลับชาติมาเกิด ความก้าวหน้าของระดับพลังฝึกตนก็เทียบเขาไม่ได้!”
เทพโบราณหลันหย่วนหวาดกลัวและจนปัญญา
“คิดไม่ถึงว่าภายในระยะเวลาสั้นๆ เขาจะพัฒนาได้ถึงขั้นนี้!”
เทพโบราณฝูหลิงทอดถอนใจ ถึงแม้เขาคาดเดาไว้นานแล้วว่าในอนาคตจ้าวเฟิงจะไม่ธรรมดาแน่นอน แต่คิดไม่ถึงว่าเขาจะประจักษ์ทุกอย่างได้เร็วถึงเพียงนี้
กายคลุมชุดคลุมมิติ ความเร็วถึงระดับสูงสุด จ้าวเฟิงราวกับเข้าไปอยู่ในดินแดนไร้ซึ่งผู้คน สังหารได้อย่างตามใจ
จ้าวเฟิงในตอนนี้ราวกับเทพแห่งความตาย ทำเอาคนเผ่าเปลวทองหนีถอยอย่างบ้าคลั่ง
“แย่แล้ว ครึ่งก้าวสู่จอมเทพ!”
เทพโบราณคนหนึ่งร้องอย่างตกใจ
ฟุ่บ ฉัวะ!
ไอเย็นน่าหวาดหวั่น แสงสีเทาอ่อนกะพริบวูบไหว เงาน้ำแข็งหิมะสายหนึ่งประชิดไปยังจ้าวเฟิงอย่างรวดเร็ว
“จ้าวเฟิง ตายไปซะ!”
เทพโบราณหานเยี่ยนมีสีหน้าเย็นชา จิตสังหารในดวงตาเย็นเยียบ
เทพโบราณหยวนเหยาที่ต้องตายเป็นแน่แท้ถูกจ้าวเฟิงช่วยไป เรื่องนี้กลายเป็นปมในใจของเทพโบราณหานเยี่ยน หากไม่สังหารจ้าวเฟิง เส้นทางแห่งศาสตร์การต่อสู้ของนางเกรงว่าจะก้าวไปลำบาก
“ฮ่าๆ พวกเจ้าก็ออกมาสนุกเสียหน่อยก็แล้วกัน”
จ้าวเฟิงมองไปยังเทพโบราณหานเยี่ยนแล้วหัวเราะลั่น
ทันใดนั้น!
ร่างเงาหลายคนกระโดดออกมาจากชุดคลุมมิติ
ชายเกล็ดดำที่โอบล้อมไปด้วยเพลิงมังกรสีดำ แผ่กระจายกลิ่นอายภัยพิบัติที่ชวนให้ใจสั่นสะท้านเป็นอย่างยิ่ง
ชายหนุ่มลึกลับงามสง่า ดวงตาสีเงินเข้ม แผ่ระลอกคลื่นมิติที่แข็งแกร่งออกมา
ชายหนุ่มเย็นชาชุดดำที่หน้าตาอึมครึม มีไอมรณะพันรอบ ดวงตาที่ราวกับหุบเหวแห่งความตายทำให้คนหวาดผวา
ชั่วขณะที่ทั้งสามคนนี้ปรากฏตัวขึ้น กลิ่นอายพลังที่แข็งแกร่งจนน่าตกใจของพวกเขาหอบม้วนไปทั่วทุกทิศ
“สามคนนี้เป็นใครกัน?”
“กลิ่นอายสายเลือดแข็งแกร่งยิ่งนัก เนตรมิติ เนตรมรณะ และยังมีสายเลือดบรรพกาลที่น่าหวาดเกรงกลุ่มนี้อีก หรือว่าจะเป็นเผ่าพันธุ์มังกรล้างโลกา...”
สมาชิกเผ่าเปลวทองใกล้ๆ สั่นสะท้านยิ่งนัก
“มีเพิ่มมาอีกคนหนึ่งแล้ว!”
สายตาของเทพโบราณหานเยี่ยนตะลึงไปเล็กน้อย สีหน้าย่ำแย่
ตอนนั้นนางถูกมังกรล้างโลกาและจ้าวคงขัดขวาง ถึงทำให้จ้าวเฟิงและเทพโบราณหยวนเหยาหนีไปได้
ส่วนที่ไกลๆ คนเผ่าพันธุ์วิญญาณก็ตกตะลึงไปด้วยเช่นกัน
“สามคนนี้นี่มันเรื่องอะไรกัน? เป็นผู้แข็งแกร่งที่จ้าวเฟิงคบค้าด้วยตอนออกเดินทางฝึกฝนรึ?”
“เนตรมิติ เนตรมรณะ สวรรค์...มีเผ่าพันธุ์มังกรล้างโลกาด้วย!”
เทพโบราณหลันหย่วนพ่อลูกเนื้อตัวสั่นเทิ้ม
เมื่อนึกถึงตอนนั้นที่พวกเขาตั้งตัวเป็นศัตรูกับจ้าวเฟิง พวกเขาก็รู้สึกว่าตัวเองโชคดีมากจริงๆ ที่ไม่ถูกจ้าวเฟิงฆ่าทิ้งเสีย
“หญิงผู้นี้ เป็นเจ้าอีกแล้ว!”
มังกรล้างโลกาไม่พูดพร่ำทำเพลง โจมตีไปยังเทพโบราณหานเยี่ยนทันใด
จ้าวคงยังคงไปช่วยมังกรล้างโลกาเช่นเดิม ส่วนจ้าวหวางนั้นราวกับเทพแห่งความตาย ไล่สังหารไปอย่างบ้าคลั่ง
“ฮ่าๆ ควรจะให้พวกเจ้าได้แสดงฝีมือเสียหน่อย!”
จ้าวเฟิงยิ้มเล็กน้อย
การก้าวเดินบนเส้นทางแห่งศาสตร์การต่อสู้ จะต้องไปพร้อมกับการสังหาร การสังหารทำให้คนพัฒนาขึ้น ทำให้คนยิ่งแข็งแกร่งขึ้น
“คิดไม่ถึงว่าเจ้าเด็กนี่จะมีผู้ช่วยมากถึงเพียงนี้!”
เผ่าเปลวทองด้านหลัง ผู้อาวุโสชุดผ้าป่านคนหนึ่งพูดเสียงต่ำ
“อาจารย์หลี ท่านมีวิธีหรือไม่?”
ชายฉกรรจ์ร่างสูงใหญ่ที่อยู่ข้างๆ พลันถามขึ้น
ทั้งที่เป็นขั้นเก้าสุดยอดเช่นกัน เขาที่เป็นเผ่าเปลวทอง หลังจากได้เห็นฝีมือของจ้าวเฟิงแล้วก็ไม่มีความมั่นใจเลยสักนิด
“พลังของเด็กนี่อย่างน้อยก็เทียบเคียงได้กับครึ่งก้าวสู่จอมเทพ แต่วิธีนั้นก็ยังพอมี!”
อาจารย์หลีลูบเครา พลางบอกวิธีการของตนกับชายร่างสูงใหญ่คนนั้น
“คนเผ่าเปลวทอง ตามข้าไปจับจ้าวเฟิงแล้วฆ่ามันเสีย!”
ชายร่างสูงใหญ่ร้องเสียงเบา
สมาชิกเผ่าเปลวทองใกล้ๆ ทั้งหลายมีสีหน้าตื่นตะลึง
นับตั้งแต่จ้าวเฟิงช่วยเทพโบราณหยวนเหยาไปได้ อันดับรายชื่อของเขาบนประกาศล่าค่าหัวก็พุ่งขึ้นมาอยู่ในสามอันดับแรก
รางวัลที่ได้รับจากการสังหารจ้าวเฟิง ต่อให้เป็นครึ่งก้าวสู่จอมเทพก็ยังต้องใจเต้นแรง
ถึงแม้รางวัลจะเย้ายวนใจ แต่จ้าวเฟิงพลังแข็งแกร่ง ยิ่งมีชุดคลุมมิติอาวุธเทพระดับสุดยอดประเภทป้องกันนี้ หากคิดจะสังหารเขาก็ไม่ง่ายอย่างแน่นอน
“ทุกคนไม่ต้องกังวล อาจารย์หลีมีแผนรับมือ?”
ชายร่างสูงใหญ่เอ่ยเสริม
ในขณะเดียวกัน อาจารย์หลีก็ก้าวออกมาสามสี่ก้าว
“เป็นอาจารย์หลีจริงๆ ด้วย!”
“ได้ยินมาว่าค่ายกลที่ฐานที่มั่นก่อนหน้านี้ อาจารย์หลีท่านนี้เป็นผู้วาง หลังจากที่ผู้อาวุโสสองเผ่าพันธุ์วิญญาณมาถึงก็ยังไม่กล้าบุ่มบ่ามลงมือ!”
ชื่อเสียงของอาจารย์หลีในเผ่าเปลวทองเห็นได้ว่าโด่งดังเป็นอย่างยิ่ง
ตอนนี้ หากฟังคำบัญชาของอาจารย์หลี เป็นไปได้มากว่าอาจจะสังหารจ้าวเฟิงได้
ด้วยเหตุนี้ เทพแท้จริงและเทพโบราณใกล้ๆ จำนวนไม่น้อยจึงรวมตัวไปยังข้างกายชายร่างสูงใหญ่และอาจารย์หลี
“ฟังคำสั่งของข้า เริ่มวางค่ายกล!”
อาจารย์หลีในชุดผ้าป่านสะบัดมือทั้งสองข้าง
ฟุ่บ ฟุ่บ ฟุ่บ!
ธงค่ายกลสีเขียวแต่ละผืนพุ่งทะยานออกไป จากนั้นก่อเป็นรูปร่างแปลกประหลาด
สมาชิกเผ่าเปลวทองทำตามคำบัญชาของอาจารย์หลี ลงมือควบคุมค่ายกลอย่างรวดเร็ว
“เอ๋?”
จ้าวเฟิงที่กำลังไล่สังหารไปในสนามรบสังเกตถึงความผิดปกติจากฝั่งนั้น
“คิดจะใช้ค่ายกลจัดการข้า?”
ร่างของจ้าวเฟิงขยับไหววูบ บีบเข้าไปใกล้ชายร่างสูงใหญ่และอาจารย์หลีทันที
“ฝันไปเถอะ!”
ชายฉกรรจ์ร่างสูงใหญ่มีใบหน้าแค้นเคือง ในกายพลันปะทุพลังสายเลือดที่แข็งแกร่งเหลือประมาณ
ตอนนี้ค่ายกลยังอยู่ในระหว่างการจัดวาง จะให้จ้าวเฟิงทำลายไม่ได้เด็ดขาด
“หมัดเพลิงสุริยัน!”
หมัดทั้งสองของชายร่างสูงใหญ่เหวี่ยงออกไปทันใด ลูกไฟร้อนระอุลูกหนึ่งแผ่กระจายแสงเพลิงสีทองเจิดจ้า พุ่งโจมตีไปยังจ้าวเฟิง
จ้าวเฟิงไม่เกรงกลัวแม้แต่น้อย กุมกระบี่เทพรวมศูนย์ในมือพลางทะยานออกไป ฟาดฟันไปยังลูกไฟร้อนแรงนั้น
ครืน ตูม!
กระบี่เทพรวมศูนย์แทงเข้าไปในลูกไฟยักษ์ บดขยี้จนมันแหลกละเอียดในชั่วพริบตา
“แข็งแกร่งยิ่งนัก!”
เหงื่อผุดออกมาจากหน้าผากของชายร่างสูงใหญ่
ประมือครั้งแรก เขาก็มั่นใจแล้วว่าตนไม่ใช่คู่มือของจ้าวเฟิง หากไปสู้เพียงลำพัง เป็นไปได้มากว่าอาจจะตายอยู่ที่นี่
“ค่ายกลเพลิงสวรรค์สังหารมาร สำเร็จแล้ว!”
ในตอนนี้เอง เสียงของอาจารย์หลีที่อยู่ด้านหลังแว่วมา
“ดี!”
ชายร่างสูงใหญ่ถอยไปข้างหลัง
“คิดหนีหรือ?”
ร่างของจ้าวเฟิงกะพริบแล้วหายวับไป
“แย่แล้ว!”
สีหน้าชายร่างสูงใหญ่เปลี่ยนไปทันที รู้สึกถึงภัยอันตรายร้ายแรง
เขารีบกระตุ้นร่างกายที่แข็งแกร่ง แสงสีทองบนร่างส่องประกาย แผ่กระจายแรงกดดันวิญญาณที่หนักแน่นออกมา
ฟึ่บ!
จ้าวเฟิงมาปรากฏอยู่ข้างหลังชายร่างสูงใหญ่ทันที กระบี่เทพรวมศูนย์ในมือฟันออกมาอย่างรุนแรง
ฉัวะ ฉึก!
เพียงชั่วพริบตา การป้องกันวิญญาณของชายร่างสูงใหญ่ถูกจ้าวเฟิงฟันออกเป็นรูใหญ่มหึมา
เนื้อและกระดูกสีทองข้างในมีเลือดสีทองแดงสาดกระเซ็นออกมาอย่างน่าสยดสยอง
ในตอนนี้เอง พลังเพลิงมหึมาด้านหลังแผ่พวยพุ่งมา
“ถอยเร็ว เข้าไปกลางค่ายกลเร็วเข้า!”
อาจารย์หลีร้องเรียกชายร่างสูงใหญ่
เห็นเพียงค่ายกลเปลวไฟที่มีคนสิบสองคนควบคุมเคลื่อนมายังจ้าวเฟิงอย่างรวดเร็ว
ตรงกลางของค่ายกลคืออาจารย์หลีขั้นเก้าสุดยอด รอบค่ายกลมีเทพโบราณขั้นแปดสี่คน เทพโบราณขั้นเจ็ดเจ็ดคน
ครืน วู้ม วู้ม!
เหนือค่ายกลมีดาบมหึมาเล่มหนึ่งที่ก่อขึ้นจากเปลวไฟสีทอง มันแผ่กระจายแสงไฟเทพอยู่เป็นพักๆ ยังไม่ทันเข้าใกล้ จ้าวเฟิงก็สัมผัสได้ถึงความร้อนแผดเผา
“ค่ายกลไม่ธรรมดาจริงๆ ด้วย!”
สายตาของจ้าวเฟิงเคร่งเครียด พลังที่ค่ายกลนี้แผ่กระจายออกมา แม้กระทั่งครึ่งก้าวสู่จอมเทพก็ยังต้องใจสั่น
ฟุ่บ!
ชายร่างสูงใหญ่ถอยไปข้างหลังอย่างรวดเร็ว เป้าหมายของเขาก็คือดาบเพลิงมหึมาเล่มนั้น
“เจ้าไม่ต้องกลับไปแล้ว!”
จ้าวเฟิงแค่นเสียงเย็น
วู้ม!
ในตาซ้ายมีพลังดวงตาแผ่ระลอกออกมา พลังเทพรวมศูนย์ก่อตัวเป็นกระบี่เทพรวมศูนย์ขนาดเล็กเล่มหนึ่งทันที
ฟิ้ว!
เสี้ยวขณะต่อมา กระบี่เทพรวมศูนย์ขนาดเล็กพุ่งออกมาจากดวงตาซ้ายของจ้าวเฟิง
ชายตัวสูงใหญ่ใกล้จะเข้าไปในดาบเพลิงมหึมาเต็มที
แต่ทันใดนั้น กระบี่ยาวขนาดเล็กแทงทะลุผ่านกายของเขาไป
อั้ก!
กายเทพและวิญญาณของชายร่างสูงใหญ่ได้รับบาดเจ็บมหาศาล กระอักเลือดออกมาทันที
“ไม่…”
ชายร่างสูงใหญ่ข่มความเจ็บปวด เข้าใกล้ไปค่ายกล
ขอเพียงแค่เข้าไปในค่ายกลได้ เขาก็ยังมีทางรอด
แต่พริบตานั้น กระบี่ยาวสีเงินเข้มขุ่นข้นแทงทะลุหน้าอกของเขา
พลังที่แข็งแกร่งกลุ่มหนึ่งกระจายไปทั่วทุกแห่งในร่างเขาทันใด ทำลายและกัดกินทุกสิ่ง
“เป็นไปได้อย่างไร…”
อาจารย์หลีร้องตกใจ
ชายสูงใหญ่คือขั้นเก้าสุดยอดของเผ่าเปลวทอง อีกทั้งสายเลือดยังเข้มข้นเป็นอย่างมาก พรสวรรค์ล้ำเลิศ วันข้างหน้ามีโอกาสยกระดับขึ้นเป็นจอมเทพ
ชายร่างสูงใหญ่เพียงต้องต้านทานจ้าวเฟิงชั่วครู่ เพื่อเพิ่มโอกาสให้กับค่ายกล
คิดไม่ถึงว่าเขาจะไปไม่กลับ ถูกจ้าวเฟิงสังหารลงอย่างง่ายดาย
…………………………………………………...


[Go To Next Chapter]( ./275.md)