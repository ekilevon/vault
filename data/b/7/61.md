##บทที่ 1205: ควบคุมชุดคลุมมิติ
เสี้ยวขณะนี้ บันไดใต้เท้าเจ้าเฟิงหยุดเคลื่อนถอยหลัง การควบคุมจากแรงดึงดูดมหาศาลบนร่างเขาก็ลดลงไปไม่น้อย
“ไม่…เป็นไปได้อย่างไรกัน?”
ใบหน้าของปฐมเทพคงหยวนตื่นตกใจ ดวงตาทั้งสองเบิกโพลงจนแทบจะหลุดจากเบ้า
“บันไดใต้เท้าเจ้านั่นไม่ขยับแล้ว!”
“ของวิเศษในมือเขามันคืออะไรกัน?”
สายตาของทุกคนที่นั่นมองไปยังจ้าวเฟิงทันที
แต่เดิมการต่อสู้ของจ้าวเฟิงและปฐมเทพคงหยวนก็ยังไม่ตัดสินแพ้ชนะ
ทว่ายามนี้ จู่ๆ ในมือจ้าวเฟิงก็มีหินก้อนใหญ่สีขาวที่แผ่พลังผนึกสะกดทุกสิ่งปรากฏขึ้น ทำให้บันไดหยุดเคลื่อนถอยหลัง แรงดึงดูดลดลง
“นี่มันหินผนึกเทพ!”
เทพแท้จริงขั้นสี่ของแดนศักดิ์สิทธิ์มิติจ้องไปยังหินก้อนใหญ่สีขาวในมือจ้าวเฟิง
ถึงแม้หินก้อนนั้นจะดูธรรมดา ยังไม่ผ่านการเจียระไน แต่พลังแฝงภายในเหมือนกับหินผนึกเทพในตำนานทุกประการ
“หรือว่าคนคนนี้จะเป็นทายาทของเผ่าผนึกเทพ?”
เทพแท้จริงขั้นสี่คนนั้นจิตใจสั่นสะท้าน
ก่อนหน้านี้พวกเขาคิดจะสังหารจ้าวเฟิง หากจ้าวเฟิงเป็นทายาทของเผ่าผนึกเทพจริง เช่นนั้นก็แย่แล้ว
“ลืมไปเสียสนิทเลย นายท่านยังมีหินผนึกเทพ!”
มังกรวารีล้างโลกาฉีกยิ้ม
ตุบ! ตุบ! ตุบ!
ฝีก้าวของจ้าวเฟิงเบาหวิว ทะยานขึ้นไปข้างบนอย่างช้าๆ
ในเสี้ยวขณะนี้ ทุกคนลืมเคลื่อนไปข้างหน้า สายตาของพวกเขาจับจ้องจ้าวเฟิง มองเขาก้าวไปข้างหน้าทีละก้าวๆ
เพราะทุกคนรู้ว่าจ้าวเฟิงคือผู้ชนะ!
ปฐมเทพคงหยวนตะลึงอยู่กับที่ ทุกก้าวของจ้าวเฟิงราวกับเหยียบย่ำลงจิตใจของเขา ทำให้เขาอัปยศอดสูเป็นอย่างยิ่ง
“ไม่เลว!”
บนยอดเขา ผู้อาวุโสร่างโปร่งแสงมองไปยังจ้าวเฟิง ยิ้มพูดอย่างอบอุ่น
ตั้งแต่การทดสอบรอบแรก เขาก็เริ่มสังเกตจ้าวเฟิงแล้ว เพราะความสามารถในการบรรลุเสวียนอ้าวมิติของจ้าวเฟิงไม่เลวเลย
แต่ตอนนี้ ผู้อาวุโสคนนี้เพิ่งจะเข้าใจ จ้าวเฟิงไม่ใช่แค่มีพรสวรรค์ด้านเสวียนอ้าวมิติเท่านั้น ความเข้าใจในเสวียนอ้าวอื่นๆ ก็ไม่ธรรมดาเช่นกัน
จนถึงตอนนี้ เสวียนอ้าวที่จ้าวเฟิงแสดงออกมามีเสวียนอ้าวห้าธาตุ เสวียนอ้าววายุอัสนี เสวียนอ้าวมิติ เพิ่งจะเป็นปฐมเทพก็บรรลุเสวียนอ้าวได้เก้าชนิด เรื่องราวเช่นนี้ไม่เคยมีมาก่อน
ตุบ!
ท่ามกลางสายตาของทุกคน จ้าวเฟิงปีนขึ้นไปยังยอดเขา
ครืน ตูม ตูม!
ทันใดนั้น เขาสีขาวทั้งลูกระเบิดออกเป็นเสี่ยงๆ หายไปในเงามิติเลือนราง
“แพ้แล้ว ข้าแพ้มันแล้ว!”
ถึงในตอนนี้ ปฐมเทพคงหยวนก็ยังไม่อยากยอมรับทุกสิ่ง
ยามที่แย่งชิงของล้ำค่าประเภทมิติ ตัวเขาที่เป็นถึงผู้ถูกเลือกขั้นปฐมเทพแห่งแดนศักดิ์สิทธิ์มิติกลับพ่ายแพ้!
“ปฐมเทพคงหยวน อย่าได้ท้อไป ดูจากหินผนึกเทพที่คนคนนี้ใช้เมื่อครู่ บางทีเขาอาจจะเป็นทายาทของเผ่าผนึกเทพ!”
เทพแท้จริงขั้นสี่แดนศักดิ์สิทธิ์มิติรีบส่งกระแสจิตให้ปฐมเทพคงหยวน
“เป็นเช่นนั้นรึ?”
ปฐมเทพคงหยวนเชื่อครึ่งไม่เชื่อครึ่ง
หากจ้าวเฟิงเป็นชนรุ่นหลังของเผ่าผนึกเทพ เช่นนั้นที่เขาแพ้ให้ก็ไม่นับว่าเสียเปรียบนัก
เผ่าผนึกเทพคือเผ่าพันธุ์บรรพกาลอันดับที่สิบสี่ ปีศาจมากมายในดินแดนเทพรกร้างล้วนถูกเผ่านี้สยบ
อาณาเขตของเผ่าผนึกเทพก็เป็นแดนศักดิ์สิทธิ์เช่นกัน ซึ่งก็คือแดนศักดิ์สิทธิ์ผนึกเทพ
ขวับ!
หลังการหายไปของยอดเขา ทุกคนที่นี่นอกจากจ้าวเฟิงก็ถูกส่งออกไป เพราะการทดสอบของ ‘ชุดคลุมมิติ’ จบสิ้นลงแล้ว
“ผู้อาวุโส ให้สองคนนี้อยู่ที่นี่ได้หรือไม่!”
จ้าวเฟิงรีบพูดขึ้นเมื่อเห็นเสี่ยวหลิงและมังกรวารีล้างโลกาหายไป
ขวับ!
จ้าวเฟิงสะบัดมือ ในท้องฟ้าก็มีรูปของมังกรวารีล้างโลกาและเสี่ยวหลิงปรากฏขึ้น
“ได้ ข้าจะช่วยเจ้า!”
ผู้อาวุโสร่างโปร่งแสงพยักหน้า
เสี้ยวขณะต่อมา มังกรวารีล้างโลกาและเสี่ยวหลิงปรากฏขึ้นในมิติแห่งนี้อีกครั้ง
“ข้างนอกเกิดอะไรขึ้น?”
จ้าวเฟิงถามขึ้นทันที
“พวกข้าเพิ่งออกไปก็ถูกซักถามจากผู้แข็งแกร่งดินแดนศักดิ์สิทธิ์มิติ ข้างนอกบาดเจ็บล้มตายกันนับไม่ถ้วน การต่อสู้ของเทพแท้จริงขั้นห้าและเทพโบราณจบลงแล้ว!”
มังกรวารีล้างโลกาพูดอย่างหวาดหวั่นใจ
โชคดีที่พวกเขากลับมาที่นี่อีกครั้ง มิฉะนั้นก็ไม่รู้เลยจริงๆ ว่าต่อไปแดนศักดิ์สิทธิ์มิติจะทำอะไรกับพวกเขา
“การต่อสู้ของเทพแท้จริงขั้นห้าและเทพโบราณจบลงแล้ว? เช่นนั้นของล้ำค่าที่เหลือเล่า?”
จ้าวเฟิงถามต่อ
“เหลือเพียงแค่เปลวเพลิงสีม่วงกลุ่มนั้นกับกระบี่ยาวสีเงิน!”
มังกรวารีล้างโลกาตอบ
ในตอนนี้ ของล้ำค่าทั้งสี่ชิ้น จ้าวเฟิงได้ชุดคลุมมิติ ส่วนแท่นศิลากำเนิดสวรรค์ ปฐมเทพซือคงแห่งแดนศักดิ์สิทธิ์ชะตาสวรรค์ได้ไป
โลกภายนอกเกิดการต่อสู้ครั้งใหญ่ บาดเจ็บล้มตายสาหัส ผู้แข็งแกร่งไม่น้อยได้ประโยชน์บางอย่างแล้วก็จากไปทันที
“เอาละ เจ้าได้ ‘ชุดคลุมมิติ’ มาแล้ว รีบสยบมันเสียสิ!”
ผู้อาวุโสโปร่งแสงพลันพูดขึ้น
วู้ม วู้ม!
กายของผู้อาวุโสค่อยๆ จางหายไป แต่ชุดคลุมมิติที่เขาคลุมอยู่กลับยิ่งส่องสว่าง ลวดลายบนนั้นสว่างพร่างพราย ลึกซึ้งจนไม่อาจสัมผัสได้
สุดท้าย ร่างของผู้อาวุโสหายไปอย่างสมบูรณ์ ประกายแสงบนชุดคลุมยาวก็ค่อยๆ อับแสงลง ลอยอยู่นิ่งๆ บนอากาศ
จ้าวเฟิงยื่นมือสัมผัสชุดคลุมมิติ
“เมื่อสยบ ‘ชุดคลุมมิติ’ เจ้าก็สามารถออกจากที่นี่ได้!”
ข้อมูลความคิดกลุ่มหนึ่งไหลเข้าไปในหัวของจ้าวเฟิง
“จ้าวเฟิง การร่วมมือสิ้นสุดลงแล้วกระมัง?”
เวลานี้ เสี่ยวหลิงเอ่ยขึ้นก่อน
ท่าทีของเสี่ยวหลิงในตอนนี้ เทียบกับตอนเข้าร่วมกลุ่มกับจ้าวเฟิงแล้วต่างกันราวฟ้ากับเหว
“จบลงแล้ว แต่เจ้าก็ไม่ต้องรีบร้อนออกไปจากที่นี่ คนของแดนศักดิ์สิทธิ์มิติรอเจ้าอยู่ข้างนอก!”
จ้าวเฟิงพูดขึ้นตามตรง
“ขนหางยูงหางหงส์ที่เจ้าเอาไป คืนข้ามาได้แล้วกระมัง!”
เสี่ยวหลิงเห็นจ้าวเฟิงเหมือนจะลืมเรื่องนี้ไปแล้ว จึงรีบเอ่ยปากทวง
จ้าวเฟิงอึ้งไป จากนั้นหยิบเอาขนหางยูงหางหงส์ที่ใช้พลังจนหมดแล้วสามอันออกมา
“อะไรกัน? เจ้า…”
สีหน้าของเสี่ยวหลิงเปลี่ยนไปทันใด ดวงตาทั้งสองเบิกกว้าง แทบจะลุกเป็นไฟ
แต่ว่าผู้อาวุโสสูงสุดเผ่าพันธุ์ยูงหางหงส์ก็ให้นางหาขนหางกลับไปเท่านั้น ไม่ได้เอ่ยถึงข้อต้องการอื่นๆ อีก
อีกทั้งแม้พลังในขนหางยูงหางหงส์จะใช้ไปหมดแล้ว แต่ลวดลายเสวียนอ้าวในหางหงส์ยังคงอยู่ สามารถให้คนในเผ่าพันธุ์สัมผัสถึงพลังเสวียนอ้าวในนั้นได้
เสี่ยวหลิงมองค้อนจ้าวเฟิงแวบหนึ่ง ก่อนหยิบหางหงส์ไป
“คนของแดนศักดิ์สิทธิ์มิติไม่มีทางจากไปง่ายๆ แน่ เจ้าฝึกฝนอยู่ที่นี่ก่อนเถิด เวลาที่นี่ไหลช้ากว่าโลกภายนอกสิบเท่า อีกทั้งยังศึกษาทำความเข้าใจเสวียนอ้าวมิติได้ง่ายเป็นอย่างยิ่ง นับว่าเป็นโชคดีของเจ้า!”
จ้าวเฟิงพูด
เวลาฝึกฝนสิบเท่า ไม่เลวเลยจริงๆ หากเสี่ยวหลิงทะลวงถึงเทพแท้จริงขั้นห้า จะกลายเป็นเทพแท้จริงขั้นห้าที่อายุน้อยที่สุดในเผ่าพันธุ์ยูงหางหงส์ มีตำแหน่งสูงส่ง
วันหนึ่งไม่ช้าก็เร็ว นางจะต้องไปถึงเทพแท้จริงขั้นที่หกหรือเทพโบราณ ถึงตอนนั้นเสี่ยวหลิงก็จะทิ้งหางของตัวเองไว้ แล้วไปยังที่ที่กว้างไกลยิ่งขึ้น
“รีบฟื้นฟูพลังฝึกตนให้เร็วที่สุด!”
จ้าวเฟิงโยนมิติเก็บของให้กับมังกรวารีล้างโลกา
เพราะมังกรวารีล้างโลกาสูญเสียพลังทำลายล้างดั้งเดิมไปมหาศาล พลังฝึกตนลดลงมาก ไม่อาจใช้งานอะไรได้
“ขอรับ นายท่าน!”
มังกรวารีล้างโลกาเผยสีหน้าลิงโลด
ติดตามจ้าวเฟิงมานานถึงเพียงนี้ นิสัยใจคอของมังกรวารีล้างโลกาเปลี่ยนไปมาก
สำหรับมังกรวารีล้างโลกา ความสำเร็จในวันหน้าของจ้าวเฟิงจะต้องล้ำหน้าเขาในช่วงรุ่งโรจน์ กระทั่งล้ำหน้าเทพโบราณด้วย
แค่เพียงเนตรเทพเจ้าดวงที่เก้าของจ้าวเฟิงตื่นขึ้นอย่างสมบูรณ์แบบ ความสำเร็จของเขาก็ไม่อาจประเมินได้เลย เกรงว่าทั่วทั้งดินแดนเทพจะต้องสั่นสะเทือนเพราะเขา
สามารถเป็นพาหนะให้กับคนที่ยิ่งใหญ่เช่นนี้ ก็ไม่นับเป็นความอัปยศอะไร
ฟู่!
จ้าวเฟิงลอยไปยังภูเขามายาที่ไม่มีสิ้นสุด นั่งขัดสมาธิกลางอากาศ
“ชุดคลุมมิติ!”
ทุกครั้งที่เห็นของล้ำค่าชิ้นนี้ จ้าวเฟิงก็ตื่นเต้นอย่างไม่รู้ตัว
“ไม่รู้ว่า ‘ชุดคลุมมิติ’ จะเป็นอาวุธเทพระดับไหน!”
จ้าวเฟิงทอดถอนใจ
จนถึงตอนนี้ อาวุธเทพที่จ้าวเฟิงเคยสัมผัสมาล้วนเป็นอาวุธเทพระดับต่ำทั้งสิ้น
แน่นอน ของวิเศษที่จ้าวเฟิงได้มาจากวังโปร่งแสงก่อนหน้านี้ คุณสมบัติอาจจะถึงขั้นเทพระดับกลาง
วู้ม วู้ม!
จ้าวเฟิงเริ่มควบคุม ‘ชุดคลุมมิติ’
แต่เขาพบว่าขั้นตอนการควบคุมชุดคลุมมิติช่างช้านัก
คิดถึงตอนแรกที่จ้าวเฟิงสยบอาวุธเทพขั้นเทพระดับต่ำ อย่างมากก็แค่หนึ่งถึงสองชั่วยาม
แต่ว่านี่ก็พิสูจน์ถึงระดับขั้นของชุดคลุมมิติได้
เพราะขั้นตอนการควบคุมช้ายิ่งนัก อีกทั้งที่นี่ก็เป็นสถานที่ศักดิ์สิทธิ์สำหรับฝึกฝนที่ดีเลิศ จ้าวเฟิงรีบแบ่งความคิดหลายส่วนไปฝึกฝนด้านอื่นๆ
“ ‘วิชาวายุอัสนีห้าสาย’ ขั้นสิบเอ็ด ห้าธาตุกลับเป็นหนึ่ง! ”
ความคิดของจ้าวเฟิงดำดิ่งเข้าไปในแสงวนพลังเทพ
ในยามนี้ วายุอัสนีห้าธาตุของจ้าวเฟิงรวมเป็นหนึ่ง พลังเปลี่ยนสภาพเป็นพลังเทพห้าธาตุ ดังนั้นแหล่งกำเนิดพลังในกายจึงไม่อาจเรียกว่าแสงวนพลังศักดิ์สิทธิ์ต่อไปได้
ที่ผ่านมา แสงวนพลังศักดิ์สิทธิ์ห้าสีของจ้าวเฟิง ระหว่างสีทั้งห้าจะเว้นช่วงอย่างเห็นได้ชัด แยกกันอย่างชัดเจน
แต่ตอนนี้ พลังวายุอัสนีห้าชนิดในแสงวนพลังศักดิ์สิทธิ์ราวกับผสานเป็นหนึ่งเดียว ดุจจานหยกที่สมบูรณ์แบบ แสงห้าสีบนนั้นโคจรช้าๆ
หลังโคจร ‘วิชาวายุอัสนีห้าสาย’ จ้าวเฟิงเริ่มทำความคุ้นเคยและทำขอบเขตพลังใหม่ให้มั่นคง
ก่อนหน้านี้ เขาเพียงแค่ทะลวงขั้นที่สิบเอ็ดอย่างรีบร้อน กระทั่งยังไม่ทันได้ทำความคุ้นเคยกับพลังใหม่อย่างพลังเทพห้าธาตุด้วยซ้ำ
พลังเทพห้าธาตุ คือพลังแข็งแกร่งที่ผสมผสานพลังวายุอัสนีห้าชนิด แข็งแกร่งกว่าอัสนีเพลิงทำลายล้างหลายเท่านัก
“พลังเทพห้าธาตุเพิ่งจะก่อตัวขึ้น ก็เทียบเท่ากับพลังเทพของเทพแท้จริงขั้นสาม!”
จ้าวเฟิงตื่นเต้นเล็กน้อย
‘วายุอัสนีห้าสาย’ ขั้นสิบเอ็ดและขั้นสิบสอง ไม่เหมือนกับสิบขั้นก่อนเลยสักนิด
สองขั้นนี้นับเป็นโลกมิติส่วนตัว ความเร็วในการก้าวหน้าค่อนข้างสูง ไม่เหมือนสิบขั้นก่อนที่ต้องใช้ทรัพยากรมหาศาล และสิ่งที่ต้องการยิ่งกว่าคือพลังในการบรรลุ
ขณะนี้วายุอัสนีห้าสายของจ้าวเฟิงเพิ่งผสานขั้นแรก เมื่อพลังวายุอัสนีห้าสายผสานกันอย่างสมบูรณ์ ขั้นที่สิบเอ็ดก็จะเสร็จสิ้น
“พลังเทพห้าธาตุ!”
ความคิดของจ้าวเฟิงขยับเล็กน้อย แสงห้าสีกลุ่มหนึ่งทะลักออกมาจากกายของเขา
พลังเทพห้าสีในแต่ละส่วนต้องใช้พลังวายุอัสนีหนึ่งกลุ่ม หรือก็คือจ้าวเฟิงใช้พลังเทพห้าธาตุแล้วสิ้นเปลืองพลังมากกว่าก่อนหน้านี้เกือบห้าเท่า
แต่แสงวนพลังเทพของจ้าวเฟิงเดิมก็ต่างจากคนทั่วไป แข็งแกร่งล้ำลึก พลังมหาศาล จากการพัฒนาไปอย่างช้าๆของขั้นที่สิบเอ็ด พลังเทพห้าธาตุก็แข็งแกร่งขึ้นเรื่อยๆ
เวลาผ่านไปช้าๆ
บนท้องฟ้า กลิ่นอายบนร่างจ้าวเฟิงค่อยๆ เพิ่มสูงขึ้น แสงห้าสีสาดส่อง ท้องฟ้าพร่างพราย
แต่ไม่นานนัก กลิ่นอายที่แข็งแกร่งกลุ่มนี้ก็ไหลกลับเข้าไปในร่าง ทำให้คนมองระดับพลังไม่ออก
“พลังเทพห้าธาตุ ข้าใช้มันได้คุ้นเคยแล้ว!”
มือขวาของจ้าวเฟิงกำแน่น สัมผัสได้ถึงพลังในกายมหาศาล โหมซัดไม่หยุดหย่อน
“หากใช้แสงวนพลังเทพห้าธาตุเป็นรากฐาน รวมกับด้านอื่นๆ เช่นสายเลือดและร่างกาย เมื่อทะลวงขอบเขตเซียนสวรรค์ อย่างน้อยๆ ก็จะสามารถถึงเทพแท้จริงขั้นสาม!”
สำหรับเรื่องนี้ จ้าวเฟิงมั่นใจเป็นอย่างมาก
แต่เขาเพิ่งถึงขั้นปฐมเทพได้ไม่นาน ‘วิชาวายุอัสนีห้าสาย’ และ ‘กายสายฟ้าปฐพีทอง’ ยังมีส่วนที่พัฒนาขึ้นได้
ดังนั้นจ้าวเฟิงวางแผนจะสะสมพลังต่อไป เพิ่มพลังแฝง ตั้งเป้าหมายให้ตัวเองสูงขึ้น
“ผ่านไปหนึ่งเดือน ชุดคลุมมิติก็ควบคุมสำเร็จแล้ว!”
จ้าวเฟิงยิ้มอย่างยินดี
เวลาที่นี่หนึ่งเดือน โลกภายนอกก็เพิ่งผ่านไปสามวันเท่านั้น
“ดูซิว่าชุดคลุมมิติมีความมหัศจรรย์อะไรบ้าง?”
จ้าวเฟิงเผยสีหน้าประหลาดใจ
สติปัญญาของอาวุธเทพชิ้นนี้เหมือนกับมนุษย์อย่างไม่ต้องสงสัย อีกทั้งข้างในยังเป็นมิติส่วนตัว เวลาไหลช้ากว่าข้างนอกสิบเท่า
อาวุธเทพที่แข็งแกร่งเช่นนี้ ไม่รู้ว่าจะสามารถช่วยอะไรจ้าวเฟิงได้บ้าง
………………………………………………


[Go To Next Chapter]( ./62.md)