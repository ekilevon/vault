##บทที่ 1428: ทำลายคำสาป
ด้วยอิทธิพลของแดนศักดิ์สิทธิ์ เผ่าทั้งสองจึงหยุดการสู้รบกัน และตัดสินใจสงบศึก
ส่วนรายละเอียดในการสงบศึก ค่อยปรึกษาหารือรายละเอียดในวันหน้า
“จอมเทพลวี่หยวน ไม่รู้ว่าแดนศักดิ์สิทธิ์มีวิธีทำลาย ‘คำสาปมรณะ’ หรือไม่?”
ผู้อาวุโสเผ่าพันธุ์วิญญาณเรียกจอมเทพลวี่หยวนที่กำลังจะจากไปไว้
เผ่าแม่มดโบราณเป็นเผ่าต้องห้ามลำดับที่สองในรายชื่อหมื่นเผ่าพันธุ์โบราณ เหล่าหมื่นเผ่าพันธุ์โบราณล้วนแต่รับรู้ถึงความน่ากลัวของเคล็ดวิชาเผ่านี้อย่างลึกซึ้ง
ในตอนนี้ ผู้อาวุโสที่สองตกอยู่ภายใต้คำสาปมรณะ ถึงแม้เผ่าพันธุ์วิญญาณมีวิธีกดมันเอาไว้ชั่วคราว แต่ไม่สามารถกำจัดให้หมดไปได้โดยสิ้นเชิง
พูดได้ว่าผู้อาวุโสที่สองมีชีวิตรอดไปได้ แต่ระดับพลังและพลังแท้จริงในแต่ละด้านจะค่อยๆ ถดถอยไป
“คำสาปมรณะ!”
จอมเทพลวี่หยวนเพ่งสายตา ดวงตาสีมรกตจับจ้องผู้อาวุโสที่สอง
ในขณะนี้เอง พลังชีวิตที่บริสุทธิ์หลั่งไหลเข้าไปในร่างผู้อาวุโสที่สอง
ผู้อาวุโสที่สองรู้สึกได้ว่าบาดแผลเล็กน้อยบนกายเทพได้รับการรักษาทันที แม้กระทั่งอาการบาดเจ็บสาหัสยังฟื้นฟูอย่างรวดเร็ว
ในเวลาเดียวกัน ความเร็วในการกัดกร่อนของคำสาปมรณะเชื่องช้าลงไปทันใด
ทันใดนั้น จอมเทพลวี่หยวนก็หยุดโคจรเนตรชีวิต
“ช่วยอะไรไม่ได้!”
จอมเทพลวี่หยวนส่ายศีรษะพลางเอ่ย
ผู้นำระดับสูงทั้งหลายของเผ่าพันธุ์วิญญาณหมดหวังกันเล็กน้อย ถึงแม้พวกเขาจะคาดเดาแบบนี้ไว้แล้ว
“ถ้าหากนายท่าน ‘ผู้ครอบครองเนตรชีวิต’ ยื่นมือเข้ามาช่วย ย่อมถอนคำสาปมรณะได้แน่ บางทีราชาเทพคนอื่นก็อาจจะทำได้...”
จอมเทพลวี่หยวนเอ่ยสำทับ
“ท่านผู้ครอบครองเนตรชีวิต!”
สีหน้าสมาชิกจำนวนมากในเผ่าพันธุ์วิญญาณตื่นตะลึงเล็กน้อย ฉายแววคาดหวัง
ท่านผู้ครอบครองเนตรชีวิต เป็นถึงผู้มีเนตรเทพแห่งชีวิต หนึ่งในนายเหนือหัวของดินแดนเทพรกร้าง เมื่อบอกว่าเขามีวิธีกำจัดคำสาปมรณะ ทุกคนจึงเชื่อหมดใจ
แต่ท่านผู้ครอบครองเนตรชีวิตจะอยู่ที่แดนศักดิ์สิทธิ์ชีวิตหรือไม่ พวกเขาก็สุดจะรู้ได้ ยิ่งไม่ต้องพูดเรื่องค่าตอบแทนที่มากพอจะดึงดูดใจนายเหนือหัวผู้หนึ่งเลย
“หึๆ!”
ฝั่งผู้อาวุโสสูงสุดเผ่าเปลวทองหัวเราะเยาะหยันน้อยๆ
เผ่าเปลวทองสูญเสียจอมเทพไปคนหนึ่ง ถึงแม้ผู้อาวุโสที่สองของเผ่าพันธุ์วิญญาณจะไม่ตาย แต่ก็น่าจะสูญเสียศักยภาพ และต้องทนทุกข์ทรมานจากคำสาปด้วย
สงครามระหว่างทั้งสองเผ่าจบลงด้วยชัยชนะของเผ่าพันธุ์วิญญาณ
เมื่อศึกใหญ่สิ้นสุดลง จึงเข้าสู่ช่วงพักฟื้น
ควันหลงการต่อสู้ระหว่างสองเผ่าส่งผลกระทบในวงกว้าง ความเสียหายและการล้มตายที่เกิดขึ้นเป็นจำนวนนับไม่ถ้วน
อย่างแรก เผ่าพันธุ์วิญญาณจะต้องจัดการขั้วอำนาจในพื้นที่ปกครองใหม่
นอกจากนั้น เมื่อเผ่าพันธุ์วิญญาณได้พื้นที่ครึ่งหนึ่งของเผ่าเปลวทองมา ยังต้องดูแลขั้วอำนาจในพื้นที่นี้ และทำการจัดระเบียบใหม่
ในตอนที่สองเผ่าจัดแจงทุกอย่างอยู่นั้น คนที่มีฝีมือโดดเด่น ทำผลงานได้ดีในสงคราม ก็มีชื่อเสียงโด่งดังไปทั่ว
ในหมู่คนเหล่านั้นมีจำนวนไม่น้อยเคยไร้ชื่อเสียง ก็โด่งดังขึ้นมาในสนามรบ
และยิ่งมีคนที่บรรลุและทะลวงผ่านขั้นรวดเร็วเพราะโอกาสบางอย่าง
แต่คนที่มีชื่อเสียงที่สุดเห็นจะเป็นจ้าวเฟิง
เขาสังหารผู้นำระดับสูงของเผ่าเปลวทองมากมาย สังหารครึ่งก้าวสู่จอมเทพที่แข็งแกร่งที่สุด เอาชนะจอมเทพหั่วอวิ๋น และพลิกสถานการณ์ศึก
เกียรติยศทั้งหมดเหล่านี้ ล้วนเกิดขึ้นได้ยากเย็นยิ่ง
ยิ่งไปกว่านั้น จ้าวเฟิงยังได้รับเกียรติยศทั้งหมดเป็นของตนเอง
บวกกับคุณูปการต่างๆ ของจ้าวเฟิงก่อนนี้ ทำให้เขากลายเป็นหนึ่งในคนที่ถูกจับตามองที่สุดในเขตเทพสวรรค์
และไหนจะยังมีท่าทางและรูปลักษณ์ของเขา จึงยิ่งกลายเป็นเทพบุตรในใจหญิงสาวทั้งหลายของเขตเทพสวรรค์
ตอนที่เพิ่งกลับถึงเผ่าพันธุ์วิญญาณ สตรีชุดม่วงผู้มีวงหน้างดงามสูงส่งออกมารอต้อนรับเขา
“พี่เฟิง ท่านกลับมาแล้ว!”
จ้าวหยูเฟยยิ้มหวาน แววตาฉายความรู้สึกลึกซึ้งที่มีต่ออีกฝ่าย ก่อนที่ร่างบางจะโผเข้ากอดเขา
อันที่จริง จ้าวเฟิงกลับมาถึงเผ่าพันธุ์วิญญาณนานแล้ว แต่คนทั้งสองไม่ได้พบหน้ากันเลย
จ้าวเฟิงใจเต้นแรงอย่างประหลาดเมื่อรู้สึกได้ถึงร่างอุ่นนุ่มนิ่มในอ้อมกอด ระบายยิ้มออกมาน้อยๆ
จากนั้นคนทั้งสองจึงมายังที่พักของจ้าวเฟิง
“หยูเฟย คิดไม่ถึงเลยว่าเจ้าจะได้ครอบครองมรดกของเผ่าเทพสงครามในหมื่นเผ่าพันธุ์โบราณ!”
จ้าวเฟิงยินดีอย่างยิ่ง
ถึงจะไม่รู้ว่ามรดกที่จ้าวหยูเฟยครอบครองเป็นอย่างไรกันแน่ แต่เวลาหลายสิบปีมานี้ จ้าวหยูเฟยทะลวงขึ้นเป็นขั้นแปดสุดยอดจากเทพโบราณขั้นเจ็ด แถมยังเข้าใกล้ขั้นเก้ามากแล้ว
จากนั้น จ้าวเฟิงจึงได้รู้ว่าจ้าวหยูเฟยไม่เพียงแต่ได้ครอบครองมรดกวิชาจากเผ่าเทพสงคราม แต่ยังได้ครอบครอง ‘อาณาจักรเทพ’ แห่งหนึ่งของเผ่านั้นด้วย เมื่อฝึกฝนเคล็ดวิชา บรรลุเสวียนอ้าว เพิ่มพลังฝึกตนในนั้น จะได้ผลมากโดยลงแรงน้อย
แน่นอนว่าการฝึกฝนในอาณาจักรเทพก็เหมือนชุดคลุมมิติ ระยะเวลาในการฝึกเพิ่มมากขึ้น
นอกเหนือจากนี้ จ้าวหยูเฟยยังได้รับทรัพยากรที่ช่วยในการรับรู้และเพิ่มระดับพลังไม่น้อย
......
หนึ่งเดือนหลังจบสงคราม ทุกอย่างในเผ่าพันธุ์วิญญาณก็กลับคืนสู่สภาพเดิม
ทางฝั่งเผ่าพันธุ์วิญญาณยังให้รางวัลและชื่นชมคนที่ทำผลงานได้ดีในสนามรบต่อหน้าคนทั้งเผ่า
และผลงานของจ้าวเฟิงก็ได้รับการประกาศด้วยในตอนสุดท้ายตามที่คาดกันเอาไว้
“จ้าวเฟิง ในสงครามของสองเผ่าครั้งนี้ เจ้าสังหารครึ่งก้าวสู่จอมเทพไปสิบสอง ในนั้นมีผู้อาวุโสจินจากเผ่าเปลวทองและครึ่งก้าวสู่จอมเทพที่แข็งแกร่งหลายคน ทั้งยังเข้าร่วมต่อกรจอมเทพอวิ๋นหั่ว แล้วเอาชนะได้ด้วยตัวคนเดียว ท้ายที่สุดตอนไล่ล่าสังหาร ยังทำผลงานโดดเด่น เข้าขวางจอมเทพหั่วอวิ๋นจนอีกฝ่ายตายลงไป...”
หลังจากผู้อาวุโสที่สองประกาศจบ เขาก็ตื่นตะลึงในใจน้อยๆ
อันที่จริง จ้าวเฟิงยังสังหารเทพโบราณขั้นเก้า ขั้นแปดสุดยอด แล้วยังทำลายจุดยุทธศาสตร์สำคัญ แต่เพราะผลงานมากจนเกินไป จึงพูดได้แต่ใจความสำคัญ
สมาชิกจำนวนมากรอบบริเวณจ้องจ้าวเฟิง แววตาเคารพนับถือเจือความริษยาอยู่ด้วย
เพราะรางวัลของจ้าวเฟิงทำให้เขาเลื่อนขึ้นเป็นผู้อาวุโส ทั้งยังได้โอกาสและสิทธิต่างๆ รวมทั้งทรัพยากรล้ำค่าและของบรรณาการจำนวนมาก
ตอนเริ่มแรก จ้าวเฟิงไม่ใส่ใจของบรรณาการและรางวัลมากนัก
แต่เมื่อสู้รบไปศึกหนึ่ง ของบรรณาการและสินสงครามที่จ้าวเฟิงเก็บสะสมไว้ กลับดึงดูดให้เขาให้ความสำคัญ
สังหารครึ่งก้าวสู่จอมเทพสิบสองคน อาวุธเทพชั้นยอดที่จ้าวเฟิงได้ครอบครองมีจำนวนกว่าสิบชิ้น อาวุธเทพระดับสูงยิ่งมีมากมาย และยังมีทรัพยากร โอสถวิเศษ และสมบัติแปลกประหลาดจำนวนมาก แทบจะกองอยู่เต็มมิติเก็บของของจ้าวเฟิง
ดีที่จ้าวเฟิงมีมังกรทมิฬล้างโลกาและกำลังคนในห้วงฝันบรรพกาล จึงจัดการทรัพยากรที่ไร้ประโยชน์ทั้งหมดไปได้
หลังจากจัดการเรื่องทั้งหมดแล้ว จ้าวเฟิงจึงเริ่มปิดด่านฝึกตน
ในศึกใหญ่ครั้งนี้ จ้าวเฟิงทำทุกอย่างสุดความสามารถ ปะทะกับจอมเทพโดยลำพัง ได้รับผลประโยชน์มาเป็นจำนวนมาก
เมื่อกินทรัพยากรฝึกตนหลายอย่างลงไปแล้ว จ้าวเฟิงก็เข้าสู่สภาวะฝึกฝน
ด้วยเพราะใช้กฎเกณฑ์เวลาไปหลายครั้ง ความเข้าใจในเรื่องเวลาจึงลึกซึ้งมากขึ้น จนเสวียนอ้าวเวลาแตะขั้นแปด
เสวียนอ้าวที่เหลือเพิ่มขึ้นไม่น้อย มีเพียงเสวียนอ้าวมิติเท่านั้นที่ยังหยุดอยู่ที่ขั้นแปดสุดยอด
“ดูแล้วจะทำให้เสวียนอ้าวไปถึงขั้นเก้าสมบูรณ์ก็ไม่ง่ายเลย!”
จ้าวเฟิงก็ไม่ได้รีบร้อนพัฒนามากนัก
ถึงจะบอกว่าไม่ง่าย แต่ก็ใกล้ไปแตะเสวียนอ้าวมิติขั้นเก้ามากแล้ว
ทันทีที่ไปถึงขั้นเก้า จะเรียกจ้าวเฟิงได้ว่า ‘ครึ่งก้าวสู่จอมเทพ’
ในขณะเดียวกับที่ฝึกฝนเสวียนอ้าว จ้าวเฟิงยังทำความเข้าใจในเคล็ดวิชารวมศูนย์ เพื่อศึกษาวิชาดวงตาที่สมบูรณ์
“หืม? พลังดั้งเดิมของข้าเหมือนจะบริสุทธิ์มากขึ้น!”
จ้าวเฟิงรู้สึกว่าพลังดั้งเดิมในดวงตาเทพเจ้าบริสุทธิ์กว่าที่ผ่านมา
ห้วงความคิดดำดิ่งเข้าไปมิติเนตรเทพเจ้า ลูกกลมสีเงินมายากำลังหมุนโคจร
แต่จ้าวเฟิงกลับพบข้อสงสัยหนึ่ง
เขาจำได้ว่าลวดลายเนตรบนลูกแสงสีเงินมายา แต่เดิมก็เปล่งแสงสว่างบริสุทธิ์เท่านั้น
แต่ในยามนี้ ลวดลายนั้นกลับเหมือนกับที่อื่นๆ ถูกย้อมด้วยสีมายาดุจความฝัน และเปล่งแสงเจิดจ้าผิดปกติ
สีมายาแทบจะอาบทั่วลวดลายเนตร เหลือเพียงเส้นเล็กๆ สุดท้ายเท่านั้นที่ยังเป็นสีเดิม
“นี่มันแสดงให้เห็นอะไรกันแน่?”
ในใจจ้าวเฟิงค่อนข้างสงสัยและรอคอย
ความสามารถของดวงตาเทพเจ้า เรียกได้ว่าต่อต้านลิตสวรรค์ยิ่งนัก
โดยเฉพาะการใช้พลังดั้งเดิม คิดไม่ถึงว่าจะสามารถ ‘แปรฝันให้เป็นจริง’ ทำสิ่งที่เป็นไปไม่ได้ให้เป็นไปได้
“ข้าต้องศึกษาวิธีการใช้พลังดั้งเดิมของดวงตาเทพเจ้าสักหน่อย!”
ทันใดนั้น จ้าวเฟิงจึงนึกถึงหนูทดลองที่ดีเยี่ยมได้
ในวันนี้ จ้าวเฟิงจึงไปหาผู้อาวุโสที่สอง
“ไม่ทราบว่าคำสาปมรณะในร่างผู้อาวุโสที่สองเป็นอย่างไรบ้าง?”
จ้าวเฟิงถามด้วยความห่วงใย
“เฮ้อ ถึงแม้จะกดเอาไว้ชั่วคราว แต่จนสุดท้ายแล้วก็ทำอะไรไม่ได้!”
ผู้อาวุโสที่สองเอ่ยพลางทอดถอนใจ
เขาไม่จำเป็นต้องปกปิดเรื่องนี้กับจ้าวเฟิง
“ใช่แล้ว ผ่านไปอีกช่วงหนึ่ง ‘ลานแลกเปลี่ยนซื้อขายอาณาจักรเทพ’ ของดินแดนเทพรกร้างจะจัดงานประมูลครั้งใหญ่ขึ้น ถ้าหากเจ้าสนใจละก็ ถึงตอนนั้นจะไปดูก็ได้!”
เหมือนว่าผู้อาวุโสที่สองจะนึกอะไรออก จึงเอ่ยในทันที
ลานแลกเปลี่ยนซื้อขายอาณาจักรเทพ?
จ้าวเฟิงเพิ่งเคยได้ยินเป็นครั้งแรก แต่เขาก็ไม่ได้ถามมากนัก ที่เขามาหาอีกฝ่ายเป็นเพราะมีเรื่องอื่น
“ผู้อาวุโสสอง ให้ข้าดูคำสาปมรณะในร่างท่านได้หรือไม่?”
จ้าวเฟิงเปลี่ยนเรื่อง
เป้าหมายของเขาก็คือใช้คำสาปมรณะเพื่อทดสอบ
และเขาเองก็สามารถใช้โอกาสนี้ทำความเข้าใจในคำสาปมรณะด้วย!
“เจ้ามีวิธีจัดการคำสาปมรณะ?”
สีหน้าผู้อาวุโสที่สองตื่นตะลึง ดวงตาจับจ้องจ้าวเฟิง
เมื่อจ้าวเฟิงเอ่ยถึงสิ่งนี้อย่างไร้ที่มาที่ไป เขาย่อมนึกได้แค่สิ่งนี้
แต่เมื่อตนเองครุ่นคิดดู เขาก็รู้สึกว่าเป็นไปไม่ได้
“สารภาพตามตรง ในอดีตผู้เยาว์เองก็เคยประสบกับคำสาปนี้เช่นกัน ต่อมาเปลี่ยนร่างถือกำเนิดใหม่ ถึงหลุดพ้นจากคำสาปมาได้ ถึงจะบอกแบบนั้น แต่ผู้เยาว์เองก็เข้าใจเรื่องนี้พอควรเช่นกัน!”
จ้าวเฟิงหัวเราะน้อยๆ
ผู้อาวุโสที่สองได้ยินว่าจ้าวเฟิงเคยโดนคำสาปมรณะมาก่อน สีหน้ายิ่งฉายแววตื่นเต้น แล้วจึงกลับมานิ่งสงบลง
เปลี่ยนร่างถือกำเนิดใหม่ไม่ถือว่าเป็นวิธีการที่ดี ผู้อาวุโสจึงไม่ใช้มัน
“ดี งั้นให้เจ้าลองดูก่อนแล้วกัน!”
ผู้อาวุโสที่สองตอบตกลง
จ้าวเฟิงเคยตกอยู่ในคำสาปมรณะ จึงมีความเข้าใจอยู่พอประมาณ
และผู้อาวุโสที่สองเองก็มีความหวังเสี้ยวหนึ่ง
ภายในห้องลับ ผู้อาวุโสที่สองนั่งขัดสมาธิลง
จ้าวเฟิงโคจรดวงตาซ้าย มองทะลุผ่านกายเทพส่วนหนึ่งของผู้อาวุโสที่สองทั้งหมด
‘สายเลือดดวงตาของเจ้าเด็กนี่มีประวัติความเป็นมาอย่างไรกันแน่?’
ผู้อาวุโสที่สองรู้สึกได้ถึงกลิ่นอายเลือนรางในดวงตาซ้ายจ้าวเฟิง จึงอดขบคิดไม่ได้
ส่วนจ้าวเฟิงเอาแต่จดจ่อสังเกตคำสาปมรณะในร่างผู้อาวุโสที่สอง
เห็นแต่เส้นสีดำเปล่งแสงโลหิตที่เล็กจนสังเกตไม่เจอกระจายไปทั่วร่าง
ในเวลาเดียวกัน จ้าวเฟิงยังเห็นพลังที่หนาและแข็งแกร่งผิดปกติกำลังกดเส้นสีดำเอาไว้ เพื่อกั้นขวางการกัดกินของมัน
‘ไม่รู้ว่าพลังดวงตาเทพเจ้าของข้าจะมีผลต่อคำสาปมรณะหรือไม่!’
จ้าวเฟิงตื่นเต้นยิ่ง
ความน่ากลัวของคำสาปมรณะ ถึงจะเป็นเผ่าพันธุ์ลำดับแรกในหมื่นเผ่าพันธุ์โบราณก็ยังหวาดเกรง วิธีแก้ไขคำสาปนี้มีน้อยนักและยุ่งยากมาก
ดวงตาซ้ายของจ้าวเฟิงจ้องบนเส้นสีดำส่วนหนึ่งในร่างผู้อาวุโสที่สอง
เส้นแสงสีดำดังกล่าวเล็กบางมาก ถ้าหากไม่ใช่ดวงตาเทพเจ้าของจ้าวเฟิง คนอื่นๆ ก็เกรงว่าจะมองไม่ออก
“หายไป...หายไป!”
จ้าวเฟิงกระตุ้นพลังดั้งเดิม ในใจมีเพียงแค่ความคิดนี้เท่านั้น
วู้ม!
ในมิติดวงตาเทพเจ้า ลูกกลมสีเงินมายาพลันสั่นไหว หมอกแสงดุจความฝันแทรกซึมเข้าไปในความว่างเปล่า
ทันใดนั้นเอง ในตำแหน่งที่จ้าวเฟิงจดจ้อง เส้นแสงสีดำที่ไม่ทราบจำนวนถูกสีสันมายาชั้นหนึ่งเข้าปกคลุม
วินาทีต่อมา เส้นแสงสีดำที่เล็กบางหายวับไปส่วนหนึ่ง
จากนั้น เส้นแสงสีดำก็หายไปมากขึ้น แต่พลังดั้งเดิมในดวงตาเทพเจ้าของจ้าวเฟิงก็ลดลงไปอย่างรวดเร็วด้วยเช่นกัน
แต่เมื่อเทียบกับเส้นแสงดำในนับไม่ถ้วนในกายผู้อาวุโส พลังส่วนที่หายไปนั้นก็ไม่ใช่เรื่องใหญ่อะไร
แต่ในฐานะจอมเทพ ผู้อาวุโสที่สองย่อมรับรู้การเปลี่ยนแปลงทุกอณูของร่างกายชัดเจนที่สุด
ในตอนที่เขารู้สึกว่าส่วนเล็กๆ ในร่างเบาสบาย มีกระแสชีวิตมากขึ้น ดวงตาผู้อาวุโสที่สองก็พลันสว่างวาบขึ้นมา
.............................


[Go To Next Chapter]( ./285.md)