##บทที่ 1491: สังหารอย่างบ้าคลั่ง
ทั่วทั้งฟ้าดินสั่นไหว จิตสังหารมหาศาลโจมตีไปยังจ้าวเฟิงจากทั่วทุกทิศ
“ไว้ชีวิตพวกเจ้าหลายต่อหลายครั้งแล้ว แต่กลับไม่รู้จักประมาณตน เดินมาหาความตายเอง!”
จ้าวเฟิงค่อนข้างเฉยชาที่ต้องเผชิญหน้ากับการโจมตีพวกนี้ เพียงแค่เผยสีหน้าเอือมระอาเท่านั้น
“หลุมอัสนี!”
จ้าวเฟิงกระตุ้นพลังบริสุทธิ์และพลังอัสนี ก่อเป็นหลุมอัสนีดำมืดรอบกาย
คุณสมบัติการสูบกินของพลังบริสุทธิ์โดดเด่นกว่าพลังรวมศูนย์ ด้วยเหตุนี้เมื่อเอามาใช้เป็นวิชาป้องกัน พลังป้องกันจะยกระดับขึ้นเล็กน้อย
ครืน บึ้ม~
การโจมตีมืดฟ้ามัวดินบดขยี้มา
จ้าวเฟิงสัมผัสได้ถึงการโจมตีพลังเทพแข็งแกร่งทั่วทุกทิศจากจุดลึกในหลุมอัสนี
แต่เขาเชื่อมั่นในเคล็ดวิชาป้องกันของตัวเอง
ฟู่~
หมอกควันสลายไป ใจกลางการระเบิดที่ปั่นป่วนมีหลุมอัสนีดำมืดปรากฏขึ้น บนนั้นมีจุดเสียหายเล็กบางมากมาย
จอมเทพของตำหนักอาทิตย์พิสุทธิ์และเขาคลื่นเงามองเห็นจ้าวเฟิงอยู่ข้างในโดยไม่บาดเจ็บแม้แต่น้อยผ่านรอยแตกพวกนี้
“เป็นไปได้อย่างไร ขนาดนี้ยังทำอะไรมันไม่ได้?”
เจ้าเขาคลื่นเงาตื่นตะลึง
ครั้งนี้เป็นการผสานกระบวนไร้เทียมทานจากจอมเทพถึงหกคน หนึ่งในนั้นมีจอมเทพขั้นสองรวมอยู่สามคน แต่ก็ยังคงทำอะไรจ้าวเฟิงไม่ได้
“นี่คือเคล็ดวิชาป้องกันรักษาชีวิตของเจ้านั่น น่าจะใช้ติดๆ กันไม่ได้!”
จอมเทพอวิ๋นเยวี่ยคาดเดา
ทุกอย่างนี้ค่อนข้างผิดปกติ ดังนั้นนางจึงอธิบายได้เพียงเช่นนี้ หลุมดำรวมศูนย์คือวิชารักษาชีวิตของจ้าวเฟิง ไม่สามารถสำแดงติดๆ กันได้ บางทีอาจจะมีผลกระทบข้างเคียง
“จ้าวหวาง คิดไม่ถึงว่าเจ้าแฝงตัวเข้ามาก็เพื่อจะชิงของของตำหนักอาทิตย์พิสุทธิ์!”
เจ้าตำหนักอาทิตย์พิสุทธิ์คำรามออกมาอย่างเด็ดเดี่ยวผึ่งผาย
“นี่คือมรดกที่เผ่าทำนุฟ้าทิ้งเอาไว้ ไม่เกี่ยวอะไรกับพวกเจ้าตำหนักอาทิตย์พิสุทธิ์ แล้วจะพูดว่าช่วงชิงได้อย่างไร?”
จ้าวเฟิงหัวเราะเสียงเย็น
นอกเสียจากราชาเทพที่ทิ้งมรดกไว้จะมีความสัมพันธ์กับตำหนักอาทิตย์พิสุทธิ์
แต่เห็นได้ชัดว่า ผู้แข็งแกร่งเผ่าทำนุฟ้าที่อยู่ในอันดับหกของรายชื่อหมื่นเผ่าพันธุ์โบราณไม่ได้มีความสัมพันธ์อะไรกับตำหนักอาทิตย์พิสุทธิ์
เจ้าเขาคลื่นเงาหัวเราะเหยียดหยันในใจ ตำหนักอาทิตย์พิสุทธิ์มองว่าของล้ำค่าเผ่าทำนุฟ้าเป็นของพวกเขาไปจริงๆ แล้วหรืออย่างไร
แต่ต่อหน้า เจ้าเขาคลื่นเงาก็ยังส่งกระแสจิตให้กับเจ้าตำหนักอาทิตย์พิสุทธิ์ “หากปล่อยให้เจ้าเด็กนี่เอาของล้ำค่าไปเช่นนี้ วันหน้าตำหนักอาทิตย์พิสุทธิ์จะไปมีหน้าอะไรในเขตปราการหยั่งรู้อีก!”
เจ้าเขาคลื่นเงาเฝ้าปรารถนาของล้ำค่าเผ่าทำนุฟ้ายิ่งกว่า
เขาวางแผนอย่างละเอียดรอบคอบเพื่อชิงของล้ำค่า และยังจ่ายค่าตอบแทนเชิญจอมเทพอวิ๋นเยวี่ยไปมหาศาล
ตอนนี้เขาคลื่นเงายังสูญเสียจอมเทพไปคนหนึ่งด้วย หากไม่ได้ผลเก็บเกี่ยวอะไรสักอย่างจะต้องตกต่ำไปเช่นนี้แน่นอน
“จ้าวหวาง เจ้ามีชีวิตรอดออกมา ท่าทางคงจะได้ของล้ำค่าข้างในมาแล้ว หากเจ้ายอมแบ่งออกมาส่วนหนึ่ง ตำหนักอาทิตย์พิสุทธิ์จะไม่สืบสาวราวเรื่องอีก!”
เจ้าตำหนักอาทิตย์พิสุทธิ์ย่อมไม่เต้นไปตามเขาคลื่นเงา ถอยออกมาก้าวหนึ่งแล้วยื่นข้อเสนอนี้ออกไป
ขอเพียงแค่ตำหนักอาทิตย์พิสุทธิ์ได้ของล้ำค่ามาบางส่วนก็จะไม่มีปัญหาเรื่องศักดิ์ศรีแล้ว
อีกทั้งพลังที่จ้าวเฟิงแสดงออกมาแข็งแกร่งมาก ภูมิหลังก็ไม่ธรรมดา พวกเขาไม่อยากล่วงเกิน
“อะไร? เจ้าพวกไม่ได้เรื่อง!”
สีหน้าของเจ้าเขาคลื่นเงาเปลี่ยนไปทันที นึกไม่ถึงว่าตำหนักอาทิตย์พิสุทธิ์จะขอสงบศึกเองอย่างนั้น
สีหน้าของจอมเทพอวิ๋นเยวี่ยก็เคร่งเครียดไปเช่นกัน หากจ้าวเฟิงและตำหนักอาทิตย์พิสุทธิ์สงบศึกกัน พวกเขาก็จะตกอยู่ในอันตราย
“นี่คือสิ่งที่ข้าได้มาจากความสามารถของตัวเอง ไม่จำเป็นต้องมอบให้พวกเจ้า อีกทั้งข้าก็ไม่อาจมอบมันให้ได้!”
จ้าวเฟิงปฏิเสธเด็ดขาด
หากตำหนักอาทิตย์พิสุทธิ์จะเอาของล้ำค่าหรือทรัพยากรอื่น บางทีเขาอาจจะสนองอีกฝ่ายได้
แต่มรดกเผาทำนุฟ้า จ้าวเฟิงไม่อาจมอบไปได้
‘ตำราเทพบริสุทธิ์’ เป็นของตำราเทพสูงสุด ไม่อาจส่งมอบให้กับคนอื่น
พลังบริสุทธิ์ทรงพลังเกินไป หากมอบไปแล้วตำหนักอาทิตย์พิสุทธิ์กลับคำ ใช้พลังกลุ่มนี้จัดการเขา เขาก็จะเสียเปรียบอย่างมาก
อีกทั้งจ้าวเฟิงก็ค่อนข้างต้องการพลังบริสุทธิ์กลุ่มนี้ มันสามารถเป็นได้ทั้งหนึ่งในไพ่ตายของเขาและยังเอามาใช้ในการฝึกฝน ช่วยเพิ่มความเร็วในการฝึกได้อีกด้วย
“สหายจ้าว เหตุใดจึงทำเช่นนี้!”
อ๋าวหงกวงทอดถอนจ เขาก็ไม่อยากเป็นศัตรูกับจ้าวเฟิง
ขอเพียงแค่จ้าวเฟิงมอบมรดกออกมาบางส่วน ทั้งสองฝั่งก็จะเปลี่ยนจากศัตรูเป็นมิตร และศัตรูคู่อาฆาตขั้วอำนาจเขาคลื่นเงาก็จะสูญเสียสาหัส
“ฮี่ๆ ตำหนักอาทิตย์พิสุทธิ์ช่างไร้ความสามารถเสียจริง ไม่กล้าชิงของของตัวเองกลับมา ยอมเสียเปรียบเจรจาสงบศึกก็ยังโดนปฏิเสธ!”
จอมเทพขั้นหนึ่งฝ่ายเขาคลื่นเงาเอ่ยยุแยง
“ฆ่า!”
เจ้าตำหนักอาทิตย์พิสุทธิ์รู้สึกเสียหน้า แววตาเหี้ยมโหด ก่อนจะตวาดออกมาทันที
เจ้าเขาคลื่นเงาหัวเราะชั่วร้าย พุ่งออกไปพร้อมกับจอมเทพที่เหลือ
จอมเทพหกคนทะยานออกไปทันที จอมเทพขั้นสองสามคนอยู่ข้างหน้า จอมเทพขั้นหนึ่งสามคนอยู่ข้างหลัง
“มายาเมฆาคล้อย!”
ดาบยาวเย็นยะเยือกในมือของจอมเทพอวิ๋นเยวี่ยกวัดแกว่งติดๆ กัน ฟันคมดาบจันทร์มายาเลือนรางออกไป
กรงเล็บสีเงินของเจ้าเขาคลื่นเงาเหวี่ยงสะบัด ลากเถาวัลย์หนามสีดำออกมา
ส่วนเจ้าตำหนักอาทิตย์พิสุทธิ์แปลงเป็นเทพสงครามเพลิง ส่งลูกไฟมหึมาอันร้อนแรงออกมาจากฝ่ามือทั้งสอง
จอมเทพขั้นหนึ่งข้างหลังเขาก็ไม่หยุดพัก ปล่อยการโจมตีอันแข็งแกร่งออกมาเช่นกัน
ภายใต้ความเย้ายวนจากของล้ำค่าเผ่าทำนุฟ้า จอมเทพทั้งหกโจมตีอย่างรุนแรงโดยไม่สนใจอะไรทั้งสิ้น
“หึ!”
จ้าวเฟิงแค่นเสียงเย็น ชุดคลุมมิติสะบัดพลิ้ว
ฟุ่บ!
เพลิงมังกรสีแดงเข้ามหาศาลกลุ่มหนึ่งพวยพุ่งออกมาแปลงเป็นมังกรยักษ์เหี้ยมโหดดุร้ายตัวยาวหลายร้อยจั้ง
“ลมหายใจมังกรทำลายล้าง!”
มังกรล้างโลกาอ้าปากพ่นเพลิงทำลายล้างสีแดงเข้มออกมา
ส่วนจ้าวเฟิงที่อยู่เหนือหัวหลอมกระบี่เทพบริสุทธิ์ ฟันออกไปติดๆ กัน
จากการร่วมมือของทั้งสอง การโจมตีส่วนใหญ่ล้วนแหลกละเอียด การโจมตีส่วนน้อยที่หลงเหลือปะทะไปยังร่างของมังกรล้างโลกา แต่ไม่ได้สร้างผลกระทบอะไรมากนัก
“นี่มัน...มังกรล้างโลกา!”
เจ้าตำหนักอาทิตย์พิสุทธิ์จ้องไปยังมังกรล้างโลกา ใจสั่นสะท้าน
คนที่เหลือก็ตื่นตะลึงไปเช่นเดียวกัน ก่อนหน้านี้พวกเขาคาดว่าจ้าวเฟิงอาจจะเป็นทายาทของเผ่าทำนุฟ้า และตอนนี้ข้างกายจ้าวเฟิงยังมีผู้ช่วยที่เป็นเผ่าพันธุ์มังกรล้างโลกาปรากฏขึ้นอีก
“สังหาร!”
จ้าวเฟิงคำรามเสียงต่ำ ยืนอยู่เหนือหัวของมังกรล้างโลกา ก่อนจะพุ่งโจมตีไปข้างหน้า
พลังสายเลือดของจอมเทพทั้งหกถูกควบคุมอย่างหนักหน่วงจากผลกระทบสายเลือดมังกรล้างโลกา
“มังกรพิชิตทำลายล้าง!”
เพลิงมังกรสีเข้มคุกรุ่นทั่วร่างของมังกรล้างโลกาแปลงเป็นมังกรเพลิงมหึมาสองตัว โอบล้อมไปทั่วทุกด้าน โจมตีทำลายล้างอย่างบ้าคลั่ง
ส่วนจ้าวเฟิงที่อยู่บนหัวของมัน มือกุมกระบี่เทวะบริสุทธิ์ฟันประกายกระบี่บริสุทธิ์น่าพรั่นพรึงออกมา
ค่ายกลของจอมเทพทั้งหกถูกโจมตีปั่นป่วนในชั่วพริบตา
“โอกาสดี!”
ร่างของจ้าวเฟิงพุ่งไปยังจอมเทพขั้นหนึ่งของเขาเงาคลื่นเงา
ผู้อาวุโสชุดดำคนนั้นเห็นจ้าวเฟิงโจมตีมาก็ถอยหลังหนีไปในทันที่ทั้งเนื้อตัวสั่นเทา
ความแข็งแกร่งของจ้าวเฟิงหยั่งลึกไปในใจของเขาแล้ว สู้กันตามลำพังเขาตายอย่างไม่ต้องสงสัย!
“ฝันไปเถอะ!”
เจ้าเขาคลื่นเงา จอมเทพอวิ๋นเยวี่ยและเจ้าตำหนักอาทิตย์พิสุทธิ์รีบไล่ตามไปทันที
พวกเขาหกคนยังไม่อาจควบคุมจ้าวเฟิงได้ หากลดไปอีกคนหนึ่งก็ยิ่งจัดการจ้าวเฟิงยาก
“พวกเจ้าไม่ว่าใครก็ขวางไม่ได้ทั้งนั้น!”
จิตสังหารในดวงตาของจ้าวเฟิงน่าหวาดหวั่น
วู้ม~
ชุดคลุมมิติปล่อยคลื่นมิติออกมาชั้นหนึ่ง แผ่ระลอกคลื่นไปในท้องฟ้ารอบด้าน
ทันใดนั้น ทุกสิ่งที่อยู่ใกล้ๆ จ้าวเฟิงก็ถูกขัดขวางทำให้ช้าลงไปหลายส่วน
ส่วนคนที่คิดจะขัดขวางจ้าวเฟิงก็ช้าลง ผู้อาวุโสชุดดำที่คิดจะหนีก็เชื่องช้าลงเช่นกัน
มีเพียงจ้าวเฟิงที่เร็วขึ้นหลายส่วน แปลงเป็นเงามาถึงข้างกายของผู้อาวุโสชุดดำ
ครืน บึ้ม!
กระบี่เทพบริสุทธิ์แทงทะลุหน้าอกของผู้อาวุโสชุดดำ พลังทำลายล้างที่ทรงพลังของมันทำให้กายเทพของเขาแหลกละเอียดทันที
สังหารในกระบวนท่าเดียว!
“เจ้า เจ้าฆ่าเขาอย่างนั้นรึ!”
เจ้าเขาคลื่นเงาคุ้มคลั่งทันที
เขาคลื่นเงามีจอมเทพทั้งหมดสามคน ตอนนี้มีสองคนถูกจ้าวเฟิงสังหารทิ้ง เหลือเขาหัวเดียวกระเทียมลีบ
ฟุ่บ!
จอมเทพขั้นสองสามคนรีบล้อมสังหารจ้าวเฟิงไปในทันที เตรียมฉวยโอกาสนี้ทำร้ายให้จ้าวเฟิงบาดเจ็บหนัก
“รนหาที่ตาย!”
จ้าวเฟิงไม่พูดพร่ำทำเพลงรับศึกไป หลุมอัสนีดำมืดก่อตัวขึ้นรอบกายเขาอีกครั้ง
ครืน ตูม บึ้ม!
การโจมตีที่เข้าใกล้มาทั้งหมดยังไม่ทันปะทะมาก็ถูกผลกระทบจากธาตุกัดกินและธาตุอัสนีเทวะพลังอ่อนกำลังลงไปในทันที
การโจมตีพลังเทพที่เหลือนั้นก็ทำอะไรหลุมอัสนีรวมศูนย์ไม่ได้เลย
จ้าวเฟิงกุมกระบี่เทพบริสุทธิ์โจมตีไปยังจอมเทพอวิ๋นเยวี่ย
“เขาสำแดงเคล็ดวิชาลับป้องกันที่แข็งแกร่งเช่นนี้ติดต่อกันได้งั้นรึ?”
จอมเทพอวิ๋นเยวี่ยตกใจมาก
ฟิ้ว!
รอบกายของจอมเทพอวิ๋นเยวี่ยมีเมฆมายาคลุมเครือแผ่ระลอก ร่างของนางเคลื่อนที่ไปอย่างรวดเร็ว เลือนรางยากจะจับต้องได้
แต่นางไม่รู้เลยว่า นางไม่อาจหลบซ่อนได้เลยภายใต้ตาซ้ายของจ้าวเฟิง
ครืน บึ้ม!
กระบี่หนึ่งของจ้าวเฟิงฟันลงมาเตรียมโจมตีไปที่ร่างของจอมเทพอวิ๋นเยวี่ย
อาภรณ์บนร่างของจอมเทพอวิ๋นเยวี่ยขาดวิ่น ผิวขาวเนียนเย้ายวนเกิดรอยแผลใหญ่อาบไปด้วยเลือด
อีกทั้งบาดแผลยังสมานตัวกันยากยิ่ง พลังในกายเทพจำนวนไม่น้อยกำลังไหลออกไปอย่างรวดเร็ว
เพียงกระบี่เดียว จอมเทพอวิ๋นเยวี่ยก็บาดเจ็บสาหัส
“หนี!”
เสี้ยวขณะนี้จอมเทพอวิ๋นเยวี่ยเพิ่งจะรู้ว่าพลังของจ้าวเฟิงแข็งแกร่งเป็นอย่างมาก
ก่อนหน้านี้จ้าวเฟิงไม่ได้ลงมือเต็มกำลัง มิฉะนั้นนางกับพวกเขาคลื่นเงาได้ตายในเงื้อมมือของจ้าวเฟิงไปนานแล้ว
แต่นางเพิ่งจะเข้าใจในเรื่องนี้ได้ตอนนี้ เห็นได้ชัดว่าสายไปแล้ว
ประกายกระบี่บริสุทธิ์อีกสายหนึ่งโจมตีมา จอมเทพอวิ๋นเยวี่ยไม่อาจหลบได้จึงสำแดงเคล็ดวิชาลับป้องกัน หลอมรวมโล่เลือนรางออกมาข้างหลัง
ครืน บึ้ม!
แต่เคล็ดวิชาป้องกันที่นางสำแดงออกมาอย่างรีบร้อนดูเปราะบางมากภายใต้การโจมตีของพลังบริสุทธิ์ เสียงได้ยินเสียงบดัง ‘กรอบ’ ก็แหลกทลายลง
“ช่วยข้า…”
เลือดสาดกระเซ็นจากหลังของจอมเทพอวิ๋นเยวี่ย ร่างร่วงลงไปเบื้องล่าง
ครั้นเห็นจอมเทพอวิ๋นเยวี่ยจะตายในเงื้อมมือของจ้าวเฟิง เจ้าตำหนักอาทิตย์พิสุทธิ์และเจ้าเขาคลื่นเงาร้อนรน พยายามจะเข้าไปหยุดยั้ง
แต่ความเร็วของจ้าวเฟิงอยู่ในระดับสูงสุด ทั้งยังมีเคล็ดวิชาลับป้องกันที่แข็งแกร่งยิ่ง การโจมตีของพวกเขาจึงไม่ต่างอะไรกับสะกิดจ้าวเฟิงเท่านั้น
ฟิ้ว!
จ้าวเฟิงลอยต่ำลงมา ขว้างกระบี่เทพบริสุทธิ์ออกไปทะลุร่างของจอมเทพอวิ๋นเยวี่ย
กระบี่เทวะบริสุทธิ์เล่มนี้ดูดซับพลังของฟ้าดินแล้วระเบิดออก ทำให้พื้นดินเกิดหลุมลึกใหญ่มหึมา
จอมเทพอวิ๋นเยวี่ยศพเละไม่เป็นชิ้น!
ในตอนนี้เอง เสียงอเนจอนาถน่าสังเวชดังมาจากอีกด้านหนึ่ง “อ๊าก...”
เห็นเพียงมังกรล้างโลกาฉีกทึ้งจอมเทพคนหนึ่งของตำหนักอาทิตย์พิสุทธิ์ด้วยรัศมีอำนาจที่ไร้พ่าย
มังกรล้างโลกาถึงขั้นจอมเทพแล้ว รวมกับสายเลือดเผ่าพันธุ์มังกรล้างโลกากำลังรบของเขาสามารถต้านทานจอมเทพขั้นสองอย่างน้อยได้สองคน
จอมเทพขั้นหนึ่งสองคนอยู่ในมือเขา ไม่มีทางรับมือได้เลย
“เป็นแบบนี้ไปได้อย่างไร?”
เห็นจอมเทพตายไปทีละคนๆ เจ้าตำหนักอาทิตย์พิสุทธิ์ยืนตะลึงอยู่กับที่ สีหน้าฉายแววสิ้นหวัง
การล้อมสังหารจากจอมเทพทั้งหกทำอะไรจ้าวเฟิงไม่ได้เลย ซ้ำยังถูกจ้าวเฟิงสังหารกลับไปสามคน
เจ้าเขาคลื่นเงาและอ๋าวหงกวงที่ยังเหลืออยู่จะไปทำอะไรจ้าวเฟิงได้?
เจ้าเขาคลื่นเงาก็ตกใจกับเหตุการณ์แต่ละฉากนี้เช่นกัน ความกลัวแผ่ลามในใจ มือทั้งสองข้างสั่นเทา
……………………………………………


[Go To Next Chapter]( ./348.md)