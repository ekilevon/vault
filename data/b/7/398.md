##บทที่ 1542: โจมตีกลับพวกฝืนชะตาฟ้า
ชั่วขณะนี้ สามนายเหนือหัวเนตรชีวิต มิติ และทัณฑ์สวรรค์มารวมตัวอยู่ที่แดนศักดิ์สิทธิ์ชีวิต
เจ้าสวรรค์ที่อยู่ฝั่งตรงข้ามสีหน้าเคร่งเครียด โทสะที่ไร้รูปร่างแผ่ระลอกไปทั่วฟ้าดิน
“คิดไม่ถึงว่านายเหนือหัวเนตรเทพเจ้าจะใช้คนมากข่มคนน้อยเช่นนี้!”
เจ้าสวรรค์เงยหน้าคำรามขึ้นฟ้า สีหน้าโกรธแค้น
นายเหนือหัวเนตรเทพเจ้าทั้งสามได้ยินประโยคนี้ ในใจก็รู้สึกว่าไม่ค่อยเหมาะสม แต่หากสู้กันตัวต่อตัว พวกเขาจะไม่ใช่คู่มือของเจ้าสวรรค์เด็ดขาด
นอกจากนั้น นายเหนือหัวเนตรชีวิตยังมองออกว่าเจ้าสวรรค์กำลังศึกษาพลังของเนตรเทพวิถีฟ้าอยู่ตลอด
เนตรเทพวิถีฟ้าไม่เหมือนกับแปดเนตรเทพเจ้า ยังไปไม่ถึงขีดสูงสุด มีโอกาสที่จะแปรสภาพอยู่ตลอด จะประมาทเลินเล่อไม่ได้
เห็นนายเหนือหัวเนตรชีวิตทั้งสามสีหน้าไม่เปลี่ยนแปลงไปเลยสักนิด
เจ้าสวรรค์ตะโกนทันใด “ถอย!”
ต่อให้เขามั่นใจมากเพียงใด ก็ไม่อาจสู้กับนายเหนือหัวทั้งสามในเวลาเดียวกัน
ฝั่งพวกฝืนชะตาฟ้ารีบเคลื่อนไหวทันที สถานการณ์ในตอนนี้ไม่เป็นประโยชน์กับพวกเขา
“ลงมือ!”
นายเหนือหัวเนตรมิติอดรนทนไม่ไหวนานนานแล้ว ความแค้นจากการโจมตีเมื่อครู่ เขาจะต้องเอาคืนให้ได้
ฟิ้ว!
ในท้องฟ้า กฎเกณฑ์มิติแผ่ระลอกมา เส้นแสงมิติหลายร้อยสายพุ่งไปยังเจ้าสวรรค์
เจ้าสวรรค์สีหน้าเรียบนิ่ง เนตรเทพวิถีฟ้าโคจรขึ้น ก่อกำแพงน้ำแข็งเย็นยะเยือกขึ้นรอบกายของเขา ต้านทานการโจมตีทั้งหมดของนายเหนือหัวเนตรมิติเอาไว้สุดกำลัง
“จะปล่อยให้เขาไปจากที่นี่ไม่ได้เด็ดขาด!”
นายเหนือหัวเนตรชีวิตลงมือทันที
เจ้าสวรรค์ในตอนนี้ยังแข็งแกร่งถึงเพียงนี้ พลังเหนือกว่านายเหนือหัวเนตรเทพเจ้าคนหนึ่ง หากปล่อยให้หนีไปอย่างปลอดภัย ไม่แน่ว่าอาจสร้างอะไรออกมาอีก ถึงตอนนั้นจะยิ่งรับมือยากขึ้น
อีกอย่าง ถึงตอนนั้นคนที่เจ้าสวรรค์เลือกลงมือด้วย เป็นไปได้อย่างมากว่าจะเป็นเนตรเทพชีวิตที่ไม่เชี่ยวชาญด้านการสู้รบ
“ข้าคิดจะไป พวกเจ้าหน้าไหนก็ขวางข้าไม่ได้ทั้งนั้น!”
เจ้าสวรรค์หัวเราะเหยียดหยาม
ในตอนนี้เอง
ครืน ตูม ตูม!
โลกที่มืดสลัวพลันสว่างจ้า สายอัสนีแลบแปลบปลาบอยู่เหนือหัวของทุกคน ภายใต้พลังทัณฑ์สวรรค์กลุ่มนี้ ทุกคนหวาดเกรงจากสัญชาตญาณ ไม่กล้าเผชิญหน้าด้วย
“คุกมิติ!”
นายเหนือหัวเนตรมิติกระตุ้นเนตรมิติ ควบคุมฟ้าดินและมิติไว้
ทันใดนั้น ท้องฟ้ารอบเจ้าสวรรค์แตกทลาย แล้วหลอมรวมเป็นกำแพงมิติที่ไม่อาจข้ามไปได้ ขังเขาเอาไว้ข้างใน
“พรากชีวิต!”
นายเหนือหัวเนตรชีวิตโคจรเนตรชีวิต ปลดปล่อยแสงสีเขียวมรกตทะลวงผ่านกำแพงมิติ ปะทะไปยังร่างของเจ้าสวรรค์ ช่วงชิงพลังชีวิตของเขา
ในขณะเดียวกัน ทัณฑ์สวรรค์ไร้สิ้นสุดบนท้องฟ้าก็ซัดลงมา
นายเหนือหัวทั้งสามลงมือในเวลาเดียวกัน สามารถเรียกได้ว่าเป็นการโจมตีสุดยอด
ครืน ตูม บึ้ม!
พายุที่น่าหวาดผวากลุ่มนี้ทำเอาผืนแผ่นดินสั่นสะเทือนพังทลาย หอบกวาดไปหลายล้านลี้ ทำลายทุกอย่างกลายเป็นซากปรักหักพัง
สมาชิกที่เหลือของทั้งสองฝั่งต่างพากันหลบหลีก ไม่กล้าเข้าใกล้
“สลาย!”
ตรงใจกลางการระเบิด เจ้าสวรรค์พลันคำรามลั่น ส่งพลังที่ทำลายกฎเกณฑ์และลำดับของทุกสิ่งออกมา
ทันใดนั้น คุกมิติแหลกละเอียดลงทันที พลังพรากชีวิตหายไป ส่วนพลังทัณฑ์สวรรค์ก็ถูกดีดออก
บนท้องฟ้าสูง ร่างของเจ้าสวรรค์อ่อนล้าลงอย่างชัดเจน บาดเจ็บหลายแห่ง
สีหน้าของนายเหนือหัวทั้งสามเคร่งเครียด เจ้าสวรรค์กลับทำลายได้แม้แต่การโจมตีสุดยอดของพวกเขา
“ชีวิต!”
เจ้าสวรรค์หัวเราะเสียงต่ำ เนตรเทพวิถีฟ้าหมุนโคจรขึ้น เปลี่ยนกฎเกณฑ์ทุกอย่างรอบด้านให้เป็นพลังชีวิต เตรียมจะดูดซับเข้ามา
“ฝันไปเถอะ!”
สีหน้าของนายเหนือหัวเนตรชีวิตตกตะลึง คิดไม่ถึงว่าเจ้าสวรรค์ยังสามารถเปลี่ยนกฎเกณฑ์พลังอื่นให้เป็นกฎเกณฑ์ชีวิตเช่นนี้ได้ด้วย
แต่ตัวนางต่างหากที่เป็นนายเหนือหัวเนตรชีวิต นางรีบโคจรเนตรเทพเจ้า ช่วงชิงพลังชีวิตกลุ่มนี้มา
เนตรเทพวิถีฟ้าถึงแม้จะแข็งแกร่ง แต่ในด้านชีวิตก็ยังสู้นายเหนือหัวเนตรชีวิตไม่ได้
“หมัดเทพบรรพกาล!”
เจ้าสวรรค์บันดาลโทสะทันที กระตุ้นกายเทพมารเผ่าบรรพกาล รวบรวมพลังมหาศาลชกออกไปหมัดหนึ่ง
จากการเพิ่มพลังของเนตรเทพวิถีฟ้า อานุภาพของหมัดนี้เพิ่มขึ้นไม่หยุด ต่อให้เป็นนายเหนือหัวทั้งสาม เพียงแค่เห็นก็รู้สึกหวาดกลัวไปเหมือนกัน และต้องถอยหลบไป
“แดนศักดิ์สิทธิ์ชีวิตรับคำสั่ง โจมตีพวกฝืนชะตาฟ้า ทำลายทุกสิ่ง!”
ในตอนนี้เอง นายเหนือหัวเนตรชีวิตออกคำสั่งต่อทุกคนที่อยู่ในแดนศักดิ์สิทธิ์เบื้องล่าง
“รุกโจมตีพวกฝืนชะตาฟ้า!”
ราชาเทพหวาเฟิงพลันก้าวออกมา นำสมาชิกทั้งหมดบุกโจมตีพวกฝืนชะตาฟ้า
ตอนนี้ การมาเยือนของนายเหนือหัวทั้งสามทำให้ผู้แข็งแกร่งทั้งหลายที่ดูการสู้รบครั้งนี้มั่นใจว่าแดนศักดิ์สิทธิ์จะต้องชนะแน่นอน หลายคนตอบรับคำขอความช่วยเหลือจากแดนศักดิ์สิทธิ์ชีวิต การเข้าร่วมศึกตามหน้าที่ที่พึงกระทำ ทำให้กำลังของฝั่งแดนศักดิ์สิทธิ์ชีวิตไม่แพ้พวกฝืนชะตาฟ้าที่แข็งแกร่งเลย
เพียงชั่วพริบตา
เงาคนมืดทะมึนหลบพายุพลังจากการต่อสู้ของราชาเทพ พุ่งไปยังฝั่งพวกฝืนชะตาฟ้า
ส่วนพวกฝืนชะตาฟ้าก็ถอยไปอย่างรวดเร็ว เรือรบทั้งสามลำบรรทุกสมาชิกทั้งหลายกลับไป
“ป้องกัน!”
ผู้คุมกฎจั่วเริ่มสั่งการทุกด้าน
ตราบใดที่ยังมีเขาเขียวขจี ก็ไม่กลัวว่าจะไม่มีฟืน ขอแค่ถอยไปได้อย่างปลอดภัยเป็นพอ ครั้งหน้าในยามที่พวกฝืนชะตาฟ้าปรากฏตัวขึ้น จะต้องไม่มีใครต้านทานได้ ไร้เทียมทานเป็นอย่างยิ่ง
“คำสาปวิญญาณมรณะ!”
ผู้คุมกฎจั่วบีบนิ้วเค้นเลือดสีม่วงดำออกมาหยดหนึ่ง จากนั้นก็ประสานสัญลักษณ์มือ ปล่อยพลังน่าขนลุกที่ทำให้ผู้คนหวาดกลัวออกมา
เห็นเพียงในท้องฟ้าพลันมีผีร้ายวิญญาณแค้นนับไม่ถ้วนปรากฏขึ้น
พวกนี้แทบจะเป็นผู้แข็งแกร่งที่ตายในสนามรบทั้งสิ้น พลังวิญญาณด้านลบของพวกเขาถูกผู้คุมกฎจั่วควบคุม แล้วสร้างเป็น ‘คำสาปวิญญาณมรณะ’ ขึ้น นำทัพบุกไปในแดนศักดิ์สิทธิ์ชีวิต
“ต้นไม้สูบวิญญาณ!”
ราชาเทพหวาเฟิงกระตุ้นเนตรชีวิต รวบรวมพลังชีวิตมหาศาล สำแดงเคล็ดวิชาลับสายเลือดออกมา
แสงสีเขียวมรกตกะพริบวูบไหว สาดส่องไปยังฝั่งพวกฝืนชะตาฟ้า ภายในนั้นค่อยๆ รวมขึ้นเป็นต้นไม้โบราณสีเทา พลังกัดกินที่ไร้รูปร่างแผ่ออกมาจากต้นไม้ต้นนี้ คนของพวกฝืนชะตาฟ้าบริเวณนั้นพลันรู้สึกว่าชีวิตของตนหลั่งไหลออกไปอย่างรวดเร็ว สภาพถดถอยลงเรื่อยๆ
ต้นไม้โบราณสีเทาต้นนั้นกลืนกินชีวิตของพวกฝืนชะตาฟ้า ค่อยๆ สูงใหญ่ แข็งแกร่งขึ้น
ฟิ้ว!
จ้าวเฟิงกุมกระบี่อัสนีเทวะพลังบริสุทธิ์เข้าไปในสนามรบอย่างรวดเร็ว กระบี่อัสนีกวัดแกว่งฟาดฟันทุกสรรพสิ่ง
“หนีเร็ว เป็นจ้าวเฟิง เนตรเทพเจ้าดวงที่เก้า!”
จอมเทพทั้งหลายเห็นจ้าวเฟิงเข้ามา ใบหน้าก็ฉายแววตื่นกลัว
ถึงแม้การต่อสู้ของนายเหนือหัวจะกลายเป็นภาพที่ดึงความสนใจผู้คนมากที่สุดในสนามรบ แต่ภาพที่จ้าวเฟิงสังหารทูตสวรรค์และทูตสวรรค์อู่ รวมทั้งการปะทะกับราชันอสูรฝันมายา ก็ยังฝังแน่นอยู่ในหัวพวกเขา
แต่ทว่า จ้าวเฟิงจ้องเหยื่อเขม็ง อย่าได้คิดจะรอดไปสักคน
ตุบ ตุบ!
ตาซ้ายของจ้าวเฟิงเต้นเป็นจังหวะ
ผู้ที่ถูกศึกของนายเหนือหัวกระตุ้นไม่ได้มีเพียงแค่เนตรเทพมายาเท่านั้น แต่ยังมีตัวจ้าวเฟิงเองด้วย
“ฆ่า!”
จ้าวเฟิงกำกระบี่อัสนีเทวะพุ่งไปยังฝูงศัตรู สังหารอย่างบ้าคลั่ง
ในตอนนี้เอง จ้าวเฟิงสังเกตเห็นว่าผู้อาวุโสสูงสุดเผ่าวิญญาณและจ้าวหยูเฟยกำลังถูกพลังเผ่าพันธุ์มังกรล้างโลกาอันแข็งแกร่งโจมตีจนล่าถอย
“ทูตสวรรค์!”
สายตาจ้าวเฟิงจ้องเขม็ง พุ่งเข้าไปสังหารชายเกล็ดดำคนหนึ่ง
“พี่เฟิง!”
แววตาของจ้าวหยูเฟยเปล่งประกายวาววับ
ก่อนออกรบจ้าวเฟิงก็ได้ลงตราเนตรเทพไว้บนร่างจ้าวหยูเฟย เคยลงมือช่วยนางเปลี่ยนเรื่องร้ายให้กลายเป็นดีต่อหลายครั้ง
“เป็นจ้าวเฟิง!”
ชายเกล็ดดำคนนี้หน้าเปลี่ยนสี ถอยหนีทันที
“เนตรอัสนีบริสุทธิ์!”
จ้าวเฟิงไม่พูดพร่ำทำเพลง โคจรเนตรเทพมายา หลอมรวมตรากระบี่อัสนีบริสุทธิ์ขึ้นแล้วโจมตีไป
ครืน ฉึก!
พลังกัดกินที่ปั่นป่วนและพลังอัสนีเทวะ โจมตีอย่างบ้าคลั่งที่ส่วนหัวของชายคนนั้นทันใด
“อ๊าก…”
ชายเกล็ดดำกุมหัว ร้องอย่างน่าอนาถไม่หยุด รีบหลบหนีหัวซุกหัวซุน
โชคดีที่เขาคือสายเลือดเผ่าพันธุ์มังกรล้างโลกา มิฉะนั้นเขาจะต้านทานการโจมตีนี้ได้หรือไม่ก็ยังเป็นปัญหา
“จะไปไหน!”
จ้าวเฟิงตามไล่ตามไปทันที เร็วกว่าก่อนหน้านี้ไม่น้อย
ยามที่นายเหนือหัวเนตรมิติสู้กับเจ้าสวรรค์ เขาก็สังเกตนายเหนือหัวเนตรมิติอยู่ตลอด ในเมื่อเขาก็ฝึกฝนมิติเป็นหลัก ฝึกฝนเวลาเป็นรองอยู่แล้ว
จากเคล็ดวิชาลับเคลื่อนย้ายมิติของนายเหนือหัวเนตรมิติ เขาก็เรียนรู้มาได้ไม่น้อย ทำการปรับแก้เคล็ดวิชาท่าร่างของตน
“เพลิงมังกรล้างโลกา!”
ชายเกล็ดดำเห็นความเร็วของจ้าวเฟิงน่าหวาดกลัว ทั้งยังสลัดไม่หลุด จึงขับเคลื่อนพลังดั้งเดิมทำลายล้างสำแดงการโจมตีทำลายออกไป
เห็นเพียงดวงอาทิตย์เพลิงมืดมิดที่ลุกไหม้ บดขยี้ไปยังจ้าวเฟิง
และเมื่อสำแดงการโจมตีนี้เสร็จสิ้น ชายเกล็ดดำก็หนีไปทันที
วู้ม แซ่ด แซ่ด!
จ้าวเฟิงขับเคลื่อนพลังบริสุทธิ์และพลังอัสนีเทวะมหาศาล ขนาดของกระบี่อัสนีเทวะพลังบริสุทธิ์ในมือเพิ่มขึ้นทบเท่า กลายเป็นกระบี่นภาพุ่งออกไป
ดวงอาทิตย์ทำลายล้างสีดำพังทลายลงในชั่วพริบตา เพลิงดำที่มาพร้อมกันหอบม้วนไปทั่วทุกทิศ
กระบี่อัสนีเทวะที่โจมตีดวงอาทิตย์ดำแหลกสลาย ถึงแม้จะใช้พลังหมดแล้ว แต่ก็กัดกินเพลิงทำลายล้างไปได้ไม่น้อย
ฟิ้ว!
กระบี่อัสนีเทวะมืดหม่นยังคงพุ่งไปข้างหน้า
“แข็งแกร่งถึงเพียงนี้เชียว!”
ชายเกล็ดดำใจสั่นสะท้าน ยามอยู่ในมือจ้าวเฟิง เขาที่เป็นทูตสวรรค์แม้แต่โอกาสหนีรอดก็ไม่มีงั้นหรือ?
ครืน ตูม!
ถึงแม้เขาจะหลบกระบี่อัสนีเทวะบริสุทธิ์ได้ แต่จู่ๆ กระบี่นั้นก็ระเบิดขึ้น พลังบริสุทธิ์มหาศาลปะทุออกมาทันใด
ชายเกล็ดดำลอยออกมาจากการระเบิดราวกับเส้นโค้ง กระอักเลือดดำออกมาหลายครั้ง
“จบสิ้นแล้ว!”
เสียงต่ำทุ้มดังขึ้นข้างหูชายเกล็ดดำ
ไม่รู้ตั้งแต่เมื่อใด จ้าวเฟิงปรากฏขึ้นด้านหลังเขา
ครืน ฉึก!
กระบี่อัสนีเทวะพลังบริสุทธิ์ทะลุหน้าอก พลังกัดกินและทำลายล้างโอบล้อมเขาเอาไว้
ไม่ถึงเสี้ยวขณะ ชายเกล็ดดำก็สลายเป็นเศษธุลี
ตอนนี้จ้าวเฟิงมาถึงขั้นสังหารทูตสวรรค์ได้ตามอำเภอใจแล้ว
ณ ที่ไกลโพ้น นายเหนือหัวเนตรมรณะทั้งดูการต่อสู้ของนายเหนือหัวบนฟ้า และจับจ้องสนามรบของแดนศักดิ์สิทธิ์มิติกับพวกฝืนชะตาฟ้า
“เขาถึงจะเป็นเนตรเทพเจ้าดวงที่เก้าที่แท้จริงงั้นรึ?”
สายตาของนายเหนือหัวเนตรมรณะปรายมองจ้าวเฟิงอย่างเฉยชา
“แต่เหมือนจะเป็นคนฝั่งเดียวกับทัณฑ์สวรรค์ ในเมื่อเป็นเช่นนี้ก็เอาไว้ไม่ได้!”
ความชั่วร้ายปรากฏขึ้นบนใบหน้าของนายเหนือหัวเนตรมรณะ มุมปากเผยแววกระหายเลือด
หากปล่อยให้จ้าวเฟิงพัฒนาตนโดยสมบูรณ์ ถึงตอนนั้นจำนวนเนตรเทพฝั่งนายเหนือหัวเนตรทัณฑ์สวรรค์ก็จะเป็นฝ่ายได้เปรียบ เขาไม่อยากก้มหัวต่อหน้าเนตรเทพทัณฑ์สวรรค์
ครืน ตูม บึ้ม!
ศึกของนายเหนือหัวยังคงดำเนินต่อไป พลังมหาศาลทำให้คนอื่นไม่กล้าเข้าใกล้ ทั้งยังมองเห็นอะไรไม่ชัด
ศึกแดนศักดิ์สิทธิ์ยังไม่ยุติลง กระทั่งว่าปั่นป่วนโกลาหลยิ่งกว่าเดิมด้วยซ้ำ
พวกฝืนชะตาฟ้าค่อยๆ รวมตัวกัน บนเรือรบทั้งสามลำ คนของเผ่าความลับสวรรค์สำแดงค่ายกลความลับสวรรค์ขนาดมหึมาหลายสาย พวกมันสอดประสานผสานซึ่งกันและกัน ก่อร่างเป็นค่ายกลป้องกันใหญ่มโหฬาร
“เตรียมเปิดเส้นทางกลับอาณาจักรเทพ!”
ผู้คุมกฎจั่วบัญชาการทันใด
แต่อีกด้านหนึ่ง ราชาเทพหวาเฟิงก็นำผู้แข็งแกร่งทั้งหลายเข้าโจมตี
ทั่วทั้งค่ายกลเผ่าความลับสวรรค์สั่นไหว โยกเยกไม่หยุด
“จะหยุดไม่ได้ จะให้พวกมันเข้าไปในอาณาจักรเทพไม่ได้เด็ดขาด”
ราชาเทพหวาเฟิงมองไปไกลๆ เบื้องหน้า พร้อมกับคำรามลั่น
หากให้พวกฝืนชะตาฟ้ากลับไปในอาณาจักรเทพ ทุกคนจะรับมือพวกมันยากยิ่งขึ้น
“แต่อีกฝ่ายมีกำลังคนมาก ทั้งยังได้รับการเพิ่มพลังจากพลังของอาณาจักรเทพ เกรงว่าคงไม่อาจขัดขวางได้...”
นัยน์ตาของเหลี่ยวอู๋ไต้ซือล้ำลึก ทอดถอนใจ
“อาณาจักรเทพนี้แข็งแกร่งนัก...”
แดนศักดิ์สิทธิ์ชีวิตตกอยู่ในสถานการณ์กระอักกระอ่วนทันที หากพวกฝืนชะตาฟ้ากลับเข้าไปในอาณาจักรเทพ พวกเขาอยากจะโจมตีก็ทำไม่ได้แล้ว
“ในอาณาจักรเทพก็ไม่ได้หมายความว่าจะปลอดภัยแน่นอน...”
จ้าวเฟิงยืนนิ่งอยู่ชั่วขณะ จากนั้นสายตาพลันฉายประกาย พึมพำเสียงต่ำ
เขาเกือบลืมไปแล้วว่าตนเคยเข้าไปในอาณาจักรเทพของพวกฝืนชะตาฟ้า ขอแค่เป็นที่ที่เคยไป เขาก็สามารถใช้ ‘ส่งวิญญาณ’ เข้าไปได้ทันทีโดยไม่โดนขัดขวาง
แต่ว่าบุ่มบ่ามเข้าไปในอาณาจักรเทพก็ค่อนข้างอันตราย ต้องเตรียมตัวก่อนสักหน่อย
………………………………………………………………..


[Go To Next Chapter]( ./399.md)