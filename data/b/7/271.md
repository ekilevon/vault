##บทที่ 1415: อันตรายของหยวนเหยา
ศึกระหว่างสองเผ่าผ่านไปแล้วอีกหนึ่งปี
ตอนนี้ ครึ่งก้าวสู่จอมเทพของทั้งสองเผ่าต่างออกโรง
แต่ทั้งสองฝั่งมีครึ่งก้าวสู่จอมเทพสามคนเท่านั้น ต่อให้พลังมีความแตกต่างเล็กน้อย ก็ไม่มากพอส่งผลกระทบต่อการแพ้ชนะ
ในโถงประชุมลับเผ่าพันธุ์วิญญาณ มีเพียงร่างเงาไม่กี่ร่างเท่านั้น
คนเหล่านี้ล้วนเป็นผู้นำระดับสูงที่ลำดับอาวุโสสูงมากของเผ่าพันธุ์วิญญาณ จงรักภักดีต่อเผ่าพันธุ์วิญญาณอย่างแท้จริง จึงเห็นได้ชัดถึงความสำคัญของการประชุมครั้งนี้
ข้างหน้า แสงเทพที่สว่างระยิบระยับสามดวงลอยอยู่
“พวกเรากำลังเจรจากับครึ่งก้าวสู่จอมเทพของ ‘เทวาพฤกษาสมุทร’ หากสำเร็จจะมีครึ่งก้าวสู่จอมเทพศาสตร์แพทย์ที่แข็งแกร่ง ถึงตอนนั้นพลังทั้งหมดของเผ่าเราก็จะก้าวกระโดดขึ้นอีกมาก!”
ผู้อาวุโสสามเผ่าพันธุ์วิญญาณประกาศข่าวดี
“ได้ยินว่าเผ่าเปลวทองกำลังเจรจากับ ‘พันธมิตรสะท้านภพ’ ไม่รู้ว่าเป็นอย่างไรบ้าง!”
หญิงชราผมขาวเผ่าพันธุ์วิญญาณคนหนึ่งเอ่ยปาก
เทวาพฤกษาสมุทรและพันธมิตรสะท้านภพเป็นขั้วอำนาจห้าดาวอีกสองแห่งของเขตเทพสวรรค์“เรื่องนี้เจ้าวางใจ ระหว่างพันธมิตรสะท้านภพและเผ่าเปลวทอง เจรจากันไม่สำเร็จ!”
เทพโบราณหยวนเหยาพูดอย่างมั่นใจ
อาจเป็นเพราะการควบคุมจากแดนศักดิ์สิทธิ์ชีวิต ขั้วอำนาจห้าดาวทั้งสองจึงไม่แทรกแซงสงครามสองเผ่าโดยง่าย
แต่ก็จะยอมแพ้ไม่เจรจาง่ายๆ ไม่ได้ หากเทวาพฤกษาสมุทรกล้าขัดขืนการอำนาจของแดนศักดิ์สิทธิ์มาช่วยเผ่าพันธุ์วิญญาณ เช่นนั้นสงครามนี้ก็ไม่ต้องพะวงอะไรทั้งนั้น
“สะสมพลังให้แข็งแกร่งหนึ่งเดือน หนึ่งเดือนหลังจากนั้นโจมตีอีกครั้ง ครั้งนี้จะต้องสู้ให้ดี ให้เทวาพฤกษาสมุทรรู้ว่าโอกาสที่เผ่าพันธุ์วิญญาณจะได้รับชัยชนะนั้นสูง!”
แววตาของผู้อาวุโสสามคร่ำเคร่ง ร้องสั่งออกมา
รอบด้าน ผู้นำที่ลำดับอาวุโสสูงทั้งหลายของเผ่าพันธุ์วิญญาณต่างพยักหน้า
……
หนึ่งเดือนหลังจากนั้น ผู้อาวุโสสามพลันประกาศเคลื่อนทัพ
กองกำลังผู้แข็งแกร่งทุกเผ่าทุกสำนักรวมตัวกันในชั่วพริบตา ต่างนั่งเรือรบอหังการขนาดใหญ่ประเภทต่างๆ มุ่งหน้าไปยังที่ไกล
หลังจากถึงฐานที่มั่นของเผ่าเปลวทอง
“ฆ่า!”
กลุ่มคนมหาศาลทะยานออกไปทันทีภายใต้คำบัญชาของผู้อาวุโสที่สาม
ในขณะเดียวกันนี้เอง ครึ่งก้าวสู่จอมเทพทั้งสามบินไปยังท้องฟ้าที่ยิ่งกว้างไกลกว่า โจมตีไปข้างหน้า
ครืน!
ในตำหนักเบื้องล่าง กลิ่นอายร้อนแรงและหนาวเหน็บกลุ่มหนึ่งพวยพุ่งขึ้นทันใด
ครึ่งก้าวสู่จอมเทพเผ่าเปลวทองทั้งสามพุ่งออกไปทันที
“หึ สถานการณ์เผ่าเปลวทองเปลี่ยนไปแล้ว!”
ผู้อาวุโสสามมองตรงไปยังครึ่งก้าวสู่จอมเทพเบื้องหน้า
สงครามในระยะนี้ เผ่าเปลวทองล้วนใช้มาตรการป้องกันตลอด
แต่เมื่อครู่ ประสาทสัมผัสเทพของเขากวาดมอง หากตัดครึ่งก้าวสู่จอมเทพออกไปแล้ว กำลังรบของเผ่าเปลวทองอ่อนกำลังกว่าเผ่าพันธุ์วิญญาณมาก
“ชัยชนะอยู่ที่ใครก็ยังไม่รู้นี่!”
สายตาของผู้อาวุโสจินเป็นประกายประหลาด
เสี้ยวขณะต่อมา สองเผ่าพันธุ์หกครึ่งก้าวสู่จอมเทพปะทะเข้าหากัน
ครืน ตูม ตูม!
คลื่นพลังเทพที่เกิดขึ้นในชั่วพริบตา ทำให้สมาชิกครึ่งก้าวสู่จอมเทพในสนามรบเบื้องล่างใจสั่นสะท้าน
“ฆ่า!”
เมื่อเข้ามาในสนามรบ จ้าวเฟิงมีเป้าหมายเพียงแค่อย่างเดียว คือฝึกฝนตัวเองภายใต้การระงับพลังฝึกตนและกลวิธีอื่นๆ
นี่เป็นวิธีการขัดเกลาที่พบเห็นได้บ่อย ในขั้วอำนาจมากมายจะมีห้องฝึกฝนพิเศษ ยกตัวอย่างเช่นจำกัดแรงดึงดูด ความเร็ว หรือเสวียนอ้าวเป็นต้น และใช้วิธีนี้ทำให้ก้าวหน้าไปอีก
ขวับ!
ร่างของจ้าวเฟิงกะพริบไหววูบไปอีกฝั่ง เสี้ยวขณะที่ปรากฏตัวขึ้น ก็ใช้ความเร็วดุจสายฟ้าสังหารขั้นแปดสุดยอดคนหนึ่งลง
ขั้นแปดสุดยอดคนนั้นยังไม่ทันรู้ด้วยซ้ำว่าตัวเองตายอย่างไร
“ใช่แล้ว ลอง ‘กระบี่อัสนีเทวะรวมศูนย์’ ดู!”
ความคิดของจ้าวเฟิงเพียงขยับ กระบี่เทพรวมศูนย์ในมือซ้ายก็ค่อยๆ ปรากฏลวดลายอัสนีขึ้น
แต่ในตอนนี้ เขาพลันสัมผัสได้ถึงกลิ่นอายที่แข็งแกร่ง กำลังประชิดเข้ามายังเขาอย่างรวดเร็ว
“ขั้นเก้าสุดยอด!”
จ้าวเฟิงเงยหน้าก็เห็นเปลวเพลิงทองร้อนแรงกลุ่มหนึ่งบดขยี้มายังเขา
“รนหาที่ตาย!”
สายตาจ้าวเฟิงเย็นชา
ในสายตาคนนอก เขาเพิ่งทะลวงขั้นเก้าได้ จึงไม่เข้าไปสังหารขั้นเก้าสุดยอดก่อน
แต่ตอนนี้ขั้นเก้าสุดยอดโจมตีเขามาเอง เช่นนั้นเขาก็ไม่เกรงใจแล้ว
ทว่าเสี้ยวขณะต่อมา จ้าวเฟิงก็ต้องทอดถอนใจ
ครืน ฟิ้ว!
บนท้องฟ้าไกลลิบ ประกายกระบี่เขียวอ่อนระยิบระยับพร้อมพลังเผ่าพันธุ์วิญญาณมหาศาลโจมตีมา
“เทพโบราณหยวนเหยาช่วยจ้าวเฟิงอีกแล้ว!”
ผู้แข็งแกร่งมากมายแถวนั้นบ้างตกใจ บ้างเสียดาย สตรีอัจฉริยะรุ่นอาวุโสกว่าชอบพอจ้าวเฟิงจริงๆ หรือ?
ครั้นสัมผัสถึงการโจมตีของครึ่งก้าวสู่จอมเทพ ขั้นเก้าสุดยอดเผ่าเปลวทองถอยไปทันที
“ไม่ถูก!”
เมื่อเห็นอีกฝ่ายหนีไป สีหน้าของจ้าวเฟิงเปลี่ยนไปทันที
เทพโบราณหยวนเหยากำลังต่อสู้อย่างดุเดือด นั่นจึงเป็นเพียงแค่การโจมตีตามอารมณ์เท่านั้น ขั้นเก้าสุดยอดยังสามารถรับมือได้
แต่อีกฝ่ายกลับเลือกถอย นี่ทำให้จ้าวเฟิงรู้สึกแปลกๆ
เขาเงยหน้าขึ้นทันที ตาซ้ายมองทะลุสิ่งกีดขวางแต่ละชั้นๆ มองไปยังสนามรบของครึ่งก้าวสู่จอมเทพ
“ตายซะ!”
ไอเย็นในดวงตาของเทพโบราณหานเยี่ยนเด่นชัดขึ้น มือซ้ายสะบัด ผู้อาวุโสผอมแห้งในชุดคลุมยาวสีเขียวเข้มคนหนึ่งพลันปรากฏตัว
ขวับ!
เสี้ยวขณะที่เทพผู้อาวุโสผอมแห้งปรากฏตัวขึ้น ก็ซัดฝ่ามือหมอกเขียวท่วมฟ้าออกมาทันที
“ครึ่งก้าวสู่จอมเทพ เทพโบราณโม๋อู! (อีกาปีศาจ)”
สีหน้าเทพโบราณหยวนเหยาเปลี่ยนไปทันใด โคจรพลังเทพขึ้นอย่างร้อนรน บนผิวก่อผลึกแก้วบางๆ ขึ้นมาชั้นหนึ่ง
ครืน บึ้ม!
ฝ่ามือหมอกเขียวม้วนตลบของเทพโบราณโม๋อูโจมตีไปยังเทพโบราณหยวนเหยา
“พิษ!”
เทพโบราณหยวนเหยาเปลี่ยนสีหน้าไปอีกครั้ง
พิษที่เทพโบราณโม๋อูสำแดงออกมาพิเศษยิ่งนัก สามารถทะลุผ่านการป้องกันของนางเข้ามาในร่างเผ่าพันธุ์วิญญาณได้
เห็นได้ชัดว่า นี่เป็นพิษที่คิดค้นมาเพื่อจัดการกับเผ่าพันธุ์วิญญาณโดยเฉพาะ
ในขณะเดียวกัน ฝ่ามือเย็นเยียบของเทพโบราณหานเยี่ยนก็โจมตีมา
ครืน บึ้ม!
ชั้นการป้องกันผิวกายของเทพโบราณหยวนเหยาแตกร้าว
ไอเย็นกับพิษเข้าไปในร่างของเทพโบราณหยวนเหยาอย่างบ้าคลั่ง
“เทพโบราณหยวนเหยา!”
“เป็นเทพโบราณโม๋อูงั้นรึ ลำบากแล้วทีนี้!”
ครึ่งก้าวสู่จอมเทพเผ่าพันธุ์วิญญาณอีกสองคนสีหน้าเคร่งเครียดเป็นอย่างยิ่ง
เทพโบราณโม๋อูก็พอจะมีชื่อเสียงในเขตเทพสวรรค์
แต่เดิมเขาเป็นอัจฉริยะมากพรสวรรค์ สนใจในเรื่องพิษเป็นอย่างมาก ว่ากันว่าครึ่งก้าวสู่จอมเทพที่ตายเพราะพิษของเทพโบราณโม๋อูมีถึงห้าคน หนึ่งในนั้นเป็นคนที่เทพโบราณโม๋อูสังหารเพียงลำพังด้วย
“ฮ่าๆ ดูผิวเผินพวกเราเจรจากับพันธมิตรสะท้านภพ แต่ที่จริงแอบดึงเทพโบราณโม๋อูมาเป็นพวกนานแล้ว!”
ผู้อาวุโสจินหัวเราะลั่น
“ฮี่ๆ ศึกนี้จะให้พวกเจ้าเผ่าพันธุ์วิญญาณหลั่งเลือด!”
ชายกลางคนตัวเตี้ยฝ่ายเผ่าเปลวทองหัวเราะชั่วร้าย
แผนการนี้เป็นแผนที่เขาคิดเอง
แต่เดิม พวกเขาคิดอยากจะจัดการจ้าวเฟิง แต่เทพโบราณหยวนเหยาคอยดูแลจ้าวเฟิงอยู่ตลอด ทำให้พวกเขายากจะลงมือ
ทว่าเมื่อคิดกลับมา บางทีอาจจะใช้จ้าวเฟิงจัดการเทพโบราณหยวนเหยาได้
แต่เป็นครึ่งก้าวสู่จอมเทพ ต่อให้จับจุดอ่อนของศัตรูได้ ก็ยากจะทำร้ายสังหารฝ่ายตรงข้าม ดังนั้นเผ่าเปลวทองจึงให้เทพโบราณโม๋อูซ่อนอยู่ในตัวเทพโบราณหานเยี่ยน
เมื่อครู่ ในตอนที่เทพโบราณหยวนเหยาช่วยจ้าวเฟิง เทพโบราณโม๋อูก็ปรากฏตัวทันที แล้วลอบโจมตีไปพร้อมกับเทพโบราณหานเยี่ยน ทำร้ายนางเจ็บหนักในชั่วพริบตา
อีกทั้งพิษของเทพโบราณโม๋อูแทรกซึมเข้าไปในร่างของเทพโบราณหยวนเหยาแล้ว
ศึกนี้ พวกเขาสามารถสังหารกระทั่งเทพโบราณหยวนเหยาแห่งเผ่าพันธุ์วิญญาณได้!
“เทพโบราณหยวนเหยา!”
ผู้อาวุโสสามสัมผัสได้ถึงความร้ายแรงของการต่อสู้ จึงคิดจะไปช่วยเทพโบราณหยวนเหยา
แต่ผู้อาวุโสจินเผ่าเปลวทองจะยอมให้โอกาสนี้แก่เขาเสียที่ไหนกัน
“บัดซบ ชั่วช้าไร้ยางอาย!”
เทพโบราณหยวนเหยาเช็ดรอยเลือดที่ไหลออกจากมุมปาก สายตาเย็นเยียบจ้องเทพโบราณหานเยี่ยนและเทพโบราณโม๋อู
ฟุ่บ!
ร่างของนางเพียงกะพริบวูบไหว ก็หนีไปยังที่ไกลทันที
ตอนนี้นางบาดเจ็บสาหัส ในกายยังมีพิษ ย่อมไม่มีทางฝืนสู้กับครึ่งก้าวสู่จอมเทพทั้งสองได้
แค่เพียงนางตายลงเมื่อใด การสู้รบครั้งนี้ก็แทบจะกำหนดผลแพ้ชนะทั้งหมดแล้ว
ดังนั้นเมื่อครู่นี้นางจึงส่งข่าวให้กับจอมเทพในเผ่า
หากนางสามารถยืนหยัดจนจอมเทพไล่ตามมา เผ่าพันธุ์วิญญาณก็ยังมีความหวัง
“เทพโบราณหยวนเหยา การต่อสู้ระหว่างเจ้ากับข้าควรจบลงได้แล้ว!”
เทพโบราณหานเยี่ยนหัวเราะเยาะหยัน ร่างขยับวูบวาบออกไป
“จุ๊ๆ สาวงามเช่นนี้ จะฆ่าทิ้งก็ช่างน่าเสียดายจริง!”
ดวงตาของเทพโบราณโม๋อูฉายประกายแสงสีเขียวเข้ม พูดอย่างแฝงความเสียดาย
ฟุ่บ! ฟุ่บ! ฟุ่บ!
ครึ่งก้าวสู่จอมเทพทั้งสามจากสนามรบที่น่าสะพรึงกลัวไปยังที่ไกลๆ
“เทพโบราณหยวนเหยา!”
“เป็นอย่างนี้ไปได้อย่างไร เทพโบราณหยวนเหยาถูกครึ่งก้าวสู่จอมเทพสองคนลอบโจมตีบาดเจ็บหนัก!”
ด้านล่าง ฝั่งเผ่าพันธุ์วิญญาณเห็นภาพนี้ ขวัญกำลังใจทหารก็ฝ่อลงทันที ผู้ที่เทิดทูนเทพโบราณหยวนเหยาจำนวนไม่น้อยมีสีหน้ากังวล แทบจะตามไปเสียให้ได้
แต่สนามรบของครึ่งก้าวสู่จอมเทพเป็นที่ที่พวกเขาก้าวเท้าเข้าไปได้ที่ไหน
อีกทั้ง ตอนนี้เผ่าพันธุ์วิญญาณตกเป็นฝ่ายเสียเปรียบ พวกเขายิ่งไม่อาจจากไปโดยง่าย
“บัดซบ เป็นเพราะเจ้านี่ เทพโบราณหยวนเหยาเลยเสี่ยงอันตรายเพื่อช่วยมัน!”
“เจ้าทำให้เผ่าพันธุ์วิญญาณอยู่ในอันตราย!”
คนจำนวนไม่น้อยมองจ้าวเฟิงด้วยสีหน้ากล่าวโทษ
“ป้องกัน ถอยทัพ!”
ผู้อาวุโสสามเผ่าพันธุ์วิญญาณพลันร้องสั่ง
สถานการณ์ตอนนี้ หากสู้รบต่อไปจะสร้างความเสียหายอย่างหนักให้กับเผ่าพันธุ์วิญญาณ
หากถอยกลับไปยังพื้นที่ของตัวเอง บางทีอาจจะใช้ข้อได้เปรียบทางลักษณะพื้นที่กอบกู้สถานการณ์กลับมา
“กลายเป็นเช่นนี้ไปเสียได้!”
จ้าวเฟิงทอดถอนใจ
ถึงแม้เทพโบราณหยวนเหยาจะสมัครใจช่วยเขาเอง แต่โดยสรุปแล้ว เทพโบราณหยวนเหยาก็คุ้มครองเขามาโดยตลอด
และครั้งนี้ยิ่งเป็นเพราะเขา เทพโบราณหยวนเหยาจึงตกอยู่ในอันตราย กระทั่งอาจจะตายได้
ฟุ่บ!
ร่างของจ้าวเฟิงขยับวูบไหว ไล่ตามครึ่งก้าวสู่จอมเทพทั้งสามไปทันที
“ฮี่ๆ เจ้าเด็กนี่ยังนับว่ายังมีศีลธรรมอยู่บ้าง รู้ว่าตัวเองทำให้เทพโบราณหยวนเหยาตกอยู่ในอันตราย ก็ตามไปช่วยนางแล้ว!”
ชายวัยกลางคนตัวเตี้ยฝั่งเผ่าเปลวทองหัวเราะชั่วร้ายกว่าเดิม
เทพโบราณหานเยี่ยนและเทพโบราณโม๋อูร่วมมือกัน สังหารเทพโบราณหยวนเหยาได้ไม่ใช่ปัญหาเลย
และตอนนี้ จ้าวเฟิงยังเดินไปหาความตายอีก
ครั้งนี้เผ่าเปลวทองได้กำไรมหาศาลแล้ว!
“จ้าวเฟิง!”
สีหน้าของผู้อาวุโสสามเคร่งเครียด ร้องเรียกทันที
แต่จ้าวเฟิงค่อยๆ ไกลห่างออกไป เหมือนกับว่าไม่ได้ยินอย่างไรอย่างนั้น
นี่ทำให้สีหน้าของผู้อาวุโสยิ่งคร่ำเคร่งขึ้น โมโหเป็นที่สุด แต่ก็ทำอะไรไม่ได้
……
“เพลิงเย็นยะเยือก!”
เทพโบราณหานเยี่ยนสะบัดฝ่ามือ ปลดปล่อยเปลวไฟสีเทาอ่อนกลุ่มใหญ่ออกมา
“ฮี่ๆ อย่าดิ้นรนเลย!”
เทพโบราณโม๋อู่หัวเราะน่าขนลุก กรงเล็บแห้งเหี่ยวเหี้ยมเกรียมส่งลำแสงสีดำออกไป
ฟุ่บ! ฟุ่บ!
เทพโบราณหยวนเหยาหนีไปพลาง หลบหลีกป้องกันไปพลาง
แต่ตัวนางมีบาดแผล รวมกับพิษร้ายรุมเร้า สภาพไม่สู้ดีนัก
ครืน บึ้ม!
พลังการโจมตีบางส่วนของทั้งสองปะทะลงบนร่างเทพโบราณหยวนเหยา ทำให้นางถอยหลังไปไกลหลายลี้
“เทพโบราณหยวนเหยา เลิกต้านทานเสียเถอะ เจ้าจะได้ตายอย่างสบายๆ!”
เทพโบราณหานเยี่ยนตะโกนเสียงเย็น
สองครึ่งก้าวสู่จอมเทพเข้าไปใกล้เทพโบราณหยวนเหยาอย่างว่องไว
“บัดซบ!”
เทพโบราณหยวนเหยาหน้าค่อนข้างขาวซีด ร่างขาวกระจ่างมัวหมองลงมาก หลายที่มีบาดแผล ราวกับของล้ำค่าที่สมบูรณ์แบบเกิดรอยร้าว ชวนให้คนมองเจ็บปวดหัวใจ
“ฮี่ๆ ให้เจ้ามาเป็นร่างทดลองการคิดค้นพิษของข้าก็แล้วกัน!”
เทพโบราณโม๋อูหัวเราะชั่วร้าย บินเข้าไปใกล้เทพโบราณหยวนเหยา
แต่ในตอนนี้เอง มีคลื่นมิติกระเพื่อมมาจากด้านหลัง
เสี้ยวขณะนั้น จ้าวเฟิงกะพริบมายังข้างกายเทพโบราณหยวนเหยา
“เคี้ยกๆ เจ้าเป็นคนรักเก่าของนางรึ?”
เทพโบราณโม๋อูหัวเราะพลางถามอย่างสนอกสนใจ
สถานการณ์เช่นนี้ เทพโบราณขั้นเก้ากล้าไล่ตามมา ทำให้เขาค่อนข้างตกใจเหมือนกัน
“หึ ช่างโง่เง่าเสียจริง!”
เทพโบราณหานเยี่ยนกลับหัวเราะหยัน
ก่อนหน้านี้พวกนางคิดอยากจะสังหารจ้าวเฟิง แต่อย่างไรก็ทำไม่สำเร็จ
คิดไม่ถึงว่าหลังจากใช้ประโยชน์จ้าวเฟิงทำร้ายเทพโบราณหยวนเหยาจนสาหัส จ้าวเฟิงกลับวิ่งมาหาความตายเอง ยิงธนูดอกเดียวได้นกสองตัวจริงๆ
“เจ้ามาทำไม?”
เทพโบราณหยวนเหยาตะลึงไปเล็กน้อย จากนั้นตวาดถาม
ถึงแม้นางจะปรารถนาให้มีคนมาช่วยนาง แต่จ้าวเฟิงเป็นแค่เพียงเทพโบราณขั้นเก้า จะไปมีประโยชน์อะไร? มีแต่เดินมาหาความตายก็เท่านั้น
“ข้าจะช่วยเจ้า!”
เผชิญหน้ากับครึ่งก้าวสู่จอมเทพสองคน สีหน้าของจ้าวเฟิงไม่แปรเปลี่ยน พูดอย่างราบเรียบ
ในขณะเดียวกันนี้เอง กลิ่นอายพลังที่แข็งแกร่งลึกล้ำแผ่กระจายมาจากในร่างของเขา
…………………………………………………


[Go To Next Chapter]( ./272.md)