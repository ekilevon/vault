##บทที่ 1476: ทูตสวรรค์
ในตอนนี้ จอมเทพเทียนจี้ยิ้มชั่วร้ายน่าขนลุก ตะโกนบอกตัวตนที่แท้จริงของจ้าวเฟิงออกมา
“จ้าวเฟิง?”
ร่างของถังไป๋ชะงักไป รู้สึกว่าชื่อนี้ค่อนข้างจะคุ้นหู
“จ้าวเฟิง ผู้ครอบครองเนตรเทพเจ้าดวงที่เก้าตามข่าวลือก็มีชื่อนี้เหมือนกัน!”
แววตาของจอมเทพขวงเจี้ยนฉายประกายวาววับ มองจ้าวเฟิงด้วยสีหน้าไม่อยากจะเชื่อ
“ใช่!”
ถังไป๋เงยหน้าทันใด จ้องไปยังจ้าวเฟิงอย่างตื่นตะลึง
ในขณะเดียวกันนี้เอง เจ้าหอหงส์เพลิงอีกทั้งเจ้าสำนักวายุลมกรดต่างอึ้งไปเช่นกัน
จะอย่างไรพวกเขาก็คิดไม่ถึง จอมเทพลึกลับที่หลอกพวกเขาซ้ำแล้วซ้ำเล่ากลับเป็นผู้ครอบครองเนตรเทพเจ้าดวงที่เก้าที่เล่าลือกัน
หากรู้เรื่องนี้แต่แรก พวกเขาจะมัวมาชิงเศษเสี้ยวอาวุธบรรพชนทำไม จะตั้งเป้าหมายไว้ที่จ้าวเฟิงเป็นอันดับแรกแน่นอน
หากมีเนตรเทพเจ้าดวงที่เก้าก็สามารถกลายเป็นผู้ครอบครองเนตรเทพเจ้า แค่เศษเสี้ยวอาวุธบรรพชนจะมาเทียบอะไรได้
‘หนี!’
ความคิดนี้ผุดขึ้นมาในใจของจ้าวเฟิง
พวกจอมเทพป้าหลงทั้งสามคนจะต้องมีแผนอะไรแน่นอน
อีกทั้งตอนนี้ตัวตนของเขาถูกเปิดเผย คนอื่นต้องวางมือจากเศษเสี้ยวอาวุธบรรพชนมาจัดการเขาแน่
“สายไปแล้ว!”
มุมปากของจอมเทพป้าหลงยกยิ้มชั่วร้าย
“หืม?”
จู่ๆ เนตรเทพเจ้าดวงที่เก้าของเขาก็สัมผัสได้ถึงกลิ่นอายสายเลือดที่แข็งแกร่งกลุ่มหนึ่ง
“แย่แล้ว มีผู้แข็งแกร่งคนอื่นอีก นี่คือแผนของพวกมันงั้นรึ?”
ในที่สุดจ้าวเฟิงก็ได้รู้ว่าเหตุใดพวกจอมเทพป้าหลงจึงแกล้งทำเป็นไม่เห็นเขา
เพราะเป้าหมายของพวกเขาก็คือยื้อจ้าวเฟิงเอาไว้ และรอการมาเยือนของผู้แข็งแกร่งที่แท้จริง
ในตอนนี้เอง จอมเทพเทียนจี้ จอมเทพป้าหลง และสตรีเผ่าวิหคทองปะทุสายเลือดพลังเทพขึ้นทำลายพันธนาการของคนอื่นๆ
ฟิ้ว ฟิ้ว~
พวกเขาทั้งสามมาถึงยังข้างหลังจ้าวเฟิง ป้องกันไม่ให้เขาหนีไป
“เกิดอะไรขึ้น?”
เจ้าหอหงส์เพลิงมองไปยังที่ไกลๆ ร่างสั่นสะท้านขึ้นมาอย่างอดไม่ได้
ในฐานะที่เป็นจอมเทพขั้นสอง เสี้ยวขณะนี้เขาสัมผัสได้ถึงอันตรายกลุ่มหนึ่งที่กำลังใกล้เข้ามา
“แย่แล้ว!”
เจ้าสำนักวายุลมกรดมีสีหน้าหนักอึ้ง ถอยไปข้างหลังทันใด
สายเลือดเผ่าผนึกเทพในกายของถังไป๋ก็สั่นสะท้านเตือนเขาเช่นกัน
ทันใดนั้น คลื่นวนมิติก็ปรากฏขึ้นตรงที่ไม่ไกลนัก
ขวับ!
ชายสูงใหญ่ชุดขาวที่ตัวอยู่ในแสงเทพสีขาวเป็นชั้นๆ ปรากฏกายขึ้นในท้องฟ้า
วู้ม ครืน!
เสี้ยวขณะนี้ ฟ้าดินพลันสั่นไหว กดดันเป็นอย่างมาก
เปลวเพลิงทั่วทั้งมหาสมุทรเพลิงสวรรค์ถูกสะกดไว้หลายร้อยจั้ง
ทั่วบริเวณล้านลี้ สรรพชีวิตล้วนถูกกดทับจากพลังที่แข็งแกร่งกลุ่มหนึ่ง
ผู้ที่พลังฝึกตนต่ำกว่าจอมเทพยิ่งล้มลุกคลุกคลานไปบนพื้น ตัวสั่นเทิ้มไม่หยุด
“จอมเทพขั้นสาม!”
จ้าวเฟิงใจสั่นสะท้าน
ถึงแม้จะไม่เคยเห็นจอมเทพขั้นสามมาก่อน แต่เขาก็มั่นใจได้ คนที่จู่ๆ ปรากฏตัวขึ้นคนนี้เป็นขั้นสามแน่นอน กระทั่งอาจเป็นบุคคลที่แข็งแกร่งกว่านั้น
วูบ!
จ้าวเฟิงกระตุ้นกฎเกณฑ์มิติ แปลงกายเป็นลำแสงถอยไปข้างหลัง
ชั่วขณะนี้ ความเร็วของจ้าวเฟิงสูงมากอย่างที่ไม่เคยเป็นมาก่อน
“ฝันไปเถอะ!”
จอมเทพป้าหลง สตรีเผ่าวิหคทอง และจอมเทพเทียนจี้ปะทุสายเลือดพลังเทพในกายออกมา ก่อขึ้นเป็นฉากกั้นขนาดมหึมาขวางเอาไว้ข้างหน้า
ถึงแม้ ‘ทูตสวรรค์’ จะปรากฏตัวขึ้นแล้ว จ้าวเฟิงหนีไปไหนไม่รอด แต่ตอนนี้คือช่วงเวลาที่พวกเขาจะได้แสดงฝีมือ ถึงแม้รู้ว่าเป็นการกระทำที่ไร้ประโยชน์แต่พวกเขาก็ต้องทำ
“ไสหัวไป!”
กระบี่อัสนีเทวะรวมศูนย์ในมือจ้าวเฟิงฟันประกายดาบหลายร้อยสายออกมาในชั่วพริบตา
ครืน ตูม บึ้ม!
ประกายกระบี่รวมศูนย์ส่วนมากฟันไปยังร่างของสตรีเผ่าวิหคทอง เฉือนเป็นรอยแผลมากมาย
แต่แผลพวกนี้พลันมีเปลวเพลิงสีทองแดงลามเลีย บาดแผลก็สมานตัวอย่างช้าๆ
เผ่าวิหคทองอยู่อันดับแปดในรายชื่อหมื่นเผ่าพันธุ์โบราณ มี ‘กายเพลิงอมตะ’ บาดแผลที่ได้รับหนักเพียงใดก็ล้วนสามารถฟื้นฟูได้อย่างรวดเร็ว
กระทั่งว่ากันว่า ต่อให้ทั่วทั้งร่างถูกทำลายก็สามารถ ‘ถือกำเนิดใหม่จากเถ้าถ่าน’ ได้
“กายเพลิงอมตะแล้วอย่างไร?”
จ้าวเฟิงไม่สนใจอะไรทั้งสิ้น พุ่งออกไปพร้อมด้วยหลุมอัสนีรวมศูนย์
เพลิงวิหคทองทั้งหมดตามรายทางถูกหลุมอัสนีรวมศูนย์ของจ้าวเฟิงบิดม้วนและสูบกิน
ขณะนี้จ้าวเฟิงปะทุความเร็วสูงที่สุดและพลังที่แข็งแกร่งที่สุดออกมา
ครืน บึ้ม!
จ้าวเฟิงพุ่งปะทะร่างของสตรีเผ่าวิหคทอง พลังแข็งแกร่งของหลุมอัสนีเทวะรวมศูนย์โจมตีออกมาทันที
ต่อให้เป็นความเร็วในการฟื้นฟูของกายเพลิงอมตะก็สู้ความเร็วในการทำลายของจ้าวเฟิงไม่ได้
ขณะเดียวกัน ฝ่ามือของจ้าวเฟิงพลิกขึ้น หยิบเอาแผ่นกระจกสีขาววาววับออกมา
เมื่อกระตุ้นเศษเสี้ยวอาวุธบรรพชน พลังกฎเกณฑ์มิติโอบล้อมไปยังร่างของสตรีเผ่าวิหคทอง
ทำให้พลังต้านทานกับพลังสมานตัวของนางลดลงทันใด
“คมดาบกาลเวลา!”
จ้าวเฟิงกระตุ้นเศษเสี้ยวอาวุธบรรพชน วาดคมมีดเลือนรางสีขาวสะอาดส่งไปหลายสาย
สตรีเผ่าวิหคทองคนนั้นร้องอย่างน่าอนาถ เปลวเพลิงบนร่างอ่อนกำลังลง เผยให้เห็นร่างอ้อนแอ้นยั่วยวนที่มีเลือดอาบ
เมื่อเห็นภาพนี้ จอมเทพที่เหลือตรงนั้นสั่นสะท้านขึ้นมาอย่างอดไม่ได้
“มันมีเศษเสี้ยวอาวุธบรรพชนอย่างนั้นรึ!”
เจ้าสำนักวายุลมกรดและเจ้าหอหงส์เพลิงไม่สบอารมณ์เป็นอย่างยิ่ง
พวกเขาไม่มีเศษเสี้ยวอาวุธบรรพชน สู้กันอย่างเอาเป็นเอาตายเพื่อมัน แต่จ้าวเฟิงที่เป็นจอมเทพขั้นหนึ่งกลับมีเศษเสี้ยวอาวุธบรรพชนประเภทเวลาในครอบครอง
แต่ว่าทั้งหมดนี้จะไปมีประโยชน์อะไร?
ถังไป๋อดทอดถอนใจไม่ได้ เขาย่อมมองออกว่าจอมเทพขั้นสามปรากฏตัวขึ้นกะทันหันก็เพื่อจับจ้าวเฟิง
“หึ!”
ทูตสวรรค์ขมวดคิ้วเล็กน้อย ยื่นฝ่ามือออกไป กฎเกณฑ์และพลังเทพที่แข็งแกร่งแผ่มายังรอบกายจ้าวเฟิง
ชั่วเวลานั้น หลุมอัสนีรวมศูนย์ของจ้าวเฟิงถูกพลังแข็งแกร่งไร้เทียมทานโจมตีจนรูปร่างเปลี่ยนไป
“ไม่ ยังมีโอกาสอยู่!”
สายตาของจ้าวเฟิงจ้องเพ่ง พลังเนตรเทพมายาดั้งเดิมขับเคลื่อนออกมา
“เปลี่ยนมายา!”
หมอกแสงมายาเป็นชั้นๆ หมุนวนออกมาจากตาซ้าย ก่อนจะแทรกซึมเข้าไปในฟ้าดิน
ส่วนตาซ้ายของจ้าวเฟิงก็กลายเป็นสีพร่างพรายโดยสมบูรณ์แบบ
โลกเบื้องหน้าของเขาเปลี่ยนไปราวกับภาพความฝัน รวมถึงสตรีเผ่าวิหคทองเบื้องหน้า เปลวไฟบนร่างถูกย้อมเป็นสีรุ้งเช่นกัน
“ทำลาย!”
เขาชี้นิ้วออกไป ทั้งยังโคจรพลังความคิด
“เกิดอะไรขึ้น?”
ดวงตาของสตรีเผ่าวิหคทองเบิกกว้าง รู้สึกถึงอันตรายแห่งความตาย
ฟู่!
เปลวเพลิงบนร่างของนางหายวับไป จากนั้นแขนก็หายไปทีละน้อย
ภายใต้อันตรายความเป็นความตาย สตรีเผ่าวิหคทองกระตุ้นพลังทุกชนิดเพื่อต้านทาน
สุดท้ายนางก็พบว่ามีเพียงกฎเกณฑ์เท่านั้นที่สามารถต้านทานการหายไปอย่างแปลกประหลาดนี้ได้
ณ ท้องฟ้าไกลลิบ สายตาของทูตสวรรค์ฉายประกายคมกล้า
“นี่คือพลังของเนตรเทพเจ้าดวงที่เก้าหรือ?”
แม้กระทั่งเขาก็มองไม่ออกว่าร่างของสตรีเผ่าวิหคทองหายไปอย่างไร้ร่องรอยได้อย่างไร
“ว่ากันว่าสายเลือดเนตรเทพเจ้าเทียบได้กับบรรพชนผู้ให้กำเนิดสายเลือดบรรพกาลสิบอันดับแรก!”
สีหน้าของทูตสวรรค์ฉายแววมุ่งมาดปรารถนา จากนั้นสายตาของเขาก็จ้องไปยังร่างของจ้าวเฟิง
ครืน!
ตอนนี้เขากระตุ้นพลังสายเลือดในกาย ปะทุกลิ่นอายบรรพกาลที่เก่าแก่บริสุทธิ์ออกมา
ถึงแม้เนตรเทพเจ้าดวงที่เก้าจะเป็นเพียงแค่จอมเทพขั้นหนึ่ง แต่เขาก็ไม่ประมาทแม้แต่น้อย แม้กระทั่งสายเลือดก็ยังกระตุ้นขึ้นโดยพลัน
ครืน!
กลิ่นอายสายเลือดพวยพุ่งไปยังขอบฟ้า ปั่นป่วนไปทั่วทั้งมหาสมุทรเพลิงสวรรค์
ร่างของเขาค่อยๆ อ่อนจางลง กายช่วงล่างหายไปกลายเป็นหมอกแสงที่บิดเบี้ยวมืดหม่น
ร่างทั้งร่างของทูตสวรรค์ขยายใหญ่ถึงสิบจั้งในชั่วพริบตา
วู้ม ครืน!
พลังแข็งแกร่งดั้งเดิมปะทุออกมาจากในกายของทูตสวรรค์ หอบม้วนไปยังทั่วทุกทิศในฟ้าดิน
เสี้ยวขณะนั้น
สรรพชีวิตในโลกที่สืบทอดสายเลือดมาต่างส่งเสียงร้องน่าสังเวชอย่างหวาดกลัว
วิหคเพลิงมากมายในมหาสมุทรเพลิงสวรรค์ร่างกายบิดเบี้ยว ถึงขนาดระเบิดตัวออกภายใต้พลังสายเลือดกลุ่มนี้
อั้ก~
จอมเทพหลายคนที่อยู่ค่อนข้างใกล้กับทูตสวรรค์ต่างกระอักเลือด ส่งเสียงร้องขึ้นจมูก
“สายเลือดกลุ่มนี้ หรือจะเป็นสายเลือดอันดับหกของรายชื่อหมื่นเผ่าพันธุ์โบราณ...”
แม้แต่เลือดในกายของถังไป๋ก็ยังพุ่งพล่านขึ้นเช่นกัน
จ้าวเฟิงที่อยู่ไกลออกไปก็ได้รับผลกระทบบ้างเล็กน้อยเช่นกัน
ครืน!
ทูตสวรรค์โคจรพลังเทพทรงพลังแล้วผลักฝ่ามือออกไป
เห็นเพียงพลังเทพที่มืดหม่นและบิดเบี้ยวกลุ่มหนึ่งพุ่งทะยาน
ครืน วูบ วูบ!
ฟ้าดินสั่นไหว พลังเทพมืดหม่นบิดเบี้ยวกลุ่มนั้นดูดซับพลังทั้งหมดในท้องฟ้า
ลักษณะการสูบกินของพลังเทพกลุ่มนี้ค่อนข้างคล้ายกับพลังเทพรวมศูนย์ของจ้าวเฟิง แต่ทรงพลังยิ่งกว่า
“พลังเทพแข็งแกร่งนัก!”
พลังเทพในกายของเจ้าหอหงส์เพลิงสั่นสะท้านรุนแรง
คนต่ำกว่าจอมเทพขั้นสองลงมายิ่งรู้สึกว่าพลังเทพของตนแทบจะแข็งตัว ไม่อาจขับเคลื่อนได้เลย
พลังบิดเบี้ยวมืดหม่นแผ่กระจายมาถึงรอบกายจ้าวเฟิง
ครืน บึ้ม!
หลุมอัสนีรวมศูนย์รอบกายเขาบิดม้วนแล้วแหลกสลายทันที
“ตายเสีย!”
จ้าวเฟิงกัดฟัน พลังมายาดั้งเดิมทะลักออกมาอย่างบ้าคลั่ง
พลังของเนตรเทพมายาและพลังความคิดยกระดับขึ้นขั้นหนึ่งทันใด
ฟู่!
ความเร็วในการหายไปของร่างสตรีเผ่าวิหคทองเพิ่มขึ้นอีกอย่างรวดเร็ว
“หืม?”
แววตาของทูตสวรรค์อึ้งตะลึง
ถึงแม้เขาจะขังจ้าวเฟิงเอาไว้ แต่วิชาดวงตาของจ้าวเฟิงและพลังกฎเกณฑ์เวลากลับไม่หยุดลงด้วย
ตอนนี้ร่างและวิญญาณของสตรีเผ่าวิหคทองสลายไปกว่าครึ่งแล้ว อ่อนแอยิ่งนัก
“สังหาร!”
จ้าวเฟิงกระตุ้นเศษเสี้ยวอาวุธบรรพชนประเภทเวลา ปล่อยลำแสงโจมตีออกไป
ครืน!
คมดาบสีขาววาวระยับฟันไปยังสตรีเผ่าวิหคทองที่บาดเจ็บหนักจนร่างแหลกสลายไปทันที
อีกทั้งผลจากพลังเวลาต่อชั้นวิญญาณรุนแรงมาก วิญญาณของนางก็แตกดับไปแล้วเช่นกัน
ฟุ่บ!
หลังจากสังหารไปคนหนึ่ง จ้าวเฟิงก็โคจรพลังโบยบินไปสุดกำลัง
“ตายแล้ว?”
จอมเทพเทียนจี้และจอมเทพป้าหลงตัวสั่นสะท้าน
แต่เดิมพวกเขาคิดว่าทูตสวรรค์อยู่ที่นี่คงไม่มีทางเกิดเรื่องอะไรขึ้น แต่ทั้งหมดนี้เกินกว่าการคาดเดาของพวกเขา
“อะไรกัน?”
สายตาของทูตสวรรค์ตะลึงงัน โทสะพวยพุ่ง
ไม่นึกว่าจ้าวเฟิงจะสังหารบริวารของเขาต่อหน้าต่อหน้าเขา
“โซ่พลังรวมศูนย์!”
ทูตสวรรค์ประกบสองมือ ควบคุมพลังเทพที่มืดหม่นบิดเบี้ยว
ฟู่ ฟิ้ว!
พลังเทพบิดเบี้ยวมืดหม่นกลุ่มนั้นแผ่กระจายแรงดูดที่แข็งแกร่งอย่างยิ่ง แม้แต่ฟ้าดินก็ยังเกิดคลื่นวนที่บิดเบี้ยวขึ้นมา
พลังเทพกลุ่มนั้นพุ่งไปข้างหน้า บีบเข้าใกล้จ้าวเฟิงอย่างรวดเร็ว
เนื่องด้วยผลกระทบจากแรงดูดที่แข็งแกร่ง การเคลื่อนไหวของจ้าวเฟิงจึงถูกขัดขวางไว้
วู้ม!
พริบตาเดียว พลังเทพที่มืดหม่นวุ่นวายกลุ่มนี้ก็ก่อร่างเป็นพื้นที่ทรงกลมที่พิเศษขึ้น แล้วขังจ้าวเฟิงเอาไว้ข้างใน
ครืน บึ้ม!
จ้าวเฟิงโคจรพลังเทพ ดิ้นรนอย่างเอาเป็นเอาตาย
แต่เขาพบว่าพลังเทพรวมศูนย์ของตัวเองไม่ได้สร้างผลกระทบกับพลังเทพของจอมเทพขั้นสามแม้แต่น้อย
กระทั่งในตอนที่ปลดปล่อยพลังเทพรวมศูนย์ออกมา ก็ถูกพลังเทพของอีกฝ่ายดูดซับเอาไว้
“นี่คือพลังเทพอะไรกัน แม้แต่พลังเทพรวมศูนย์ของข้าก็ยังทำอะไรไม่ได้”
จ้าวเฟิงค่อนข้างตกใจ
แต่ต่อให้เป็นเช่นนี้ เขาก็มีวิธีรับมืออยู่ นั่นก็คือเนตรเทพมายา
เขาเชื่อว่าเนตรเทพมายาทำลายล้างจะต้องมีผลกับมันอย่างแน่นอน
“ช่างเป็นการดิ้นรนที่ไร้ค่านัก!”
ทูตสวรรค์หัวเราะเหยียดหยาม มืออีกข้างหนึ่งยื่นออกไปปลดปล่อยพลังเทพแข็งแกร่ง
พลังเทพที่มืดหม่นบิดเบี้ยวผสานเข้าไปในลูกทรงกลมที่ขังจ้าวเฟิงไว้
ทันใดนั้น ทั่วกายของจ้าวเฟิงถูกพลังอันแข็งแกร่งกดทับ พลังกลุ่มนี้ไม่เพียงแต่ดูดซับพลังเทพบนร่างของเขาเท่านั้น แต่ยังทรมานเขาไม่หยุด ทำให้เขาไม่อาจเยือกเย็นได้อีกต่อไป
ฟุ่บ!
ทูตสวรรค์มายังข้างกายจ้าวเฟิงทันที
ลูกทรงกลมมืดหม่นที่ขังจ้าวเฟิงเอาไว้ค่อยๆ หดเล็กลง เปลี่ยนเป็นลูกทรงกลมเล็กๆ ลอยมาในมือของทูตสวรรค์
จากนั้นทูตสวรรค์กระตุ้นเคล็ดวิชา สำแดงตราผนึกหลายสายแทรกซึมเข้าไปข้างใน
“ขอแสดงความยินดี ท่านทูตสวรรค์สามารถจับเนตรเทพเจ้าดวงที่เก้าได้อย่างราบรื่น!”
จอมเทพป้าหลงและจอมเทพเทียนจี้ต่างคุกเข่าลงด้วยใบหน้าเคารพนบนอบ
ผู้ที่เป็นทูตสวรรค์ได้ จะต้องเป็นผู้ที่สุดยอดที่สุดในหมู่จอมเทพขั้นสามอย่างแน่นอน การผสานสายเลือด กำลังรบ เคล็ดวิชาด้านต่างๆ ทั้งหมดล้วนแข็งแกร่งไร้เทียมทาน
“ท่านทูตสวรรค์ คนพวกนี้จะทำอย่างไร?”
สายตาของจอมเทพป้าหลงกวาดไปรอบด้าน
เวลานี้ สีหน้าของจอมเทพทั้งหมดที่นั่นฉายแววหวาดกลัว
จอมเทพขั้นหนึ่งอีกหลายคนยิ่งขาสั่นจนยืนไม่อยู่
“ฆ่าทิ้งให้หมด!”
สีหน้าของทูตสวรรค์ไร้ซึ่งคลื่นอารมณ์ใดๆ
…………………………………………………


[Go To Next Chapter]( ./333.md)