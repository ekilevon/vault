##บทที่ 1151: การพลิกผันที่น่าสะพรึง
“จ้าวเฟิง เจ้าเข้าร่วมกลุ่มของข้าก็ต้องเชื่อฟังคำสั่งข้า!”
ผู้อาวุโสที่สามแห่งเผ่าพันธุ์แพะเพลิงทองเอ่ยด้วยสีหน้าจองหอง
สมาชิกคนอื่นที่เหลือของเผ่าพันธุ์แพะเพลิงทองต่อต้านอย่างมาก
“เจ้านับเป็นอะไรได้?”
จ้าวเฟิงตะโกนลั่น สีหน้าเย็นชา
เสียงตะโกนนี้ทำให้ผู้อาวุโสที่สามอึ้งอยู่กับที่ คนอื่นที่เหลือใกล้ๆ มองจ้าวเฟิงอย่างตื่นตะลึง
ผู้อาวุโสที่สามมีสีหน้าเดือดดาล มองไปทางจ้าวเฟิง แต่เมื่อเขาสบตากับจ้าวเฟิง ในใจก็สั่นไหวด้วยความหวาดกลัว
ในตอนนี้ ผู้อาวุโสที่สามรู้สึกว่าทั่วร่างคล้ายตกลงไปในหลุมน้ำแข็ง ร่างกายและวิญญาณถูกจ้าวเฟิงกดดัน ยืนนิ่งอยู่ที่เดิม เหมือนยอมศิโรราบต่อต่อพลานุภาพของจ้าวเฟิง
แต่เขาก็มีปฏิกิริยาโต้กลับอย่างรวดเร็ว สีหน้าอับอายและเกรี้ยวกราด จ้องจ้าวเฟิงด้วยสายตาโกรธแค้น
“เจ้ากล้าล่วงเกินข้า? ข้าเป็นถึงผู้อาวุโสที่สามแห่งเผ่าพันธุ์แพะเพลิงทอง!”
ผู้อาวุโสที่สามตะโกนเสียงดังอย่างเกรี้ยวกราด
คิดไม่ถึงว่าจ้าวเฟิงจะล่วงเกินเขาต่อหน้าคนใเผ่าพันธุ์แพะเพลิงทองทั้งหมด ถ้าหากไม่ใช่เพราะเผ่าพันธุ์จิ้งเหลนลิ้นดำบุกโจมตี ผู้อาวุโสที่สามลงมือทำร้ายจ้าวเฟิงไปนานแล้ว
บริเวณโดยรอบ คนเผ่าพันธุ์แพะเพลิงทองที่เหลือมองจ้าวเฟิงด้วยสีหน้ารังเกียจมากยิ่งขึ้นกว่าเดิม
“พลังต่ำตมยังกล้าโอหังขนาดนี้!”
“รออีกนิดเขาก็จะลำบากแล้ว!”
คนเผ่าพันธุ์แพะเพลิงทองวิจารณ์จ้าวเฟิงซึ่งๆ หน้า
“พวกเจ้าสองคนอยากตายด้วยน้ำมือเผ่าพันธุ์จิ้งเหลนลิ้นดำงั้นหรือ?”
ยอดผู้อาวุโสเอ่ยปาก
ในตอนนี้ เผ่าพันธุ์จิ้งเหลนลิ้นดำบุกมาโจมตี ทางฟากผู้อาวุโสที่สามและจ้าวเฟิงกลับผิดใจกัน แต่เดิมเผ่าพันธุ์แพะเพลิงทองก็ไม่ใช่คู่ต่อสู้ของเผ่าพันธุ์จิ้งเหลนลิ้นดำอยู่แล้ว นี่ไม่ใช่การรนหาที่ตายหรอกหรือ?
“ฮ่าๆ เจ้าพวกคนโง่ไม่รู้จักกลัวตาย ถึงตอนนี้ยังจะทะเลาะกันภายในอีก!”
ครึ่งเทพเผ่าพันธุ์จิ้งเหลนลิ้นดำในชุดเกราะสีเข้มหัวเราะเยาะเย้ยเสียงดังอยู่กลางอากาศ
โครม ตุบ!
ชายชุดเกราะกวัดแกว่งดาบยักษ์สีดำมืดในมือ ฟาดดาบเพลิงทมิฬที่น่ากลัวอย่างยิ่งออกมา
ในเวลาเดียวกันนั้น พวกจิ้งเหลนลิ้นดำที่เหลือก็เริ่มโจมตีทันที
โครม เปรี้ยง เปรี้ยง!
สายฟ้า ไฟ และลมกระจายตัวปกคลุมทั่วฟ้า ประหนึ่งเป็นวันสิ้นโลก ตรงดิ่งไปกดดันเผ่าพันธุ์แพะเพลิงทอง
“ป้องกัน!”
คล้อยหลังคำสั่งของยอดผู้อาวุโส คนเผ่าพันธุ์แพะเพลิงทองรีบโคจรพลังศักดิ์สิทธิ์เพื่อต้านทานการโจมตีน่าสะพรึงกลุ่มนี้เอาไว้
“โจมตีกลับ!”
ดวงตาผู้อาวุโสเป็นประกายสว่างวาบ
ในขณะนี้ยอดผู้อาวุโสและสมาชิกบางส่วนของเผ่าพันธุ์จิ้งเหลนลิ้นดำยังไม่ทันได้ทำอะไร กำลังรบทั้งหมดของเผ่าพันธุ์แพะเพลิงทองอยู่เหนือศัตรูตรงหน้า นี่เป็นโอกาสชิงลงมือของพวกเขา
ทันทีที่ผู้อาวุโสของฝ่ายตรงข้ามลงมือ เผ่าพันธุ์แพะเพลิงทองจะเปลี่ยนการโจมตีเป็นป้องกันทันที
ยอดผู้อาวุโสของเผ่าพันธุ์แพะเพลิงทองย้ายความสนใจทั้งหมดมาที่ยอดผู้อาวุโสแห่งเผ่าพันธุ์จิ้งเหลนลิ้นดำ
“สังหาร!”
“สังหารคนกลุ่มนี้ให้สิ้นซาก!”
เผ่าพันธุ์แพะเพลิงทองเชื่อฟังคำสั่งของยอดผู้อาวุโสอย่างยิ่ง ในวินาทีที่ยอดผู้อาวุโสถ่ายทอดคำสั่ง พวกเขาก็เริ่มลงมือทันที
“เหอะๆ ให้ข้าไปเป็นกำลังเสริมที่เผ่าพันธุ์แพะเพลิงทองแล้วกัน!”
แววตาชายชุดเกราะสีเข้มกวาดผ่าน มองหาร่างของจ้าวเฟิง
อย่างไรเสีย เจตนาในการโจมตีของพวกเขาตอนนี้ก็ทำไปเพื่อหยั่งเชิงดูจ้าวเฟิง
วิ้ง!
ทันใดนั้นเอง แสงวายุอัสนีสีชาดสว่างวาบขึ้นเบื้องหน้าชายชุดเกราะ
“รวดเร็วเหลือเกิน…”
ชายชุดเกราะสีเข้มตกตะลึง
ความเร็วที่จ้าวเฟิงแสดงออกมาในตอนนี้ ไม่มีทางที่ขอบเขตเทวาเร้นลับชั้นสูงจะทำได้
ส่วนที่ทำให้ชายชุดเกราะสีเข้มยิ่งตื่นตะลึงคือ จ้าวเฟิงกลับพุ่งทะยานมาหาเขาก่อน
ถ้าหากเป็นสถานการณ์ทั่วไป ชายชุดเกราะจะต้องคิดว่าจ้าวเฟิงเป็นคนโง่เง่าไปแล้ว แต่ในตอนนี้เขาเกิดกระวนกระวายใจ
อีกฟาก สมาชิกส่วนหนึ่งของเผ่าพันธุ์แพะเพลิงทองมองจ้าวเฟิง สีหน้าอึ้งงันเช่นกัน
จะมีผู้แข็งแกร่งเทวาเร้นลับคนใดเสนอตัวรับการโจมตีจากครึ่งเทพ นี่มันเป็นการรนหาที่ตายชัดๆ?
“คนผู้นี้…”
สีหน้ายอดผู้อาวุโสตึงเครียดเล็กน้อย ขมวดคิ้วมุ่น
แต่เดิมเขาเตรียมตั้งรับการโจมตีจากชายชุดเกราะสีเข้ม แต่กลับถูกจ้าวเฟิงตัดหน้าไปเสียได้
“มารทมิฬสะบั้นฟ้า!”
พลังศักดิ์สิทธิ์เทวาเร้นลับทะลักออกทั่วร่างชายชุดเกราะสีเข้ม
-ฟิ้ว!
ชายชุดเกราะตวัดดาบในมือ ฟันเงาดาบที่เย็นเยือกทรงอำนาจหลายสายออกไปกลืนร่างของจ้าวเฟิง
“ขอบเขตแก่นแท้อัสนี!”
จ้าวเฟิงโคจรพลังศักดิ์สิทธิ์วายุอัสนีธาตุดินและกายสายฟ้าศักดิ์สิทธิ์
โครม ตู้ม ตู้ม!
เขตแดนแก่นแท้พลังสายฟ้าที่หนักอึ้งและมืดหม่นระเบิดออกจากร่างจ้าวเฟิง
แก่นแท้พลังและพลังอัสนีที่น่ากลัวทำลายล้างสรรพสิ่งรอบบริเวณ โดยปกคลุมชายชุดเกราะสีเข้มเอาไว้ภายในด้วยเช่นกัน
“อะไรกัน?”
ชายชุดเกราะสัมผัสได้ว่าพลังศักดิ์สิทธิ์ในสายเลือดทั่วร่างเดือดพล่าน แทบจะระเบิดทะลักออกมา
แรงอัสนีกดดันที่หนักอึ้งในฟ้าดินยิ่งสะกดพลังเขาเอาไว้
ฟิ้ว!
จ้าวเฟิงพลันปรากฏกายขึ้นข้างกายชายชุดเกราะ นิ้วชี้กระตุ้นพลังเลือด ผสานเข้ากับขอบเขตแก่แท้อัสนีโดยรอบ และระเบิดออกทันที
‘แข็งแกร่งเหลือเกิน…สายเลือดบรรพกาล!’
ชายชุดเกราะสีเข้มหวาดกลัว
ท่ามกลางอานุภาพกดดันสายเลือดบรรพกาลที่แผ่จากนิ้วชี้จ้าวเฟิง พลังสายเลือดในร่างเขาแข็งกระด้างไม่เคลื่อนไหว ถูกกดข่มเอาไว้อย่างสมบูรณ์แบบ
ส่วนตัวเขาเองยิ่งสั่นสะท้านจากสัญชาตญาณ
ฟุ่บ!
ทรวงอกของชายชุดเกราะปรากฏรูเล็กรูหนึ่ง จากนั้นจึงมีแก่นแท้พลังมหาศาลระเบิดออกมากลืนร่างของชายชุดเกราะไป
โครม ฉัวะ!
ร่างชายชุดเกราะถูกแบ่งออกเป็นสองส่วน ตรงกลางถูกวิชาดัชนีของจ้าวเฟิงทำลายราบคาบ
ส่วนบริเวณศีรษะและท่อนล่างก็ไหม้เกรียม ไร้ซึ่งสัญญาณชีวิตไปแล้ว
ฟิ้ว!
วิญญาณดั้งเดิมดำเข้มร่างหนึ่งโบยบินหนีไปด้านหลัง
“เป็นไปได้อย่างไรกัน? เจ้าเด็กผู้นี้คือผู้แข็งแกร่งขั้นเทพแท้จริงเรอะ!”
ชายชุดเกราะสีเข้มตื่นตระหนกอย่างยิ่ง
เพียงแค่กระบวนท่าเดียวเท่านั้น ก็สามารถทำลายกายศักดิ์สิทธิ์ของเขาลงได้ มีเพียงพลังของเทพแท้จริงเท่านั้นจึงจะสามารถทำได้
“อะไร เด็กมนุษย์นั่น?”
ด้านข้าง เปาลี่แห่งเผ่าพันธุ์จิ้งเหลนลิ้นดำตาโตอ้าปากค้าง จ้องจ้าวเฟิงเขม็ง
เขาเชื่ออย่างยิ่งว่าสิ่งที่ตนเห็นเมื่อครู่ไม่ผิดพลาด ครึ่งเทพผู้หนึ่งกลับถูกทำลายสิ้นเพียงเพราะกระบวนท่าเดียวของจ้าวเฟิง
สถานการณ์ประเภทนี้เหมือนจะปรากฏขึ้นในขั้วอำนาจห้าดาวในตำนานเท่านั้น ขั้วอำนาจห้าดาวชั้นสูงในดินแดนเทพรกร้างจะบ่มเพาะอัจฉริยะที่แข็งแกร่งที่สุดในผืนพสุธาเอาไว้ และพวกเขาจะมีความสามารถในการปลิดชีพอย่างรวดเร็วเช่นนี้
แต่ทว่า อัจฉริยะชั้นยอดของขั้วอำนาจห้าดาวไม่มีทางปรากฏกายขึ้นในฐานที่มั่นของขั้วอำนาจเล็กจ้อยตรงชายแดนดินแดนเทพรกร้างแน่
“นี่เป็นไปได้อย่างไรกัน?”
คนที่ตระหนกตกใจไม่ได้มีเพียงแค่เผ่าพันธุ์จิ้งเหลนลิ้นดำ ทางเผ่าพันธุ์แพะเพลิงทองก็ตะลึงอย่างยิ่งเช่นกัน
ผู้อาวุโสที่สามจ้องจ้าวเฟิงเขม็ง ร่างกายสั่นระริกอย่างควบคุมไม่ได้
“มิน่า ผู้อาวุโสสูงสุดถึงได้ส่งคนผู้นี้มา!”
ยอดผู้อาวุโสวางใจได้ในที่สุด แล้วระบายยิ้มออกมา
จากที่สำแดงเมื่อครู่ จ้าวเฟิงน่าจะมีพลังในขั้นเทพแท้จริงแล้ว
จนถึงตอนนี้ เผ่าพันธุ์จิ้งเหลนลิ้นดำสูญเสียกำลังรบขั้นครึ่งเทพไปคนหนึ่ง เผ่าพันธุ์แพะเพลิงทองต้องโจมตีเผ่าพันธุ์จิ้งเหลนลิ้นดำให้แตกพ่ายไปได้แน่นอน!
“มิติเก็บของ!”
ดวงตาซ้ายของจ้าวเฟิงเพ่งมองกลุ่มวิญญาณดั้งเดิมของจิ้งเหลนที่กำลังหนีอยู่
กายเนื้อแหลกละเอียด ในขณะที่วิญญาณดั้งเดิมหนีไปมักจะหอบเอามิติเก็บของไปด้วย เหมือนตอนที่จ้าวเฟิงเอาทรัพยากรทั้งหมดไปเก็บไว้ในมิติดวงตาซ้าย แล้วค่อยไปช่วงชิงวิญญาณกลับมาอีกที
และคราวก่อน ตอนที่วิญญาณดั้งเดิมของเทพแท้จริงเทียนฝาหลบหนีก็หอบเอามิติเก็บของไปด้วย มิฉะนั้นพลังของเขาคงจะไม่ฟื้นฟูได้รวดเร็วขนาดนั้น
วิ้ง!
ในดวงตาซ้ายของจ้าวเฟิงปรากฏลูกเพลิงแสงอัสนีสีทองม่วงกลุ่มหนึ่ง พร้อมด้วยเจตจำนงดวงตาที่ทำให้คนต้องหวาดกลัว
“เพลิงวายุอัสนีเนตรเทพเจ้า!”
โครม!
ลูกเพลิงอัสนีเทวะม่วงเข้มระเบิดปะทุลงบนวิญญาณดั้งเดิมสีดำ
“อ๊าก…”
วิญญาณของชายชุดเกราะอ่อนแอลงเรื่อยๆ ขณะที่เขากรีดร้อง
“แย่ล่ะ!”
ทางฟากเผ่าพันธุ์จิ้งเหลนลิ้นดำ ยอดผู้อาวุโสตะลึงลาน รีบพุ่งตัวไปหาจ้าวเฟิงทันที
แน่นอนว่าตั้งแต่ที่จ้าวเฟิงเริ่มสำแดงพลังเมื่อครู่ ยอดผู้อาวุโสก็รู้ตัวดีว่าตนเองไม่ใช่คู่ต่อสู้ของอีกฝ่าย
ทว่าเขาจำต้องขวางจ้าวเฟิงเอาไว้เพื่อช่วยชายชุดเกราะสีเข้มแห่งเผ่าพันธุ์จิ้งเหลนลิ้นดำ อย่างไรเสีย ครึ่งเทพก็เป็นยอดฝีมือชั้นยอดในขั้วอำนาจสี่ดาว มีอิทธิพลต่อความเป็นไปทั้งดีและร้ายของขั้วอำนาจ
“ฝ่ามือสายฟ้าทลายนภา!”
จ้าวเฟิงโคจรพลังศักดิ์สิทธิ์วายุอัสนีธาตุไฟให้หลอมรวมเข้าไปในฝ่ามือ ก่อนจะฟาดออกไป
โครม ตู้ม!
เงาฝ่ามือแสงศักดิ์สิทธิ์สีทองแดงขนาดใหญ่ถูกผลักออกไป ปิดกั้นทางหนีทั้งหมดของยอดผู้อาวุโสแห่งเผ่าพันธุ์จิ้งเหลนลิ้นดำ
ในเวลาเดียวกัน จ้าวเฟิงก็ไล่ตามวิญญาณดั้งเดิมของชายชุดเกราะสีเข้มจนทัน และโจมตีที่วิญญาณอีกครั้ง
บึ้ม!
วิญญาณดั้งเดิมของชายชุดเกราะสลายหายไปในอากาศทันที
จ้าวเฟิงเก็บมิติเก็บของของอีกฝ่ายไป
สนามรบของทั้งสองเผ่าพันธุ์เงียบสงัด!
ณ สนามรบ ครึ่งเทพไม่มีแรงจะต่อต้าน ตายตกลงไปทันที
ยามนี้ สมาชิกทั้งหมดของเผ่าพันธุ์จิ้งเหลนลิ้นดำหน้าซีดเผือด หวาดกลัวขนลุกขนพอง
ในสายตาพวกเขา เผ่าพันธุ์แพะเพลิงทองเหมือนมีผู้แข็งแกร่งขั้นเทพแท้จริงเพิ่มขึ้นมาคนหนึ่ง หากเป็นเช่นนั้นแล้ว พวกเขาจะมีโอกาสชนะได้อย่างไรกัน
“หนี!”
ทันใดนั้นเอง สมาชิกหลายคนของเผ่าพันธุ์จิ้งเหลนลิ้นดำถอยร่นไป
“ถอย!”
เปาลี่ถ่ายทอดคำสั่งอย่างรวดเร็ว สมาชิกของเผ่าพันธุ์จิ้งเหลนลิ้นดำจำนวนหลายร้อยถอดใจยอมแพ้กันจนหมด
“สินสงครามจากครึ่งเทพชักจะน้อยเกินไปแล้ว!”
แผ่นหลังของจ้าวเฟิงปรากฏปีกแสงอัสนีทองแดงคู่หนึ่งขึ้น
พรึ่บ!
จ้าวเฟิงกลายร่างเป็นเส้นโค้งวายุอัสนีสีแดงพุ่งทะยานไปหายอดผู้อาวุโสของเผ่าพันธุ์จิ้งเหลนลิ้นดำ
“เจ้าพวกโง่เง่า พวกเจ้าจะยืนดูเฉยๆ งั้นหรือ?”
จ้าวเฟิงปรายตามองสมาชิกทั้งหมดของเผ่าพันธุ์แพะเพลิงทอง
“สังหาร ตามศัตรูไป!”
คนบางส่วนของเผ่าพันธุ์แพะเพลิงทองตะโกนเสียงดัง พลันพุ่งทะยานออกไป
“ไล่ตามไป ตัดทอนพลังเผ่าพันธุ์จิ้งเหลนลิ้นดำให้ได้!”
ยอดผู้อาวุโสฟื้นคืนสติจากอาการตื่นตะลึง รีบถ่ายทอดคำสั่งลงไป
ในตอนนี้ สมาชิกทั้งหมดของเผ่าพันธุ์แพะเพลิงทองไล่ตามกันอย่างบ้าคลั่ง
“เจ้ามนุษย์ อย่าได้คืบจะเอาศอก!”
ยอดผู้อาวุโสของเผ่าพันธุ์จิ้งเหลนลิ้นดำที่คิดว่าตนเองไม่ใช่คู่ต่อสู้ของจ้าวเฟิงรีบร้อนหนีไป
“ดัชนีทะลุฟ้า!”
นิ้วชี้ขวาของจ้าวเฟิงสาดซัดกลิ่นอายสายเลือดบรรพกาลที่เก่าแก่ยาวนานออกมา ในเวลาเดียวกัน พลังศักดิ์สิทธิ์วายุอัสนีกลุ่มหนึ่งก็หลอมรวมเข้าไปภายใน
ฟิ้ว!
แสงสีทองแดงเส้นหนึ่งหอบพลังวายุอัสนีที่น่ากลัวพุ่งทะลวงไป
ผัวะ!
ยอดผู้อาวุโสเผ่าพันธุ์จิ้งเหลนลิ้นดำที่กำลังหลบหนีอยู่ด้านหน้า โดนแทงทะลุผ่านไหล่ขวา กระอักเลือดสดออกมา
ในเวลาเดียวกันนั้นเอง แสงสีทองแดงพุ่งต่อไปด้านหน้า สังหารเซียนจิ้งเหลนลิ้นดำสองคนลงไปพร้อมกัน
ห้วงความคิดหนึ่งของจ้าวเฟิงขยับ เก็บเอามิติเก็บของของพวกนั้นไป
“บัดซบ เจ้าเด็กนี่!”
สีหน้ายอดผู้อาวุโสแห่งเผ่าพันธุ์จิ้งเหลนลิ้นดำไม่น่าดูอย่างยิ่ง
จ้าวเฟิงรวดเร็วกว่าเขาส่วนหนึ่ง แต่กลับไม่รีบร้อนไล่ตามให้ทัน ในเวลาที่โจมตีเขา ก็ยังคอยเก็บกวาดคนอื่นๆ ของเผ่าพันธุ์จิ้งเหลนลิ้นดำด้วย
ไม่นานนัก จ้าวเฟิงก็สังหารผู้แข็งแกร่งเทวาเร้นลับไปเกือบยี่สิบคนได้
“จะหนีไปไหน!”
ขณะนั้น ยอดผู้อาวุโสและผู้อาวุโสที่สามของเผ่าพันธุ์แพะเพลิงทองก็ไล่ตามมา
พวกเขาย่อมเข้าใจดีว่าต้องสังหารยอดฝีมือชั้นยอดของเผ่าพันธุ์จิ้งเหลนลิ้นดำ ถึงจะเป็นวิธีหลักที่ช่วยตัดทอนพลังของฝ่ายตรงข้าม
“ไสหัวไป มันเป็นของรางวัลของข้า!”
จ้าวเฟิงมองยอดผู้อาวุโสและผู้อาวุโสที่สาม ตะโกนเสียงกร้าวทันที
ตัวเขาช่วยคลี่คลายปัญหาครั้งนี้ แต่พวกเขากลับจะแย่งชิงของรางวัลของตนไป
“เจ้า…”
ผู้อาวุโสที่สามเคืองแค้นอย่างยิ่ง อยากจะระเบิดคำด่าออกมา แต่ต้องเก็บงำเอาไว้
“พวกเราไปสังหารคนอื่นที่เหลือของเผ่าพันธุ์จิ้งเหลนลิ้นดำเถอะ!”
ยอดผู้อาวุโสเอ่ยทันที
ดินแดนเทพรกร้างแห่งนี้เคารพคนที่แข็งแกร่งกว่า!
ก่อนหน้านี้ จ้าวเฟิงถูกทุกคนที่นี่หยามเหยียด แต่ตอนนี้ไม่มีใครกล้าขัดความต้องการของเขา!
“อะไรกัน? หรือมันคิดว่าจะสังหารข้าได้ด้วยตัวคนเดียว?”
ยอดผู้อาวุโสแห่งเผ่าพันธุ์จิ้งเหลนลิ้นดำที่กำลังหลบหนีอยู่ด้านหน้าเผยสีหน้าตื่นตกใจ เหงื่อเย็นไหลซึม
.............................................


[Go To Next Chapter]( ./8.md)