##บทที่ 1541: นายเหนือหัวเนตรมิติปะทะเจ้าสวรรค์
นายเหนือหัวเนตรมิติที่ไล่ตามมาจัดการวิกฤตของแดนศักดิ์สิทธิ์ไปอย่างง่ายดายในทันที
ทุกคนในแดนศักดิ์สิทธิ์ชีวิตถอนหายใจโล่งอกทันใด อีกทั้งจุดประกายความหวังขึ้นอีกครั้ง
นายเหนือหัวเนตรชีวิตไม่เชี่ยวชาญด้านการต่อสู้ แต่นายเหนือหัวเนตรมิติต่างออกไป ทั้งสองคนร่วมมือกัน เจ้าสวรรค์มีหรือจะไม่แพ้?
“นับตั้งแต่ที่มันท้าทายเนตรเทพเจ้า ความพ่ายแพ้ก็ถูกกำหนดไว้แล้ว!”
สีหน้าของราชาเทพหวาเฟิงกลับมาสดใส แค่นเสียงเยาะหยัน
แต่ต้องยอมรับว่าเจ้าสวรรค์เยี่ยมยอดมาก สามารถบีบนายเหนือหัวเนตรชีวิตและแดนศักดิ์สิทธิ์มาจนถึงขั้นนี้ได้
เจ้าสวรรค์สีหน้าเคร่งเครียด กลิ่นอายน่ากลัวโอบล้อมรอบกาย ทำเอาท้องฟ้าหยุดนิ่ง
หากไม่ใช่ว่านายเหนือหัวเนตรชีวิตซ่อนอยู่ในค่ายกลแดนศักดิ์สิทธิ์ไม่ยอมออกมา เวลาสามวันนี้ เขามั่นใจมากว่าจะสามารถสังหารนายเหนือหัวเนตรชีวิตลงได้
แต่ตอนนี้นายเหนือหัวเนตรมิติไล่ตามมาแล้ว นายเหนือหัวสองคนร่วมมือกันก็ค่อนข้างจะตึงมือ
“นี่ไม่ใช่เนตรเทพวิถีฟ้าอะไรหรอก…”
นายเหนือหัวเนตรชีวิตบอกเรื่องที่เจ้าสวรรค์พูดในภายหลังกับนายเหนือหัวเนตรมิติ
เนตรเทพวิถีฟ้าเป็นสิ่งที่เจ้าสวรรค์เรียกขึ้นเอง ดวงเนตรของเจ้าสวรรค์อาจจะแข็งแกร่งกว่าเนตรเทพเจ้า มีเศษเสี้ยวพลังของวิถีฟ้า ส่วนเป้าหมายในตอนนี้ก็คือสังหารแปดเนตรเทพเจ้า ครองครองพลังดั้งเดิมของเนตรเทพเจ้าทั้งหมด และสร้าง ‘ต้นกำเนิดดวงตาวิถีฟ้า’ ให้สำเร็จ
“เช่นนั้นก็ให้ข้าได้เห็นพลังที่แข็งแกร่งกว่านายเหนือหัวเนตรเทพเจ้าเสียหน่อยเถอะ!”
นายเหนือหัวเนตรมิติสีหน้าเย็นชา คิ้วเลิกขึ้นเล็กน้อย สนใจในดวงเนตรของเจ้าสวรรค์มาก
ฝ่ายนายเหนือหัวเนตรเทพเจ้าเองก็เงียบเหงามานานเช่นกัน ไม่รู้ว่าเขาไม่ได้พบคู่มือที่แข็งแกร่งกว่าตัวเองมานานเท่าใดแล้ว
อีกทั้งนายเหนือหัวเนตรชีวิตอยู่ที่นี่ ต่อให้ดวงเนตรของเจ้าสวรรค์เกินจริงแค่ไหน พวกเขาก็ไม่มีทางแพ้ ด้วยเหตุนี้นายเหนือหัวเนตรมิติจึงอยากสู้กับเนตรเทพวิถีฟ้าสักครั้ง
“ตามแต่เจ้าต้องการ!”
แววตาของเจ้าสวรรค์นิ่งลึก ฉายประกายเหี้ยมโหด
เมื่อครอบครองเนตรเทพวิถีฟ้าและยังมีสายเลือดเผ่าบรรพกาล เขาไม่กลัวอะไรทั้งนั้น
ต้องรู้ว่า เผ่าบรรพกาลในยุคบรรพกาลเป็นเผ่าพันธุ์ที่ทรงอำนาจเหนือหมื่นเผ่าพันธุ์ ไม่ด้อยไปกว่าเนตรเทพเจ้าเลยแม้แต่น้อย
ถึงแม้เจ้าสวรรค์จะไม่อาจเทียบกับเผ่าบรรพกาลในตอนนั้นได้ แต่ก็ไม่แย่ไปกว่ากันนัก
ฟิ้ว!
ทันทีที่เจ้าสวรรค์พูดจบ เส้นแสงมายายาวเหยียดเส้นหนึ่งก็แฉลบผ่านหน้าของเขาไป เลือดไหลซึมออกมา
“หลบได้รึ?”
นายเหนือหัวเนตรมิติเลิกคิ้วขึ้นเล็กน้อย
การโจมตีของนายเหนือหัวเนตรมิติไม่ขึ้นกับระยะห่าง โจมตีมาในชั่วพริบตา คนทั่วไปไม่มีทางตั้งตัวทันได้
แต่ว่าเจ้าสวรรค์หลบได้ เพียงแต่ใบหน้าถูกบาด ไม่ส่งผลอะไรกับกายเทพมารเลย เพียงชั่วพริบตาก็สมานตัวแล้ว
“สมกับที่เป็นนายเหนือหัวเนตรมิติ!”
“ทำร้ายเจ้าสวรรค์ได้แล้ว!”
สมาชิกทั้งหลายฝั่งแดนศักดิ์สิทธิ์ดวงตาเปล่งประกาย ตื่นเต้นเป็นที่สุด
หลังจากสำแดงเนตรเทพวิถีฟ้า นี่เป็นครั้งแรกที่เจ้าสวรรค์ได้รับบาดเจ็บ
ด้านล่าง จ้าวเฟิงจับตามองการต่อสู้นี้อยู่เช่นกัน
หากพูดว่านายเหนือหัวเนตรชีวิตไม่เชี่ยวชาญด้านการต่อสู้ นายเหนือหัวเนตรมิติในตอนนี้ก็มีกำลังรบค่อนข้างแข็งแกร่งแน่นอน
ตุบๆ! ตุบๆ!
ตาซ้ายของจ้าวเฟิงเต้นกระตุกอย่างร้อนรนยิ่งขึ้น เหมือนเป็นเพราะที่นี่มีเนตรเทพเจ้าเพิ่มมาอีกคนหนึ่ง
จ้าวเฟิงพบว่าในการต่อสู้ครั้งนี้ พลังเนตรเทพเจ้าที่ตนสำแดงออกมามากขึ้นเรื่อยๆ ทั้งหมดนี้เป็นเพราะการกระตุ้นจากเนตรเทพชีวิตและเนตรเทพวิถีฟ้า และตอนนี้มีนายเหนือหัวเนตรมิติตามมาอีกคน
“ไม่รู้ว่าครั้งนี้จะได้เจอเนตรเทพเจ้ากี่คน!”
ใจของจ้าวเฟิงค่อนข้างวาดหวังไว้
หากเนตรเทพมายาได้พบกับแปดเนตรเทพเจ้าก็จะตื่นขึ้นไปอีกก้าวหนึ่ง สำแดงพลังได้แข็งแกร่งยิ่งขึ้น
ครืน ตูม!
บนท้องฟ้าปั่นป่วนวุ่นวาย ท้องฟ้าถูกฉีกทึ้งจนไม่เหลือเค้าไปนานแล้ว พายุมิติที่น่ากลัวพัดกวาดไปทั่วทิศ ถ้าผู้แข็งแกร่งขั้นจอมเทพลงมาเข้าไปใกล้ เกรงว่าคงจะถูกฉีกทึ้งเป็นชิ้นๆ ทันที
แต่ทว่า นายเหนือหัวเนตรมิติและเจ้าสวรรค์สู้รบกันอยู่ในสภาพแวดล้อมเช่นนั้นโดยไม่ได้รับผลกระทบอะไรแม้แต่น้อย
“แรงดึงดูด!”
ดวงตากลางหว่างคิ้วของเจ้าสวรรค์เพ่งไปยังท้องฟ้า แผ่กระจายประกายแสงชวนหวาดหวั่นสีเทาอ่อนขุ่นข้นออกมา
ทุกครั้งที่ดวงตานั้นหมุนวนครั้งหนึ่ง ที่แห่งหนึ่งในท้องฟ้าจะถูกแรงดึงดูดแข็งแกร่งกดทับจนถล่มทลายไปทันใด
ฟิ้ว! ฟิ้ว! ฟิ้ว!
ส่วนนายเหนือหัวเนตรมิติก็ทิ้งเอาไว้เพียงจุดแสงและระลอกคลื่นมิติในท้องฟ้า พุ่งทะลวงไปมา หลบหลีกวิชาดวงตาในชั่วพริบตาของเจ้าสวรรค์
“แม้แต่วิชาดวงตาในชั่วพริบตายังหลบได้ติดๆ กัน มีเพียงนายเหนือหัวเนตรมิติเท่านั้นที่ทำได้!”
ใจของจ้าวเฟิงสั่นสะท้าน
อีกทั้งในสภาพมิติที่ปั่นป่วนเช่นนี้ นายเหนือหัวเนตรมิติยังสำแดงเคล็ดวิชาลับเคลื่อนมิติโดยไม่ได้รับผลกระทบแม้แต่น้อย สมกับที่เป็นนายเหนือหัวเนตรมิติ!
นายเหนือหัวเนตรมิติรวดเร็วมาก ส่วนเจ้าสวรรค์เองก็ไม่ช้าเช่นกัน
เจ้าสวรรค์เคลื่อนตัวไปในมิติแห่งนี้ได้ตามใจ ไม่ได้รับผลกระทบจากสิ่งใดทั้งสิ้น เหมือนกับไม่ได้อยู่ในมิตินี้อย่างไรอย่างนั้น
ครืน ฟู่ ฟู่!
ภายใต้การควบคุมของเจ้าสวรรค์ แสงสายฟ้าเพลิงอัสนีกวาดผ่านไปทั่วฟ้าดินผืนนี้ พลังใดๆ ต่างได้มาอยู่ในมือ
แต่นายเหนือหัวเนตรมิติก็เคลื่อนตัวฝ่าไปในการโจมตีอันไร้ขอบเขต หลบหลีกทุกสิ่งไป
“หมัดเทพบรรพกาล!”
ประกายเหี้ยมโหดฉายในแววตาเจ้าสวรรค์ ฝ่ามือกำขึ้นชกโจมตีออกไปทันใด
ภายใต้การเพิ่มพลังจากเนตรเทพวิถีฟ้า เงาแสงหมัดเทพนี้เปลี่ยนเป็นแข็งแกร่งไร้เทียมทาน ทะลวงผ่านอากาศไป
ในผืนฟ้า หลงเหลือทางเดินปั่นป่วนมืดมิดสายหนึ่ง ทุกสิ่งในนั้นต่างย่อยยับแหลกลาญ
ฟุ่บ!
ร่างของนายเหนือหัวเนตรมิติปรากฏขึ้นข้างหลังเจ้าสวรรค์ เสียงเรียบนิ่งต่ำทุ้มดังขึ้น “เจ้าทำอะไรข้าไม่ได้หรอก!”
พลังมิติทำลายล้างปกคลุมรอบกายเจ้าสวรรค์ทันใด ส่วนร่างของนายเหนือหัวเนตรมิติหายวับไปแล้ว
ฟุ่บ ฉึก ฉึก~
พลังมิติที่พุ่งเชือดเฉือนกลับไปกลับมานับครั้งไม่ถ้วนปกคลุมเจ้าสวรรค์เอาไว้
แรงเฉือนและความเร็วที่น่ากลัวแบบนั้น หากเปลี่ยนเป็นจอมเทพทั่วไป เกรงว่าคงกลายเป็นเศษชิ้นส่วนนับไม่ถ้วนไปในพริบตาแล้ว
“หากรับมือกับความเร็วของ ‘มิติ’ ไม่ได้ ก็ยากจะเอาชนะเขา! ”
นายเหนือหัวเนตรชีวิตหัวเราะเบาๆ ชวนให้ผู้คนใหลหลง
“อ๊าก…”
เสียงร้องเจ็บปวดต่ำทุ้มของเจ้าสวรรค์ดังมาจากในวงล้อมมิติเชือดเฉือน
ทันใดนั้น พลังที่น่าสะพรึงกลัวกลุ่มหนึ่งปะทุออกมาจากข้างใน
ตูม!
เส้นมิติที่พุ่งเฉือนไปมามากมายนับไม่ถ้วนขาดกระจุยทันที
เจ้าสวรรค์ที่อยู่ข้างในนั้นทั่วร่างมีรอยแผลนับไม่ถ้วน แต่เพียงชั่วพริบตาก็สมานตัวดี
“กายเทพมารจัดการยากจริงๆ!”
แววตาของนายเหนือหัวเนตรมิติเคร่งเครียด ดวงตามีแสงสีเงินเข้มวูบวาบ ค่อยๆ สะสมพลังมิติมหาศาลไว้ เตรียมจู่โจมเจ้าสวรรค์ให้บาดเจ็บหนักอีกครั้ง
ฟิ้ว!
ร่างของนายเหนือหัวเนตรมิติหายไปอีกครั้ง และเข้าประชิดมายังเจ้าสวรรค์อย่างรวดเร็ว
“ย้อนกลับ!”
เจ้าสวรรค์กระตุ้นเนตรเทพวิถีฟ้าที่อยู่หว่างคิ้วพร้อมกับตะโกน
ทันใดนั้น ท้องฟ้าทั่วบริเวณล้านลี้สั่นไหวรุนแรง
เสี้ยวขณะต่อมา ทุกคนก็เห็นนายเหนือหัวเนตรมิติทะยานไปคนละทิศกับเจ้าสวรรค์
“นี่มันเกิดอะไรขึ้น?”
นายเหนือหัวเนตรมิติใจหนักอึ้ง
เขามั่นใจว่าทิศทางของตนไม่ได้เปลี่ยนไป
“กระบวนท่านี้อีกแล้ว ผันเปลี่ยนมิติสร้างผลกระทบต่อลำดับฟ้าดิน!”
สีหน้าของนายเหนือหัวเนตรชีวิตตื่นตกใจ ครั้งนี้ในฐานะที่เป็นผู้อยู่นอกสถานการณ์นางเข้าใจหลักการของกระบวนท่านี้แล้ว
ชั่วขณะเมื่อครู่ เจ้าสวรรค์กระตุ้นเนตรเทพวิถีฟ้า ทำให้ทั่วทั้งมิติผันเปลี่ยน ราวกับว่าทิศตะวันออกพลันสับเปลี่ยนเป็นทิศตะวันตก
ทิศของนายเหนือหัวเนตรมิติไม่ได้เปลี่ยน สิ่งที่เปลี่ยนคือฟ้าดินผืนนี้
ฟิ้ว!
นายเหนือหัวเนตรมิติหมุนเปลี่ยนทิศทาง ตรงไปยังเจ้าสวรรค์อีกครั้ง
เขาหลบการโจมตีเป็นชั้นๆ จากเจ้าสวรรค์ บีบใกล้เข้ามาในทันที ดวงตาทะลักพลังมิติที่แทงทะลุผ่านทุกสิ่งออกมา
“ฟ้าดินแห่งนี้ ข้าเป็นนายเพียงหนึ่งเดียวเท่านั้น!”
เจ้าสวรรค์คำรามลั่น โคจรเนตรเทพวิถีฟ้า ปะทุพลังที่ทำให้อากาศสั่นสะเทือน
นายเหนือหัวเนตรมิติสัมผัสได้ว่าไม่สู้ดีแล้ว รีบถอยหนีทันที
“ครั้งนี้คิดหนีงั้นรึ?”
เจ้าสวรรค์หัวเราะเสียงต่ำแปลกประหลาด
ฟู่!
นายเหนือหัวเนตรมิติกำลังจะหนีไปข้างหลัง แต่ฉับพลันนั้นเขาพบว่าตัวเองไม่ได้ออกห่างจากเจ้าสวรรค์ แต่กลับเข้าใกล้ขึ้นเรื่อยๆ
“แย่แล้ว มันผันเปลี่ยนทั้งฟ้าดินอีกแล้ว?”
สีหน้าของนายเหนือหัวเนตรมิติเคร่งเครียดทันใด แอบสบถด่าว่าพลังนี้ช่างน่าเหลือเชื่อเกินไปแล้ว
“แรงดึงดูด!”
แรงดึงดูดที่น่ากลัวเหนือสิ่งอื่นใดแผ่มา ครั้งนี้นายเหนือหัวเนตรมิติหลบไม่ได้อีก
“ไม่ได้การ!”
นายเหนือหัวเนตรชีวิตที่อยู่ข้างล่างร้องตกใจ
นายเหนือหัวเนตรมิติรู้สึกว่าบนตัวราวมีภูเขาลูกใหญ่แสนลูก หนักอึ้งยิ่งนัก
ตอนนี้เอง เขาสัมผัสได้ถึงอันตรายที่เข้ามาเยือน
“หยุดเวลา!”
นายเหนือหัวเนตรมิติโคจรเนตรเทพมิติพร้อมตะโกนเสียงต่ำ
ทันใดนั้นท้องฟ้ารอบด้านค่อยๆ เนิบช้าและหยุดนิ่ง
“สลาย!”
เสียงคำรามต่ำทุ้มของเจ้าสวรรค์ดังมา
พลังกลุ่มนี้เพิ่งจะก่อตัวขึ้น พลังที่แกร่งยิ่งกว่าก็บดขยี้มันแหลกละเอียดทันที
ในเวลาเดียวกัน ร่างของนายเหนือหัวเนตรมิติมีลูกไฟลุกขึ้น
ฟิ้ว!
นายเหนือหัวเนตรมิติกระตุ้นเนตรเทพมิติ แปลงเป็นแสงสีเทาเงินที่มองไม่เห็นหายไปจากฟ้าดินผืนนี้
ในยามที่เขาปรากฏกายขึ้น เปลวไฟร้อนบนร่างเขาลุกโหม สายฟ้าแลบแปลบปลาบ น้ำแข็งหิมะโปรยปราย
ที่แท้ก่อนที่เขาจะหนี ก็โดนการโจมตีในชั่วพริบตาของเจ้าสวรรค์เข้าแล้ว
พลังมิติทะลักล้น การโจมตีบนร่างนายเหนือหัวเนตรมิติถูกย้ายออกไป
“แค่ก แค่ก…”
นายเหนือหัวเนตรมิติไอด้วยสีหน้าขาวซีด
เขาไม่เหมือนนายเหนือหัวเนตรชีวิตที่สู้อย่างไร้ก็ไม่ตาย ความสามารถด้านฟื้นฟูไม่มีใครเทียบเคียงได้
ยามนี้เอง นายเหนือหัวเนตรชีวิตมายังข้างกายนายเหนือหัวเนตรมิติ มือขาวเนียนวางไปบนหลังของเขา ส่งพลังชีวิตที่อ่อนโยนและบริสุทธิ์ออกมา
อาการบาดเจ็บของนายเหนือหัวเนตรมิติค่อยๆ ฟื้นฟูขึ้น สีหน้ากลับเป็นปกติ
“สู้ด้วยกันเถอะ จัดการทุกอย่างนี้ให้จบสิ้น!”
เสียงอ่อนโยนของนายเหนือหัวเนตรชีวิตดังขึ้น
“ได้!”
นายเหนือหัวเนตรมิติพยักหน้ารับคำ
เขาไม่ได้โดนทำร้ายบาดเจ็บมานานมากแล้ว เมื่อครู่เจ้าสวรรค์เล่นงานเขาบาดเจ็บหนัก
ตอนนี้เขารู้ถึงความน่ากลัวของเนตรเทพวิถีฟ้าแล้ว ไม่กล้าประมาทอีกต่อไป
“สองเนตรเทพเจ้าร่วมมือกัน? ข้าจะจัดการเจ้าทั้งคู่ให้หมด!”
เจ้าสวรรค์หัวเราะเสียงต่ำ ไม่เกรงกลัวแม้แต่น้อย
มีกายเทพมารบรรพกาล พลังชีวิตของเขาไม่ด้อยไปกว่าเนตรเทพชีวิตเลย และเนตรเทพวิถีฟ้ายิ่งทำให้เขามีแรงโจมตีไร้พ่าย พลังควบคุมไร้เทียมทาน เขาไม่กลัวอะไรทั้งนั้น!
ขณะนั้นเอง เสียงทรงอำนาจน่าเกรงขามลอยมา ก่อเป็นคลื่นเสียงโจมตีอันแข็งแกร่ง “เนตรเทพวิถีฟ้าของเจ้าคือดวงเนตรที่ชั่วร้าย จะต้องลงโทษอย่างหนัก!”
แสงอัสนีบาตวูบวาบ ชายวัยกลางคร่างสูงใหญ่น่าเกรงขามปรากฏกายขึ้น
“นายเหนือหัวเนตรทัณฑ์สวรรค์!”
ราชาเทพหวาเฟิงร้องออกมาอย่างตกใจ
คนอื่นๆ ในแดนศักดิ์สิทธิ์ต่างเผยความยำเกรง
เสี้ยวขณะนี้ นายเหนือหัวผู้ครองเนตรเทพทั้งสามมาเยือน ทั้งมิติปั่นป่วนบิดเบี้ยว สมาชิกต่ำกว่าจอมเทพลงไปไม่กล้ากระทั่งออกจากค่ายกล
“นายเหนือหัวเนตรเทพเจ้ามากันสามคนแล้ว!”
สีหน้าของซินอู๋เหินตื่นเต้น เอ่ยอย่างทอดถอนใจ
‘ไม่เพียงแค่นี้…’
จ้าวเฟิงพึมพำในใจ จากการรับรู้ของเนตรเทพมายา ละแวกนี้ยังมีเนตรเทพเจ้าอีกคนหนึ่ง
ขวับ!
บนผืนดินที่ไกลโพ้น ผู้อาวุโสหลังค่อมซึ่งคลุมเสื้อคลุมขาดวิ่นคนหนึ่งปรากฏตัว
คนคนนี้ก็คือศัตรูคู่แค้นของนายเหนือหัวเนตรทัณฑ์สวรรค์ นายเหนือหัวเนตรมรณะนั่นเอง
“เจ้าคนเผ่าความลับสวรรค์สร้างดวงเนตรที่สุดยอดเพียงนี้เชียวรึ!”
นายเหนือหัวเนตรมรณะพึมพำอย่างตกใจ ภาพที่เจ้าสวรรค์เล่นงานผู้ครองเนตรเทพมิติเมื่อครู่เขาก็ได้เห็นแล้ว
หากเปลี่ยนเป็นตน เกรงว่าคงยากจะต้านทานการโจมตีของเจ้าสวรรค์ได้
นายเหนือหัวเนตรมรณะปิดตาลง โคจรเนตรเทพเจ้า หลังจากสัมผัสรับรู้อยู่นานก็ส่งข่าวออกไป “พวกเจ้าทั้งสองรีบตามมาเร็วเข้า...”
………………………………………………


[Go To Next Chapter]( ./398.md)