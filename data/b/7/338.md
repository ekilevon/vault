##บทที่ 1482: จากไปอย่างปลอดภัย
เป่ยหมิงฮุยเป็นถึงผู้แข็งแกร่งชั้นยอดในบรรดาขั้นสาม ทั้งยังมีสายเลือดเผ่าทำนุฟ้า แต่การโจมตีพลังเทพกลับถูกจอมเทพขั้นหนึ่งสุดยอดต้านทานเอาไว้ได้ ทำให้เป่ยหมิงฮุยยิ่งคับแค้นใจ
“เข้ามาอีก!”
จ้าวเฟิงคำรามเสียงต่ำ ในใจค่อนข้างตื่นเต้น
พลังเทพรวมศูนย์ของเขาพัฒนาไปมากถึงขนาดนี้ แน่นอนว่าเพราะได้ประโยชน์จากการปรากฏขึ้นของกฎเกณฑ์เวลา และการเพิ่มพลังของเสวียนอ้าวเก้าขั้นทั้งหลาย
สิ่งที่สำคัญที่สุดก็ยังเป็นกฎเกณฑ์มิติ กฎทั้งสองชนิดนี้เดิมทีคือหนึ่งเดียวกัน เพิ่มพลังให้กับพลังเทพรวมศูนย์ได้มากที่สุด
ครืน!
เป่ยหมิงฮุยสะบัดมือ สำแดงฝ่ามือแสงปั่นป่วนขนาดมหึมาบดขยี้ไปยังจ้าวเฟิง
ครั้งนี้เขาตั้งใจขึ้นอีกเล็กน้อย ใช้พลังไปแปดส่วนด้วยกัน
“สลาย!”
จ้าวเฟิงก็สัมผัสได้ว่ากระบวนท่าโจมตีนี้แข็งแกร่งกว่าก่อนหน้านี้มากนัก จึงรับมือไปอย่างเต็มกำลัง
ขนาดของกระบี่เทพรวมศูนย์ในมือเขาขยายใหญ่ขึ้นอย่างรวดเร็ว แล้วกวัดแกว่งโจมตีออกไปอย่างรุนแรง
ครืน บึ้ม!
เสวียนอ้าวและกฎเกณฑ์มากมายโคจรขึ้น พลังเทพหลั่งไหลออกมา สุดท้ายพลังของทั้งสองฝ่ายต่างสลายไป
“อะไรกัน เจ้าเด็กนี่ยังต้านทานได้อีกรึ!”
เป่ยหมิงฮุยมีสีหน้าเคร่งเครียด ยิ่งเพิ่มความจริงจังขึ้นอีก
ครั้งต่อไปเขาต้องลงมือเต็มที่ เอาชนะจ้าวเฟิงให้ได้
แต่ประโยคต่อไปของจ้าวเฟิงกลับทำให้เขาทั้งโกรธทั้งแค้น
“พอแค่นี้ก็แล้วกัน”
จู่ๆ จ้าวเฟิงก็เอ่ยปากแล้วไปจากห้องฝึก
เขาเรียกเป่ยหมิงฮุยมาก็เพียงเพื่อทำความเข้าใจว่าพลังเทพของตนในตอนนี้ถึงระดับขั้นไหนแล้ว
“ข้าไปเยี่ยมชมอาณาบริเวณของพวกท่านได้หรือไม่? ข้าสงสัยนักว่าขั้วอำนาจของพวกท่านแข็งแกร่งถึงเพียงใด!”
จ้าวเฟิงถามขึ้นหลังจากออกมาจากห้องฝึกฝน
“ได้!”
ผ่านไปครู่หนึ่งเป่ยหมิงฮุยถึงจะตอบ เห็นได้ชัดว่าเมื่อครู่เขากำลังขอคำแนะนำจากผู้คุมกฎ
จากนั้นเป่ยหมิงฮุยกับทูตสวรรค์อีกคนหนึ่งก็มาอยู่ขนาบสองข้างของจ้าวเฟิง พาเขาไปเปิดหูเปิดตาชมสภาพภายในอาณาจักรเทพ
อาณาจักรเทพแห่งนี้คือภูเขายักษ์ที่มีเมืองความลับสวรรค์สามเมืองเชื่อมต่อกัน
ตอนนี้จ้าวเฟิงกำลังอยู่กลางเขาลูกหนึ่ง
สมาชิกมากมายสัญจรไปมาตามระหว่างทาง ทะลุผ่านไปในสิ่งก่อสร้างทุกแห่ง ดูแล้วยุ่งกันมาก
แต่ต่อให้เป็นเช่นนี้ เมื่อทูตสวรรค์ทั้งสองผ่านไป ทุกคนก็จะทำความเคารพอย่างนอบน้อม
“คนคนนี้เป็นใคร? ถึงขนาดต้องให้ทูตสวรรค์ทั้งสองตามติดซ้ายขวา!”
“อาจจะเป็นสมาชิกคนสำคัญในตระกูลอวี่กระมัง!”
จ้าวเฟิงได้ยินคำซุบซิบบางอย่างระหว่างทาง
“สกุลอวี่? มีอะไรพิเศษงั้นรึ?”
จ้าวเฟิงถามออกมา อวี่เหิงที่เขาฆ่าในตอนนั้นก็สกุลอวี่เช่นกัน
“สกุลอวี่คือสกุลของบรรพชนเผ่าความลับสวรรค์ เป็นสัญลักษณ์ของสายเลือดเผ่าความลับสวรรค์ที่บริสุทธิ์!”
เป่นหมิงฮุยหัวเราะเหยียดหยามก่อนจะพูดขึ้น
ขั้วอำนาจที่พวกเขาอยู่เป็นขั้วอำนาจที่สร้างขึ้นโดยเผ่าความลับสวรรค์ เผ่าอันดับสามของรายชื่อหมื่นเผ่าพันธุ์โบราณ แต่จ้าวเฟิงกลับไม่รักดี จนถึงตอนนี้ยังไม่ยอมรับปากเจ้าสวรรค์
“เช่นนั้นรึ? เช่นนั้นเจ้าสวรรค์ก็สกุลอวี่เช่นกันกระมัง!”
จ้าวเฟิงพึมพำ
มิน่าเล่า หลังจากที่เขาฆ่าอวี่เฟิงในตอนนั้นแล้ว เจ้าสวรรค์ก็จับตามองตน ที่แท้ฐานะของอวี่เหิงพิเศษเช่นนี้นี่เอง
“ใช่แล้ว อวี่เหิงที่เจ้าสังหารเป็นหลานของผู้อาวุโสเผ่าความลับสวรรค์คนหนึ่ง ผู้อาวุโสคนนี้คิดจะสังหารเจ้าเลยด้วยซ้ำ หากไม่ใช่เพราะเจ้าสวรรค์ขัดขวาง เจ้าได้ตายไปตั้งนานแล้ว!”
เป่นหมิงฮุยหัวเราะเสียงเย็น
แท้ที่จริงแล้วเขากำลังเตือนจ้าวเฟิงให้ศิโรราบต่อพวกตน
เพราะเป่ยหมิงฮุยเชื่อในแผนการของเจ้าสวรรค์
จ้าวเฟิงกลับไม่สนใจ เดินชมที่นี่ต่อไป
อันที่จริงตอนนี้เขามีแผนที่จะจากไปแล้ว
ในเมื่อเขาได้ประโยชน์จากที่นี่ไปมากเพียงพอ อยู่นานเกินไปเกรงว่าจะเกิดเรื่องได้
เขาเอ่ยขอความต้องการนี้ก่อนจาก ก็เพราะอยากจะพยายามเก็บข้อมูลบางอย่างให้มากที่สุด และทำความเข้าใจสถานการณ์อีกสักนิด
เขาโคจรดวงตาซ้ายเล็กน้อย ทำให้มองเห็นสิ่งที่คนทั่วไปทั้งหลายมองไม่เห็น รวมทั้งสิ่งที่เจ้าสวรรค์ไม่ให้ตนเห็น
เขาพบว่าในภูเขาด้านซ้าย ในสิ่งก่อสร้างจำนวนมากเป็นที่เพาะปลูกของล้ำค่า
จ้าวเฟิงกระทั่งมองเห็นของล้ำค่าหายากยุคบรรพกาลจำนวนหนึ่ง มีครบครันมากมายหลายชนิด
แน่นอน สิ่งที่เขามองเห็นน่าจะยังไม่ใช่สิ่งที่ล้ำค่าที่สุด สิ่งที่มีค่ามากที่สุดจะต้องซ่อนไว้ลับตาแน่
และในภูเขาฝั่งขวา สิ่งก่อสร้างส่วนมากเกี่ยวกับสายเลือด
ผู้แข็งแกร่งในขั้วอำนาจนี้ล้วนมีสายเลือดแข็งแกร่งที่ชวนให้คนอิจฉาริษยา แต่สิ่งนี้เป็นของล้ำค่าที่ได้มาภายหลัง
นอกจากนั้น ไม่ใช่คิดอยากจะผสานสายเลือดอะไรก็ผสานสายเลือดนั้นได้ จุดนี้คล้ายกับเมืองความลับสวรรค์ที่จ้าวเฟิงเข้าไปในตอนนั้น ก่อนจะเพิ่มความแข็งแกร่งสายเลือดต้องตรวจสอบก่อนว่าเหมาะจะเพิ่มสายเลือดประเภทใด
นอกจากนั้น อัตราความสำเร็จในการผสานสายเลือดก็ต่ำมาก ดีไม่ดีอาจจะร่างระเบิดตายได้
‘ศูนย์กลางอาณาจักรเทพน่าจะเป็นภูเขาที่อยู่ตรงกลาง!’
จ้าวเฟิงเริ่มประเมินภูเขาลูกนี้
สถานที่ต้องห้ามข้างหลังนั้นมองไม่ทะลุปรุโปร่งเลยสักนิด รอบด้านมีเขตแดนค่ายกลที่แข็งแกร่งป้องกันอยู่
ในยามที่จ้าวเฟิงเพ่งจ้องไป เขารู้สึกกระทั่งว่าพลังกลุ่มนี้ก็กำลังสำรวจตนเองอยู่เช่นกัน
จ้าวเฟิงมองเห็นเงาอยู่เลือนๆ เป็นชุดคลุมที่เลือนรางตัวหนึ่ง
ในยามที่จ้าวเฟิงกำลังสำรวจอยู่นั้นเอง
ครืน ตูม ตูม!
ทั่วทั้งอาณาจักรเทพสั่นไหวขึ้นอย่างรุนแรง ไอสวรรค์ฟ้าดินไหวกระเพื่อม
ฟุ่บ~
ภายในอาณาจักรเทพ เรือรบมหึมาหลายลำแล่นทะยานออกไป
“เกิดอะไรขึ้น?”
สายตาของจ้าวเฟิงเคร่งเครียด มองสำรวจอย่างละเอียด
“ไป กลับไป!”
เป่ยหมิงฮุยคำรามขึ้น จากนั้นพาจ้าวเฟิงกลับไปทันที
จ้าวเฟิงเห็นผู้แข็งแกร่งมากมายไปจากภูเขาทั้งสาม บินไปยังที่ไกลๆ
“หรือว่ามีใครพบที่นี่เข้าแล้วโจมตีมา?”
จ้าวเฟิงคาดเดาในใจ ซึ่งน่าจะไม่ผิดพลาดนัก
อาจเพราะด้วยเหตุนี้ เป่ยหมิงฮุยจึงพาจ้าวเฟิงกลับไปทันที ด้วยกลัวว่าเขาจะฉวยโอกาสไปจากอาณาจักรเทพ
จ้าวเฟิงก็ไม่ได้ต่อต้านแม้แต่น้อย กลับไปยังห้องลับก่อนหน้านี้ทันที
หลังจากเปิดเขตแดนค่ายกลแล้ว ทูตสวรรค์ทั้งสองถึงจากไปอย่างวางใจ
ในท้องฟ้ามืดหม่นของโลกภายนอก มีเงาคนหลายร้อยคนลอยอยู่
คนพวกนี้แทบจะเป็นผู้แข็งแกร่งขั้นเทพโบราณหรือกระทั่งจอมเทพ ในนั้นมีเงาร่างคนชุดขาว มือถือพัดสีขาว เขาคือถังไป๋นั่นเอง
และเหนือขึ้นไปอีกในท้องฟ้ามีผู้อาวุโสชุดขาวที่ร่างกึ่งโปร่งแสง ไร้ซึ่งกลิ่นอายอยู่คนหนึ่ง
“ขั้วอำนาจที่ลึกลับเช่นนี้ ข้าก็ไม่เคยได้ยินมาก่อนเช่นกัน!”
ผู้อาวุโสชุดขาวพึมพำ
วู้ม วู้ม!
ระลอกคลื่นน้ำแผ่ไปในท้องฟ้า เรือรบสีดำลำหนึ่งพุ่งออกมาจากในนั้น
บนเรือรบล้วนเป็นหุ่นเชิดทั้งสิ้น ทั้งยังมี ‘องครักษ์เทพแห่งความตาย’ ที่ระดับสูงยิ่งกว่าด้วย
จากนั้น จอมเทพที่กลิ่นอายแข็งแกร่งปรากฏตัวขึ้น ผู้อาวุโสชุดดำคนหนึ่งก้าวออกมาพูดอย่างราบเรียบ “แดนศักดิ์สิทธิ์ผนึกเทพ นี่หมายความว่าอย่างไรกัน?”
ผู้อาวุโสชุดดำคนนี้ก็คือทูตสวรรค์ที่จ้าวเฟิงเห็นเป็นคนแรกตอนที่มาถึงยังวังมืดสลัว
“หึ ข้าสิต้องถามว่าพวกเจ้าหมายความว่าอย่างไร ไยจึงโจมตีจอมเทพของแดนศักดิ์สิทธิ์ผนึกเทพ ยิ่งไปกว่านั้นยังจะสังหารเขาอีก!”
ในกองทัพเผ่าผนึกเทพ จอมเทพขั้นสามคนหนึ่งก้าวออกมา คนที่อยู่ข้างกายเขาคือถังไป๋
อีกด้านหนึ่ง สีหน้าของเป่ยหมิงฮุยแข็งทื่อไปเล็กน้อย
นี่คือความบกพร่องต่อการปฏิบัติหน้าที่ของเขา ในตอนนั้นหากฆ่าถังไป๋ไปก็จะไม่มีทางเกิดเรื่องเช่นนี้ขึ้น
ข้างในอาณาจักรเทพเผ่าความลับสวรรค์
เจ้าสวรรค์กับผู้คุมกฎลอยอยู่กลางท้องฟ้า
“คิดไม่ถึงเลยว่าคนของแดนศักดิ์สิทธิ์ผนึกเทพจะมาถึงที่นี่!”
ผู้คุมกฎค่อนข้างตกใจ
ต่อให้ในตอนนั้นเป่ยหมิงฮุยปล่อยให้มีคนหลุดรอดไป แต่คนของแดนศักดิ์สิทธิ์ผนึกเทพก็ไม่น่าพบที่ซ่อนของพวกเขาได้
“พวกเขาอยู่เบื้องหลังเรื่องนี้!”แววตาล้ำลึกของเจ้าสวรรค์ไร้ซึ่งคลื่นอารมณ์ใดๆ ราวกับตกอยู่ในห้วงความทรงจำ
“เป็นเช่นนี้นี่เอง!”
ผู้คุมกฎพยักหน้า แต่ไม่พูดอะไรอีก
ภายในเผ่าความลับสวรรค์ไม่ได้สงบนัก
เรื่องครั้งนี้เขาตั้งตัวไม่ทัน นั่นก็พิสูจน์ว่าอวี่เทียนอูเป็นผู้ผลักดันเรื่องทั้งหมดนี้ด้วยตัวเอง
“พวกเจ้าลงมือเถอะ กำราบพวกเขามันเสีย จากนั้นค่อยเคลื่อนย้ายอาณาจักรเทพ!”
เจ้าสวรรค์เอ่ยเรียบนิ่ง ก่อนจะกลับไปข้างหลังตามเดิม
ส่วนผู้คุมกฎก็ไปจากอาณาจักรเทพเผ่าความลับสวรรค์อย่างรวดเร็วเช่นกัน
ภายในห้องลับ
“ถึงเวลาที่ต้องไปแล้ว!”
จ้าวเฟิงยิ้มน้อยๆ
ในตอนนี้เอง เสียงตูมตามดังสะเทือนเลื่อนลั่นของโลกภายนอกพลันดังเข้ามา แม้กระทั่งมิติยังปั่นป่วนไปด้วย
“ท่าทางจะเกิดการต่อสู้ขึ้นจริงๆ!”
จ้าวเฟิงทอดถอนใจเมื่อสัมผัสได้ถึงพลังที่น่าตกใจนั้น
ระดับขั้นการต่อสู้เช่นนี้ อย่างน้อยต้องมีจอมเทพขั้นสามออกโรง กระทั่งราชาเทพออกโรงก็ใช่ว่าจะเป็นไปไม่ได้
แต่อาณาจักรเทพแห่งนี้ก็ยังไม่มีวี่แววว่าจะเสียหาย
เห็นได้ว่าใจกลางของอาณาจักรเทพแห่งนี้แข็งแกร่งมั่นคงเพียงใด!
“หึๆ พวกเจ้าสู้กันไปเถอะ ข้าไปก่อนล่ะ!”
จ้าวเฟิงหัวเราะเสียงต่ำ ก่อนจะนั่งลงขัดสมาธิ
ถึงแม้เป่ยหมิงฮุยพูดว่าต่อให้เป็นราชาเทพที่เชี่ยวชาญด้านมิติก็ไม่มีทางเคลื่อนย้ายออกไปจากมิติแห่งนี้ได้
แต่จ้าวเฟิงเชื่อว่าส่งวิญญาณของเขาไม่เกี่ยวกับกฎเกณฑ์มิติ
ในตอนนั้นเขากลับไปยังดินแดนเทพรกร้างจากนอกเมืองของดินแดนทวีปด้วยซ้ำ
“เศษเสี้ยวอาวุธบรรพชนมิติ ถือว่าพวกเจ้าให้ข้าก็แล้วกัน!”
เศษเสี้ยวอาวุธบรรพชนที่ขอยืมไปก่อนหน้านี้ เขายังไม่ได้เอาไปคืน
เจ้าสวรรค์สามารถมองเห็นจ้าวเฟิงได้จากในพื้นที่ต้องห้าม เขาพบว่าจ้าวเฟิงกำลังนั่งขัดสมาธิ คิดว่าอีกฝ่ายกำลังฝึกฝน จึงไม่ได้ไปสนใจอะไรนัก
อีกทั้งในตอนนี้เขาต้องควบคุมอาณาจักรเทพทุกด้าน ป้องกันไม่ให้คนนอกแฝงตัวเข้ามา ทั้งยังต้องเตรียมเคลื่อนย้ายฐานที่มั่น
ครืน บึ้ม ตูม!
ไม่นานเท่าใด ความเคลื่อนไหวในอาณาจักรเทพก็จบสิ้นลง
โลกภายนอก แดนศักดิ์สิทธิ์ทั้งหมดถอนกำลังไป
ผู้อาวุโสชุดขาวที่อยู่กลางท้องฟ้าเผยสีหน้าเคร่งเครียด แค่นเสียงต่ำพูดขึ้นว่า “หวังว่าเผ่าความลับสวรรค์จะไม่ทำผิดเช่นเดียวกับเมื่อก่อน...”
คู่มือคือเผ่าความลับสวรรค์ และที่นี่ยังเป็นถิ่นของอีกฝ่าย พวกเขาไม่มีโอกาสชนะเลย
อีกทั้งการปะทะกันสั้นๆ เมื่อครู่นี้พวกเขาก็เป็นฝ่ายเสียเปรียบ
จากนั้นสมาชิกแดนศักดิ์สิทธิ์ผนึกเทพถอยจากไปทั้งหมด
เพียงชั่วพริบตาเดียว คนทั้งหมดของเผ่าความลับสวรรค์ก็กลับมาในอาณาจักรเทพ
ในขณะเดียวกัน อาณาจักรเทพแห่งนี้ก็เคลื่อนย้ายไปที่อื่นอย่างรวดเร็ว
พื้นที่ต้องห้ามในอาณาจักรเทพ
“ท่านเจ้าสวรรค์ เรื่องของพวกเราจะช้าเร็วอย่างไรแดนศักดิ์สิทธิ์อื่นก็ต้องรู้ รวมถึงเหล่านายเหนือหัวด้วย!”
สีหน้าของผู้คุมกฎค่อนข้างกังวล
“เรื่องนี้เจ้าไม่ต้องกังวลไป!”
เจ้าสวรรค์พูดเรียบๆ ประกายเหี้ยมโหดฉายขึ้นในดวงตาล้ำลึก
“ท่านเจ้าสวรรค์ จ้าวเฟิงเขา...”
ผู้คุมกฎมองไปยังม่านแสงสีขาวที่อยู่ไม่ไกล สีหน้าตื่นตะลึง
“เขาหายไปแล้ว!”
สีหน้าเจ้าสวรรค์มืดทะมึน ทั่วทั้งมิติกดดันขึ้นทันที
ผู้คุมกฎตะลึงงันอยู่กับที่ ตื่นตกใจมากอย่างเห็นได้ชัด
“หรือจะเป็นแดนศักดิ์สิทธิ์ผนึกเทพ ไม่ก็นายเหนือหัวแอบลงมือ?”
ผู้คุมกฎขบคิดพลางคาดเดา
เจ้าสวรรค์เฝ้ารักษาอยู่ที่นี่ด้วยตนเอง จ้าวเฟิงกลับยังหายตัวไปได้ เรื่องนี้ช่างเกินคาดนัก
อีกทั้งก่อนหน้านี้ แดนศักดิ์สิทธิ์ผนึกเทพก็โจมตีมาพอดี เป็นไปได้เป็นมากว่าอาจเกี่ยวพันกับพวกเขา
แต่ทว่า ต่อให้เป็นแดนศักดิ์สิทธิ์ผนึกเทพก็ไม่มีความสามารถเช่นนี้ ดังนั้นผู้คุมกฎจึงคาดเดาว่ามี ‘นายเหนือหัวราชาเทพ’ แอบลงมือ
……………………………………………


[Go To Next Chapter]( ./339.md)