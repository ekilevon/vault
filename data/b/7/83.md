##บทที่ 1227: สถานที่ฝึกตน
เมื่อเข้าไปใกล้ตำหนักผลึกห้าสีที่โปร่งแสงทุกส่วนหลังนี้ จ้าวเฟิงก็สัมผัสได้ว่าในฟ้าดินมีเสวียนอ้าวห้าธาตุนับไม่ถ้วนทะลักล้น
เพียงแต่ว่าพลังเสวียนอ้าวที่นี่อยู่ในระดับสูงส่งเกินไป ต่อให้เป็นจ้าวเฟิงที่ฝึกฝนเสวียนอ้าวห้าธาตุ ก็ยังยากจะส่งผลกระทบต่อมันแม้เพียงเล็กน้อย
ถ้าหากฝึกฝนอยู่ในละแวกใกล้เคียงตำหนักแห่งนี้ เสวียนอ้าวห้าธาตุของจ้าวเฟิงจะต้องมีพัฒนาการรวดเร็ว เอื้อประโยชน์อย่างยิ่งต่อการฝึกฝน ‘วิชาวายุอัสนีห้าสาย’
‘มิน่าล่ะ ปีศาจที่นี่จึงมีขั้นพลังเสวียนอ้าวสูงส่งถึงเพียงนี้!’
จ้าวเฟิงตะลึง
ถึงจะเป็นคนที่โง่งมเพียงใด แต่หากอยู่ที่นี่พลังเสวียนอ้าวก็แข็งแกร่งเกินจะเปรียบอยู่ดี
“ที่นี่คงจะเป็นสถานที่ฝึกตนของจอมเทพห้าธาตุ แทบทั้งตำหนักนี้ประกอบขึ้นจากพลังเทพที่มีเสวียนอ้าวซับซ้อน”
จ้าวเฟิงไม่สามารถจินตนาการได้เลยว่าจอมเทพจะลึกซึ้งในเสวียนอ้าวขนาดไหน
สวบ!
จ้าวเฟิงเข้าไปภายในตำหนักผลึกห้าสี
ในวินาทีที่เข้าไปใน จ้าวเฟิงก็รู้สึกได้ถึงพลังเสวียนอ้าวในอากาศที่เข้มข้นอย่างยิ่ง จนแทบจะกลายเป็นมหาสมุทรเสวียนอ้าว
“ใครกัน?”
ภายในตำหนัก หลายคนตะโกนขึ้นพร้อมกัน
พวกเขาสามกลุ่มโจมตีปีศาจด้านนอกตำหนักจนล่าถอยไป ผลประโยชน์ที่นี่พวกเขาควรจะแบ่งกันเอง
ดังนั้นทุกคนจึงไม่ต้อนรับคนที่เพิ่งมาทีหลัง
“เจ้าเอง?”
ปฐมเทพจื่อเฟิงอดหัวเราะไม่ได้ มองจ้าวเฟิงอย่างดูแคลน
ส่วนด้านข้าง ดวงตาปฐมเทพเทียนเสวี่ยเป็นประกายน้อยๆ
“เจ้านี่…”
สีหน้าเทพแท้จริงเฮยเต้าเคร่งขรึม แววตาล้ำลึกเกินจะเปรียบ
เมื่อก่อนจ้าวเฟิงเคยคุกคามเขา ถึงแม้จะไม่มีผลกระทบใดๆ ต่อเขา แต่เขาผู้เป็นถึงเทพแท้จริงขั้นห้าจะมาถูกปฐมเทพธรรมดาข่มขู่ได้อย่างไรกัน
ด้วยเหตุนี้ เทพแท้จริงเฮยเต้าจึงคิดจะสังหารจ้าวเฟิง
“เจ้าหนุ่ม พวกเราเป็นคนยึดครองที่นี่ได้ เจ้าไสหัวออกไปเองแล้วกัน!”
ในเวลานี้ ปฐมเทพจื่อเฟิงตะโกนเสียงเย็นชา ท่าทางข่มขู่
ในงานประลองยุทธ์ผาเก่า เขาอยากจะดูหมิ่นจ้าวเฟิงสักหน่อยเพื่อระบายความโกรธแค้นแทนปฐมเทพเทียนเสวี่ย
แต่พลังของจ้าวเฟิงแข็งแกร่งจนเกินไป หากไม่ใช่คนในรายชื่อปฐมเทพก็ไม่สามารถโจมตีจ้าวเฟิงได้
ปฐมเทพจื่อเฟิงจึงปล่อยจ้าวเฟิงเป็นการชั่วคราวก่อนตอนงานประลองยุทธ์
แต่ที่เขาคาดคิดไม่ถึงคือจะมาเจอจ้าวเฟิงที่นี่ด้วย
เขาอยู่ที่นี่ไม่มีอะไรต้องกังวลอะไร หนำซ้ำยังมีเหตุให้จัดการจ้าวเฟิง
แต่ที่สำคัญที่สุดคือปฐมเทพเทียนเสวี่ยอยู่ข้างๆ ด้วย
“สมบัติที่นี่ ทุกคนที่พบเห็นต้องได้ส่วนแบ่งด้วย ไยต้องปิดกั้นขนาดนี้ หรือว่าพวกท่านจะขวางกลุ่มอื่นทั้งหมดไว้ด้านนอก?”
จ้าวเฟิงเอ่ยอย่างนุ่มนวล
เมื่อครู่เขาเอาแต่หลบอยู่ในมุมมืด นับว่าเอาเปรียบคนพวกนี้อยู่เหมือนกัน
“ข้าสั่งให้เจ้าไสหัวไป!”
คิ้วจื่อเฟิงกระตุก จิตสังหารในดวงตาพวยพุ่ง
จ้าวเฟิงพลันจิตใจหนักอึ้ง เขารู้สึกถึงจิตสังหารส่วนหนึ่งจากปฐมเทพจื่อเฟิง
ปฐมเทพจื่อเฟิงอยากสังหารจ้าวเฟิง เพียงแค่เพราะอีกฝ่ายเคยทำให้ปฐมเทพเทียนเสวี่ยไม่สบอารมณ์ หนำซ้ำจ้าวเฟิงก็ไม่ได้มีพลังอะไร เขาอยากจะสังหารก็ทำได้
ทางกลุ่มปฐมเทพเทียนเสวี่ยและปฐมเทพกุยอีปิดปากเงียบ
แน่นอนว่าพวกเขาย่อมไม่อยากแบ่งสมบัติที่นี่ให้คนอื่นเหมือนกัน แต่ที่จ้าวเฟิงพูดก็ถูก พวกเขาไม่สามารถขวางทุกคนเอาไว้ด้านนอกได้
ส่วนเทพแท้จริงเฮยเต้าทำท่าทีไม่แยแส
เขาเองก็อยากสังหารจ้าวเฟิง หากตอนนี้ปฐมเทพจื่อเฟิงช่วยจัดการเรื่องนี้ เทพแท้จริงเฮยเต้าย่อมไม่รังเกียจ
แต่ในตอนนี้เอง มีเสียงหนึ่งดังขึ้นในหัวเทพแท้จริงเฮยเต้า
“เทพแท้จริงเฮยเต้า พวกเราร่วมมือกันไม่ใช่หรือ? เจ้าน่าจะลงมือได้แล้ว!”
เทพแท้จริงเฮยเต้าชะงัก คิดไม่ถึงว่าตอนนี้จ้าวเฟิงจะส่งกระแสจิตหาเขา
ร่วมมือกัน? น่าตลกจริงๆ
ตอนนี้ค่ายกลห้าธาตุแตกก่อนเวลา พวกเขาสองคนจะยังร่วมมือกันได้อย่างไร
“ถ้าหากข้าออกจากที่นี่ไป ข้าจะบอกทุกอย่างกับพวกเขาว่าคนที่เจอตำหนักนี้คือเจ้า หนำซ้ำเจ้ายังรู้ด้วยว่าสมบัติที่ล้ำค่าที่สุดของที่นี่ซ่อนเอาไว้ตรงไหน…”
จ้าวเฟิงส่งเสียงบอกอีกครั้ง
“เจ้าเด็กนี่!”
เทพแท้จริงเฮยเต้าอึ้งอยู่กับที่ สั่นเทิ้มไปทั้งร่าง
หากเปลี่ยนเป็นคนอื่น ต่อให้จ้าวเฟิงบอกเช่นนี้ก็ไม่มีใครเชื่อ
แต่เขาเทพแท้จริงเฮยเต้านั้นต่างออกไป ทันทีที่จ้าวเฟิงพูดเช่นนี้ กองกำลังทั้งสามต้องสงสัยเขาแน่ และเป็นไปได้อย่างยิ่งที่จะร่วมมือกันขับไล่เขาออกไป
เทพแท้จริงเฮยเต้าเหนื่อยหน่ายอยู่บ้าง คิดไม่ถึงว่าเขาจะถูกจ้าวเฟิงคุกคามอีกครั้ง
“ฮ่าๆ เป็นแค่ปฐมเทพทั่วไปคนหนึ่ง กลับทำให้ปฐมเทพจื่อเฟิงใส่ใจเช่นนี้ หากไม่ใช่กลัวเขาแย่งสมบัติที่นี่ ก็คงกลัวแย่งสตรีในดวงใจเจ้าไป?”
เทพแท้จริงเฮยเต้าก้าวออกมาแล้วยิ้มเจ้าเล่ห์ ก่อนจะวูบไหวตัวไปยังส่วนในของตำหนัก
“เจ้า…”
ปฐมเทพจื่อเฟิงพลันอึ้งงัน เขาไม่คิดเลยว่าเทพแท้จริงเฮยเต้าจะสอดมือเข้ายุ่งเอาตอนนี้
แต่ปฐมเทพจื่อเฟิงอยากสังหารจ้าวเฟิงเพราะปฐมเทพเทียนเสวี่ยจริง
อีกด้าน นัยน์ตาปฐมเทพเทียนเสวี่ยทอเผยคลื่นอารมณ์บางๆ
“ไปเร็ว จะปล่อยให้เทพแท้จริงเฮยเต้าไปก่อนไม่ได้!”
ปฐมเทพเทียนเสวี่ยและสมาชิกคนอื่นในกลุ่มจากไปทันที
ปฐมเทพกุยอีและจ้าวเฟิงไม่มีความแค้นต่อกัน ย่อมไม่จำเป็นต้องทำร้ายจ้าวเฟิง จึงไปสำรวจโอกาสที่นี่เช่นเดียวกัน
“เจ้าหนุ่ม ครั้งนี้จะปล่อยเจ้าไปก่อน!”
ปฐมเทพจื่อเฟิงเอ่ยทิ้งท้าย ก่อนจากไปพร้อมกับสมาชิกคนอื่น
อย่างไรเสีย ตำหนักผลึกห้าสีหลังนี้อาจเป็นที่ที่มีโอกาสมากที่สุด คนอื่นๆ ลงมือแล้ว ตำหนักรัตติกาลม่วงย่อมไม่ยอมเสียเวลาเพื่อจ้าวเฟิงเพียงคนเดียว
หลังจากที่ทุกคนไปแล้ว จ้าวเฟิงจึงค่อยโคจรดวงตาซ้ายเพื่อประเมินตำหนักทั้งหลัง
เมื่อเข้าไปส่วนในของตำหนัก ความสามารถในการมองทะลวงผ่านจากดวงตาซ้ายของจ้าวเฟิงก็มีประโยชน์ขึ้นมา
“ตำหนักทั้งหลังสร้างขึ้นจากผลึกที่มีพลังเสวียนอ้าวแฝงอยู่ แล้วผลึกที่นี่ก็ล้ำค่ากว่าที่ข้าได้มาจากการสังหารปีศาจคราวก่อนเสียอีก”
ตาซ้ายของจ้าวเฟิงทอแสงสีทองอ่อน มองสำรวจรอบบริเวณ
สำหรับทุกคนแล้ว ตำหนักแห่งนี้เป็นคลังสมบัติขนาดใหญ่แห่งหนึ่ง
เพียงแต่ว่าโครงสร้างของทั้งตำหนักเสถียรสมบูรณ์อย่างยิ่ง เพียงแค่ปฐมเทพกับเทพแท้จริงไม่กี่คน อยากจะขุดเอาผลึกที่มีเสวียนอ้าวออกจากกำแพงก็ยากลำบากยิ่งนัก
“หืม?”
แววตาจ้าวเฟิงจ้องใต้ดินเขม็ง
เขาพบว่าใต้ตำหนักแห่งนี้เหมือนมีลวดลายค่ายกลอยู่
แต่ด้วยความสามารถในการมองทะลุผ่านของจ้าวเฟิง ยังมองเห็นค่ายกลที่ซ่อนใต้ดินไม่ชัดนัก
อีกอย่าง จ้าวเฟิงก็ไม่เข้าใจว่าใต้ดินของสถานที่ซึ่งจอมเทพห้าธาตุปิดด่านฝึกตนจะมีค่ายกลซ่อนอยู่ทำไม
จ้าวเฟิงไม่ได้คิดต่อ อย่างไรเขาก็มาที่นี่เพราะผลประโยชน์เป็นหลัก
สวบ!
ห้องตำหนักที่จ้าวเฟิงอยู่ว่างเปล่า เขาจึงตรงไปที่ห้องอื่นทันที
แต่ห้องเหล่านี้ยังคงว่างเปล่าและธรรมดา นอกเหนือจากเครื่องใช้บางส่วนแล้วก็ไม่มีสิ่งของชิ้นอื่นอีก
ทว่าของใช้เหล่านี้ประกอบขึ้นจากผลึกเสวียนอ้าว เชื่อมโยงกับตำหนักทั้งหลัง ไม่สามารถจะเคลื่อนย้ายมันได้
และในเวลานี้เอง เสียงของการสู้รบก็ลอดเข้ามาในโสตประสาทจ้าวเฟิง
ฟิ้ว!
จ้าวเฟิงโบยบินตรงไปยังต้นกำเนิดเสียง
“พวกข้าตำหนักรัตติกาลม่วงเห็นก่อน!”
เทพแท้จริงของตำหนักรัตติกาลม่วงตะโกนเสียงดัง
แต่อีกฟากหนึ่ง กลุ่มของปฐมเทพกุยอีร่วมมือกับเทพแท้จริงเฮยเต้า จึงไม่หวาดกลัวตำหนักรัตติกาลม่วงแม้แต่น้อย
“นี่คืออะไรกัน?”
ดวงตาจ้าวเฟิงจ้องสิ่งของที่ทั้งสองฝ่ายแย่งชิงกัน
ก้อนผลึกที่ส่องแสงประกายแวววาวหลายชิ้นนั้น ทุกส่วนแผ่ไอสวรรค์ในฟ้าดินที่เข้มข้นและระลอกพลังเทพที่แกร่งกล้าออกมา
“คงจะเป็นผลึกเทพระดับสูงเป็นอย่างน้อย!”
จ้าวเฟิงใจเต้นระรัว
ผลึกเทพระดับสุดยอดในดินแดนเทพรกร้างหายากเกินไป ดังนั้นผลึกเทพระดับสูงจึงเป็นสิ่งของแลกเปลี่ยนในระดับสูงสุดแล้ว
แต่จ้าวเฟิงไม่ขาดแคลนผลึกเทพ จึงไม่จำเป็นต้องไปแย่งชิงผลึกเทพระดับสูงแค่ไม่กี่ชิ้นกับเทพแท้จริงเฮยเต้าและตำหนักรัตติกาลม่วง
สวบ!
จ้าวเฟิงเออกไปจากที่นี่ทันที และมุ่งหน้าไปที่อื่น
“เป็นพวกปฐมเทพเทียนเสวี่ย!”
จ้าวเฟิงมองเห็นกลุ่มปฐมเทพเทียนเสวี่ยยืนนิ่งอยู่ที่โถงลับห้องหนึ่ง
เขารู้สึกได้ว่าพลังเสียนอ้าวที่สาดซัดออกมาจากห้องโถงนี้หนาแน่นที่สุด
“นี่คือ?”
วินาทีที่เข้ามาในโถงลับแห่งนี้ จ้าวเฟิงก็ตกตะลึง
รอบๆ โถงลับแห่งนี้มีภาพวาดผนังขนาดใหญ่สามภาพ บนภาพวาดมีระลอกแสงห้าสีวูบไหว
หากจ้องมองอย่างละเอียดแล้ว ยังพอจะเห็นตัวอักษรและพลังเทพโคจรบนภาพรางๆ
“เคล็ดวิชากับกลยุทธ์การต่อสู้!”
จ้าวเฟิงตื่นตะลึงอย่างยิ่ง
เขาคิดถึงขนาดที่ว่าวิชาและกลยุทธ์การต่อสู้ที่ซุกซ่อนอยู่ในภาพบนผนังจะใช่สิ่งที่จอมเทพห้าธาตุฝึกฝนหรือไม่
แต่วิชาและกลยุทธ์เหล่านี้มีข้อมูลมากจนเกินไป ถึงใช้ดวงตาซ้ายของจ้าวเฟิงก็ยังยากจะจดจำให้ได้ในระยะเวลาสั้นๆ
ในกลุ่มปฐมเทพเทียนเสวี่ยมีคนผู้หนึ่งที่เอาแต่ภาพบนผนัง เพียรพยายามจดจำจ้อมูลในนั้นอย่างสุดชีวิต
ส่วนคนอื่นที่เหลือก็มองประเมินสิ่งของชิ้นอื่น
‘โถงลับแห่งนี้พิเศษยิ่งนัก มีวิชาที่ยังไม่รู้ระดับขั้นอยู่อีก เป็นไปได้อย่างยิ่งที่จะเป็นสถานที่ปิดด่านฝึกตนของจอมเทพห้าธาตุ!’
จ้าวเฟิงใจเย็นวาบทันใด แววตาเป็นประกายขณะมองประเมินรอบๆ
นอกจากตัวอักษรมายาที่ลอยละล่องรอบด้าน สิ่งที่ดึงดูดสายตาที่สุดคงจะเป็นรูปสลักขนาดยักษ์ด้านหน้า รวมถึงเสาหินที่สลักตัวอักษรหลายตัวเอาไว้ว่า ทั้งหมดที่นี่มอบให้แก่ผู้มีวาสนาต่อกัน
อักษรแถวนั้นเก่าแก่ทรงพลัง ทั้งยังแฝงไปด้วยทฤษฎีลึกล้ำ ทำให้จิตใจของจ้าวเฟิงดำดิ่งลงลึกไปจนไม่อาจถอนตัวได้
แต่พลังของจ้าวเฟิงแข็งแกร่งเป็นที่สุด เขาจึงหลุดพ้นจากอักษรแถวนั้นได้อย่างรวดเร็ว
จ้าวเฟิงฝืนยิ้ม สำหรับพวกเขาที่นี่เป็นคลังสมบัติ แต่กับคนที่ทิ้งตัวอักษรเหล่านี้เอาไว้ไม่ได้สนใจที่นี่แม้แต่น้อย
และถึงแม้ผู้แข็งแกร่งคนนั้นจะพูดว่ายกทุกสิ่งที่นี่ให้กับคนมีวาสนาต่อกัน
แต่โครงสร้างตำหนักผลึกแห่งนี้มั่นคงเกินไป ผลึกเสวียนอ้าวบนนั้นไม่อาจจะถอนออกมาได้
“เอาจอกเหล้าชิ้นนี้ไปด้วยได้!”
เทพแท้จริงผู้หนึ่งในกลุ่มปฐมเทพเทียนเสวี่ยร้องออกมาอย่างตื่นตระหนก
ทันใดนั้น ทุกคนในกลุ่มไปรวมตัวกันที่จอกเหล้า
การเชื่อมโยงระหว่างจอกเหล้าชิ้นนี้และทั้งตำหนักค่อนข้างเบาบาง จึงสามารถหยิบออกไปได้
ข้างจอกเหล้าชิ้นนี้ยังมีกาเหล้าอีกหนึ่ง ภายในว่างเปล่า
“ใช้พลังเสวียนอ้าวขยับจอกเหล้านี่ไป!”
ทั้งกลุ่มเตรียมจะเอาจอกเหล้าห้าสีชิ้นนี้
ผลึกเสวียนอ้าวที่ประกอบขึ้นเป็นจอกเหล้าห้าสีอยู่ในระดับสูงมาก และมีประโยชน์อย่างยิ่งต่อคนในขั้นต่ำกว่าเทพโบราณ
และในเวลานี้เอง กลุ่มของปฐมเทพกุยอี ปฐมเทพจื่อเฟิง รวมไปถึงเทพแท้จริงเฮยเต้าก็มาที่นี่ด้วยเช่นกัน
“ภาพบนผนังเหมือนแฝงด้วยเคล็ดวิชาชั้นยอดบางอย่าง!”
อัจฉริยะปฐมเทพผู้หนึ่งดำดิ่งความคิดลงไปในภาพ
“รูปสลักชิ้นนี้ต้องมีอะไรแฝงอยู่แน่!”
เทพแท้จริงหลายคนเข้าใกล้รูปสลัก ก่อนจะสำรวจอย่างละเอียดถี่ถ้วน
ดวงตาเทพแท้จริงเฮยเต้าเปล่งประกายระยับ สำรวจทุกจุดของตำหนักอย่างละเอียด เสมือนว่ากำลังค้นหาอะไรอยู่
“เบาะรองนั่ง? จอมเทพห้าธาตุฝึกตนที่นี่หรือ?”
ดวงตาของจ้าวเฟิงหยุดลงที่เบาะรองนั่งสามอันด้านหน้ารูปสลักยักษ์
หากจอมเทพห้าธาตุฝึกตนที่นี่จริงๆ เบาะรองนั่งคงจะมีบางอย่างที่ไม่ธรรมดากระมัง
วู้ม!
ดวงตาซ้ายของจ้าวเฟิงมีระลอกแสงสีทองอ่อนชั้นหนึ่งปกคลุม จากนั้นประเมินเบาะรองนั่งที่ประกอบขึ้นจากผลึกเสวียนอ้าวอย่างละเอียด
“หืม? ที่นี่เหมือนจะเชื่อมโยงกับใจกลางค่ายกลใต้ดิน!”
ถึงแม้จ้าวเฟิงจะมองค่ายกลที่ซุกซ่อนอยู่ใต้ดินไม่ออก แต่ก็ยังพอจะระบุตำแหน่งคร่าวๆ ของมันได้อยู่
จ้าวเฟิงประหลาดใจอยู่บ้าง เขาเดินไปนั่งบนเบาะที่อยู่ตรงกลางสุด
……………………………………


[Go To Next Chapter]( ./84.md)