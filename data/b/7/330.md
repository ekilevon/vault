##บทที่ 1474: หลุมอัสนีรวมศูนย์
จ้าวเฟิงลงมือทันที สกัดกั้นสำนักวายุลมกรดไว้ชั่วขณะ ทำให้หอหงส์เพลิงสามารถไล่ตามมาได้ทัน
ถึงแม้หอหงส์เพลิงจะรู้ว่านี่เป็นแผนของจ้าวเฟิง แต่อย่างไรพวกเขาก็ไม่มีทางปล่อยสำนักวายุลมกรดไป
จากที่ไกลๆ คนที่เหลือของกลุ่มถังไป๋พากันตื่นตะลึงกับการกระทำที่น่าตกใจของจ้าวเฟิง
“เยี่ยมไปเลย ขั้วอำนาจทั้งสองต้องสู้กันให้ตายไปข้างต่อแล้ว!”
ถังไป๋ตบมือยิ้มๆ
ครืน บึ้ม!
ขั้วอำนาจทั้งสองเปิดศึกอีกครั้ง
จอมเทพหลายคนเข้าปะทะกัน กฎเกณฑ์ประเภทต่างๆ พลังเทพที่แข็งแกร่ง ต่างประสานกันไปในฟ้าดิน ทำให้มหาสมุทรเพลิงสวรรค์เหมือนเดือดพล่านขึ้น
ในตอนนี้เอง สตรีชุดแดงคนหนึ่งของฝั่งหอหงส์เพลิงโจมตีมายังจ้าวเฟิง
“เจ้าอย่าอยู่เลย!”
เสียงดึงดูดยั่วยวนของสตรีชุดแดงดังมา
อีกด้านหนึ่ง สำนักวายุลมกรดก็มีจอมเทพขั้นหนึ่งสุดยอดโจมตีออกมาเช่นกัน
การกระทำเมื่อครู่ของจ้าวเฟิงทั้งก่อกวนสำนักวายุลมกรดและวางแผนต่อหอหงส์เพลิง
ขั้วอำนาจทั้งสองย่อมไม่มีทางปล่อยจ้าวเฟิงจากไปเช่นนี้
อีกทั้งการสังหารจ้าวเฟิงก็ส่งผลร้ายต่อกลุ่มของถังไป๋อย่างสาหัส
สตรีชุดแดงมือถือแส้งูไฟ เมื่อสะบัดไป เงาแส้งูไฟมากมายก็ตรงไปรัดจ้าวเฟิง
ส่วนผู้อาวุโสหนวดขาวของสำนักวายุลมกรดเคลื่อนไปรอบๆ ป้องกันไม่ให้จ้าวเฟิงหนี
“ฮ่าๆ เช่นนั้นข้าจะเล่นเป็นเพื่อนพวกเจ้าก็แล้วกัน!”
จ้าวเฟิงกลับไม่รีบร้อนถอยหนี
ก็แค่จอมเทพขั้นหนึ่งสุดยอดสองคนเท่านั้น เขาไม่ต้องใช้พลังเทพก็สามารถรับมือได้
“แย่แล้ว สหายจ้าวถูกสกัดเอาไว้แล้ว!”
ชายตัวโตเกราะดำสีหน้าเปลี่ยนไปเล็กน้อย
“อย่าเพิ่งร้อนใจไป เหมือนว่าจ้าวหวางจะตั้งใจไปอยู่ที่นั่น!”
ถังไป๋พูดขึ้นทันที
หากพวกเขาบุ่มบ่ามพุ่งออกไป สถานการณ์จะเปลี่ยนไปเป็นเช่นไร เขาก็ไม่อาจคาดเดาได้
“หลุมดำรวมศูนย์!”
จ้าวเฟิงปล่อยพลังเทพรวมศูนย์มหาศาลออกมา ก่อร่างขึ้นเป็นวงแสงวงหนึ่ง
สีของวงแสงเข้มขึ้นเรื่อยๆ จนสุดท้ายกลายเป็นสีดำราวกับหลุมมืด พร้อมแผ่กระจายพลังที่บิดเบี้ยวและกัดกินทุกสรรพสิ่ง
ครืน ตูม!
เงาแส้งูไฟมากมายทั่วท้องฟ้าโจมตีไปบนหลุมดำรวมศูนย์ แต่ก็แค่ก่อคลื่นไฟกระเพื่อมขึ้นมาเล็กน้อยเท่านั้น
“ฆ่าเจ้าก่อน!”
กระบี่อัสนีเทวะรวมศูนย์ก่อตัวออกมา จ้าวเฟิงทะยานไปยังสตรีชุดแดง
“การป้องกันแข็งแกร่งยิ่งนัก การโจมตีแบบวงกว้างไม่มีผลต่อมัน!”
สตรีชุดแดงสะบัดแส้ยาวในมือ บนนั้นมีเงางูไฟนับไม่ถ้วนม้วนพันออกมา
“งูไฟพันธนาการ!”
แส้ยาวนั่นปราดเปรียวยิ่ง เลื้อยไปในฟ้าดิน วิ่งวนรอบกายของจ้าวเฟิงและรัดเขาภายในชั่วพริบตา
แส้ยาวของสตรีชุดแดงเป็นอาวุธเทพระดับสุดยอด กระบี่อัสนีเทวะของจ้าวเฟิงไม่อาจทำลายมันลงได้
ในขณะเดียวกันนี้เอง คลื่นพลังเทพที่คมกริบแผ่ระลอกมาจากข้างหลังของจ้าวเฟิง
“แสงลมกรดสังหาร!”
ผู้อาวุโสหนวดขาวคำรามลั่น ขว้างคมแสงรูปก้นหอยในมือออกไป
ที่แท้เมื่อครู่จอมเทพทั้งสองก็จับมือผนึกกำลังกันแล้ว
สตรีชุดแดงรับผิดชอบพันธนาการจ้าวเฟิง ส่วนผู้อาวุโสหนวดขาวหลอมรวมไพ่ตายสุดยอด มอบการโจมตีกระบวนท่าเดียวปลิดชีวิตให้แก่จ้าวเฟิง!
พวกเขาเป็นอริกันมานาน จึงค่อนข้างจะเข้าใจซึ่งกันและกันดี
ฟิ้ว ฟิ้ว ฟิ้ว~
ลำแสงสังหารสีขาวเลือนรางไหววูบปั่นป่วน พัดพายุน่าพรั่นพรึงฟันไปยังจ้าวเฟิง
ทะเลเพลิงถูกมันกระตุ้นจนก่อเป็นพายุหมุนเปลวเพลิง ก่อนจะรวมไปบนลำแสงสังหารรูปก้นหอย
ครืน บึ้ม ตูม!
การโจมตีที่ทรงอานุภาพนั้นปะทะไปบนหลุมดำรวมศูนย์ พลังของการระเบิดหอบม้วนไปทั่วทุกทิศ
“หึ เคล็ดวิชาลับป้องกันของเจ้าต้านทาน ‘แสงลมกรดสังหาร’ ของข้าไม่ได้หรอก!”
ผู้อาวุโสหนวดขาวมั่นใจมาก อดหัวเราะเย้ยหยันไม่ได้
เขาที่มีกฎเกณฑ์สายลม ทำให้การโจมตีพลังเทพคมกริบอย่างยิ่ง พลังการเชือดเฉือนแข็งแกร่ง ความสามารถด้านการป้องกันเป็นที่สุด
อีกทั้งเขายังมั่นใจในไพ่ตายสุดยอดของตัวเองมาก ‘แสงลมกรดสังหาร’ ของเขาในตอนนั้นถึงกับสามารถทำลายการป้องกันของจอมเทพขั้นสองได้
“จอมเทพขั้นสอง?”
จ้าวเฟิงอดหัวเราะเหยียดหยามไม่ได้ การโจมตีทั่วไปของจอมเทพขั้นสองยากจะทำลายการป้องกันของเขาได้ด้วยซ้ำ
แต่ว่าครั้งนี้รอบกายของเขามี ‘งูไฟพันธนาการ’ ของสตรีชุดแดง พลังป้องกันของหลุมดำรวมศูนย์จึงถูกตรึงกำลัง
ครืน ฟู่ ฟู่!
พลังของแสงลมกรดสังหารค่อยๆ อ่อนกำลังลง
เห็นเพียงหลุมดำรวมศูนย์เกิดรอยแตกร้าวขึ้นรอยหนึ่ง แต่ก็ผสานกันทันที
“นี่…”
ผู้อาวุโสหนวดขาวจนคำพูด ใบหน้าแก่หง่อมแดงซ่าน
เมื่อครู่เขายังพูดฮึกเหิมอยู่เลย แต่ผลสุดท้ายกลับทำให้เป็นรอยแตกเล็กๆ รอยหนึ่งเท่านั้น
“ก็แค่เต่าหดหัวเท่านั้น เจ้าหลบอยู่ในนั้นไปตลอดเสียเถอะ!”
สตรีชุดแดงแววตาหนักอึ้ง ก่อนจะเผยรอยยิ้มหยาดเยิ้มและพูดเหน็บแนม
ถูกสตรีงดงามเย้ายวนใจเช่นนี้ด่าว่าเป็นเต่าหดหัว เกรงว่าไม่ว่าชายคนใดก็คงโกรธเคืองมากทั้งนั้น
“อย่างนั้นรึ? เช่นนั้นก็จะให้เจ้าได้สัมผัสกับหลุมดำรวมศูนย์ฉบับยกระดับแล้วสักหน่อย!”
จ้าวเฟิงสูดหายใจลึก พลังอัสนีเทวะมหาศาลทะลักออกมาจากในกายวิญญาณอัสนี
วู้ม แซ่ด แซ่ด!
ประกายอัสนีแลบแปลบปลาบอยู่รอบหลุมดำรวมศูนย์ทันที
ไม่ถึงเสี้ยวขณะ เส้นอัสนีจำนวนมหาศาลก็แผ่กระจายไปรอบหลุมดำรวมศูนย์
ชั่วขณะนี้ หลุมดำรวมศูนย์ราวกับว่ากลายเป็นหลุมอัสนีสีดำไปแล้ว
เนิ่นนานก่อนหน้านี้ กระบี่อัสนีเทวะรวมศูนย์ของจ้าวเฟิงก็ผสานพลังอัสนีเทวะเข้าไปด้วย ตามทฤษฏีแล้วหลุมดำรวมศูนย์ก็ทำได้เช่นกัน
เพียงแต่ว่าระดับขั้นของหลุมดำสูงกว่า ระดับความยากในการผสานค่อนข้างสูง
แต่ไม่นานก่อนหน้านี้ จ้าวเฟิงก็ผสานมันได้สำเร็จ
หลังจากหลุมดำรวมศูนย์ผสานพลังอัสนีเทวะไป ถึงแม้พลังการป้องกันจะไม่ได้ยกระดับขึ้น แต่พลังการทำลายล้างแข็งแกร่งขึ้นมาก
ฟิ้ว ฟิ้ว ฟิ้ว!
ลำแสงก้นหอยสังหารมาถึงยังรอบ ‘หลุมอัสนีรวมศูนย์’
พลังบิดเบี้ยวกลุ่มที่อยู่เหนือหลุมอัสนีรวมศูนย์ตลบกระจายมาพร้อมพลังอัสนีเทวะ
วู้ม แซ่ด แซ่ด!
เสี้ยวขณะนี้ ลำแสงก้นหอยทำลายล้างถูกลดพลังลงอย่างมหาศาล แสงสว่างหม่นลงไปหลายส่วน
ฟิ้ว ตู้ม!
สุดท้ายลำแสงก้นหอยที่ปะทะไปบนหลุมอัสนีรวมศูนย์ก็ไม่เหลือร่องรอยแม้เพียงเศษเสี้ยวเดียว
ในขณะเดียวกัน แส้งูไฟที่อยู่รอบกายจ้าวเฟิงก็รับผลกระทบจากพลังสายฟ้าและการบิดเบี้ยว พลังค่อยๆ อ่อนกำลังลง
สตรีชุดแดงกระทั่งสัมผัสได้ว่าอาวุธเทพระดับสุดยอดของตนรับพลังกลุ่มนั้นไม่ค่อยไหว อาจจะเสียหายได้
เมื่อเห็นเช่นนี้นางจึงเก็บแส้ยาวลงไปอย่างรีบร้อน
“ตายซะ!”
จ้าวเฟิงอยู่ในหลุมอัสนีรวมศูนย์ มือถือกระบี่อัสนีเทวะ เข้าประชิดมายังสตรีชุดแดงด้วยความเร็วดุจสายฟ้า
“งูไฟบุกทะเล!”
สตรีชุดแดงสะบัดแส้ยาว ซัดเงางูไฟมากมายนับไม่ถ้วนโจมตีไปยังจ้าวเฟิง
ส่วนตัวนางเองดึงระยะห่างจากจ้าวเฟิงอย่างเร่งรีบ
“เจ้าหนีไม่พ้นหรอก!”
จ้าวเฟิงไม่หวาดเกรงแม้แต่น้อย พุ่งออกไปพร้อมด้วยหลุมอัสนีรวมศูนย์
หลุมอัสนีที่มืดมิดปะทะไปยังกองทัพงูไฟ งูไฟที่เข้าใกล้ทั้งหมดถูกทำลายจนสิ้น พลังบางส่วนถูกหลุมอัสนีรวมศูนย์ดูดซับเอาไว้
ส่วนความเร็วของจ้าวเฟิงไม่ได้รับผลกระทบแม้แต่น้อย ค่อยๆ บีบเข้าใกล้สตรีชุดแดง
“เป็นไปได้อย่างไร...ช่วยด้วย!”
ใบหน้างดงามของสตรีชุดแดงซีดเผือด ร้องขอความช่วยเหลืออย่างตื่นตระหนก
นางไม่เคยเห็นเคล็ดวิชาลับป้องกันอะไรที่มีพลังทำลายล้างแข็งแกร่งมากเช่นนี้
ครั้นเห็นจ้าวเฟิงเข้าใกล้มาเรื่อยๆ หัวใจของสตรีชุดแดงเต้นระรัว เหงื่อชื้นผุดไปทั่วแผ่นหลังจนเสื้อคลุมแดงเปียกชื้น
“คนคนนี้เป็นใครกันแน่? จัดการได้ยากถึงเพียงเชียว!”
ผู้อาวุโสหนวดขาวตามติดอยู่ข้างหลังจ้าวเฟิง ฟันคมวายุเป็นสายๆ ออกมาติดต่อกัน
แต่การโจมตีพวกนี้สร้างผลกระทบอะไรให้กับหลุมอัสนีเทวะรวมศูนย์ของจ้าวเฟิงไม่ได้เลย
ครืน แซ่ด แซ่ด!
จ้าวเฟิงเข้าไปใกล้สตรีชุดแดง กระบี่อัสนีเทวะรวมศูนย์ตวัดฟันออกมา
ฉัวะ ฉึก!
ไหล่ซ้ายของสตรีชุดแดงถูกจ้าวเฟิงฟันเป็นรอยแผลอาบเลือด ปากแผลไหม้เกรียม ทั้งยังอบอวลไปด้วยสายอัสนี
ขณะเดียวกัน จ้าวเฟิงซึ่งอยู่ในหลุมอัสนีรวมศูนย์พุ่งไปยังสตรีชุดแดงทันใด
ชั่วเวลานี้ พลังการบิดเบี้ยวและกัดกินของหลุมดำรวมศูนย์และพลังอัสนีส่งผลไปถึงร่างของสตรีชุดแดงทั้งหมด
ครืน บึ้ม!
สตรีชุดแดงร้องโหยหวน ร่างไหม้เกรียมลอยกระเด็นออกไป
ส่วนจ้าวเฟิงตามติดสตรีชุดแดง หลุมอัสนีรวมศูนย์ที่อยู่นอกกายแนบติดไปยังร่างของนาง พลังอัสนีและการบิดที่รุนแรงฉีกทึ้งนางออกเป็นชิ้นเล็กชิ้นน้อย
“ไม่...ปีศาจตัวนี้!”
ผู้อาวุโสหนวดขาวที่โจมตีข้างหลังจ้าวเฟิงไม่หยุดหยุดมือทันที ขาทั้งสองข้างสั่นเทิ้ม
เขาไม่เคยเห็นคนที่แข็งแกร่งถึงเพียงนี้มาก่อน ความเร็ว การป้องกัน การโจมตี ทุกด้านล้วนสมบูรณ์แบบไร้ที่ติ
วูบ!
หลังจากสังหารสตรีชุดแดงและเก็บของรางวัลมาแล้ว จ้าวเฟิงก็พุ่งไปสังหารผู้อาวุโสหนวดขาวทันที
กลุ่มถังไป๋ทุกคนที่อยู่ไกลลิบร่างกายแข็งทื่อ หน้าตาอึ้งตะลึง
เมื่อครู่ตอนที่จ้าวเฟิงตกอยู่ในอันตราย พวกเขาเกือบจะพุ่งออกไปช่วยแล้ว
สุดท้ายจ้าวเฟิงเมินเฉยการล้อมโจมตีของจอมเทพขั้นหนึ่งสุดยอด ทั้งยังสังหารทิ้งเสียหนึ่งคน
แต่ทว่าเรื่องยังไม่จบสิ้น หลังจากสังหารไปคนหนึ่ง จ้าวเฟิงก็ตามไปสังหารอีกคนหนึ่ง
“ปีศาจ...ปีศาจ...”
ผู้อาวุโสสำแดงเคล็ดวิชาลับหลบหนีอย่างไม่ต้องคิด แปลงเป็นแสงลมกรดพุ่งทะยานไปในทะเลเพลิง
หลุมอัสนีดำมืดตามอยู่ข้างหลังไม่ลดละ ทั้งยังประชิดเข้ามาทีละนิด
สำนักวายุลมกรดและหอหงส์เพลิงที่อยู่ท่ามกลางการต่อสู้ที่วุ่นวายก็ตื่นตระหนกกับภาพนี้เช่นกัน
“เป็นไปได้อย่างไรกัน? คนคนนี้ทำได้อย่างไร?”
เจ้าหอหงส์เพลิงตื่นตกใจ
หลังเผชิญหน้ากับจอมเทพขั้นหนึ่งสุดยอด จ้าวเฟิงกลับสังหารคนหนึ่งไปอย่างรวดเร็ว แล้วไล่สังหารอีกคนหนึ่ง
เห็นผู้อาวุโสหนวดขาวที่ได้รับบาดเจ็บใกล้จะถูกจ้าวเฟิงไล่ตามทันเต็มที
เสี้ยวขณะนี้ เจ้าสำนักวายุลมกรดอดกลั้นความโกรธแค้นในใจไม่ไหวอีกต่อไป
ก่อนหน้านี้จ้าวเฟิงสังหารจอมเทพสำนักวายุลมกรดไปแล้วคนหนึ่ง เมื่อครู่ยังลงมือสกัดพวกเขาเอาไว้ ตอนนี้ยังสังหารคนของพวกเขาต่ออีก!
“หึ เจ้าอย่าหนี!”
เจ้าหอหงส์เพลิงลงมือสกัดเจ้าสำนักวายุลมกรดทันใด
ท่ามกลางสภาพแวดล้อมเช่นมหาสมุทรเพลิงสวรรค์ พลังของเขาเหนือกว่าเจ้าสำนักวายุลมกรดเล็กน้อย
ในตอนนี้เอง
“อ๊าก…”
เสียงร้องน่าอนาถของผู้อาวุโสหนวดขาวลอยมา
เห็นเพียงหลุมอัสนีรวมศูนย์กดทับผู้อาวุโสหนวดขาวเอาไว้ หน้าอกยังมีกระบี่อัสนีเทวะรวมศูนย์เล่มหนึ่งปักอยู่!
ไม่ถึงชั่วขณะ ผู้อาวุโสหนวดขาวที่อยู่ภายใต้การโจมตีของหลุมอัสนีและกระบี่อัสนีเทวะรวมศูนย์ วิญญาณเทพแตกดับทันที
หลังจากเก็บของล้ำค่าไป จ้าวเฟิงค่อยถอยมาอยู่ข้างหนึ่ง เตรียมสังเกตการต่อสู้ต่อไป
สังหารจอมเทพมากมายเพียงนั้น ผลเก็บเกี่ยวของเขามีมากมายก่ายกอง ต่อให้ไม่ได้เศษเสี้ยวอาวุธบรรพชนมาก็ไม่เสียที่ที่เข้าร่วมการต่อสู้ครั้งนี้
แต่ในตอนนี้เอง จ้าวเฟิงสัมผัสได้ถึงกลิ่นอายที่แข็งแกร่งแผ่กระจายมา อีกทั้งในนั้นยังมีกลิ่นอายหลายกลุ่มที่เขาคุ้นเคย
“เป็นพวกมัน!”
สีหน้าของจ้าวเฟิงเปลี่ยนไปเล็กน้อย
ครืน ครืน ครืน~
เงาคนสามคนพุ่งมาอย่างทรงพลังไร้เทียมทาน ปรากฏกายขึ้นต่อหน้าทุกคน
“พวกเขาคือ…”
เจ้าหอหงส์เพลิงจ้องไปยังคนทั้งสามด้วยสีหน้าเคร่งเครียด
คนทั้งสามล้วนเป็นจอมเทพขั้นสอง ให้ความรู้สึกล้ำลึกเกินหยั่ง แต่เขาไม่รู้จักเลยสักคน
ในคนทั้งสาม ผู้เป็นผู้นำทั่วร่างเต็มไปด้วยเกล็ดมังกรดำมะเมื่อม ทำให้รู้สึกอันตรายเป็นอย่างมาก ส่วนผู้อาวุโสชุดดำอีกคนหนึ่งมีดวงตาดำมืดราวกับน้ำลึก
สุดท้ายคือสตรีเย็นชาที่มีลวดลายขนนกสีทองอมแดงกระจายทั่วร่าง
“จอมเทพป้าหลง จอมเทพเทียนจี้!”
จ้าวเฟิงใจสั่นสะท้าน
ทั้งสองคนเป็นจอมเทพผู้แข็งแกร่งที่ต้องการสังหารเขา
คิดไม่ถึงว่าพวกเขาจะเป็นพวกเดียวกัน ทั้งยังมาถึงที่นี่แล้ว
หรือว่าไล่ตามมาเนื่องจากสืบเจอร่องรอยของตนเจอ?
‘แต่ว่าพวกมันเมินข้าไปอย่างสิ้นเชิง เหมือนมองไม่เห็นข้า!’
จ้าวเฟิงเคร่งเครียด
ทั้งสองคนนี้ทำให้เขารู้สึกเหมือนมองไม่เห็นตนอย่างไรอย่างนั้น
หากตอนนี้จู่ๆ จ้าวเฟิงหนีไป กลับจะดึงดูดให้ฝ่ายตรงข้ามสงสัย!
“ฮ่าๆ คิดไม่ถึงว่าที่นี่จะมีเศษเสี้ยวนรกเพลิง เช่นนั้นพวกเราก็จะรับไว้อย่างไม่เกรงใจแล้ว!”
แววตาของจอมเทพป้าหลงฉายประกายเหี้ยมโหด จ้องไปยังเศษเสี้ยวนรกเพลิงที่อยู่ในมือจอมเทพเสียอวี่ เผยสีหน้าละโมบออกมา
“ท่านจะเห็นแก่ตัวเกินไปแล้วกระมัง!”
เจ้าสำนักวายุลมกรดไม่ค่อยพอใจ
“พวกเจ้าเหล่าเศษสวะ อยู่ต่อหน้าข้าก็ไม่มีค่าอะไรทั้งนั้น!”
เสียงแหบแห้งต่ำทุ้มของจอมเทพเทียนจี้ดังขึ้น กลิ่นอายแห่งความตายตลบอบอวล ทำให้ผู้คนสั่นเทิ้มขึ้นมาเสียเฉยๆ
‘บางทีข้าอาจจะใช้สำนักวายุลมกรดและหอหงส์เพลิงกำจัดพวกมันได้!’
จ้าวเฟิงครุ่นคิด ความคิดหมุนรวดเร็ว
เพราะการปรากฏขึ้นของเศษเสี้ยวอาวุธบรรพชน จอมเทพจำนวนมากจึงมารวมตัวกันอยู่ที่นี่
หากทำได้อย่างราบรื่นแล้วละก็ จ้าวเฟิงจะถึงขั้นใช้คนอื่นๆ ช่วยตนกำจัดศัตรูพวกนี้!
……………………………………


[Go To Next Chapter]( ./331.md)