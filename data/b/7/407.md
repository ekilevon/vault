##บทที่ 1551: เนตรเทพเจ้าดับดิ้น
เขตเทพสวรรค์ ในอาณาจักรเทพมายา จ้าวเฟิงกำลังตั้งใจบากบั่นฝึกฝน ไม่รู้อะไรทั้งสิ้นเกี่ยวกับโลกภายนอก
ตอนนี้เขากำลังพยายามทะลวงขั้นสามนี้
ด้านข้าง ใบไม้สีเงินบนต้นมิติศักดิ์สิทธิ์แผ่กระจายระลอกคลื่นกฎเกณฑ์มิติอันแข็งแกร่ง ทำให้มิติรอบด้านทับซ้อนกันจนรางเลือนมองเห็นไม่ชัด
ด้านล่าง แก่นสำคัญของมิติที่ปล่อยออกมาจากหยกศักดิ์สิทธิ์มิติทมิฬก็ถูกจ้าวเฟิงดูดซับตระหนักรู้
ส่วน ‘ตำราเทพบริสุทธิ์’ ในกายจ้าวเฟิงหมุนโคจร พลังเทพบริสุทธิ์มหาศาลพวยพุ่งออกมาไม่ขาดสาย ค่อยๆ หลอมรวมไปในเทพแท่นเทวะในกาย
วู้ม วู้ม~
บนแท่นเทวะทรงกลมสองชั้นมีเค้าโครงของแท่นเทวะชั้นที่สามก่อตัวขึ้นช้าๆ
ในขณะเดียวกับที่สร้างแท่นเทวะ พลังเทพบริสุทธิ์ในแท่นเทวะสองชั้นข้างล่างก็โหมซัดไปยังข้างบน หลั่งไหลเข้าไปในแท่นเทวะขั้นที่สาม
ในขณะเดียวกัน จ้าวเฟิงยังคงกำลังบรรลุกฎเกณฑ์มิติเพื่อทะลวงเข้าสู่ประตูบานใหญ่นี้
มีต้นไม้มิติศักดิ์สิทธิ์และหยกศักดิ์สิทธิ์มิติทมิฬ การบรรลุกฎเกณฑ์มิติไม่ใช่ปัญหาเลย ดังนั้นความตั้งใจส่วนมากของจ้าวเฟิงจึงอยู่ที่การสร้างแท่นเทวะและการทำให้มันมั่นคง
แน่นอน จ้าวเฟิงยังไม่ลืม ในยามที่ได้ ‘ตำราเทพบริสุทธิ์’ มา เขายังได้พลังบริสุทธิ์ราชาเทพที่หลงเหลือมาเนิ่นนานมากแล้วกลุ่มหนึ่งด้วย
‘หากผสานพลังบริสุทธิ์ระดับราชาเทพบางส่วนไปในแท่นเทวะชั้นที่สาม พลังแฝงของข้าจะยิ่งมั่นคงขึ้น!’
จ้าวเฟิงใคร่ครวญในใจ
หากเป็นพลังบริสุทธิ์ระดับราชาเทพที่แท้จริง การทำเช่นนี้ไม่ต้องสงสัยเลยว่าอันตรายเป็นอย่างมาก แต่พลังบริสุทธิ์กลุ่มนี้ผ่านเวลามาเนิ่นนาน คุณสมบัติไม่สู้ในยุคแรกสุด แต่สามารถเอามาทดลองดูได้
ในขณะเดียวกัน
ทางเหนือของดินแดนเทพรกร้าง
ข่าวที่เจ้าสวรรค์ปรากฏตัวขึ้นแพร่สะพัดในพันธมิตรของนายเหนือหัวเนตรอาทิตย์ก่อน แต่ข่าวที่สำคัญเช่นนี้ย่อมปิดไว้ไม่อยู่
วันที่สอง ข่าวนี้ก็แพร่กระจายไปราวกับพายุฝน หอบม้วนไปทั่วดินแดนรกร้าง
ผู้แข็งแกร่งทั้งหลายรวมตัวไปยังทางเหนือของดินแดนเทพรกร้าง
เนตรเทพวิถีฟ้ามีเพียงหนึ่งเดียว คนที่อยากได้มีมากมาย คนที่อยากทำลายก็มีมากเช่นกัน ทุกคนต่างแข่งขันกันทุกวินาที มุ่งหน้าไปรวมตัวทางเหนือ ทั้งยังค้นหาทุกตารางนิ้ว
ณ ป่ามืดมิดอึมครึมแห่งหนึ่ง ผู้อาวุโสชุดขาวคนหนึ่งพลันปรากฏกายขึ้นในท้องฟ้า
“หวังว่าจะโชคดีหน่อยเถอะ!”
เจ้าสวรรค์ถอนใจเสียงเบา โบยบินไปอย่างรวดเร็ว
ในขณะเดียวกัน
ฟุ่บ!
เงาคนสีดำโบยบินรวดเร็วอยู่ในฟ้าดิน
“เจ้าสวรรค์!”
เงาคนสีดำร่างนี้ชะงัก ร้องออกมาอย่างตกใจ
“ตาย!”
เจ้าสวรรค์คำรามเสียงต่ำ ส่งหมัดหนึ่งออกไป เงาหมัดทรงอำนาจสะเทือนฟ้าดินพุ่งทะยานเสียงดัง
อีกฝ่ายเป็นเพียงแค่จอมเทพขั้นสาม ต่อให้เจ้าสวรรค์บาดเจ็บหนักก็สามารถจัดการได้สบายๆ
ฟู่!
เงาหมัดพุ่งไปกลืนกินร่างเงาของจอมเทพคนนี้
“แย่แล้ว กายวัฏสงสาร!”
เจ้าสวรรค์สัมผัสได้ถึงความไม่ชอบมาพากล ยามที่สังหารอีกฝ่ายเขาสัมผัสไม่พบกลิ่นอายความตายที่รุนแรง เช่นนั้นแล้วอีกฝ่ายเป็นไปได้อย่างมากว่าจะเป็นกายวัฏสงสาร
กายวัฏสงสารถึงแม้เป็นอมตะ แต่หากถูกทำลายทั้งหมดในเสี้ยวขณะก็ยากจะฟื้นฟู นอกเสียจากเจ้านายจะฟื้นคืนชีพให้ใหม่
ฟุ่บ!
เจ้าสวรรค์ไปจากที่นี่อย่างรวดเร็ว
แต่ทว่า เจ้านายของกายวัฏสงสารที่ตายไปนั้นเหมือนจะแข็งแกร่งเป็นอย่างมาก
ไม่กี่อึดใจ กายวัฏสงสารอีกสามตนก็ปรากฏขึ้นในสายตาของเจ้าสวรรค์
ครืน ตูม ตูม!
เจ้าสวรรค์เหวี่ยงหมัดทั้งสองออกไป สังหารทั้งหมดในชั่วพริบตา
แต่ไม่นานเท่าไหร่ กายวัฏสงสารหลายร้อยร่างก็มาถึงที่นี่
“กายวัฏสงสารมากมายถึงเพียงนี้ อีกทั้งพลังฝึกตนยังสูงด้วย หรือว่า...”
เจ้าสวรรค์คาดเดา
“ใช่แล้ว เป็นข้าเอง ความตายมาเยือนเจ้าแล้ว!”
เสียงหัวเราะเบาๆ ที่ชั่วร้ายแว่วมา
เห็นเพียงทิศทางหนึ่ง กายวัฏสงสารทั้งหลายต่างหลีกทาง สตรีชุดกระโปรงสีม่วงคนหนึ่งเดินมาช้าๆ ย่างก้าวเบาหวิว
คนคนนี้ก็คือนายเหนือหัวเนตรสังสารวัฏ!
ในเรื่องการหาคน ทาสรับใช้ในวัฏสงสารของนายเหนือหัวเนตรสังสารวัฏมีมากมายนับไม่ถ้วน อีกทั้งยังแบ่งปันครรลองสายตาให้นายเหนือหัว
หลายพันธมิตรใหญ่ทั่วดินแดนเทพรกร้างมีสายของนาง รวมถึงฝั่งเนตรเทพเจ้าทั้งหกก็มีกายวัฏสงสารอำพรางตัวอยู่
ตัวนายเหนือหัวเนตรสังสารวัฏก็เป็นหนึ่งในสมาชิกที่ไล่ตามเบาะแสของเจ้าสวรรค์นับตั้งแต่แรก
“คิดไม่ถึงเลยว่าเพื่อข้าแล้ว นายเหนือหัวเนตรสังสารวัฏจะยอมปรากฏกายเองเลย!”
เจ้าสวรรค์อดหัวเราะไม่ได้
โดยปกติ นายเหนือหัวเนตรสังสารวัฏที่ไม่เชี่ยวชาญด้านการต่อสู้จะคอยหลบอยู่เบื้องหลัง แล้วให้กายวัฏสงสารช่วยนางทำทุกอย่าง
ครั้งนี้เหตุที่นายเหนือหัวเนตรสังสารวัฏปรากฏตัวขึ้นเองก็เพราะไร้หนทาง
การระเบิดสองรอบจากเจ้าสวรรค์ก่อนหน้านี้แทบจะทำลายกายวัฏสงสารที่แข็งแกร่งของนางไปทั้งหมด
ส่วนนายเหนือหัวเนตรสังสารวัฏที่ได้รับบาดเจ็บหนักก็ไม่ได้หยุดพักมาโดยตลอด จึงไม่มีเวลาไปฟื้นคืนชีพพวกมัน
ตอนนี้ นายเหนือหัวเนตรสังสารวัฏไม่มีกายวัฏสงสารที่แข็งแกร่งแล้ว ทำให้ยากจะต่อกรเจ้าสวรรค์
ดังนั้นนายเหนือหัวเนตรสังสารวัฏจึงต้องลงมือเอง
ต่อให้ไม่เชี่ยวชาญด้านการต่อสู้ แต่อย่างไรเสียนางก็เป็นนายเหนือหัวคนหนึ่ง กำลังรบมากเกินกว่าราชาเทพ!
อีกทั้งรายงานข่าวก่อนหน้านี้บอกว่าเจ้าสวรรค์บาดเจ็บสาหัส เนตรเทพวิถีฟ้าก็ลืมตาเต็มที่ได้ยาก ถ้าเผชิญหน้ากับราชาเทพสองคนจะต้องลนลานหนีไป
“เจ้ามาเป็นกายวัฏสงสารของข้าเสียดีๆ เถอะ ข้าจะเอ็นดูเจ้าเอง!”
นายเหนือหัวเนตรสังสารวัฏยิ้มพูดอย่างชั่วร้ายน่าหลงใหล ดวงตาที่ฉายประกายละโมบจ้องไปยังเนตรเทพวิถีฟ้าตรงหว่างคิ้วเจ้าสวรรค์
“ฮ่าๆ ท่าทางโชคของข้าจะไม่เลวนัก!”
เจ้าสวรรค์พลันหัวเราะ ในรอยยิ้มแฝงไว้ด้วยความปราถนา มั่นใจ และความอหังการ
“หืม?”
นายเหนือหัวเนตรสังสารวัฏขมวดคิ้ว เผชิญหน้ากับสถานการณ์จนตรอกเช่นนี้ เจ้าสวรรค์ยังยิ้มออกอีก
แต่เสี้ยวขณะต่อมา สีหน้าของนางก็เผยความตกใจ
ครืน~
กลิ่นอายบรรพกาลที่ดึกดำบรรพ์บนกายของเจ้าสวรรค์ปะทุออกมา
ร่างของเขาแปลงเป็นกายเทพมารสูงถึงร้อยจั้ง ลำแสงสีเงินทองแผ่กระจายไปทั่วกาย แผ่กลิ่นอายทรงอำนาจสะกดทุกสรรพสิ่ง
อีกทั้งเสี้ยวขณะนี้ เนตรเทพวิถีฟ้าที่หว่างคิ้วของเจ้าสวรรค์พลันเปิดขึ้นมา
ดวงตาที่มีตาดำแปดดวงจ้องไปยังร่างของนายเหนือหัวเนตรสังสารวัฏ
“เป็น...เป็นไปไม่ได้ เจ้าบาดเจ็บหนักอยู่มิใช่รึ?”
เนตรเทพสังสารวัฏสีหน้าตื่นตะลึง
เจ้าสวรรค์ในตอนนี้ราวกับคนป่วยที่เป็นโรคร้ายแรง แต่พลันหายดีเป็นปลิดทิ้ง
นางสัมผัสได้ว่าแม้เจ้าสวรรค์จะได้รับบาดเจ็บ แต่สภาพอาการบาดเจ็บดีกว่านางอยู่มาก ทั้งยังไม่ได้สาหัสอย่างที่คิดเอาไว้
แต่ต่อให้เป็นเช่นนั้น เนตรเทพสังสารวัฏก็ไม่กล้าสู้กับเขาซึ่งหน้า ต้องรู้ว่า แม้แต่นายเหนือหัวเนตรมิติที่เชี่ยวชาญด้านการต่อสู้ ความเร็วไร้พ่าย ก็ยังไม่ใช่คู่มือของเจ้าสวรรค์
“ตายซะ!”
เจ้าสวรรค์สีหน้าดุดัน เนตรเทพวิถีฟ้ากลางหว่างคิ้วโคจรขึ้น
ฟ้าดินและอากาศพลันปะทุเพลิงอัสนีแสงสายฟ้า ทั้งมิติถล่มทลายในทันที พายุที่น่าหวาดกลัวสะเทือนไปทั่วภพ
“ปกป้องข้า!”
นายเหนือหัวเนตรสังสารวัฏร้องลั่น ถอยไปอย่างรวดเร็ว
ถึงแม้อาการบาดเจ็บของนางจะพอๆ กับเจ้าสวรรค์ แต่ต่อให้ตัวนางอยู่ในช่วงสมบูรณ์พร้อมก็ไม่กล้าสู้กับเจ้าสวรรค์ซึ่งหน้า นับประสาอะไรกับเมื่อกายวัฏสงสารที่แข็งแกร่งที่สุดพลีชีพไปหมดแล้ว
ครืน ตูม เปรี้ยง!
พลังระดับนายเหนือหัวม้วนกวาดไปในฟ้าดิน
สรรพชีวิตในอาณาเขตนี้แตกดับในชั่วพริบตา
กายวัฏสงสารนับไม่ถ้วน เพียงแค่ชั่วพริบตาก็หายไปโดยไร้ร่องรอย
“พันธนาการสังสารวัฏ!”
นายเหนือหัวเนตรสังสารวัฏกระตุ้นเนตรเทพสังสารวัฏ หมอกขมุกขมัวที่หนาแน่นไม่สลายทะลักออกมาจากในนั้น
นายเหนือหัวเนตรสังสารวัฏรู้ว่ากายวัฏสงสารของตนไม่ใช่คู่มือของเจ้าสวรรค์เลย
ยามที่เจ้าสวรรค์ลงมือ นางจึงเตรียมกระบวนท่านี้เอาไว้ด้วย
วู้ม ฟู่ ฟู่!
หมอกขมุกขมัวแผ่มายังรอบกายเจ้าสวรรค์ ขังเขาเอาไว้ข้างใน
ในขณะเดียวกัน นางก็หนีไปอย่างเร็วรี่
“อาศัยแค่หมอกพวกนี้ก็คิดจะขังข้าเอาไว้รึ?”
เจ้าสวรรค์หัวเราะลั่น เนตรเทพวิถีฟ้าแผ่พลังอันน่าสะพรึงที่ทำลายทุกสิ่งออกมา
ครืน ตูม!
เพียงชั่วพริบตา พลังของนายเหนือหัวเนตรสังสารวัฏที่พันธนาการเขาอยู่ก็ระเบิดกระจาย
เรื่องการศึกษาค้นคว้าแปดเนตรเทพเจ้า เขารู้ลึกซึ้งดียิ่งกว่าใคร วิชาทั่วไปไม่อาจทำลายกระบวนท่านี้ของนายเหนือหัวเนตรสังสารวัฏได้ เขาจึงใช้พลังของเนตรเทพวิถีฟ้าอย่างไม่ลังเล
เพราะเขาจะต้องรีบสังหารนายเหนือหัวเนตรสังสารวัฏให้เร็วที่สุด
ครืน บึ้ม!
หมัดหนึ่งชกออกไป แสงเทพสีเงินทองที่น่าพรั่นพรึงพุ่งผ่านท้องฟ้า ทำลายทุกสิ่งตามรายทาง
“ไม่…”
นายเหนือหัวเนตรสังสารวัฏร้องลั่นด้วยความตกใจ
กำลังรบของนางในบรรดาแปดเนตรเทพเจ้า นอกจากเนตรเทพทำนายแล้วก็เป็นคนที่ต่ำที่สุด
หมัดนี้ของเจ้าสวรรค์เป็นการโจมตีที่ไม่อาจต้านทานได้เลยสำหรับนาง
เห็นเพียงร่างส่วนใหญ่ของนางกลายเป็นเถ้าธุลี
แต่ว่าเดิมทีนายเหนือหัวเนตรสังสารวัฏเองก็เป็นกายวัฏสงสารที่แข็งแกร่งที่สุดอยู่แล้ว
วู้ม ฟู่ ฟู่~
ร่างของนางค่อยๆ ฟื้นฟูสู่สภาพสมบูรณ์
“บรรพกาลสะท้านภพ!”
เจ้าสวรรค์ประสานสองมือ ตะโกนเสียงดัง พลังสายเลือดเผ่าบรรพกาลมหาศาลถูกปลดปล่อยออกมา ทั่วทั้งมิติสั่นคลอน
วู้ม ครืน!
ตราเทพสีเงินทองก่อตัวขึ้นบนท้องฟ้า ดิ่งลงมาพร้อมด้วยพลังสยบที่น่าพรั่นพรึง
นายเหนือหัวเนตรสังสารวัฏไม่อาจหลบได้ ถูกสะกดไว้ข้างใน
“เป็นไปได้อย่างไร? บาดแผลของเจ้ามันเกิดอะไรขึ้นกันแน่?”
นางจ้องไปยังเจ้าสวรรค์อย่างตื่นกลัว ไม่อาจเข้าใจได้
เจ้าสวรรค์ที่หนีไปต่อหน้าต่อตาเนตรเทพทั้งหก ทั้งที่กลิ่นอายอ่อนกำลัง ทั้งที่ไม่อาจรับมือได้แม้กระทั่งราชาเทพสองคน จู่ๆ ไยจึงแข็งแกร่งถึงเพียงนี้?
หรือทุกสิ่งก่อนหน้านี้คือการเสแสร้ง? แต่ต่อให้เป็นเผ่าเทพมายาที่เชี่ยวชาญด้านการลวงตาก็ยังหลอกเนตรเทพเจ้าทั้งหลายไม่ได้กระมัง
“ตายซะ!”
เจ้าสวรรค์หัวเราะอย่างยากจะอดกลั้นไว้
ตอนนี้เขาคิดแค่อยากสังหารนายเหนือหัวเนตรสังสารวัฏเท่านั้น จะไปอธิบายข้อสงสัยให้ฝ่ายตรงข้ามที่ไหนกัน
ครืน ตูม เปรี้ยง!
เนตรเทพวิถีฟ้าหมุนโคจร พลานุภาพตราเทพบรรพกาลสีเงินทองค่อยๆ แข็งแกร่งขึ้น สร้างการโจมตีทำลายล้างให้กับนายเหนือหัวเนตรสังสารวัฏที่ถูกสะกดเอาไว้ข้างใน
ร่างของนายเหนือหัวเนตรสังสารวัฏถูกทำลายไม่หยุดและสมานตัวเรื่อยๆ แต่ทุกอย่างล้วนแต่มีขีดจำกัด ในยามที่ใช้พลังดั้งเดิมจนหมดสิ้น นางก็ไม่อาจฟื้นคืนชีพได้แล้ว
“เจ้าสวรรค์ แผนการของเจ้าไม่มีทางสำเร็จ!”
นายเหนือหัวเนตรสังสารวัฏกัดฟันกระตุ้นเนตรเทพสังสารวัฏแห่งชีวิต
ตอนนี้นางไม่อาจหนีพ้นจากเงื้อมมือเจ้าสวรรค์ หากดึงดันต่อไปต้องตายอย่างแน่นอน
ดังนั้นนางจึงเลือกกลับชาติเกิดใหม่ผ่านเนตรเทพสังสารวัฏแห่งชีวิต
เมื่อกลับชาติเกิดใหม่ เนตรเทพสังสารวัฏจะยังคงอยู่กับนาง นางจะกลับมาเป็นนายเหนือหัวเนตรสังสารวัฏอีกครั้ง
และเจ้าสวรรค์สำแดงกำลังรบที่แข็งแกร่งเช่นนี้ จะต้องทำให้คนอื่นตื่นตัวแน่ หรือก็คือการแสดงของเจ้าสวรรค์ถูกเปิดโปงแล้ว ไม่มีทางใช้แผนเดียวกันไปสังหารเนตรเทพเจ้าคนที่สองได้!
วู้ม ฟู่ ฟู่!
ร่างและวิญญาณของนายเหนือหัวเนตรสังสารวัฏกลายเป็นกระแสแสง หลั่งไหลเข้าไปในเนตรเทพสังสารวัฏแห่งชีวิต
“อยู่ต่อหน้าเนตรเทพวิถีฟ้า กฎเกณฑ์ลำดับต่างๆ มีข้าเป็นผู้ควบคุม!”
เนตรเทพวิถีฟ้าที่หว่างคิ้วของเจ้าสวรรค์ฉายประกายแสงวูบวาบ
ทันใดนั้น พลังแข็งแกร่งของกฎเกณฑ์ลำดับที่ทำลายทุกสิ่งพุ่งออกมา
เสี้ยวขณะนี้ สรรพสิ่งรอบกายเจ้าสวรรค์พังทลายลง รวมถึง ‘ตราเทพเงินทอง’ ที่เขาสำแดงด้วย
ในเวลาเดียวกัน เคล็ดวิชาลับ ‘กลับชาติเกิดใหม่’ ของนายเหนือหัวเนตรสังสารวัฏก็ถูกขัดจังหวะด้วยเช่นกัน
“ไม่…”
สีหน้าของนายเหนือหัวเนตรสังสารวัฏซีดเผือดทันที เนตรเทพสังสารวัฏอ่อนแรงเป็นอย่างยิ่ง
เมื่อครู่นางเดิมพันทุกอย่างไว้กับการกลับชาติเกิดใหม่ เมื่อเคล็ดวิชานี้ถูกขัดจังหวะ นางไม่เพียงแต่ใช้พลังสูงมากเท่านั้น ยังเจอพลังสะท้อนกลับด้วย
“ตอนนี้เจ้าตายได้แล้ว!”
นัยน์ตาของเจ้าสวรรค์ฉายประกายเหี้ยมโหด
ครืน!
สายเลือดบรรพกาลโคจร หมัดเทพเงินทองที่แข็งแกร่งไร้พ่ายพุ่งออกไป
ภายใต้การเพิ่มพลังของเนตรเทพวิถีฟ้า ประกายหมัดนี้เปล่งแสงวายุอัสนี พลังเพิ่มขึ้นไม่หยุดจนถึงขั้นไม่มีใครเทียบได้!
ครืน ตูม——
ประกายหมัดพุ่งทะลวงไป ฟ้าดินแหลกเป็นเสี่ยง ร่างของนายเหนือหัวเนตรสังสารวัฏกลายเป็นเถ้าธุลี รวมถึงเนตรเทพสังสารวัฏคู่นั้นด้วย
จนถึงตอนนี้ ในบรรดาแปดเนตรเทพเจ้าดับดิ้นไปแล้วหนึ่ง
เจ้าสวรรค์ยืนอยู่ที่เดิม สัมผัสรับรู้มิติจักรวาล พลังนายเหนือหัวที่แข็งแกร่งยิ่งกลุ่มหนึ่งดิ่งมาจากฟ้า ทะลักเข้าไปในเนตรเทพวิถีฟ้าของตน...
…………………………………………




[Go To Next Chapter]( ./408.md)