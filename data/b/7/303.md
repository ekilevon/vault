##บทที่ 1447: เพียงฝันก็ถึงบุปผาคราม
นรกเพลิงโลกันตร์
หลังจากที่การต่อสู้ของขั้วอำนาห้าดาวทั้งสองแห่งจบลง สภาพแวดล้อมที่นี่ก็เลวร้ายลง อันตรายเพิ่มขึ้นอีกระดับขั้นหนึ่ง
วันนี้
พรึ่บ!
กลางอากาศเหนือนรกเพลิงโลกันตร์ จู่ๆ ก็ปรากฏผู้อาวุโสใบหน้าสุขุมน่าเกรงขามผู้หนึ่ง ผมหลากสีปลิวสะบัดตามสายลม
ในวินาทีที่ผู้อาวุโสปรากฏกาย ควันพิษของนรกเพลิงโลกันตร์ไหลบ่าออกมาอย่างบ้าคลั่ง เหมือนกำลังกราบไหว้เขาอย่างนั้น
“ไม่มีใครสักคน!”
ประสาทสัมผัสเทพของผู้อาวุโสปกคลุมทั้งนรกเพลิงโลกันตร์ แต่ไม่พบกับอะไร
วู้ม!
ภายในร่างผู้อาวุโสพลันสาดพลังประสาทสัมผัสเทพที่แข็งแกร่งแผ่ปกคลุมรอบทิศทันที
วินาทีนี้ เมื่อในฟ้าดินทั้งหมดถูกประสาทสัมผัสเทพของผู้อาวุโสปกคลุม ก็เกิดปรากฏการณ์ประหลาดประเภทต่างๆ
“ประสาทสัมผัสเทพปกคลุมเขตดาราชาดมากกว่าครึ่ง แต่ก็ยังไม่เห็น...เนตรเทพเจ้าประเภทที่เก้า!”
ผู้อาวุโสทอดถอนใจ ร่างเขาค่อยๆ โปร่งแสง เสมือนกลายเป็นส่วนหนึ่งของธรรมชาติ
เวลาผ่านไปอีกสิบกว่าวัน
เงาสีดำสนิทกลุ่มหนึ่งพลันมาเยือนที่นี่
กลิ่นอายมรณะที่แผ่ออกจากดวงตาทั้งสองข้างของเขากดควันพิษในนรกเพลิงโลกันตร์เอาไว้
“มาสายไปแล้วหรือ?”
แววตาจอมเทพเทียนจี้เคร่งเครียดเล็กน้อย
ตอนที่เขารู้มาว่าจ้าวเฟิงปรากฏตัวขึ้นที่นี่ ก็รีบเร่งรุดมาทันที แต่ที่สุดแล้วก็ยังช้าไปอยู่ดี
“หึ ขาจะรอดูว่าเจ้าจะหนีไปที่ไหนได้!”
จอมเทพเทียนจี้แค่นเสียงเย็นชา ก่อนรีบเดินทางออกจากที่นั่นอย่างรวดเร็ว ติดตามร่องรอยของจ้าวเฟิงต่อไป
ในขณะที่จอมเทพเทียนจี้หานรกเพลิงโลกันตร์เจอนั้นเอง
เรื่องการสู้รบระหว่างขั้วอำนาจห้าดาวทั้งสองกำลังแพร่กระจายไปทั่วเขตดาราชาด
ตำหนักวิญญาณบรรพกาลพ่ายแพ้ในศึกใหญ่ จอมเทพทั้งสี่เหลือเพียงแค่เจ้าตำหนักวิญญาณบรรพกาลที่หนีรอดไปได้ สมาชิกตำหนักวิญญาณบรรพกาลก็แตกพ่ายหนีไป
ส่วนตำหนักเทพยักษ์ก็ยึดครองพื้นที่ที่เคยเป็นของตำหนักวิญญาณบรรพกาลได้ชอบธรรม
ในที่สุด เผ่าเทพยักษ์ก็ผงาดขึ้นอีกครั้ง กลายเป็นขั้วอำนาจที่ยิ่งใหญ่เหมือนกาลก่อน!
ขั้วอำนาจจำนวนมากไม่คัดค้านแม้แต่น้อย ต่างยอมศิโรราบให้
ในเวลาเดียวกัน ข่าวคราวของเนตรเทพเจ้าประเภทที่เก้าก็แพร่กระจายออกไป
แต่ทว่าในสายตาของคนทั่วไป นี่เป็นเรื่องเพ้อเจ้ออย่างที่สุด
เนตรเทพเจ้าประเภทที่เก้าเป็นเรื่องเลื่อนลอย ไม่มีหลักฐานที่แน่ชัด ไม่ได้เห็นด้วยตาของตนเอง ใครกันจะเชื่อ?
แต่ยังมียอดฝีมือจำนวนมากที่เดินทางไปยังเขตดาราชาด เหมือนจะไปตามหาเนตรเทพเจ้าประเภทที่เก้าที่นานทีปีหนจะปรากฏขึ้น
......
จ้าวเฟิงที่หลับลึกกำลังตกอยู่ในห้วงฝัน
ในฝันเขากลับไปที่ดินแดนทวีป
เขาค่อยๆ ไปถึงทะเลแดนใต้ ดินแดนศักดิ์สิทธิ์ฝูเมิ่ง ดินแดนพิณสวรรค์อย่างช้าๆ
“ร่างนั้นคือหลิวฉินซินจริงหรือ?”
จ้าวเฟิงมาถึงดินแดนพิณสวรรค์
ทั้งฟ้าและดินทั้งหมดประหนึ่งเป็นภาพฝัน ตำหนักเซียนพิณสวรรค์ที่อยู่ไม่ไกลก็วิจิตรงดงาม
วู้ม~
ทันใดนั้น จ้าวเฟิงกระตุ้นจิตใจ ทุกสิ่งเบื้องหน้าบิดเบี้ยววุ่นวายก่อนจะหายไป
“ตื่นแล้ว...ไม่รู้ว่าหลับไปนานเท่าไหร่?”
จ้าวเฟิงลืมตาขึ้น
หากจำไม่ผิดแล้วละก็ การตื่นขึ้นของดวงตาเทพเจ้าก่อนหน้านี้จะทำให้เขาหลับลึกไป
แต่ตอนนี้เขาได้สติแล้ว
จ้าวเฟิงมองไปรอบๆ ทันที
“หืม? มีบางอย่างไม่ชอบมาพากล!”
จ้าวเฟิงเผยสีหน้าตกใจ
ฟ้าดินอึมครึม หมอกควันปั่นป่วนขึ้นมา ไอสวรรค์เบาบางยิ่งนัก มิติเองก็อ่อนแอเป็นที่สุด
“นี่คือที่ไหน?”
ดวงตาซ้ายจ้าวเฟิงมองรอบบริเวณ
ที่ไกลๆ มีดินแดนเกาะที่เต็มไปด้วยพลังชีวิต มองเพียงปราดแรกลักษณะของดินแดนเกาะเหมือนพิณโบราณ เห็นธรรมชาติภายในที่งดงามได้เลือนราง
เกาะแห่งนี้ทำให้จ้าวเฟิงรู้สึกสงบและคุ้นเคยมาก
“ที่นี่คือ...ดินแดนพิณสวรรค์!”
ดวงวิญญาณของจ้าวเฟิงสั่นไหว สีหน้าอารมณ์เปลี่ยนไป
สถานที่ที่เขาหลับลึกน่าจะเป็นดินแดนมหาสมุทรแห่งหนึ่งในเขตดาราชาด
แต่หลังจากที่ตื่นขึ้นมาแล้ว ทำไมถึงโผล่มาที่ดินแดนพิณสวรรค์ตรงทะเลแดนใต้ของดินแดนทวีปได้!
“ความฝัน จะต้องเป็นความฝันแน่!”
จ้าวเฟิงหลับตาสองข้าง นวดคลึงแรงๆ
หลังจากเนตรเทพเจ้าตื่นขึ้นมาแล้ว จ้าวเฟิงรู้สึกว่าตนเองสติพร่าเลือนอยู่ไม่น้อย และยังมักจะเห็นภาพที่เกินความคาดหมายเหมือนดั่งภาพฝัน
ตอนนี้เขากลับมาถึงแถวดินแดนพิณสวรรค์ นี่จะต้องเป็นความฝันแน่!
จ้าวเฟิงลืมตาขึ้นอีกครั้ง!
แต่ทั้งหมดเบื้องหน้าก็ไม่มีอะไรเปลี่ยนแปลงแม้แต่น้อย
เขายังคงอยู่ที่ดินแดนพิณสวรรค์!
“นี่มัน...เรื่องอะไรกันแน่?”
จ้าวเฟิงสับสนงุนงงอยู่บ้าง
ทำไมทันทีที่ตนเองตื่นขึ้นกลับมาโผล่ที่ดินแดนทวีป หรือว่าตอนที่หลับอยู่นั้นถูกคนส่งมา?
ถึงแม้ว่าจะไม่เข้าใจ และยังรู้สึกเหลือเชื่อ แต่จ้าวเฟิงก็ไม่ได้วุ่นหาคำตอบของคำถามนี้ต่อ
หากว่าเขากลับมาจริงๆ ก็ดี อย่างไรเสียเขาก็คิดเอาไว้นานแล้วว่าถ้ามีเวลาจะกลับมาสักครั้ง
ถึงนี่จะเป็นแค่ความฝันก็ช่าง คิดเสียว่านี่เป็นเรื่องจริง ลองสัมผัสดูเสียหน่อยแล้วกัน
เขาตรวจมิติเก็บของ มังกรทมิฬล้างโลกาและร่างแยกทั้งหลายก็อยู่กันครบ แต่เจ้าแมวขโมยน้อยกลับหายไปอย่างไร้ร่องรอย!
“ดินแดนพิณสวรรค์ ตำหนักเซียนพิณสวรรค์!”
ดวงตาซ้ายของจ้าวเฟิงมองเห็นแดนสุขาวดีแห่งหนึ่งในดินแดนพิณสวรรค์
ภายในมีหอสูงเก่าแก่ตั้งตระหง่าน มีเสียงพิณโบราณสูงต่ำสลับกันดังแว่วออกมา
พรึ่บ!
ร่างจ้าวเฟิงสว่างวาบ ก่อนจะมาปรากฏตัวด้านนอกตำหนักเซียนพิณสวรรค์
จากนั้นเขาจึงเข้าไปด้านในอย่างเงียบเชียบ จนไปถึงเขตต้องห้ามของตำหนักเซียนพิณสวรรค์
ที่นี่คือหุบเหวที่ถูกปกคลุมไปดวยหมอกควัน ว่างเปล่าไร้สิ่งใด เงียบเหงาจนเห็นได้ชัด
“ไม่อยู่หรือ?”
แววตาจ้าวเฟิงเป็นประกายยามเอ่ยพึมพำ
ตามหลักเหตุผลแล้ว ในเขตต้องห้ามของตำหนักเซียนพิณสวรรค์ควรจะมีตำหนักฟั่นหลุนกู่อิน และหลิวฉินซินก็อยู่ภายในนั้น
แต่ตอนนี้ที่นี่กลับไม่มีอะไรเลย
“ถ้านี่เป็นแค่ความฝัน แล้วหลิวฉินซินกับตำหนักฟั่นหลุนกู่อินอยู่ที่ไหนแล้ว?”
จ้าวเฟิงแหงนศีรษะมอง ความสงสัยผุดขึ้นในใจ
ในเวลาเดียวกัน ภาพหนึ่งก็ปรากฏขึ้นในหัวเขา นั่นก็คือสตรีชุดขาวที่เขาเห็นตอนอยู่ในนรกเพลิงโลกันตร์
“บางทีเรื่องทั้งหมดตอนนี้อาจเป็นเรื่องจริง ข้าคงกลับมาที่ดินแดนทวีปแล้วจริงๆ!”
แววตาจ้าวเฟิงเปล่งประกาย
ในตอนนั้น เขาเชื่อว่าสตรีชุดขาวที่เห็นในนรกเพลิงโลกันตร์ก็คือหลิวฉินซิน
เช่นนั้นหลิวฉินซินและตำหนักฟั่นหลุนกู่อินในแดนต้องห้ามของตำหนักเซียนพิณสวรรค์อันตรธานหายไป ก็ทำให้เรื่องทั้งหมดกระจ่างขึ้นมาแล้ว
“กลับทวีปบุปผาครามก่อนแล้วกัน!”
จ้าวเฟิงพึมพำ เตรียมจะเดินทางจากไป
ความสงสัยในใจเขาถูกขจัดออกไปแล้ว
ในเวลานี้เอง
“ใครกัน? ถึงขั้นกล้าบุกเข้ามาในแดนต้องห้ามของตำหนักเซียนพิณสวรรค์!”
น้ำเสียงขุ่นเคืองดังแว่วมาจากทางด้านหลัง
“ไม่เจอกันเสียนาน หลีเสวี่ยอวี้!”
จ้าวเฟิงกดเสียงเอ่ย จากนั้นจึงหมุนกายไป
สตรีนางหนึ่งยืนอยู่ในหมอกควันไม่ไกลออกไป นางใส่ชุดคลุมยาวสีขาว ผมดำขลับยาวระพื้น ท่วงท่าสูงส่งสง่างาม ราวกับหลุดออกมาจากภาพวาดโบราณ
สตรีนางนี้ก็คือหลีเสวี่ยอวี้ ศิษย์ลำดับแรกของตำหนักเซียนพิณสวรรค์ที่จ้าวเฟิงเจอตอนที่เพิ่งมาถึงดินแดนพิณสวรรค์เป็นครั้งแรก
“เป็น...เจ้าเองหรือ?”
ใบหน้าโกรธกริ้วของหลีเสวี่ยอวี้ตื่นตระหนกจนถอดสี มือขาวปิดปากตนเองอย่างอดไม่ได้
ถูกต้องแล้ว คนที่ปรากฏตัวขึ้นตรงหน้านางตอนนี้ก็คือร่างที่ติดอยู่ในหัวนางมาตลอด
พรึ่บ! พรึ่บ!
และเวลานี้เอง เงาร่างจำนวนมากก็เร่งรุดมาถึงที่นี่
“เป็นใครกัน?”
“ถึงกับกล้าบุกเข้ามาในแดนต้องห้ามของตำหนักเซียนพิณสวรรค์!”
เมื่อเห็นจ้าวเฟิง ผู้นำระดับสูงในขอบเขตแก่นก่อกำเนิดระดับสูงและราชันจำนวนมากของตำหนักเซียนพิณสวรรค์พากันตะโกนออกมา
แต่ในเวลานี้เอง จู่ๆ เจ้าตำหนักของพวกเขาหลีเสวี่ยอวี้ก็โผไปด้านหน้าจ้าวเฟิงทันที และจ้องเขาเขม็ง
“เป็นเจ้าเองหรือ? เจ้ามาที่นี่อีกแล้ว!”
ใบหน้างดงามสูงส่งของหลีเสวี่ยอวี้ยื่นไปตรงหน้าจ้าวเฟิง ระลอกน้ำแวววับในดวงตาทั้งสองข้าง
“เจ้า...ตำหนัก!”
“นี่มันเกิดอะไรขึ้น?”
ผู้นำระดับสูงของตำหนักเซียนพิณสวรรค์ที่อยู่ที่นี่ตื่นตะลึงตาค้างกันไป
นี่เป็นครั้งแรกที่เขาเห็นเจ้าตำหนักเข้าใกล้ชายแปลกหน้าขนาดนี้ หนำซ้ำยังมีท่าทีเหมือนเหม่อลอย
หลีเสวี่ยอวี้เป็นหญิงงามลำดับหนึ่งของดินแดนพิณสวรรค์ และยังเป็นเจ้าตำหนักเซียนพิณสวรรค์ พลังฝึกตนอยู่ในขั้นจักรพรรดิ เป็นหญิงงามในฝันของชายไม่รู้เท่าไหร่
ถึงขั้นที่ว่าเคยมีผู้แข็งแกร่งและวีรบุรุษที่อยู่ไกลออกไปมาเผยความในใจต่อหลีเสวี่ยอวี้อยู่บ่อยครั้ง
“เป็นใครกัน กล้าบุกเข้ามาในแดนต้องห้าม!”
ชายผมม่วงผู้หนึ่งในกลุ่มนั้น นัยน์ตาฉายแววริษยา พลันตะโกนออกมาเสียงดัง
เมื่อเห็นสตรีในดวงใจมีทีท่าเช่นนั้นต่อชายแปลกหน้า ทำให้เขาขมขื่นใจนัก
ครืน!
กลิ่นอายราชันที่แข็งแกร่งสาดซัดออกจากร่างเขา ส่งผลให้หมอกควันหนาในหุบเหวอันตรธานหายไป
“หุบปาก!”
หลีเสวี่ยอวี้ตะโกนขึ้นทันที
ทุกหนแห่งสั่นสะเทือน พลานุภาพของราชันหายไปอย่างไร้ร่องรอย
ตึง ตึง!
มุมปากชายผมม่วงมีโลหิตไหลเป็นทางยาว จากนั้นถอยหลังไปด้วยใบหน้าตื่นตกใจ พูดอะไรไม่ออก
แต่ในตอนนั้น หญิงชราท่าทางสูงศักดิ์นางหนึ่งเดินเข้ามาอย่างเชื่องช้า
“ผู้อาวุโสสูงสุด!”
คนระดับสูงรอบบริเวณตะโกนอย่างพร้อมเพรียงกัน
“เป็นเขานี่เอง จ้าวเฟิง!”
หญิงชรามีใบหน้านิ่งเฉยเป็นนิจ แต่ตอนที่นางเห็นจ้าวเฟิง ร่างกายนางสั่นเทิ้ม อุทานด้วยน้ำเสียงตกใจ
“ท่านเจ้าตำหนัก!”
จ้าวเฟิงผงกศีรษะเมื่อเห็นอดีตเจ้าตำหนักเซียนพิณสวรรค์
เจ้าตำหนักผู้นี้ยังเคยรับมือจักรพรรดิแห่งความตายร่วมกับเขาในกาลก่อน
“จ้าวเฟิง?”
ทุกคนอุทานออกมา คนจำนวนไม่น้อยต่างรู้สึกว่าชื่อนี้คุ้นหูอยู่บ้าง
อย่างไรเสีย จ้าวเฟิงก็เคยมาที่ตำหนักเซียนพิณสวรรค์หลายครั้ง คนไม่น้อยต่างเคยเจอเขา
แต่ต่อมาจ้าวเฟิงเข้าไปในดินแดนเทพรกร้าง ใบหน้าและท่าทางเปลี่ยนแปลงหมดแล้ว
ภายในห้องที่เงียบสงบแห่งหนึ่ง
“ตำหนักฟั่นหลุนกู่อินหรือ? เมื่อห้าสิบกว่าปีก่อนจู่ๆ ก็หายไปอย่างไม่มีปี่มีขลุ่ย!”
หลีเสวี่ยอวี้หวนคิดครู่หนึ่ง ก่อนจะเอ่ยออกมาอย่างตรงไปตรงมา
ในตอนนั้น อยู่ๆ ตำหนักฟั่นหลุนกู่อินก็ลอยขึ้นมา ก่อนจะหายไปช้าๆ คนทั้งตำหนักเซียนพิณสวรรค์ล้วนตื่นตกใจ
“ข้าคงต้องขอตัวก่อน!”
หลังจากรู้เรื่องทั้งหมดแล้ว จ้าวเฟิงเตรียมจะเดินทางจากไป
พรึ่บ!
ร่างของเขาหายไปจากภายในห้องทันที
หลีเสวี่ยอวี้ชะงักค้าง ร่องรอยการหายตัวไปของจ้าวเฟิง กระทั่งนางผู้เป็น จักรพรรดิปราณเทวะยังมองไม่ออกด้วยซ้ำ
“เขาไปแล้ว!”
หลีเสวี่ยอวี้ก้มศีรษะลง ใบหน้าฉายแววเศร้าโศก
“เฮ้อ เสวี่ยอวี้ เจ้าไม่ใช่คนโลกเดียวกับเขา!”
เจ้าตำหนักถอนหายใจปลงอนิจจัง ก่อนจะหมุนตัวเดินออกไป
เปรี๊ยะ!
เงาสายหนึ่งสว่างวาบขึ้นในทะเลหมอกอึมครึม
เมื่ออยู่ในดินแดนทวีป จ้าวเฟิงผนึกพลังฝึกตนเอาไว้ เพื่อหลีกเลี่ยงไม่ให้กลิ่นอายหลุดลอดออกมาตอนที่เขาไม่ได้ระวังตัว และนำมาซึ่งภัยพิบัติต่อมิติแห่งนี้
หลังจากเดินทางออกจากตำหนักเซียนพิณสวรรค์ ในระหว่างทาง จ้าวเฟิงจงใจแวะตามสถานที่ต่างๆ เพื่อพบคนคุ้นเคยในอดีต เช่นจักรพรรดิจื่อมู่และเจ้าตำหนักหย่งเฟิง
เวลาที่เหลือ จ้าวเฟิงใช้ไปกับการศึกษาดวงตาซ้าย
การเปลี่ยนแปลงในครั้งนี้ของดวงตาซ้ายทำให้จ้าวเฟิงรู้สึกประหลาดใจมาก
เขาถึงขั้นคาดเดาเอาเองว่า ตนเองมาโผล่ที่ดินแดนทวีปอย่างกะทันหันเช่นนี้ บางทีอาจจะเกี่ยวข้องกับดวงตาซ้าย
“เนตรเทพเจ้าประเภทที่เก้า?”
จ้าวเฟิงสัมผัสได้ว่าดวงตาเทพเจ้าไม่เหมือนเดิมอีกต่อไปแล้ว
ตอนนั้นเขาเคยเห็นเงาข้ามระยะทางของท่านผู้ครอบครองเนตรมิติ จึงสามารถตัดสินได้ว่าดวงตาเทพเจ้าของตนเองอยู่ในขั้นเนตรเทพเจ้าแล้ว
ลูกทรงกลมสีเงินมายาภายในมิติเนตรเทพเจ้า โปร่งแสงส่องประกายประหนึ่งลูกแก้วผลึก
ส่วนด้านในของลูกแก้วผลึกเป็นภาพมายา
เหมือนกับว่าภายในนั้นรวมสีสันทั้งหมดในโลกเอาไว้
แต่บนลูกแก้วผลึกนี้ ลวดลายเนตรเทพมายาเปล่งแสงพร่างพราย
หลายวันต่อมา ณ ทวีปบุปผาคราม ที่ดินแดนหมู่เกาะกู่ชิง
พรึ่บ!
เงาร่างคนผู้หนึ่งปรากฏขึ้นที่ทวีปบุปผาคราม
...........................


[Go To Next Chapter]( ./304.md)