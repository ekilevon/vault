##บทที่ 1419: ไม่อาจต้านทาน
“เป็นไปได้อย่างไร…”
อาจารย์หลีร้องตกใจ
ชายสูงใหญ่คือขั้นเก้าสุดยอดของเผ่าเปลวทอง อีกทั้งสายเลือดยังเข้มข้นเป็นอย่างมาก พรสวรรค์ล้ำเลิศ วันข้างหน้ามีโอกาสยกระดับขึ้นเป็นจอมเทพ
ชายร่างสูงใหญ่เพียงต้องต้านทานจ้าวเฟิงไว้ชั่วครู่ เพื่อเพิ่มโอกาสให้กับการวางค่ายกล
คิดไม่ถึงว่าเขาจะไปไม่กลับ ถูกจ้าวเฟิงสังหารลงอย่างง่ายดาย
ในค่ายกลเพลิงสวรรค์สังหารมาร เทพโบราณทั้งหลายตัวสั่นงันงก เผยสีหน้าลนลาน
พลังของจ้าวเฟิงแข็งแกร่งเกินไปแล้ว เทพโบราณขั้นเก้าสุดยอดแทบจะไร้แรงโจมตีกลับ ปล่อยให้เขาสังหารตามใจ
“ทุกคนอย่างเพิ่งลนลาน ค่ายกลเพลิงสวรรค์สังหารมารสำเร็จแล้ว จะต้องจับเจ้าเด็กนี่มาสังหารได้อย่างแน่นอน!”
อาจารย์หลีร้องคำรามทันที
ถึงแม้ค่ายกลนี้จะขาดชายฉกรรจ์คนนั้นไป แต่พลังที่เกิดขึ้นจากค่ายกลก็ยังคงสามารถคุกคามครึ่งก้าวสู่จอมเทพได้
“ใช่ ควบคุมค่ายกลเต็มกำลัง สังหารจ้าวเฟิง!”
ผู้แข็งแกร่งขั้นเทพโบราณหลายคนมีสายตาแน่วแน่
อาจารย์หลีอยู่ในเผ่าเปลวทองพอมีบารมีในระดับหนึ่ง ค่ายกลที่เขาวางสร้างคุณูปการให้เผ่าเปลวทองมาหลายต่อหลายครั้ง
ครืน ฟู่ ฟู่!
เหนือหัวของอาจารย์หลี ดาบไฟที่ใช้ค่ายกลสร้างขึ้นลอยอยู่สูง แผ่กระจายกลิ่นอายร้อนแรงอันตรายออกมา
สมาชิกเผ่าพันธุ์วิญญาณใกล้ๆ สัมผัสได้ถึงพลังที่แข็งแกร่งกลุ่มนี้ อดไม่ได้ที่จะถอยหลังไป
“จ้าวเฟิง ตายเสีย!”
อาจารย์หลีควบคุมค่ายกล ควบคุมดาบเพลิงที่อยู่บนท้องฟ้าเล่มนั้นให้ฟาดฟันไปข้างหน้าทันที
ดาบนั้นยังไม่ทันฟาดฟัน ก็มีคลื่นโจมตีเปลวเพลิงที่แข็งแกร่งน่ากลัวปลดปล่อยออกมา
ในขณะเดียวกัน ในดาบยังแผ่กระจายพลังมิติมาอีกด้วย นี่ทำให้มีผลในการป้องกันไม่ให้ศัตรูในบริเวณใกล้เคียงเคลื่อนย้ายชั่วพริบตาหลบหนีไป
ครืน!
ดาบที่แข็งแกร่งฟาดฟันลงมา ราวกับมีเปลวเพลิงสายยาวระบายออกมา
ฟิ้ว!
ก่อนหน้านี้ จ้าวเฟิงแปลงเป็นประกายแสงสีเงินมายาพาดผ่าน หลบหลีกขอบเขตการโจมตีไป
“ทำได้แต่หลบงั้นรึ?”
อาจารย์หลีตะโกนเสียงเย็น
แต่แท้จริงแล้ว อาจารย์หลีตกใจเป็นอย่างยิ่ง ความเร็วของจ้าวเฟิงสูงเกินไป
ต่อให้พวกเขาควบคุมค่ายกลนี้ เกรงว่าก็ทำได้เพียงแค่ต้านทานจ้าวเฟิงเอาไว้เท่านั้น ยากจะสังหารเขาได้
“ค่ายกลใดๆ ล้วนแต่มีจุดเปราะบางหรือไม่ก็จุดอ่อนทั้งนั้น!”
จ้าวเฟิงโคจรตาซ้าย เพ่งไปยังค่ายกลเพลิงสวรรค์สังหารมาร
ทันใดนั้น สถานการณ์ทุกอย่างในค่ายเพลิงสวรรค์สังหารมารถูกจ้าวเฟิงมองทะลุอย่างชัดเจน
“หาเจอแล้ว!”
สายตาเขาเปล่งประกาย
เสี้ยวขณะต่อมา เขาทิ้งเงาเลือนรางเป็นชั้นๆ เอาไว้ เข้าประชิดไปยังค่ายกลเพลิงสวรรค์สังหารมาร
“กล้าเข้าใกล้ค่ายกลเพลิงสวรรค์สังหารมารงั้นรึ ช่างรนหาที่ตายจริงๆ อีกทั้งการป้องกันของค่ายกลนี้ ต่อให้เป็นครึ่งก้าวสู่จอมเทพก็ยากจะทำลายลงได้!”
สีหน้าของอาจารย์หลีฉายแววยินดี ประสานมือกระตุ้นเคล็ดวิชา
ในขณะเดียวกัน คลื่นทรงกลมมหึมาแผ่ออกมาจากในค่ายกลเพลิงสวรรค์สังหารมาร
ยิ่งเข้าใกล้ ความร้อนแผดเผาและการควบคุมที่จ้าวเฟิงได้รับก็ยิ่งรุนแรงขึ้น หากเปลี่ยนเป็นครึ่งก้าวสู่จอมเทพที่กายเทพค่อนข้างอ่อนแอ เกรงว่าคงไม่กล้าเข้ามาสัมผัสค่ายกลเพลิงสวรรค์สังหารมารใกล้ๆ เช่นนี้
“วงแสงรวมศูนย์!”
จ้าวเฟิงรีบกระตุ้นเคล็ดวิชาป้องกันทันที วงแสงสีเงินขุ่นข้นวงหนึ่งก่อตัวขึ้นรอบตัวเขา
ทันใดนั้น พลังคลื่นไฟที่ร้อนระอุถูกวงแสงรวมศูนย์ต้านทานเอาไว้ข้างนอก ทั้งยังดูดพลังของมันมาไม่หยุด
“จุดทะลวงอยู่ที่นี่!”
จ้าวเฟิงเข้าใกล้ค่ายกล กระบี่เทพรวมศูนย์ในมือฟันออกไป
ครืน บึ้ม!
ค่ายกลเปลวไฟมหึมาพลันถูกจ้าวเฟิงฟันออกเป็นรอยโหว่เล็กๆ
แต่ว่าค่ายกลนี้มีพลังฟื้นฟูตัวเอง ไม่นานเท่าใดนักก็ผสานตัวกัน
แต่เสี้ยวขณะที่เกิดรอยโหว่ขึ้น กระบี่เทพของจ้าวเฟิงก็ปลดปล่อยประกายกระบี่รวมศูนย์ออกมา
“ไม่…”
ภายในค่ายกล เทพโบราณขั้นเจ็ดสัมผัสได้ถึงวิกฤตอันตราย ใบหน้าฉายแววหวาดกลัว
พลังฝึกตนของเขาต่ำมากไป เมื่อเผชิญหน้ากับการโจมตีง่ายๆ ของจ้าวเฟิง ก็ไม่มีความเป็นไปได้ที่จะมีชีวิตรอดต่อไปเลย
ฉัวะ ฉึก!
ประกายกระบี่รวมศูนย์แทงทะลุผ่านร่างของเทพโบราณขั้นเจ็ดคนนั้น ถูกกัดกินบดขยี้ไปในทันที
“แย่แล้ว!”
สีหน้าของอาจารย์หลีเปลี่ยนไปเล็กน้อย ก่อนควบคุมดาบเพลิงโจมตีไปยังจ้าวเฟิง
ฟิ้ว!
จ้าวเฟิงแปลงเป็นประกายสีเงินทองสายหนึ่ง หลบหนีไปยังอีกฝั่งหนึ่งของค่ายกลในชั่วพริบตา
“บัดซบ ต่อให้ควบคุมเสวียนอ้าวมิติ ความเร็วของเจ้าเด็กนี่ก็ยังเร็วมากไปอยู่ดี!”
อาจารย์หลีเผยสีหน้าขมขื่น
ถึงแม้พลังของค่ายกลเพลิงสวรรค์สังหารมารจะแข็งแกร่งเป็นอย่างยิ่ง ความเร็วกลับเป็นไปตามกฎเกณฑ์
และตอนนี้ขาดไปคนหนึ่ง ทำให้พลังของค่ายกลลดลงทันใด
“ตำแหน่งที่เทพโบราณขั้นเจ็ดเคยอยู่คือจุดที่การป้องกันค่ายกลค่อนข้างอ่อนแอ เป็นจุดอ่อน!”
จ้าวเฟิงยิ้มเย็นชา
“เจ้าเด็กนี่กลับมองจุดอ่อนของค่ายกลออกแล้ว!”
อาจารย์หลีเคืองแค้นเป็นที่สุด
“ถอย!”
อาจารย์หลีตัดสินใจ
ความเร็วของจ้าวเฟิงทะยานถึงขีดสูงสุด พวกเขาไม่อาจทำร้ายเขาได้แม้แต่น้อย
ส่วนจ้าวเฟิงยิ่งมองทะลุจุดเปราะบางของค่ายกลเพลิงสวรรค์สังหารมาร เป็นเช่นนี้ต่อไป ช้าเร็วค่ายกลเพลิงสวรรค์สังหารมารก็ต้องทลายลง ถึงตอนนั้นต่อให้เป็นเขาก็ตายแน่
ครืน!
อาจารย์หลีและคนที่เหลืออยู่อีกหลายคน ควบคุมค่ายกลเพลิงสวรรค์สังหารมารถอยจากไปอย่างรวดเร็ว
“วันนี้พวกเจ้า ไม่ว่าใครก็หนีไปไม่ได้ทั้งนั้น!”
จ้าวเฟิงคำรามเสียงต่ำ ร่างพุ่งทะยานออกไป
ฟิ้ว!
เขาพุ่งเข้าไปใกล้สมาชิกเผ่าเปลวทองที่อยู่ในค่ายกลเพลิงสวรรค์สังหารมาร
“คนที่ข้าจะฆ่า ต้องตายอย่างไม่ต้องสงสัย!”
สายตาของจ้าวเฟิงจ้องเพ่งที่จุดเปราะบางของค่ายกลเพลิงสวรรค์สังหารมารอีกครั้ง
“รวมศูนย์ผันแปร!”
วงแสงรวมศูนย์รอบกายของเขาพลันไหลวนกลับมา ผันเปลี่ยนเป็นพลังเทพรวมศูนย์มหาศาล จากนั้นหลั่งไหลเข้าไปในกระบี่เทพรวมศูนย์
วู้ม~
ชั่วขณะนั้น‘กระบี่เทพยักษ์รวมศูนย์’ ที่เกิดจากพลังกระบี่เทพรวมศูนย์ก็หนักขึ้นเป็นอย่างยิ่ง และขยายใหญ่ถึงหลายร้อยจั้ง ทำให้เกิดระลอกคลื่นน่ากลัวที่ปั่นป่วนบ้าคลั่ง สั่นสะเทือนฟ้าดิน
เวลานั้น เทพโบราณผู้แข็งแกร่งบางคนที่อยู่ใกล้ๆ สนามรบ รวมถึงครึ่งก้าวสู่จอมเทพ ล้วนมีการตอบสนอง ตกใจกันเป็นอย่างมาก
“สังหาร!”
กระบี่เทพรวมศูนย์ขนาดใหญ่เล่มหนึ่งฟันออกไปด้วยพลังทำลายล้าง เสียง ‘แกรก’ ดังขึ้น ‘ค่ายกลเพลิงสวรรค์สังหารมาร’ ขาดออกเป็นสองท่อน พังทลายลงในชั่วพริบตา
อีกทั้งระหว่างขั้นตอนทั้งหมดนี้ กระบี่เทพรวมศูนย์ใหญ่ยักษ์ยังดูดกลืนพลังของค่ายกลไม่หยุด จึงกำจัดเทพโบราณทั้งหลายที่อยู่ในค่ายกล โดยที่พลังไม่ลดน้อยลงเลย
“อ๊าก…”
ท่ามกลางเสียงร้องน่าอนาถ มีเทพโบราณสิบคนที่รวมขั้นเจ็ดและขั้นแปดกลายเป็นวิญญาณอยู่ใต้กระบี่ในชั่วพริบตา
“เป็นพลังปั่นป่วนที่น่ากลัวยิ่งนัก! หนีเร็ว...”
อาจารย์หลีทำหน้าหวาดกลัว นำคนอีกหลายคนที่บาดเจ็บหนักกระโดดอออกมาจากค่ายกลคลื่นเพลิงที่ระเบิดกระจายออก สภาพย่ำแย่เป็นอย่างยิ่ง
“คิดหนีหรือ?”
จ้าวเฟิงหัวเราะนิ่งๆ เตรียมสำแดงการโจมตีอีกครั้ง
แต่ในตอนนี้เอง พลังมหาศาลกลุ่มหนึ่งหุ้มล้อมมายังเขา
“เทพโบราณโม๋อู รีบช่วยข้าเร็ว!”
อาจารย์หลีร้องขอความช่วยเหลือทันที
ฟุ่บ!
ชายผอมแห้งในชุดคลุมยาวสีเขียวเข้มคนหนึ่งพลันพุ่งตรงมา
“จ้าวเฟิง เจ้าบังอาจเกินไปแล้ว!”
เทพโบราณโม๋อูคำรามเสียงต่ำ
ชื่อเสียงของเทพโบราณโม๋อูในดินแดนเทพรกร้างก็โด่งดังไม่น้อย แต่ก่อนหน้านี้กลับแพ้ในเงื้อมมือของจ้าวเฟิงอัจฉริยะรุ่นหลังคนนี้เสียได้
จิตสังหารที่เขามีให้กับจ้าวเฟิงรุนแรงไม่แพ้เทพโบราณหานเยี่ยนเลยแม้แต่น้อย
“คนที่เคยแพ้ให้กับข้า!”
จ้าวเฟิงพูดอย่างเฉยชา ไม่สนใจเทพโบราณโม๋อู
“เจ้า...ตอนนั้นหากเจ้าไม่ร่วมมือกับเทพโบราณหยวนเหยา ข้าไม่มีทางแพ้เด็ดขาด!”
เทพโบราณโม๋อูหน้าแดง แค้นเคืองเกินจะเปรียบ ตวาดอย่างโกรธแค้นขึ้นมาทันควัน
ครืน ฟู่ ฟู่~
รอบกายเขาพันล้อมด้วยหมอกแสงหลากสี จากนั้นเข้าประชิดจ้าวเฟิงมาอย่างรวดเร็ว
เทพโบราณโม๋อูตอนนี้ราวกับเนื้อร้าย พิษกระจายไปทั่วร่าง ต่อให้เป็นครึ่งก้าวสู่จอมเทพสัมผัสเข้ายังต้องเจ็บตัว
“เทพโบราณโม๋อู ครั้งที่แล้วข้าไว้ชีวิตเจ้า ไม่ให้เจ้าตายไป ครั้งนี้เจ้ากลับเดินมาหาเองถึงที่ เช่นนั้นข้าก็ไม่เกรงใจแล้ว!”
สายตาของจ้าวเฟิงเย็นเยียบ เบิกวงแสงรวมศูนย์ พุ่งสังหารไปยังเทพโบราณโม๋อูโดยไม่เกรงกลัวแม้แต่น้อย
“น่าขันนัก ไว้ชีวิตข้า!”
เทพโบราณโม๋อูหัวเราะขึ้นทันใด
ถึงแม้เขาไม่มั่นใจว่าจะสังหารจ้าวเฟิงได้ แต่จ้าวเฟิงก็สังหารเขาไม่ได้แน่นอน
“ม่านหมอกเหมันต์”
ฝ่ามือของเทพโบราณโม๋อูสะบัดไป หมอกพิษเย็นยะเยียบสีเทาอ่อนแผ่โจมตีออกไปทั่วทุกทิศทันที
หมอกพิษเย็นเยียบสีเทาอ่อนก่อตัวเป็นเขตแดนพิษเย็นเยียบสกัดกั้นไว้ พลังเทพและสิ่งมีชีวิตทุกอย่างในนั้น ต่างถูกพิษเย็นเยียบกัดกร่อนจนพินาศสิ้น
จ้าวเฟิงเพิ่งคิดจะเข้าใกล้ ก็กลับพบว่าวงแสงรวมศูนย์ของตนถูกผลกระทบในระดับหนึ่ง พลังค่อยๆ ถูกลดทอนลง
ในขณะเดียวกัน ยามที่ประสาทสัมผัสเทพของเขาเตรียมสำรวจเข้าไปข้างใน ก็ถูกความเย็นเยียบกัดกร่อน
“ฮ่าๆ นี่ก็คือวิชาลับที่สร้างขึ้นโดยใช้พิษซึ่งคิดค้นขึ้นใหม่ เพื่อจัดการกับเจ้าโดยเฉพาะ”
เทพโบราณโม๋อูที่อยู่ท่ามกลางม่านหมอกเย็นเยือกหัวเราะเสียงดัง
ครั้งที่แล้วพ่ายแพ้ให้กับจ้าวเฟิง เขาจึงเตรียมตัวมาอย่างดี
ม่านหมอกเย็นนี้มีผลในการสกัดกั้นประสาทสัมผัสเทพ หากจ้าวเฟิงไม่ทะลวงเข้าไปก็ยากที่จะทำร้ายได้ถึงตัวเทพโบราณโม๋อู แต่หากบุกเข้าไปจะถูกโจมตีจากม่านหมอก ความเร็วและพลังเทพในทุกๆ ด้านจะเชื่องช้าเป็นอย่างยิ่ง!
ทันใดนั้น ลำแสงสีเขียวเข้มสายหนึ่งก็พุ่งออกมาจากในหมอกเย็นเยียบ
จ้าวเฟิงปฏิกิริยาว่องไว หลบได้อย่างรวดเร็ว
ต้องยอมรับว่าเทพโบราณโม๋อูมีพรสวรรค์ในศาสตร์แห่งพิษมาก ม่านหมอกเย็นเยียบนี้ค่อนข้างจะควบคุมความสามารถของจ้าวเฟิงไว้ได้
ต่อให้เป็นวงแสงรวมศูนย์ก็ยังได้รับผลกระทบ พลังลดทอนลง
แต่ว่า ประสาทสัมผัสเทพไม่อาจแทรกเข้าไปได้ จ้าวเฟิงก็จะวิเคราะห์ตำแหน่งของเทพโบราณไม่ได้แล้วอย่างนั้นหรือ?
วู้ม!
หมอกแสงมายาในตาซ้ายหมุนวน พลังมองทะลุผ่านของตาซ้ายยกระดับขึ้นทันที
“หืม?”
เทพโบราณโม๋อูที่ตัวอยู่ในม่านหมอกเย็นเยียบสั่นสะท้านเล็กน้อย จู่ๆ เขาก็รู้สึกว่าจ้าวเฟิงกำลังจับจ้องตนอยู่
ฟุ่บ!
พริบตานั้น หมอกแสงในตาซ้ายของจ้าวเฟิงส่องประกาย กระบี่เทพรวมศูนย์ขนาดเล็กพุ่งออกมาโดยพลัน
“ไม่…”
เทพโบราณโม๋อูตะลึงไปทันใด
จ้าวเฟิงเล็งตำแหน่งของเขาได้อย่างไร!
ฉัวะ ฉึก!
เทพโบราณโม๋อูหลบไม่ทัน ถูกกระบี่เทพรวมศูนย์พุ่งทะลุผ่าน กระอักเลือดออกมาหลายอึก
ในตอนนี้เอง กระบี่เทพรวมศูนย์เล่มใหญ่มหึมาบนท้องฟ้าวาดฟันลงมาทันที
“ไม่!”
เทพโบราณโม๋อูลนลานหลบหลีก แต่ก็ยังไม่ทันเวลา
ฉัวะ ฉึก ฉึก!
กระบี่เทพรวมศูนย์ของจ้าวเฟิงฟันไปยังไหล่ขวาของเทพโบราณโม๋อู จากนั้นตัดแขนขวาของฝ่ายตรงข้ามจนขาด
“อ๊าก…”
เทพโบราณโม๋อูส่งเสียงร้องอย่างน่าอนาถ อดกลั้นต่อความเจ็บปวดมหาศาล รีบหนีไปอย่างรวดเร็ว
“เจ้าจะหนีรอดรึ?”
จ้าวเฟิงหัวเราะเสียงเย็น มืออีกข้างหนึ่งก็หลอมกระบี่เทพรวมศูนย์ขึ้นเช่นกัน
ฉัวะ! ฉัวะ!
กระบี่เทพรวมศูนย์ที่ยาวถึงร้อยจั้งสองเล่มสอดประสาน ฟันไปยังเทพโบราณโม๋อูที่อยู่ในม่านหมอกเย็นยะเยือก
ครืน บึ้ม!
เทพโบราณโม๋อูโยนมุกแสงห้าสีออกมาเม็ดหนึ่ง ก่อนทำให้มันระเบิดออก
พิษร้ายแรงแต่ละชนิดระเบิดออกมา ต้านทานการโจมตีของจ้าวเฟิงเอาไว้ทันที
“เป็นไปได้อย่างไร? พลังของเขาแข็งแกร่งกว่าก่อนหน้านี้แล้ว หรือว่าครั้งที่แล้วไม่ได้ลงมือเต็มกำลัง?”
เทพโบราณโม๋อูตัวสั่นเทิ้ม ความหวาดกลัวตลบอบอวลในใจ
ครืน ฟุ่บ!
กระบี่เทพรวมศูนย์ใหญ่มหึมาสองสายทะลวงหมอกพิษแต่ละชั้นๆ แล้วฟันลงมาทันที
ถึงแม้พลังจะลดลง แต่มันก็ไม่ใช่พลังที่เทพโบราณโม๋อูจะสามารถต้านทานได้
ครืน บึ้ม!
หลังของเทพโบราณโม๋อูปรากฏรอยเลือดที่น่าสยดสยองอีกสองทาง กระดูกและเนื้อเหวอะหวะ
ฟุ่บ!
กระบี่เทพรวมศูนย์ในมือของจ้าวเฟิงหายไปทันใด สิ่งที่เข้ามาแทนที่คือกระจกอัสนีวาววับบานหนึ่ง
“กระจกเก้าอัสนีหลอมวิญญาณ!”
มังกรอัสนีตัวใหญ่หนาเก้าตัวถูกปลดปล่อยออกมาจากกระจกเก้าอัสนีหลอมวิญญาณ
หลังจากมังกรอัสนีเก้าตัวบินขึ้นไปยังท้องฟ้า ก็โจมตีลงมาทันที
ครืน เปรี้ยง เปรี้ยง!
มังกรอัสนีเก้าตัวฟาดผ่าลงมายังร่างของเทพโบราณโม๋อูทั้งหมด พลังอัสนีมหาศาลระเบิดตัวอย่างบ้าคลั่ง ทรมานจนเทพโบราณโม๋อูยอมตายเสียดีกว่ามีชีวิตอยู่
จากนั้น พลังอัสนีทั้งหมดก็ผันเปลี่ยนเป็นโซ่อัสนีหลายต่อหลายเส้น ก่อนพันธนาการวิญญาณของเทพโบราณโม๋อูเอาไว้
…………………………………………………...


[Go To Next Chapter]( ./276.md)