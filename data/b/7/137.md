##บทที่ 1281: ได้เปรียบ
“เจ้ากล้าสู้กับข้าหรือไม่?”
สตรีเผ่าเปลวทองคนนั้นยืนอย่างหยิ่งทะนงบนเวทีประลอง ชี้ไปยังหนึ่งในสมาชิกที่เข้าร่วมสู้ของเผ่าพันธุ์วิญญาณ
“เทพแท้จริงหลงหยวน!”
คนที่สตรีทรงเสน่ห์คนนั้นเลือกคือเทพแท้จริงหยวนหลงที่ผ่านศึกใหญ่มาเมื่อครู่
เทพแท้จริงหยวนหลงคือผู้แข็งแกร่งในขั้นหกสุดยอด พลังล้ำหน้าสตรีคนนี้แน่นอน
แต่เมื่อครู่ร่างกายเทพแท้จริงหลงหยวนได้รับบาดเจ็บมาก ใช้พลังหมดไปเยอะนัก แน่นอนว่าไม่มีทางเป็นคู่มือของนางได้
เพื่อส่วนรวม เทพแท้จริงหลงหยวนจึงปฏิเสธการท้าประลอง และเลือกพักผ่อน
“บุรุษเผ่าพันธุ์วิญญาณล้วนเป็นพวกขี้ขลาดรึ?”
สตรีทรงเสน่ห์เผ่าเปลวทองมองไปยังคนเผ่าพันธุ์วิญญาณทั้งสิบ สีหน้าเย้ยหยัน เนินเขาคู่อวบอิ่มไหวกระเพื่อมไม่หยุด
“เช่นนั้นเจ้าก็ขึ้นมาสู้กับข้า!”
สตรีทรงเสน่ห์คนนั้นเลือกคู่ต่อสู้อีกครั้ง
“ได้!”
ในตอนที่จางอวี่ถงถูกนางชี้ ก็กระโดดขึ้นมาบนเวทีประลองทันที
ครืน!
เพียงเสี้ยวขณะ รัศมีอำนาจน่าพรั่นพรึงสองสายก็ปะทะเข้าด้วยกัน
“พลังเทพ…แข็งแกร่งกว่าข้า!”
จางอวี่ถงสีหน้าเคร่งเครียด ร่างกายสั่นเล็กน้อย
เมื่อครู่สตรีทรงเสน่ห์คนนี้เลือกท้าประลองเทพแท้จริงหลงหยวนก่อน เผ่าพันธุ์วิญญาณปฏิเสธคำท้า
จากนั้นสตรีทรงเสน่ห์ก็เอ่ยถากถาง แล้วเลือกจางอวี่ถงเลย
หากเขาไม่รับท้าประลองก็ค่อนข้างจะขายหน้าจริงๆ อีกทั้งจางอวี่ถงยังอยากจะแสดงความสามารถอย่างอดรนทนไม่ไหว จึงขึ้นมาบนเวทีโดยที่ไม่ได้รับรู้ให้ละเอียด
ตอนนี้ดูท่าแล้ว พลังของสตรีทรงเสน่ห์คนนี้จะแข็งแกร่งกว่าเขาหลายส่วน
บึ้ม!
สตรีคนนั้นยืนอยู่ที่เดิม เสียงระเบิดพลันดังขึ้น
เสี้ยวขณะต่อมานางก็พุ่งทะยานมายังข้างกายจางอวี่ถง
ในขณะเดียวกัน นางกระตุ้นสายเลือด มือขวาสวมถุงมือสีดำ พลังแข็งแกร่งเหนือสิ่งอื่นใดพุ่งโจมตีไปยังจางอวี่ถงราวกับภูเขาไฟปะทุ
วู้ม!
จางอวี่ถงก็กระตุ้นสายเลือดเผ่าพันธุ์วิญญาณ ต้านการโจมตีของสตรีทรงเสน่ห์เอาไว้ แล้วจึงเริ่มโจมตีกลับ
เคร้ง เคร้ง ตูม!
ทั้งสองปะทะเข้าด้วยกันอย่างดุเดือด สตรีทรงเสน่ห์คนนั้นราวกับเป็นเสือสีทองที่มีเปลวเพลิงร้อนแรง การโจมตีทรงพลังเป็นอย่างยิ่ง ก้าวประชิดมาเรื่อยๆ
คนทั้งหลายที่นั้นล้วนมองออก รอบที่สอง เผ่าพันธุ์วิญญาณน่ากลัวว่าจะแพ้แล้ว
สีหน้าของคนเผ่าพันธุ์วิญญาณที่เข้าร่วมต่อสู้ไม่สู้ดีนัก
พลังของสตรีทรงเสน่ห์คนนั้น ถึงแม้จะสู้เทพแท้จริงหลงหยวนไม่ได้ แต่ก็แข็งแกร่งยิ่งนัก
“อีกเดี๋ยวข้าจะจัดการนางเอง!”
วานรคลั่งแค่นเสียงต่ำ จิตกระหายต่อสู้เต็มเปี่ยมในดวงตา
“พยายามทำให้นางบาดเจ็บหนัก เพิ่มการใช้พลังของนาง!”
เทพโบราณปิงหยวนส่งกระแสจิตให้จางอวี่ถงทันที
คิ้วของจางอวี่ถงขมวดเล็กน้อย เจ็บใจเป็นอย่างยิ่ง
“จิตผลึกแปลงอาวุธ!”
จางอวี่ถงคำราม ไอหมอกสีขาววาววับพวยพุ่งทั่วร่าง เปลี่ยนเป็นอาวุธเทพหลากหลายชนิดอย่างรวดเร็ว
อาวุธเทพผลึกแก้วทุกประเภทรอบกายสะบัดไปตามการโจมตีของเขา พลิกสถานการณ์ขึ้นมาได้เล็กน้อย
แต่ว่าสตรีทรงเสน่ห์ยังซ่อนไพ่ตายเอาไว้
หลังจากที่ทั้งสองฝั่งห้ำหั่นกันอยู่นาน ในที่สุดจางอวี่ถงก็พ่ายแพ้ลง
แต่สภาพของสตรีคนนั้นก็ไม่ได้ดีกว่ากันไปเท่าไหร่ หลายๆ ที่ทั่วร่างได้รับบาดเจ็บ
“รอบที่สอง เผ่าเปลวทองชนะ!”
ผู้อาวุโสใบหน้าแห้งเหี่ยวประกาศ
คนแรกที่ออกมาประลองของเผ่าพันธุ์วิญญาณแข็งแกร่งเป็นอย่างยิ่ง ได้รับชัยชนะครั้งแรกมา เผ่าเปลวทองก็ไม่น้อยหน้า ส่งผู้แข็งแกร่งออกมาคนหนึ่ง และได้ครั้งชัยชนะไปหนึ่งตา
“ทั้งสองฝั่งต่างไม่น้อยหน้า น่าดูยิ่ง!”
“สมกับที่เป็นสองขั้วอำนาจห้าดาว ผู้แข็งแกร่งในเผ่ามีมากมาย!”
ผู้ชมการต่อสู้ทุกทิศตื่นเต้นขึ้นทันที
สตรีทรงเสน่ห์เผ่าเปลวทองคนนั้น หลังจากที่เอาชนะได้คนหนึ่งแล้วก็เลือกหยุดพัก
ต่อไปคือเผ่าพันธุ์วิญญาณลำดับที่สอง สตรีที่มองไปแล้วค่อนข้างอ่อนแอขึ้นมาบนเวที
จากคำกำชับของผู้นำระดับสูงเผ่าพันธุ์วิญญาณ นางเลือกคนที่ดูแล้วพลังค่อนข้างอ่อนแอในเผ่าเปลวทอง
หลังจากต่อสู้กันอย่างดุเดือดชั่วขณะหนึ่ง สตรีบอบบางเผ่าพันธุ์วิญญาณคนนั้นก็ชนะ
สถานการณ์ในตอนนี้ เผ่าพันธุ์วิญญาณแพ้หนึ่งตา เผ่าเปลวทองแพ้สองตา
“เทพแท้จริงเทียนเชี่ยน (หุบเหวสวรรค์) เจ้าไป!”
ผู้อาวุโสเผ่าเปลวทองคำรามเสียงต่ำ
“รับทราบ!”
ฝั่งเผ่าเปลวทอง ชายหนุ่มที่ดูค่อนข้างอ้วนกระโดดขึ้นมาบนเวทีประลอง
“จ้าวเฟิง กล้าขึ้นมาประลองหรือไม่!”
รอยยิ้มได้ใจประดับอยู่ใบหน้าอวบอูมของชายหนุ่มอ้วนคนนั้น
เขาคือขั้นหกสุดยอดอันดับหนึ่งของเผ่าเปลวทอง และการต่อสู้เดิมพันของสองเผ่าในครั้งนี้ เผ่าเปลวทองได้มอบภารกิจพิเศษให้เขา...สังหารจ้าวเฟิง
เป้าหมายของเผ่าเปลวทองคือจะให้จ้าวเฟิงแสดงฝีมืออะไรไม่ได้เลยในการต่อสู้ครั้งนี้
เช่นนี้จะสามารถทำลายชื่อเสียงของเผ่าพันธุ์วิญญาณ และสามารถสร้างผลกระทบต่อจิตใจของจ้าวเฟิงได้เช่นเดียวกัน ลดอนาคตในวันข้างหน้าของเขา
“จ้าวเฟิงจะลงมือแล้ว!”
“แต่ว่าคู่มือของเขาคือเทพแท้จริงเทียนเชี่ยน จ้าวเฟิงน่าจะปฏิเสธการต่อสู้กระมัง!”
หลังจากการต่อสู้ตาที่สามที่ค่อนข้างน่าเบื่อจบลง รอบที่สี่เทพแท้จริงเทียนเชี่ยนเผ่าเปลวทองออกโรงท้าประลองจ้าวเฟิงฝ่ายเผ่าพันธุ์วิญญาณ ความตื่นเต้นของผู้ชมการต่อสู้ถูกปลุกขึ้นอีกครั้ง
“เหอะๆ!”
เทพแท้จริงหลงหยวนหัวเราะเสียงต่ำ
เขาค่อนข้างจะคุ้นเคยกับเทพแท้จริงเทียนเชี่ยน อีกฝ่ายคือขั้นหกสุดยอดอันดับหนึ่งของเผ่าเปลวทอง
แต่เทพแท้จริงหลงหยวนก็เป็นผู้แข็งแกร่งขั้นหกสุดยอดในเผ่าพันธุ์วิญญาณเช่นกัน แต่เขาอยู่ในเงื้อมมือจ้าวเฟิงแล้วก็ยังฝืนได้ไม่เกินสิบกระบวนท่า
ดังนั้นเขาคิดว่าครั้งนี้เทพแท้จริงเทียนเชี่ยนคิดผิดเสียแล้ว
“เช่นนั้นข้าก็จะเล่นเป็นเพื่อนเจ้า!”
จ้าวเฟิงยิ้มน้อยๆ ก่อนขึ้นมาบนเวทีประลอง
จ้าวเฟิงรอจนเบื่อนานแล้ว เพียงแต่เสียดายที่อยู่ในลำดับที่ห้า ขึ้นมาบนเวทีก่อนไม่ได้
เอาชนะคนหนึ่งคน เป็นคะแนนคุณูปการสองหมื่นคะแนน!
ครั้นเห็นเจ้าอ้วนเบื้องหน้า จ้าวเฟิงก็เหมือนมองเห็นคะแนนคุณูปการสองหมื่นคะแนนเดินมาส่งถึงหน้าประตูเองอย่างไรอย่างนั้น
ครืน!
เทพแท้จริงเทียนเชี่ยนกระตุ้นสายเลือดเผ่าเปลวทองทันที ร่างมีลวดลายสีทองค่อยๆ ปรากฏขึ้น เปลวเพลิงสีทองร้อนระอุกลุ่มหนึ่งลอยขึ้นช้าๆ
เผ่าเปลวทองเป็นสายเลือดบรรพกาลที่อยู่ในอันดับที่ยี่สิบเอ็ด ข่มจ้าวเฟิงได้อย่างมหาศาล
“ฝ่ามือฉีกเมฆา!”
หลังจากกระตุ้นสายเลือด ร่างของเทพแท้จริงเทียนเชี่ยนก็ขยับ ฝ่ามือทั้งสองซัดออกมาติดๆ กัน
ฝ่ามือเพลิงทองที่สลักลายเมฆสายหนึ่งม้วนตัวมาด้วยอำนาจมหาศาล รุนแรงเป็นอย่างยิ่ง
“ฝ่ามือศักดิ์สิทธิ์วารีอัสนี!”
จ้าวเฟิงกระตุ้นกายสายฟ้าศักดิ์สิทธิ์ แปลงพลังเทพห้าธาตุเป็นพลังเทพอัสนีเทวะธาตุน้ำ จากนั้นซัดฝ่ามือหนึ่งออกมา
“ท่าทางเจ้าจะโชคดีไม่น้อย เชี่ยวชาญเสวียนอ้าวธาตุน้ำที่ข่มเปลวเพลิงได้!”
เทพแท้จริงเทียนเชี่ยนประเมินจ้าวเฟิงด้วยรอยยิ้มแฝงนัยหยอกล้อ
สำหรับคนที่เพิ่งทะลวงเทพแท้จริงขั้นหกมาได้ พลังของจ้าวเฟิงแข็งแกร่งเป็นอย่างมาก
แต่เขาเป็นถึงผู้แข็งแกร่งในขั้นหกสุดยอด อีกทั้งเขายังรับรู้ได้อีกว่าสายเลือดของจ้าวเฟิงมีระดับต่ำอย่างยิ่ง ดังนั้นจ้าวเฟิงจะต้องพ่ายแพ้อย่างไม่ต้องสงสัย
“กายศักดิ์สิทธิ์แสงทอง!”
เทพแท้จริงเทียนเชี่ยนกระตุ้นแก่นแท้ร่างกายแบบพิเศษ ทั่วร่างพลันส่องประกายแสงสีทองเจิดจ้า เมื่อรวมกับร่างอ้วนท้วมของเขา มองไปแล้วจึงดุจพระพุทธรูปทองคำองค์หนึ่ง
พลังกายที่บีบอัดทุกสรรพสิ่งหุ้มล้อมมายังรอบกายของจ้าวเฟิง
“กายใกล้ถึงขั้นเทพโบราณ!”
สายตาของจ้าวเฟิงคร่ำเคร่ง
กายสายฟ้าศักดิ์สิทธิ์ของเขาเผชิญหน้ากับกายของเทพแท้จริงเทียนเชี่ยนแล้วไม่มีข้อได้เปรียบใดๆ ทั้งสิ้น
ครืน!
หลังจากกระตุ้นกายศักดิ์สิทธิ์แสงทอง เทพแท้จริงเทียนเชี่ยนดุจภูเขายักษ์สีทองลูกหนึ่ง บดขยี้ไปหาจ้าวเฟิง
ผู้แข็งแกร่งที่ฝึกกาย แน่นอนว่าย่อมเชี่ยวชาญการต่อสู้ระยะประชิด
เมื่อเทพแท้จริงเทียนเชี่ยนพร้อมด้วยแสงเพลิงร้อนระอุมหาศาลใกล้จะกระแทกจ้าวเฟิงเต็มที
ซูม!
เงามิติซ้อนทับชั้นหนึ่งปรากฏขึ้นรอบกายจ้าวเฟิง
เสี้ยวขณะต่อมา ร่างของเขาก็หายไปต่อหน้าเทพแท้จริงเทียนเชี่ยนทันที
ฟู่!
เทพแท้จริงเทียนเชี่ยนพุ่งผ่านตำแหน่งเดิมของจ้าวเฟิงทันที
“ข้างหลัง!”
เทพแท้จริงเทียนเชี่ยนจิตใจสั่นสะท้าน
ในตอนที่เขาหันกลับไป จ้าวเฟิงก็ซัดฝ่ามือออกมาแล้ว
ครืน บึ้ม!
เทียนเชี่ยนป้องกันสุดกำลัง ต้านทานการโจมตีของจ้าวเฟิงไว้ น้ำและไฟบนร่างสอดประสาน ไอหมอกพวยพุ่ง
“เสวียนอ้าวมิติ!”
แววตาของเทพแท้จริงเทียนเชี่ยนไหววูบ
ถึงแม้เขาก็เชี่ยวชาญเสวียนอ้าวมิติเช่นกัน แต่ก็ทำได้ไม่ดีเท่าจ้าวเฟิง
“เจ้ามองไปที่ไหน?”
เสียงของจ้าวเฟิงดังขึ้นข้างหูเทพแท้จริงเทียนเชี่ยน
ครืน!
ข้างหลังของเขามีพลังเทพอัสนีเทวะที่แข็งแกร่งทะลักล้นเข้ามา
“บัดซบ!”
เทพแท้จริงเทียนเชี่ยนค่อนข้างโกรธเคือง
เขาที่เป็นผู้แข็งแกร่งฝึกร่างกาย พลังกายแข็งแกร่ง ทั้งการโจมตีและป้องกันทรงพลังเป็นอย่างยิ่ง
แต่จ้าวเฟิงเชี่ยวชาญเสวียนอ้าวมิติ จึงไม่ฝืนปะทะกับเขา
“คิดไม่ถึงว่าในด้านเสวียนอ้าวมิติ จ้าวเฟิงจะประสบความสำเร็จสูงเพียงนี้!”
“ท่าทางการต่อสู้ตานี้ผลแพ้ชนะจะไม่แน่นอนแล้ว!”
เวทีการชมการต่อสู้รอบด้านฮือฮาไปทั่ว
มีเสวียนอ้าวมิติที่แข็งแกร่งก็เท่ากับได้เปรียบด้านความเร็วสูงสุด เช่นนี้จ้าวเฟิงจะมีวิธีรับมือกับเทพแท้จริงเทียนเชี่ยน
“หึ เป็นเจ้าที่รนหาเรื่องเอง!”
สีหน้าของเทพแท้จริงเทียนเชี่ยนดุดันจริงจัง
ฟุ่บ!
ดาบยาวสีแดงโลหิตปรากฏขึ้นในมือ ตัวดาบยาวสลักมังกรทองที่มีชีวิตชีวาตัวหนึ่งเอาไว้
เทพแท้จริงเทียนเชี่ยนโคจรพลังเทพ กระตุ้นดาบทันที
ทันใดนั้นเพลิงโลหิตพวยพุ่งออกมาจากข้างใน หลอมรวมไปกับเพลิงทองของเทพแท้จริงเทียนเชี่ยน ก่อเป็นมงกรเปลวเพลิงยักษ์วนเวียนอยู่บนร่างของเทพแท้จริงเทียนเชี่ยน
“รัศมีอำนาจกลุ่มนี้ มันคืออาวุธเทพระดับสูง!”
แววตาของจ้าวเฟิงไหววูบ
ท่าทางเผ่าเปลวทองจะฝากความหวังไว้ที่เทพแท้จริงเทียนเชี่ยน จึงได้มอบอาวุธเทพระดับสูงให้กับเขา!
ภายใต้การถูกควบคุมพลังฝึกตน จ้าวเฟิงคิดอยากจะเอาชนะเทพแท้จริงขั้นหกสุดยอด เดิมทีก็ไม่ง่ายอยู่แล้ว
อีกทั้งในตอนนี้ เทพแท้จริงเทียนเชี่ยนยังสังเวยอาวุธเทพระดับสูงออกมาใช้อีก!
“สวรรค์ เป็นอาวุธเทพระดับสูงงั้นรึ!”
“ครั้งนี้จ้าวเฟิงต้องแพ้อย่างไม่ต้องสงสัยเลย!”
รอบด้านเซ็งแซ่ไปทั่ว
ฝั่งเผ่าพันธุ์วิญญาณ ผู้เข้าร่วมการต่อสู้ไม่น้อยเริ่มกังวลกันแล้ว
พวกเขาล้วนรู้ดีว่าเบื้องหลังของจ้าวเฟิงแต่ก่อนไม่เท่าไหร่ ช่วงเวลาที่ได้สัมผัสกับจ้าวเฟิงก็ไม่เห็นเขาจะเอาอาวุธเทพที่เข้าท่าออกมา
และในยามนี้ เทพแท้จริงเทียนเชี่ยนใช้อาวุธเทพระดับสูง เช่นนี้แล้วกำลังรบของเขาน่ากลัวว่าจะถึงเทพโบราณขั้นเจ็ด
“ในเมื่อเป็นเช่นนี้ เช่นนั้นก็จบเรื่องเลยแล้วกัน!”
รัศมีอำนาจบนร่างของจ้าวเฟิงก็ค่อยๆ อ่อนลง
“ยอมแพ้แล้วรึ?”
เมื่อเห็นภาพนี้ เทพแท้จริงเทียนเชี่ยนนึกว่าจ้าวเฟิงยอมวางมือจากการต่อสู้ ก็อดหัวเราะเยาะไม่ได้
แต่ทว่าเสี้ยวขณะต่อมา ตาซ้ายดุจความฝันของจ้าวเฟิงก็แผ่เจตจำนงดวงตาที่แข็งแกร่งเป็นอย่างยิ่งออกมา
ผมของจ้าวเฟิงพลิ้วไหวในอากาศอย่างมีชีวิตชีวา ในเส้นผมสีเงินทุกเส้นมีสีสันหลากสีไหลเวียน
“เพลิงดวงตาอัสนีเทวะ!”
ตาของจ้าวเฟิงเพ่งมองทันใด ข้างในก่อเค้าร่างของเพลิงอัสนีสีขาววาววับออกมา
ครืน ฉึก!
หมอกแสงมายาดุจความฝันกะพริบวูบไหว บนวิญญาณของเทพแท้จริงเทียนเชี่ยนมีเสียงดังเปรี้ยงทันใด
“นี่มัน…อ๊าก!”
เทพแท้จริงเทียนเชี่ยนยังไม่ทันตั้งตัวก็ถูกความเจ็บปวดโจมตีเข้าใส่ กระทั่งอาวุธเทพระดับสูงในมือยังร่วงลงพื้น
ครืน บึ้ม!
จ้าวเฟิงซัดเพิ่มไปอีกหนึ่งฝ่ามือ ซัดเทพแท้จริงเทียนเชี่ยนกระเด็นออกไปจากเวทีประลองทันที
เทพแท้จริงเทียนเชี่ยนพ่ายแพ้!
เฮือก!
ทั้งสนามเงียบกริบ
เทพแท้จริงเทียนเชี่ยนที่แต่เดิมสังเวยอาวุธเทพระดับสูงได้เปรียบโดยสมบูรณ์ แต่กลับพ่ายแพ้ในชั่วพริบตา
“นี่มันเป็นไปได้อย่างไรกัน!”
“สายเลือดดวงตาของเขาแข็งแกร่งมาก เอาชนะเทพแท้จริงเทียนเชี่ยนได้ในชั่วพริบตา!”
“ดวงตานี่ไม่แพ้ทายาทแปดเนตรเทพเจ้าเลย!”
รอบเวทีประลอง เสียงฮือฮาพลันปะทุขึ้นทันที
ทุกคนล้วนกำลังตื่นตะลึงกับการพลิกผันที่น่าตกใจของการต่อสู้รอบนี้
ตอนนี้เผ่าพันธุ์วิญญาณแพ้หนึ่งตา เผ่าเปลวทองแพ้สามตา และเทพโบราณปิงหยวนก็แข็งแกร่งกว่าเทพโบราณจินนู่ของเผ่าเปลวทอง พูดได้ว่านี่คือสถานการณ์ที่ได้เปรียบอย่างแน่นอน!
………………………………………………………………….


[Go To Next Chapter]( ./138.md)