##บทที่ 1539: เนตรเทพวิถีฟ้า (2)
ประกายแสงที่มืดหม่นขุ่นข้นพวยพุ่งสู่ชั้นเมฆ ทะลุผ่านผืนฟ้า พุ่งไปยังธารดาราเวิ้งว้าง เปล่งแสงประชันกับสรรพสิ่งในจักรวาล
ท้องฟ้าไกลลิบของดินแดนเทพรกร้าง ชายคนหนึ่งนั่งขัดสมาธิอยู่ ลวดลายขนนกสีแดงอมทองกระจายทั่วร่าง เปล่งประกายแสงร้อนระอุหาที่สุดไม่ได้
ทันใดนั้น ชายคนนี้ลืมตาที่ราวเพลิงร้อนแรงมองไปยังแสงเทพที่สะเทือนทั่วฟ้า
“กลิ่นอายเนตรเทพเจ้าที่ไม่เคยมีมาก่อน...”
ชายคนนี้ผุดลุกขึ้นทันที
“หรือจะเป็นเนตรเทพเจ้าดวงที่เก้า?”
ช่วงนี้เขาไม่เคยได้สัมผัสกับดินแดนเทพรกร้าง ไม่รู้เรื่องเกี่ยวกับจ้าวเฟิงเลยแม้แต่น้อย จึงวิเคราะห์ออกมาเช่นนี้
วู้ม วู้ม~
แสงและความร้อนมหาศาลรอบกายชายผู้นี้ค่อยๆ หดกลับเข้าไปในกายเขา
ทั่วทั้งมิติก็หม่นแสงลงทีละนิดเช่นกัน
“เกิดอะไรขึ้นกับดินแดนเทพรกร้าง?”
ร่างของเขากะพริบแล้วหายวับไป
ในขณะเดียวกัน ณ ดินแดนเทพรกร้าง จอมเทพทั้งหลายและนายเหนือหัวล้วนสั่นสะท้านกับแสงเทพสะท้านฟ้านี้
ระหว่างดินแดนเทพรกร้างและมิติรอบนอกมีกระแสพลังปั่นป่วนต้องห้าม จอมเทพทั่วไปบุ่มบ่ามบุกเข้าไปแทบเอาชีวิตไม่รอดกันทั้งนั้น
ครืน ตูม ตูม!
ตอนนี้ ในกระแสพลังปั่นป่วนสะท้านฟ้า แสงอัสนีสีขาวทองสะเทือนเลื่อนลั่นกลุ่มหนึ่งกำลังสอดประสานกับกระแสแสงแห่งความตายอันมืดมิด
ใจกลางความปั่นป่วน มีเงาคนสองคน ชายชุดขาวทองคนหนึ่งในนั้นรูปร่างสูงใหญ่ เต็มไปด้วยความน่าเกรงขาม
ส่วนผู้อาวุโสอีกคนหนึ่งหลังโค้งค่อม ชุดดำปลิวสะบัดอย่างบ้าคลั่ง มือถือเคียวยักษ์มืดทะมึน บนนั้นมีไอเพลิงดำแห่งความตายพันล้อม ไม่รู้ว่าสังหารสิ่งมีชีวิตไปมากน้อยเท่าใดแล้ว
“ฮี่ๆ เทียนฝา (ทัณฑ์สวรรค์) ข้าจะต้องเป็นคนแรกที่สังหารนายเหนือหัวได้!”
ผู้อาวุโสเงาดำคนนั้นหัวเราะชั่วร้าย เคียวยักษ์ในมือกวัดแกว่ง ปล่อยจันทร์เสี้ยวเพลิงดำใหญ่มหึมาออกมา
ในขณะเดียวกัน ดวงตาของผู้อาวุโสไหววูบ พลังแห่งความตายที่น่ากลัวเพิ่มพลังลงไปบนนั้น
“หึ พลังทัณฑ์สวรรค์ต้องสังหารนักโทษอย่างเจ้าได้แน่!”
สีหน้าของนายเหนือหัวเนตรทัณฑ์สวรรค์เย็นชาทรงอำนาจ แสงอัสนีพุ่งออกมาจากดวงตา ก่อเป็นลูกอัสนีสีขาวทองลูกหนึ่ง
ผู้แข็งแกร่งทั้งหลายในดินแดนเทพรกร้างต่างรู้กันว่า ในบรรดาเนตรเทพเจ้าทั้งแปด เนตรเทพทัณฑ์สวรรค์และเนตรเทพมรณะมีความแค้นผูกพยาบาทที่ไม่อาจแก้ได้มายาวนาน
ไม่รู้ว่าทั้งสองผ่านศึกใหญ่มามากน้อยเท่าไหร่ สู้รบกันมาไม่รู้ต่อกี่ปี
ในตอนนี้เอง สายตาของนายเหนือหัวเนตรทัณฑ์สวรรค์มองไปยังที่ไกลๆ
ส่วนผู้อาวุโสเงาดำคนนั้นก็ลุกขึ้น ดวงตามืดดำฉายประกายแปลกประหลาด
“กลิ่นอายเนตรเทพที่ไม่เคยมีมาก่อน...”
สีหน้าผู้อาวุโสเงาดำเคร่งเครียดไปทันที จากการรับรู้ของเนตรเทพมรณะ พลังเนตรเทพเจ้ากลุ่มนี้ไม่ธรรมดาเลย
“ไม่ใช่เนตรเทพเจ้าดวงที่เก้า!”
สีหน้าของนายเหนือหัวเนตรทัณฑ์สวรรค์ตื่นตกใจ
นอกจากเนตรเทพเจ้าดวงที่เก้า กลับยังมีกลิ่นอายเนตรเทพดวงใหม่อีก
“พอกันแค่นี้!”
นายเหนือหัวเนตรทัณฑ์สวรรค์ปรายตามองผู้อาวุโสเงาดำแวบหนึ่ง จากนั้นเคลื่อนตัวจากไป
ในเวลาเดียวกัน สถานที่ลับของฝั่งพวกผู้ทรงภูมิ
นักปราชญ์ทั้งหลายสัมผัสได้ ภายใต้การอนุมาน พวกเขาต่างกระอักเลือดออกมาทุกคน
กลิ่นอายเนตรเทพเจ้าที่เพิ่งถือกำเนิดขึ้นเมื่อครู่ ไม่ใช่สิ่งที่พวกเขาจะอนุมานหรือทำนายได้ตามใจ
ในใจกลางหอคอยหกเหลี่ยมสีดำ อวี่เทียนอูก็ตกอยู่ในห้วงการอนุมานเช่นเดียวกัน
ผ่านไปชั่วขณะหนึ่ง สีหน้าของเขาก็ซีดขาว เลือดไหลออกจากมุมปาก “แผนการของเขา หรือจะเป็น ‘ต้นกำเนิดดวงตาสูงสุด’!”
ณ แดนศักดิ์สิทธิ์ชีวิต
เสี้ยวขณะที่ดวงตาแนวตั้งตรงหว่างคิ้วเจ้าสวรรค์ลืมขึ้น ฟ้าดินสั่นสะเทือน เหมือนกำลังหวาดกลัวยำเกรง
สมาชิกทุกคนบนสนามรบกว้างไกลต่างสัมผัสได้ถึงพลังไร้เทียมทานที่ไม่อาจต้านได้ เจ้าสวรรค์ในตอนนี้รัศมีอำนาจเพิ่มขึ้นจนถึงขีดจำกัด กลายเป็นผู้ปกครองฟ้าดิน สิ่งมีชีวิตทุกอย่างต่างหมอบคลานตัวสั่นแทบเท้าเขา
“เป็นไปได้อย่างไร? เนตรเทพเจ้า?”
สีหน้าของนายเหนือหัวเนตรชีวิตตื่นตะลึง
ในโลกมีเพียงแปดเนตรเทพเจ้าเท่านั้น เนตรเทพเจ้าดวงที่เก้าก่อนหน้านี้ก็เป็นเพียงแค่ตำนาน จนกระทั่งจ้าวเฟิงปรากฏตัวขึ้น ถึงได้เปลี่ยนให้กลายเป็นเรื่องจริง
แต่วันนี้ไยจึงมีเนตรเทพเจ้าโผล่มาอีกหนึ่งกันเล่า?
อีกทั้งเป็นเนตรเทพเจ้าเหมือนกัน แต่ในยามที่นายเหนือหัวเนตรชีวิตมองไปยังดวงเนตรที่แนวตั้งตรงหว่างคิ้วเจ้าสวรรค์ เนตรเทพชีวิตก็สั่นสะท้าน
เห็นเพียงในดวงตาตรงหว่างคิ้วของเจ้าสวรรค์มีลูกตาดำแปดดวง แปลกประหลาดพิสดาร แผ่กระจายกลิ่นอายที่ชวนให้สั่นสะท้านออกมา
“เนตรเทพเจ้า?”
จ้าวเฟิงตกใจยิ่งนัก
ตามตำนานก็มีเพียงเก้าเนตรเทพเจ้าเท่านั้น หากเนตรของเจ้าสวรรค์เป็นเนตรเทพเจ้า เช่นนั้นดวงตาของตนคือสิ่งใดกันเล่า?
ในขณะเดียวกันนี้เอง เนตรเทพเจ้ามายาของเขาก็เต้นรัว พลังมายาดั้งเดิมในมิติเนตรเทพก็กระเพื่อมไหวเป็นระลอก ร้อนรนเป็นอย่างยิ่ง
“นี่มันเกิดอะไรขึ้น? นั่นคือเนตรเทพเจ้างั้นรึ?”
“เป็นไปไม่ได้เด็ดขาด…”
ใจของทุกคนบนสนามรบต่างผุดความสงสัยนี้ขึ้นมา
ส่วนผู้คุมกฎจั่วใบหน้ายิ้มแย้ม มองไปยังเจ้าสวรรค์อย่างเลื่อมใสศรัทธา “แผนของนายท่านเจ้าสวรรค์จะต้องสำเร็จแน่นอน!”
“นายเหนือหัวเนตรชีวิต ท่าทางเจ้าจะสงสัย ‘เนตรเทพวิถีฟ้า’ ของข้าเป็นอย่างมาก ไม่มาสำรวจด้วยตัวเองหน่อยรึ?”
เจ้าสวรรค์แย้มรอยยิ้มอบอุ่น
ที่จริงแล้วเนตรเทพวิถีฟ้าก็เพิ่งจะสำเร็จในช่วงนี้เอง เจ้าสวรรค์กำลังอยู่ระหว่างศึกษาพลังกลุ่มนี้เช่นกัน
“ชีวิต…พรากชีวิต!”
ดวงตาทั้งสองของนายเหนือหัวเนตรชีวิตหมุนโคจร แสงระยิบระยับสีเขียวมรกตกะพริบวูบวาบ พลังของนายเหนือหัวเนตรชีวิตแผ่ระลอกคลื่นมา
ฟิ้ว!
พลังไร้รูปร่างกลุ่มนี้พุ่งโจมตีมายังรอบกายเจ้าสวรรค์ทันที
“พลังแห่งวิถีฟ้า!”
ประกายแสงมหาศาลเปล่งออกมาจากตาทั้งสองของเจ้าสวรรค์ เห็นได้ชัดว่าตื่นเต้นเป็นอย่างยิ่ง
วู้ม วู้ม~
เนตรเทพวิถีฟ้าตรงหว่างคิ้วโคจร ลูกตาดำทั้งแปดดวงหมุนวนเล็กน้อย
แสงเทพสีเทาขาวขุ่นข้นหมุนวนออกมา แล้วผสานเข้าไปในฟ้าดินมิติ
“ย้อนกลับ!”
เจ้าสวรรค์คำรามลั่น พลังนายเหนือหัวที่แปลกประหลาดพลันถูกปล่อยออกมา
เสี้ยววินาทีต่อมา
ฟิ้ว!
พลังช่วงชิงชีวิตที่นายเหนือหัวเนตรชีวิตปลดปล่อยออกมาพลันหมุนเปลี่ยนทิศ โจมตีไปยังนายเหนือหัวเนตรชีวิตเอง
“กรี๊ด…”
นายเหนือหัวเนตรชีวิตเผยสีหน้าตกใจทันใด เห็นได้ชัดว่าคาดไม่ถึงว่าจะเกิดเหตุการณ์เช่นนี้
วู้ม ฟู่ ฟู่~
ผิวพรรณของนางหมองหม่นไปทันที แก่ไปหลายปีในชั่วพริบตา
นางรีบควบคุมเนตรชีวิต แผ่พลังชีวิตที่แข็งแกร่งออกมาหล่อเลี้ยงร่างกาย
นางค่อยๆ ฟื้นสภาพกลับคืนมา แต่ความตื่นตกใจกลับยากจะสงบลงได้
พลังเนตรเทพเจ้าที่นางปลดปล่อยออกมา เหตุใดจู่ๆ จึงโจมตีตัวเองได้?
ด้วยประสบการณ์ของนางผู้เป็นนายเหนือหัวเนตรชีวิต ก็ยังยากจะอธิบายทุกอย่างนี้
การโจมตีของตนไม่ได้เปลี่ยนทิศทางเลย สิ่งที่เปลี่ยนเหมือนจะเป็นทั่วทั้งมิติและทั้งโลก...
จ้าวเฟิงมองภาพนี้จากข้างล่าง
“เปลี่ยนทิศทางโดยไร้ซึ่งวี่แววใดๆ ค่อนข้างคล้ายกับพลังของเนตรเทพมายา แต่เหมือนจะมีความแตกต่างของพลังดั้งเดิม!”
จ้าวเฟิงครุ่นคิด
ฝั่งแดนศักดิ์สิทธิ์ชีวิต สมาชิกทั้งหลายที่เห็นภาพนี้ต่างพากันสั่นสะท้าน
ต่อให้เจ้าสวรรค์ครอบครองเนตรเทพเจ้า แต่จู่ๆ กลับเป็นฝ่ายได้เปรียบ ทำให้แดนศักดิ์สิทธิ์ชีวิตเสียเปรียบได้เล่า?
“ฮ่าๆ รับการโจมตีจากข้าไปซะ!”
เจ้าสวรรค์หัวเราะลั่น
นายเหนือหัวเนตรชีวิตเผยสีหน้าเคร่งเครียดเมื่อได้ยินคำพูดนี้
เนตรเทพวิถีฟ้าของเจ้าสวรรค์มีพลังอะไร จนถึงตอนนี้นางก็ยังมองไม่ออก จะต้องระวังเอาไว้
ครืน!
เจ้าสวรรค์กระตุ้นกายเทพมาร ซัดลำแสงสีเงินทองออกมากลุ่มหนึ่ง
“แค่หมัดนี้งั้นรึ?”
นายเหนือหัวเนตรชีวิตสีหน้าเคร่งขรึม รู้สึกว่าไม่น่าจะง่ายดายเช่นนั้น
เจ้าสวรรค์ยื่นมือออกมา เนตรเทพวิถีฟ้าที่หว่างคิ้วโคจรขึ้น
“ไฟ!”
ขณะกระตุ้นเนตรเทพวิถีฟ้า เจ้าสวรรค์คำรามเสียงต่ำ
ทันใดนั้น ลำแสงสีเงินทองกลุ่มนั้นก็มีแสงเพลิงแผดเผาเจิดจ้าลุกไหม้
“อัสนี!”
ลูกไฟร้อนระอุส่งพลังอัสนีที่ยิ่งใหญ่ออกมา
“แรงดูด!”
ลูกไฟแสงอัสนีพลันหนักหน่วงเป็นที่สุด มิติรอบด้านต่างหนักอึ้งและสั่นไหวเบาๆ
“เป็นไปได้อย่างไร?”
สีหน้าของนายเหนือหัวเนตรชีวิตตกใจเป็นอย่างมาก
การโจมตีที่เจ้าสวรรค์ปลดปล่อยออกมาเปลี่ยนไปไม่หยุด การเปลี่ยนแปลงทุกครั้ง พลังจะยกระดับขึ้นอีกขั้นหนึ่ง
และในยามที่นางตื่นตกใจ ลูกไฟแสงอัสนีก็พลันปรากฏที่เบื้องหน้า
หลบไม่ได้แล้ว!
ครืน ตูม!
ฟ้าดินพังทลาย พายุต้องห้ามทำลายล้างหอบม้วนไปทั่วทิศ
มิติถูกฉีกทึ้ง ทั่งทั้งโลกราวกับตกอยู่ในวันโลกาวินาศ
สนามรบด้านล่างราวกับหยุดสู้รบแล้วอย่างไรอย่างนั้น ทุกคนต่างให้ความสนใจกับบนท้องฟ้า ร่างสั่นสะท้านไม่หยุด
“พลังแข็งแกร่งยิ่งนัก!”
ใจของจ้าวเฟิงสั่นสะท้าน
เนตรเทพวิถีฟ้าของเจ้าสวรรค์ราวควบคุมฟ้าดินได้ แก้ไขกฎเกณฑ์ของฟ้าดินอย่างกำแหง
วู้ม วูบ วูบ~
ลมพายุสลายไป ใจกลางท้องฟ้าที่ปั่นป่วนเบื้องหน้า ร่างของนายเหนือหัวเนตรชีวิตขาดวิ่นดูไม่ได้
แต่ไม่นานนักกายเทพของนางก็ได้รับพลังชีวิตมหาศาล ฟื้นฟูกลับมาอย่างรวดเร็ว ฟื้นคืนสภาพจนสมบูรณ์
“ถอย!”
นายเหนือหัวเนตรชีวิตรีบบัญชาทันที
สมาชิกฝั่งแดนศักดิ์สิทธิ์บนสนามรบใจสั่นสะท้าน ค่อนข้างยากจะเชื่อได้
นายเหนือหัวเนตรชีวิตยอมแพ้อย่างนั้นหรือ!
ต่อให้เจ้าสวรรค์มีเนตรเทพเจ้า แต่จะทำให้นายเหนือหัวเนตรชีวิตยอมแพ้ ไม่กล้าสู้ศึกด้วยข้อได้เปรียบที่แข็งแกร่งเช่นนี้ได้อย่างไร
แต่ว่าทุกคนก็เห็นสถานการณ์การต่อสู้อยู่กับตา
“ถอย!”
ราชาเทพหวาเฟิงบัญชาการอีกครั้ง
ทันใดนั้น ทั่วทั้งสนามรบแตกตื่นโกลาหล สมาชิกฝั่งแดนศักดิ์สิทธิ์ชีวิตทั้งหมดถอยไปยังแดนศักดิ์สิทธิ์
จ้าวเฟิงก็ไม่แตกต่างกัน กระทั่งว่าเป็นคนที่ถอยไปเร็วที่สุดด้วยซ้ำ
เจ้าสวรรค์ในตอนนี้แข็งแกร่งเกินไป แม้แต่นายเหนือหัวเนตรชีวิตก็ยังไม่ใช่คู่มือของเขา หากเจ้าสวรรค์จะจับตนต่อ เนตรเทพมายาก็ยากจะรอดพ้นได้
“ฮ่าๆ นายเหนือหัวเนตรชีวิต ตอนนี้เจ้ายังทบทวนได้อีกสักนิด ศิโรราบต่อข้าเสีย!”
เจ้าสวรรค์หัวเราะ ทั่วทั้งโลกสั่นไหวทันที
“ศิโรราบ? เจ้ามีเป้าหมายอะไรกันแน่ ดวงเนตรนี้มาจากที่ไหน?”
สีหน้าของนายเหนือหัวเนตรชีวิตคร่ำเคร่งเย็นชา
“ข้าว่าเจ้าน่าจะเคยได้ยินตำนาน ‘ต้นกำเนิดดวงตาสูงสุด’ มากระมัง!”
เจ้าสวรรค์ยิ้มถาม
ในตำนานว่าไว้ เมื่อแปดเนตรเทพเจ้ารวมตัวครบจะเรียกต้นกำเนิดดวงตาสูงสุดออกมาได้ จากนั้นจะสามารถผันเปลี่ยนฟ้าดิน ทำได้ทุกสิ่ง!
นายเหนือหัวเนตรชีวิตพยักหน้า สีหน้ายิ่งเคร่งเครียดกว่าเดิม
จากการต่อสู้เมื่อครู่ ข้อมูลที่นางได้รับมากขึ้นเรื่อยๆ ในใจคาดเดาไม่หยุด แต่กลับยากจะยืนยันแน่ชัด
“แต่เจ้าที่เป็นเนตรเทพเจ้าอาจจะไม่รู้ว่าต้นกำเนิดดวงตาสูงสุดมีชื่อว่า ‘เนตรเทพวิถีฟ้า’!”
เจ้าสวรรค์พูดขึ้นอีกครั้ง เนตรเทพเจ้าที่อยู่ตรงหว่างคิ้วสั่นไหวเล็กน้อย แผ่กระจายพลังน่าอัศจรรย์ที่ครอบครองฟ้าดินออกมา
“อะไรนะ?”
นายเหนือหัวเนตรชีวิตยืนแข็งทื่ออยู่กับบที่ราวถูกสายฟ้าฟาด
นางไม่ได้ตกใจ ‘เนตรเทพวิถีฟ้า’ ชื่อนี้ แต่ตกใจว่าระหว่าง ‘เนตรเทพวิถีฟ้า’ ของเจ้าสวรรค์กับต้นกำเนิดดวงตาสูงสุดน่าจะมีความสัมพันธ์อะไรกันบางอย่าง...
“ชีวิตของเจ้าจบลงแค่นี้แล้ว มอบเนตรเทพชีวิตมาเสีย!”
สีหน้าของเจ้าสวรรค์พลันเปลี่ยนเป็นเหี้ยมโหดอย่างยิ่ง พร้อมเผยความปรารถนาอันแรงกล้า
แผนของเขาคือผสานต้นกำเนิดดวงตาวิถีฟ้า ครอบครองพลังสูงสุดในฟ้าดินนี้
แต่เขาไม่มีเนตรเทพเจ้า และก็ไม่ใช่คู่มือของเนตรเทพเจ้าด้วยเช่นกัน จึงไม่อาจช่วงชิงเนตรเทพเจ้าอื่นๆ ยิ่งไม่ต้องพูดถึงการควบรวมพลังแปดเนตรเทพเจ้าเลย
ดังนั้นเจ้าสวรรค์จึงลงมือกับทายาทเนตรเทพเจ้า หลังผ่านการศึกษาค้นคว้าหมื่นล้านปี การทดลองนับครั้งไม่ถ้วน แปดเนตรปฐมเทพจึงรวมเป็นหนึ่ง
แปดเนตรปฐมเทพรวมเป็นหนึ่งสามารถทำให้เกิดพลังเบาบางที่ใกล้เคียงกับต้นกำเนิดดวงตาสูงสุด แต่การผสานรวมนี้ไม่มั่นคง ผสานได้ชั่วครู่ก็คลายออก
เจ้าสวรรค์ประมาณการไว้ว่าอย่างน้อยๆ ต้องใช้เวลาอีกแสนปีหรือกระทั่งนานกว่านั้นจึงจะแก้ปัญหานี้ได้
จวบจนกระทั่งผู้คุมกฎจั่วได้เลือดของจ้าวเฟิงมา
ในฐานะที่เป็นเนตรเทพเจ้าดวงที่เก้าเนตรเทพเจ้าจะหล่อเลี้ยงและเปลี่ยนแปลงกายเทพ เลือด และวิญญาณของจ้าวเฟิง
และเพราะเลือดนี้จึงทำให้แปดเนตรเทพเจ้าผสานได้อย่างสมบูรณ์แบบ หลอมรวมพลังที่แข็งแกร่งยิ่งกว่าขึ้นมา ก่อเป็นดวงเนตรที่แฝงด้วยพลัง ‘ต้นกำเนิดดวงตาวิถีฟ้า’ เอาไว้เบาบาง
เรื่องนี้ตัวเจ้าสวรรค์เองก็คาดไม่ถึงเช่นกัน
“ฝันไปเถอะ!”
นายเหนือหัวเนตรชีวิตร้องตวาด บนใบหน้างามล้ำตัดสินใจแน่วแน่ มีทีท่าเหมือนจะยอมพินาศไปพร้อมกัน
หลังจากได้รู้ถึงที่มาที่แท้จริงของเนตรเทพวิถีฟ้า นายเหนือหัวเนตรชีวิตยิ่งไม่มีทางมอบเนตรเทพชีวิตให้กับฝ่ายตรงข้ามเด็ดขาด
………………………………………………………………..


[Go To Next Chapter]( ./396.md)