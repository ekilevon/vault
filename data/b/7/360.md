##บทที่ 1504: สถานการณ์ศึกพลิกผัน
ยามนี้จู่ๆ จ้าวเฟิงก็ออกโรงลงมือ ทำให้สมาชิกแดนศักดิ์สิทธิ์ตั้งรับได้ไม่ทัน
แต่พลังของ ‘เปลี่ยนมายา’ ก็ทำให้ทุกคนตกใจจนทำอะไรไม่ถูก ทำให้ผลของวิชารุนแรงขึ้น
“หยุดเดี๋ยวนี้!”
ในที่สุด จอมเทพฮ่วนไฉ่ที่ไม่เคยลงมือมาก่อนฝั่งแดนศักดิ์สิทธิ์เทพลวงตาก็นั่งไม่ติดแล้ว
นางเชื่อว่าพลังของเนตรเทพเจ้าดวงที่เก้าไม่ได้พิสดารอย่างที่คิดเอาไว้
มิฉะนั้นตั้งแต่แรกจ้าวเฟิงคงจะสามารถใช้พลังเนตรเทพเจ้ากำจัดพวกเขาอย่างซึ่งๆ หน้าได้
หลังจากเข้าไปในอาณาเขตเปลี่ยนมายาแล้ว จอมเทพฮ่วนไฉ่ก็ค้นพบว่าสายเลือดเผ่าเทพมายาของตนเองและกฎเกณฑ์ต่อต้านพลังที่ประหลาดประเภทต่างๆ ในฟ้าดินได้พอควร
“อย่าลนลานไป พลังเนตรเทพเจ้าดวงที่เก้ายังสามารถรับมือได้!”
จอมเทพฮ่วนไฉ่ตะโกนเสียงดังในทันที
อิทธิพลที่จอมเทพฮ่วนไฉ่มีต่อแดนศักดิ์สิทธิ์ไม่ธรรมดาเลย คำพูดของนางประหนึ่งยาชโลมใจ ทำให้สมาชิกจำนวนมากที่หวาดกลัวและลนลานสงบนิ่งลง
หลังจากมีวิธีรับมือแล้ว พวกเขาก็สามารถต้านทาน ‘เปลี่ยนมายา’ ของจ้าวเฟิงได้
แต่ถึงจะเป็นเช่นนั้น จ้าวเฟิงก็สร้างความเสียหายใหญ่หลวงให้กับแดนศักดิ์สิทธิ์เทพลวงตาได้เป็นผลสำเร็จ
อย่างน้อยในตอนนี้ ความต่างระหว่างทั้งสองฝ่ายก็ลดลงไปไม่น้อย
“โจมตีกลับ!”
จ้าวเฟิงตะโกนเสียงต่ำ
อาศัยช่วงที่แดนศักดิ์สิทธิ์เทพลวงตาตื่นตระหนกลนลานรีบโจมตีกลับในทันที ถึงจะเป็นแผนการที่วางเอาไว้
ส่วนเขาลงมือโจมตีจอมเทพฮ่วนไฉ่ก่อน คนที่สามารถยื้อนางเอาไว้ได้เห็นจะมีแค่จ้าวเฟิงแล้ว
“เหอะ ที่แท้คนที่อยู่ในกลุ่มหมอกควันก็คือเจ้าเพียงคนเดียว!”
จอมเทพฮ่วนไฉ่หัวเราะเสียงต่ำ
ก่อนนี้นางคาดเดามาโดยตลอดว่าในหมอกควันชั้นหนึ่งที่ไม่อาจมองทะลุได้นั้นอาจจะมีผู้ช่วยหรือลูกเล่นอะไรซุกซ่อนอยู่
ผลก็คือตอนที่นางลงมือโจมตีชุดใหญ่ ก็มีแค่จ้าวเฟิงเพียงคนเดียวที่ปรากฏตัวออกมา
ถึงแม้ว่าการลงมืออย่างกะทันหันของจ้าวเฟิงจะทำให้แดนศักดิ์สิทธิ์เทพลวงตาเสียหายค่อนข้างมาก แต่อย่างน้อยในที่สุดพวกเขาก็รู้ขีดความสามารถของฝ่ายศัตรู สถานการณ์ในตอนนี้ แดนศักดิ์สิทธิ์เทพลวงตาก็ยังคงเป็นฝ่ายได้เปรียบอยู่
“กระบี่อัสนีเทวะ!”
จ้าวเฟิงไม่พูดพร่ำทำเพลง พลังบริสุทธิ์ในมือทะลักออกมา กลายเป็นกระบี่ยักษ์ที่หนักอึ้งและมืดหม่นเล่มหนึ่ง ด้านบนยังเต็มไปด้วยระลอกอัสนีเทวะด้วย
ทันทีที่ฟันกระบี่ออกมา แรงกดดันและกฎเกณฑ์มิติที่ทรงพลังก็ปะทะบนร่างจอมเทพฮ่วนไฉ่
นางเลิกประมาทในทันใด
จ้าวเฟิงไม่เพียงมีเนตรเทพเจ้าที่มากความสามารถ พลังและกลอุบายวิชาก็แข็งแกร่งอย่างยิ่งเช่นกัน
จอมเทพฮ่วนไฉ่เคลื่อนตัวพลิ้วไหว หลบหลีกจากอาณาเขตการโจมตีของจ้าวเฟิงไป
และในเวลาเดียวกัน ในมือนางก็ปรากฏแถบผ้าห้าสีผืนหนึ่งขึ้นมา
เปรี๊ยะ เปรี๊ยะ~
บนแถบผ้ามีประกายแสงห้าสีระยิบระยับ พาพลังเทพอันน่าสะพรึงกลัวพุ่งตรงไปรัดรั้งร่างจ้าวเฟิงเอาไว้
แต่ความเร็วของจ้าวเฟิงก็ปราดเปรียวยิ่งเช่นกัน เขาหลบการโจมตีครั้งแรกของฝ่ายตรงข้ามได้
“รวดเร็วยิ่งนัก!”
จอมเทพฮ่วนไฉ่ยิ้มน้อยๆ ปล่อยพลังออกมาในทันที
โครม พรึ่บ พรึ่บ~
แถบผ้าพลันระเบิดออกกลายเป็นแถบสายรุ้งห้าสีพุ่งตรงไปโจมตีจ้าวเฟิง
เมื่อต้องเผชิญหน้ากับสถานการณ์ประเภทนี้ ถึงจะเป็นจ้าวเฟิงก็ยากจะหลบหลีกได้ นอกเสียจากว่าจะหนีไปเสีย
สังหาร!
จ้าวเฟิงกวัดแกว่งกระบี่อัสนีเทวะพลังบริสุทธิ์ ฟาดฟันลงอย่างบ้าคลั่ง
คมกระบี่อัสนีเทวะหลายสายกระจายตัวออกทั่วบริเวณ พุ่งเข้าไปปะทะแถบรุ้งที่วิจิตรตระการห้าเส้นเข้าอย่างจัง
พายุแห่งการสู้รบที่น่ากลัวนี้ทำให้คนอื่นรอบบริเวณแตกฮือออกไป
ในการประมือขั้นต้น จ้าวเฟิงแน่ใจว่าพลังของจอมเทพฮ่วนไฉ่อยู่เหนือจอมเทพจินหวงจากเขตปราการหยั่งรู้ในตอนนั้นบางส่วน พลังวิญญาณของจอมเทพฮ่วนไฉ่แข็งแกร่ง ชำนาญศาสตร์วิญญาณ โจมตีได้ปราดเปรียวว่องไว
แต่ในช่วงนี้พลังของจ้าวเฟิงก็เพิ่มขึ้นไม่น้อยเหมือนกัน หากสู้กันตัวต่อตัวก็ไม่มีปัญหาอะไร
ทว่าปัญหาที่สำคัญที่สุดตอนนี้คือเอาชัยชนะมาให้ได้ก่อน
จอมเทพฮ่วนไฉ่แข็งแกร่งเสียยิ่งกว่าจอมเทพจินหวงในตอนนั้น อยากจะสังหารอีกฝ่ายก็ยากเย็นไม่น้อยเลย
แววตาของจ้าวเฟิงมองไปที่จุดอื่นๆ รวมไปถึงสมาชิกที่สู้รบกันอยู่และหญิงชราผมเขียวซึ่งอยู่ไกลออกไปด้วย
ครืน ตูม!
ฟ้าดินสั่นไหว พลังเทพที่ยุ่งเหยิงวุ่นวายพุ่งปะทะออกไปรอบบริเวณ สมาชิกทั้งสองฝ่ายต่อสู้สังหารกันอย่างดุเดือด
ถึงแม้ว่าจ้าวเฟิงจะลงมืออย่างกะทันหัน แต่พลังเนตรเทพเจ้าที่สำแดงออกมานั้นก็ทำให้แดนศักดิ์สิทธิ์เทพลวงตาเสียหายค่อนข้างหนัก
แต่นอกจากชายประหลาดชั่วร้ายและจอมเทพขั้นสามสองคนแล้ว ฝ่ายศัตรูยังมีจอมเทพขั้นสองอีกสามคนและจอมเทพขั้นหนึ่งอีกคนหนึ่งด้วย
ผู้อาวุโสตำหนักเทพยักษ์และร่างแยกสามร่างของจ้าวเฟิงรับมือกับจอมเทพขั้นสองสามคน ก็ยังคงเปลืองแรงไม่น้อยอยู่ดี
ชายประหลาดได้ซินอู๋เหินคอยรับมือ ส่วนคนอื่นที่เหลือยกให้ทายาทเผ่าแสงจัดการไป
สรุปโดยรวมก็คือ แดนศักดิ์สิทธิ์เทพลวงตาเป็นฝ่ายได้เปรียบมากพอควร
“เจ้าหนุ่ม สู้กับข้าอยู่ยังมีเวลาไปห่วงใยคนอื่นอีกหรือ?”
ใบหน้าจอมเทพฮ่วนไฉ่เต็มไปด้วยความเย็นชา
นางจำต้องยอมรับว่าจ้าวเฟิงแข็งแกร่งกว่าที่นางคิดเอาไว้
แต่ถึงจะเป็นแบบนั้นก็ตาม ในตอนที่จ้าวเฟิงสู้กับนางยังแบ่งสมาธิไปจดจ่อกับการต่อสู้ของคนอื่น นี่เป็นการมองข้ามและเหยียดหยามนางชัดๆ
“เหอะ!”
จอมเทพฮ่วนไฉ่แค่นเสียงเย็นชา กลิ่นอายเลือดบรรพกาลที่แข็งแกร่งระเบิดออกจากในร่าง
ทันใดนั้นเอง ทั้งร่างจอมเทพฮ่วนไฉ่ก็ค่อยๆ หดเล็กลง รอบตัวปกคลุมไปด้วยแสงห้าสีชั้นหนึ่ง ให้ความรู้สึกลึกลับและสูงค่าอย่างมาก
ไม่เพียงเท่านั้น ในมือของนางยังปรากฏ ‘ผลึกเหมันต์’ ชิ้นหนึ่งที่สาดความเย็นเยียบชวนอกสั่นขวัญแขวนออกมา
ยามผลึกเหมันต์ชิ้นนี้ปรากฏขึ้น อากาศในละแวกใกล้เคียงเกาะตัวเป็นแผ่นน้ำแข็ง
“เศษเสี้ยวอาวุธบรรพชน?”
แววตาจ้าวเฟิงทอประกายบางๆ
“ตายซะเถอะ!”
จอมเทพฮ่วนไฉ่กระตุ้นสายเลือด พุ่งตรงไปสังหารจ้าวเฟิงพร้อมเศษเสี้ยวอาวุธบรรพชน
นางฝึกฝนกฎเกณฑ์ห้วงฝันเป็นหลัก จึงไม่ได้สอดคล้องกับคุณลักษณะของเศษเสี้ยวนั้น
แต่เศษเสี้ยวอาวุธบรรพชนมีน้อยจนเกินไป ไม่ใช่นางต้องการแบบไหนแล้วจะได้ตามนั้น แต่ถึงคุณลักษณะจะไม่สอดคล้องกัน เศษเสี้ยวอาวุธบรรพชนเองก็สูงส่งกว่าอาวุธเทพระดับสุดยอดทั่วไป
“เหี้ยมโหดจริงๆ!”
สีหน้าจ้าวเฟิงตึงเครียด เขาฟันกระบี่อัสนีเทวะพลังบริสุทธิ์ติดต่อกัน แต่กลับยังสู้กระบวนท่าโจมตีอันดุดันของจอมเทพฮ่วนไฉ่ไม่ได้อยู่ดี
พรึ่บ~
จ้าวเฟิงสู้ไปพลางถอยไปพลาง
ไกลออกไป
“เหอะๆ ถึงจะเป็นเนตรเทพเจ้าดวงที่เก้า แต่พลังฝึกตนของผู้ครอบครองต่ำเกินไป จะรับมือกับจอมเทพฮ่วนไฉ่ได้อย่างไรกัน!”
หญิงชราผมเขียวโคจรค่ายกล ขณะเดียวกันก็ตรวจตราสถานการณ์ศึกทั้งหมดด้วย
เป็นจอมเทพขั้นสามเหมือนกัน ทว่าจอมเทพฮ่วนไฉ่แข็งแกร่งกว่าจอมเทพขั้นสามที่แก่ชรากว่ารุ่นหนึ่งอย่างนาง
“เนตรเทพเจ้าดวงที่เก้ามีความสามารถพียงเท่านี้เองหรือ?”
จอมเทพฮ่วนไฉ่สะบัดแถบผ้ามายาห้าเส้นในมือขวา ส่งพวกมันพุ่งไปโจมตีจ้าวเฟิงในหลายทิศทาง ส่วนมือซ้ายกำผลึกเหมันต์ชิ้นนั้นเอาไว้ แล้วปลดปล่อยกฎเกณฑ์เหมันต์นับไม่ถ้วนออกมาขัดขวางการเคลื่อนไหวของจ้าวเฟิง
หากไม่ใช่เพราะจ้าวเฟิงมีกฎเกณฑ์เวลา สามารถควบคุมจอมเทพฮ่วนไฉ่ไว้ได้ เกรงว่าคงถูกไล่ตามทันไปแล้ว
ตอนนี้ขอบเขตการต่อสู้ของจ้าวเฟิงและจอมเทพฮ่วนไฉ่อยู่ใกล้หญิงชราผมเขียวเข้าไปทุกที
“หลุมอัสนีพลังบริสุทธิ์!”
จ้าวเฟิงสำแดงเคล็ดวิชาป้องกันในฉับพลัน
พลังบริสุทธิ์ทะลักออกจากรอบตัวเขา รวมตัวกันเป็นหลุมดำมืดมิด จากนั้นจึงแผ่เส้นอัสนีเทวะออกมามากมาย
“หืม? มีเคล็ดวิชาป้องกันระดับนี้ด้วย?”
จอมเทพฮ่วนไฉ่ย่อมสัมผัสได้ว่าหลุมดำของจ้าวเฟิงไม่ธรรมดา
“ไม่ใช่สิ ก่อนนี้มันแกล้งสู้ไม่ได้!”
จู่ๆ จอมเทพฮ่วนไฉ่ก็ตระหนักได้ถึงอะไรบางอย่าง
จ้าวเฟิงมีเคล็ดวิชาป้องกันระดับนี้ น่าจะเอาออกมาใช้เสียตั้งแต่แรก และก็ไม่น่าจะถูกนางโจมตีจนต้องถอยร่นไปที่อื่น
มีคำอธิบายเพียงอย่างเดียวก็คือ จ้าวเฟิงจงใจหนีมาที่นี่
“แย่แล้ว!”
จอมเทพฮ่วนไฉ่ปรายตามองหญิงชราผมเขียวที่อยู่ไม่ไกลนัก ในใจเกิดความรู้สึกไม่ชอบมาพากล
นางรีบควบคุมแถบแสงหลากสีทั้งห้าเส้นให้ตรงไปรัดหลุมดำที่เต็มไปด้วยสายฟ้าด้านหน้าเอาไว้
วู้ม แซ่ด!
บนหลุมอัสนีพลังบริสุทธิ์ พลังอัสนีเทวะและพลังสูบกลืนพากันกระจายออกมา ทำลายไปพลางสูบกินไปพลาง
แต่พลังของจอมเทพฮ่วนไฉ่แข็งแกร่ง แต่ละด้านอยู่เหนือจอมเทพจินหวงไปไกล หลุมอัสนีก็ยังคงรับการโจมตีของนางไม่ไหวและเกิดการบิดเบี้ยว
จ้าวเฟิงที่อยู่ในหลุมอัสนีพลังบริสุทธิ์ไม่สนใจเรื่องเหล่านี้
ดวงตาซ้ายของเขามองทะลุผ่านทุกสรรพสิ่ง จับจ้องค่ายกลที่หญิงชราผมเขียวควบคุมอยู่
“หายไปซะ!”
ดวงตาซ้ายของจ้าวเฟิงจ้องที่ตำแหน่งแกนกลางค่ายกล
จากนั้นขับเคลื่อนพลังดั้งเดิมมายา โคจรพลังความคิด จนเกิดความตั้งใจที่แน่วแน่ขึ้น!
พลัง ‘แปรฝันให้เป็นจริง’ ของจ้าวเฟิงก็ระเบิดออกมาในพริบตา!
วูบ แซ่ด~
ทันใดนั้น บางส่วนในแกนกลางของค่ายกลอันตรธานหายไป ส่งผลให้การหมุนโคจรของทั้งค่ายกลเกิดความผิดปกติขึ้น
พลังสูบกินอันแรงกล้ากลุ่มหนึ่งสาดซัดออกมาจากภายใน
ตุบ ตุบ~
หญิงชราผมเขียวถอยไปหลายก้าว มุมปากมีคราบเลือดไหล
ในเวลาเดียวกัน ข้างๆ ค่ายกลก็ปรากฏเงาสีเทาเงินพุ่งโฉบเข้าไปในแกนกลางค่ายกลอย่างรวดเร็ว
ฟิ้ว!
เงาสีเทาเงินไปถึงด้านบนผ้าหยกทองชิ้นหนึ่งในชั่วพริบตา ก่อนจะกลายร่างเป็นแมวขโมยตัวเพรียวลม แสยะยิ้มอย่างเจ้าเล่ห์
“ไม่ เศษเสี้ยวอาวุธบรรพชนของข้า!”
หญิงชราผมเขียวอุทานเสียงดังในทันที
พลังผนึกกลุ่มหนึ่งกระจายออกจากกรงเล็บสองข้างของเจ้าแมวขโมยน้อย หลังจากตัดทอนพลังของเศษเสี้ยวอาวุธบรรพชนแล้วก็คว้าสิ่งของชิ้นนั้นเอาไว้ แล้วกะพริบวูบไหวหายวับไป
“ทำได้ดี เจ้าแมวขโมยน้อย!”
จ้าวเฟิงเอ่ยกลั้วหัวเราะ
เป้าหมายของเขาคือการได้ชัยชนะ จอมเทพฮ่วนไฉ่สังหารได้ค่อนข้างยาก จึงต้องจัดการจากด้านอื่นแทน
ขณะนี้ค่ายกลแหลกสลาย ชิ้นส่วนประเภทมิติก็ถูกเจ้าแมวขโมยฉกชิงเอาไป
พลังไร้รูปร่างกลางอากาศสลายหายไปทันที
พร้อมกันนั้น ความสามารถในการควบคุมของมู่กู่ก็ค่อยๆ ฟื้นฟูกลับมา
ในชั่วพริบตา ทางฝั่งแดนศักดิ์สิทธิ์เทพลวงตาต้องแบกรับแรงกดดันมหาศาล ส่วนทางฝั่งอาณาจักรเทพเผ่าแสง พลังเพิ่มขึ้นมากราวเสือติดปีก!
“จ้าวเฟิง…เจ้าถึงกับกล้าใช้แผนชั่วพวกนี้เลยหรือ!”
ในใจจอมเทพฮ่วนไฉ่โกรธแค้นเกรี้ยวกราด ร่างสั่นเทิ้มเบาๆ และขบเขี้ยวเคี้ยวฟัน
จ้าวเฟิงไม่พูดอะไร พลังบริสุทธิ์ที่ทรงอานุภาพกลุ่มหนึ่งระเบิดออกมาจากในกายเทพ สลัดการรัดรั้งจากแถบรุ้งห้าสีของจอมเทพฮ่วนไฉ่
ต่อให้จอมเทพฮ่วนไฉ่เป็นจอมเทพขั้นสาม เมื่ออยู่ในอาณาจักรเทพเผ่าแสงตอนนี้ก็ต้องแบกรับการจำกัดพลังบางส่วนด้วย
ทว่าในตอนนี้ จ้าวเฟิงก็ยังคงไม่ยอมปะทะกับจอมเทพฮ่วนไฉ่อย่างซึ่งหน้า
เปรี๊ยะ!
หลังกระตุ้นกฎเกณฑ์มิติ จ้าวเฟิงกลายร่างเป็นเงาสีเงินสายหนึ่งย้อนกลับไปที่สนามรบ
เพราะค่ายกลแดนศักดิ์สิทธิ์เทพลวงตาถูกจ้าวเฟิงทำลายลงไป สมาชิกของแดนศักดิ์สิทธิ์เทพลวงตาในสนามรบจึงต้องแบกรับการควบคุมที่รุนแรงอย่างก่อนหน้านี้อีกครั้ง
ถึงจำนวนคนและพลังฝึกตนของพวกเขาจะได้เปรียบ ทางฝั่งอาณาจักรเทพเผ่าแสงก็ยังสามารถรับมือกับได้อยู่ดี และยังเป็นฝ่ายได้เปรียบเล็กน้อยด้วย
และในเวลานี้เอง จู่ๆ จ้าวเฟิงก็พุ่งทะยานออกมา เป้าหมายเป็นชายประหลาดคนนั้น!
“ไม่…”
ชายประหลาดผู้นั้นหวาดเกรงความสามารถของเนตรเทพเจ้าจ้าวเฟิงอยู่บ้าง
ตอนนี้เห็นจ้าวเฟิงบุกสังหารมา ในใจเขาจึงเกิดความหวาดกลัวขึ้น
“โซ่ตรวนพลังบริสุทธิ์!”
จ้าวเฟิงปลดปล่อยพลังบริสุทธิ์ที่ยิ่งใหญ่ออกมา สองมือประสานเข้าหากัน
พลังบริสุทธิ์กลุ่มนั้นพลันกลายเป็นระลอกพลังนับไม่ถ้วนหมุนวนรอบตัวชายประหลาด และหดเล็กลงอย่างรวดเร็ว
โครม ขวับ ขวับ!
ชายประหลาดโบกพัดสีเงิน ส่งพายุหมุนสีเงินออกมาหลายกลุ่ม
ทว่าพลังบริสุทธิ์ของจ้าวเฟิงหนักแน่นมั่นคงราวขุนเขา หดลงอย่างรวดเร็ว
ในการต่อสู้ก่อนหน้านี้ ชายประหลาดได้รับบาดเจ็บมาพอควร บวกกับการควบคุมจากอาณาจักรเทพ จึงไม่สามารถต้านทานโซ่ตรวนพลังบริสุทธิ์ของจ้าวเฟิงได้ สุดท้ายก็ถูกกักเอาไว้ด้านใน
“ตายซะ!”
จ้าวเฟิงกำมือขวา ระลอกบริสุทธิ์เหล่านั้นหดเล็กลงอีกครั้ง ด้านบนยังมีพลังอัสนีเทวะด้วย
โครม บึ้ม!
กระแสบริสุทธิ์และพายุพลังอัสนีเทวะระเบิดออกมา ร่างชายประหลาดแหลกละเอียดไปเรียบร้อย
จ้าวเฟิงจ้องจุดที่ระเบิดอยู่ครู่หนึ่ง ดวงตาฉายแววประหลาดวาบผ่าน จากนั้นจึงหันไปมองจอมเทพฮ่วนไฉ่ที่กำลังบุกทะลวงมาแล้ว
“ตอนนี้พวกเจ้าไม่คู่ต่อสู้ของพวกเราอีกแล้ว!”
จ้าวเฟิงหัวเราะน้อยๆ
ตอนนี้พวกเขาอยู่ในอาณาจักรเทพเผ่าแสง ทำให้ได้เปรียบด้านยุทธศาสตร์ ฝ่ายศัตรูก็ถูกจำกัดควบคุมอย่างมหาศาล
อีกทั้งชายประหลาดที่เป็นจอมเทพขั้นสองสุดยอดถูกจ้าวเฟิงจัดการไป แปลว่าซินอู๋เหินผละออกมาช่วยได้แล้ว!
หากสู้กันต่อไประยะยาว แดนศักดิ์สิทธิ์เทพลวงตาจะต้องพ่ายแพ้อย่างแน่นอน
.................................


[Go To Next Chapter]( ./361.md)