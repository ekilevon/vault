##บทที่ 1404: ร่วมมือสังหาร
การต่อสู้ของระดับจอมเทพ เทพโบราณขั้นเก้าทั่วไปล้วนไม่กล้าเข้าใกล้สนามรบง่ายๆ
สมาชิกคนที่เหลือของตำหนักเทพยักษ์และตำหนักวิญญาณบรรพกาลต่างประจันหน้ากัน
“ท่านซินอู๋เหิน!”
ตำหนักเทพยักษ์ทุกคนสายตาเป็นประกาย
การกลับมาของซินอู๋เหินนำความหวังมาให้พวกเขา และนำพวกเขาออกมาจากความมืดมิดอย่างไม่ต้องสงสัย
“ซินอู๋เหินพัฒนามาจนถึงขั้นนี้แล้ว!”
ยอดผู้อาวุโสจ้องซินอู๋เหิน ท่าทีค่อนข้างตื่นเต้น
ซินอู๋เหินในตอนนี้เป็นเพียงแค่ครึ่งก้าวสู่จอมเทพ กลับมีพลังที่สามารถต้านทานจอมเทพทั่วไปขั้นหนึ่งได้
ต้องรู้ก่อนว่า ก่อนเข้าไปในคลังสมบัติบรรพชน ซินอู๋เหินเป็นเพียงแค่เทพโบราณขั้นเก้า
นอกจากนั้น การพัฒนาของจ้าวเฟิงยิ่งไม่น่าเชื่อ จากเทพโบราณขั้นแปดก้าวกระโดดไปถึงขั้นเก้า อีกทั้งยังสามารถเข้าร่วมสนามต่อสู้ของระดับจอมเทพได้
“เทพโบราณหวาไฉ่ พวกเจ้าผ่านอะไรในคลังสมบัติบรรพชนมาบ้างกันแน่?”
ยอดผู้อาวุโสอดไม่ได้ที่จะถาม
ไม่เพียงแค่ซินอู๋เหินและจ้าวเฟิงที่มีการพัฒนามากถึงเพียงนี้ เทพโบราณหวาไฉ่ก็ทะลวงถึงเทพโบราณขั้นเก้าเช่นกัน ดูท่าทางแล้วเหมือนจะแข็งแกร่งกว่าเทพโบราณขั้นเก้าทั่วไปไม่น้อยด้วย
“ยอดผู้อาวุโสรักษาบาดแผลก่อนเถิด เรื่องพวกนี้อีกเดี๋ยวค่อยว่ากัน!”
เทพโบราณหวาไฉ่รีบหยิบของล้ำค่าที่ช่วยรักษาวิญญาณและกายเทพบางอย่างออกมา
“หญ้าหล่อเลี้ยงวิญญาณ ผลนภาโลหิต...”
ผู้อาวุโสสีหน้าสั่นสะท้านเล็กน้อย
ของล้ำค่าที่เทพโบราณหวาไฉ่หยิบออกมา ไม่เพียงแต่สูงค่าเป็นอย่างยิ่งเท่านั้น แต่ยังเก่าแก่มาก สรรพคุณยิ่งยอดเยี่ยม
ท่าทางครั้งนี้ ผลประโยชน์ที่พวกซินอู๋เหินเก็บเกี่ยวมาได้จากคลังสมบัติบรรพชนจะไม่ธรรมดา เผ่าเทพยักษ์มีหวังที่จะผงาดขึ้นอีกครั้ง
ครืน ตูม ตูม!
ณ ขอบฟ้าไกลลิบ การต่อสู้ดังสนั่นหวั่นไหว สั่นสะเทือนไปทั่วฟ้าดิน
“บัดซบ พลังเวลาแข็งแกร่งนัก!”
จอมเทพเสียหลิงอยู่ใน ‘ปราการมิติ’ ความเร็วลดช้าลงทันที
เสวียนอ้าวมิติของจ้าวเฟิงถึงแม้จะถึงขั้นแปด แต่ไม่ได้สร้างผลกระทบให้จอมเทพเสียหลิงเท่าใดนัก
ประเด็นสำคัญคือถึงแม้เสวียนอ้าวเวลาจะมีเพียงขั้นเจ็ดสุดยอด แต่ก็ได้ผลยอดเยี่ยมยิ่ง
นับประสาอะไรกับที่จ้าวเฟิงมีอาวุธเทพระดับสุดยอดประเภทมิติอย่างชุดคลุมมิติ และยิ่งมีการเพิ่มพลังอย่างไร้รูปร่างจากเศษเสี้ยวอาวุธบรรพชน
“กระบี่เทพรวมศูนย์!”
มือขวาที่ยกขึ้นสูงของจ้าวเฟิงสะบัดลงมาทันที กระบี่สีเงินเข้มขุ่นที่กว้างยาวใหญ่ยักษ์ฟาดฟันไปบนร่างของจอมเทพเสียหลิงอย่างแม่นยำอีกครั้ง
เสี้ยววินาทีนั้น จอมเทพเสียหลิงรู้สึกว่าพลังในกายถูกดูดออกไปบ้างเล็กน้อยอย่างน่าประหลาด
“พลังเทพของเจ้าเด็กนี่แข็งแกร่งเป็นอย่างมาก พลังเทพเทียบได้กับครึ่งก้าวสู่จอมเทพ ทั้งยังแปลกประหลาดยิ่ง!”
แววตาของจอมเทพเสียหลิงเคร่งเครียด
ในตอนนี้เอง คลื่นพลังที่สยบฟ้าสะเทือนดินลอยเอ่อขึ้นข้างหลังจอมเทพเสียหลิง
เห็นเพียงลำแสงห้าสีที่ผสมปนเปกลุ่มหนึ่งปรากฏขึ้นเบื้องหน้าซินอู๋เหิน กฎเกณฑ์ล้ำลึกไร้เทียมทานที่แฝงอยู่ข้างในทำให้ฟ้าดินเปลี่ยนสี ตะวันผันจันทราเปลี่ยน
“แย่แล้ว เจ้าซินอู๋เหินนี่...”
จอมเทพเสียหลิงตื่นตกใจเมื่อสัมผัสได้ถึงเหตุการณ์นี้
เทียบกับความไม่ธรรมดาของจ้าวเฟิงแล้ว ซินอู๋เหินยิ่งทำให้จอมเทพเสียหลิงให้ความสำคัญมากกว่า
‘สถานการณ์ไม่สู้ดี ซินอู๋เหินร่วมมือกับจ้าวเฟิงก็เทียบเท่ากับจอมเทพทั่วไป หากยอดผู้อาวุโสเผ่าเทพยักษ์ฟื้นสภาพแล้วเข้าร่วมรบ...’
จอมเทพเสียหลิงคิดไตร่ตรอง รู้สึกว่าสถานการณ์รบไม่ส่งผลดีต่อเขา
ถึงแม้เผชิญหน้ากับการร่วมมือของซินอู๋เหินและจ้าวเฟิง เขาก็ไม่เกรงกลัว
แต่ยอดผู้อาวุโสของเผ่าเทพยักษ์คือผู้แข็งแกร่งในบรรดาขั้นหนึ่ง ขอเพียงแค่พลังบางส่วนฟื้นคืนมา สามคนร่วมมือก็สามารถควบคุมสนามต่อสู้ได้
ส่วนตำหนักวิญาณบรรพกาลฝั่งนี้ นอกจากเขาแล้ว แม้กระทั่งครึ่งก้าวสู่จอมเทพก็ไม่มีสักคน
“ถอย!”
หลังจากชั่งน้ำหนักข้อดีข้อเสียแล้ว จอมเทพเสียหลิงตัดสินใจเช่นนี้ทันที
ฟุ่บ! ฟุ่บ! ฟุ่บ!
ผู้แข็งแกร่งตำหนักวิญญาณบรรพกาลที่เหลือหนีไปโดยพลัน
“คิดหนีรึ?”
จ้าวเฟิงและซินอู๋เหินรู้ถึงความตั้งใจของจอมเทพเสียหลิงทันที
จอมเทพเสียหลิงคนนี้ค่อนข้างระมัดระวังรอบคอบ พอเขาพบว่าสถานการณ์ไม่ดีก็เลือกถอยอย่างไม่ลังเล
หากเปลี่ยนเป็นจอมเทพคนอื่น บางทีอาจไม่ยอมเสียเกียรติหลบหนีไป แต่เลือกที่จะฝืนสู้ เช่นนี้จะนำมาซึ่งการสูญเสียที่หนักขึ้น แพ้อย่างราบคาบยิ่งขึ้น
“ไป!”
ซินอู๋เหินซัดลำแสงห้าสีที่อยู่ข้างหน้าออกไปทันที
พลังกฎเกณฑ์แข็งแกร่งที่แฝงอยู่ในลำแสงห้าสีดูดซับพลังมหาศาลในฟ้าดินมาเสริมสร้างความแข็งแกร่งให้ตัวเอง
ครืน!
ลำแสงห้าสีทะยานมาปรากฏเบื้องหน้าจอมเทพเสียหลิงทันที ก่อนปลดปล่อยแรงกดดันหนักหน่วงออกมามหาศาล
“กระบวนท่านี้ไม่ธรรมดา!”
จอมเทพเสียหลิงแววตาเคร่งเครียด
สร้อยคอกระดูกที่คอของเขาพลันส่องประกายแสงวูบวาบ แล้วปล่อยคุกกระดูกมหึมาสีขาวเทาเป็นชั้นๆ ออกมาปกป้องเขาเอาไว้ข้างใน
ครืน ตูม ตูม!
ลำแสงห้าสีโจมตีไปยังฟ้าดินบริเวณที่จอมเทพเสียหลิงอยู่
‘พลังของซินอู๋เหินแข็งแกร่งยิ่งขึ้นแล้ว!’
จ้าวเฟิงร้องอุทานในใจ
ซินอู๋เหินในตอนนี้แทบจะมีพลังของของจอมเทพขั้นหนึ่งเจ็ดแปดส่วนแล้ว
เกรงว่าอีกไม่นานเท่าใด ซินอู๋เหินคงสามารถก้าวเข้าสู่ขั้นจอมเทพได้
ครืน ฟิ้ว!
ในพายุคลั่งลำแสงห้าสี จอมเทพเสียหลิงที่ถูกคุกกระดูกล้อมเอาไว้ข้างในพุ่งทะยานออกไปทันที หนีไปยังที่ไกลๆ
“กระบี่เทพรวมศูนย์ พิฆาตคู่!”
มืออีกข้างหนึ่งของจ้าวเฟิงก่อร่างกระบี่สวรรค์เล่มหนึ่งขึ้นมาเช่นกัน
ฟึ่บ ฟึ่บ!
กระบี่เทพรวมศูนย์สองเล่มฟาดฟันออกมาทันใด ทำลายคุกกระดูกป้องกันที่ยับเยินไปนานแล้วจนแหลกละเอียด ทั้งยังทิ้งรอยแผลไว้บนร่างของจอมเทพเสียหลิงอีกสองแผล
“ความอัปยศในวันนี้ ข้าจอมเทพเสียหลิงจะเอาคืนเป็นสิบเท่า!”
จอมเทพเสียหลิงทิ้งเสียงเอ่ยเอาไว้ก่อนหายไปจากขอบฟ้าไกล
“ต่อไปคือการตอบโต้ของตำหนักเทพยักษ์ เป็นเวลาที่พวกเจ้าต้องชดใช้!”
สายตาของซินอู๋เหินมองทอดไกลไปยังที่ที่จอมเทพเสียหลิงหลบหนีพลางเอ่ยเสียงเรียบ
ซินอู๋เหินและจ้าวเฟิงสองคนร่วมมือกันโจมตีจอมเทพตำหนักวิญญาณบรรพกาลจนล่าถอยไป
เหตุการณ์นี้สร้างความตื่นตะลึงอย่างใหญ่หลวงให้กับสมาชิกตำหนักเทพยักษ์
แต่แท้จริงแล้ว จอมเทพเสียหลิงหวาดระแวงยอดผู้อาวุโสถึงได้เลือกถอยไปก่อน
หลังหลุดพ้นจากอันตราย ซินอู๋เหินก็นำคนตำหนักเทพยักษ์ทั้งหมดย้ายไปยังที่อื่น
ตำหนักเทพยักษ์ตอนนี้จำต้องพักฟื้น จากนั้นค่อยๆ พัฒนาให้ขยายใหญ่ต่อไป
หลังจากนั้นหนึ่งเดือน สมาชิกตำหนักเทพยักษ์มาถึงยังพื้นที่อันตรายแห่งหนึ่ง จากนั้นอาศัยความสามารถของจอมเทพ เคลื่อนขุนเขาย้ายสมุทร เริ่มบุกเบิกแผ่นดินใหม่อีกครั้ง
วันนี้ ในโถงลับแห่งหนึ่งในเขตพื้นที่ใหม่ของเผ่าเทพยักษ์ ซินอู๋เหินนั่งอยู่ด้านบน
“ครั้งนี้พวกเราสามารถมีชีวิตรอดกลับมาได้ ต้องขอบคุณการช่วยเหลือจากสหายจ้าว!”
ซินอู๋เหินพูดขึ้นก่อน
ครั้งนี้ผู้นำระดับสูงคนอื่นๆ ที่นั่นไม่มีความเห็นใดๆ ต่อจ้าวเฟิงทั้งสิ้น กระทั่งว่าเคารพนอบน้อม ยิ้มแย้มต้อนรับ
แม้กระทั่งท่าทีของยอดผู้อาวุโสยังเปลี่ยนมาเป็นมิตรอย่างยิ่ง
ดูจากที่จ้าวเฟิงและซินอู๋เหินร่วมมือกันโจมตีจนจอมเทพเสียหลิงถอยไป ความสำเร็จในวันข้างหน้าของจ้าวเฟิงจะถึงขั้นไม่เป็นรองซินอู๋เหินในชีวิตก่อน
คบค้าสมาคมกับอัจฉริยะเช่นนี้ สำหรับตำหนักเทพยักษ์ในตอนนี้มีแต่ประโยชน์ไม่มีโทษ
จากนั้น ซินอู๋เหินก็พูดถึงเรื่องที่เกิดในคลังสมบัติบรรพชนคร่าวๆ แต่เรื่องที่เกี่ยวกับอวี่เหิงกลับไม่พูดถึงแม้แต่คำเดียว
อวี่เหิงเป็นเผ่าความลับสวรรค์ หากให้เผ่าเทพยักษ์รู้ว่าตำหนักวิญญาณบรรพกาลไปมาหาสู่กับเผ่าความลับสวรรค์ นี่จะเป็นแรงกระทบกระเทือนที่หนักหน่วงอย่างไม่ต้องสงสัย
“ขอบคุณสหายน้อยจ้าวมากที่ช่วยเผ่าเทพยักษ์ของเราถึงเพียงนี้!”
เผ่าเทพยักษ์หลายคนที่อยู่ที่นั่นยิ้มพูดขึ้น
เรื่องต่อไปก็คือวางแผนพัฒนาในอนาคตของเผ่าเทพยักษ์
ครั้งนี้ผลเก็บเกี่ยวของพวกซินอู๋เหินสมบูรณ์พร้อมเป็นอย่างยิ่ง หากใช้ให้ดีๆ จะสามารถทำให้เผ่าเทพยักษ์ผงาดขึ้นได้ในระยะเวลาสั้นๆ
สำหรับเนื้อหาเหล่านี้ จ้าวเฟิงไม่สนใจ จึงขอตัวออกมาก่อน
หลังออกมาจากตำหนักใหญ่แล้ว จ้าวเฟิงก็มาหาคุนอวิ๋นและหนานกงเซิ่ง
ก่อนศึกใหญ่ เขามอบไพ่ตายบางอย่างให้หนานกงเซิ่งและคุนอวิ๋น ทำให้พวกเขาทั้งสองมีชีวิตรอดต่อไปอย่างราบรื่น
อีกทั้งหลังผ่านการฝึกฝนจากศึกใหญ่ครั้งนี้ พลังฝึกตนของพวกเขาทั้งสองยกระดับขึ้นอย่างมาก
“ไม่เจอกันไม่นานเท่าใด พลังของเจ้าก็ถึงระดับขั้นนี้แล้ว...”
คุนอวิ๋นอิจฉาเป็นที่สุด
“ครั้งนี้สามารถรอดต่อไปได้ ขอบคุณความช่วยเหลือของเจ้ามาก!”
หนานกงเซิ่งพูดจาค่อนข้างน้อยคำ
ในใจเขายังมองจ้าวเฟิงเป็นคู่แข่ง แต่พลังของจ้าวเฟิงในตอนนี้แข็งแกร่งจนถึงขั้นที่เขายากจะไล่ตามทันแล้ว
ครั้นอยู่ในพื้นที่ใหม่ของเผ่าเทพยักษ์ได้สามสี่วัน จ้าวเฟิงก็เอ่ยลา
ครั้งที่แล้ว หลังจากที่แอบจากเผ่าวิญญาณมาเงียบๆ ก็ไม่ได้กลับไปอีกเลย
ตอนนี้ผ่านมาเนิ่นนานแล้ว ไม่รู้ว่าตอนนี้จ้าวหยูเฟยจะเป็นเช่นไรบ้าง
“สหายจ้าว ครั้งนี้ขอบคุณมาก!”
ซินอู๋เหินเอ่ยอย่างซาบซึ้งใจเป็นอย่างยิ่ง
ด้านข้าง ยอดผู้อาวุโสก็มาแล้วเช่นกัน เขามาส่งจ้าวเฟิงด้วยตนเอง
ตอนแรกที่จ้าวเฟิงมาเยือน เขาต่อต้านจ้าวเฟิงยิ่งนัก กลับคิดไม่ถึงว่าอีกฝ่ายจะช่วยเผ่าเทพยักษ์ได้มหาศาลดั่งเช่นที่ซินอู๋เหินพูดไว้
ก่อนจาก ยอดผู้อาวุโสยังมอบอุปกรณ์โบยบินขนาดเล็กชิ้นหนึ่งให้กับจ้าวเฟิงเป็นพิเศษ
จากเขตดาราชาดไปยังเผ่าวิญญาณ เส้นทางไกลโพ้นทั้งยังน่าเบื่อหน่าย หากมีอุปกรณ์โบยบินก็จะสะดวกสบายขึ้น
ขวับ!
เรือบินโบราณขนาดเล็กลำหนึ่งทะลวงผ่านไป จ้าวเฟิงอยู่บนเส้นทางมุ่งหน้ากลับไปยังเผ่าวิญญาณแล้ว
เพิ่งเข้ามาในชุดคลุมมิติ จ้าวเฟิงก็พบสิ่งผิดปกติบางอย่าง
“นายท่าน ข้าบรรลุเทพโบราณขั้นเก้าแล้ว!”
มังกรวารีล้างโลกาเอ่ยอย่างยินดี
อีกทั้งทรัพยากรมหาศาลที่จ้าวเฟิงมอบให้มังกรวารีล้างโลกา เขาก็ใช้ไปเพียงแค่ครึ่งหนึ่งเท่านั้น ต่อไปยังมีช่องว่างให้ยกระดับอีกมากมาย
นอกจากนั้น มังกรวารีล้างโลกาในตอนนี้ไม่ใช่มังกรวารีอีกต่อไปแล้ว แต่เป็นมังกรที่แท้จริง
ในตอนที่อยู่ในคลังสมบัติบรรพชน จ้าวเฟิงบังเอิญเจอ ‘เขามังกรแท้จริง’ ที่ช่วยให้มังกรวารีล้างโลกแปรสภาพขึ้นอีกขั้น จึงให้มู่กู่ช่วยเขาช่วงชิงมา
ก่อนหน้านี้ใช้เกล็ดคอเผ่ามังกรไป มังกรวารีล้างโลกาก็แทบจะมีสภาพครึ่งมังกรแท้จริง และหลังจากที่ใช้แก่นมังกรในเขามังกรแท้จริงแล้ว มังกรวารีล้างโลกาก็แปรสภาพเป็นมังกรแท้จริงอย่างสมบูรณ์
เมื่อกลายเป็นมังกรแท้จริง พรสวรรค์และศักยภาพของมังการวารีล้างโลกาจึงได้รับการปรับปรุงยกระดับขึ้นอีกขั้นหนึ่ง
ต่อมาจ้าวเฟิงก็มองไปยังคนอื่นๆ จ้าวหวางถึงขั้นแปดสุดยอด จ้าววั่นก้าวเข้าสู่ขั้นเก้า ส่วนผู้อาวุโสเผ่าพันธุ์กิเลนเพลิงโลหิตทะลวงถึงขั้นครึ่งก้าวสู่จอมเทพ
สำหรับคนเหล่านี้ จ้าวเฟิงไม่ได้แสดงทีท่าพอใจอะไร หลังจากกำชับอยู่สองสามประโยคก็เริ่มฝึกฝน
ก่อนอื่น จ้าวเฟิงวางแผนสร้างร่างแยกร่างที่สี่ขึ้นมา
ก่อนหน้านี้ได้เนตรมิติที่ใกล้เคียงระดับเนตรปฐมเทพมาจากซากปรักหักพังเนตรเทพเจ้าคู่หนึ่ง หากร่างแยกร่างที่สี่สามารถควบคุมดวงตาคู่นี้ได้ จะช่วยเหลือจ้าวเฟิงได้มากอย่างไม่ต้องสงสัย
ไม่ถึงหนึ่งเดือน จ้าวเฟิงก็แยกวิญญาณสำเร็จ อีกทั้งพลังวิญญาณของร่างแยกร่างที่สี่ยังสูงถึงขั้นเก้า
สำหรับร่างกายของร่างแยกร่างที่สี่ จ้าวเฟิงเตรียมเอาไว้นานแล้ว
ในตอนที่ฟื้นคืนชีพต้นไม้แห่งกาลเวลา จ้าวเฟิงเก็บกิ่งไม้มากิ่งหนึ่ง
เวลาต่อมาเขาก็ใช้เนตรเทพลอกแบบกิ่งไม้กิ่งนี้ จนจำนวนของมันสามารถสร้างกายเทพที่ไม่เลวมาได้ร่างหนึ่ง
ในขณะเดียวกับที่ลอกแบบ จ้าวเฟิงก็แยกความคิดส่วนหนึ่งออกมาฝึกฝนกระบี่เทพรวมศูนย์
กระบี่เทพรวมศูนย์คือเคล็ดวิชาที่แข็งแกร่งใน ‘พลังฟ้าประสานหนึ่ง’ ขั้นสี่ ก่อนหน้านี้จ้าวเฟิงเพียงแค่เริ่มศึกษาเท่านั้น ไม่ได้ใช้เป็นอย่างสมบูรณ์
ในด้านพลัง กระบี่เทพรวมศูนย์แข็งแกร่งกว่าหมัดเทพรวมศูนย์ไม่ใช่เพียงแค่ขั้นเดียวเท่านั้น อีกทั้งการควบคุมกระบี่เทพรวมศูนย์ก็คล่องมือมากกว่า สู้ได้ทั้งในระยะประชิดและระยะไกล
ในเวลาเดียวกับที่ฝึกฝนพลังเทพรวมศูนย์ พลังเสวียนอ้าวทุกๆ ด้านของจ้าวเฟิงก็ค่อยๆ สะสมยกระดับขึ้น
ไม่ถึงครึ่งปีจ้าวเฟิงก็สามารถควบคุมพลังเทพรวมศูนย์ได้อย่างสมบูรณ์ การพัฒนาของพลังเสวียนอ้าวก็ทำให้พลังของกระบี่เทพรวมศูนย์เพิ่มมากขึ้นอีก
“พลังเทพรวมศูนย์แข็งแกร่งถึงเพียงนี้ หากสามารถใช้กับวิชาดวงตาได้...”
เมื่อเกิดความคิดนี้ขึ้น จ้าวเฟิงก็เริ่มทดลองดู
หากสามารถผสานพลังเทพรวมศูนย์ที่แข็งแกร่งถึงเพียงนี้เข้าไปในวิชาดวงตาได้ พลังของมันจะต้องไม่ธรรมดาเป็นแน่
…………………………


[Go To Next Chapter]( ./261.md)