##บทที่ 1420: เผ่าเปลวทองที่บ้าคลั่ง
ฟิ้ว ฟิ้ว ฟิ้ว!
มังกรอัสนีเก้าตัวแปลงเป็นโซ่อัสนีเจิดจ้าวาวแวว พันธนาการวิญญาณของเทพโบราณโม๋อูไว้แน่น สายฟ้าระเบิดฟาดผ่า
“ไม่…ไม่!”
วิญญาณของเทพโบราณโม๋อูถูกโซ่อัสนีกระชากออกมาจากร่างครึ่งหนึ่ง
เขาก็เคยได้ยินมาเช่นกัน ถึงแม้พลังการโจมตีของกระจกเก้าอัสนีหลอมวิญญาณจะไม่รุนแรง แต่แรงพันธนาการกลับเยี่ยมยอด หากเข้าไปในกระจกเก้าอัสนีหลอมวิญญาณ จะถูกสายฟ้าฟาดผ่าหล่อหลอมไม่มีสิ้นสุด สุดท้ายก็จะกลายเป็นผลึกวิญญาณอัสนี
“เข้าไปซะ!”
ตาซ้ายของจ้าวเฟิงทะลักพลังวิญญาณที่แข็งแกร่งออกมา พร้อมด้วยกลิ่นอายพลังอัสนีเทวะ เสียง ‘ เปรี้ยง’ ดังขึ้น ทำเอาวิญญาณของเทพโบราณโม๋อูสั่นไหวมึนงง
แรงต้านทานของเทพโบราณโม๋อูลดลงอย่างรวดเร็วทันใด
วู้ม แซ่ด แซ่ด!
กระจกเก้าอัสนีหลอมวิญญาณถือโอกาสสำแดงพลัง โซ่อัสนีแต่ละเส้นปะทุลวดลายอัสนีออกมา
“อ๊าก!”
สายอัสนีฟาดผ่ากัมปนาท วิญญาณของเทพโบราณโม๋อูถูก ‘กระจกเก้าอัสนีหลอมวิญญาณ’ ฉุดกระชากเข้าไป
เสียงร้องน่าสังเวชดังขึ้นแล้วเงียบหายไป!
“เทพโบราณโม๋อู...ตายแล้ว?”
อาจารย์หลีและคนอื่นๆ ที่อยู่ไปไกลลิบเห็นภาพนี้ ก็ตกใจจนตัวสั่นงันงก
น่ากลัวเกินไปแล้ว!
คนแข็งแกร่งเช่นครึ่งก้าวสู่จอมเทพยังไม่ใช่คู่มือของจ้าวเฟิงเลย
หลังจากเทพโบราณโม๋อูตายลง สมาชิกเผ่าเปลวทองมากมายใกล้ๆ นั้นถอยห่างจากจ้าวเฟิงอย่างหวาดกลัว แตกพ่ายไม่เป็นกระบวนทันใด
ส่วนเผ่าพันธุ์วิญญาณนั้นฉายแววตื่นเต้นยินดี
“สมกับที่เป็นจ้าวเฟิง เคยทะลวงตำแหน่งเทพขั้นหกได้เลยในทันที ทั้งยิ่งไปถึงขั้นเก้าสุดยอดได้ในระยะเวลาสั้นๆเช่นนี้!”
“อีกทั้ง พลังของเขาแข็งแกร่งกว่าครึ่งเก้าสู่จอมเทพทั่วไป...”
ใจของคนเผ่าพันธุ์วิญญาณมากมายสั่นสะท้าน ดรุณีแรกรุ่นงามชดช้อยบางคน ในดวงตาแฝงไว้ด้วยความเลื่อมใสและชมชอบ
ในขณะเดียวกัน
ไกลออกไปหลายแสนลี้ สนามรบของขั้นจอมเทพ เสียงดังสนั่นหวั่นไหวลอยมา
ครืน ฉัวะ ฉัวะ!
เปลวไฟทองแปลกประหลาดกลุ่มหนึ่งสอดประสานกับสายธารเย็นยะเยียบ ทำให้ท้องฟ้าบิดเบี้ยวสั่นไหว
ใจกลางพายุคลั่งทำลายล้าง ชายวัยกลางคนร่างสีฟ้าแวววาวคนหนึ่งปรายตามองไปยังเบื้องล่าง พึมพำขึ้นอย่างอดไม่ได้ “เด็กหนุ่มนี่ไม่เลวเลย!”
สนามรบของจอมเทพทั้งสาม พลังของทั้งสองเผ่าพอๆ กัน
สายเลือดของทั้งสองเผ่าต่างมีข้อดี เผ่าพันธุ์วิญญาณเชี่ยวชาญต่อสู้ต่อเนื่องระยะยาว การป้องกันและการฟื้นฟูแข็งแกร่ง ส่วนเผ่าเปลวทองนั้นการปะทุพลังเยี่ยมยอด
หากสู้ต่อเนื่องต่อไปจริง สายเลือดเผ่าพันธุ์วิญญาณเหมือนจะยังได้เปรียบ
“ไม่ส่งผลต่อสถานการณ์โดยรวม”
ส่วนฝั่งตรงข้าม ในบรรดาจอมเทพเผ่าเปลวทองทั้งสาม ผู้อาวุโสร่างสีทองวาวแววคนหนึ่ง สายตากวาดไปยังจ้าวเฟิงที่อยู่เบื้องล่าง ท่าทางนิ่งเฉยไม่สะทกสะท้าน
……
สนามรบด้านล่าง
เทียบกับการต่อสู้ที่ราบเรียบเหมือนปกติของจอมเทพแล้ว การปะทะกันของผู้นำระดับสูงของสองเผ่ารุนแรงยิ่งกว่า
และในนั้น สนามต่อสู้ที่ดุเดือดที่สุดคือเทพโบราณขั้นสูงและครึ่งเก้าสู่จอมเทพ
“คลื่นเพลิงทอง!”
ดาบสีทองในมือของผู้อาวุโสจินฟาดฟันอย่างบ้าคลั่ง คลื่นแสงเปลวไฟสีทองทั่วฟ้าหอบม้วนไปยังผู้อาวุโสสามฝั่งเผ่าพันธุ์วิญญาณ
ผู้อาวุโสจินเป็นถึงผู้แข็งแกร่งที่สุดในหมู่ครึ่งก้าวสู่จอมเทพของเผ่าเปลวทอง ทั้งยังบรรลุพลังกฎเกณฑ์ได้เสี้ยวหนึ่ง รวมกับอาวุธเทพระดับสุดยอดในมือ พูดได้ว่าเป็นผู้แข็งแกร่งระดับสุดยอดในสนามรบแห่งนี้
“เขตแดนผลึกธุลี!”
ผู้อาวุโสสามเผ่าพันธุ์วิญญาณทะลักพลังเทพระยิบระยับสีเหลืองเข้ม เหนี่ยวนำพลังแห่งดินในธรรมชาติ
ครืน ตูม ตูม!
ผลึกสีเหลืองเข้มกึ่งโปร่งแสงหลายชั้นก่อขึ้นรอบกายผู้อาวุโสสาม กลายเป็นป้อมปราการผลึกที่หนักแน่นแข็งแกร่งในพริบตา ต้านทานการโจมตีของผู้อาวุโสจินที่ใกล้เคียงกับระดับจอมเทพเอาไว้
ทั้งสองคนเป็นตัวแทนของศึกตัดสินขั้นสุดยอดในขั้นจอมเทพของทั้งสองเผ่า เทพโบราณขั้นแปดขั้นเก้าคนอื่นๆ ถึงขั้นไม่อาจเข้าใกล้ได้
ใกล้ๆ สนามรบยังมีการต่อสู้ของครึ่งก้าวสู่จอมเทพและเทพโบราณขั้นสูงอยู่บ้าง
ในนั้น เทพโบราณหยวนเหยาบาดเจ็บหนักยังไม่ฟื้นสภาพ ทำได้เพียงแค่ร่วมมือกับเทพโบราณคนอื่นจัดการกับครึ่งก้าวสู่จอมเทพฝั่งเผ่าเปลวทองคนหนึ่ง
แต่เดิม กำลังรบระดับกลางและสูงของทั้งสองเผ่าสูสีกัน
แต่เนื่องจากจ้าวเฟิงสังหารเทพโบราณขั้นเก้า รวมถึงเทพโบราณสิบกว่าคนไป จึงส่งผลกระทบให้กับสถานการณ์การรบในระดับหนึ่ง
สนามรบของขั้นกลางและสูง ตราชั่งแห่งชัยชนะค่อยๆ เอนเอียงมาทางฝั่งเผ่าพันธุ์วิญญาณ
ภาพนี้ทำให้จอมเทพเผ่าพันธุ์วิญญาณที่อยู่ในระหว่างการต่อสู้มีใบหน้ายิ้มแย้ม
สายเลือดเผ่าพันธุ์วิญญาณ ถึงแม้กำลังรบจะไม่ได้เลิศล้ำ แต่ความต่อเนื่องในการต่อสู้กับการป้องกันด้านอื่นๆเหนือกว่าเผ่าเปลวทอง หากเป็นเช่นนี้ไปเรื่อยๆ จะเป็นผลดีต่อเผ่าพันธุ์วิญญาณมากนัก
แต่ในตอนนี้เอง สถานการณ์รบข้างล่างพลันเกิดการเปลี่ยนแปลง
“มา! ส่ง ‘อสูรหลอมทอง’ ออกมา...”
ผู้อาวุโสจินคำรามลั่น
ครืน ตูม ตูม!
คำพูดเพิ่งจบลง ฟ้าดินข้างหลังค่ายของเผ่าเปลวทองพลันสั่นไหว กลิ่นอายร้อนระอุบ้าคลั่งพวยพุ่งขึ้นสู่ฟ้า
เห็นเพียงสัตว์อสูรดึกดำบรรพ์ตัวมหึมาดุจขุนเขากระโจนมายังสนามรบ
สัตว์อสูรดึกดำบรรพ์ตัวนั้นกายใหญ่เกือบจะถึงหมื่นจั้ง ดวงตาทั้งสองราวกับอาทิตย์เจิดจ้า ขนสีทองทั่วร่างลุกไหม้ดุจเปลวเพลิง
มองจากไกลๆ แล้วประหนึ่งขุนเขาที่มีอัคคีพวยพุ่ง ทุกย่างก้าวล้วนสะท้านฟ้าดิน
“แย่แล้ว อสูรหลอมทอง!”
“นี่ก็คืออสูรหลอมทองของเผ่าเปลวทอง? ว่ากันว่าเผ่าเปลวทองจ่ายไปมหาศาลเพื่อฝึกฝนมัน เตรียมบ่มเพาะมันให้เป็นสัตว์เทพรักษาเผ่า!”
คนรุ่นเก่าแก่ของเผ่าพันธุ์วิญญาณมีสีหน้าเคร่งเครียด
ได้ยินมานานมากแล้วว่า เผ่าเปลวทองได้สัตว์อสูรโบราณแปลกประหลาดมาตัวหนึ่ง ทั้งยังใช้วิชาลับพิเศษเฉพาะฝึกฝน ให้อสูรหลอมทองตัวนี้มีวิชาอภินิหารแปลกประหลาดมากมาย
ว่ากันว่า พลังเพลิงหลอมทองบนร่างของอสูรตัวนี้เข้ากับสายเลือดเผ่าเปลวทองได้ดีเป็นอย่างยิ่ง กระทั่งว่าสามารถถ่ายทอดกำลังรบให้เผ่าเปลวทองได้มหาศาล
“สังหารสัตว์อสูรหลอมทองเร็วเข้า!”
ผู้อาวุโสสามส่งคำบัญชาไปยังทั่วทั้งสนามรบทันที
จะให้อสูรหลอมทองรวมตัวกับผู้นำระดับสูงของเผ่าเปลวทองไม่ได้เด็ดขาด มิฉะนั้นจะเพิ่มกำลังรบให้กับเผ่าเปลวทองขึ้นอย่างมาก
ฟิ้ว! ฟิ้ว! ฟิ้ว!
ทันใดนั้น เทพโบราณที่แข็งแกร่งบางคนของเผ่าพันธุ์วิญญาณ รวมถึงครึ่งก้าวสู่จอมเทพ ต่างพากันตรงไปยัง ‘อสูรหลอมทอง’
ฝั่งเผ่าเปลวทองก็ไม่น้อยหน้า มีครึ่งก้าวสู่จอมเทพหลายคนนำเทพโบราณกลุ่มหนึ่งตามมาคุมเชิง ‘อสูรหลอมทอง’
“เพิ่มกำลังคน จะต้องสังหารอสูรหลอมทองลงให้ได้”
ผู้อาวุโสสามมีสีหน้าเป็นกังวล บัญชาสนามรบของขั้นต่ำกว่าจอมเทพลงมา
ฟู่ ครืน ครืน~
กำลังรบผู้นำระดับสูงจากสองเผ่าปะทะเข้าด้วยกัน โดยมีอสูรเผ่าเปลวทองเป็นศูนย์กลาง
โฮก...
อสูรหลอมทองคำรามสนั่นฟ้า พลังเทพเพลิงทองเต็มท้องฟ้าผสานเข้ากับสายเลือดและพลังเทพของเผ่าเปลวเพลิง ก่อขึ้นเป็น ‘พายุคลั่งสีทอง’ ที่ทำลายทุกสรรพสิ่ง
ฉัวะ ฉัวะ! อ๊าก อ๊าก...
เพียงเสี้ยวขณะหนึ่ง เทพโบราณไม่ต่ำกว่าสิบคนฝั่งเผ่าพันธุ์วิญญาณดับดิ้นลงใน ‘พายุคลั่งสีทอง’
กระทั่งว่าที่เขตรอบนอก สนามรบของเทพโบราณขั้นเจ็ดและเทพแท้จริงบางแห่งได้รับผลกระทบ เทพแท้จริงในนั้นล้มตายลงถึงหลายหมื่นคน
“จะให้พวกมันทำสำเร็จไม่ได้ ทุกคนเตรียมตัวให้ดี...”
ผู้อาวุโสสามคำรามลั่น
วู้ม ฟุ่บ~
ฉับพลันนั้น ครึ่งก้าวสู่จอมเทพบางคนแถวนั้น อีกทั้งเทพโบราณขั้นแปดขั้นเก้า ต่างกระตุ้นสายเลือดเผ่าพันธุ์วิญญาณโดยมีเขาเป็นศูนย์กลาง
“กำแผงผลึกวิญญาณสวรรค์!”
ประกายแสงสายเลือดระยิบระยับหลากสี แทรกซึมเข้าไปในแสงเลือนรางทันที ก่อนก่อเป็นกำแพงวาววับหลากสีแผ่กระจายไปใกล้ๆ สนามรบ
ฉัวะ ฉัวะ ฉึก!
‘พายุคลั่งสีทอง’ ที่น่าสะพรึงกลัวกระหน่ำซัดไปยังกำแพงหลากสี แต่มันก็ไม่ขยับเขยื้อนเลยแม้แต่น้อย
บนสนามรบของจอมเทพ จอมเทพทั้งหกที่กำลังต่อสู้ต่างชำเลืองตามองเล็กน้อย
“น่าสนใจ...เคล็ดวิชาลับก้นหีบงั้นรึ?”
“สมกับที่เป็น ‘กำแพงผลึกวิญญาณสวรรค์’ สามารถใช้พลังสายเลือดผสานเข้าไปกับฟ้าดินและความว่างเปล่า ทำให้ท้องฟ้าก่อตัวเป็นผลึก แรงป้องกันที่น่ากลัวนี้ เกรงว่าจอมเทพทั่วไปก็ไม่อาจทำลายลงได้...”
“กล่าวกันว่ากำแพงผลึกวิญญาณสวรรค์สามารถผันเปลี่ยนรูปร่าง ทำการโจมตีได้อีกด้วย เกรงว่าต่ำกว่าจอมเทพลงมาไม่อาจต้านทานได้”
จอมเทพเผ่าเปลวทองยิ้มบางๆ พลางพูดโต้ตอบ
ภาพนี้ทำให้จอมเทพทั้งสามเผ่าพันธุ์วิญญาณรู้สึกไม่ชอบมาพากล
ในตอนนี้เอง
“ถึงแม้เผ่าเราเตรียมจะฝึกฝนอสูรหลอมทองให้เป็นสัตว์เทพรักษาเผ่า แต่เพื่อชัยชนะของสงครามครั้งนี้ การเสียสละใดๆ ล้วนคุ้มค่าทั้งสิ้น!”
ผู้อาวุโสจินที่อยู่ข้างล่างทอดถอนใจ
เสียสละ?
“แย่แล้ว!”
ประโยคนี้ทำให้สีหน้าของผู้อาวุโสสามเปลี่ยนไปทันที
“ถอยเร็ว!”
ทันใดนั้น เสียงของผู้อาวุโสสามดังสะท้อนก้องไปทั่วฟ้าดิน
“สายไปแล้ว!”
เสียงของผู้อาวุโสจินแฝงไอเย็นเยียบที่ส่งผลถึงแก่ชีวิต
วู้ม ครืน ครืน!
อสูรหลอมทองที่ตัวใหญ่ดุจขุนเขา ในกายพลันแผ่ระลอกพลังต้องห้ามกลุ่มหนึ่งออกไปทันใด
ผู้แข็งแกร่งที่เข้าใกล้อสูรหลอมทองพลันรู้สึกถึงอันตราย สั่นสะท้านไปทั้งตัว รีบถอยไปทันที
โฮก~
พร้อมด้วยเสียงคำรามต่ำทุ้มน่าเวทนา ร่างของอสูรหลอมทองขยายใหญ่ขึ้น ขนสีทองที่ลุกไหม้ขึ้นยิ่งสว่างโชติช่วง
เสี้ยวขณะต่อมา ร่างสีทองของอสูรหลอมทองปรากฏรอยแตกร้าวเล็กบางนับไม่ถ้วน พลังบ้าคลั่งมหาศาลปะทุพุ่งออกมาทันที
ครืน ตูม ตูม!
ราวกับดวงอาทิตย์ระเบิดออก คลื่นแสงเพลิงทองที่มีพลังทำลายล้างหอบม้วนไปทั่วสนามรบ ทุกที่ที่พาดผ่าน สรรพสิ่งต่างมอดไหม้
แม้กระทั่ง ‘กำแพงผลึกวิญญาณสวรรค์’ ยังถูกระเบิดจนแตกร้าวเป็นเสี่ยงๆ
เทพโบราณเผ่าพันธุ์วิญญาณบางคนที่อยู่ค่อนข้างใกล้กับอสูรหลอมทองสลายเป็นเถ้าธุลีไปทันที
“อ๊าก…”
เสี้ยวขณะนั้น เทพโบราณขั้นเก้าฝ่ายเผ่าพันธุ์วิญญาณสูญเสียไปมากถึงสิบกว่าคน!
กระทั่ง ‘ครึ่งก้าวสู่จอมเทพ’ เผ่าพันธุ์วิญญาณสองคนที่อยู่ใกล้มากก็ตายลงที่นั่น
เผ่าเปลวเพลิงวางแผนเอาไว้นานแล้ว ผู้แข็งแกร่งเผ่าเปลวทองที่อยู่แถวๆ นั้น ก่อนที่อสูรหลอมทองจะระเบิดตัวตายก็ใช้วิชาลับถอยหนีไปอย่างรวดเร็ว
อีกทั้งพลังเทพเปลวเพลิงทองของอสูรหลอมทองยังถูกสายเลือดเผ่าเปลวทองดูดซับไว้-ได้ ดังนั้นการระเบิดครั้งนี้จึงสร้างความบาดเจ็บให้กับเผ่าเปลวทองค่อนข้างน้อย
“เผ่าเปลวทอง...มาไม้นี้อย่างนั้นรึ!”
จ้าวเฟิงหน้าซีดขาว ชุดคลุมมิติบนร่างเกิดระลอกคลื่นสีเงินขึ้นมา แม้ห่างไกลออกมามากก็ยังสัมผัสได้ถึงเศษเสี้ยวคลื่นพลังที่แข็งแกร่ง
ยอมสละสัตว์อสูรเก่าแก่แปลกประหลาดขั้นครึ่งก้าวสู่จอมเทพตัวหนึ่ง นี่มันโหดเหี้ยมมากเกินไปแล้วกระมัง?
อีกนานหลังจากนั้น
ฟู่!
ฟ้าดินที่มีแสงทองเจิดจ้าค่อยๆ อับแสงลง
สิ่งที่อยู่ในสายตา
ฝั่งเผ่าพันธุ์วิญญาณเสียหายมหาศาล
อั้ก!
ผู้อาวุโสสามเผ่าพันธุ์วิญญาณยืนแข็งทื่ออยู่กับที่ กระอักเลือดสดๆ ออกมาทันใด
การระเบิดตัวเองของอสูรหลอมทองเมื่อครู่ทำให้เผ่าพันธุ์วิญญาณสูญเสียครึ่งก้าวสู่จอมเทพสองคน เทพโบราณขั้นเก้าที่ถูกสังหารไปสูงมากถึงสิบกว่าคน
นอกจากนี้ ยังมีครึ่งก้าวสู่จอมเทพหลายคนบาดเจ็บหนัก เทพโบราณบางคนที่ถูกคลื่นพลังกระทบก็สูญเสียกำลังรบไปชั่วขณะ
บนท้องฟ้า
“อะไรนะ!”
ผู้อาวุโสสูงสุดเผ่าพันธุ์วิญญาณสั่นสะท้านไปทั่งร่าง
“ฮ่าๆ ก่อนจะสู้รบ พวกเราแอบทำอะไรบางอย่างไว้ที่อสูรหลอมทอง พลังตอนที่ระเบิดตัวเองมากเกินกว่าจอมเทพขั้นหนึ่ง!”
“จิๆ หากไม่ใช่เพราะ ‘กำแพงผลึกวิญญาณสวรรค์’ เกรงว่าคงไม่ได้สูญเสียเพียงครึ่งก้าวสู่จอมเทพสองคน”
จอมเทพทั้งหลายฝั่งเผ่าเปลวเพลิงหัวเราะขึ้นมาอย่างอดไม่ได้
จอมเทพเผ่าพันธุ์วิญญาณทั้งสามมีสีหน้าย่ำแย่เป็นอย่างมาก ใครก็คิดไม่ถึงว่าเผ่าเปลวทองจะให้ ‘อสูรเปลวทอง’ ระเบิดตัวเองเป็นเครื่องสังเวย
“ฮ่าๆๆ...ฆ่าพวกมันให้หมด!”
ผู้อาวุโสจินเงยหน้าหัวเราะ สีหน้าฉายแววเหี้ยมโหดอยู่รางๆ
ขวับ! ฟิ้ว ฟิ้ว ฟิ้ว!
ภายใต้การบัญชาของผู้อาวุโสจิน ร่าวเงานับไม่ถ้วนฝั่งเผ่าเปลวทองพุ่งทะยานไปยังฝั่งเผ่าพันธุ์วิญญาณที่เสียหายสาหัส
“ฆ่า!”
“ศึกนี้พวกเราเผ่าเปลวทองจะต้องชนะ ไม่ต้องกังวลแล้ว!”
“ฮ่าๆ พวกเจ้าเผ่าพันธุ์วิญญาณ รับความตายไปเสียดีๆ เถอะ!”
คลื่นฝุ่นธุลีใหญ่ยักษ์สองกลุ่มปะทะเข้าด้วยกัน
ฝั่งเผ่าพันธุ์วิญญาณตกเป็นฝ่ายโดนโจมตีทันที แทบจะแพ้ติดๆ กันในนั้นรวมถึงเทพโบราณหยวนเหยาด้วยเช่นกัน
“น้องสาว เจ้าก็คือสตรีอัจฉริยะอันดับหนึ่งของเผ่าพันธุ์วิญญาณรุ่นที่แล้วใช่หรือไม่? ให้ข้าเล่นเป็นเพื่อนเจ้าหน่อยก็แล้วกัน!”
ชายวัยกลางคนที่มีเขาสีดำสวมชุดเกราะสีดำคนหนึ่ง ตรงเข้าประชิดไปยัง ‘เทพโบราณหยวนเหยา’
“ครึ่งก้าวสู่จอมเทพ!”
ใบหน้าของเทพโบราณหยวนเหยาฉายแววขมขื่น
เดิมนางก็มีบาดแผลอยู่แล้ว ยิ่งรวมกับการระเบิดของอสูรหลอมทอง บาดแผลจึงยิ่งหนักขึ้น
ต่อให้ชายเขาดำเป็นเพียงครึ่งก้าวสู่จอมเทพทั่วไปของขั้วอำนาจสี่ดาวอื่น นางก็ไม่มีพลังต้านทานได้
อีกด้านหนึ่งของสนามรบ
“ท่าทางจะปกปิดต่อไปไม่ได้แล้ว...”
เมื่อมองเห็นแต่ละภาพที่น่าเวทนาบนสนามรบ สีหน้าของจ้าวเฟิงคร่ำเคร่ง ผมสีเงินสะบัดพลิ้ว ประกายแสงมายาวาวแววลอยเอ่อขึ้นมา
…………………………………


[Go To Next Chapter]( ./277.md)