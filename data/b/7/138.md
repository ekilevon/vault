##บทที่ 1282: เทพโบราณทั้งสอง
“ตอนนี้เผ่าพันธุ์วิญญาณมีแค่จางอวี่ถงที่แพ้ไปครั้งเดียวเท่านั้น แต่เผ่าเปลวทองท้าประลองเมื่อครู่ เทพแท้จริงเทียนเชี่ยนก็พ่ายแพ้ แพ้ไปสามครั้งแล้ว!”
“ต่อไปขอแค่เทพโบราณปิงหยวนออกหน้า เอาชนะคนได้อีกคนหนึ่ง เผ่าเปลวทองก็พ่ายแพ้ถึงสี่ครั้งติด!”
ขั้วอำนาจที่เข้าชมการประลองจำนวนมากรอบเวทีประลองตกตะลึงไม่หยุด
พัฒนาการเช่นนี้คือสิ่งที่ทุกคนต่างคาดคิดไม่ถึง
ส่วนต้นตอของความแตกตื่นทั้งหมดนี้ ก็คืออัจฉริยะชั้นยอดผู้ที่ทะลวงถึงเทพที่แท้จริงขั้นหกในตำนานคนนั้น
“เจ้าเด็กนี่!”
ผู้เฒ่าหน้าแห่งเหี่ยวแห่งแดนศักดิ์สิทธิ์ชีวิตยิ้มเหนื่อยหน่าย
ระหว่างเผ่าทั้งสองจะต้องมีผู้แพ้และชนะ แต่อยากให้ผลแพ้ชนะที่ออกมาไม่แตกต่างกันมากนัก มีเพียงเช่นนี้จึงจะทำให้ทั้งสองเผ่าสมดุลกันได้
แต่การปรากฏกายของจ้าวเฟิงทำให้ตราชั่งของผลแพ้ชนะเอนเอียงไปอย่างมาก
“คิดไม่ถึงว่าเขาจะมีดวงตาวิญญาณที่แข็งแกร่งถึงเพียงนี้!”
คนในระดับสูงของเผ่าเปลวทอง แต่ละคนมีสีหน้าสงบราวน้ำนิ่ง
เดิมคิดว่าเทพแท้จริงเทียนเชี่ยนจะเอาชนะจ้าวเฟิง ทำให้อีกฝ่ายทำอะไรไม่ได้ทั้งสิ้นในการประลองเดิมพันครั้งนี้
แต่ผลกลับทำให้จ้าวเฟิงได้หน้าไปเสียหมด!
แต่ถึงจ้าวเฟิงจะเอาชนะเทพแท้จริงเทียนเชี่ยน แต่สุดท้ายแล้วชัยชนะก็ยังเป็นของเผ่าเปลวทอง
เมื่อระลึกถึงตรงนี้ สีหน้าคนระดับสูงของเผ่าเปลวทองก็ผ่อนคลายลง
“เจ้าโง่พวกนี้!”
ชายหนุ่มผิวทองหนึ่งในสมาชิกที่เข้าร่วมประลองของเผ่าเปลวทองร้องเสียงต่ำอย่างเกรี้ยวกราด
คนที่เข้าร่วมศึกคนอื่นๆ ข้างเขาโกรธเกรี้ยวอย่างยิ่ง แต่กลับไม่กล้าพูดอะไร
“รอบต่อไป ข้าเอง!”
ดวงตาชายหนุ่มผิวทองผู้นั้นฉายแววคมกริบเย็นชา
“อืม ให้เทพโบราณหลิวจิน (เปลวทอง) ลงมือแล้วกัน!”
เสียงของคนระดับสูงเผ่าเปลวทองดังขึ้นในหัวของสมาชิกที่เข้าร่วมประลอง
ศิษย์จำนวนมากของเผ่าเปลวทองตื่นตะลึงไปทันที
“คราวนี้เผ่าพันธุ์วิญญาณต้องพ่ายแพ้แน่แล้ว!”
เทพโบราณจินนู่อดหัวเราะไม่ได้
อีกฟาก ชัยชนะของจ้าวเฟิงทำให้ศิษย์ที่เข้าร่วมประลองของเผ่าพันธุ์วิญญาณมากมายเลื่อมใสเขา
“ดี จ้าวเฟิง มีเจ้าและเทพโบราณปิงหยวน เผ่าพันธุ์วิญญาณของข้าจะต้องได้ชัยชนะมาแน่!”
ผู้อาวุโสห้าของเผ่าพันธุ์วิญญาณเอ่ยด้วยความยินดี
เมื่อเทพโบราณปิงหยวนได้ยินเช่นนั้น ก็ขมวดคิ้วน้อยๆ ในใจรู้สึกไม่สงบนัก
การประลองเดิมพันของทั้งสองเผ่าเป็นเวทีของเขา แต่ในตอนนี้กลับถูกจ้าวเฟิงแย่งชิงไป
“แต่รอบต่อไปน่าจะเป็นคราวของข้าแล้ว!”
เทพโบราณปิงหยวนยากจะปกปิดความตื่นเต้นในใจ
ครั้งนี้เขาจะเลือกสมาชิกเผ่าเปลวทองที่ค่อนข้างอ่อนแอมาสองคน เอาชนะได้สองครั้งติดกัน บดบังรัศมีของจ้าวเฟิงไป!
แต่ในตอนนี้เอง เสียงของผู้อาวุโสสี่เผ่าพันธุ์วิญญาณดังขึ้น ราวกับน้ำถังหนึ่งสาดใส่เขา
“เทพโบราณปิงหยวน เจ้าอย่าเพิ่งรีบร้อน ให้วานรคลั่งลงมือก่อน!”
สีหน้าผู้อาวุโสสี่ของเผ่าพันธุ์วิญญาณเคร่งขรึม ดวงตาลึกล้ำ กวาดมองฝั่งเผ่าเปลวทองอยู่ตลอด
ตามหลักการแล้ว จ้าวเฟิงเอาชนะเทพแท้จริงเทียนเชี่ยนแห่งเผ่าเปลวทอง เผ่าเปลวทองน่าจะโกรธเกรี้ยวจนไม่รู้ว่าจะทำอะไรดี แต่ฝ่ายตรงข้ามกลับสงบลงอย่างรวดเร็ว แต่ละคนราวกับว่ามีแผนไว้ในใจแล้ว
เพื่อป้องกันเหตุไม่คาดฝันที่อาจเกิดขึ้น ผู้อาวุโสสี่ของเผ่าพันธุ์วิญญาณจึงตัดสินใจจัดลำดับให้เทพโบราณปิงหยวนไปอยู่ท้ายๆ
“เช่นนั้นข้าเอง!”
วานรคลั่งยกมุมปากเป็นรอยยิ้ม ก่อนจะร่อนลงบนเวทีประลอง
ถึงแม้เขาจะไม่ใช่สายเลือดเผ่าพันธุ์วิญญาณ แต่พลังกลับแข็งแกร่งอย่างยิ่ง
“เจ้าขึ้นมาเล่นกับข้า!”
แววตาวานรคลั่งหยุดลงที่ร่างของสตรีทรงเสน่ห์ของเผ่าเปลวทอง
“ไม่!”
สตรีนางนั้นตอบตัดบททันที
พลานุภาพของวานรคลั่ง นางเองก็พอจะคาดคะเนได้ ด้วยสภาวะของนางในตอนนี้ไม่ใช่คู่ต่อสู้ของวานรคลั่งแน่
คำท้าสู้ถูกปฏิเสธ วานรคลั่งทำได้เพียงท้าอีกคนหนึ่ง
“คนข้างกายเจ้าผู้นั้น กล้าขึ้นมาประลองฝีมือกับข้าหรือไม่?”
แววตาวานรคลั่งตื่นเต้น จดจ้องไปที่ชายผิวทองข้างกายสตรีนางนั้น
จากความรู้สึกของเขา พลังของชายผิวทองผู้นั้นน่าจะแข็งแกร่งมาก สามารถเป็นคู่ต่อสู้ของเขาได้
อีกทั้งสีหน้าของอีกฝ่ายเคร่งขรึม แววตาเย็นชา ตำแหน่งที่ยืนค่อนไปทางด้านหน้า สะดุดตาอยู่บ้าง
“เทพโบราณหลิวจิน ตอนนี้เจ้ามาประลองได้แล้ว!”
เทพโบราณจินนู่เอ่ยเสียงต่ำด้วยรอยยิ้ม
“ได้!”
แววตาเทพโบราณหลิวจินฉายแววตื่นเต้น ก่อนจะโผทะยานขึ้นเวทีประลองไป
“ในวันนี้เจ้าจงกลายเป็นทางผ่านให้ข้าวานรคลั่งแล้วกัน!”
วานรคลั่งรีบร้อนอยากจะลองของเต็มแก่ ท่าทางกระปรี้กระเปร่ายิ่งนัก
“งั้นรึ?”
เทพโบราณหลิวจินแค่นเสียงเย็น กลิ่นอายรากฐานเทพในร่างพลันกระจายออกมา
โครม!
พลานุภาพรุนแรงกลุ่มนั้นมีกลิ่นอายสูงส่งเฉพาะตัว เป็นถึงเทพโบราณอย่างไม่ต้องสงสัย!
“นี่มัน…เทพโบราณ?”
วานรคลั่งตื่นตะลึงอย่างยิ่ง ร่างกายสั่นสะท้านเล็กน้อย
“นี่มันเรื่องอะไรกัน? คนหนุ่มผู้นั้นคือใครกันแน่?”
“เผ่าเปลวทองมียอดฝีมือเทพโบราณอาวุโสอีกผู้หนึ่งด้วย!”
คนที่เข้าร่วมประลองรอบเวทีตื่นตะลึงจนพูดอะไรไม่ออก
เทพโบราณผู้หนึ่งมีผลกระทบอย่างรุนแรงต่อสถานการณ์การต่อสู้มาก
แต่เดิมเผ่าพันธุ์วิญญาณเป็นฝ่ายได้เปรียบ แต่ตอนนี้ดูไปแล้วโอกาสที่เผ่าเปลวทองจะชนะมีมากกว่า
“ยังมีเทพโบราณผู้หนึ่งด้วย!”
นอกจากผู้อาวุโสสี่แล้ว คนระดับสูงในเผ่าพันธุ์วิญญาณต่างพากันลุกยืนขึ้น ความโหดเหี้ยมเข้ามาแทนที่รอยยิ้มบนใบหน้า
“ที่แท้แล้วเผ่าเปลวทองยังซุกซ่อนยอดฝีมือเทพโบราณเอาไว้อีกคนหนึ่งด้วย!”
ตอนแรกคนที่เสนอความคิดเรื่องประลองเดิมพันก็เป็นเผ่าเปลวทอง
เผ่าพันธุ์วิญญาณเคยสงสัยมาก่อน แต่ในตอนนั้นการเสนอความคิดนี้ส่งผลเอื้อต่อเผ่าพันธุ์วิญญาณอย่างเห็นได้ชัด พวกเขาไม่ตอบรับก็จะปอดแหกจนเกินไป
แต่สิ่งที่พวกเขาคาดคิดไม่ถึงก็คือ เผ่าเปลวทองยังจะซุกซ่อนเทพโบราณผู้หนึ่งเอาไว้
“ผู้อาวุโสโปรดวางใจ เทพโบราณเผ่าเปลวทองผู้นี้คงจะทะลวงขั้นเทพมาได้ไม่นานนัก ข้าสามารถรับมือได้!”
เทพโบราณปิงหยวนเอ่ยเสียงต่ำ
ขอแค่ลำดับในการสู้ถูกต้อง เทพโบราณปิงหยวนยังอาจพอรับมือกับผู้แข็งแกร่งขั้นเทพโบราณอีกสองคนได้
“ใช่แล้ว ให้จ้าวเฟิงจัดการเทพโบราณผู้นี้ก่อน จากนั้นจึงค่อยบีบให้เทพโบราณปิงหยวนออกมาสู้ แล้วค่อยจัดการเขา!”
ผู้เข้าร่วมสู้ของเผ่าพันธุ์วิญญาณจำนวนมากฝากความหวังทั้งหมดไว้ที่เทพโบราณปิงหยวน
พลังของจ้าวเฟิงแข็งแกร่งที่สุดในบรรดาคนที่ขั้นพลังที่ต่ำกว่าเทพโบราณลงไป สามารถสร้างอาการบาดเจ็บให้เทพโบราณของเผ่าเปลวทองที่เพิ่งทะลวงขั้นได้
จากนั้นเมื่อเทพโบราณปิงหยวนจัดการอีกฝ่ายได้ เผ่าพันธุ์วิญญาณก็ยังคงสามารถรักษาความได้เปรียบไว้
ตอนนี้เอง เทพโบราณปิงหยวนกลายเป็นความหวังเพียงหนึ่งเดียวของเผ่าพันธุ์วิญญาณ
โครม!
จ้าวเฟิงกระตุ้นดวงตาซ้ายเล็กน้อย จ้องไปที่เทพโบราณหลิวจิน
“รากฐานเทพในร่างเขามีตราประทับลึกลับสายหนึ่ง!”
จ้าวเฟิงรีบตรวจสอบสถานการณ์ส่วนหนึ่ง
ดูไปแล้วเป็นวิชาที่ผู้อาวุโสระดับสูงของเผ่าเปลวทองสำแดงด้วยตนเอง ปกปิดพลังฝึกตนที่แท้จริงของเทพโบราณหลิวจินเอาไว้ แม้แต่ผู้แข็งแกร่งขั้นเทพโบราณฝั่งเผ่าพันธุ์วิญญาณยังมองไม่ออก
หนำซ้ำในร่างของเทพโบราณหลิวจินบนเวทียังมีตราประทับส่วนหนึ่งอยู่…
“วานรคลั่ง รีบจัดการเขาเร็ว!”
เทพโบราณปิงหยวนส่งกระแสจิตบอกในทันที
“ตกลง!”
สีหน้าวานรคลั่งโกรธเกรี้ยว กระตุ้นสายเลือดทันที เตรียมจะทุ่มพลังทั้งหมดทะยานเข้าไป
โครม!
ขนาดร่างกายวานรคลั่งเพิ่มขึ้นเกือบสิบเท่า เขากลายร่างเป็นวานรยักษ์สีดำตัวหนึ่ง ขนทุกเส้นบนร่างประหนึ่งเข็มเหล็กสีดำ ดูไปแล้วโหดร้ายเกินปกติอย่างยิ่ง
พรึ่บ!
ในมือเขาปรากฏค้อนยักษ์สีเหลืองเข้ม พลานุภาพที่ปลดปล่อยออกมาไปถึงขีดจำกัดของอาวุธเทพระดับกลาง
“ค้อนปีศาจวายุ!”
วานรคลั่งไม่ลังเล ปลดปล่อยเคล็ดวิชาที่แข็งแกร่งออกมา
มือสองข้างของเขาโบกค้อนยักษ์อย่างบ้าคลั่ง ประหนึ่งเป็นภูติผีจำแลงกายมา พายุขมุกขมัวหลายสายพัดโหมบนเวทีประลอง ก่อนตรงดิ่งไปหาเทพโบราณหลิวจิน
ตูม!
มุมปากเทพโบราณหลิวจินยกยิ้มเย็นชา ร่างของเขาเรืองรองด้วยแสงสีทองกลุ่มหนึ่ง เทพโบราณหลิวจินรับการโจมตีของวานรคลั่งไว้อย่างจัง
ตูม!
เทพโบราณหลิวจินปล่อยหมัดออกมา หมัดเพลิงสีทองสายหนึ่งดุจมังกรพิโรธทำลายทุกสิ่งจนแหลกละเอียดไป
“ฮ่าๆ พลังเจ้ามีเพียงเท่านี้หรอกหรือ!”
หมัดสองข้างของเทพโบราณหลิวจินร่ายระบำ ทำลายการโจมตีของวานรคลั่งไปจนหมดสิ้น
ตูม บึ้ม!
วานรคลั่งตะโกนเสียงดัง ขนราวเข็มเหล็กทั่วร่างปะทะเข้าหาเทพโบราณหลิวจิน
สายเลือดของวานรคลั่งก็เป็นประเภทที่ต้องสู้ในระยะประชิด แต่ตอนนี้เขาต้องพึ่งพาอาวุธเทพ จึงยังไม่ใช่คู่ต่อสู้ของเทพโบราณหลิวจิน
“พลังของเทพโบราณผู้นี้ไม่ธรรมดาเลย!”
ศิษย์จำนวนมากฝั่งเผ่าพันธุ์วิญญาณหวาดกลัวอย่างยิ่ง
“เทพโบราณที่มีพลังเช่นเขา ข้าเคยเอาชนะมาเท่าไหร่ต่อเท่าไหร่แล้ว ขอแค่ไม่รับมือกับเทพโบราณของเผ่าเปลวทองสองคนติดต่อกัน ข้าน่าจะรับมือพวกเขาได้เป็นร้อยคน!”
เทพโบราณปิงหยวนเอ่ยเสียต่ำ
ตอนนี้เขากลายเป็นความหวังเดียวของเผ่าพันธุ์วิญญาณ มีเพียงเขาเท่านั้นที่พลิกสถานการณ์ได้
ถ้าหากได้ชัยชนะสุดท้ายมา บางทีเขาอาจจะยื่นเงื่อนไขอื่นต่อเผ่าพันธุ์วิญญาณได้
“คิดไม่ถึงเลยว่าเผ่าเปลวทองจะชั่วร้ายเช่นนี้ จงใจซุกซ่อนปิดบังพลังฝึกตนของเทพโบราณ อีกทั้งเทพโบราณผู้นี้ไม่ได้เหมือนเพิ่งทะลวงขั้นมาแม้แต่น้อย…”
สีหน้าคนระดับสูงของเผ่าพันธุ์วิญญาณมัวหมอง
พวกเขาเอาแต่สำรวจการต่อสู้ระหว่างวานรคลั่งและเทพโบราณหลิวจิน ด้วยสายตาของพวกเขาในตอนนี้ย่อมมองออกว่าพลังเทพของเทพโบราณหลิวจินมั่นคงอย่างยิ่ง เหมือนยังไม่ได้ใช้พลังทั้งหมดด้วยซ้ำไป อาจจะพยายามหลีกเลี่ยงการบาดเจ็บ ค่อยๆ ทรมานวานรคลั่งจนตาย
ดูไปแล้วเผ่าเปลวทองไม่ใช่พวกโง่ ต่อให้มีเทพโบราณสองคนก็ยังคงระมัดระวังอย่างยิ่ง
“บัดซบ!”
วานรคลั่งโกรธเกรี้ยวเกินจะเปรียบ สู้มาจนถึงตอนนี้ เขาโดนข่มโดยตลอด แทบจะทำอะไรเทพโบราณหลิวจินไม่ได้ นี่ทำให้เขาเกรี้ยวกราดอย่างยิ่ง
“มารทมิฬโจมตี!”
วานรคลั่งตวาดเสียงดัง ก่อนจะใช้วิชาที่เก็บงำเอาไว้
โครม!
สายเลือดในร่างเขาเผาผลาญ ก่อเป็นเพลิงสีดำขึ้นรายล้อมรอบตัว จนกลายเป็นเงามายาของวานรขนาดยักษ์ขึ้น
ในวินาทีนี้ พลานุภาพของวานรคลั่งก็ปะทุออกอย่างรุนแรง ร่างเขากลายเป็นระเบิดพุ่งทะยานออกไป ค้อนยักษ์ในมือล้อมรอบด้วยแสงสีดำ ตรงดิ่งไปโจมตีเทพโบราณหลิวจิน
โครม ตูม…
บนเวทีประลองเกิดเสียงระเบิดดังสนั่นขึ้นเป็นระลอก
วานรคลั่งละม้ายเสียสติไปแล้ว เขาโบกค้อนยักษ์ในมือและพุ่งโจมตีอย่างบ้าคลั่ง แสงสีดำปกคลุมร่างเทพแท้จริงหลิวจินเอาไว้ภายใน
“พลังเพียงแค่นี้เองรึ คนของเผ่าพันธุ์วิญญาณอ่อนด้อยเหลือเกิน!”
ใจกลางพลังเทพสีดำกลุ่มนั้นมีเสียงหัวเราะเยาะเย้ยของเทพโบราณหลิวจินแว่วออกมา
ในวินาทีต่อมา เพลิงสีทองก็ทำลายแสงสีดำทีละน้อย
เปรี๊ยะ!
เทพโบราณหลิวจินกลายร่างเป็นยอดเขาธาตุทอง ตรงไปยังส่วนศีรษะของวานรคลั่ง
“แพ้ไปซะ!”
ในมือเทพโบราณหลิวจินปรากฏแสงสีทองเกาะกลุ่มกันขึ้น พลังเพลิงที่น่ากลัวถูกปลดปล่อยออกมา
ตุบ!
ทั่วร่างวานรคลั่งโดนโจมตีอย่างรุนแรงและสาหัส เขากลิ้งหลุนๆ ไปด้านหลัง จนสุดท้ายนอนแผ่อยู่ที่ริมขอบเวที ร่างอาบไปด้วยเลือด
“วานรคลั่งแพ้แล้ว!”
จางอวี่ถงเอ่ยเสียงต่ำ
“ทำไมเทพโบราณหลิวจินผู้นี้จึงเหมือนไม่ได้รับบาดเจ็บอะไรหนักหนา!”
เทพโบราณปิงหยวนขมวดคิ้วเล็กน้อย จ้องเทพโบราณหลิวจินเขม็ง
ตามหลักการแล้ว วานรคลั่งไปแตะขั้นหกสุดยอด เขาโจมตีอย่างไม่สนใจสิ่งใด อย่างน้อยๆ ก็น่าจะทำร้ายเทพโบราณหลิวจินได้บ้าง
“จ้าวเฟิง เดี๋ยวเจ้าลงมือ ใช้พลังทั้งหมดโจมตี ต้องทำเช่นนี้ข้าจะได้เก็บงำพลังเอาไว้เพื่อเอาชนะเขา!”
เทพโบราณปิงหยวนรีบบอกจ้าวเฟิง
จ้าวเฟิงจะไม่มีโอกาสได้แสดงพลังมากนัก จำเป็นต้องเสียสละตัวเองเพื่อช่วยเทพโบราณปิงหยวน
แต่ในตอนนั้นเอง เทพโบราณหลิวจินบนเวทีประลองก็เอ่ยด้วยน้ำเสียงเย็นชา “เทพโบราณปิงหยวนขึ้นมาสู้กับข้าเถอะ!”
หลังจากเทพโบราณหลิวจินเอาชนะวานรคลั่งได้แล้ว คิดไม่ถึงว่าจะไม่พัก แต่กลับท้าประลองต่อในทันที
คู่ต่อสู้ก็คือเทพโบราณปิงหยวนผู้แข็งแกร่งที่สุดของเผ่าพันธุ์วิญญาณ!
........................................


[Go To Next Chapter]( ./139.md)