##บทที่ 1158: โจมตีจนล่าถอย
“ผู้อาวุโสจ้าว?”
คนเผ่าพันธุ์แพะเพลิงทองทั้งหมดชะงักไป คิดไม่ถึงว่าเป้าหมายในการมาเยือนครั้งนี้ของเผ่าสุริยันชาดจะเป็นเพราะจ้าวเฟิง
“จ้าวเฟิง!”
เทพแท้จริงเทียนหั่วขมวดคิ้วน้อยๆ
ในช่วงระยะนี้ จ้าวเฟิงก็เคยไปตำหนักแลกเปลี่ยนค้าขายมาก่อน หากเป็นเช่นนี้ จ้าวเฟิงจะต้องเคยยั่วโทสะคนของเผ่าสุริยันชาดตอนอยู่ที่นั่นแน่
ถ้าหากเปลี่ยนเป็นอดีตที่ผ่านมา เมื่อถูกบีบคั้นจากเผ่าสุริยันชาด เทพแท้จริงเทียนหั่วอาจจะยอมมอบตัวจ้าวเฟิงให้ก็ได้
อย่างไรเสีย เผ่าสุริยันชาดก็เป็นขั้วอำนาจสี่ดาวที่แข็งแกร่งในเกาะเทียนอวี่ ส่วนแพะเพลิงทองเป็นเพียงแค่ขั้วอำนาจสี่ดาวชั้นล่าง ยิ่งมีปัญหากระทบกระทั่งกัน ฝ่ายเสียเปรียบย่อมต้องเป็นพวกเขาอยู่แล้ว
แต่ในวันนี้ จ้าวเฟิงเพิ่งตอบตกลงเทพแท้จริงเทียนหั่วเพื่อเข้าร่วมการประลองแย่งชิงตำหนักแลกเปลี่ยนค้าขาย
ในทันทีที่ส่งมอบตัวจ้าวเฟิงออกไป ก็จะเท่ากับว่าเผ่าพันธุ์แพะเพลิงทองสูญเสียโอกาสได้ลืมตาอ้าปากไป เกรงว่าจะต้องเป็นขั้วอำนาจชั้นล่างในเกาะเทียนอวี่ไปตลอดกาล
“ผู้อาวุโสสูงสุด ไม่รู้ว่าจ้าวเฟิงผู้นี้ไปก่อเรื่องเลวร้ายอะไรเอาไว้ มอบตัวเขาไปเถอะ มีเพียงทำเช่นนี้ถึงจะสามารถหลีกเลี่ยงความวินาศของเผ่าเราได้!”
ความเย็นชาพาดผ่านในแววตาผู้อาวุโสที่สองซือซูหาน รีบเอ่ยกับผู้อาวุโสสูงสุดทันที
“ผู้อาวุโสสูงสุด ขอให้คิดถึงเผ่าพันธุ์แพะเพลิงทองเป็นสำคัญ!”
ผู้อาวุโสที่สามรีบเสริม
“หึ รีบส่งตัวเขาออกมาได้แล้ว!”
บนฟ้าสีแดงฉานที่ไกลลิบ ชายวัยกลางคนผู้หนึ่งข้างกายเทพแท้จริงหยางเหยียนแค่นเสียงเย็นอย่างอดไม่ไหว
คนผู้นี้ก็คือเทพแท้จริงจวี้หั่ว (เพลิงมหาศาล) แห่งเผ่าสุริยันชาดที่เพิ่งเลื่อนระดับขั้นเมื่อหลายพันปีก่อน การปรากฏกายขึ้นของเขาทำให้เผ่าสุริยันชาดเปลี่ยนจากขั้วอำนาจสี่ดาวชั้นล่างเป็นชั้นกลาง
“จ้าวเฟิงเป็นแขกของข้า ถ้าหากส่งมอบตัวเขาไปในตอนนี้ ภายหน้าคนอื่นในเกาะเทียนอวี่จะมองข้าอย่างไร!”
เทพแท้จริงเทียนหั่วสาดซัดแสงเย็นยะเยียบออกไปสายหนึ่ง พลานุภาพเพิ่มขึ้นไปอีกขั้นหนึ่ง
“หืม?”
คนระดับสูงของเผ่าสุริยันชาดที่เฝ้ามองเผ่าพันธุ์แพะเพลิงทองอยู่กลางอากาศเผยสีหน้าแปลกใจ
เห็นได้ชัดเจน ใครก็คาดคิดไม่ถึงว่าเทพแท้จริงเทียนหั่วจะกล้าปฏิเสธ!
“ผู้อาวุโส จ้าวเฟิงเป็นแค่คนนอก เหตุใดท่านจึงเห็นแก่เขาจนไม่ไยดีในสวัสดิภาพของเผ่าพันธุ์แพะเพลิงทองเลยเล่า…”
สีหน้าผู้อาวุโสที่สองซือซูหานตกตะลึง แววตาตื่นตระหนกอย่างยิ่ง รีบเอ่ยโน้มน้าวทันที
“หุบปาก!”
เทพแท้จริงเทียนหั่วตะโกนกร้าว ขัดคำพูดของซือซูหาน
การตัดสินใจเช่นนี้ เทพแท้จริงเทียนหั่วย่อมครุ่นคิดมาแล้วอย่างละเอียด
ขอแค่จ้าวเฟิงมีพลังที่สามารถต้านทานเทพแท้จริงขั้นที่หนึ่ง ก็จะผ่านพ้นอันตรายคราวนี้ไปได้ จากนั้นค่อยยึดครองตำหนักแลกเปลี่ยนค้าขาย เผ่าพันธุ์แพะเพลิงทองก็จะลืมตาอ้าปากได้อย่างรวดเร็ว
และส่วนสำคัญที่ชี้ว่าจะรักษาตำหนักแลกเปลี่ยนค้าขายไว้ได้หรือไม่ก็คือจ้าวเฟิง
เทพแท้จริงเทียนหั่ววางเดิมพันทุกอย่างไว้กับจ้าวเฟิง เดิมพันว่าเผ่าพันธุ์แพะเพลิงทองจะผงาดขึ้นได้หรือไม่ หากวางเดิมพันผิดก็จะไม่มีทางรุ่งเรืองได้อีก
“ได้ คนแพะเพลิงทองสังหารเฉินอวี๋ไห่ผู้เป็นผู้อาวุโสที่สองในเผ่าข้า ในวันนี้จะให้พวกเจ้าได้เห็นโทสะของเผ่าสุริยันชาด!”
เพลิงสีแดงลุกทั่วร่างเทพแท้จริงหยางเหยียน สาดซัดอานุภาพร้อนแรงไร้ขอบเขตออกมา
“พวกเจ้าตามหาข้างั้นรึ?”
และในเวลาเดียวกัน เสียงสูงเสียงหนึ่งดังขึ้นในวินาทีที่การต่อสู้จะเริ่มขึ้น
วูบ!
แสงอัสนีสีเหลืองเข้มสายหนึ่งวาบผ่านมาข้างกายเทพแท้จริงเทียนหั่ว บนบ่าของชายผู้นี้มีแมวขโมยสีเทาเงินตัวหนึ่ง
“จ้าวเฟิง!”
เทพแท้จริงหยางเหยียนมองไปทางจ้าวเฟิงด้วยใบหน้าโกรธเกรี้ยว
ในตำหนักแลกเปลี่ยนค้าขายรับรู้ข้อมูลข่าวสารกันอย่างรวดเร็ว จะสืบหาเอกลักษณ์ของจ้าวเฟิงก็ง่ายดายอย่างยิ่ง
ผู้อาวุโสที่สอง ผู้อาวุโสที่สาม และคนในเผ่าพันธุ์แพะเพลิงทองส่วนหนึ่งมีสีหน้าโกรธเกรี้ยวเช่นกัน
เผ่าพันธุ์แพะเพลิงทองต้องเผชิญกับภัยอันตรายถึงเพียงนี้ล้วนเป็นเพราะจ้าวเฟิง เพียงแต่ตอนนี้ผู้อาวุโสสูงสุดไม่ยินยอมส่งมอบตัวจ้าวเฟิงไป พวกเขาก็ไม่กล้าพูดอะไรมากนัก
“จ้าวเฟิง เผ่าสุริยันชาดมีเทพแท้จริงขั้นที่หนึ่งสองคน!”
เมื่อเทพแท้จริงเทียนหั่วเห็นจ้าวเฟิงมาแล้ว จึงเอ่ยขึ้นทันที
ความหมายของเขาชัดเจนอย่างยิ่ง ขอแค่จ้าวเฟิงยื้อเทพแท้จริงได้คนหนึ่ง ก็นับว่าได้ชัยในครั้งนี้
อย่างไรเสีย เทพแท้จริงหยางเหยียนก็พาคนมาแค่ส่วนหนึ่ง ส่วนที่นี่เป็นที่ตั้งของเผ่าพันธุ์แพะเพลิงทอง จำนวนกำลังพลของพวกเขาย่อมได้เปรียบกว่า
“ก็แค่เทพแท้จริงขั้นที่หนึ่งสองคน มีอะไรต้องกังวล!”
จ้าวเฟิงมีสีหน้าสงบนิ่ง แววตากวาดมองทั่วร่างเผ่าสุริยันชาด ก่อนระบายยิ้มน้อยๆ
ทันใดนั้น ผู้แข็งแกร่งทั้งหมดในเผ่าพันธุ์ทั้งสองใจเต้นระส่ำ
‘เทพแท้จริงขั้นที่หนึ่งสองคน มีอะไรให้ต้องกังวล’ ถ้าหากประโยคนี้มาจากปากของเทพแท้จริงขั้นสองหรือแข็งแกร่งกว่านั้นก็คงจะไม่มีอะไร แต่ประโยคนี้เป็นของมนุษย์ในขอบเขตเทวาเร้นลับชั้นสูงคนหนึ่ง
คนจำนวนมากในเผ่าพันธุ์แพะเพลิงทองอยากจะหัวเราะแต่กลับหัวเราะไม่ออก เพราะพวกเขากำลังเผชิญหน้ากับอันตรายใหญ่หลวง
สีหน้าเทพแท้จริงเทียนหั่วและยอดผู้อาวุโสแข็งค้าง ฝืนยิ้มออกมาเล็กน้อย แน่นอนว่าพวกเขาหวังให้จ้าวเฟิงไม่หวาดกลัวเทพแท้จริงขั้นหนึ่งทั้งสอง เพียงแต่นี่จะเป็นไปได้หรือ?
ส่วนคนระดับสูงของเผ่าสุริยันชาด สีหน้าเปลี่ยนเป็นบึ้งตึง
ตามรายงานข่าวเรื่องจ้าวเฟิงสังหารเฉินอวี๋ไห่ในตอนนั้น เฉินอวี๋ไห่ผู้เป็นครึ่งเทพอยู่ในเงื้อมมือเขายังไม่มีแรงจะขัดขืน นั่นแสดงให้เห็นว่าจ้าวเฟิงมีพลังแข็งแกร่งและมีศักยภาพอย่างแท้จริง
‘หรือว่าเขาเก็บงำขอบเขตพลังฝึกตนเอาไว้?’
เทพแท้จริงหยางเหยียนคาดเดาในใจ
เจ้ามนุษย์ขอบเขตเทวาเร้นลับชั้นสูงผู้นี้ เมื่อเผชิญหน้ากับอันตรายขนาดนี้กลับยังมีท่าทีสงบสุขุม ไม่ร้อนรน ทำให้เทพแท้จริงหยางเหยียนคาดเดาอะไรไม่ค่อยออก
ถึงอย่างไรเขาเองก็เป็นเทพแท้จริงที่มีชีวิตอยู่มาหลายหมื่นปี ไม่ใช่วัยหนุ่มที่คึกคะนองอีกแล้ว
“จ้าวเฟิง ดูสถานการณ์แล้วไปกับพวกเราแต่โดยดีเสีย!”
ในตอนนี้ เทพแท้จริงจวี้หั่วตะเบ็งเสียง
“เช่นนั้นก็ต้องดูว่าเจ้าจะมีความสามารถหรือไม่!”
จ้าวเฟิงเผยแววชั่วร้าย
เมี้ยว เมี้ยว!
เจ้าแมวขโมยน้อยบนบ่าจ้าวเฟิงแลบลิ้นปลิ้นตาใส่เทพแท้จริงจวี้หั่ว แสดงออกถึงการดูหมิ่น
“เจ้า…ได้ วันนี้ข้าจะต้องสังหารเจ้าด้วยมือของตัวเองให้ได้!”
ทั่วร่างของเทพแท้จริงจวี้หั่วพลันระเบิดเพลิงออกเป็นระยะหนึ่งจั้ง ทุกแห่งที่ผ่านไป ในรัศมีพันลี้จะมีไฟลุกโชนเป็นสีแดงอ่อนจาง
“ข้าก็อยากจะเห็นความสามารถของเทพแท้จริงขั้นที่หนึ่งสักหน่อย!”
ทั่วร่างจ้าวเฟิงเปล่งแสงลวดลายสีทองขาว ร่างกายขยายใหญ่หลายส่วน เป็นประหนึ่งขุนเขาอัสนีธาตุทองอันหนักอึ้ง ตรงดิ่งไปปะทะอีกฝ่ายทันที
คนอื่นๆ ในเผ่าทั้งสองไม่ขยับเขยื้อนแม้แต่น้อย
ผู้อาวุโสที่สองและผู้อาวุโสที่สามกำลังครุ่นคิด ถ้าหากจ้าวเฟิงถูกเทพแท้จริงจวี้หั่วกำจัดไปได้ เรื่องนี้ก็จะจบลง
ส่วนเทพแท้จริงเทียนหั่วและยอดผู้อาวุโสกลับคิดจะอาศัยโอกาสนี้หยั่งเชิงพลังที่แท้จริงของจ้าวเฟิง
“เจ้าเด็กนี่ ถึงกับกล้าประมือกับเทพแท้จริงจวี้หั่วเชี่ยวรึ!”
ทางฟากของเผ่าสุริยันชาด สีหน้าเทพแท้จริงหยางเหยียนอึ้งไป
เป็นแค่เทวาเร้นลับชั้นสูงเท่านั้น แต่กลับกล้าลงมือทำร้ายเทพแท้จริงขั้นหนึ่ง นี่มันช่างไม่สมเหตุสมผล
“ระเบิดเพลิง!”
“หมัดอัสนีศักดิ์สิทธิ์!”
อัสนีที่ระเบิดออกกลุ่มหนึ่งและเพลิงสีแดงแสบตาปะทะเข้าหากันทันที
โครม บึ้ม!
ฟ้าดินเกิดเสียงดังสนั่นโครมครามขึ้น ไฟ ดิน และสายฟ้าที่น่าหวาดกลัวม้วนตัวออกไปสี่ทิศทาง
เทพแท้จริงเทียนหั่วรีบโคจรพลังเทพ ขัดขวางระลอกพลังที่เหลือส่วนหนึ่งไว้ หลีกเลี่ยงไม่ให้กระทบไปถึงเผ่าพันธุ์แพะเพลิงทอง
ฟิ้ว!
เงาแสงสองกลุ่มพุ่งออกมาจากใจกลางของระเบิด
“กายเทพ!”
สีหน้าเทพแท้จริงจวี้หั่วตะลึงค้าง
อยู่แค่ขอบเขตเทวาเร้นลับชั้นสูง แต่กลับครอบครองกายเทพของเทพแท้จริงขั้นที่หนึ่ง
หนำซ้ำจ้าวเฟิงยังฝึกฝนวิชาฝึกร่างกายที่สูงส่งยิ่ง พลังป้องกันแข็งแกร่งนัก หนำซ้ำร่างกายและการโจมตียังแฝงไปด้วยพลังอัสนีเทวะทำลายล้าง ถึงจะเป็นเขาที่อยู่ในฐานะเทพแท้จริงขั้นหนึ่งก็ยังรับไม่ไหว
บริเวณทรวงอกของจ้าวเฟิงเจ็บแสบปวดร้อน ด้านบนนั้นมีเพลิงแดงฉานเผาไหม้อยู่ อีกทั้งยังมุดเข้าไปในร่างของเขาเรื่อยๆ
“เหอะ ลักษณะพิเศษของสายเลือดเผ่าสุริยันชาดของข้าคือสามารถใช้ไฟพิษ แทรกซึมเข้าไปในร่างศัตรู!”
เทพแท้จริงจวี้หั่วยิ้มอย่างชั่วร้าย จากการประมือเมื่อครู่ เขาสัมผัสได้ว่าจ้าวเฟิงไม่มีสายเลือดบรรพกาล
ในดินแดนเทพรกร้าง สายเลือดบรรพกาลคือสัญลักษณ์อย่างหนึ่ง ถ้าหากร่างกายมีสายเลือดที่น่าสะพรึงกลัว ก็อาจจะถูกผู้แข็งแกร่งในขั้วอำนาจสี่ดาวระดับสุดยอดหรือกระทั่งห้าดาวนำตัวไป
ยามนี้ บนร่างจ้าวเฟิงปลดปล่อยแสงสว่างสีแดงออกมาในฉับพลัน
ฟู่~
ทั่วร่างของจ้าวเฟิงอยู่ท่ามกลางเพลิงเจิดจ้าราวแสงอาทิตย์ ดูไปแล้วเป็นสีแดงสด กลิ่นอายสายเลือดกลุ่มนั้นบ้าคลั่งทรงอำนาจ กลืนกินไฟพิษกลุ่มนั้นลงไปทันใด
เพลิงมารโลหิตโบราณของจ้าวเฟิง หลังจากที่เพิ่มความแข็งแกร่งจากทรัพยากรล้ำค่าและเลือดบรรพกาลจำนวนมหาศาลจึงเกิดการเปลี่ยนแปลง ไม่ด้อยไปกว่าสายเลือดเพลิงมารโลหิตลำดับที่แปดพันกว่าในรายชื่อหมื่นเผ่าพันธุ์โบราณเลย
“อะไรกัน?”
เทพแท้จริงจวี้หั่วตื่นตะลึงทันที
เมื่อครู่เขาสัมผัสถึงสายเลือดบรรพกาลในร่างจ้าวเฟิงไม่ได้ แต่ยามนี้ จู่ๆ จ้าวเฟิงก็ปลดปล่อยสายเลือดที่แกร่งกล้าออกมา มันไม่เหมือนสายเลือดบรรพกาล ทว่าแกร่งยิ่งนัก กระทั่งอาจอยู่เหนือสายเลือดสุริยันชาดเลยด้วยซ้ำ
“กายเทพ สายเลือดที่พิเศษ กำลังรบของคนผู้นี้น่ากลัวไม่ต่างจากเทพแท้จริงจวี้หั่วแม้แต่น้อย!”
เทพแท้จริงหยางเหยียนได้ข้อสรุปจากการเปลี่ยนแปลงในหลายช่วงลมหายใจที่ผ่านมานี้
พูดได้ว่า ในเวลานี้เผ่าพันธุ์แพะเพลิงทองมีผู้แข็งแกร่งที่มีพลังเทพแท้จริงขั้นหนึ่งสองคน สถานการณ์เช่นนี้ หากดึงดันเปิดฉากรบ สุดท้ายจะสูญเสียกันทั้งสองฝ่าย
“คิดไม่ถึงเลยว่าจ้าวเฟิงจะเก็บงำพลังสายเลือดเอาไว้!”
เทพแท้จริงเทียนหั่วตื่นตะลึง
ในดินแดนเทพรกร้าง ไม่ใช่ว่าผู้แข็งแกร่งทุกคนจะมีสายเลือดบรรพกาล และยังมีผู้แข็งแกร่งบางส่วนที่ไม่มีสายเลือดเช่นนี้ แต่อาศัยความพยายามของตนฝึกฝนไปจนถึงขอบเขตพลังสูงสุด
หนึ่งหมื่นปีก่อนก็มีคนผู้หนึ่งที่เป็นเช่นนี้ เขาไม่มีสายเลือดบรรพกาล แต่กลับผงาดขึ้นได้ ไม่แยแสผู้ถูกเลือกจากทุกแห่ง เอาชนะผู้แข็งแกร่งจากทุกเขต จนสุดท้ายฝึกฝนบรรลุจุดสูงสุด กลายเป็น ‘ราชาเทพ’ ที่สูงส่งที่สุดในดินแดนเทพรกร้าง
คนอื่นๆ ของทั้งสองเผ่าพันธุ์มีสีหน้าคาดไม่ถึง
คิดไม่ถึงว่าขอบเขตเทวาเร้นลับชั้นสูงจะประมือกับเทพแท้จริงขั้นที่หนึ่งได้ มีเรื่องแบบนี้ได้อย่างไรกัน?
“เหอะ ให้ข้าดูสายเลือดแขนงอัคคีของเจ้าหน่อย!”
ถึงแม้ว่าจะล่วงรู้ถึงความสามารถที่แท้จริงของจ้าวเฟิง แต่เทพแท้จริงจวี้หั่วสนใจสายเลือดพิเศษในร่างของจ้าวเฟิงอย่างยิ่ง
การประมือเมื่อครู่เขาไม่ได้ออกแรงทั้งหมด แต่ครั้งนี้เขาจะต้องทำให้จ้าวเฟิงเสียเปรียบให้ได้เพื่อกู้หน้าของตนคืน
โครม!
เปลวเพลิงทั่วร่างเทพแท้จริงจวี้หั่วม้วนตลบราวน้ำเดือดพล่าน สาดคมแสงสว่างสีแดงออกมา
“ให้เจ้าได้ดูเป็นบุญตาก็แล้วกัน!”
มุมปากจ้าวเฟิงยกขึ้นน้อยๆ
วู้ม!
นิ้วชี้ของจ้าวเฟิงปลดผนึกจักรพรรดิเหมันต์ออก พร้อมกับหลอมรวมพลังแห่งสายเลือดเพลิงมารโลหิตโบราณเข้าไปด้วย
“เพลิงเทพสุริยันชาด!”
“ดัชนีคลั่งวายุอัสนี!”
ตู้ม!
เงาสีแดงฉานสองเส้นดั่งดวงอาทิตย์ร้อนแรง ปะทะเข้าหากันอย่างจัง
และในครั้งนี้กลับมีเพียงเงาแสงสีแดงเส้นหนึ่งถูกกระแทกลอยออกมา ทิ้งเปลวเพลิงไว้เป็นสายตลอดทาง
“นั่นคือ…”
บริเวณอกเทพแท้จริงจวี้หั่วมีรูเลือดปรากฏขึ้นหลายแห่ง เลือดภายในทะลักหลั่งออกมาราวธารน้ำไหล
“จวี้หั่ว!”
เทพแท้จริงหยางเหยียนอุทานออกมาอย่างตื่นตระหนก
เมื่อครู่จวี้หั่วปลดปล่อยกลยุทธ์ต่อสู้ขั้นเทพออกมาแล้ว แต่กลับตกอยู่ในสถานการณ์เป็นรอง ทำให้หยางเหยียนใจสั่นสะท้านอย่างยิ่ง
“เจ้ามีความสามารถขนาดนี้ เฉินอวี๋ไห่ตายด้วยเงื้อมมือของเจ้าก็ไม่แปลก พวกเราไปกันเถอะ!”
เทพแท้จริงหยางเหยียนเอ่ยขึ้นทันใด จากนั้นจึงพาคนอื่นๆ ในเผ่าและจวี้หั่วเดินทางออกจากที่ตั้งของเผ่าพันธุ์แพะเพลิงทอง
ในดินแดนเทพรกร้างเคารพนับถือผู้แข็งแกร่ง พลังที่จ้าวเฟิงแสดงออกมานั้นไม่ด้อยไปกว่าเทพแท้จริงขั้นหนึ่งทั่วไปแม้แต่น้อย
อีกอย่าง เผ่าพันธุ์แพะเพลิงทองมีผู้แข็งแกร่งขั้นเทพแท้จริงสองคน เผ่าสุริยันชาดคงจะไม่ทำเรื่องโง่เง่าโดยใช้ไม้แข็งปะทะไม้แข็ง
หลังจากที่คนเผ่าสุริยันชาดจากไปไกลแล้ว คนเผ่าพันธุ์แพะเพลิงทองทั้งหมดก็ชะงักงันอยู่กับที่ ภาพที่ตื่นตะลึงเล่นวนซ้ำไปมาในหัว
คิดไม่ถึงว่าผู้อาวุโสจ้าวจะทำให้เทพแท้จริงจวี้หั่วแห่งเผ่าสุริยันชาดบาดเจ็บได้
“ผู้อาวุโส หากไม่มีอะไรแล้ว ข้าขอตัวก่อน!”
จ้าวเฟิงทักทายส่งๆ แล้วหายตัวไป
ในช่วงนี้ วายุอัสนีธาตุดินของจ้าวเฟิงและสายเลือดเพลิงมารโลหิตโบราณมีพัฒนาการไปมาก ส่วนจวี้หั่วก็เป็นเทพแท้จริงที่เพิ่งเลื่อนขั้นใหม่ ทำให้เขาบาดเจ็บได้ไม่ใช่เรื่องน่าภาคภูมิใจอะไร
ถ้าหากจ้าวเฟิงสามารถทำร้ายเทพแท้จริงที่อยู่มานานอย่างหยางเหยียน นั่นยังควรค่าให้ดีใจสักหน่อย
“สลายตัว!”
เทพแท้จริงเทียนหั่วตะโกนเสียงดังทันที ทุกคนจึงได้สติกลับคืนมา เผ่าพันธุ์แพะเพลิงทองกลับสู่สภาวะปกติทีละน้อย
ใครก็คาดคิดไม่ถึงว่าเผ่าสุริยันชาดที่มาเยือนอย่างดุดันและวางอำนาจบาตรใหญ่จะล่าถอยไปแบบนี้
แพะเพลิงทองแทบทุกคนต่างสัมผัสได้ว่าเผ่าตนกำลังรุ่งเรืองขึ้นช้าๆ และทั้งหมดนี้เหมือนเพิ่งจะเริ่มต้นขึ้นหลังจากที่ผู้อาวุโสจ้าวมาถึงที่นี่
………………………..


[Go To Next Chapter]( ./15.md)