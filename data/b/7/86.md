##บทที่ 1230: ยึดครองสำเร็จ
คนมากกว่าแปดส่วนในโถงลับต่างพุ่งไปโจมตีจ้าวเฟิง
กระทั่งกลุ่มอื่นในตำหนักห้าสีแห่งนี้ยังถูกดึงดูดมาที่นี่
“สหายจ้าว…”
ปฐมเทพเจี้ยนเฟิงไม่รู้จะทำอย่างไรดี
ตอนนี้จ้าวเฟิงกำลังเผชิญหน้ากับศัตรูจำนวนมาก ต่อให้เป็นเขาก็ยังหวั่นเกรงอยู่บ้าง
“อย่าผลีผลาม!”
หญิงชราผมฟ้าของเผ่าหมอกสวรรค์เอ่ยขึ้นทันที
กลุ่มเล็กๆ อย่างพวกเขาจะไปช่วยจ้าวเฟิง ไม่ต่างอะไรกับการรนหาที่ตายเอง
ถ้าหากทุกคนแย่งชิงสมบัติด้วยกัน สุดท้ายก็ยากจะได้ครอบครองสมบัติอยู่ดี
เหมือนกันกับเผ่าปีศาจวารีสวรรค์ แถวนั้นก็มีกลุ่มที่พลังค่อนข้างอ่อนแอบางส่วนเลือกจะหยุดกำลังพลรอดู
“สังหาร!”
ผู้แข็งแกร่งเกือบสามสิบคนกรูเข้ามาพร้อมกัน พลานุภาพมหาศาลทำให้พวกจ้าวเฟิงทั้งสามถูกจำกัดพลัง ยากจะขยับเขยื้อนได้
“ทำอย่างไรกันดี…”
มังกรวารีล้างโลการ้อนรน
เขาคิดไม่ถึงเลยว่าครั้งนี้จ้าวเฟิงจะเรียกเขาออกมา แล้วต้องเผชิญหน้ากับสถานการณ์เช่นนี้
ปฐมเทพและเทพที่แท้จริงเกือบสามสิบคน อีกทั้งแต่ละคนแข็งแกร่งอย่างยิ่ง มีเทพแท้จริงขั้นห้าอยู่ในนั้นถึงห้าคน
ต่อให้มังกรวารีล้างโลกามีสายเลือดที่ทรงพลังก็ต้านทานทุกคนตรงนั้นเอาไว้ไม่ไหว ถึงขนาดอาจต้องตายที่นี่ด้วยซ้ำ
“ข้าเอง!”
จ้าวหวังออกตัวก่อน
ความคิดของเขาเชื่อมโยงกับจ้าวเฟิง ระหว่างคนทั้งสองแทบไม่จำเป็นต้องติดต่อสื่อสารกันมากมายนัก
วูบ!
จู่ๆ ในมือจ้าวหวังก็ปรากฏไม้เท้าดำน่าสะพรึงที่โอบล้อมด้วยหมอกควันพลังมรณะ
หลังโคจรพลังดวงตามรณะ สื่อสารกับไม้เท้าคำสาป จ้าวหวังก็ปักมันลงบนพื้นทันใด
“คำสาปมรณะ!”
ดวงตามรณะของจ้าวหวางโคจรอย่างบ้าคลั่ง พลังวิญญาณและเจตจำนงดวงตามหาศาลทะลักเข้าไปในไม้เท้าคำสาปมรณะ
ครืน วูบ วูบ!
ในไม้เท้าคำสาปมรณะมีหมอกดำแห่งความตายที่หนาวเหน็บเป็นกลุ่มก้อนแผ่ขยาย กระจายตัวออกรอบบริเวณอย่างรวดเร็ว
ในหมอกทมิฬแฝงด้วยพลังมรณะที่สูงส่งลึกล้ำเกินจะเปรียบ ทำให้ทุกสิ่งมุ่งไปสู่ความตาย
ระดับขั้นของไม้เท้าคำสาปมรณะเหมือนชุดคลุมมิติ อีกทั้งอาวุธเทพที่โจมตีชิ้นนี้เหมาะสมกับจ้าวหวังอย่างยิ่ง ไม่เพียงแต่จะเพิ่มระดับเสวียนอ้าวมรณะได้ ยังสามารถเพิ่มพลังของเนตรมรณะได้ด้วย
หนำซ้ำการโจมตีที่ปลดปล่อยออกจากไม้เท้าคำสาปมรณะยังมีพลังคำสาปที่ลึกล้ำกว่า
“พลังมรณะแกร่งนัก!”
“นั่นคือเนตรมรณะ!”
ยอดฝีมือที่บุกเข้ามาโจมตีรอบบริเวณร้องเสียงหลงทันที
เนตรมรณะเป็นประเภทรุกโจมตีที่ค่อนข้างแข็งแกร่งในบรรดาทายาทเนตรเทพเจ้าทั้งแปด พลังมรณะเป็นพลังที่สรรพชีวิตหวาดกลัว
และยามนี้ จ้าวหวังใช้เนตรมรณะเป็นรองและใช้ไม้เท้าคำสาปมรณะเป็นหลัก สำแดงเคล็ดวิชาต้องห้ามของตัวไม้เท้าเอง
พลังชั่วร้ายน่าสะพรึงกลุ่มนั้นทำให้ทุกคนหวาดกลัว สั่นสะท้านไม่หยุด
“นี่…นี่คืออาวุธเทพอะไรกัน?”
ปฐมเทพผู้หนึ่งที่บุกเข้าไปไวจนเกินไปพลันชะงักฝีเท้าไป ร้องเสียงแหลมอย่างตกใจ
เขาถูกคำสาปพันรัดร่างเอาไว้ ร่างกายถูกความตายกลืนกิน แก่ชราลงอย่างรวดเร็ว
“อาวุธเทพชิ้นนี้ หรือว่าจะเป็น ‘ไม้เท้าคำสาปมรณะ’?”
หญิงชราร่างผอมแห้งติดกระดูกที่บนศีรษะมีเขาสั้นขดเป็นเกลียวสั่นเทิ้มไปทั่วร่าง
ทุกคนที่อยู่ในเหตุการณ์เป็นปฐมเทพหรือเทพแท้จริงในขั้วอำนาจใหญ่ จึงต้องมีใครรู้ประวัติความเป็นมาของไม้เท้าคำสาปมรณะในมือจ้าวหวัง
มังกรวารีล้างโลกาคำรามขึ้นฟ้า อ้าปากพ่นเพลิงมังกรทมิฬช่วยจ้าวหวัง จัดการทั่วทั้งโถงลับ
คนทั้งสองปลดปล่อยการโจมตีที่แกร่งที่สุด ทำให้ผู้แข็งแกร่งยี่สิบกว่าคนที่ล้อมโจมตีพวกเขาชะงักฝีเท้า
“สังหารคนผู้นี้ อาวุธเทพของเขาอย่างน้อยสุดก็เป็นอาวุธเทพระดับสูง!”
เดิมทีทุกคนโจมตีสังหารจ้าวเฟิงเพียงเพื่อจะได้ครอบครองสมบัติที่จ้าวเฟิงกำลังยึดครอง
แต่ตอนนี้จ้าวหวังลงมือโดยใช้อาวุธเทพทรงพลัง จึงได้รับความสนใจจากทุกคนเช่นเดียวกัน
บึ้ม ตูม!
ความร่วมมือระหว่างมังกรวารีล้างโลกาและจ้าวหวังทำให้พลังโจมตีทรงอานุภาพนัก แต่ศัตรูทุกคนร่วมมือกันต้านรับ การโจมตีจึงสลายไปอย่างรวดเร็ว
การโจมตีของมังกรวารีล้างโลกาและจ้าวหวังล้วนเป็นท่าไม้ตายที่สิ้นเปลืองพลังอย่างมาก ไม่สามารถสำแดงติดต่อกันได้
“ฝ่ามือทลายเหมันต์!”
“แสงพิฆาตวายุอัสนี!”
……
หลังจากผู้แข็งแกร่งเกือบสามสิบคนทำลายการโจมตีของจ้าวหวังและมังกรวารีล้างโลกาได้ก็รุกโจมตีทันที
“ฮึ ขวัญกล้าเทียมฟ้าเสียจริง กล้าคิดจะฮุบสมบัติต่อหน้าข้า!”
ปฐมเทพจื่อเฟิงหัวเราะเสียงเย็น
“ราตรีมายา!”
เมื่อโคจรพลังเทพ เขากลายร่างเป็นแสงสีม่วงสายหนึ่งพุ่งตรงไปหาจ้าวเฟิง
“ความลับของเจ้าหนุ่มคนนี้มีมากเหลือเกิน มีผู้ช่วยที่อยู่ในสิบลำดับแรกของรายชื่อหมื่นเผ่าพันธุ์โบราณ แถมยังมีพวกที่ครอบครองเนตรมรณะ อาวุธเทพมรณะ…”
แววตาปฐมเทพกุยอีลึกล้ำเกินหยั่ง ตื่นเต้นยิ่งนัก
“โจมตีหนึ่งเดียว!”
ปฐมเทพกุยอีโคจรเสวียนอ้าวห้าธาตุ เกาะกลุ่มกันเป็นฝ่ามือรวมศูนย์ห้าสี บดขยี้ไปทางพวกจ้าวเฟิง
“นายท่าน!”
มังกรวารีล้างโลกาตัวสั่นเทิ้ม ตะโกนอย่างร้อนรน
เขาไม่อยากจะต้านกำลังอีกแล้ว จึงได้แต่ฝากความหวังไว้ที่จ้าวเฟิง
“ฮึ!”
จ้าวเฟิงที่นั่งบนเบาะรองนั่งแค่นเสียงหยัน
โครม ครืน ครืน!
เพียงเสียงขึ้นจมูกนี้ ก็ทำให้ตำหนักผลึกห้าสีทั้งหลังสั่นไหวทันที
ในตำหนักผลึกห้าสีปกคลุมไปด้วยพลังเสวียนอ้าวห้าธาตุจำนวนมหาศาล พวกมันมารวมกันรอบตัวพวกจ้าวเฟิง กลายเป็นหมอกแสงห้าสีกลุ่มหนึ่ง
ตอนนี้จ้าวเฟิงไม่ต้องกังวลอะไรอีกต่อไปแล้ว เขาจัดแจงพลังในตำหนักผลึกทันที
จ้าวเฟิงกำลังยึดครองใจกลางตำหนัก ไม่อาจแบ่งจิตใจไปมาก หนำซ้ำด้วยระดับพลังของตัวเขาเองก็ไม่สามารถควบคุมและใช้พลังกลุ่มนี้ได้
ดังนั้นในตอนนี้ จ้าวเฟิงจึงทำได้เพียงรวบรวมพลังกลุ่มนี้ให้โอบล้อมพวกเขาจนกลายเป็นเกราะป้องกันชั้นหนึ่ง
ตูม บึ้ม!
การโจมตีแสงสีตระการตามากมายพุ่งโจมตีรอบจ้าวเฟิงและพวก
แต่เมื่อปะทะกับหมอกแสงห้าสีก็เจออุปสรรคครั้งใหญ่
พลังเสวียนอ้าวห้าธาตุอยู่ในระดับที่สูงจนเกินไป เพียงแต่ลอยอ้อยอิ่งอยู่ที่นี่ ไม่ต้องโจมตีหรือป้องกันก็กลายเป็นอุปสรรคขนานใหญ่แล้ว
“คนผู้นี้กลับสามารถโยกย้ายพลังในตำหนักผลึกห้าสีได้!”
“เขาต้องกำลังยึดครองสิ่งของที่ใจกลางของตำหนักแห่งนี้แน่!”
เมื่อกลุ่มคนเห็นภาพเหตุการณ์เช่นนี้ก็ยิ่งเดือดดาล หน้าหูแดงไปตามๆ กัน
ตำหนักผลึกห้าสีหลังนี้สร้างขึ้นจากผลึกเสวียนอ้าวระดับสูงนับไม่ถ้วน เทพแท้จริงกับปฐมเทพจำนวนหลายสิบยังไม่สามารถทำลายได้แม้เพียงนิด
หนำซ้ำภายในตำหนักยังมีสมบัติล้ำค่ามากมาย รวมถึงกลยุทธ์การต่อสู้ชั้นยอด
มูลค่าของตำหนักหลังนี้มากพอทำให้ไม่ว่าใครก็ตามบ้าคลั่ง ขนาดขั้วอำนาจห้าดาวยังต้องตาร้อน
ขอแค่ยึดครองใจกลางตำหนักหลังนี้ได้ ก็จะได้ครอบครองทุกสิ่ง!
“ที่แท้เจ้าหนุ่มผู้นี้กำลังยึดครองใจกลางตำหนัก!”
ใบหน้าปฐมเทพจื่อเฟิงอึ้งตะลึง ก่อนจะระบายยิ้มบ้าคลั่งออกมา
“คิดไม่ถึงว่าเขาจะได้โอกาสเช่นนี้มา แต่เสียดาย!”
ปฐมเทพเทียนเสวี่ยตกตะลึงอย่างมาก แล้วจึงส่ายหน้า
ขั้วอำนาจที่นางอยู่ย่อมต้องการช่วงชิงใจกลางของตำหนักผลึกห้าสีแน่
ในความคิดนาง จ้าวเฟิงไม่มีทางรักษาของพวกนี้หรือแม้แต่ชีวิตตนเองด้วยซ้ำ
“สังหาร รีบขวางเขาเอาไว้!”
เทพแท้จริงกับปฐมเทพทั้งหมดลงมือ
ส่วนทางเข้าโถงลับแห่งนั้นก็ยิ่งมีผู้แข็งแกร่งและกลุ่มต่างๆ มารวมตัวมากขึ้นเรื่อยๆ
ในตอนนี้ จำนวนคนที่ล้อมพวกจ้าวเฟิงทั้งสามก็มีกว่าหกสิบแล้ว ทั้งหมดล้วนเป็นผู้ถูกเลือกมากฝีมือหรือขั้วอำนาจที่แข็งแกร่งในงานประลองยุทธ์ผาเก่า
ตูม!
ผู้แข็งแกร่งทั้งหมดปลดปล่อยการโจมตีที่ทรงพลังที่สุดออกมา โจมตีหมอกห้าสีรอบตัวจ้าวเฟิงไม่หยุด
“หากทำลายพลังชั้นนี้จนแตกกระจายได้ พวกเขาจะต้องตายแน่นอน!”
ปฐมเทพจื่อเฟิงตะโกนกร้าว
“บุกโจมตีเข้าไป อย่าปล่อยให้เขายึดครองใจกลางตำหนักได้สำเร็จ!”
ผู้ถูกเลือกปฐมเทพคนหนึ่งตะโกน
ครืน วูบ วูบ!
การโจมตีที่ไร้จุดสิ้นสุดนี้กระแทกลงบนหมอกแสงรอบตัวจ้าวเฟิงไม่หยุด
หลังจากการโจมตีทุกระลอก หมอกห้าสีจะลดจำนวนลงส่วนหนึ่ง อ่อนแสงลงอีกหลายส่วน
ตัวของพวกจ้าวเฟิงทั้งสามจึงปรากฏแก่สายตาของฝูงชนอย่างรวดเร็ว
“ทุกคนร่วมกันโจมตีไปที่จุดเดียว โจมตีเจ้าเด็กผมทองคนนั้น!”
ดวงตาปฐมเทพจื่อเฟิงจ้องจ้าวเฟิงเขม็ง ระบายยิ้มชั่วร้าย ก่อนจะสั่งเสียงดังทันที
“ใช่ ขอแค่ทำลายหมอกแสงห้าสีที่ปกคลุมเจ้าคนผมทองได้ก็พอแล้ว!”
คนอื่นๆ ต่างเห็นด้วยกับคำชี้แนะของปฐมเทพจื่อเฟิง
ตูม!
ในเวลาเดียวกัน ปฐมเทพจื่อเฟิงกระตุ้นพลังสายเลือด ร่างของเขาค่อยๆ กลายเป็นกายวิญาณประหลาดสีม่วงเข้มกลุ่มหนึ่ง
“มายารัตติกาลม่วง!”
ปฐมเทพจื่อเฟิงกลายร่างเป็นเงามายาเปล่งประกายแวววับนับไม่ถ้วน ทะยานไปหาหมอกแสงห้าสีเบื้องหน้าจ้าวเฟิง
ตูม ตูม ตูม!
เงามายาสีม่วงแต่ละเส้นสายตกกระทบลงบนจุดเดียวบนหมอก
ขณะเดียวกัน การโจมตีของผู้แข็งแกร่งคนอื่นๆ ก็กระทบลงบนจุดนั้นด้วย
หมอกแสงห้าสีเบื้องหน้าจ้าวเฟิงยิ่งเบาบางลงเรื่อยๆ จึงเห็นใบหน้าของเขาชัดเจนขึ้นทุกที
จนถึงช่วงเวลาหนึ่ง หมอกแสงห้าสีพื้นที่เล็กๆ ตรงหน้าจ้าวเฟิงสลายตัวไปจนหมด
“ดีมาก!”
เทพแท้จริงขั้นห้าแห่งตำหนักรัตติกาลม่วงกล่าวเสียงดัง ฟาดฝ่ามือลงไปบนพื้นที่ที่หมอกสลายตัว
ตูม!
เงาฝ่ามือสีม่วงเข้มขนาดยักษ์สายหนึ่งทะลวงผ่านรอยโหว่ตรงไปหาจ้าวเฟิง
เมื่อเห็นเหตุการณ์เช่นนี้ ผู้ลงมือโจมตีที่เหลืออยู่มีสีหน้ายินดี
แต่ทันใดนั้นเอง รอบตัวจ้าวเฟิงปรากฏเงามิติลึกลับ
พลังโจมตีของเทพแท้จริงขั้นห้าเหมือนถูกย้ายไปอีกมิติหนึ่ง พลังอ่อนแอลงเป็นลำดับ
จนสุดท้าย ฝ่ามือสีอ่อนฟาดลงไปบนร่างจ้าวเฟิง แต่ก็ไม่เกิดผลกระทบอะไรขึ้น
“นี่…เรื่องอะไรกัน?”
ผู้ที่รุกโจมตีมากมายเห็นภาพเหตุการณ์เช่นนี้ ต่างชะงักไปทันที
“ชุดคลุมบนร่างเขาคงจะเป็น ‘ชุดคลุมมิติ’ กระมัง!”
แววตาเทพแท้จริงขั้นห้าฝ่ายตำหนักรัตติกาลม่วงหนักอึ้งเล็กน้อย
ตอนที่จ้าวเฟิงคลุมชุดคลุมนี้ เขาก็สงสัยแล้วว่าอาจจะเป็นชุดคลุมมิติ
แต่จ้าวเฟิงเป็นแค่ปฐมเพทเท่านั้น ไม่มีขั้วอำนาจใดหนุนหลัง เหตุใดจึงมีชุดคลุมมิติได้ บวกกับการที่จ้าวเฟิงไม่เคยสำแดงพลังของชุดคลุมมิติมาก่อน เขาจึงคิดว่าชุดที่จ้าวเฟิงคลุมคงจะเป็นชุดคลุมมิติเลียนแบบ
จนถึงตอนนี้เขาเพิ่งจะรู้ เกรงว่านี่คงเป็นชุดคลุมมิติจริงๆ
“เจ้านี่มีความลับอีกเท่าไหร่กันแน่!”
สีหน้าปฐมเทพจื่อเฟิงเคร่งขรึมเกินจะเปรียบ ตอนนี้เขารู้สึกเสียใจทีหลังไม่น้อย ตอนจ้าวเฟิงเพิ่งจะเข้ามาในตำหนักผลึกห้าสีน่าจะสังหารเขาไปเสีย
“เจ้าคนนี้เป็น ‘คลังสมบัติ’ ปล่อยไปไม่ได้!”
กลุ่มคนรอบตัวต่างถูกชุดคลุมมิติของจ้าวเฟิงปลุกเร้าอารมณ์อีกครั้ง กรูเข้ามาอย่างบ้าคลั่งกว่าเดิม
โครม บึ้ม!
หมอกแสงห้าสีด้านหน้าจ้าวเฟิงสลายตัวไปเกือบหมด
ต่อให้จ้าวเฟิงคลุม ‘ชุดคลุมมิติ’ ก็ไม่สามารถต้านการโจมตีจากคนจำนวนมากเช่นนี้!
จ้าวเฟิงต้องตายอย่างไม่ต้องสงสัย!
แต่ในเวลานี้ จู่ๆ จ้าวเฟิงก็ผุดลุกขึ้น
วู้ม วู้ม!
ใต้ตำหนัก กลุ่มแสงห้าสีขนาดประมาณกำปั้นเด็กทารกทอแสงเรืองรอง จากนั้นลอยขึ้นมาปรากฏเบื้องหน้าจ้าวเฟิง
............................


[Go To Next Chapter]( ./87.md)