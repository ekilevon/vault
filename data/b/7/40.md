##บทที่ 1184: พลังเสวียนอ้าว
“เป็นเจ้า!”
ด้านเผ่าปีศาจวารีสวรรค์ โหวชิ่งเผยรอยยิ้มเหี้ยมเกรียม
“เป็นอะไรไป โหวชิ่ง?”
ด้านข้าง เทพแท้จริงขั้นสี่เผ่าปีศาจวารีสวรรค์ถามขึ้น
ถึงแม้โหวชิ่งจะเป็นคนวางอำนาจบาตรใหญ่และเหิมเกริม แต่เขามีพลังมีพรสวรรค์ ยิ่งไปกว่านั้นคือมีอำนาจเบื้องหลังที่แข็งแกร่ง ดังนั้นจึงมีตำแหน่งที่สูงมากในเผ่าปีศาจวารีสวรรค์
ยามนี้โหวชิ่งพลัน หัวเราะขึ้น เขาสัมผัสได้ถึงจิตสังหารจากในเสียงหัวเราะนี้
“คนที่ล่วงเกินข้าก่อนหน้านี้อยู่ที่นี่!”
โหวชิ่งพูดเสียงต่ำ
คนบางส่วนของเผ่าปีศาจวารีสวรรค์รู้ว่าก่อนหน้านี้มีคนล่วงเกินโหวชิ่ง แต่รายละเอียดว่าล่วงเกินยังไง โหวชิ่งไม่ได้บอก
“เป็นใครที่ล่วงเกินโหวชิ่งกัน?”
“น่าจะเป็นคนของเผ่าพาหาทอง หรือบางทีอาจจะเป็นปฐมเทพเจี้ยนเฟิง!”
คนเผ่าปีศาจวารีสวรรค์และอีกกลุ่มหนึ่งสงสัยเป็นอย่างยิ่ง
“เจ้า ออกมาเสีย!”
โหวชิ่งมองต่ำลงมายังจ้าวเฟิงอย่างหยิ่งยโส ยื่นมือชี้มา
ในตอนนั้นจ้าวเฟิงสังหารคนเผ่าปีศาจวารีสวรรค์ที่ร่วมทางมากับเขา ทั้งยังเกือบสังหารเขาด้วย หลังจากที่หนีมาได้แล้ว โหวชิ่งก็ติดต่อคนเผ่าปีศาจวารีสวรรค์และมายังป่าวิหคสวรรค์ เตรียมว่าหลังจากที่เรื่องรังหงส์เรียบร้อยแล้ว จะนำคนของเผ่าจำนวนหนึ่งไปหาจ้าวเฟิงเพื่อล้างแค้น
แต่เขาคิดไม่ถึง จ้าวเฟิงก็อยู่ในป่าวิหคสวรรค์ด้วย นี่ทำให้เขาประหยัดเวลาไปได้เยอะ
วันนี้เขาจะต้องสับจ้าวเฟิงเป็นหมื่นๆ ชิ้น!
เมื่อถูกโหวชิ่งชี้เช่นนี้ ในกลุ่มทั้งสามฝ่าย สายตาของสมาชิกทุกคนจ้องไปยังจ้าวเฟิง
ยังไงพวกเขาก็คิดไม่ถึงว่าคนที่ล่วงเกินโหวชิ่งจะเป็นเทวาเร้นลับระดับบริบูรณ์คนหนึ่ง
“คุณชายโหวชิ่ง ไม่จำเป็นต้องแค้นเคืองกันเพียงนี้ก็ได้กระมัง ข้าน้อยในตอนนั้นไม่รู้ว่าท่านเป็นคนของเผ่าปีศาจวารีสวรรค์ มิฉะนั้นแล้วคงไม่มีทางไล่สังหารท่านเป็นอันขาด!”
จ้าวเฟิงแสดงท่าทีหวาดกลัวออกมา
“อะไรนะ? คนคนนี้ไล่สังหารโหวชิ่งงั้นรึ นี่จะเป็นไปได้ยังไงกัน!”
ในขั้วอำนาจทั้งสามฝั่ง คนจำนวนไม่น้อยตกใจนัก
ด้วยพลังของจ้าวเฟิง จะสามารถไล่สังหารโหวชิ่งไปได้อย่างไร
โหวชิ่งผู้สูงส่งก็ตกตะลึงโดยสิ้นเชิง เขาคิดว่าเมื่อจ้าวเฟิงเผชิญหน้ากับวิกฤตความเป็นตาย จะต้องคุกเข่าขอร้องเขาอย่างแน่นอน
แต่จ้าวเฟิงกลับพูดเรื่องนี้ออกมาตามตรง หน้าของโหวชิ่งจึงถูกเหยียบมิด!
“เจ้ารนหาที่ตาย!”
ดวงตาทั้งสองของโหวชิ่งเย็นยะเยือก พุ่งไปสังหารจ้าวเฟิงทันที
ที่นี่มีคนของเผ่าปีศาจวารีสวรรค์มากมาย ทั้งยังมีกลุ่มอีกกลุ่มหนึ่ง ต่อให้เป็นเผ่าหมอกสวรรค์ก็ไม่กล้าขัดแย้งกับอีกสองกลุ่มเพื่อจ้าวเฟิง
หากผู้เฒ่าชุดเขียวข้างกายจ้าวเฟิงคนนั้นลงมือละก็ เทพแท้จริงของเผ่าปีศาจวารีสวรรค์ก็จะสกัดเอาไว้
ครั้งนี้โหวชิ่งจะสังหารจ้าวเฟิงต่อหน้าทุกคน และกู้ศักดิ์ศรีกลับคืนมา
“โหวชิ่ง สหายจ้าวเป็นสหายของข้า!”
ยามนี้ อวี๋เฮิ่นที่อยู่ไม่ห่างจากจ้าวเฟิงเอ่ยขึ้นด้วยน้ำเสียงช้าเนิบ
“หึ!”
บนฟ้า เทพแท้จริงขั้นสี่แห่งเผ่าปีศาจวารีสวรรค์แค่นเสียงเย็น
พลังที่น่าหวาดหวั่นกลุ่มหนึ่งบดขยี้มายังเผ่าพาหาทองทั้งสี่ห้าคน พวกเขาราวกับอยู่กลางคลื่นโหมซัดสาด อาจจะถูกกลืนกินได้ทุกเมื่อ
กลุ่มทั้งสามเห็นตรงกัน โดยมีเทพแท้จริงขั้นสี่ของเผ่าปีศาจวารีสวรรค์เป็นหลัก รอให้โหวชิ่งสังหารจ้าวเฟิงค่อยจัดการเรื่องเมื่อครู่ แน่นอนว่ากลุ่มเผ่าหมอกสวรรค์โดนบีบบังคับ ในสถานการณ์ตอนนี้ พวกเขาไม่มีสิทธิ์ปฏิเสธ
ฟิ้ว แซ่ด แซ่ด!
ปีกแสงสีทองคู่หนึ่งก่อตัวขึ้นที่หลังของจ้าวเฟิง จากนั้นทะยานไปในชั้นเมฆทันใด
สถานการณ์ตอนนี้ไม่ดีเป็นอย่างมาก ที่นั่นมีผู้แข็งแกร่งชั้นยอดของเผ่าปีศาจวารีสวรรค์ จ้าวเฟิงไม่อาจสำแดงไพ่ตายทั้งหลายออกมาได้ มิฉะนั้นผู้แข็งแกร่งพวกนี้จะลงมือสังหารจ้าวเฟิงแล้วชิงสมบัติทันที
อีกทั้งปัญหาเรื่องสถานการณ์ตอนนี้ โดยพื้นฐานแล้วที่นั่นไม่มีคนช่วยเหลือจ้าวเฟิงได้เลย
“ทำได้แค่หนีงั้นรึ?”
โหวชิ่งเผยรอยยิ้มกระหายเลือด โคจรเสวียนอ้าวน้ำและลม บีบเข้าประชิดจ้าวเฟิงอย่างรวดเร็ว
“ทัณฑ์ประหารม่านวารี!”
มือเดียวของโหวชิ่งเพียงกำขึ้น เหนือจ้าวเฟิงก็เกิดลมเมฆปั่นป่วน เสวียนอ้าวลมและน้ำที่ลึกล้ำก่อตัวเป็นคลื่นวนลมน้ำ พร้อมด้วยแรงดึงดูดน่าหวาดกลัวที่ดูดทุกสรรพสิ่ง
จ้าวเฟิงพลันรู้สึกว่าทั่วทั้งร่างถูกคลื่นวนกลุ่มนี้ฉุดดึง การโคจรพลังเสวียนอ้าวก็ถูกสกัดกั้น
ฟิ้ว!
มือซ้ายของโหวชิ่งสะบัด คมน้ำและลมมหึมาสายหนึ่งกวาดมายังจ้าวเฟิง พลานุภาพมหาศาล ไม่อาจต้านทาน
“โหวชิ่งไม่เสียทีที่เป็นผู้ถูกเลือกของเผ่าปีศาจวารีสวรรค์ ใช้เสวียนอ้าวน้ำลมได้อย่างชำนาญ เกรงว่าอีกไม่นานเสวียนอ้าวน้ำและลมก็จะถึงขอบเขตขั้นที่หนึ่งแล้ว!”
แววตาดุจแมงป่องพิษของผู้อาวุโสเกล็ดดำมองไปยังโหวชิ่ง
“เสวียนอ้าวลมและน้ำขั้นที่หนึ่ง”
เทพแท้จริงผู้แข็งแกร่งทั้งหลายที่นั่นจิตใจสั่นสะท้าน
สัญลักษณ์ของพลังเทพแท้จริง นอกจากพลังเทพแล้วก็คือพลังเสวียนอ้าว
พลังเทพไม่มีธาตุใดๆ ทั้งสิ้น แต่หากสามารถผสานเสวียนอ้าวธาตุไฟได้ พลังเทพก็จะมีพลังเผาไหม้ทำลายที่แข็งแกร่ง หากผสานเสวียนอ้าวธาตุไม้ ผสานเสวียนอ้าวมิติ พลังเทพจะถึงขั้นสามารถทะลวงผ่านท้องฟ้าได้
พลังเทพแค่ต้องฝึกฝนโดยไม่หยุดก็สามารถแข็งแกร่งได้ แต่เสวียนอ้าวกลับต้องการพรสวรรค์และการรู้แจ้งจึงจะเพิ่มขึ้น ดังนั้นเทพแท้จริงจำนวนมากจึงมีพลังเทพที่แข็งแกร่ง แต่ความเข้าใจในเสวียนอ้าวจะต่ำมาก ทำให้พลังทั้งหมดค่อนข้างอ่อนแอ
ยกตัวอย่างเช่นผู้เฒ่าชุดเขียวทาสรับใช้ของจ้าวเฟิง พลังเทพของเขาแฝงด้วยเสวียนอ้าวอัสนี แต่เสวียนอ้าวอัสนีเพิ่งจะก้าวเข้าสู่ประตูของขั้นที่หนึ่ง หากเสวียนอ้าวอัสนีของผู้เฒ่าชุดเขียวถึงขอบเขตขั้นที่สาม เกรงว่าจะสามารถสู้กับเทพแท้จริงขั้นสี่ได้
“เสวียนอ้าวลมและน้ำขั้นที่หนึ่ง?”
สายตาของจ้าวเฟิงตะลึงไปเล็กน้อย เขาเพิ่งจะเคยได้ยินเป็นครั้งแรกว่าเสวียนอ้าวยังแบ่งเป็นหลายขั้นด้วย
แต่เมื่อสังเกตอย่างละเอียดแล้ว เสวียนอ้าวลมและน้ำของโหวชิ่งแข็งแกร่งไร้เทียมทานจริงๆ มิฉะนั้นครั้งก่อนจ้าวเฟิงก็สังหารเขาไปแล้ว
“ฝ่ามือสายฟ้าทลายนภา!”
จ้าวเฟิงโคจรอัสนีเพลิงทำลายล้าง ซัดฝ่ามือยักษ์สีทองที่ลุกไหม้แวววาวออกมาทันที
ครืน ฟู่ ฟู่!
พลังสองกลุ่มสอดประสานกันอยู่ชั่วขณะก็ระเบิดออก เสวียนอ้าวลมและน้ำกลุ่มหนึ่งโจมตีไปยังจ้าวเฟิง
‘เสวียนอ้าวลมน้ำที่แข็งแกร่งผสานกับพลังเทพ แข็งแกร่งมากจริงๆ ด้วย!’
จ้าวเฟิงจิตใจสั่นสะท้าน
อัสนีเพลิงทำลายล้างของเขาเพียงแค่มีพลังเทียบเท่ากับพลังเทพเท่านั้น แต่พลังเทพของโหวชิ่งผสานเสวียนอ้าวลมและน้ำที่แข็งแกร่งเข้าไป อานุภาพจึงยิ่งแข็งแกร่ง
“โหวชิ่งมีพรสวรรค์เช่นนี้ ไม่รู้ว่าผู้ถูกเลือกที่แข็งแกร่งที่สุดของเผ่าปีศาจวารีสวรรค์จะมีพลังแบบใดกัน!”
“ท่าทางรายชื่ออัจฉริยะปฐมเทพฟากเขตผาเก่า เผ่าปีศาจวารีสวรรค์จะมีเพิ่มขึ้นอีกหนึ่งชื่อแล้ว!”
ในกลุ่มทั้งสองตรงข้ามเผ่าหมอกสวรรค์ ผู้แข็งแกร่งทั้งหลายพากันประจบประแจง รับชมการต่อสู้นี้อย่างสบายใจ
รายชื่ออัจฉริยะปฐมเทพ จะจดบันทึกเพียงแค่อัจฉริยะปฐมเทพในเขตหนึ่งเท่านั้น มีทั้งหมดยี่สิบรายชื่อ หากสามารถเป็นหนึ่งในอันดับนั้นได้ ความสำเร็จในอนาคตอย่างน้อยก็อยู่ภายใต้เทพโบราณหรือเทพแท้จริงขั้นหก
ปฐมเทพทั้งหมดในเขตผาเก่า โดยพื้นฐานแล้วล้วนมุ่งสู่รายชื่ออัจฉริยะปฐมเทพ โดยมีผู้แข็งแกร่งบนรายชื่อเป็นเป้าหมาย
แน่นอนว่าคนเหล่านี้ก็เพียงแค่พูดไปเท่านั้น ด้วยพลังของโหวชิ่ง คิดอยากจะเข้าไปอยู่ในรายชื่ออัจฉริยะปฐมเทพของเขตผาเก่าก็ยังค่อนข้างยาก
“ในตอนนั้นล่วงเกินข้า ก็กำหนดจุดจบของเจ้าเอาไว้แล้ว ยอมรับความตายเสียดีๆ เถิด!”
โหวชิ่งได้ยินเสียงวิพากย์วิจารณ์ของผู้แข็งแกร่งขั้นเทพแท้จริงทั้งหลาย ในใจก็นึกภาคภูมิใจ
“ทัณฑ์ประหารม่านวารี!”
รอบด้านจ้าวเฟิงมีคลื่นวนลมน้ำขนาดมหึมาสามแห่งปรากฏขึ้น แรงฉุดกระชากอันน่าหวาดหวั่นราวกับจะดูดกลืนทุกสรรพสิ่งลงไป
“หลงตัวเอง!”
สีหน้าของจ้าวเฟิงเย็นชา ตาซ้ายเล็งเป้าหมายที่โหวชิ่งไว้ตลอด
เคร้ง เคร้ง!
กระบี่ยาวสีดำเล่มหนึ่งปรากฏขึ้นในมือของจ้าวเฟิง ซึ่งก็คือตราเทพบรรพกาลรูปร่างกระบี่นั่นเอง
ครืน ฟิ้ว!
จ้าวเฟิงโคจรอัสนีเพลิงทำลายล้าง ฟันคมกระบี่สีทองหม่นน่าหวาดหวั่นออกมา
“เจ้าคิดว่ามีแค่เจ้าที่มีอาวุธเทพงั้นรึ?”
โหวชิ่งไม่พูดพร่ำทำเพลง หยิบอาวุธเทพชิ้นหนึ่งออกมาเช่นกัน
นอกจากพลังเทพและพลังเสวียนอ้าว อาวุธเทพก็คือกลวิชาอีกชนิดหนึ่งของเทพแท้จริง เมื่ออาศัยอาวุธเทพสำแดงการโจมตีเสวียนอ้าวพลังเทพ อานุภาพจะยิ่งเพิ่มความแข็งแกร่งขึ้นอีก
“เคลื่อนย้ายมิติ!”
ในยามที่โหวชิ่งนำอาวุธเทพออกมา ตาซ้ายของจ้าวเฟิงก็มีคลื่นวนลายน้ำชั้นหนึ่งลอยเอ่อ ระลอกคลื่นพลังดวงตามิติปรากฏขึ้นนอกกายโหวชิ่ง
“แย่แล้ว!”
โหวชิ่งตกใจจนหน้าซีด จ้าวเฟิงยังเชี่ยวชาญเสวียนอ้าวมิติด้วย
ฟิ้ว ฉึก!
ลายคลื่นสีดำเย็นเยือกกวาดผ่านหน้าอกของเขา กายของแมวขโมยน้อยปรากฏขึ้นโดยไร้วี่แวว
“ผู้เยาว์ อย่าได้คิดจะทำร้ายโหวชิ่ง!”
ไกลออกไป ผู้แข็งแกร่งเทพแท้จริงของเผ่าปีศาจวารีสวรรค์ที่กำลังชมการต่อสู้ด้วยใบหน้ายิ้มแย้ม คำรามอย่างโกรธแค้นทันใด
วูบ!
แมวขโมยน้อยพลันดึงเอาแส้งูมังกรสีเงินหม่นที่คอออกมา แล้วมัดโหวชิ่งไว้แน่น
“บัดซบ!”
แม้หัวใจของโหวชิ่งจะได้รับบาดเจ็บหนัก แต่ก็ไม่ถึงกับตาย
วู้ม ฟู่ ฟู่!
รอบด้านของโหวชิ่ง เสวียนอ้าวลมและน้ำน่าสะพรึงขยับตามความคิดของเขา พุ่งสังหารไปยังแมวขโมยตัวน้อย
“นอนอยู่นิ่งๆ!”
จ้าวเฟิงแค่นเสียงเย็น ตาซ้ายของเขากระตุ้นวิชาเนตรที่น่าหวาดกลัวขึ้นอีกครั้ง...เพลิงดวงตาอัสนีเทวะ
ครืน ฉัวะ!
อัสนีทำลายล้างกลุ่มหนึ่งระเบิดปะทุบนวิญญาณของโหวชิ่ง
“อ๊าก…”
ความเจ็บปวดรุนแรงทำเอาความคิดของเขาแตกกระเจิงทันที เสวียนอ้าวลมและน้ำรอบด้านสลายไป
ครืน เปรี้ยง เปรี้ยง!
พลังวายุอัสนีกลุ่มหนึ่งทะลักล้น จ้าวเฟิงนำแมวขโมยน้อยและโหวชิ่งเข้าไปในโลกมิติส่วนตัววายุอัสนีทันที
ฟิ้ว ฟิ้ว ฟิ้ว…
ในยามนี้ เผ่าปีศาจวารีสวรรค์ตามมาสี่คน มีเทพแท้จริงขั้นสี่คนหนึ่ง เทพแท้จริงขั้นสามสามคน
“กล้าก้าวเข้ามาอีกก้าวหนึ่ง ข้าจะระเบิดโลกมิติส่วนตัวทิ้ง!”
จ้าวเฟิงตะโกนทันใด
ข้างๆ เขามีม่านแสงวายุอัสนีปรากฏขึ้น ในนั้นปรากฏรูปของโหวชิ่งและแมวขโมยน้อย
คนของเผ่าปีศาจวารีสวรรค์หยุดฝีเท้าลงทันใด
“ผู้เยาว์ ปล่อยโหวชิ่งซะ เผ่าปีศาจวารีสวรรค์จะเว้นความตายให้เจ้า!”
เทพแท้จริงขั้นสี่ของเผ่าปีศาจวารีสวรรค์ตะโกนขึ้น
หากจ้าวเฟิงข่มขู่โหวชิ่ง พวกเขาไม่เกรงกลัวเลย เพราะพลังของจ้าวเฟิงยากที่จะสังหารโหวชิ่งได้
แต่คาดไม่ถึงว่าจ้าวเฟิงจะเอาโหวชิ่งเข้าไปในโลกมิติส่วนตัว แค่เพียงโลกมิติส่วนตัวระเบิดออก พลังที่น่าหวาดหวั่นนั่นสามารถสังหารโหวชิ่งลงได้อย่างแน่นอน
“ช่วยข้าด้วย!”
ในโลกมิติส่วนตัววายุอัสนี เสียงร้องขอความช่วยเหลือจากโหวชิ่งลอยมา
ผัวะ!
แมวขโมยน้อยนั่งบนร่างของโหวชิ่ง พลั่วเหล็กในมือหวดลงไปบนหัวของเขาเต็มแรง
“หากข้าปล่อยโหวชิ่ง ยังจะมีทางรอดอีกรึ?”
จ้าวเฟิงหัวเราะเยาะหยัน คนของเผ่าปีศาจวารีสวรรค์เห็นเขาเป็นคนโง่รึอย่างไร
“หากเจ้ากล้าสังหารโหวชิ่ง เผ่าปีศาจวารีสวรรค์ไม่ปล่อยเจ้าไปแน่”
เทพแท้จริงขั้นสี่คนนี้เอ่ยขึ้นอย่างเยือกเย็น บรรพบุรุษของโหวชิ่งเป็นถึงบุคคลระดับผู้อาวุโสของเผ่าปีศาจวารีสวรรค์ นี่ก็คือสาเหตุที่พวกเขาต้องสนใจความเป็นตายของโหวชิ่ง
“ห้ามตามมา รอหลังจากข้าจากไปสองแสนลี้แล้วจะปล่อยโหวชิ่งเอง!”
ใบหน้าของจ้าวเฟิงเรียบนิ่ง ปีกแสงด้านหลังเปล่งประกายวาววับ ร่างของเขากะพริบวูบวาบแล้วหายวับไป
ทั้งสามกลุ่มที่นั่นเงียบกริบ!
เมื่อครู่พวกเขายังชมโหวชิ่ง ยกยอเผ่าปีศาจวารีสวรรค์ แต่เสี้ยวขณะต่อมา โหวชิ่งก็ถูกจ้าวเฟิงจับเอาไว้ทันใด
หากไม่ใช่เพราะผู้แข็งแกร่งเผ่าปีศาจวารีสวรรค์อยู่ที่นี่ด้วย เกรงว่าจ้าวเฟิงคงสังหารเขาไปแล้ว
เผ่าหมอกสวรรค์ลิงโลดในใจ ถูกจ้าวเฟิงก่อกวนเช่นนี้ อีกสองกลุ่มไม่มีทางร่วมมือกันจัดการพวกเขาได้แล้ว
“เผ่าพาหาทองขอลาก่อน!”
อวี๋เฮิ่นแห่งเผ่าพาหาทองยิ้มพูดขึ้น
ฟุ่บ!
เผ่าพาหาทองทั้งสามคนและผู้เฒ่าชุดเขียวจากไปทันที
“รออยู่ที่นี่ รอให้เจ้าเด็กนั่นจากไปไกลสองแสนลี้แล้วค่อยตามไปสังหาร!”
เทพแท้จริงขั้นสี่ของเผ่าปีศาจวารีสวรรค์ตะโกนขึ้นอย่างเยือกเย็น
เขาสามารถสัมผัสได้ถึงตำแหน่งคร่าวๆ ของโหวชิ่งผ่านป้ายส่งข่าว เกินกว่าสองแสนลี้เมื่อใด พวกเขาจะลงมือทันที
……………………………………………………


[Go To Next Chapter]( ./41.md)