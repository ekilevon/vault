##บทที่ 1410: ลอบสังหารยามราตรี
“จ้าวเฟิง เจ้าบอกหน่อยสิว่าเมื่อวานนี้พวกเจ้าพลิกจากร้ายให้กลายเป็นดี โจมตีเผ่าเปลวทองจนล่าถอยไปได้อย่างไร?”
เทพโบราณหลันหย่วนเพ่งสายตามองจ้าวเฟิง ก่อนถามขึ้นทันใด
ทั้งที่สถานการณ์เมื่อคืนต้องพ่ายแพ้แน่นอนแล้ว เขาที่เป็นแม่ทัพใหญ่หนีไป สำนักเทียนหลัวยิ่งไม่มีเศษเสี้ยวความหวังเลยแม้แต่น้อย
แต่ผลลัพธ์กลับผิดคาดไปมาก สำนักเทียนหลัวไม่เพียงดำรงอยู่ต่อไปได้เท่านั้น แต่ยังเอาชนะเผ่าเปลวทองด้วย อีกทั้งได้ยินว่าการสูญเสียของเผ่าเปลวทองหนักหนาสาหัสเป็นอย่างมาก
สำนักเทียนหลัวเห็นเหตุการณ์นี้ ก็แอบหัวเราะอย่างอดไม่ได้
พ่อลูกเทพโบราณหลันหย่วนหนีไป คนที่พลิกสถานการณ์กอบกู้สำนักเทียนหลัว แน่นอนว่าเป็นจ้าวเฟิง
ตอนนี้พ่อลูกเทพโบราณหลันหย่วนกลับมา ก็ทำให้พวกเขานับถือเป็นอย่างยิ่งแล้ว ยังจะมีหน้ากล้ามาถามจ้าวเฟิงอีก
“เมื่อคืนวานเทพโบราณหลันหย่วนไป ‘ขอความช่วยเหลือ’ เผ่าเปลวทองเห็นท่านจากไปก็ชะล่าใจ เทพโบราณขั้นแปดสุดยอดคนนั้นประมาทเลินเล่อ จึงถูกข้าลอบสังหารจนถึงแก่ความตาย!”
จ้าวเฟิงเอ่ยตามตรง
สมาชิกสำนักเทียนหลัวเผยสีหน้าแปลกประหลาด เรื่องที่จ้าวเฟิงพูดไม่มีปัญหาอะไร แต่ฟังแล้วเหมือนชมเชยเทพโบราณหลันหย่วนอย่างไรอย่างนั้น
แต่ว่าการชมเชยเช่นนี้ สำหรับเทพโบราณหลันหย่วนฟังแล้วยิ่งเหมือนดูหมิ่นเสียมากกว่า
“เจ้าฆ่าเทพโบราณขั้นแปดสุดยอดนั่น?”
ทว่าเทพโบราณหลันหย่วนยิ่งให้ความสำคัญกับประโยคสุดท้าย เขาเผยสีหน้าตกตะลึง จ้องจ้าวเฟิงเขม็ง
ถึงแม้เมื่อคืนเขาเห็นการลงมือครั้งหนึ่งของจ้าวเฟิงกับตา รู้สึกว่าพลังของจ้าวเฟิงไม่เลวจริงๆ แต่สังหารเทพโบราณขั้นแปดสุดยอดได้เลย นี่กลับเกินกว่าที่เขาคิดไว้
สีหน้าเทพโบราณปิงหยวนยิ่งตกตะลึง จ้าวเฟิงสังหารขั้นแปดสุดยอดได้?
“ใช่ หลังจากเทพโบราณหลันหย่วนจากไปแล้ว ชายวัยกลางคนคนนั้นไม่มองข้าอยู่ในสายตา ถึงได้เกิดผลลัพธ์เช่นนี้ ส่วนทุกท่านแห่งสำนักเทียนหลัวก็ต่อต้านอย่างสุดกำลังเพื่อรับมือกับเผ่าเปลวทอง สุดท้ายอาศัยค่ายกลป้องกันและข้อได้เปรียบด้านพื้นที่ จึงสังหารเทพโบราณอั้นยาได้ภายใต้การร่วมแรงร่วมใจกัน!”
จ้าวเฟิงพูดต่อ
สี่ห้าประโยคก่อนหน้านั้น เทพโบราณหลันหย่วนเชื่อครึ่งไม่เชื่อครึ่ง
แต่เมื่อได้ยินว่าเทพโบราณอั้นยาถูกสังหาร เขาตะลึงไปทันที
“ที่ไหนกัน ล้วนเป็นจ้าวเฟิงเจ้าที่กล้าหาญองอาจ พลิกสถานการณ์กลับมา!”
เจ้าสำนักเทียนหลัวยิ้มพูดขึ้น
ในตอนที่จ้าวเฟิงอธิบายทุกอย่าง ก็พยายามลดคุณูปการของตัวเอง แล้วชมเชยพวกเขา ผู้นำระดับสูงของสำนักคนที่เหลือก็ถูกจ้าวเฟิงพูดเสียจนละอาย
คนสำนักเทียนหลัวทั้งบนและล่างต่างรู้สึกดีกับจ้าวเฟิงเพิ่มขึ้นทบทวี จ้าวเฟิงมีพลังแข็งแกร่ง จริงจังรับผิดชอบ อ่อนน้อมถ่อมตน เทียบกับพ่อลูกเทพโบราณหลันหย่วนแล้ว แทบเหมือนว่าคนหนึ่งอยู่บนฟ้า คนหนึ่งอยู่บนดินเสียจริงๆ
“เทพโบราณอั้นยาตายแล้ว?”
พ่อลูกเทพโบราณหลันหย่วนอึ้งอยู่กับที่ สมองขาวโพลนไปหมด
“เรื่องนี้จะต้องมีเงื่อนงำแน่นอน!”
เทพโบราณหลันหย่วนสีหน้าคร่ำเคร่ง
เป็นถึงเทพโบราณขั้นเก้า จะตายอย่างนี้ได้อย่างไร
ตามที่เขาคาดเดาไว้ เทพโบราณอั้นยาอาจจะไม่ตายแต่บาดเจ็บหนักหนีไป หรือไม่ก็กองกำลังเสริมของเผ่าพันธุ์วิญญาณมาถึงแล้วกอบกู้สำนักเทียนหลัว
ส่วนสำนักเทียนหลัวไม่พอใจเพราะตนเองหนีไปยามคับขัน ดังนั้นจึงปั้นเรื่องโกหก ตั้งใจทำให้เขาโกรธเกรี้ยว
ตอนนี้ เทพโบราณหลันหย่วนสูญเสียบารมีและความเชื่อถือไปจากสำนักเทียนหลัวแล้ว เขารู้ว่าตนถามอะไรต่อไปก็ไม่ได้อะไรทั้งนั้น
แต่ที่น่าคับแค้นใจก็คือ ความสัมพันธ์ของสำนักเทียนหลัวกับจ้าวเฟิงดูจะสนิทสนมกลมเกลียวกันยิ่งนัก
“เจ้าเด็กนี่...ไม่ธรรมดา!”
เทพโบราณหลันหย่วนจ้องจ้าวเฟิง ในใจกำลังขบคิด
สามารถสังหารขั้นแปดสุดยอดได้ พลังเช่นนี้แทบจะถึงระดับเทพโบราณขั้นเก้าทั่วไปแล้ว!
อีกทั้งเขารู้สึกว่าที่สำนักเทียนหลัวสามารถพลิกสถานการณ์กลับมาชนะได้เมื่อวาน จ้าวเฟิงคือปัจจัยสำคัญในนั้น
แต่เทพโบราณหลันหย่วนยังเป็นแม่ทัพใหญ่ของที่นี่ จ้าวเฟิงยังต้องฟังคำสั่งของเขา
“ทุกคนไม่เป็นอะไรก็ดีแล้ว ข้าจะนำทัพพวกเจ้าต่อไป ปกป้องสำนักเทียนหลัว สังหารเผ่าเปลวทอง ทำชื่อเสียงให้ลือเลื่องไปทั่วเขตเทพสวรรค์!”
เทพโบราณหลันหย่วนพูดเสียงกังวาน
จากนั้นเขาก็พาเทพโบราณปิงหยวนกลับสำนักเทียนหลัวไป
ภายในห้อง
“ท่านพ่อ ไยพวกเราจึงต้องกลับมาอีก?”
เทพโบราณปิงหยวนรู้สึกอับอายเป็นอย่างยิ่ง
เขาคืออัจฉริยะของเผ่าพันธุ์วิญญาณ เคยทำเรื่องน่าอายเช่นนี้เมื่อไหร่กัน หลังจากหนีไปตอนคับขันแล้วยังหน้าด้านวกกลับมา
“หากสำนักเทียนหลัวถูกฆ่าล้าง พวกเราก็นับว่าหนีรอดจากอันตราย นั่นยังไม่เป็นไร แต่สำนักเทียนหลัวอยู่รอดปลอดภัย หากเรื่องที่พวกเราหนีไปตอนคับขันแพร่ไปทั่วเผ่าพันธุ์วิญญาณ ในวันนั้นจะไปเจอหน้าผู้คนอย่างไร ข้ากลับมาก็เพื่อที่จะปิดเรื่องนี้เอาไว้!”
เทพโบราณหลันหย่วนพูดขึ้นทันที
เทพโบราณปิงหยวนพยักหน้าให้ ท่านพ่อพูดได้ถูก ตอนนี้แค่เพียงขายหน้าต่อหน้าสำนักเทียนหลัวเท่านั้น แต่หากขายหน้าไปทั่วทั้งเผ่าพันธุ์วิญญาณ ความองอาจของเขาก็จะพังพินาศ
“นอกจากนั้น เผ่าเปลวทองครั้งนี้ลอบโจมตีล้มเหลว พวกเขาไม่มีทางโจมตีที่นี่ในระยะเวลาสั้นๆ ช่วงนี้แน่ เช่นนั้นพวกเราก็ไม่ต้องกังวลใจ ทั้งยังได้คะแนนคุณูปการมากมายด้วย!”
เทพโบราณหลันหย่วนยิ้มเจ้าเล่ห์เพทุบาย
“ท่านพ่อพูดถูก!”
เทพโบราณปิงหยวนก็เผยยิ้มเช่นกัน
พวกเขาเป็นคนเผ่าพันธุ์วิญญาณ ขอเพียงรักษาขั้วอำนาจหรือฐานที่มั่นบางแห่งเอาไว้ได้ ก็จะได้คะแนนคุณูปการมา
หากมีเวลาไปช่วยเหลือขั้วอำนาจใกล้ๆ สังหารข้าศึก ก็ยังสามารถได้คะแนนคุณูปการอีกเช่นกัน
ด้านนอกสำนักเทียนหลัว
“สหายจ้าว ไยเจ้าจึงไม่พูดความจริงออกไป ข้ารู้สึกว่าเจ้าเหมาะกับตำแหน่งแม่ทัพใหญ่ยิ่งกว่า!”
เจ้าสำนักเทียนหลัวเอ่ยเสียงต่ำ
แต่เดิม อันตรายที่เกิดขึ้นไม่หยุดเมื่อคืนวานทำให้เจ้าสำนักเทียนหลัวลืมเรื่องไม่พอใจก่อนหน้านี้ไป แต่คิดไม่ถึงว่าพ่อลูกเทพโบราณหลันหย่วนยังกลับมาอย่างหน้าด้านไร้ยางอาย
ถึงแม้จ้าวเฟิงจะอายุน้อย แต่พลังแข็งแกร่ง มีความรับผิดชอบต่อสำนักเทียนหลัว และอ่อนน้อมถ่อมตน หากนั่งอยู่ในตำแหน่งแม่ทัพใหญ่ เชื่อว่าไม่มีใครเห็นต่างแน่นอน
“ข้าไม่ชอบเป็นแม่ทัพใหญ่ มันยุ่งยากเกินไป!”
จ้าวเฟิงหัวเราะ ก่อนเดินเข้าไปในตำหนักของตน
ผลงานการต่อสู้และผลประโยชน์ในวันนี้ จ้าวเฟิงไม่ใส่ใจเลย ดังนั้นเขาจึงขี้เกียจที่จะไปสนใจ
เขาแค่อยากอยู่ที่สนามรบ ฝึกฝนตัวเอง ค่อยๆ สำแดงพลังฝึกตนที่แท้จริงเท่านั้น
“เด็กคนนี้ช่างใจกว้างยิ่งนัก เห็นแก่ส่วนรวม รู้ว่าตอนนี้สองเผ่าทำศึกกัน หากภายในเผ่าพันธุ์วิญญาณยังสู้กันจนตายกันไปข้าง...”
เจ้าสำนักเทียนหลัวมองไปยังแผ่นหลังของจ้าวเฟิง รู้สึกละอายใจอยู่บ้าง
ครั้นกลับมาถึงที่อาศัยของตนแล้ว จ้าวเฟิงก็เข้าไปในชุดคลุมมิติ
ตอนนี้จ้าวหวาง จ้าวคง และมังกรวารีล้างโลกากำลังอยู่ในการฝึกฝน
จ้าวคงสำเร็จถึงเทพโบราณขั้นเก้า ทั้งยังควบคุมเนตรมิติที่แข็งแกร่งคู่นั้นได้อย่างราบรื่น
จ้าวเฟิงก็นั่งขัดสมาธิอยู่บนพื้น ปิดด่านฝึกฝนไป
ก่อนอื่น เขาแบ่งความคิดบางส่วนออกไปฝึกฝนพลังเสวียนอ้าวมิติและห้าธาตุเป็นต้น
ทุกครั้งที่พลังเสวียนอ้าวเหล่านี้แข็งแกร่งขึ้นส่วนหนึ่ง อานุภาพพลังเทพรวมศูนย์ของจ้าวเฟิงก็จะแข็งแกร่งขึ้นส่วนหนึ่ง
อีกทั้งเพราะดื่มกินของล้ำค่าประเภทเวลาที่สูงส่งยิ่งมากมาย พลังในการบรรลุเสวียนอ้าวเวลาของจ้าวเฟิงจึงได้รับการยกระดับขึ้นมาก ยิ่งรวมกับการช่วยเหลือจากเศษเสี้ยวอาวุธบรรพชน ความเร็วในการยกระดับเสวียนอ้าวเวลาของจ้าวเฟิงเลยรวดเร็วที่สุด ถึงขั้นเจ็ดสุดยอดแล้ว
ส่วนเสวียนอ้าวมิติก็ใกล้จะก้าวสู่ขั้นแปดสุดยอด ขาดอีกเพียงแค่เล็กน้อยเท่านั้น
สำหรับเรื่องนี้ จ้าวเฟิงไม่ได้ยกระดับอย่างเร่งร้อน แต่เพิ่มไปทีละก้าวๆ อย่างมั่นคง
ใจของจ้าวเฟิงนอกจากวางไว้ที่ด้านพลังแล้ว ยังอยู่ที่ชั้นวิญญาณอีกด้วย
ข้อได้เปรียบของดวงตาเทพเจ้าทำให้การฝึกฝนด้านวิญญาณของจ้าวเฟิงแข็งแกร่งล้ำหน้าคนทั่วไป ชั้นวิญญาณถึงจะเป็นข้อได้เปรียบที่สุดของจ้าวเฟิง
“ตอนนี้พลังวิญญาณของข้าถึงขั้นเก้าสุดยอดแล้ว หากก้าวไปอีกระดับ การรับมือกับครึ่งก้าวสู่จอมเทพก็จะยิ่งง่ายดายขึ้น!”
ใจของจ้าวเฟิงเฝ้าปรารถนา
หลังจากดื่มกินผลึกวิญญาณอัสนีลงไปหลายก้อน เขาก็เริ่มฝึกฝนวิญญาณ ทั้งยังเพิ่มพลังอัสนีในกายวิญญาณอัสนีด้วย
ในชุดคลุมมิติ หลังจากนั้นสามสิบวัน จ้าวเฟิงก็ดูดซับสรรพคุณของผลึกวิญญาณอัสนีและของล้ำค่าประเภทวิญญาณบางส่วนเสร็จสิ้น
และจากนั้น
จ้าวเฟิงก็มุ่งฝึก ‘วงแสงรวมศูนย์’ เคล็ดวิชาอีกชนิดหนึ่งในขั้นที่สี่ของ ‘พลังฟ้าประสานหนึ่ง’
ตรงข้ามกับกระบี่เทพรวมศูนย์ วงแสงรวมศูนย์เป็นเคล็ดวิชาประเภทป้องกัน
วงแสงรวมศูนย์ไม่เพียงแต่มีการป้องกันโดดเด่น มันยังมีคุณสมบัติพิเศษอีกอย่างหนึ่ง นั่นก็คือการกลืนกินแข็งแกร่งยิ่งกว่า สามารถดูดซับพลังโจมตีที่ปรากฏรอบด้านแล้วเปลี่ยนเป็นพลังของตัวเอง
“ ‘วงแสงรวมศูนย์’ เหมาะกับข้ามากกว่า สามารถผันเปลี่ยนพลังโจมตีรอบด้านมาเป็นพลังของตัวเอง ทำให้กระบี่เทพแข็งแกร่งขึ้น ปลิดชีวิตศัตรูในกระบวนท่าเดียว!”
อีกทั้งสถานการณ์การรบในตอนนี้ การต่อสู้ค่อนข้างวุ่นวาย ข้อได้เปรียบด้านการฝึกฝนของจ้าวเฟิงก็ไม่มีอีกต่อไปแล้ว ดังนั้น ‘วงแสงรวมศูนย์’ จึงเหมาะกับการฝึกฝนในตอนนี้มาก
หลังจากตัดสินใจได้ จ้าวเฟิงก็เริ่มลงมือฝึกฝน
ภายในชุดคลุมมิติ หลายวันหลังจากนั้น
รอบกายจ้าวเฟิงในระยะหนึ่ง เกราะแสงสีเงินเข้มขุ่นข้นที่ผสมปนเปกันปรากฏขึ้น บนนั้นตลบอบอวลไปด้วยสนามพลังกลืนกินชั้นหนึ่ง คอยดูดซับพลังไร้รูปร่างในฟ้าดิน
วู้ม วู้ม!
วงแสงเลือนรางสีเงินเข้มยิ่งเพิ่มความแข็งแรงขึ้นอีกหลายส่วน
“ไม่เลว สามารถดูดซับพลังอื่นๆ มาเพิ่มความแข็งแกร่งในการป้องกันตัวเอง!”
อีกทั้งวงแสงรวมศูนย์ยังสามารถเปลี่ยนเป็นกระบี่เทพรวมศูนย์ พลังยิ่งแข็งแกร่งรุนแรงกว่าเดิม
เวลาที่เคลื่อนไปในชุดคลุมมิติคือห้าสิบต่อหนึ่ง
โลกภายนอกผ่านไปสองวัน ส่วนจ้าวเฟิงฝึกฝนอยู่ในชุดคลุมมิติหนึ่งร้อยวันแล้ว
ในกลางคืนวันที่สองนี้เอง
ฟุ่บ! ฟุ่บ!
กลิ่นอายเลือนรางสองสามสายเข้ามาในพื้นที่สำนักเทียนหลัว
“ตามรายงานข่าว หลังจากที่จ้าวเฟิงเข้ามาในเขตสงครามแล้วก็มายังสำนักเทียนหลัว!”
“พวกเราจำต้องหลบๆ ซ่อนๆ เช่นนี้ด้วย? เข้าโจมตีที่นี่แล้วจับจ้าวเฟิงไปเลยก็ได้มิใช่รึ?”
เงาสี่เงาในท้องฟ้าเดี๋ยวเลือนรางเดี๋ยวปรากฏ
กลิ่นอายของพวกเขาทั้งสี่ขมุกขมัว ผสานไปกับม่านราตรีเป็นหนึ่งเดียว จนแทบจะสังเกตไม่เห็น
ประสามสัมผัสเทพที่แข็งแกร่งกวาดไปในสำนักเทียนหลัวเป็นครั้งคราว แต่ไม่มีใครสังเกตเจอ
“ก่อนหน้านี้ข้าได้ยินมาว่าเผ่าเปลวทองแอบส่งเทพโบราณขั้นเก้าคนหนึ่งมาโจมตีที่นี่ แต่สำนักเทียนหลัวยังคงอยู่ นี่ก็พิสูจน์ว่าเทพโบราณขั้นเก้าคนนั้นล้มเหลว สำนักเทียนหลัวนี่จัดการได้ค่อนข้างยากแน่!”
ผู้อาวุโสคนที่พูดผอมจนกระดูกปูดโปน ดำทะมึนไปทั่งตัวราวกับเงา
“ใช่แล้ว คำสั่งที่เทพโบราณหานเยี่ยนบัญชาพวกเราก็แค่จับจ้าวเฟิงไปเท่านั้น ไม่จำเป็นต้องหาเหาใส่หัว!”
ชายรูปร่างสูงใหญ่อีกคนหนึ่งมีสายตาเหี้ยมโหดเย็นชา ถึงแม้จะควบคุมไว้ได้ แต่เปลวไฟเลือนรางก็ยังคงพวยพุ่งออกมาหลายสาย
เรื่องที่เทพโบราณอั้นยาโจมตีสำนักเทียนหลัวเกิดขึ้นแค่ไม่กี่วันก่อน ยังไม่ได้แพร่สะพัดไปโดยสมบูรณ์ มีเพียงน้อยคนเท่านั้นที่รู้ถึงรายละเอียดข้อมูลของสถานการณ์การต่อสู้
ส่วนคนกลุ่มนี้รับคำสั่งของเทพโบราณหานเยี่ยน ในตอนที่รู้ตำแหน่งของจ้าวเฟิงก็ออกเดินทางมาแล้ว
“หาเจ้านั่นเจอแล้ว อีกประเดี๋ยวข้าจะลอบสังหาร แล้วพวกเจ้าค่อยลงมือกำราบเขาไว้ทันที จากนั้นก็รีบหนีไป!”
ศักยภาพและพลังฝึกตนของผู้อาวุโสเงาดำที่ผอมแห้งจนเห็นกระดูกอยู่อันดับบนสุด
สำหรับกลวิชาของ ‘เทพโบราณอั้นเมี่ย (ลอบสังหาร)’ พวกเขาต่างเชื่อถือกันเป็นอย่างยิ่ง
เทพโบราณอั้นเมี่ยคือเทพโบราณขั้นเก้าที่เทพโบราณหานเยี่ยนรู้จักคบค้าด้วยตอนออกไปฝึกฝน เชี่ยวชาญด้านสะกดรอยและลอบสังหาร
ว่ากันว่าในกายเทพของเทพโบราณอั้นเมี่ยไหลเวียนด้วยสายเลือดของ ‘เผ่าเงาราตรี’ ที่อยู่ในอันดับสิบแปดของรายชื่อหมื่นเผ่าพันธุ์ ถึงแม้สายเลือดจะบางเบา แต่ก็มากพอที่จะทำให้เขาเดินไปในความมืดอย่างกำเริบเสิบสาน สังหารคนได้อย่างไร้ร่องรอย
ฟิ้ว!
คนกลุ่มหนึ่งเข้าใกล้ไปยังที่อยู่ของจ้าวเฟิงอย่างเงียบเชียบ
“เตรียมตัว!”
เทพโบราณอั้นเมี่ยคำรามเสียงต่ำ แปลงเป็นเงาสีดำทมิฬกลุ่มหนึ่ง เตรียมโจมตีไปในท้องฟ้า ตรงไปยังจ้าวเฟิง
ฟุ่บ!
เทพโบราณอั้นเมี่ยยังไม่ทันได้โจมตี ชายหนุ่มผมสีเงินตัวเหยียดตรงก็พลันปรากฏขึ้นในตำหนัก ใบหน้าอีกฝ่ายเรียบเฉย “พวกเจ้ามัวชักช้าอยู่ที่นี่นานเพียงนี้ หรือกำลังหาข้าแซ่จ้าว?”
…………………………………………


[Go To Next Chapter]( ./267.md)