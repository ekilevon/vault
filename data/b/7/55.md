##บทที่ 1199: ชุดคลุมมิติ
“รอเวลาลงมือ!”
จ้าวเฟิงตอบอย่างเคร่งเครียด
ไม่ใช่ว่าจ้าวเฟิงจะไปชิงชิ้นไหนก็ชิงมาได้ สิ่งที่เขาจะชิง แน่นอนว่าเป็นของที่มาได้ค่อนข้างง่าย
ของล้ำค่าชิ้นไหนที่มีโอกาสได้มามาก ก็ไปชิงชิ้นนั้น
นอกจากของล้ำค่าสี่ชิ้นแล้ว ยังมีสมบัติหลายหลายอย่างที่เทียบเท่ากับกระจกกั้นเวหาร่วงลงไปทั่วทิศ
“ไป!”
เทพแท้จริงขั้นสี่เผ่ามังกรเกล็ดฟ้านำคนในเผ่าทั้งหมดไปจากที่นี่
เขาไม่มีวาสนาชิงของล้ำค่า สมบัติชั้นหนึ่งพวกนั้น สำหรับพวกเขาก็ล้ำค่าเป็นอย่างยิ่งแล้ว
ฟุ่บ ฟุ่บ!
เพียงชั่วพริบตา ก็มีกลุ่มเจ็ดคนพุ่งไปข้างบน
กลุ่มส่วนมากล้วนพุ่งไปยังของล้ำค่าสี่ชิ้นทันที กลุ่มที่เหลือต่างคิดว่าไม่อาจได้สมบัติมา ก็วางเป้าหมายไว้ที่ของที่เทียบเท่ากัน
ยังมีกลุ่มเล็กบางกลุ่มกำลังเฝ้าสังเกตการณ์
“นี่คืออาวุธเทพที่มีคุณสมบัติใดกัน!”
คนกลุ่มหนึ่งเข้าใกล้กระบี่ยาวสีเงินอย่างบุ่มบ่าม
จากที่ไกลๆ พวกเขาก็สัมผัสได้ถึงจิตกระบี่ที่แข็งแกร่งพอจะทำลายทุกสิ่งจากกระบี่สีเงินนั่น
ฟิ้ว!
กระบี่ยาวสีเงินเล่มนั้นพลันเปลี่ยนทิศทาง พุ่งไปยังคนกลุ่มนี้ทันที
ในยามที่ปลายกระบี่เงินเล็งมาที่กลุ่มนี้ ทุกคนในกลุ่มพลันรู้สึกเหมือนตนเองตกอยู่ในโลกคมกระบี่ ทั่วมิติล้วนตลบอบอวลไปด้วยจิตกระบี่มหาศาล
พรึ่บ!
แสงเงินกะพริบวูบวาบ กระบี่ยาวทะลวงผ่านท้องฟ้ามาปรากฏอยู่เบื้องหน้าของกลุ่มนี้ทันที
ฉึก ฉัวะ!
กระบี่ยาวพุ่งทะลุ ในกลุ่มมีผู้แข็งแกร่งห้าคน ร่างกายและวิญญาณถูกฟันออกเป็นสองส่วน ดับดิ้นทันที
คนที่เหลือในกลุ่มยืนอึ้งตะลึงอยู่กับที่ จิตใจสั่นสะท้าน ร่างกายกลับไม่กล้าเคลื่อนไหว
ภาพเหตุการณ์นี้ก็สยบกลุ่มอื่นๆ ที่หวังจะเข้าใกล้กระบี่ยาวเล่มนี้ด้วย
“กระบี่ดียิ่งนัก!”
สายตาปฐมเทพทุนเทียนฉายประกายวาววับ
กระบี่ที่แข็งแกร่งน่ากลัวเช่นนี้ แน่นอนว่าคู่กับเขาจะเหมาะสมเป็นที่สุด
ฟิ้ว!
กระบี่ยาวสีเงินสังหารห้าคนแล้วก็ไม่ได้จากไป แต่เคลื่อนไหวอย่างกำเริบเสิบสานไปในท้องฟ้า ราวกับยั่วยุคนที่อยู่เบื้องล่างอย่างไรอย่างนั้น
“ช่วยข้าชิงกระบี่เล่มนี้มา!”
ปฐมเทพทุนเทียนพูดกับผู้แข็งแกร่งแดนศักดิ์สิทธิ์กลืนนภา
แดนศักดิ์สิทธิ์แห่งเทพมีพื้นเพเบื้องหลังลึกล้ำเป็นอย่างยิ่ง พวกเขามายังมิติลับนี้ก็เตรียมตัวมาอย่างดี แต่เมื่อเผชิญหน้ากับกระบี่ที่แข็งแกร่งดุดันเช่นนี้ พวกเขาก็ต้องระมัดระวังรอบคอบเหมือนกัน
อีกด้านหนึ่ง แดนศักดิ์สิทธิ์ชะตาสวรรค์กับกลุ่มอื่นๆ ลองชิงแท่นหินสีเทา
แต่ทุกครั้งที่พวกเขาเข้าใกล้แท่นหินนี้ร้อยจั้ง จะสัมผัสได้ถึงฉากกั้นมิติที่สกัดกั้นเอาไว้ เหนือฉากกั้นมิติมีอักษรโบราณล้ำลึกส่องประกายไม่หยุด
“แค่เพียงเข้าใจเนื้อหาของอักษรพวกนั้น ก็จะสามารถเข้าใกล้ ‘แท่นศิลากำเนิดสวรรค์’ ได้กระมัง! ”
ใบหน้าของปฐมเทพซือคงเคร่งเครียดเล็กน้อย
ตัวอักษรพวกนี้เขารู้จักอยู่บ้าง แต่ก็จำกัดอยู่แค่อ่านเท่านั้น หากคิดจะเข้าใจมันยังลำบากมากไป
“เล็งไปที่ของล้ำค่าชิ้นนี้!”
ปฐมเทพคงหยวนของแดนศักดิ์สิทธิ์มิติชี้ไปยัง ‘ชุดคลุมมิติ’ พร้อมบัญชาออกไป
พรึ่บ พรึ่บ!
ชุดคลุมมิติกะพริบไปมาในอากาศ ไม่มีใครเข้าใกล้มันได้เลย
แต่เทียบกับของล้ำค่าอื่นแล้ว ระดับความอันตรายในการชิง ‘ชุดคลุมมิติ’ ต่ำที่สุด
“เป้าหมายกำหนดไว้ที่ชุดคลุมสีเงินตัวนี้”
หลังจากที่จ้าวเฟิงสังเกตอยู่ชั่วขณะ ก็ส่งกระแสจิตสื่อสารกับทุกคน
จ้าวเฟิงไม่ใช่คนใช้กระบี่ ดังนั้นกระบี่ยาวสีเงินจึงมีประโยชน์กับเขาค่อนข้างน้อย ส่วนบททดสอบที่ต้องเผชิญหน้าในการช่วงชิงแท่นศิลาสีเทา จ้าวเฟิงไม่มีทางผ่านไปได้
ยังมีของล้ำค่าอีกชิ้นหนึ่งเป็นกลุ่มเปลวเพลิงสีม่วง เปลวเพลิงที่สามารถลุกไหม้ในอากาศ ของล้ำค่าชิ้นนี้บางทีอาจจะเหมาะกับจ้าวเฟิง แต่ที่ผู้จับจ้องเปลวเพลิงสีม่วงนี้เอาไว้ก็คือกิเลนเพลิงดำ
กิเลนเพลิงดำและเผ่าพันธุ์บรรพกาลทั้งหลายแข็งแกร่งกว่าแดนศักดิ์สิทธิ์ทั้งสามอยู่มาก อันตรายมากเกินไป ดังนั้นจ้าวเฟิงจึงถอดใจ
สุดท้ายก็เหลือเพียงแค่ชุดคลุมยาวสีเงินตัวนั้นเท่านั้น!
สำหรับจ้าวเฟิง ชุดคลุมยาวสีเงินตัวนี้อาจจะเป็นชิ้นที่ล้ำค่าที่สุดในทั้งสี่ชิ้นก็ได้ อีกทั้งในตอนนี้ชุดคลุมไม่ได้แสดงการโจมตีที่ใหญ่โตอะไรนัก แค่เพียงกะพริบวูบวาบไปมาในอากาศแล้วหลบหลีกทุกคน
ฟุ่บ ฟุ่บ ฟุ่บ!
พวกมังกรวารีล้างโลกาตามติดจ้าวเฟิง บินไปยังทิศทางหนึ่ง
“สมบัติชิ้นนี้เป็นของเผ่ามังกรเกล็ดฟ้า!”
คนของเผ่ามังกรเกล็ดฟ้ากับอีกกลุ่มหนึ่งกำลังช่วงชิงของล้ำค่าชิ้นหนึ่ง
เนื่องจากผู้แข็งแกร่งจำนวนมากหมายตาสมบัติสี่ชิ้น การช่วงชิงของล้ำค่าพวกนี้เลยไม่รุนแรงเท่ากับตอนแรก
“เจ้าหนู นี่เจ้าหมายความว่าอย่างไร?”
คนของเผ่ามังกรเกล็ดฟ้าที่กำลังช่วงชิงของล้ำค่าพลันพบว่ากลุ่มจ้าวเฟิงประชิดมายังพวกเขา
“แน่นอนว่าพวกเราก็หมายตาของล้ำค่าชิ้นนี้เอาไว้เช่นกัน!”
จ้าวเฟิงเผยรอยยิ้มชั่วร้าย
เมื่อครู่คนเผ่ามังกรเกล็ดฟ้าคิดสังหารพวกเขา หลังจากที่สังหารไม่สำเร็จก็หนีไปทันที จ้าวเฟิงไม่ใช่คนดีมีศีลธรรม หากมีโอกาสก็ไม่มีทางปล่อยคนพวกนี้ไปอย่างเด็ดขาด
“เปลวเพลิงเชือดเฉือน!”
เสี่ยวหลิงไม่ออมมือแม้แต่น้อย แค่ลงมือก็เป็นกระบวนท่าสังหารทันที
ฟิ้ว ฟิ้ว ฟิ้ว!
เส้นไหมเปลวเพลิงเต็มไปทั่วท้องฟ้า ถักทอเป็นตาข่ายเพลิงหลากสีพาดผ่านไปมาในท้องฟ้า เป้าหมายก็คือคนของเผ่ามังกรเกล็ดฟ้า
“มังกรล้างโลกาโจมตี!”
“แสงสายฟ้ากัมปนาท!”
……
ในกลุ่มของจ้าวเฟิง ทุกคนลงมือพร้อมกัน
“บุก!”
คนของเผ่ามังกรเกล็ดฟ้าผนึกกำลัง ลงมือด้วยกัน
จำนวนคนของพวกเขาได้เปรียบ ไม่เกรงกลัวกลุ่มของจ้าวเฟิงเลยแม้แต่น้อย
“ผู้เยาว์ เผ่ามังกรเกล็ดฟ้าก็ไม่ได้สร้างความเสียหายอะไรให้กับพวกเจ้า จะจองล้างจองผลาญไปไย!”
เทพแท้จริงขั้นสี่เผ่ามังกรเกล็ดฟ้าเอ่ยโน้มน้าว
สายตาของเขาจ้องไปยังจ้าวหวางตลอด อาวุธเทพมรณะชิ้นนั้นของจ้าวหวางไม่ธรรมดาเป็นอย่างมาก อีกทั้งเขาในยามนี้บาดเจ็บหนัก ยังไม่ทันได้ฟื้นฟู
“อะไรน่ะ…”
คนที่เหลือของเผ่ามังกรเกล็ดฟ้าตะลึงไปทันที ปฐมเทพหลานเยี่ยยิ่งตื่นตะลึงมาก
เทพแท้จริงขั้นสี่ในกลุ่มของพวกเขาจะยอมก้มหัว ขอสงบศึกกับจ้าวเฟิง!
“เมื่อครู่เผ่ามังกรเกล็ดฟ้าไล่สังหารพวกเรา หากพวกเราขอสงบศึก เผ่ามังกรเกล็ดฟ้าจะรับปากหรือไม่?”
จ้าวเฟิงหัวเราะหยัน
ก่อนที่จะสังหารผู้อื่น ก็ต้องเตรียมถูกสังหารเอาไว้ให้ดีด้วย
“ฮี่ๆ ทุกท่านร่วมมือกับพวกเรา จัดการกับเผ่ามังกรเกล็ดฟ้าก่อน แล้วค่อยมาตัดสินสิทธิ์ครอบครองของล้ำค่าชิ้นนี้เถิด!”
อีกกลุ่มเห็นจ้าวเฟิงและพวกมีเรื่องขัดเเย้งกับเผ่ามังกรเกล็ดฟ้า ก็ส่งคำเชื้อเชิญทันใด
“ฆ่ามัน!”
กลุ่มของจ้าวเฟิงร่วมมือกับอีกกลุ่มหนึ่ง รุกคืบไปยังเผ่ามังกรเกล็ดฟ้าทันที
“ถอย!”
เทพแท้จริงขั้นสี่ตะโกนเสียงดัง
จ้าวเฟิงร่วมมือกับอีกกลุ่มหนึ่ง ในเรื่องของจำนวนนั้นพอๆ กับเผ่ามังกรเกล็ดฟ้า แต่กำลังรบกลับเกินกว่าพวกเขาไปมาก
วู้ม แซ่ด แซ่ด!
ปีกแสงสีทองไหววูบ จ้าวเฟิงแปลงเป็นแสงสีทองอ่อนทะยานไปยังเผ่ามังกรเกล็ดฟ้า เป้าหมายก็คือพี่น้องตระกูลหูทั้งสอง
ในตอนแรกที่จ้าวเฟิงเข้าร่วมกับเผ่ามังกรเกล็ดฟ้า หูเฉิงก็หาเรื่องตนทุกเรื่อง ในช่วงเวลาที่สำคัญก็ทอดทิ้งคนในเผ่า หนีเอาตัวรอดไปคนเดียว หลังจากนั้นเขาก็นำคนมากลุ่มหนึ่ง คิดจะจัดการกับจ้าวเฟิง
จ้าวเฟิงเกิดความขัดแย้งกับเผ่ามังกรเกล็ดฟ้า ก็เริ่มจากหูเฉิงนี่เอง
“ดัชนีทะลุฟ้า!”
จ้าวเฟิงโคจรอัสนีเพลิงทำลายล้าง รวบรวมพลังไว้ในนิ้วชี้ จากนั้นยิงออกมาทันใด
ฟุ่บ!
แสงเพลิงสีทองเล็กบางกะพริบอยู่ในอากาศเพียงชั่วพริบตา ก็ทะลวงผ่านไปหลายแสนลี้
“อ๊าก…”
หูเฉิงร้องอย่างน่าอนาถ ไม่อาจหนีต่อไปได้
เขาสำนึกเสียใจเป็นอย่างมาก ทำไมในตอนนั้นถึงต้องหาเรื่องจ้าวเฟิง!
หนึ่งกระบวนท่าสังหาร!
จ้าวเฟิงกลายเป็นปฐมเทพแล้ว พลังอัสนีเพลิงทำลายล้างเพิ่มมากขึ้น ยิ่งรวมกับเสวียนอ้าวแห่งไฟขั้นที่หนึ่ง การสำแดงดัชนีทะลุฟ้าสังหารหูเฉิงในเสี้ยววินาทีไม่มีความยากอะไรเลย
“น้องข้า!”
หูซังตะโกนอย่างโกรธแค้น ทำได้เพียงแค่สำแดงความเร็วสูงที่สุดหนีเอาชีวิตรอด
ในเผ่ามังกรเกล็ดฟ้า คนที่จ้าวเฟิงเกลียดที่สุด หูเฉิงเป็นอันดับหนึ่ง อันดับสองหากไม่ใช่เขาก็เป็นปฐมเทพหลานเยี่ย!
แต่ว่าในยามนี้ ปฐมเทพหลานเยี่ยเผชิญหน้ากับการไล่สังหารจากคนสองกลุ่ม เทพแท้จริงขั้นสี่เผ่ามังกรเกล็ดฟ้าไม่มีจิตใจจะต่อสู้เลยสักนิด หนีไปได้เร็วที่สุด ทุกคนก็ทำได้แค่เพียงหนีตาม ไม่มีใครสนใจความเป็นความตายของหูซังเลยสักนิด
“เสี่ยวหลิง ฆ่าปฐมเทพหลานเยี่ยเสีย!”
จ้าวเฟิงส่งกระแสจิตให้กับเสี่ยวหลิง
หากไม่สำแดงไพ่ตายบางอย่าง จ้าวเฟิงยากที่จะสังหารปฐมเทพหลานเยี่ย ดังนั้นนั้นจึงมอบปฐมเทพหลานเยี่ยให้กับเสี่ยวหลิง
ฟิ้ว แซ่ด แซ่ด!
จ้าวเฟิงโคจรวิชาปีกแสงอัสนีทอง เข้าประชิดไปยังหูซัง
“จ้าวเฟิง ปล่อยข้าไป เจ้าฆ่าน้องชายของข้าไปแล้วนี่!”
หูซังสัมผัสได้ถึงเสวียนอ้าววายุอัสนีที่น่าหวาดหวั่นเบื้องหลัง ทั่วร่างสั่นเทิ้ม
ความเร็วของจ้าวเฟิงสูงมากจริงๆ เขาไม่อาจสลัดหนีได้
“เจ้าเป็นพี่ชายของเขา เช่นนั้นลงนรกไปเป็นเพื่อนเขาก็แล้วกัน?”
จ้าวเฟิงอดยิ้มไม่ได้
“ฝ่ามือสายฟ้าทลายนภา!”
จ้าวเฟิงโคจรแก่นแท้พลังและพลังศักดิ์สิทธิ์ ส่งฝ่ามืออัสนีเพลิงแสงทองออกมาทันที
ครืน ตูม บึ้ม!
หูซังป้องกันสุดกำลัง แต่พลังอ่อนแอเกินไป จึงถูกฝ่ามือของจ้าวเฟิงโจมตีถอยหลังไปหลายสิบลี้ ทั่วร่างไหม้เกรียม
ฟุ่บ!
แค่เพียงปลดปล่อยดัชนีทะลุฟ้า จ้าวเฟิงก็เด็ดชีวิตของเขาไปได้
อีกด้านหนึ่ง ข้างกายปฐมเทพหลานเยี่ยมีผู้แข็งแกร่งไม่น้อยปกป้อง ต่อให้มังกรวารีล้างโลกาตามมาทันแล้วร่วมมือกับเสี่ยวหลิง ก็ยากที่จะสังหารเขาได้ ในเมื่อปฐมเทพหลานเยี่ยคือผู้ถูกเลือกขั้นปฐมเทพของเผ่ามังกรเกล็ดฟ้า ไม่เหมือนกับพี่น้องตระกูลหู
“นายท่าน คนของแดนศักดิ์สิทธิ์มิติกำลังเข้าใกล้ชุดคลุมสีเงินตัวนั้น!”
ในยามนี้ ผู้เฒ่าชุดเขียวส่งกระแสจิตให้กับจ้าวเฟิง
สายตาของจ้าวเฟิงวูบไหวเล็กน้อย กวาดไปยังท้องฟ้าไกล
เห็นเพียงผู้แข็งแกร่งมากมายของแดนศักดิ์สิทธิ์มิติกับคนที่คิดอยากจะช่วงชิง ‘ชุดคลุมมิติ’ ไม่รู้ว่าใช้วิธีอะไรถึงควบคุมอาณาเขตของมันเอาไว้ได้ในระดับหนึ่ง
รอบด้าน ‘ชุดคลุมมิติ’ มีคนเกือบห้าสิบคนคิดจะจับมันเอาไว้
“ไม่ต้องไล่สังหารเผ่ามังกรเกล็ดฟ้าแล้ว!”
จ้าวเฟิงตะโกนทันใด ทุกคนหมุนตัวจากไป บินตรงไปยัง ‘ชุดคลุมมิติ’ กับจ้าวเฟิง!
ถึงแม้ชุดคลุมมิติจะถูกควบคุมไว้ในอาณาเขตระดับหนึ่ง แต่ความเร็วของมันสูงมาก ทั้งยังสามารถหายตัวและเคลื่อนย้ายได้เพราะเหตุนี้ จึงยังคงไม่มีใครไล่ตามมันได้
“ชุดคลุมมิติ!”
แววตาของปฐมเทพคงหยวนดีใจอย่างยิ่ง ในมือหยิบเอาป้ายหยกสีเงินหม่นชิ้นหนึ่งออกมา
“ไป!”
ปฐมเทพคงหยวนเขวี้ยงป้ายหยกไปยังชุดคลุมมิติ
พรึ่บ!
เป็นไปตามคาด ชุดคลุมมิติหลบป้ายหยกชิ้นนี้ได้
“ระเบิด!”
ปฐมเทพคงหยวนกระตุ้นพลังเทพแล้วพลันตะโกนขึ้น
ครืน ตูม ตูม!
ป้ายหยกสีเงินหม่นชิ้นนั้นระเบิดออก เสวียนอ้าวมิติผสมปนเปกับคลื่นวิญญาณ ตลบอบอวลไปทั่วทิศ
มิติรอบด้านบิดเบี้ยวรวมเป็นกลุ่มเดียว โดยมีการระเบิดเป็นจุดศูนย์กลาง คลื่นวิญญาณที่รุนแรงกลุ่มนั้นม้วนกวาดไปทั่วทุกทิศ
วู้ม วู้ม!
พลังอันอ่อนแอในชุดคลุมมิติถูกคลื่นกระทบ จึงสั่นไหวเล็กน้อย หยุดอยู่ที่เดิมชั่วขณะ
คนที่ไม่รู้เรื่องรอบๆ ก็ถูกแรงระเบิดที่กะทันหันนี้กระทบมาถึง ผู้มีพลังวิญญาณค่อนข้างอ่อนแอ หมดสติไปทันที
“บุก!”
ปฐมเทพคงหยวนบุกออกไปเป็นคนแรก
คนบางส่วนของแดนศักดิ์สิทธิ์มิติและบางคนที่ยังมีสติอยู่ก็ทะยานไปยังชุดคลุมมิติ
ฟุ่บ ฟุ่บ!
ผู้แข็งแกร่งที่ดูสถานการณ์อยู่รอบๆ เคลื่อนไหวทันที
ฟิ้ว ฟิ้ว!
จ้าวเฟิง มังกรวารีล้างโลกา และเสี่ยวหลิงรวดเร็วที่สุด เข้าใกล้ชุดคลุมมิติอย่างรวดเร็ว
“ได้มาแล้ว!”
ปฐมเทพคงหยวนเร็วที่สุด มือคว้าชุดคลุมมิติเอาไว้
พรึ่บ!
สิ่งที่ทำให้คนคิดไม่ถึงก็คือ มือของปฐมเทพคงหยวนทะลุผ่านชุดคลุมมิติไป
วู้ม วู้ม!
เสี้ยวขณะต่อมา ชุดคลุมแผ่กระจายเงามิติพิลึกชั้นหนึ่งออกมา แผ่กระจายไปทั่วทุกทิศ
พรึ่บ พรึ่บ พรึ่บ!
ผู้แข็งแกร่งที่เข้าใกล้ชุดคลุมมิติในระยะหนึ่ง รอบกายพลันปรากฏชั้นประกายเลือนรางสีเงินหม่น หลังจากเสียงดัง ‘พรึ่บ’ ก็หายวับไปทันที
ผู้แข็งแกร่งรอบๆ สีหน้าพลันเปลี่ยนไป ยืนนิ่งอึ้งตะลึง
ในท้องฟ้า ชุดคลุมมิติหายไปแล้ว ทุกคนที่เข้าใกล้ชุดคลุมก็หายตัวไปสิ้น!
จ้าวหวางและจ้าววั่นยืนอยู่ในอากาศ ไม่ร้อนรนเท่าใดนัก เพราะพวกเขารู้ว่าตอนนี้จ้าวเฟิงไม่เป็นอะไร!
………………………………………


[Go To Next Chapter]( ./56.md)