##บทที่ 1567: พ่ายแพ้?
ในสถานการณ์ที่กำลังเสียเปรียบ เจ้าสวรรค์เผาผลาญพลังดั้งเดิมวิถีฟ้าอย่างไม่เสียดาย แล้วรุกโจมตีจ้าวเฟิง นี่เป็นเหตุการณ์ที่นายเหนือหัวเนตรเทพเจ้าทั้งหกไม่คาดคิดมาก่อน
เผชิญหน้ากับการโจมตีจากเจ้าสวรรค์ ภายใต้สัญชาตญาณถึงภยันตรายร้ายแรงและการกระตุ้นของพลังวิถีฟ้า พลังมายาดั้งเดิมประหนึ่งเกลียวคลื่นพวยพุ่งออกจากเนตรเทพมายาเอง
พริบตานั้น จ้าวเฟิงถูกพลังมายาดั้งเดิมนับไม่ถ้วนห่อหุ้มเอาไว้ภายใน มองผ่านๆ เหมือนลูกแก้วเหนือจินตนาการลูกหนึ่ง สาดสีสันที่งดงามที่สุดในโลกออกมา
อีกด้านหนึ่ง ดวงตาเจ้าสวรรค์ก็จ้องจ้าวเฟิงเขม็ง
เมื่อครู่เขาเพิ่งนึกถึงข้อมูลเกี่ยวกับจ้าวเฟิงที่ได้มาก่อนนี้
หนึ่งในนั้นแจ้งเอาไว้ว่า จ้าวเฟิงเคยใช้พลังดวงตาทำลายวิชาเนตรเทพรวมเป็นหนึ่งของทายาทแปดเนตรเทพเจ้าที่หอมารสวรรค์
ถึงแม้ฟังดูออกจะเหลือเชื่อ
แต่หากเป็นจริงขึ้นมา เขาก็จะทำลายสถานการณ์คับขันของตนในตอนนี้ได้
อีกอย่าง เจ้าสวรรค์มักจะรู้สึกว่าในเนตรเทพเจ้าของจ้าวเฟิงมีความลับที่ไม่ธรรมดาซุกซ่อนอยู่
ดวงตาของตนเองไปถึงขั้นที่กลายเป็นเนตรบรรพชนเทียมแล้ว กระทั่งพลังวิถีฟ้าที่แข็งแกร่งที่สุดก็ยังกลืนกินได้ บางทีอาจสามารถกลืนกินพลังเนตรเทพเจ้าของจ้าวเฟิง ถึงแม้เขาจะยังไม่รู้ว่านี่คือพลังอะไรก็ตาม
แต่ในตอนนี้ พลังมายาน่าสะพรึงขวัญที่ปะทุออกจากดวงตาซ้ายของจ้าวเฟิง ยิ่งทำให้เจ้าสวรรค์สังเกตเห็นสิ่งไม่ชอบมาพากล
ฝั่งนายเหนือหัวเนตรเทพเจ้าทั้งหกก็ถูกภาพเหตุการณ์ที่เกิดขึ้นนี้ดึงดูดความสนใจ
ในใจพวกเขามีคำถามเกี่ยวกับเนตรเทพเจ้าดวงที่เก้าของจ้าวเฟิงอยู่ตลอดเช่นกัน
ถึงแม้พวกเขาจะยอมรับสถานะเนตรเทพเจ้าของจ้าวเฟิง กลับไม่ได้นับรวมอยู่ในแปดเนตรเทพเจ้า
แต่ตอนที่เห็นกลุ่มแสงมายายิ่งใหญ่นั้น ไม่รู้ว่าเพราะเหตุใด ใจพวกเขาจึงกระวนกระวายเหลือเกิน
“เฟิง…”
หลิ่วฉินซินเผยสีหน้าเคร่งเครียด เริ่มทนไม่ไหว
ก่อนที่ศึกครั้งนี้จะเริ่มขึ้น นางค้นพบว่าโอกาสเอาชนะในท้ายที่สุดไม่ได้อยู่ที่แปดเนตรเทพเจ้า แต่อยู่ที่จ้าวเฟิง
แต่ควรจะทำอย่างไร หลิ่วฉินซินก็ยังไม่มั่นใจนัก
ตอนนี้เจ้าสวรรค์ลงมือโจมตีจ้าวเฟิง นางจะไม่เครียดได้อย่างไร
เพียงแต่ว่าพวกนางเองก็ทำอะไรไม่ได้แล้ว
“คงจะไม่ใช่เนตรเทพเจ้ากระมัง!”
สายตานายเหนือหัวเนตรทัณฑ์สวรรค์ฉายแววประหลาดใจ
เห็นเพียงแสงหมัดของเจ้าสวรรค์ระเบิดบนหมอกแสงมายา
โครม ฟิ้ว~
พลังมายาดั้งเดิมนั้นพลันเต้นเร่าๆ ไม่หยุด เสมือนจากธารน้ำไหลเอื่อยกลายเป็นคลื่นปั่นป่วน
หลังจากพลังสองกลุ่มปะทะกันอย่างรุนแรง ก็ทำลายกันเอง
“เป็นไปได้อย่างไร?”
เจ้าสวรรค์สีหน้าตื่นตะลึง
การโจมตีจากกายเทพมารบรรพกาลของตนบดขยี้นายเหนือหัวทั่วไปได้แล้ว หนำซ้ำเมื่อครู่เขายังหลอมรวมพลังวิถีฟ้าเข้าไปในหมัดด้วย
แต่พลังที่ปลดปล่อยออกมาจากเนตรเทพเจ้าของจ้าวเฟิง กลับหักล้างพลังของเขาได้
แน่นอนว่าพลังกลุ่มนี้ยังอ่อนแอเกินไป ไม่อาจขัดขวางการโจมตีจากเจ้าสวรรค์ได้โดยสิ้นเชิง
แต่มันกลับแข็งแกร่งขึ้นเรื่อยๆ พลังเพิ่มขึ้นอย่างรวดเร็ว
วิ้ง วิ้ง~
ดวงตาซ้ายของจ้าวเฟิงเป็นประหนึ่งแหล่งกำเนิดพลัง ภายในส่งพลังมายาดั้งเดิมจำนวนมหาศาลออกมาเหมือนไม่มีที่สิ้นสุด
แต่เพราะดวงตาซ้ายเจ็บปวดอย่างรุนแรง จ้าวเฟิงเลยแทบจะเสียการรับรู้ไป
ก่อนนี้จ้าวเฟิงสิ้นเปลืองพลังมายาดั้งเดิมไปค่อนข้างน้อย อีกทั้งยังมีขั้นตอน ในตอนนี้พลังมายาดั้งเดิมมากมายทะลักออกมา เขาย่อมรู้สึกเกินรับไหว
“พลังดั้งเดิมมากมายเหลือเกิน!”
จ้าวเฟิงตกใจเล็กน้อย คิดไม่ถึงว่าดวงตาซ้ายจะแฝงไปด้วยพลังมากมายขนาดนี้
พลังดั้งเดิมมายาเหมือนจะแห้งเหือดไปอย่างรวดเร็ว
แต่การโจมตีของเจ้าสวรรค์ไม่ได้หายไปทั้งหมด
‘หรือว่าจะต้องตายเสียแล้ว?’
จ้าวเฟิงครุ่นคิดในใจ ออกจะไม่ยินยอม
ทว่าในตอนที่พลังดั้งเดิมใกล้จะเหือดแห้งไป
ภายในลูกทรงกลมสีเงินมายามีพลังที่น่ากลัวเกินคาดเดาอีกกลุ่มหนึ่งทะลักออกมา
ชั่วขณะนี้ ลูกทรงกลมสีเงินมายาถูกย้อมสีจนพร่างพรายโดยพลัน สีเงินในนั้นหายไปอย่างสิ้นเชิง
ทั้งลูกทรงกลมสีเงินมายาเหมือนกลายเป็นลูกแก้วมายาบริสุทธิ์ ลวดลายดวงตาบนนั้นเปล่งประกายที่สุกสกาวยิ่งกว่าเดิม และมีลักษณะเหมือนกลายเป็นนัยน์ตาอีกข้างหนึ่งจริงๆ
ครืน!
พลังมายาดั้งเดิมที่บริสุทธิ์มากขึ้นพุ่งออกจากดวงตาซ้ายจ้าวเฟิง
หากบอกว่าก่อนนี้พลังดั้งเดิมของจ้าวเฟิงเหมือนหมอกหลายต่อหลายกลุ่ม พลังดั้งเดิมที่เขาปลดปล่อยออกมาตอนนี้ก็เป็นน้ำทะเลที่เหนียวหนืด คุณภาพอยู่กันคนละระดับอย่างสิ้นเชิง
ประกายสีเงินส่วนเล็กๆ บนดวงตาซ้ายของจ้าวเฟิงหายไปหมดสิ้น กลายมาเป็นสีสันมายาที่พิสุทธิ์
ตอนที่พลังมายาดั้งเดิมพุ่งออกมา ที่ไกลออกไป เจ้าสวรรค์เปลี่ยนสีหน้าทันที เนตรบรรพชนเทียมที่หว่างคิ้วสั่นสะท้านเล็กน้อย
อีกฟาก เนตรเทพเจ้าของนายเหนือหัวทั้งหกเต้นเร่าๆ
จู่ๆ วิชาเนตรเทพรวมเป็นหนึ่งที่พวกเขาใช้ก็ไม่มั่นคงยิ่งนัก
เงาสีเทาอ่อนในอากาศเลือนรางไปทันที แล้วจึงสลายไปช้าๆ
“นี่มัน…”
เจ้าสวรรค์นิ่งอึ้งทันใด
คิดไม่ถึงว่าโดนเขาโจมตี แต่จ้าวเฟิงกลับไม่ตาย แถมดวงตายังระเบิดพลังที่แข็งแกร่งอีกกลุ่มออกมา
เขาจ่ายราคาไปมากเพียงนี้ ก็ยังไม่สามารถสังหารจ้าวเฟิงได้ ทำให้เขารู้สึกประหลาดใจ แต่อีกด้านกลับเหมือนที่เขาจินตนาการเอาไว้ วิชาเนตรเทพรวมเป็นหนึ่งของนายเหนือหัวเนตรเทพเจ้าทั้งหกไม่มั่นคงเสียแล้ว
เจ้าสวรรค์พบว่าเนตรบรรพชนเทียมของตนเองเหมือนได้รับผลกระทบเช่นกัน แต่น้อยนิดมากนัก
“โทสะแห่งทวยเทพ!”
ในตอนนี้ เจ้าสวรรค์ไม่อาจคิดมากเพียงนั้นได้
ไม่ว่าดวงตาของจ้าวเฟิงจะเป็นอะไร เขาก็ไม่สามารถปล่อยโอกาสนี้ไปได้
เจ้าสวรรค์ไม่พูดพร่ำทำเพลง โคจรเนตรบรรพชนเทียม โจมตีนายเหนือหัวเนตรเทพเจ้าทั้งหก!
โครม วูบ วูบ~
ในเนตรบรรพชนเทียมสาดระลอกพลังพร่าเลือนสีเทาอ่อนเป็นชั้นๆ กลายเป็นกะโหลกมายาขนาดใหญ่ในอากาศ
กะโหลกศีรษะนั้นอ้าปากกว้าง เปล่งเสียงกรีดร้องที่ทำให้ดวงวิญญาณสรรพชีวิตสั่นเทิ้ม แฝงด้วยพลังเทพไม่สิ้นสุด ตรงไปจู่โจมนายเหนือหัวเนตรเทพเจ้าทั้งหก
แต่เดิมนายเหนือหัวทั้งหกก็ลนลานทำอะไรไม่ถูกเพราะวิชาเนตรเทพรวมเป็นหนึ่งปั่นป่วน
และยามนี้เจ้าสวรรค์ก็พลันบุกมาโจมตี!
“แย่ล่ะ!”
“เร็วเกินไปแล้ว!”
ทุกคนหน้าถอดสี ตกอยู่ในความหวาดกลัว
เจ้าสวรรค์เหมือนรู้เรื่องทั้งหมดก่อนแล้ว ในตอนที่วิชาเนตรเทพรวมเป็นหนึ่งของพวกเขาเกิดปัญหาขึ้น ฝ่ายตรงข้ามก็ปลดปล่อยการโจมตีออกมาทันที
เมื่อเผชิญหน้ากับการโจมตีนี้ นายเหนือหัวเนตรเทพเจ้าทั้งหกทำได้เพียงฝืนโคจรพลังเนตรบรรพชนเทียมเพื่อต้านการโจมตี
โครม ตูม!
ในเนตรบรรพชนเทียม ระลอกแสงสีเทาอ่อนปะทะเข้ากับพลังเทพที่ยิ่งใหญ่ทรงอานุภาพ
ทันใดนั้น ระลอกแสงสีเทาอ่อนแตกกระจาย คลื่นปะทะรุนแรงตรงดิ่งไปยังเนตรบรรพชนเทียม
“ทนเอาไว้!”
นายเหนือหัวเนตรทัณฑ์สวรรค์กัดฟันกรอด เส้นเลือดตรงขมับปูดโปนประหนึ่งไส้เดือน
เนตรเทพเจ้าที่เหลือก็พุ่งเขามาสุดแรง
ฉับพลันนั้น
โครม!
เนตรบรรพชนเทียมขนาดยักษ์สั่นไหวและระเบิดออก
วิชาเนตรเทพรวมเป็นหนึ่งถูกทำลาย!
ในเวลาเดียวกัน นายเหนือหัวทั้งหกพากันกระอักเลือด ยืนได้ไม่มั่นคงนัก ใบหน้าซีดเผือด ยากจะเชื่อสิ่งที่เห็นได้
ไม่นึกเลยว่าพวกเขาจะกลายเป็นแบบนี้ จะพ่ายแพ้หรือ?
“ฮ่าๆ!”
เสียงหัวเราะร่วนของเจ้าสวรรค์ดังมา
ไม่มีอะไรทำให้ตื่นเต้นได้เท่ากับการพลิกสถานการณ์ในช่วงจนตรอกแล้ว!
ยามเห็นเนตรเทพเจ้าทั้งหกโดนพลังสะท้อนกลับ เจ้าสวรรค์ตื่นเต้นเกินจะเปรียบ
ครืน!
เขาไม่พูดพร่ำทำเพลง ผลักหมัดออกมา
แสงหมัดสีเงินทองสายหนึ่ง พลานุภาพเพิ่มขึ้นไปอีกระดับจากความช่วยเหลือจากเนตรบรรพชนเทียมกลายเป็นพลังที่ไร้เทียมทาน
เมื่อไม่มีเนตรบรรพชนเทียม เนตรเทพเจ้าทั้งหกร่วมมือกันก็ยังยากจะต่อต้านได้
“ถอย!”
นายเหนือหัวเนตรทัณฑ์สวรรค์ตะโกนขึ้นทันที
เมื่อเผชิญกับการโจมตีหนักหน่วงจากเจ้าสวรรค์ นอกจากจะหลบหลีกเร้นหนี ก็ไม่มีวิธีอื่นแล้ว
เรือรบที่หลิ่วฉินซินอยู่รีบถอยออกห่าง
ฟิ้ว ฟิ้ว~
นายเหนือหัวเนตรเทพเจ้าทั้งห้ารวมไปถึงนายเหนือหัวอาทิตย์ นายเหนือหัวเทียนเจี้ยน และซือคงเต้าก็ถอยร่นหนีไปอย่างรวดเร็ว
“หยุดเดี๋ยวนี้!”
เนตรบรรพชนเทียมของเจ้าสวรรค์หมุนโคจร
พลังที่ยากจะต่อต้านไร้เทียมทานพุ่งตรงเข้ามา
พริบตานี้ ทุกคนในรัศมีหลายล้านลี้ต่างสัมผัสได้ถึงแรงกดดันที่ไม่อาจต้านทานได้ หยุดค้างอยู่กลางอากาศทันที
ชั่วขณะนั้น เนตรเทพเจ้าทั้งห้าที่เดิมทีหนีไปได้อย่างราบรื่นมีอันตรายถึงชีวิตมาเยือน
นายเหนือหัวเนตรชีวิตและนายเหนือหัวเนตรหมื่นปรากฏการณ์อยู่ในอาณาเขตการโจมตีจากหมัดของเจ้าสวรรค์ หนีไม่ทันแล้ว!
ถึงแม้จะบอกว่านายเหนือหัวเนตรชีวิตและนายเหนือหัวเนตรหมื่นปรากฏการณ์ชำนาญการป้องกัน แต่พวกเขาก็ไม่อาจต้านกระบวนท่านี้ได้!
“ตราประทับแห่งชีวิต…”
ภายใต้ภยันตรายเป็นตาย ดวงตาของนายเหนือหัวเนตรชีวิตมีเพลิงสีเขียวมรกตสุกสว่างลุกโชน
พลังชีวิตมหาศาลแผ่พวยพุ่งออกจากร่างนาง
ตูม~
พลังที่แข็งแกร่งกลุ่มนั้นผลักนายเหนือหัวเนตรหมื่นปรากฏการณ์ที่อยู่ขอบของอาณาเขตการโจมตีถอยออกไปไกลหลายลี้
ในเวลาเดียวกัน พลังดั้งเดิมชีวิตที่นายเหนือหัวเนตรชีวิตเผาผลาญก็ถูกนายเหนือหัวเนตรหมื่นปรากฏการณ์ดูดรับเอาไว้ ทำให้เขาระเบิดพลังที่แกร่งยิ่งขึ้นออกมาได้ในพริบตา
“เนตรเทพชีวิต!”
นายเหนือหัวเนตรหมื่นปรากฏการณ์ที่หนีออกจากอาณาเขตโจมตีได้หันกลับมาร้องเรียก
แต่เขายังไม่ทันได้มองนายเหนือหัวเนตรชีวิต
โครม~
หมัดที่น่ากลัวและไร้ขอบเขตพุ่งเข้าไปกลืนกินนายเหนือหัวเนตรชีวิต ทำลายทุกสิ่งไป…
นายเหนือหัวเนตรเทพเจ้าที่เหลือเห็นภาพเหตุการณ์นี้ ใบหน้าฉายแววเจ็บปวด
เมื่อครู่ นายเหนือหัวเนตรชีวิตและนายเหนือหัวเนตรหมื่นปรากฏการณ์ต่างยากจะหนีเอาชีวิตรอด แต่นายเหนือหัวเนตรชีวิตกลับใช้พลังของตนเองช่วยชีวิตเนตรเทพหมื่นปรากฏการณ์เอาไว้
หนำซ้ำนายเหนือหัวห้าคนที่เหลือรู้สึกว่าบนร่างตนมีตราประทับลึกลับซับซ้อนปรากฏขึ้นอันหนึ่ง รูปทรงเหมือนใบไม้ สาดพลังชีวิตปั่นป่วนออกมา ทำให้อาการบาดเจ็บทั้งหมดบนร่างหายไปทั้งหมด
“ก่อนที่นายเหนือหัวเนตรชีวิตจะตายได้ใช้พลังทั้งหมดสำแดงเคล็ดวิชานี้…”
นายเหนือหัวเนตรทัณฑ์สวรรค์ก้มศีรษะลง ร่างสั่นเทิ้มเบาๆ
หากเป็นเช่นนี้ ต่อให้นางตายไปแล้ว พลังดั้งเดิมชีวิตที่เจ้าสวรรค์จะได้ไปครอบครองก็น้อยนิดยิ่งนัก ต้องการเวลาช่วงหนึ่งถึงจะฟื้นฟูกลับมา อย่างน้อยก็แข็งแกร่งขึ้นทันทีไม่ได้
นายเหนือหัวเนตรชีวิตตายไปแล้ว แต่ก่อนตายนางได้ทำทุกสิ่งที่นางพอจะทำได้แล้ว...
“พ่ายแพ้แล้ว…”
นายเหนือหัวเนตรมรณะตัวสั่นเทา
ถึงนายเหนือหัวเนตรชีวิตจะทุ่มเทสุดกำลังเช่นนี้ แต่พวกเขาก็ยังพ่ายแพ้อยู่ดี
ถึงแม้พวกเขาจะสำแดงเนตรเทพรวมเป็นหนึ่งได้อีกครั้ง แต่ย่อมด้อยกว่าที่ผ่านมา
แต่เจ้าสวรรค์กลืนกินพลังดั้งเดิมเนตรเทพเจ้าไป ย่อมต้องแข็งแกร่งกว่าที่ผ่านมา…
อีกฟากหนึ่ง
“ฮ่าๆๆ…ฮ่าๆๆ…”
เจ้าสวรรค์หัวเราะอย่างบ้าคลั่ง เนตรบรรพชนเทียมที่หว่างคิ้วของเขารับพลังของนายเหนือหัวเนตรชีวิตที่มาจากมิติจักรวาลเบื้องบนเอาไว้!
ตอนนี้จุดจบชัดเจนแล้ว เนตรเทพเจ้าทั้งหมดทำอะไรไม่ได้อีก เปลี่ยนแปลงอะไรไม่ได้
แต่ในตอนที่เขารีบรับเอาพลังของนายเหนือหัวเนตรชีวิต ใบหน้าเจ้าสวรรค์แข็งค้าง เหมือนนึกอะไรออกโดยพลัน
ในเรือรบสีเงินสว่าง
หลิ่วฉินซินและอวี่เทียนอูมองไปที่จ้าวเฟิงอย่างร้อนใจ
จ้าวเฟิงในตอนนี้ ร่างกายถูกโอบล้อมไปด้วยธารมายา ทั้งร่างเขาเปล่งประกายแสงมายาวูบวาบ
ประกายสีเงินบนผมของเขาอ่อนแสงลงไป เหมือนกลายเป็นเส้นมายาสีเงินหลายเส้น แล้วหลอมรวมเป็นหนึ่งเดียวกับธารมายารอบตัวเขา
ส่วนดวงตาซ้ายของจ้าวเฟิงหมุนวนช้าๆ เปล่งแสงหลากสีที่เจิดจ้าออกมาไม่หยุด กลิ่นอายที่สาดซัดออกมาแข็งแกร่งขึ้นทุกที
กลิ่นอายนั้นเหนือกว่าเนตรเทพเจ้า...
กลิ่นอายนั้นใกล้จะเทียบเท่าเนตรบรรพชนเทียม...
…………………………..


[Go To Next Chapter]( ./424.md)