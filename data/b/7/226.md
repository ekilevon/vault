##บทที่ 1370: จิตมาร
เมื่อเข้าไปในชุดคลุมมิติ จ้าวเฟิงลองคัดลอก ‘หน่อไม้แสงจันทร์’ เป็นอย่างแรก
แน่นอน ถ้าไม่ใช่เพราะอยู่ในชุดคลุมมิติทำให้มีเวลาเหลือเฟือ จ้าวเฟิงคงไม่กล้าคัดลอกสมบัติชิ้นอื่นๆ ในช่วงเวลาหน้าสิ่วหน้าขวานนี้
หน่อไม้แสงจันทร์ท่อนนี้ล้ำค่าอย่างมาก ระดับที่คุณสมบัติสอดคล้องอยู่เหนือกว่าพลังฝึกตนของจ้าวเฟิงมาก จะคัดลอกก็ยากเย็นยิ่ง
อีกทั้งการใช้ ‘เนตรเทพลอกแบบ’ จะสิ้นเปลืองพลังดั้งเดิมในลูกกลมสีเงินมายาไป ทั้งวิญญาณและพลังดวงตาของจ้าวเฟิงก็หมดพลังไปค่อนข้างมาก
ซึ่งก็พูดได้ว่า ในตอนที่คัดลอกหรือหลังคัดลอก พลังของจ้าวเฟิงจะอยู่ในช่วงอ่อนแอ
หลังจากที่เริ่มคัดลอกหน่อไม้แสงจันทร์แล้ว จ้าวเฟิงเอาทรัพยากรฝึกฝนเสวียนอ้าวเวลาชิ้นอื่นออกมา ยกตัวอย่างเช่นบุปผากาลเวลาที่ธรรมดาที่สุด และยังมีสิ่งของชิ้นอื่นๆ เป็นต้น
ระดับขั้นของทรัพยากรเหล่านี้ เมื่อเทียบกับทรัพยากรฝึกตนประเภทเวลาซึ่งปรากฏที่นี่จะอยู่ในระดับต่ำกว่าเล็กน้อยอย่างเห็นได้ชัด
ดังนั้นจ้าวเฟิงจึงไม่คิดจะคัดลอก แต่ใช้ให้หมดไปแทน
ไม่ถึงสามวัน เมื่อจ้าวเฟิงใช้ทรัพยากรฝึกประเภทเวลาสี่ชิ้นไปแล้ว มุมปากเขายกขึ้นน้อยๆ ก่อนจะลืมตาขึ้น
“ในที่สุดก็ฝึกฝนเสวียนอ้าวเวลาจนถึงขั้นห้าแล้ว!”
ก่อนนี้เสวียนอ้าวเวลาของจ้าวเฟิงก็ไปถึงขั้นที่สี่สุดยอดเรียบร้อย
ตอนนี้เมื่อมาถึงมิติพิเศษเฉพาะแห่งนี้ บวกกับทรัพยากรเสวียนอ้าวเวลาที่เก่าแก่ จึงสามารถทะลวงขั้นได้อย่างง่ายดาย
ถึงแม้ว่าสำหรับเทพโบราณแล้ว เสวียนอ้าวเวลาขั้นห้าใช้งานจริงไม่ได้
แต่พอเสวียนอ้าวเวลาของจ้าวเฟิงไปแตะขั้นห้าแล้ว กลับสามารถใช้จัดแจงภายในร่วมกับชุดคลุมมิติได้
วู้ม!
เขาโคจรเสวียนอ้าวเวลา ค่อยๆ หลอมรวมเข้าไปในมิติของชุดคลุม
ทันใดนั้น ดวงดาวบนฟ้าเปล่งประกายระยิบระยับ หนำซ้ำตำแหน่งยังเกิดการเปลี่ยนแปลงเล็กน้อย
ในเวลาเดียวกัน พลังเสวียนอ้าวเวลาที่สูงส่งก็สาดลงมาปกคลุมทั่วทั้งมิติ
ขอแค่เข้าใจเสวียนอ้าวเวลาเพียงเล็กน้อย ก็จะเห็นได้ว่ามิติแห่งนี้มีการเปลี่ยนแปลงเกิดขึ้น
“เสวียนอ้าวเวลาของนายท่านไปแตะขั้นที่ห้าแล้ว!”
สีหน้ามังกรวารีล้างโลกาตกตะลึงอยู่บ้าง
เขาเองก็รู้ว่าพลังเสวียนอ้าวที่จ้าวเฟิงฝึกฝนมีอยู่หลากหลายประเภท
ทว่าเสวียนอ้าวที่ยากจะเข้าใจอย่างเสวียนอ้าวเวลา จ้าวเฟิงยังสามารถฝึกจนถึงระดับนี้ นับว่าหายากนัก
“ในตอนนี้ ยี่สิบวันในชุดคลุมมิติจะเท่ากับระยะเวลาเพียงหนึ่งวันของโลกภายนอก!”
จ้าวเฟิงสัมผัสเล็กน้อย ก่อนคาดเดาจำนวนโดยประมาณ
“พวกเจ้าเองก็ฝึกฝนเสวียนอ้าวเวลาบ้างแล้วกัน!”
จ้าวเฟิงเอาทรัพยากรเวลาบางส่วนที่เหลือมอบให้กับจ้าวหวังและมังกรวารีล้างโลกา
บางทีต่อจากนี้ อาจต้องการความช่วยเหลือของพวกเขาสองคน ถ้าหากไม่ชำนาญเสวียนอ้าวเวลาจะเสียเปรียบเมื่ออยู่ในมิติแห่งนี้
“ขอบคุณนายท่านมาก!”
มังกรวารีล้างโลกาเอ่ยอย่างนอบน้อม
เขาเห็นความไม่ธรรมดาของทรัพยากรที่จ้าวเฟิงใช้นานแล้ว
ตอนนี้เมื่อสังเกตอย่างละเอียด จึงพบว่าอายุของทรัพยากรเหล่านี้เก่าแก่มาก มีสิ่งของหลายชิ้นถึงขั้นเกินพันล้านปี
หลังจากทำทั้งหมดลุล่วงแล้ว จ้าวเฟิงจึงกลับไปที่เดิม หยิบเอา ‘หินหยกเทวะ’ ออกมา
การใช้ทรัพยากรเพื่อเพิ่มพลังฝึกตนครั้งที่สอง ผลลัพธ์จะลดลงเยอะมาก
แต่ตอนนี้จ้าวเฟิงเผชิญหน้ากับอันตราย จำเป็นต้องเพิ่มพลังอย่างเร่งด่วน จึงไม่ได้คัดลอกแต่ใช้มันในทันที
เมื่อใช้วิชาแล้ว จ้าวเฟิงจึงดึงพลังประหลาดในหินหยกเทวะออกมา
พลังกลุ่มนี้บริสุทธิ์เป็นที่สุด และยังมีไอหนาวเหน็บเบาบาง หลังจากโคจรในร่างรอบหนึ่งแล้วจึงหลอมรวมเข้าไปในรากฐานเทพโดยตรง
ขณะที่เวลาเคลื่อนคล้อยไป กลิ่นอายพลังบนร่างของจ้าวเฟิงเพิ่มขึ้นไม่หยุด
ณ โลกภายนอก พวกซินอู๋เหินเองก็ฝึกตนอยู่ในมิติพิเศษที่ตัดขาดจากที่อื่น
ชั่วขณะหนึ่ง จู่ๆ ในร่างซินอู๋เหินก็สาดกลิ่นอายสายเลือดบรรพกาลที่แก่กล้าออกมา ก่อนจะเก็บกลับเข้าไปอย่างรวดเร็ว
ตอนแรกทุกคนถูกกลิ่นอายกลุ่มนี้รบกวน แต่จากนั้นก็ทำทุกอย่างตามปกติ
พลังจอมเทพแฝงอยู่ในร่างซินอู๋เหิน ในช่วงเวลาหน้าสิ่วหน้าขวาน ศักยภาพเขาถูกกระตุ้นออกมา จนพลังฝึกตนเพิ่มขึ้นอย่างรวดเร็ว
ส่วนด้านนอกของมิติแห่งนี้ แมวขโมยน้อยค้นหาทรัพยากรฝึกตนไปพลาง กระตุ้นกลไกค่ายกลไปพลาง
ทางฟากตำหนักวิญญาณบรรพกาลเองก็ไม่รีบ ‘แก้’ ค่ายกลกลไก
การแก้ค่ายกลของพวกเขาย่อมเป็นการทำลายล้าง อย่างไรเสียพวกเขาไม่ชำนาญค่ายกลกลไก หากให้ใช้สมองทั้งหมดไปกับการแก้ค่ายกล ไม่สู้ทำลายไปเลย
ถ้าสิ่งปลูกสร้างแห่งนี้มีคนควบคุมโคจรตามปกติ กับดักกลไกในอาณาเขตหนึ่งจะเชื่อมโยงเข้าหากัน หากทำลายกลไกด้วยวิธีแบบนี้จะต้องเผชิญหน้ากับการโจมตีจากกลไกอื่นๆ อีกอยู่ดี
แต่ในวินาทีนี้ กับดักกลไกเหล่านี้เพียงเกิดขึ้นจากการกระตุ้นอย่างรีบร้อนของเจ้าแมวขโมยน้อย จึงไม่ได้เชื่อมต่อกับกับดักกลไกอื่นในสิ่งปลูกสร้างอีก
โครม เปรี้ยง!
พวกตำหนักวิญญาณบรรพกาลทั้งสามทำลายกลไกแห่งหนึ่ง และรุกคืบเข้าไประยะหนึ่ง
เมื่อเพิ่งเข้ามาด้านใน
“เจ้ามนุษย์ ตายไปซะ!”
ปีศาจร้ายพวกนี้ไม่หวั่นเกรงความตายแม้แต่น้อย ตรงดิ่งมาทันที
“เหอะ โง่งมเหลือเกิน!”
คนจากตำหนักวิญญาณบรรพกาลคุ้นชินกับอะไรแบบนี้นานแล้ว จึงสำแดงการโจมตีในวงกว้าง สังหารจนหมด
นอกจากจะพยายามรุกคืบ พวกเขายังค้นหาทรัพยากรล้ำค่าไปด้วย
“หญ้าจันทราขาว และยังมีหยกแก่นวิญญาณ…”
สีหน้าเทพโบราณขั้นแปดสุดยอดของตำหนักวิญญาณบรรพกาลฉายแววยินดี ก่อนจะบินตรงไปในห้องข้างๆ
“นี่มันหยาดน้ำค้างชะล้างวิญญาณ!”
ดวงตาเทพโบราณอวี้ห่ายทอแสงประกาย เขาหยิบน้ำค้างสุกสกาวสองหยดบนหญ้าเซียนเขียวชอุ่มที่เว้าลงไป
“หยาดน้ำค้างชะล้างวิญญาณ มีสรรพคุณในการชะล้างและฟื้นฟูอาการบาดเจ็บของวิญญาณ พร้อมทั้งเติมเต็มพลังดวงวิญญาณในพริบตา!”
“ยินดีกับผู้อาวุโสด้วยที่ได้ครอบครองน้ำค้างนี้!”
สมาชิกตำหนักวิญญาณบรรพกาลอีกสองคน ถึงแม้ว่าอยากได้หยาดน้ำค้างนี้ แต่พวกเขาเองก็รู้จักวางตัว ไม่ขอแบ่งแต่อย่างใด
“หยาดน้ำค้างนี้เป็นของข้า ทรัพยากรล้ำค่าที่เหลือแถวนี้ข้าไม่เอาแล้ว!”
เทพโบราณอวี้ห่ายมีสีหน้าตื่นเต้น หัวเราะร่วนติดกัน
“มีหยาดน้ำค้างนี้แล้ว สามารถรักษาอาการบาดเจ็บในดวงวิญญาณของผู้อาวุโสได้ไม่เกินวันเดียว ถึงขนาดที่ว่าพลังศาสตร์วิญญาณจะเพิ่มขึ้นขั้นหนึ่ง ถึงตอนนั้นพวกซินอู๋เหินต้องตายแน่นอน!”
เทพโบราณขั้นเก้าของตำหนักวิญญาณบรรพกาลรับคำทันควัน
ถ้าหากกลุ่มพวกเขาสำเร็จภารกิจโดยลำพัง ผลประโยชน์ที่จะได้ย่อมเหนือกว่าหยาดน้ำค้างชะล้างวิญญาณสองหยดนั้นแน่นอน
“พวกเจ้ารีบหน่อย!”
เทพโบราณอวี้ห่ายเอ่ย
เมื่อได้หยาดน้ำค้างชะล้างวิญญาณมา ไม่ถึงวันอาการบาดเจ็บของพวกเขาก็ฟื้นฟู หนำซ้ำพลังวิญญาณยังพัฒนาขึ้นอีก
ในเมื่อเป็นเช่นนั้น ก็ไม่อาจให้เวลาพวกซินอู๋เหินได้อีก ต้องรีบสังหารให้ได้โดยเร็ว
หนึ่งวันต่อมา อาการบาดเจ็บของเทพโบราณอวี้ห่ายก็ฟื้นฟู กลิ่นอายวิญญาณแข็งแกร่งขึ้นมาก
ทั้งสามคนร่วมมือกัน โผบินไปยังส่วนลึกของสิ่งปลูกสร้างอย่างรวดเร็ว
……
จ้าวเฟิงฝึกฝนมากกว่าร้อยวันในชุดคลุมมิติ
กลิ่นอายพลังของเขาแข็งแกร่งกว่าที่ผ่านมาไม่น้อย ภายในร่างกายสาดระลอกพลังเทพที่เขย่าขวัญออกมา
ฟิ้ว!
หินหยกเทวะในมือจ้าวเฟิงเปล่งแสงอ่อนๆ ประหนึ่งหินสีเขียวธรรมดา
ในเวลาหนึ่ง จ้าวเฟิงเพิ่มระดับแรงดูด ระลอกแสงของหินหยกอับแสงลงไปอย่างรวดเร็ว
ผัวะ!
หินหยกเทวะในมือเขาระเบิดจนแหลกละเอียด
ไม่นานเท่าไหร่นัก กลิ่นอายบนร่างจ้าวเฟิงค่อยๆ หดเล็กลง
“ไม่เลว พลังฝึกตนของข้าไปแตะขั้นแปดสุดยอดแล้ว!”
ใบหน้าจ้าวเฟิงเผยแววยินดี
จะต้องรู้ว่า สามปีก่อนนี้เขาเพิ่งจะทะลวงถึงเทพโบราณขั้นแปด
ความเร็วในการฝึกระดับนี้ นอกเหนือจากคนที่ฝึกตนใหม่อีกครั้ง น่าจะไม่มีใครทำได้เช่นนี้ได้
หนำซ้ำในวันที่สามสิบของการปิดด่านฝึกตน หน่อไม้แสงจันทร์ท่อนนั้นก็ถูกคัดลอกสำเร็จ
ยามนี้พลังดวงตาและวิญญาณที่เขาใช้ไปฟื้นฟูกลับมาเจ็ดถึงแปดส่วน
ในตอนที่จ้าวเฟิงเอาหน่อไม้แสงจันทร์ออกมาเพื่อดูดซึมแก่นของเวลา
จู่ๆ โลกภายนอกก็ปรากฏระลอกเสวียนอ้าวเวลาที่แข็งแกร่ง
“นี่คืออะไรกัน?”
ขณะเดียวกัน เสียงเทพโบราณเฉิงอวิ๋นแว่วมา
จ้าวเฟิงออกจากชุดคลุมมิติในทันที แววตาจ้องเขม็งไป
ในห้องหนึ่งที่อยู่ตรงขอบมิติแห่งนี้ เทพโบราณเฉิงอวิ๋นยืนนิ่งอยู่หน้าอุปกรณ์กลไกขนาดใหญ่
เหนืออุปกรณ์กลไกมีหลอดผลึกแถวหนึ่ง หลอดผลึกอันหนึ่งในนั้นแหลกสลายแล้ว
ตำแหน่งตรงกลางในหลอดผลึกที่แตกออกมีแสงสีขาวสว่างจ้าทอประกาย แผ่ระลอกเสวียนอ้าวเวลาออกมา
“แย่ล่ะ!”
หลังจากที่ดวงตาซ้ายของจ้าวเฟิงมองทะลุผ่าน เขามองเห็นสิ่งที่คนทั่วไปมองไม่เห็น
ก่อนนี้เขาไม่เคยตรวจสอบอุปกรณ์กลไกฟากนั้นอย่างละเอียด จากการมองทะลุผ่านในตอนนี้ เขาพบว่าหลอดผลึกแถวนั้นยังเชื่อมโยงกับอุปกรณ์ชิ้นโดดๆ ที่อยู่ลึกเข้าไปอีก
วู้ม!
ระลอกเสวียนอ้าวในหลอดผลึกที่แหลกละเอียดรุนแรงมากขึ้นเรื่อยๆ
จากนั้นจึงเห็นแสงขาวกลุ่มหนึ่งทะยานออกมาจากภายใน ตรงดิ่งเข้าไปปะทะเทพโบราณเฉิงอวิ๋นที่อยู่ใกล้ที่สุด
“อะไรกัน…”
เทพโบราณเฉิงอวิ๋นสังเกตเห็นจุดประหลาดจึงอุทานออกมา
เขาอยากจะหลบ แต่แสงขาวกลุ่มนั้นรวดเร็วเกินไป พุ่งตรงเข้ามาในร่างเขาทันที
“ร่างความคิดจิตวิญญาณ!”
สีหน้าจ้าวเฟิงตื่นตระหนก
“มีเรื่องอะไร?”
ในตอนนี้ คนอื่นๆ ที่ปิดด่านฝึกตนก็เริ่มได้สติ
ประสาทสัมผัสเทพของทุกคนกวาดผ่าน สังเกตเห็นความผิดปกติของเทพโบราณเฉิงอวิ๋น
“มีจิตอื่นเข้าไปในร่างของเทพโบราณเฉิงอวิ๋น!”
เทพโบราณหวาไฉ่รีบเอ่ย
“หนำซ้ำจิตวิญญาณนี้แข็งแกร่งมาก…”
สีหน้าซินอู๋เหินอึมครึมเล็กน้อย
สิ่งที่เขาไม่อยากเห็นในตอนนี้ก็คือสมาชิกในกลุ่มเผชิญหน้ากับอันตราย
สวบ!
ทุกคนรีบเข้าไปใกล้เพื่อจะช่วยเทพโบราณเฉิงอวิ๋นสะกดร่างจิตนั้นไว้
“อ๊าก…”
เทพโบราณเฉิงอวิ๋นร้องโหยหวนติดต่อกัน ใบหน้าบิดเบี้ยวดิ้นรน เหมือนทุกข์ทรมานจากสิ่งที่ไม่ใช่มนุษย์ หวาดกลัวอย่างยิ่งยวด
ในตอนที่ทุกคนเร่งรุดไปถึง จู่ๆ เทพโบราณเฉิงอวิ๋นก็พลันนิ่งสงบ ก่อนจะเผยรอยยิ้มชั่วร้ายน่าสะพรึง
“เจ้ามนุษย์ ข้าจะสังหารพวกเจ้าให้หมด!”
เทพโบราณเฉิงอวิ๋นพลันมองไปที่พวกจ้าวเฟิง จิตต่อสู้ที่เข้มข้นสาดซัดออกมา
เมื่อเห็นภาพเหตุการณ์นี้ ทุกคนหวนระลึกถึงปีศาจร้ายพวกนั้นอย่างอดไม่ได้
เทพโบราณเฉิงอวิ๋นในวินาทีนี้ไม่ต่างจากพวกมันเลย สูญเสียสติปัญญาประหนึ่งกลายเป็นมาร รู้เพียงแต่ว่าต้องสังหารพวกมนุษย์
พรึ่บ!
เทพโบราณเฉิงอวิ๋นกลายร่างเป็นแสงขาวตรงไปหากลุ่มคน
เขาโบกมือสองข้าง เรียกคมดาบสีขาวหลายสายฟาดฟันลงไป
“รีบหลบไปเร็ว!”
จ้าวเฟิงตะโกนออกมาทันใด
ร่างจิตมารที่ฝังอยู่ในตัวเทพโบราณเฉิงอวิ๋นแข็งแกร่งนัก หลังจากควบคุมเทพโบราณเฉิงอวิ๋นได้แล้ว พลังที่สำแดงออกมาก็แตกต่างจากปีศาจร้ายที่เคยเจอมาก่อนนี้โดยสิ้นเชิง
หนำซ้ำการโจมตีของเขามีเสวียนอ้าวเวลาแฝงไว้ รวดเร็วและประหลาดเกินจะเปรียบ
จ้าวเฟิงมีปฏิกิริยารวดเร็ว เสวียนอ้าวเวลาไปแตะขั้นที่ห้า จึงหลบเลี่ยงได้อย่างง่ายดาย
โครม!
แต่เทพโบราณหวาไฉ่และเทพโบราณพั่วเยวี่ยหลบไม่ทัน จึงถูกคมดาบสีขาวโจมตีโดน
บริเวณทรวงอกเทพโบราณพั่วเยวี่ยปรากฏสองรูใหญ่ เลือดไหลทะลัก พลังเสวียนอ้าวเวลายังหลงเหลืออยู่ที่ปากแผล ยากจะรักษาได้
เทพโบราณหวาไฉ่ดีกว่าหน่อย มีรอยแผลทิ้งไว้บริเวณฝ่ามือสองแผล
“ทำอย่างไรกันดี?”
ใบหน้าเทพโบราณหวาไฉ่เต็มไปด้วยคำถาม มองไปที่ซินอู๋เหิน
“พยายามจับเขาเอาไว้ มิฉะนั้นก็สังหารเสีย!”
ซินอู๋เหินครุ่นคิดชั่วขณะหนึ่ง ก่อนจะเอ่ยยืนยัน
............................


[Go To Next Chapter]( ./227.md)