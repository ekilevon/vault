##บทที่ 1287: หยิบยืมพลัง
“นี่การต่อสู้ครั้งสุดท้ายเดิมพันของทั้งสองเผ่าแล้ว ไม่รู้ว่าใครจะเอาชนะฝ่ายตรงข้ามได้!”
เทพโบราณหลิวจินและจ้าวเฟิงล้วนแต่เคยบอกว่าจะจัดการทุกคนที่เหลือของฝ่ายตรงข้ามด้วยพลังของตนคนเดียว
จนสุดท้าย ทั้งสองคนได้ปะทะกันแล้ว
ผลลัพธ์จะมีเพียงแค่หนึ่งในสองคนที่พิสูจน์คำพูดตนได้
“จ้าวเฟิงประลองหกครั้งติดต่อกันโดยไม่ได้พัก แต่อาการบาดเจ็บของเทพโบราณหลิวจินก็สมานตัวไปแล้วพอประมาณ ความต่างระหว่างทั้งสองชัดมาก…”
“อีกทั้งการต่อสู้ก่อนนี้ก็ยังไม่เห็นจ้าวเฟิงเอาอาวุธเทพออกมาใช้ เขาคงจะไม่มีอาวุธเทพในครอบครอง แต่เทพโบราณหลิวจินมีอาวุธเทพระดับสูงชิ้นหนึ่ง…”
การต่อสู้ครั้งสุดท้ายกำลังจะเริ่มขึ้น คนที่ชมการประลองต่างคาดเดากันอย่างอดไม่ได้
ทว่าทุกคนไม่พนันข้างจ้าวเฟิงเท่าไหร่นัก ซึ่งสรุปมาจากหลายสาเหตุ
“จ้าวเฟิง อย่ากดดัน!”
ผู้อาวุโสสี่ของเผ่าพันธุ์วิญญาณรีบส่งกระแสจิตบอกจ้าวเฟิง
จ้าวเฟิงสู้ติดต่อกันหกครั้งโดยไม่ได้พัก การต่อสู้ครั้งสุดท้ายนี้จะต้องพ่ายแพ้อย่างแน่นอน
แต่เผ่าพันธุ์วิญญาณไม่ได้ใส่ใจเรื่องพวกนี้อีกต่อไปแล้ว
อย่างไรเสีย ก่อนนี้เผ่าพันธุ์วิญญาณอาจพ่ายแพ้เผ่าเปลวทองหมดรูป กระทั่งสายธารผลึกเพลิงวิญญาณส่วนหนึ่งก็ไม่ได้ส่วนแบ่งมา
แต่จ้าวเฟิงทุ่มสุดกำลังพลิกสถานการณ์มาได้ เขาชิงสายธารผลึกเพลิงวิญญาณมาให้เผ่าพันธุ์วิญญาณสี่ส่วนแล้ว
“ผู้อาวุโสอย่าลืมที่รับปากกับข้าไว้ คะแนนคุณูปการจำนวนห้าแสน!”
จ้าวเฟิงเอ่ยอย่างจริงจัง
“คะแนนคุณูปการห้าแสน!”
ผู้อาวุโสสี่พลันนึกได้ถึงเรื่องที่เขารับปากจ้าวเฟิงส่งๆ ไปก่อนนี้ ขอแค่เอาชนะเผ่าเปลวทองจะยกคะแนนคุณูปการจำนวนห้าแสนให้
แน่นอนว่าตอนนั้นผู้อาวุโสสี่ทำไปเพียงแค่ให้จ้าวเฟิงสบายใจ จึงรับปากส่งๆ ไปอย่างนั้น
“หรือว่าเขาจะมีหวัง?”
ผู้อาวุโสสี่อึ้งไป
ถ้าหากจ้าวเฟิงไม่มีความมั่นใจ ไยต้องเอ่ยเรื่องนี้กับตนก่อนจะเริ่มประลองตาที่สี่
เมื่อนึกถึงตรงนี้ ใจผู้อาวุโสที่สี่เต้นระรัวเร็ว
ในตอนที่เทพโบราณหลิวจินปรากฏกายขึ้นมา เขาไม่คิดว่าเผ่าพันธุ์วิญญาณจะได้รับชัยชนะอีก เพียงแต่หวังว่าจะไม่พ่ายแพ้จนอเนจอนาถเกินไป
แต่ยามนี้เผ่าพันธุ์วิญญาณอาจได้ชัยชนะหรือ?
ไม่รู้ว่าเพราะเหตุใด ผู้อาวุโสสี่แอบวาดหวังเล็กน้อย
ศิษย์เผ่าพันธุ์วิญญาณคนอื่นๆ พากันตื่นเต้น
มีเพียงเทพโบราณปิงหยวนที่เหมือนวิญญาณหลุดลอยออกจากร่างอยู่ด้านข้าง
การประลองของทั้งสองเผ่าคราวนี้ เป็นช่วงเวลาที่ขมขื่นและทุกข์ทรมานที่สุดในชีวิตของเขา
ตูม!
จ้าวเฟิงและเทพโบราณหลิวจินเริ่มห้ำหั่นกันบนเวทีประลอง
เทพโบราณหลิวจินกำขวานยักษ์เก่าแก่สีเหลืองเข้ม เขาอยู่ในกลุ่มแสงเพลิงสีทอง ระเบิดการโจมตีมหาศาล ทรงอานุภาพเกินจะเปรียบ
ส่วนจ้าวเฟิงใช้จุดเด่นในเรื่องของความเร็ว วูบไหวหลบหลีกไม่หยุด จากนั้นจึงโจมตีจุดที่มีการป้องกันอ่อนกำลังของเทพโบราณหลิวจิน
เทพโบราณหลิวจินอาศัยอาวุธเทพระดับสูง การโจมตีจึงทรงพลัง แต่เขาก็ยังทำร้ายจ้าวเฟิงไม่ได้
ทว่าการป้องกันร่างกายและวิญญาณของเขาแข็งแกร่ง การโจมตีของจ้าวเฟิงก็ยากจะสร้างบาดแผลให้เขาได้เช่นกัน
ถึงแม้ก่อนหน้านี้จ้าวเฟิงจะเคยสังหารเทพโบราณขั้นเจ็ด
แต่นั่นเป็นเพราะมีการป้องกันของชุดคลุมมิติและความช่วยเหลือของมังกรวารีล้างโลกา
ทว่าที่นี่จ้าวเฟิงไม่มีทางเอาชุดคลุมมิติออกมาอวดใครต่อใคร ดังนั้นจึงไม่อาจให้เทพโบราณหลิวจินเข้าใกล้เขา
“รู้จักแค่หลบไปหลบมาเท่านั้นหรือ?”
เทพโบราณหลิวจินหัวเราะเย้ยหยัน
สู้หกครั้งโดยไม่ได้พัก จ้าวเฟิงจะเอาอะไรมาสู้กับเขากัน?
อีกทั้งครั้งนี้เทพโบราณหลิวจินได้เตรียมพร้อมก่อนแล้ว
“ดาบทลายนภา!”
เทพโบราณหลิวจินรวบรวมพลัง เตรียมจะปลดปล่อยเคล็ดวิชาที่ทรงพลัง
“ตอนนี้แหละ!”
แววตาเทพโบราณหลิวจินทอประกาย อาศัยตอนที่จ้าวเฟิงจะเคลื่อนย้ายมิติชั่วพริบตา หยิบแผ่นแผนภูมิแปดทิศออกมา
เขากระตุ้นแผ่นแผนภูมิแปดทิศ พลังมิติประหลาดกระจายตัวออกมาจนทับซ้อนกับมิติรอบบริเวณ
“อาวุธเทพกั้นเวหา!”
จ้าวเฟิงขมวดคิ้วเล็กน้อย ปรากฏปีกสีทองคู่หนึ่งขึ้นที่ด้านหลัง ก่อนจะพาเขาบินถอยไปด้านหลังอย่างรวดเร็ว
เผ่าเปลวทองฝากฝังทุกสิ่งไว้ให้เทพโบราณหลิวจิน ย่อมเป็นเพราะวิเคราะห์วิธีการต่อสู้ของจ้าวเฟิงแล้ว และสรรหาวิธีการมาต้านกลเม็ดบางอย่าง
ยกตัวอย่างเช่น แหวนสีดำในมือเทพโบราณหลิวจิน นั่นคืออาวุธเทพป้องกันวิญญาณที่เป็นขั้นเทพระดับสูง
นอกจากจุดนี้แล้ว เผ่าเปลวทองย่อมต้องหาวิธีการข่มเสวียนอ้าวมิติของจ้าวเฟิงด้วย
ตูม วูบ วูบ!
เทพโบราณหลิวจินปลดปล่อยเงาขวานเพลิงสีทองกลุ่มหนึ่งออกมา แต่จ้าวเฟิงหลบได้ทันเวลา
“เจ้าฉลาดมากนัก คิดไม่ถึงเลยว่าจะเตรียมการป้องกันเอาไว้!”
เทพโบราณหลิวจินใช้อาวุธเทพกั้นเวหาในฉับพลัน แต่ก็ไม่ได้ทำให้ได้ชัยชนะแต่อย่างใด แต่เขาเองก็ไม่ได้ใส่ใจ
ในสายตาเขา จ้าวเฟิงที่ประลองมาหกครั้งติดต่อกันยังไงก็ต้องแพ้เขาอยู่ดี
ของที่เผ่าเปลวทองเตรียมให้กับเขาเป็นของเกินจำเป็นทั้งสิ้น
“อันตรายเหลือเกิน!”
ศิษย์เผ่าพันธุ์วิญญาณแอบเหงื่อตกแทนจ้าวเฟิง
“อาวุธเทพในครอบครองของเทพโบราณหลิวจินมีมากจนเกินไป แต่จ้าวเฟิง…”
ผู้อาวุโสระดับสูงผู้หนึ่งเอ่ยพลางทอดถอนใจ
หากรู้ก่อนหน้านี้ พวกเขาคงจะเตรียมอาวุธเทพให้จ้าวเฟิงบ้าง
“ถ้าหากจ้าวเฟิงมีอาวุธเทพโจมตีในระดับสูงสักชิ้น ผลแพ้ชนะก็ไม่แน่นอนแล้ว!”
ศิษย์เผ่าพันธุ์วิญญาณที่เข้าร่วมประลองต่างโกรธเกรี้ยวแทนจ้าวเฟิง
อาวุธเทพโจมตีในระดับสูงที่เหมาะสมสักชิ้น อย่างน้อยๆ จะสามารถเพิ่มพลังการโจมตีของเทพโบราณผู้หนึ่งได้มากกว่าสี่ส่วนขึ้นไป
ความแตกต่างระหว่างคนที่มีอาวุธเทพ และไม่มีอาวุธเทพนั้นมากยิ่งนัก
แต่จ้าวเฟิงที่ไม่มีอาวุธเทพระดับสูงยังสามารถรับมือกับเทพโบราณหลิวจินได้ถึงขนาดนี้ ก็ทำให้ทุกคนตื่นตะลึงแล้ว
อีกฟากหนึ่ง คนระดับสูงของเผ่าเปลวทองแต่ละคนมีท่าทีเชื่อมั่นว่าจะได้ชัยชนะมาครอบครอง
เปรี๊ยะ แซ่ด แซ่ด!
จ้าวเฟิงสำแดงวิชาปีกแสงอัสนีทอง กลายร่างเป็นแสงทองกลุ่มหนึ่งโบยบินผ่านเวทีประลองอย่างรวดเร็ว
“ฝ่ามืออัสนีเทวะห้าธาตุ!”
“เพลิงอัสนีวายุเนตรเทพเจ้า!”
จ้าวเฟิงเล็งที่ตำแหน่งหนึ่งในอากาศ ใช้กลยุทธ์การต่อสู้และวิชาดวงตาพร้อมกัน
โครม!
เทพโบราณหลิวจินสะบัดขวานยักษ์เก่าแก่ ฟาดฟันระลอกแสงเพลิงสีทองเส้นหนึ่งออกมา ทำลายฝ่ามือสายฟ้าห้าสีของจ้าวเฟิงจนแหลกสลายไป
“อั่ก…”
เทพโบราณหลิวจินรู้สึกได้ถึงความเจ็บปวดของวิญญาณ หลังจากหยุดไปครู่หนึ่งจึงค่อยตรงดิ่งเข้าไปโจมตีจ้าวเฟิง
“ข้าเข้าใจแล้ว…”
ดวงตาจ้าวเฟิงทอแสงประกาย
เมื่อครู่เขาสังเกตได้ว่ายามตนเองใช้วิชาดวงตาวิญญาณกับเทพโบราณหลิวจิน พลังของแหวนบนนิ้วเทพโบราณหลิวจินไม่ถึงขั้นอาวุธเทพระดับสูง
นั่นต้องเป็นเพราะว่าอาวุธเทพระดับสูงชิ้นนี้เป็นของที่คนระดับสูงเผ่าเปลวทองให้เทพโบราณหลิวจินยืมชั่วคราว
การจะยึดครองอาวุธเทพระดับสูงสักชิ้นไม่ใช่เรื่องที่ง่ายดายเช่นนั้น
หากไม่ได้ยึดครองอาวุธเทพป้องกันวิญญาณชิ้นนี้อย่างสิ้นเชิง เทพโบราณหลิวจินก็จะไม่สามารถปลดปล่อยพลังที่แท้จริงของมันออกมาได้
จึงพูดได้ว่าวิชาดวงตาวิญญาณของจ้าวเฟิงยังได้ผลดีเยี่ยมอยู่
“คุกมายาอัสนีวารี!”
นัยน์ตาสีเงินมายาของจ้าวเฟิงโคจรช้าๆ แสงมายาหลากสีสาดส่องออกจากภายในนั้น ทั้งสว่างทั้งวิจิตรตระการตา
ครืน!
หมอกแสงมายากระจายตัวรอบๆ เทพโบราณหลิวจิน ค่อยๆ ปกคลุมเขาเอาไว้
หมอกแสงมายากลายเป็นคุกวารีสีฟ้ากักขังอีกฝ่ายเอาไว้ภายใน
ในวินาทีที่ปลดปล่อยวิชาดวงตา จ้าวเฟิงโจมตีอย่างหนักหน่วง สำแดงฝ่ามือสายฟ้าสีมรกตออกมาไม่หยุด
ตูม!
เมื่อรู้สึกได้ถึงอันตรายที่รุกคืบมา เทพโบราณหลิวจินจึงใช้เคล็ดวิชาป้องกัน
รอบตัวเขาปรากฏกลุ่มแสงสีทอง เหนือกลุ่มแสงนั้นมีริ้วเพลิงสีทองสว่าง
ในเวลาเดียวกัน เทพโบราณหลิวจินยังแทงอาวุธเทพไปที่กำแพง
ตูม พลั่ก!
เทพโบราณหลิวจินถูกกระแทกจนถอยร่นไประยะหนึ่งจึงจะหยุดลง
“ไม่นึกเลยว่าใช้พลังในการต่อสู้ไปหกครั้ง เจ้าจะยังสามารถปลดปล่อยพลังได้ขนาดนี้!”
เทพโบราณหลิวจินค่อนข้างประหลาดใจ
ท่าทีของเขาเย็นชาขึ้นมาในทันที จิตสังหารกลุ่มหนึ่งกระจายตัวออกมา
“จะใช้พลังทั้งหมดเลยหรือ?”
จ้าวเฟิงพึมพำเสียงต่ำ
เขาทะลวงผ่านขั้นเทพโบราณมาได้ในรวดเดียว นี่ก็แสดงให้เห็นแล้วว่าศักยภาพและพลังที่แฝงอยู่เหนือกว่าคนธรรมดาทั่วไปอย่างยิ่ง
การต่อสู้ก่อนหน้านี้ ถึงแม้จะใช้พลังไปบ้าง แต่ก็ไม่นับว่ามากมายนัก
“ขวานยักษ์ทลายฟ้า!”
เทพโบราณหลิวจินตะโกนเสียงต่ำ บนขวานในมือปรากฏเงาขวานขนาดใหญ่ขึ้น
เมื่อระเบิดออก คมแสงเพลิงทองมหาศาลก็กวาดออกมา
อาณาเขตของมันแทบปกคลุมทั่วเวทีประลอง ทำให้จ้าวเฟิงไม่สามารถหลบพ้น
“ฮึๆ ในที่สุดเทพโบราณหลิวจินก็จริงจังขึ้นมาแล้ว!”
“หากเป็นเช่นนี้จ้าวเฟิงต้องพ่ายแพ้ไปอย่างแน่นอน!”
คนระดับสูงของเผ่าเปลวทองพากันหัวเราะอย่างชั่วร้าย
ผู้ที่เข้าชมการประลองรอบเวทีเหมือนรู้สึกเช่นกันว่าการต่อสู้ใกล้จะจบลงแล้ว
คมแสงเพลิงของที่ยิ่งใหญ่อย่างยิ่งตรงหน้านี้กำลังจะพุ่งเข้าหาจ้าวเฟิง
“เนตรเทพ…แยกส่วน!”
จ้าวเฟิงลอบโคจรเนตรเทพเจ้า จ้องไปยังตำแหน่งหนึ่งเบื้องหน้า
หมอกแสงมายาพุ่งออกจากนัยน์ตาซ้ายของเขา
ทันใดนั้นเอง คมแสงเพลิงทองใหญ่ยักษ์ก็ปรากฏรอยโหว่ขึ้น
เปรี๊ยะ!
อาณาเขตการโจมตีกว้างใหญ่กระหน่ำผ่านไป แต่จ้าวเฟิงกลับปลอดภัยไร้รอยขีดข่วนอยู่บริเวณรอยโหว่นั้นพอดี
“นี่คือวิชาดวงตาอะไรกัน?”
เทพโบราณหลิวจินรู้สึกได้ว่าจ้าวเฟิงใช้พลังดวงตาเมื่อครู่ แต่เขากลับมองหลักการไม่ออก
“เนตรพิฆาตอัสนีเทวะ!”
จ้าวเฟิงรีบปลดปล่อยวิชาดวงตากระบวนท่าหนึ่ง
พรึ่บ!
คมแสงสายฟ้าสีขาวสุกสกาวพุ่งออกจากในร่างเทพโบราณหลิวจิน
“เจ้ารนหาที่ตาย!”
แววตาเทพโบราณหลิวจินฉายแววโกรธเกรี้ยวอย่างยิ่ง
เขาพบว่าจ้าวเฟิงใช้วิชาดวงตา ถึงแม้จะหลบการโจมตีที่รุนแรงถึงชีวิตได้ แต่ก็บาดเจ็บไม่น้อย
วู้ม
ในร่างเทพโบราณหลิวจินพลันปรากฏแสงทองเจิดจ้า กลิ่นอายเสวียนอ้าวที่ทำลายล้างทุกสรรพสิ่งแผ่กระจายออกมา
“ระวัง เสวียนอ้าวทำลายล้าง!”
คนในเผ่าพันธุ์วิญญาณร้องเสียงหลงทันที
อีกฟากหนึ่ง เผ่าเปลวทองกลับระบายยิ้มได้ใจ “จะจบแล้วสินะ!”
ทุกคนรอบบริเวณมีท่าทีประหนึ่งทุกสิ่งเป็นไปตามที่พวกเขาคาดไว้
เทพโบราณหลิวจินครอบครองอาวุธเทพระดับสูง บวกกับพลังเสวียนอ้าวทำลายล้างที่แข็งแกร่ง จ้าวเฟิงต้องพ่ายแพ้แน่
แต่จ้าวเฟิงไม่มีท่าทีลนลาน กลับดูตื่นเต้นเล็กน้อย
“ข้าก็รอให้เจ้าใช้พลังนี้อยู่!”
จ้าวเฟิงยิ้มเจ้าเล่ห์
“เนตรเทพ…ลอกแบบ!”
ดวงตาซ้ายของจ้าวเฟิงจ้องไปบนพลังทำลายล้างกลุ่มนั้นของเทพโบราณหลิวจิน เจตจำนงดวงตาที่ทรงพลังทะลักออกมา
จ้าวเฟิงลอกเลียนพลังกลุ่มนั้นอย่างรวดเร็ว
ในเวลาเดียวกัน เขาก็ก่อร่างวิชาดวงตาอัสนีเทวะเอาไว้ในดวงตาซ้าย
“ไปตายเสียเถอะ จ้าวเฟิง!”
เทพโบราณหลิวจินร้องลั่น แกว่งขวานยักษ์ด้วยมือทั้งสองข้าง เตรียมจะใช้กระบวนท่านี้เป็นตัวตัดสินแพ้ชนะ
โครม บึ้ม!
บนขวานเก่าแก่ในมือเขามีพลังทำลายล้างที่สะเทือนฟ้าดินทะลักออกมา
“เนตรเทพลอกแบบ เพลิงดวงตาอัสนีเทวะ!”
ทว่าในเวลานั้นเอง วิชาดวงตาทรงพลังของจ้าวเฟิงก็สำแดงฤทธิ์เสียก่อน
เขาเอาพลังทำลายล้างที่ลอกเลียนแบบจากเทพโบราณหลิวจินหลอมรวมเข้ากับเพลิงดวงตาอัสนีเทวะของตนเอง พลานุภาพของเพลิงดวงตาอัสนีเทวะกระบวนท่านี้แข็งแกร่งอย่างที่ไม่เคยมีมาก่อน
ตูม แซ่ด!
เห็นแค่แสงเพลิงสายฟ้าที่เจิดจ้าดิ่งลงเหนือศีรษะของเทพโบราณหลิวจิน
พลังทำลายวิญญาณที่ชวนให้สะพรึงขวัญยังไม่ทันปะทะร่าง ก็ทำให้เทพโบราณหลิวจินใจเต้นระรัวแล้ว
เทพโบราณหลิวจินรีบร้อนกระตุ้นอาวุธเทพป้องกันวิญญาณบนนิ้ว
วู้ม!
ระลอกแสงสีดำหม่นปกคลุมบนกายวิญญาณของเขา
แทบจะในเวลาเดียวกัน
บึ้ม ตูม!
เพลิงดวงตาอัสนีเทวะที่แข็งแกร่งขึ้นจากการหลอมรวม ‘เนตรเทพลอกแบบ’ ก็หอบเอากลิ่นอายทำลายล้างต้องห้ามระเบิดลงไป คลื่นแสงสีดำหม่นอับแสงแล้วแตกละเอียดทันที…
……………………………..


[Go To Next Chapter]( ./144.md)