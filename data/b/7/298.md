##บทที่ 1442: สถานการณ์ผันเปลี่ยน
ทันใดนั้น เผ่าพันธุ์บรรพกาลจำนวนมากที่จู่ๆ ก็โผล่ออกมาต่างกรูไปที่สนามรบของคนระดับกลางและสูง ผลัดกันเข้าโจมตีร่วมมือกับสมาชิกของตำหนักเทพยักษ์
ขณะนั้น พวกเทพโบราณจากตำหนักวิญญาณบรรพกาลกถูกรุกโจมตีจนตั้งรับไม่ทัน จิตใจกระวนกระวาย
การเปลี่ยนแปลงเช่นนี้ทำให้จอมเทพจากตำหนักเทพบรรพกาลมีสีหน้าหนักอึ้ง สภาพย่ำแย่อย่างยิ่ง
ส่วนพวกซินอู๋เหินและยอดผู้อาวุโสตื่นเต้นยินดี ทั้งตำหนักเทพยักษ์ฮึกเหิมขึ้นมาก
“เทพโบราณจวี้หมัว ท่านถอยไป ยกจอมเทพเทียนฮ่าวให้ข้าจัดการ!”
จ้าวเฟิงพึมพำเสียงต่ำ
วู้ม!
พลังเทพรวมศูนย์แผ่พวยพุ่งจากมือเขา รวมตัวกันเป็นกระบี่เทพรวมศูนย์เล่มใหญ่เล่มหนึ่ง แล้วจึงแผ่กระจายแรงดูดทรงอานุภาพออกมากลืนกินพลังทั้งหมดรอบบริเวณ
เทพโบราณจวี้หมัวสัมผัสได้ถึงระลอกพลังเทพในมือจ้าวเฟิง ใจเต้นกระตุกพร้อมถอยร่นไป
เสวียนอ้าวมิติในพลังเทพรวมศูนย์สูงถึงขั้นที่เก้า เสวียนอ้าวเวลาแตะขั้นแปดสุดยอด และยังมีเสวียนอ้าวอื่นๆ ที่อยู่ในขั้นสูงเช่นกัน
นี่จึงทำให้พลังเทพรวมศูนย์ของจ้าวเฟิงแข็งแกร่งเกินจะเปรียบ เทียบเท่าได้กับพลังเทพของคนในขั้นจอมเทพ
“เจ้าหนุ่ม เจ้าประเมินตัวเองสูงเกินไปแล้ว!”
ใบหน้าจอมเทพเทียนฮ่าวฉายแววโกรธเกรี้ยว
คิดไม่ถึงว่าจ้าวเฟิงจะให้เทพโบราณจวี้หมัวถอยไป แล้วรับมือกับเขาเพียงลำพัง นี่เป็นการดูหมิ่นและท้าทายเขาชัดๆ
จะต้องรู้ว่า ช่วงนี้พลังของจอมเทพเทียนฮ่าวมีพัฒนาการไม่น้อย สามารถจัดการจอมเทพทั่วไปได้อย่างสบายๆ
แต่ครึ่งก้าวสู่จอมเทพอย่างจ้าวเฟิงกลับกล้าต่อสู้กับเขาโดยลำพัง นี่ช่างเป็นเรื่องน่าขันนัก
“สังหารมัน!”
จอมเทพเทียนฮ่าวตะโกนสั่ง อสูรวิญญาณของเขาหอบพายุวารีทมิฬพุ่งไปโจมตีจ้าวเฟิง
“กระบี่เทพรวมศูนย์ สังหาร!”
จ้าวเฟิงไม่หวาดกลัวแม้แต่น้อย สองมือกุมกระบี่ฟันลงไป
โครม ตูม ตูม!
กระบี่ยักษ์สีเงินเข้มขุ่นข้น ฟันลงบนพายุวารีทมิฬ คลื่นแสงสีดำนับไม่ถ้วนแผ่กระจาย
ตอนแรก มือทั้งสองของจ้าวเฟิงสั่นน้อยๆ
ในเวลาเดียวกันยังมีพลังวิญญาณที่ไร้รูปร่างกระทบเข้ามา
แต่วิญญาณของเขาแข็งแกร่งดั่งหินผา จึงไม่ได้รับผลกระทบใดๆ พลังจากภายนอกทั้งหมดก็อันตรธานหายไปราวก้อนหินจมลงมหาสมุทร
กระบี่เทพรวมศูนย์ยังดูดรับพลังในพายุวารีทมิฬ จนอานุภาพของมันเพิ่มมากขึ้นทีละน้อย
“ขาดสะบั้น!”
พลังเทพในร่างจ้าวเฟิงทะลักล้นออก กระบี่ฟันฉับลงไป
ในตอนนั้น พลานุภาพกระบี่เทพรวมศูนย์ของเขาอยู่เหนือการโจมตีจากอสูรวิญญาณของจอมเทพเทียนฮ่าว
พลังที่แก่กล้ากลุ่มนี้ กระทั่งอสูรมังกรปฐพีในพายุวารีทมิฬยังรู้สึกไม่ชอบมาพากล ต้องบินหนีไปก่อน
โครม ตูม!
เพียงกระบี่เดียว พายุวารีทมิฬก็แหลกสลาย
“เป็นไปไม่ได้!”
สีหน้าจอมเทพเทียนฮ่าวชะงักค้าง ส่ายศีรษะทันใด
ด้วยพลังของเขา การโจมตีที่ปลดปล่อยออกไป ทำไมจ้าวเฟิงถึงทำลายลงได้
ฟุ่บ!
เมื่อทำลายการโจมตีของจอมเทพเทียนฮ่าวลงแล้ว จ้าวเฟิงโฉบเข้าไปใกล้
“มังกรอหังการ!”
จอมเทพเทียนฮ่าวมีสีหน้าไม่สู้ดียิ่ง กำดาบสั้นสีดำในมือ พร้อมปลดปล่อยระลอกพลังเทพที่น่าพรั่นพรึง
เวลาเดียวกันนั้นเอง อสูรมังกรปฐพีก็กลับมาอยู่เคียงข้างเขา ก่อนจะหลอมรวมเข้าสู่อาวุธเทพในมือ
ครืน!
จอมเทพเทียนฮ่าวกวัดแกว่งดาบสั้น เกิดเป็นมังกรแสงสีดำสนิทตัวหนึ่งจู่โจมออกมา พลานุภาพทรงพลัง เขย่าขวัญผู้คน
ก่อนนี้จอมเทพเทียนฮ่าวไม่ใส่ใจครึ่งก้าวสู่จอมเทพสองคนนี้ แต่คราวนี้เขาทุ่มสุดตัว
“กระบี่อัสนีเทวะรวมศูนย์!”
เมื่อเผชิญหน้ากับจอมเทพเทียนฮ่าว จ้าวเฟิงก็ไม่อาจเก็บงำพลังเอาไว้อีกแล้ว
วิ้ง แซ่ด แซ่ด!
บนกระบี่สีเงินเข้มเล่มใหญ่พลันปรากฏสายฟ้านับไม่ถ้วนโหมซัดขึ้นมา กระจายตัวอัดแน่นอยู่บนนั้น
“พิฆาต!”
กระบี่อัสนีเทวะรวมศูนย์ในมือจ้าวเฟิง ส่งแสงกระบี่อัสนีเทวะรวมศูนย์สายหนึ่งออกมา ฟันฉับลงบนระลอกมังกรทมิฬ
โครม ตูม!
เมื่อระลอกมังกรทมิฬตัวนั้นถูกจ้าวเฟิงลงกระบี่ พลังอัสนีเทวะรวมศูนย์ที่ไร้จุดสิ้นสุดก็ไหลบ่าลงมาทำลายล้างและกลืนกินพลังอื่นๆ ไป
ระลอกมังกรทมิฬหยุดชะงัก พลังของมันอ่อลงทันใด
เปรี๊ยะ!
จ้าวเฟิงบินโฉบมาด้านข้าง และพุ่งไปหาจอมเทพเทียนฮ่าวทันที
“เป็นการโจมตีด้วยพลังเทพที่แข็งแกร่งนัก!”
แววตาจอมเทพเทียนฮ่าวอึ้งตะลึง ตื่นตะหนกเหลือประมาณ
ต้องบอกว่าก่อนหน้านี้เขายังเก็บงำพลังเอาไว้ หากจ้าวเฟิงยังสามารถทำลายการโจมตีของเขา ก็นับว่ายังพออภัยให้ได้
แต่เมื่อครู่เขาโจมตีจนสุดพลังแล้ว ก็ยังถูกจ้าวเฟิงต้านทานเอาไว้ได้
เมื่อมองเห็นกระบี่อัสนีเทวะรวมศูนย์ของจ้าวเฟิงกำลังจะฟาดฟันลงมา จอมเทพเทียนฮ่าวรีบข้ามมิติหลบหนีไป
สถานการณ์เมื่อครู่ทำให้เห็นว่าการโจมตีพลังเทพของจ้าวเฟิงไม่ด้อยไปกว่าเขาเลย
ไม่น่าเชื่อเลยว่า การโจมตีด้วยพลังเทพของครึ่งก้าวสู่จอมเทพผู้หนึ่งจะสามารถรับมือกับบุคคลชั้นยอดในระดับจอมเทพขั้นหนึ่งได้
“เจ้าต้องการจะสังหารข้ามิใช่หรือ? ทำไมจะหนีไปแล้วเล่า?”
น้ำเสีงเย็นชาของจ้าวเฟิงดังขึ้นจากด้านหลัง
เสวียนอ้าวมิติอยู่ขั้นเก้า เสวียนอ้าวเวลาอยู่ขั้นแปดสุดยอด บวกกับชุดคลุมมิติ จึงทำให้จ้าวเฟิงรวดเร็วกว่าจอมเทพเทียนฮ่าวเล็กน้อย
เมื่อสัมผัสได้ว่าจ้าวเฟิงเข้ามาใกล้เรื่อยๆ จอมเทพเทียนฮ่าวก็ลนลาน
ฟุ่บ ฟุ่บ ฟุ่บ!
แสงกระบี่อัสนีเทวะรวมศูนย์มากมายฟันลงที่ด้านหลัง
ร่างจอมเทพเทียนฮ่าวเหมือนกลายเป็นคลื่นน้ำนับไม่ถ้วน บิดเบี้ยวกระจายตัวออก หลบการโจมตีของจ้าวเฟิงไป
ภาพเหตุการณ์นี้ย่อมตกอยู่ในครรลองสายตาของสมาชิกคนอื่นๆ ด้วย
“เยี่ยมมาก สหายจ้าว!”
ซินอู๋เหินตื่นเต้นในใจ
จากพลังที่จ้าวเฟิงปลดปล่อยออกมานั้น เขาคาดเดาว่าพลังจอมเทพที่ปรากฏขึ้นก่อนหน้านี้จะต้องเป็นจ้าวเฟิงแน่นอน
“ทำไมเขาถึงแข็งแกร่งขนาดนี้ได้?”
ผู้อาวุโสตำหนักเทพยักษ์เองก็ตะลึงอย่างยิ่ง
เมื่อมองไปอีกฝั่ง สีหน้าจอมเทพสองคนจากตำหนักวิญญาณบรรพกาลเคร่งขรึมนัก
จอมเทพตำหนักวิญญาณบรรพกาลกลับถูกครึ่งก้าวสู่จอมเทพผู้หนึ่งไล่โจมตี ถึงท้ายที่สุดตำหนักวิญญาณบรรพกาลเป็นฝ่ายได้ชัยชนะ ก็เป็นแค่เรื่องชวนขันเท่านั้น
ยิ่งไปกว่านั้น ตำหนักวิญญาณบรรพกาลจะได้ชัยชนะหรือไม่ ก็ยังเป็นเรื่องที่ยังไม่มีใครรู้
ในสนามรบของคนในระดับกลางและสูง เพราะการเข้าร่วมอย่างกะทันหันของเผ่าพันธุ์บรรพกาลเหล่านั้น ตำหนักวิญญาณบรรพกาลจึงเสียหายอย่างหนัก
ในกลุ่มนั้นมีเผ่าพันธุ์กิเลนเพลิงโลหิตที่ชำนาญเสวียนอ้าวแห่งไฟ เมื่ออยู่ในสภาพแวดล้อมที่ร้อนระอุแบบนี้ พลังเลยเพิ่มขึ้นตามไปด้วย
ไม่ผิด ในขณะนี้การต่อสู้ของคนระดับกลางและสูง ตำหนักเทพยักษ์เป็นฝ่ายได้เปรียบกว่า
โครม ตูม ตูม!
ขณะนั้นเอง จู่ๆ ฟ้าดินทั้งหมดก็สั่นสะเทือน อุณหภูมิรอบด้านพุ่งสูงขึ้น
“นี่มันเรื่องอะไรกัน?”
เทพโบราณจวี้หมัวตัวสั่นเทิ้ม
วู้ม ครืน ครืน!
และในยามนี้เอง ผืนดินด้านล่างแตกเป็นเสี่ยง หินหลอมเหลวร้อนระอุมากมายทะลักขึ้นมา ควันพิษร้อนๆ แผ่กระจายเต็มพื้นที่
“อ๊าก...”
ทันใดนั้น เทพโบราณขั้นเจ็ดผู้หนึ่งของตำหนักวิญญาณบรรพกาลถูกเพลิงพิษโจมตีหัวใจ ดวงตาสองข้างแดงก่ำ กรีดร้องโหยหวน
ทางฝั่งตำหนักเทพยักษ์ที่อยู่ในค่ายกลความลับสวรรค์กลับไม่ได้รับผลกระทบใดๆ
“นี่คือ ‘เพลิงมหันตภัย’ ที่นานทีจะเกิดขึ้นสักครั้งในนรกเพลิงโลกันตร์!”
“ว่ากันว่าในตอนที่เกิด ‘เพลิงมหันตภัย’ ขึ้นที่นี่ ต่อให้เป็นเทพโบราณขั้นแปดก็ยังได้รับผลกระทบด้วย ส่วนเทพโบราณขั้นเจ็ด หากไม่ระวังโดนเพลิงพิษเข้า ก็อาจจะตายลงไปได้”
จอมเทพกุ่ยอู๋มีสีหน้าตึงเครียดเล็กน้อย
อันที่จริง ศึกระหว่างตำหนักวิญญาณบรรพกาลและตำหนักเทพยักษ์ ผลแพ้ชนะก็ไม่ได้ชัดเจนมากนัก
แต่ในวินาทีที่เกิดเพลิงมหันตภัยขึ้น ผลกระทบที่ตำหนักวิญญาณบรรพกาลได้รับหนักหนามากกว่า สถานการณ์การรบจึงเกิดการเปลี่ยนแปลงอีกครั้ง
“ฟ้าดินเมตตาตำหนักเทพยักษ์เราแล้ว!”
ใบหน้ายอดผู้อาวุโสแดงก่ำ ตื้นตันใจเหลือประมาณ
ห่างออกไปไกลลิบ จอมเทพซิงเซี่ยงและชายผมขาวแววตาเป็นประกาย ขณะเหลียวมองรอบตัว
“นี่มันพลังศาสตร์ชีวิต!”
จอมเทพซิงเซี่ยงพึมพำอย่างตกใจ
ในตอนนี้ เขาเผชิญหน้ากับพลังศาสตร์โชคชะตาที่คอยรังควานเขาไม่หยุดอีกครั้ง
ถูกต้องแล้ว มหันตภัยที่จู่ๆ ก็เกิดขึ้นในแดนต้องห้าม เกิดขึ้นเพราะการกระตุ้นของพลังศาสตร์โชคชะตาที่แข็งแกร่งนี้เอง
คนปกติทั่วไปยากจะสังเกตเห็น แต่เขากลับรู้สึกได้อย่างชัดเจน
เมื่อนึกถึงพลังศาสตร์โชคชะตากลุ่มนี้ สีหน้าจอมเทพซิงเซี่ยงก็มืดทะมึนยิ่งนัก
พลังกลุ่มนี้แข็งแกร่งยิ่งกว่าเขา เขาถึงขั้นสงสัยว่าสิ่งที่เข้าขัดขวางตอนเพิ่งเข้ามาในอาณาจักรเทพของเผ่าแสง น่าจะเป็นผลกระทบจากพลังศาสตร์โชคชะตาดังกล่าว
เมื่อนึกถึงตรงนี้ จอมเทพซิงเซี่ยงรู้สึกหวาดระแวงขึ้นมา
เขาผู้ลึกซึ้งในศาสตร์ทำนาย ย่อมต้องเข้าใจจุดที่แข็งแกร่งของพลังกลุ่มนี้
“จอมเทพอิ๋นอวี้ (ปีกเงิน) สถานการณ์ตำหนักวิญญาณบรรพกาลไม่ดีนัก เจ้าลงมือเถอะ!”
จอมเทพซิงเซี่ยงเอ่ยเข้าประเด็น
“ฮี่ๆ ข้าอดรนทนไม่ไหวนานแล้ว!”
แววตาชายผมขาวผู้นั้นเปล่งประกายวิบวับ แสงสีขาวสุกสกาวที่ดูประหลาดผุดขึ้นบนร่างหลายชั้น
เปรี๊ยะ!
ประกายแสงขยับวูบไหว จอมเทพอิ๋นอวี้หายตัวไป แล้วมาปรากฏขึ้นบนสนามต่อสู้
“นั่นใครกัน?”
ซินอู๋เหินและผู้อาวุโสตื่นตะลึง
เหตุใดตอนนี้จู่ๆ ก็ปรากฏกลิ่นอายของจอมเทพที่แก่กล้าขึ้นที่นี่!
“ฮี่ๆ พวกเจ้านี่จริงๆ เลย จนถึงตอนนี้ยังจัดการตำหนักเทพยักษ์ไม่ได้ แถมยังต้องให้ข้าลงมืออีก!”
จอมเทพอิ๋นอวี้กวาดตามองจอมเทพทั้งสามจากตำหนักเทพโบราณ และเอ่ยเชิงดูแคลน
ทันทีที่เอ่ยออกมา ทุกคนในตำหนักเทพยักษ์หน้าเปลี่ยนสี ใจหายวาบ
คิดไม่ถึงว่าตำหนักวิญญาณบรรพกาลจะยังมีผู้แข็งแกร่งขั้นจอมเทพอยู่อีก!
“ขอให้ท่านลงมือจบเรื่องทั้งหมดนี้ด้วย!”
เจ้าตำหนักวิญญาณบรรพกาลเอ่ยด้วยใบหน้าเย็นชาทันใด
“ย่อมเป็นไปตามนั้น!”
จอมเทพอิ๋นอวี้หัวเราะเสียงเย็นเยือก
ทันใดนั้น ทั่วร่างเขาเปล่งแสงขาวสุกสกาว ร่างโปร่งแสงขึ้นทีละน้อย ดูไปแล้วเหมือนมีระลอกแสงนับไม่ถ้วนวิ่งวนอยู่ในร่าง
ในเวลาเดียวกัน กลิ่นอายบรรพกาลทรงอานุภาพกลุ่มนั้นก็สลายไปทันที
ผู้แข็งแกร่งขั้นต่ำกว่าจอมเทพใกล้ๆ นั้นประหนึ่งถูกโจมตีที่หัวใจอย่างรุนแรง
“เผ่าพันธุ์แห่งแสง!”
ซินอู๋เหินร้องอุทาน
เขาคิดไม่ถึงเลยว่าคนตำหนักวิญญาณบรรพกาลพวกนี้จะเป็นคนจากเผ่าแสง!
“สังหารเจ้าก่อนแล้วกัน!”
จอมเทพอิ๋นอวี้มองยังยอดผู้อาวุโสตำหนักเทพยักษ์ และบินโฉบไปหาอีกฝ่าย
แต่ในขณะนั้นเอง จู่ๆ ก็ปรากฏระลอกพลังมิติที่แก่กล้าขึ้นในจุดที่ไม่ไกลจากยอดผู้อาวุโสนัก
วูบ!
อุโมงค์ทางเดินมืดสลัวสายเล็กก่อตัวขึ้น แสงขาวสายหนึ่งทะยานออกมาจากภายใน
“เผ่าแสง?”
ผู้อาวุโสที่ทั้งร่างเป็นสีขาวมายาพลันปรากฏขึ้นเบื้องหน้าจอมเทพอิ๋นอวี้และจ้องเขาเขม็ง
“มู่กู่!”
ซินอู๋เหินถอนหายใจโล่งอก
ในวินาทีที่จอมเทพอิ๋นอวี้ปรากฏตัวขึ้น เขาก็ใช้ตราเทพบรรพกาลติดต่อมู่กู่ ไม่นึกเลยว่ามู่กู่จะมาทันเวลา
ส่วนยอดผู้อาวุโสเหมือนกับรู้เรื่องมู่กู่อยู่แล้ว จึงไม่ได้ประหลาดใจมากนัก
แต่คนอื่นๆ กลับแข็งค้างเป็นท่อนไม้
สถาการณ์ศึกเปลี่ยนแปลงรวดเร็วเกินไปจริงๆ การต่อสู้ของสองขั้วอำนาจ กลับมีสองผู้แข็งแกร่งเผ่าแสงยื่นมือเข้ามายุ่งเกี่ยวด้วย
“ยอดฝีมือจากเผ่าแสง?”
จอมเทพอิ๋นอวี้ตะลึงไปเล็กน้อย
เขาคาดไม่ถึงว่า ในตอนที่ตนยื่นมือเข้ามาช่วย ผู้แข็งแกร่งเผ่าแสงผู้หนึ่งจะปรากฏตัวออกมา
ไกลออกไป จอมเทพซิงเซี่ยงเหมือนครุ่นคิดบางอย่าง “ว่าแล้วเชียว ในอาณาจักรเทพเผ่าแสงยังมีผู้รอดชีวิตอยู่...”
“ข้าจะเป็นตัวแทนของเผ่าแสงสังหารเจ้า!”
ใบหน้ามู่กู่เย็นชา
จากประสาทสัมผัสของเขา จอมเทพอิ๋นอวี้เบื้องหน้าไม่ใช่เผ่าแสง เขาจะต้องเป็นหนูทดลองของเผ่าความลับสวรรค์แน่
เปรี๊ยะ!
เขาโบกมือทั้งสองข้าง ส่งคมมีดแห่งกาลเวลาไปสองสาย จากนั้นทุกอย่างก็เชื่องช้าลงไป
“เหอะ!”
จอมเทพอิ๋นอวี้บันดาลโทสะ
ในตอนที่เขาเพิ่งลงมือ จู่ๆ กลับมีเผ่าแสงตัวจริงโผล่มา เรื่องนี้ทำให้เขาหงุดหงิดเกินจะเปรียบ
“ปีกเงินจู่โจม!”
ปีกสีเงินคู่หนึ่งเผยขึ้นด้านหลังจอมเทพอิ๋นอวี้ในฉับพลัน เหมือนจะเป็นอาวุธเทพระดับสุดยอดชิ้นหนึ่ง
พรึ่บ พรึ่บ!
เมื่อปีกทั้งสองโบกสะบัด ดาบสีขาวโปร่งแสงจำนวนมากก็พุ่งออกมา
ในตอนที่การโจมตียังไม่ปะทะเข้ามา พลังเวลาสองกลุ่มก็บิดเบี้ยวเข้าหากัน ทำให้ฟ้าดินบิดโค้ง เชื่องช้าลงมากนัก
โครม ตูม!
การประมือระหว่างเผ่าแสงทั้งสองเป็นไปอย่างเชื่องช้า มองไปแล้วแปลกประหลาดอย่างยิ่ง
แต่สุดท้ายมู่กู่ก็ยังเป็นฝ่ายได้เปรียบกว่า ไม่ใช่เพียงเพราะเขาเป็นเผ่าแสงที่แท้จริง แต่ยังเป็นเพราะพลังฝึกตนในยามสุดยอดอยู่เหนือตอนนี้มาก ประสบการณ์การต่อสู้และสำนึกรู้ยังอยู่เหนือกว่าจอมเทพอิ๋นอวี้
“ที่แท้ก็เป็นเผ่าแสงตัวปลอม...เช่นนั้นแล้ว เป็นไปได้มากว่าเผ่าความลับสวรรค์อาจจะอยู่แถวนี้ด้วย!”
ถึงแม้จอมเทพอิ๋นอวี้ถูกมู่กู่ขัดขวางเอาไว้ แต่จ้าวเฟิงกลับรู้สึกได้ถึงอันตรายอีกกลุ่มหนึ่ง
“ต้องรีบสังหารจอมเทพเทียนฮ่าวให้เร็วที่สุด!”
ประกายคมปลาบพาดผ่านดวงตาจ้าวเฟิง
ขอแค่สังหารจอมเทพเทียนฮ่าวได้ เขาก็จะสามารถไปช่วยมู่กู่หรือซินอู๋เหินได้เร็วขึ้น และเพิ่มข้อได้เปรียบให้มากขึ้นอีกขั้น
วู้ม!
พลานุภาพของกระบี่อัสนีเทวะรวมศูนย์ในมือจ้าวเฟิงพุ่งสูงขึ้นอีกครั้ง ส่วนระลอกพลังดวงตาที่น่าสะพรึงก็กระเพื่อมอยู่ในดวงตาซ้ายของเขา
...........................


[Go To Next Chapter]( ./299.md)