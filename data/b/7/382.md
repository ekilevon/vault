##บทที่ 1526: เผยเขี้ยวเล็บ
ฟุ่บ!
เป่ยหมิงฮุยหมุนกายหนีไปทันที
จ้าวเฟิงในตอนนี้แข็งแกร่งกว่าที่ผ่านมามากเกินไป ตอนนี้เหลือเขาเพียงคนเดียว อยู่ที่นี่ต่อก็มีแต่ตายกับตาย
“ข้าเคยบอกแล้วว่า คราวนี้เจ้าต้องตายแน่!”
ดวงตาซ้ายของจ้าวเฟิงจ้องเป่ยหมิงฮุยเขม็ง พลังบริสุทธิ์กับพลังอัสนีเทวะหมุนวนขึ้นมา
ฟุ่บ~
ทันใดนั้น แสงอัสนีขมุกขมัวสายหนึ่งพุ่งออกมาจากดวงตาซ้ายของจ้าวเฟิง ทะลวงผ่านอากาศ หมายเอาชีวิตเป่ยหมิงฮุย
“อ๊าก…”
เป่ยหมิงฮุยร้องโหยหวน ร่างกระตุก
ในวินาทีที่โดน ‘กระบี่อัสนีพลังบริสุทธิ์’ โจมตีเข้าไป พลังอัสนีเทวะกับพลังบริสุทธิ์มากมายทะลักเข้าไปในร่างเขา สร้างความเสียหายให้กับวิญญาณในเวลาเดียวกัน
ไม่ว่าจะพลังบริสุทธิ์หรือพลังอัสนีเทวะ ก็เพิ่มขึ้นไปอีกระดับขั้นหนึ่งจากหกปีที่ผ่านมา
หลังจากโดนโจมตี เป่ยหมิงฮุยร้องโอดโอยด้วยความเจ็บปวด
แต่ทว่าตอนนี้ไม่มีเวลาให้เขาหายใจหายคอมากนัก
“แย่ล่ะ…”
เมื่อสัมผัสได้ถึงอันตรายที่เข้ามาใกล้ เป่ยหมิงฮุยหน้าถอดสี หมุนกายจไปทันที
เห็นเพียงจ้าวเฟิงบีบเข้ามาใกล้อย่างรวดเร็ว มือจับกระบี่อัสนีเทวะฟันฉับลงมา
ในช่วงเวลากระชั้น เป่ยหมิงฮุยปลดปล่อยพลังบริสุทธิ์ออกมามหาศาล เกาะกลุ่มรวมกันเป็นปราการพลังบริสุทธิ์
โครม ครืน!
ทว่าเมื่อเผชิญหน้ากระบี่อัสนีเทวะของจ้าวเฟิง ปราการพลังบริสุทธิ์ที่หนาแน่นก็เหมือนเป็นเพียงเต้าหู้เท่านั้น ถูกฟันออกเป็นสองส่วน
กระบี่นี้ปะทะลงบนทรวงอกเป่ยหมิงฮุยจนเป็นบาดแผลใหญ่ไปพร้อมกัน
ร่างเป่ยหมิงฮุยกระเด็นออกไป กระอักเลือดติดต่อกัน สภาพจนตรอกยิ่ง
วิ้ง แซ่ด แซ่ด!
เขายังไม่ทันชันกายลุกขึ้น กระบี่อัสนีเทวะสายหนึ่งก็บินเข้ามาใกล้อย่างเร็วไว ทะลุผ่านทรวงอกเขาไป
“ไม่ จ้าวเฟิง…”
เป่ยหมิงฮุยยื่นมือเตรียมขอความเมตตา
แต่จ้าวเฟิงไหนเลยจะไว้ชีวิตเขา
วูบ!
ในมือจ้าวเฟิงมีกระบี่อัสนีเทวะบริสุทธิ์เล่มที่สองและเล่มที่สามเกาะกลุ่มรวมตัว จากนั้นเขวี้ยงมันออกไป
เมื่อเห็นดังนั้น เป่ยหมิงฮุยทำได้เพียงกระตุ้นใช้พลังอาณาจักรเทพ
เห็นเพียงเงาอาณาจักรเทพขนาดใหญ่ชั้นหนึ่งพลันดิ่งลงมา ปกคลุมรอบๆ ตัวเป่ยหมิงฮุย
เปรี๊ยะ เปรี๊ยะ เปรี๊ยะ!
เมื่อกระบี่อัสนีเทวะพลังบริสุทธิ์แต่ละเล่มแทงทะลุเงาอาณาจักรเทพ ก็ถูกขัดขวางไว้อย่างหนักหน่วง ไม่สามารถเข้าไปด้านในต่อได้อีก
“ระเบิด!”
จ้าวเฟิงจ้องเพ่ง ตะโกนเสียงต่ำ
โครม ตูม!
กระบี่อัสนีเทวะพลังบริสุทธิ์ตรงทรวงอกเป่ยหมิงฮุยและส่วนที่อยู่ในเงาอาณาจักรเทพขยายตัวแล้วระเบิดทันที พายุพลังเทพบริสุทธิ์ที่น่ากลัวก็กระจายตัวออกมากลืนกินฟ้าดิน
ควันและฝุ่นละอองตลบอบอวลออกไป ทั้งร่างเป่ยหมิงฮุยแหลกไม่มีชิ้นดี อาการบาดเจ็บหนักหนา กลิ่นอายพลังอ่อนแอลงไป
“ตายซะ!”
จ้าวเฟิงเอ่ยเสียงเรียบ ส่งกระบี่อัสนีพลังบริสุทธิ์สายหนึ่งออกมาจากดวงตาซ้ายอีกครั้ง
ตูม!
เป่ยหมิงฮุยในตอนนี้ไม่มีแรงจะต้าน ถูกกระบี่อัสนีพลังบริสุทธิ์โจมตี พลังที่แก่กล้ารั่วไหลออกจากด้านใน ทำให้ร่างกายเป่ยหมิงฮุยแหลกสลายไปทั้งหมด
ที่สุดแล้ว เป่ยหมิงฮุยที่สูงส่งเหนือใครและจับจ้าวเฟิงได้ในคราวเดียวตอนนั้น ยามนี้ต้องมาตายด้วยน้ำมือของจ้าวเฟิงเอง!
คนระดับสูงจำนวนมากของเผ่าพันธุ์วิญญาณเห็นภาพเหตุการณ์นี้ แต่ละคนยืนนิ่งไม่ไหวติง เหมือนกลายเป็นก้อนหินไปแล้ว
พวกเขาล้วนแต่ศิโรราบต่อยอดผู้อาวุโส เลือกจะเป็นสมาชิกที่สวามิภักดิ์ให้
ในตอนนี้ กระทั่งคนที่อยู่เบื้องหลังยอดผู้อาวุโสก็ยังถูกจ้าวเฟิงสังหารทั้งหมด
พลังที่จ้าวเฟิงสำแดงออกมาแกร่งกล้าจนยากจะจินตนาการได้ ถึงพวกเขาจะหลบหนีไปก็ไร้ประโยชน์
ส่วนเทพโบราณปิงหยวนยิ่งไร้ซึ่งเรี่ยวแรง ขาอ่อนทรุดตัวลงบนพื้น เหมือนสติเลอะเลือนไปแล้ว
ณ แดนต้องห้ามเผ่าพันธุ์วิญญาณ
พรึ่บ พรึ่บ~
เงาร่างคนจำนวนมากพุ่งออกมาจากภายใน ในกลุ่มนั้น คนที่จ้าวเฟิงรู้จักก็มีผู้อาวุโสสูงสุด ผู้อาวุโสที่สอง และผู้อาวุโสที่สามเป็นต้น
ตอนที่จ้าวเฟิงกำลังต่อสู้ จ้าวหยูเฟยก็ล่วงหน้าไปยังแดนต้องห้ามเพื่อช่วยเหลือสมาชิกที่ถูกจับเอาไว้ออกมา
“ผู้อาวุโสสูงสุด!”
ทันใดนั้น คนทรยศของเผ่าพันธุ์วิญญาณทั้งหมดคุกเข่าลงบนพื้น อ้อนวอนขอให้ไว้ชีวิต
กับคนพวกนี้ ผู้อาวุโสสูงสุดมีสีหน้าราบเรียบ ไม่ได้ใส่ใจอะไร
“จ้าวเฟิง พวกยอดผู้อาวุโสล่ะ?”
ผู้อาวุโสสูงสุดเอ่ยถาม
ในเมื่อพวกเขาออกมาได้ บวกกับการกระทำของคนทรยศจากเผ่าพันธุ์วิญญาณ พวกเขาก็เดาได้แล้วว่ายอดผู้อาวุโสรวมไปถึงผู้แข็งแกร่งลึกลับพวกนั้นน่าจะถูกจ้าวเฟิงเอาชนะได้แล้ว
“ตายไปหมดแล้ว!”
จ้าวเฟิงตอบเสียงเรียบ
สมาชิกเผ่าพันธุ์วิญญาณที่เพิ่งเป็นอิสระได้ยินเช่นนี้ สีหน้าก็ค้างแข็ง ค่อนข้างไม่อยากเชื่อ
พวกผู้อาวุโสสูงสุดและผู้อาวุโสที่สองรู้พลังของยอดผู้อาวุโสกับผู้แข็งแกร่งเผ่าความลับสวรรค์อย่างถ่องแท้ ในบรรดาผู้แข็งแกร่งเผ่าความลับสวรรค์พวกนั้นมีจอมเทพขั้นสามด้วย
จ้าวเฟิงกลับพูดว่าคนเหล่านี้ตายไปหมดแล้ว!
“คราวนี้ต้องลำบากเจ้าแล้ว จ้าวเฟิง!”
ผู้อาวุโสที่สองไม่ไปสนใจว่านี่จะเป็นเรื่องจริงหรือไม่ ก้าวขึ้นมาเอ่ยด้วยความตื้นตันใจ
ยังดีที่ตอนนั้นเผ่าพันธุ์วิญญาณเปลี่ยนท่าทีที่มีต่อจ้าวเฟิงทัน มิฉะนั้นคราวนี้จ้าวเฟิงคงไม่ช่วยพวกเขาแน่
“อาจารย์ เกิดอะไรขึ้นกันแน่? เผ่าพันธุ์วิญญาณทำไมถึงกลายเป็นแบบนี้ไปได้?”
จ้าวหยูเฟยโพล่งถาม หากไม่ใช่นางและจ้าวเฟิงรีบกลับมา เกรงว่าเผ่าพันธุ์วิญญาณคงจะล่มสลายไปแล้ว
“พูดไปแล้วเรื่องมันยาว ช่วงก่อนหน้านี้จู่ๆ ผู้แข็งแกร่งเผ่าความลับสวรรค์ก็ปรากฏตัวที่นี่ ควบคุมตัวคนในระดับสูงของเผ่า และบีบให้พวกเรายอมแพ้…”
ผู้อาวุโสอธิบายง่ายๆ
เมื่อต้องเผชิญหน้ากับเผ่าความลับสวรรค์ที่วางแผนเอาไว้ล่วงหน้า เผ่าพันธุ์วิญญาณจึงสู้ไม่ได้ ถูกฝ่ายตรงข้ามกำราบไว้
ต่อมาภายใต้ผลประโยชน์และการข่มขู่จากเผ่าความลับสวรรค์ ยอดผู้อาวุโสเลยเลือกยอมศิโรราบ
แต่ยอดผู้อาวุโสกลับถูกเผ่าความลับสวรรค์เปลี่ยนให้เป็น ‘องครักษ์เทพมรณะ’ กลายเป็นของเล่นในมือเผ่าความลับสวรรค์
“พวกฝืนชะตาฟ้าโค่นเผ่าพันธุ์วิญญาณ เหมือนจะมีเป้าหมายอื่นอีก!”
จ้าวเฟิงครุ่นคิด
ตอนนั้นเขาคิดว่าพวกฝืนชะตาฟ้าโค่นเผ่าพันธุ์วิญญาณก็เพื่อสร้างกับดัก รอให้เขาเข้ามาที่นี่
แต่หากว่าเป็นกับดักจริงๆ อย่างน้อยก็น่าจะส่งทูตสวรรค์หรือกระทั่งผู้คุมกฎมาสักสามคน
เมื่อเป็นแบบนี้แล้ว พวกฝืนชะตาฟ้าทำลายเผ่าพันธุ์วิญญาณก็เพราะมีเจตนาอื่นอยู่
“ตอนนี้ไม่ใช่เวลามาพูดเรื่องพวกนี้ รีบหนีออกจากที่นี่กันเถอะ!”
จ้าวเฟิงโพล่งขึ้น
เป่ยหมิงฮุยจะต้องแจ้งข่าวเรื่องที่เขามาที่นี่กับพวกฝืนชะตาฟ้าแล้วแน่ บางทีอีกไม่นานนักคงมีคนมากมายมาที่นี่
จ้าวเฟิงในตอนนี้ ถึงแม้พลังจะเพิ่มขึ้นเยอะมาก แต่เมื่อต้องเผชิญกับผู้คุมกฎก็ไม่ได้มีแรงต้านรับเท่าไหร่นัก
“หนีไป? ไปที่ไหน?”
ใบหน้าผู้อาวุโสฉายแววประหลาดใจ
ตั้งแต่เผ่าพันธุ์วิญญาณสร้างขึ้นมาจนวันนี้ ก็ผ่านมานานมากนัก คนของเผ่าพันธุ์วิญญาณผูกพันลึกซึ้งกับที่นี่ จ้าวเฟิงมองออกว่าผู้อาวุโสไม่ได้อยากย้ายออกไป
แต่สถานการณ์ตอนนี้ไม่ธรรมดา เผ่าพันธุ์วิญญาณจำต้องย้ายถิ่นฐานออกไป
ทว่าควรจะไปที่ไหนกันเล่า?
เวลานี้เอง ในบรรดาสมาชิกของเผ่าพันธุ์วิญญาณที่อยู่ไกลออกไป มีผู้แข็งแกร่งขั้นเทพโบราณผู้หนึ่งบินมา
แววตาของทุกคนต่างจับจ้องไปที่ร่างคนผู้นี้
ในฐานะที่เป็นคนทรยศเผ่าพันธุ์วิญญาณ ตอนนี้กลับกล้ามาปรากฏตัวต่อหน้าจ้าวเฟิงและจอมเทพของเผ่า ทำให้พวกเขาออกจะประหลาดใจ
“ทุกท่านในเผ่าพันธุ์วิญญาณ ข้าเป็นคนของแดนศักดิ์สิทธิ์ชีวิต หากพวกท่านไม่มีที่ไป ก็เดินทางไปที่แดนศักดิ์สิทธิ์ได้!”
ตอนที่ชายผู้นี้ปรากฏกายออกมาก็สร้างความตื่นตะลึงให้กับทุกคน
ทุกคนมองตากันอยู่ครู่ใหญ่ สงสัยในสถานะของชายผู้นี้
“ไปที่แดนศักดิ์สิทธิ์ชีวิตแล้วกัน!”
จ้าวเฟิงเปิดปากเอ่ย
ไม่ว่าชายผู้นี้จะเป็นคนของแดนศักดิ์สิทธิ์ชีวิตหรือไม่ ตอนนี้เดินทางไปที่แดนศักดิ์สิทธิ์ก็เป็นตัวเลือกที่ไม่เลวจริงๆ
ลำดับแรก เผ่าพันธุ์วิญญาณเหมือนไม่อยากย้ายถิ่นฐานกัน ในเมื่อเป็นเช่นนั้นก็ไปขอความช่วยเหลือจากแดนศักดิ์สิทธิ์ได้
จ้าวเฟิงเชื่อว่าการกระทำในวันนี้ของพวกฝืนชะตาฟ้าเท่ากับกำลังยั่วยุแดนศักดิ์สิทธิ์ชีวิต แดนศักดิ์สิทธิ์คงไม่มองดูเฉยๆ แน่
“ตกลง ไปแดนศักดิ์สิทธิ์!”
ผู้อาวุโสสูงสุดก็เห็นด้วยในจุดนี้
ผู้แข็งแกร่งสูงสุดของแดนศักดิ์สิทธิ์ชีวิตเป็นถึงหนึ่งในแปดเนตรเทพเจ้า มีสมญานามว่านายเหนือหัว
เผ่าพันธุ์วิญญาณเป็นขั้วอำนาจในการดูแลของแดนศักดิ์สิทธิ์ เกิดเรื่องใหญ่ขนาดนี้ขึ้น แดนศักดิ์สิทธิ์ไม่มีทางไม่แยแสแน่
จากนั้น จ้าวเฟิงและคนเผ่าพันธุ์วิญญาณจึงรีบเดินทางไปที่แดนศักดิ์สิทธิ์ชีวิต
สำหรับคนทรยศเผ่าพันธุ์วิญญาณในตอนนั้น ผู้อาวุโสสูงสุดฝังตราประทับพิเศษไว้ในร่างพวกเขา และให้อยู่คุ้มครองเผ่าชั่วคราว
ครึ่งเดือนต่อมา กลุ่มคนเดินทางไปถึงแดนศักดิ์สิทธิ์ชีวิตอย่างราบรื่น
ตอนที่ทุกคนมาถึง ปราการพลังก็เปิดออก
“เชิญ!”
ผู้อาวุโสของแดนศักดิ์สิทธิ์ผู้หนึ่งรออยู่นานแล้ว และพาคนพวกนี้เข้าไปข้างใน
“ผู้อาวุโสท่านนี้ พวกเรา…”
ผู้อาวุโสสูงสุดเปิดปากเอ่ย เตรียมจะอธิบายจุดประสงค์ที่มาเยือน
“นายเหนือหัวเนตรชีวิตเชิญเข้าพบ ทุกท่านตามข้ามา!”
ผู้อาวุโสของแดนศักดิ์สิทธิ์เอ่ยอย่างเป็นมิตร
“อะไรนะ? นายเหนือหัว!”
พวกผู้อาวุโสสูงสุดและผู้อาวุโสที่สองอึ้งงันไปในทันที รวมไปถึงจ้าวเฟิงที่ตกตะลึงด้วยเช่นกัน
คิดไม่ถึงเลยว่าคราวนี้นายเหนือหัวเนตรชีวิตจะเรียกทุกคนเข้าพบ
“เกรงว่านายเหนือหัวเนตรชีวิตน่าจะพบอะไรเข้า มิฉะนั้นคงไม่ส่งคนมาแฝงตัวที่เผ่าพันธุ์วิญญาณ…”
จ้าวเฟิงพึมพำในใจ
เชื่อว่าหลังจากเจอนายเหนือหัวเนตรชีวิตก็รู้เรื่องชัดเจนแล้ว
บนยอดของต้นไม้แห่งชีวิตโบราณ มีวังสีเขียวมรกตสุกสกาวหลังหนึ่ง สาดซัดพลังชีวิตที่ทำให้รู้สึกสบายออกมา
เพิ่งเข้าไปภายใน ทุกคนก็นิ่งค้างกับที่
สตรีสูงศักดิ์ที่สูงเพรียวสง่างามนางหนึ่งยืนอยู่ด้านบนในตัววัง นางใส่ชุดชาววังสีเขียวอ่อน กระโปรงยาวลากพื้นหลายฉื่อ เรือนร่างสมบูรณ์แบบ ผิวพรรณขาวนวลเนียน วงหน้างดงามอ่อนหวาน ทำให้ทุกสิ่งรอบตัวอับแสงลงไป
“นายเหนือหัวเนตรชีวิต?”
ใจจ้าวเฟิงสั่นสะท้าน คิดไม่ถึงเลยว่านายเหนือหัวเนตรชีวิตจะเป็นสตรีที่งดงามถึงเพียงนี้ ดูไปแล้วอายุก็ไม่มากนัก ยากจะคิดว่านางเป็นคนมีอายุหลายพันล้านปีได้
นายเหนือหัวเนตรชีวิตเป็นประหนึ่งเทพธิดาที่สูงค่าจนไม่อาจล่วงเกิน แต่กลับทำให้รู้สึกสนิทชิดเชื้ออย่างประหลาด ไม่ว่าใครเห็นนางก็จะเกิดความรู้สึกคุ้นเคยด้วย
ทุกคนในเผ่าพันธุ์วิญญาณเคลิบเคลิ้มกับความเป็นมิตรและความงามของนายเหนือหัวเนตรชีวิต ความหงุดหงิดในใจพลันหายไปอย่างไร้ร่องรอย
กระทั่งผู้อาวุโสสูงสุดของเผ่าพันธุ์วิญญาณที่เป็นผู้เฒ่าจอมเทพขั้นสอง ยังมองนางอย่างชื่นชมเงียบๆ เช่นเดียวกัน
“เผ่าพันธุ์วิญญาณทุกท่าน!”
นายเหนือหัวเนตรชีวิตเอ่ยขึ้นทันควัน เสียงไพเราะเสนาะหูดังเข้าไปในใจคน
“คารวะนายเหนือหัวเนตรชีวิต!”
คนจากเผ่าพันธุ์วิญญาณทำความเคารพทันที
“ไม่ต้องเกรงใจ ทุกคนของเผ่าพันธุ์วิญญาณมาขอความช่วยเหลือจากแดนศักดิ์สิทธิ์สินะ?”
นายเหนือหัวเนตรชีวิตนั่งลงช้าๆ
“ใช่แล้ว เผ่าพันธุ์วิญญาณของข้าถูกพวกฝืนชะตาฟ้าบุกโจมตี หากไม่ใช่เพราะจ้าวหยูเฟยและจ้าวเฟิงรีบกลับมา เกรงว่าทั้งเผ่าคงกลายเป็นของพวกมันแล้ว!”
เมื่อพูดเรื่องนี้ ผู้อาวุโสสูงสุดเผ่าพันธุ์วิญญาณมีสีหน้าเศร้าโศก
“ไม่เพียงแต่พวกเจ้าเผ่าพันธุ์วิญญาณจะเป็นแบบนี้ เผ่าเปลวทอง เทวาพฤกษาสมุทร และพันธมิตรสะท้านภพก็เป็นเหมือนกัน!”
นายเหนือหัวเนตรชีวิตสีหน้าจริงจังขึ้น เผยให้เห็นความงามอีกอย่างหนึ่ง
ก่อนนี้ นายเหนือหัวเนตรชีวิตก็สังเกตเห็นสิ่งผิดปกติ จึงส่งสมาชิกเข้าไปแฝงตัวในขั้วอำนาจห้าดาวทั้งสี่ แต่ทว่าก็ไม่เคยรู้รายละเอียดแน่ชัด
จนการกลับมาของจ้าวเฟิงและจ้าวหยูเฟยสร้างความวุ่นวายในเผ่าพันธุ์วิญญาณ
จากการบอกเล่าของผู้อาวุโสสูงสุดเผ่าพันธุ์วิญญาณเมื่อครู่ นายเหนือหัวเนตรชีวิตเข้าใจเรื่องนี้มากยิ่งขึ้นแล้ว
“อะไรนะ ขั้วอำนาจห้าดาวที่เหลือ…”
ผู้อาวุโสสูงสุดและผู้อาวุโสที่สองตื่นตะลึง
ขั้วอำนาจสามแห่งที่นายเหนือหัวเนตรชีวิตพูดถึง เป็นขั้วอำนาจห้าดาวอื่นในเขตเทพสววรรค์นอกจากเผ่าพันธุ์วิญญาณ
สถานการณ์ในตอนนี้ถึงขั้นบอกได้ว่า นอกจากแดนศักดิ์สิทธิ์ชีวิตแล้ว พวกฝืนชะตาฟ้าน่าจะแทรกซึมเข้ามาทั้งเขตเทพสววรรค์ได้แล้ว
‘พวกฝืนชะตาฟ้าต้องการอะไรกันแน่?’
จ้าวเฟิงหนักใจ
……
อาณาจักรเทพของเผ่าความลับสวรรค์ ชายแดนของเขตเทพสววรรค์
ในวังสีดำสนิทบนเกาะความลับสวรรค์ คนระดับสูงของพวกฝืนชะตาฟ้ารวมตัวอยู่ด้วยกัน
“เจ้าสวรรค์ จ้าวเฟิงและจ้าวหยูเฟยกลับมาแล้ว ทำให้ที่เผ่าพันธุ์วิญญาณเกิดเรื่องไม่คาดฝันขึ้น สมาชิกทั้งหมดที่แฝงตัวอยู่ในนั้นตายหมดแล้ว!”
ผู้อาวุโสชุดดำคนหนึ่งยืนขึ้น
ในตอนนั้นเป่ยหมิงฮุยขอความช่วยเหลือจากเขา แต่พวกฝืนชะตาฟ้าไม่ได้ส่งคนไปช่วยเหลือ
“ไม่ใช่เรื่องสลักสำคัญอะไร!”
ผู้คุมกฎเอ่ยเสียงเรียบ
เจ้าสวรรค์ข้างกายเขายกมุมปากยิ้มบางๆ อยู่ตลอด
แต่คนอื่นที่เหลือที่นั่นมีสีหน้าโกรธเกรี้ยว
เพราะคราวนี้ก็เสียแผนเพราะเนตรเทพเจ้าดวงที่เก้าอีกแล้ว
“ได้เวลาไปสำแดงทุกสิ่งที่เรามีในดินแดนเทพรกร้างแล้ว...แผนการของพวกเราเหลือแค่ขั้นสุดท้าย!”
เจ้าสวรรค์เปิดปากเอ่ยทันควัน มุมปากยิ้มบางๆ ดวงตาที่ลึกล้ำไร้ก้นบึ้งคู่นั้นเปล่งประกาย
.............................


[Go To Next Chapter]( ./383.md)