##บทที่ 1379: หลุดพ้น
“กลิ่นอายกลุ่มนี้…แย่ล่ะ!”
เทพโบราณหานอวี้หน้าเปลี่ยนสี
กลิ่นอายสองกลุ่มเมื่อครู่ก็คือกลิ่นอายสายเลือดของเผ่าเทพยักษ์ และหนึ่งในนั้นไปถึงขั้นเก้าด้วย
ตามที่นางรู้มา ฝ่ายเผ่าเทพยักษ์ที่มาที่นี่มีซินอู๋เหินเป็นเทพโบราณขั้นเก้า แต่ตอนนี้กลับมีคนเพิ่มมาอีกหนึ่งคน
ในเวลานี้เอง ซินอู๋เหินหอบพลังที่กดดันร่างกายและสายเลือดมหาศาล พุ่งทะยานมาทันใด
ตอนนี้กับดักกลไกที่นี่หยุดทำงานแล้ว ซินอู๋เหินจึงสามารถเดินทางได้อย่างราบรื่น
พรึ่บ! พรึ่บ!
ในเวลาเดียวกัน เงาสองร่างก็พุ่งลงมาจากชั้นบนสุด
“ท่านอู๋เหิน พวกเรามาช่วยท่าน!”
เทพโบราณหวาไฉ่และเทพโบราณพั่วเยวี่ยเอ่ยด้วยใบหน้ายินดี
“ตายซะ!”
เทพโบราณหวาไฉ่ตะโกนลั่น ฝ่ามือสองข้างฟาดพายุฝ่ามือที่แหลมคมอย่างยิ่งออกมาติดต่อกัน
ตอนเลือกทรัพยากรก่อนนี้ เทพโบราณหวาไฉ่ครอบครองดอกบัวเก้ามรกตต้นที่สาม จึงสามารถทะลวงไปขั้นที่เก้าได้ทันที อีกทั้งสายเลือดเกิดการเปลี่ยนแปลงไปเพราะผลนภาโลหิต พลังเพิ่มขึ้นอย่างมาก
อีกอย่าง ดอกบัวเก้ามรกตมีใบบัวเก้าใบ เป็นทรัพยากรในการทะลวงระดับเทพโบราณขั้นเก้า
เทพโบราณหวาไฉ่ไม่เพียงแต่ทะลวงหนึ่งขั้นเล็กๆ จนเป็นผลสำเร็จ รากฐานยังมั่นคงมากด้วย
ส่วนเทพโบราณพั่วเยวี่ยเองก็ทะลวงขั้นแปดสุดยอดได้ราบรื่น และยังมีหวังอย่างมากที่จะทะลวงถึงขั้นเก้าในภายหน้า
“เป็นไปได้อย่างไร? พวกมัน…”
สีหน้าเทพโบราณมู่อวี้และขั้นแปดสุดยอดอีกคนหนึ่งตกตะลึงน้อยๆ
ไม่เพียงแค่ซินอู๋เหินเท่านั้นที่ไปถึงขั้นเก้าสุดยอด เผ่าเทพยักษ์อีกสองคนก็ทะลวงผ่านไปขั้นหนึ่ง พลังเพิ่มพรวดขึ้นทั้งกลุ่ม
“เมื่อครู่พวกเจ้าบอกว่าพวกเราทำอะไรพวกเจ้าไม่ได้ ยามนี้มาลองดูกันว่าจริงหรือไม่!”
สีหน้าซินอู๋เหินเรียบเฉย รอบตัวหมุนวนไปด้วยพลังเสวียนอ้าวห้าธาตุ
“ฝ่ามือทำลายล้างห้าธาตุ!”
ซินอู๋เหินยกฝ่ามือขึ้นมาในฉับพลัน บนนิ้วมือทั้งห้าโอบล้อมด้วยวงแสงต่างกันห้าสี บนวงแสงทั้งหมดแฝงไปด้วยพลังเสวียนอ้าวที่ต่างกันออกไป
เขาฟาดฝ่ามือแสงน้ำวนห้าสีที่ทรงพลังออกมา ฝ่ามือแสงแฝงด้วยพลังทำลายล้างสรรพสิ่ง ทุกที่ที่มันเคลื่อนผ่าน เกล็ดหิมะเหมันต์สลายหายไปทั้งหมด
โครม!
ฝ่ามือแสงน้ำวนห้าสีโจมตีลงบนยอดเขาที่หนาวเหน็บทันใด ทำลายล้างทุกอย่างไปมากกว่าครึ่ง หนำซ้ำยังบดขยี้ต่อไปเรื่อยๆ
“อย่าได้ฝัน!”
เทพโบราณหานอวี้สีหน้าเย็นชา ฝ่ามือสองข้างโบกสะบัดไม่หยุด พายุหิมะหลายระลอกพุ่งทะลวงไปด้านหน้า รวมกันไปที่ยอดเขาหิมะหนาวเยือกเพื่อลองต้านทานการโจมตีซินอู๋เหิน
“ทำลาย!”
ซินอู๋เหินตะโกนกร้าว พลังเสวียนอ้าวห้าธาตุกลุ่มหนึ่งรวมกันเข้าไปในฝ่ามือแสงน้ำวนห้าสีนั้น
ตูม!
ฝ่ามือแสงห้าสีฟาดลงบนยอดเขาน้ำแข็งจนแหลกละเอียด จากนั้นตรงดิ่งไปยังเทพโบราณหานอวี้ทันที
“ถึงแม้ว่าซินอู๋เหินผู้นี้จะเพิ่งทะลวงผ่านขั้นเก้าสุดยอด แต่สำนึกรู้ของมันเกรงว่าจะอยู่เหนือครึ่งก้าวสู่จอมเทพทั่วไป...”
สีหน้าเทพโบราณหานอวี้เคร่งขรึม
ในการประมือกันด้วยพลังเทพ นางไม่ใช่คู่ต่อสู้ของซินอู๋เหินแล้ว
ในฐานะที่นางเป็นเผ่าวิญญาณบรรพกาล ย่อมไม่สามารถต่อสู้กับซินอู๋เหินด้วยพลังเทพไปตลอด
เทพโบราณหานอวี้พลันโบกมือ ปลดปล่อยพายุหิมะกลุ่มหนึ่งไปต้านทานฝ่ามือแสงน้ำวนห้าสีเอาไว้
ลิ่มปลายแหลมสีขาวอันหนึ่งพุ่งออกมาจากในพายุหิมะโดยพลัน
“ลิ่มผนึกวิญญาณ!”
ลิ่มปลายแหลมมาพร้อมพลังเหมันต์ที่น่ากลัว ยังไม่ทันทะลุโดนซินอู๋เหิน ก็ทำให้ดวงวิญญาณของเขารู้สึกเจ็บปวดหนาวเหน็บอย่างยิ่ง
แต่ในตอนนี้เอง ด้านบนเหนือซินอู๋เหินปรากฏดวงตามายาสีเงินขึ้น ภายในดวงตาข้างนั้นมีตราอัสนีเทวะนับไม่ถ้วนส่องประกาย
บึ้ม!
เพลิงอัสนีเทวะกลุ่มหนึ่งระเบิดไปบนลิ่มปลายแหลมอันเย็นยะเยือก
“บัดซบ เจ้านี่!”
แววตาเทพโบราณหานอวี้เย็นชา เกรี้ยวกราดเป็นที่สุด
ถ้าหากนางใช้วิชาโจมตีวิญญาณต่อสู้กับซินอู๋เหินอยู่ไกลๆ โอกาสชนะจะมีค่อนข้างมาก
แต่ในกลุ่มซินอู๋เหินยังมีจ้าวเฟิงที่ชำนาญศาสตร์วิญญาณเช่นกัน
ตอนแรกเทพโบราณอวี้ห่ายก็พ่ายแพ้เพราะจ้าวเฟิงและซินอู๋เหินร่วมมือกัน
เทพโบราณอวี้ห่ายยังเคยพูดว่าวิชาดวงตาของจ้าวเฟิงพิสดารนัก ต้องระมัดระวังให้มาก
ตุบ!
ซินอู๋เหินพุ่งออกมาทันใด
การโจมตีชั้นวิญญาณของเทพโบราณหานอวี้ถูกเพลิงดวงตาอัสนีเทวะของจ้าวเฟิงสกัดไว้ พลังโดนลดทอนลงไปมากจนซินอู๋เหินไม่ไยดี
ตูม!
บนฝ่ามือซินอู๋เหินเกิดระลอกน้ำวนห้าอันขึ้นอีกครั้ง ก่อนจะสะบัดออกไปทันที
“ไม่ได้ จะปะทะกับมันตรงๆ ไม่ได้!”
เทพโบราณหานอวี้คิดอะไรได้ ถอยร่นไปในทันที
ซินอู๋เหินเป็นถึงเผ่าเทพยักษ์ หากเข้าประชิดตัวอีกฝ่าย ผลที่ตามมาเกินจะคาดเดา!
“พายุนพเก้า!”
บนร่างซินอู๋เหินทะลักวายุมายา ในวินาทีที่เขาก้าวเท้าออกมา ร่างกายก็เลือนราง พลังสำนึกรู้ที่เบาสบายกลุ่มหนึ่งแฝงอยู่ภายใน จากนั้นพุ่งทะลวงไปในอากาศอย่างรวดเร็ว
หากเทียบความเร็วในการหลบหนี เขาอาจช้ากว่าครึ่งก้าวสู่จอมเทพ แต่หากพูดเรื่องท่าร่าง ที่นี่ไม่มีใครเทียบซินอู๋เหินได้
อีกด้านหนึ่ง เทพโบราณพั่วเยวี่ยและเทพโบราณหวาไฉ่กำลังต่อสู้กับสองคนที่เหลือจากตำหนักวิญญาณบรรพกาล
ถึงแม้พวกเขาสองคนจะเพิ่งทะลวงขั้น แต่รากฐานมั่นคงมาก พลังก็แข็งแกร่งพอควร จึงสามารถรับมืออีกฝ่ายได้
“ผู้อาวุโส!”
จู่ๆ เทพโบราณมู่อวี้ก็พบว่าเทพโบราณหานอวี้กำลังถอยร่น หนีออกห่างจากซินอู๋เหิน จึงอุทานออกมาทันที
“บัดซบ ท่าร่างของเจ้านี่สูงส่งเกินไปแล้ว!”
เทพโบราณหานอวี้เอ่ยด้วยสีหน้าเคร่ง
ที่แห่งนี้เล็กแคบเกินไป เมื่อเจอท่าร่างที่สูงส่งของซินอู๋เหิน ทำให้นางไม่สามารถดึงระยะห่างได้เลย
อีกทั้งในมุมมืดยังมีจ้าวเฟิง ถ้าหากนางใช้การโจมตีชั้นวิญญาณ จ้าวเฟิงจะต้องขัดขวางแน่นอน
“หนีออกจากที่นี่ก่อน!”
เทพโบราณหานอวี้รีบส่งกระแสจิตแจ้งคนอื่นๆ
“ได้!”
เทพโบราณมู่อวี้และขั้นแปดสุดยอดพยักหน้า
สถานที่แห่งนี้เล็กแคบจนจำกัดพลังแท้จริงของเผ่าวิญญาณบรรพกาล
อีกทั้งหอหยั่งรู้ถูกควบคุมโดยเผ่าเทพยักษ์ เมื่อต้องต่อสู้กันในพื้นที่ของฝ่ายตรงข้ามมักจะรู้สึกกระวนกระวายใจ
สวบ! สวบ! สวบ!
ตำหนักวิญญาณบรรพกาลทั้งสามรีบหลีกเลี่ยงการปะทะ แล้วเตรียมหนีออกไปภายนอก
“ตาม!”
ซินอู๋เหินตะโกนกร้าว
ตอนนี้จะปล่อยให้สามคนตรงหน้าหนีไปแบบนี้ไม่ได้
ร่องรอยของกลุ่มพวกเขาถูกเปิดเผยแล้ว คนอื่นจากตำหนักวิญญาณบรรพกาลในมิติแห่งนี้จะต้องไล่ตามมาแน่
ดังนั้นพูดได้ว่าตอนนี้พวกเขายังตกอยู่ในสถานการณ์อันตราย และจำเป็นต้องหนีเอาชีวิตรอด
แต่หากพวกเขารีบหนีไปในตอนนี้ พวกเทพโบราณหานอวี้ก็จะไล่ตามไม่ลดละ ไม่มีความหมายใด
นั่นแปลว่าต้องทำให้พวกเทพโบราณหานอวี้และเทพโบราณอวี้ห่ายไล่ตามไม่ได้ ถึงจะนับว่าได้ว่าพวกเขาหนีรอดจริงๆ
ตอนนี้เป็นโอกาสที่ดี จะปล่อยเทพโบราณหานอวี้ไปแบบนี้ไม่ได้
“ฮ่าๆ จะหนีไปไหน!”
เทพโบราณพั่วเยวี่ยหัวเราะร่วน ในใจเบิกบานเกินจะเปรียบ
ก่อนนี้พวกเขาเจอกลุ่มตำหนักวิญญาณบรรพกาลก็ล้วนแต่หนีตลอด
แต่ครั้งนี้กลับเปลี่ยนเป็นตำหนักวิญญาณบรรพกาลหลบหนีแทน
“พวกเจ้าเผ่าเทพยักษ์ช้ากว่าพวกเรามากนัก!”
เทพโบราณมู่อวี้หัวเราะเสียงเย็น
ตอนนี้เอง
“เช่นนั้นหรือ?”
ในชั้นวิญญาณที่ว่างเปล่ามีเสียงหนึ่งดังขึ้น
วิ้ง!
เบื้องหน้าพวกตำหนักวิญญาณบรรพกาล จู่ๆ ก็ปรากฏเนตรมายาสีเงินข้างหนึ่งขึ้น
หลังจากที่หมอกแสงดุจความฝันกระจายตัวมาช้าๆ ในดวงตาก็กลายเป็นเขาวงกตหลากสีสัน สาดซัดแรงดึงดูดทรงพลังออกมา
“ระวัง!”
เทพโบราณหานอวี้รีบตะโกนบอก
แต่การร้องเตือนของนางไม่มีความหมายใดๆ
ดวงวิญญาณเทพโบราณมู่อวี้และเทพโบราณขั้นแปดสุดยอดถูกพลังที่ไม่อาจต่อต้านได้รัดรั้งและฉุดดึงเอาไว้
เห็นได้อย่างชัดเจนว่ามีวิญญาณบางส่วนของพวกเขาหลุดลอยออกไป
“จ้าวเฟิง!”
เทพโบราณหานอวี้มีสีหน้าทะมึน กัดฟันกรอด
นางเป็นเผ่าพันธุ์ศาสตร์วิญญาณ และยังเป็นครึ่งก้าวสู่จอมเทพ จึงมีพลังต้านทานเนตรเพ่งเทพเจ้าของจ้าวเฟิงได้สูงมาก
ในตอนนี้นางสามารถโจมตีเนตรข้ามนภา หยุดยั้งเนตรเพ่งเทพเจ้าของจ้าวเฟิง
แต่นางไม่มีโอกาสทำร้ายจ้าวเฟิงได้
“ดัชนีเทพยักษ์!”
เปรี๊ยะ!
ด้านหลัง แสงดัชนีขนาดยักษ์ที่ทรงพลังเหนือทุกสิ่งพร้อมพลังกายชวนพรั่นพรึงพุ่งตรงมาทันใด
“ฝ่ามือบุปผาทำลายล้าง!”
“หมัดเทพปฐพี!”
เทพโบราณพั่วเยวี่ยและเทพโบราณหวาไฉ่เองก็สำแดงกลยุทธ์ทรงพลัง ทะยานตรงไปหาเทพโบราณหานอวี้
“บัดซบ คนพวกนี้…”
สีหน้าเทพโบราณหานอวี้สับสนวุ่นวายเล็กน้อย
การร่วมมือระหว่างพวกจ้าวเฟิงและซินอู๋เหินเข้าคู่กันอย่างยิ่ง เห็นได้ชัดว่าปรึกษาหารือกันมาก่อน
เนตรเพ่งเทพเจ้าของจ้าวเฟิงมีผลต่อเทพโบราณขั้นเก้าและขั้นแปดสุดยอดเท่านั้น แต่ไม่มีผลกับเทพโบราณหานอวี้
ส่วนพวกซินอู๋เหินจัดการเทพโบราณหานอวี้เท่านั้น ไม่สนใจอีกสองคน
เมื่อทำเช่นนี้ เนตรเพ่งเทพเจ้าก็จะไม่ถูกขัดขวาง เผ่าเทพยักษ์สามคนร่วมมือกันรับมือเทพโบราณหานอวี้ย่อมต้องเป็นฝ่ายได้เปรียบอยู่แล้ว
ครืน!
การโจมตีของเผ่าเทพยักษ์สามคนมุ่งไปยังเทพโบราณหานอวี้ทั้งสิ้น
เมื่อประลองพลังเทพตัวต่อตัวกับซินอู๋เหิน เทพโบราณหานอวี้ก็ตกเป็นฝ่ายเสียเปรียบ จึงไม่ต้องพูดถึงการถูกรุมโจมตีด้วยพลังเทพของเผ่าเทพยักษ์ทั้งสามคนเลย
“วิญญาณโบราณเปลี่ยนร่าง!”
ในตอนที่พวกซินอู๋เหินรุกโจมตีจนใกล้จะมาถึงนั้นเอง เทพโบราณหานอวี้ก็กระตุ้นเคล็ดวิชาสายเลือดขึ้น
วินาทีต่อมา ร่างของนางเปลี่ยนเป็นโปร่งแสงสีดำ เหมือนว่าจะกลายเป็นกายวิญญาณโดยสมบูรณ์
ถึงแม้การโจมตีของเทพโบราณจะทะลุผ่านชั้นวิญญาณ แต่อย่างไรการโจมตีของพลังเทพก็ไม่ได้ทำลายดวงวิญญาณอะไรมาก
ส่วนวิญญาณของเผ่าวิญญาณบรรพกาลมีแรงป้องกันที่แกร่งยิ่ง เมื่อสำแดงเคล็ดวิชานั้นออกมา โดยปกติแล้วจะสามารถต้านทานการโจมตีถึงแก่ชีวิตของผู้แข็งแกร่งที่ระดับสูงกว่าตนเองหนึ่งขั้นได้
โครม!
การโจมตีของคนทั้งสามพุ่งทะลวงไปในร่างเทพโบราณหานอวี้ทันที
อาศัยโอกาสนี้ เทพโบราณหานอวี้โบกมือ ส่งฉลามทมิฬตัวหนึ่งหอบเอาพายุหิมะพุ่งขึ้นไปด้านบน
ทันใดนั้นเอง สตินึกคิดของจ้าวเฟิงและดวงตาเทพเจ้าเผชิญหน้ากับการจู่โจมครั้งใหญ่
ในเวลาเดียวกัน วิชาดวงตาของเขาก็ถูกขัดจังหวะ
“รีบไป!”
ใบหน้าเทพโบราณหานอวี้ขาวซีดเล็กน้อย ก่อนจะตะโกนออกมา
นางเพียงต้านทานผลกระทบส่วนมากของเคล็ดวิชาเมื่อครู่ แต่ก็ยังมีบางส่วนที่ทำลายวิญญาณของนางจนบาดเจ็บ
“ตาม!”
พวกตำหนักเทพยักษ์รีบไล่ตามไป
แสงฝ่ามือ เงาฝ่ามือ คมดัชนีกระจายอยู่ทั่ว ตรงไประเบิดใส่คนจากตำหนักวิญญาณบรรพกาลไม่หยุดหย่อน
ส่วนจ้าวเฟิงเองก็ใช้เนตรข้ามนภาอยู่เสมอ และปลดปล่อยวิชาดวงตาโจมตีกับวิชามายาประเภทต่างๆ ออกมา
ถึงแม้ว่าเป้าหมายของทุกคนจะเป็นเทพโบราณหานอวี้
แต่เป้าหมายเล็กเกินไปก็จะวุ่นวายอย่างยิ่ง ควบคุมได้ยาก
เทพโบราณสองคนข้างเทพโบราณหานอวี้ก็โดนระลอกการโจมตีไปด้วย
“ไม่…”
เทพโบราณขั้นแปดสุดยอดผู้นั้นถูกระลอกการโจมตีของทุกคนปลิดชีพไปทันที
สวบ! สวบ!
เทพโบราณหานอวี้และเทพโบราณมู่อวี้หนีออกจากหอหยั่งรู้อย่างทุลักทุเล
ใบหน้าเทพโบราณหานอวี้ซีดขาว กายวิญญาณถูกทำลายไปไม่น้อย ส่วนเทพโบราณมู่อวี้ก็มีบาดแผลกระจายทั่วร่าง อีกทั้งไม่เห็นแขนข้างหนึ่งอีก
“เทพโบราณหานอวี้เป็นอย่างไรบ้าง?”
เทพโบราณอวี้ห่ายรีบพุ่งไป
ถึงแม้คำพูดจะฟังดูเป็นห่วงเป็นใย แต่ในใจกลับเยาะเย้ย
ยามเทพโบราณอวี้ห่ายพ่ายแพ้ไปก่อนนี้ เทพโบราณหานอวี้ก็ทำให้เขาถูกตำหนิจนไม่เหลืออะไรดี
“วางใจเถอะ พวกเราสองคนอยู่ที่นี่ พวกมันไม่กล้าออกมาและก็หนีไปไม่ได้ด้วย!”
เทพโบราณอวี้ห่ายหัวเราะน้อยๆ
ในตอนแรกกลุ่มที่เขาเป็นผู้นำก็แพ้พวกซินอู๋เหิน การพ่ายแพ้ในวันนี้ของเทพโบราณหานอวี้จึงปกติอย่างมากในสายตาเขา
แต่หากพวกเขาร่วมมือกัน สถานการณ์ก็จะต่างออกไป!
บึ้ม!
แต่เทพโบราณอวี้ห่ายเพิ่งเอ่ยจบ บริเวณทางเข้าหอหยั่งรู้ก็มีกลิ่นอายพลังแก่กล้าลอยออกมา
จากนั้นพวกเผ่าเทพยักษ์ก็พุ่งออกมาทันที!
........................................


[Go To Next Chapter]( ./236.md)