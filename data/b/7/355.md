##บทที่ 1499: เค้าลางวิกฤต
พรึ่บ!
หลังจากเข้าไปในอุโมงค์มิติที่มืดสลัวนั้น จ้าวเฟิงก็เข้ามาในอาณาจักรเทพเผ่าแสง
“ก็แค่เสือกระดาษ!”
จ้าวเฟิงระบายยิ้มน้อยๆ
เจ้าตำหนักวิญญาณบรรพกาลทำให้เขาประหลาดใจ
แต่ในที่สุดจ้าวเฟิงก็สังหารสมาชิกทั้งหมดของหอเจ้าปีศาจ สังหารเจ้าตำหนักวิญญาณบรรพกาล และยังขโมยเอาข้อมูลข่าวสารบางส่วนมาได้ในขณะที่ปิดบังตัวตนอยู่
มู่กู่หัวเราะร่วนอย่างอดไม่ได้
เผ่าความลับสวรรค์เองก็เป็นศัตรูของเขาด้วยเช่นกัน ตอนนี้เขารู้สึกว่าการร่วมมือกับจ้าวเฟิงเป็นทางเลือกที่ฉลาดอย่างมาก
หากเนตรเทพเจ้าดวงที่เก้าเติบโตขึ้นอย่างเต็มที่ ถึงตอนนั้นต่อให้เป็นเผ่าความลับสวรรค์ก็ไม่ต้องหวาดกลัว
จ้าวเฟิงนั่งขัดสมาธิลง เตรียมจัดการสินสงครามที่ได้มา
ในขณะนี้เอง
“แย่ล่ะ!”
มู่กู่อุทานออกมาอย่างกะทันหัน
จ้าวเฟิงเพ่งมอง เรื่องที่ทำให้มู่กู่ผู้เป็นจอมเทพขั้นสามรู้สึกไม่ดีได้ ย่อมต้องไม่ใช่เรื่องเล็กแน่
“คนจากเผ่าความลับสวรรค์กำลังรุกล้ำเข้ามาในอาณาจักรเทพ!”
มู่กู่เอ่ยอย่างตรงไปตรงมา
เขารู้สึกได้ว่าเผ่าความลับสวรรค์กำลังรุกล้ำเข้ามาในเขตที่เปราะบางของอาณาจักรเทพเผ่าแสงทีละน้อย
วิธีที่ฝ่ายตรงข้ามใช้รุกล้ำเข้ามาส่งผลอย่างรุนแรงต่อการพลานุภาพการป้องกันของอาณาจักรเทพ
หากเขาไม่ทำอะไรสักอย่าง ไม่นานเท่าไหร่นักฝ่ายตรงข้ามจะสร้างอุโมงค์มิติเข้าออกได้อย่างอิสระแน่
มู่กู่ตื่นตระหนกกับความสติปัญญาของเผ่าความลับสวรรค์อีกครั้ง
เปรี๊ยะ!
ร่างมู่กู่สว่างวาบ ก่อนจะมาปรากฏตัวขึ้นที่ด้านข้างต้นไม้แห่งกาลเวลา ฝ่ามือกดด้านบนเอาไว้
สิทธิ์ในการควบคุมอาณาจักรเทพของเขาเพิ่มขึ้นมากผ่านต้นไม้แห่งกาลเวลา จนสามารถใช้มาตรการรับมือเพื่อต่อต้านเผ่าความลับสวรรค์
แต่ว่าการเตรียมตัวของเผ่าความลับสวรรค์ดูจะพร้อมอย่างยิ่ง
ต่อให้เขาควบคุมอาณาจักรเทพแห่งนี้ ก็ยากจะขัดขวางการบุกรุกของฝ่ายตรงข้ามได้โดยสิ้นเชิง เพียงรับมือได้อย่างสูสีเท่านั้น
“มีอะไรที่ข้าช่วยได้หรือไม่?”
จ้าวเฟิงเอ่ยเสียงต่ำ
เขาเองก็มีความแค้นกับเผ่าความลับสวรรค์เช่นกัน
“เจ้าไปเฝ้าที่จุดเปราะบางเอาไว้!”
มู่กู่ขมวดคิ้วมุ่น จากนั้นจึงมอบข้อมูลของแผนที่ให้จ้าวเฟิง
ตอนนี้หากเขารับมือจนสุดแรง ก็น่าจะขัดขวางฝ่ายตรงข้ามได้ชั่วคราว แต่เผ่าความลับสวรรค์เตรียมตัวมาเป็นอย่างดี เพื่อหลีกเลี่ยงไม่ให้เกิดเหตุการณ์ที่ไม่คาดฝันขึ้น
ฟิ้ว!
ร่างจ้าวเฟิงสว่างวาบหายไป
ในเวลาเดียวกัน พื้นที่แถวแดนต้องห้ามของเผ่าแสงปรากฏระลอกคลื่นกระเพื่อมน้อยๆ เงาร่างคนหลายร่างโผล่ขึ้นมา ในนั้นมีคนที่จ้าวเฟิงรู้จักคนหนึ่ง ซึ่งก็คือเทพโบราณเฉิงอวิ๋นที่ร่วมสำรวจค้นหาอาณาจักรเทพเผ่าแสงกับเขาในตอนนั้น
เทพโบราณเฉิงอวิ๋น ในตอนนี้ควรจะเรียกว่าจอมเทพเฉิงอวิ๋น เพราะเขาทะลวงผ่านขั้นในอาณาจักรเทพเผ่าแสงได้ตั้งนานแล้ว
จอมเทพเฉิงอวิ๋นนำทายาทเผ่าแสงหลายคนเดินทางออกไปจากที่นี่อย่างรวดเร็ว
ในคนกลุ่มนี้ พลังฝึกตนของจอมเทพเฉิงอวิ๋นสูงที่สุด เป็นจอมเทพขั้นหนึ่ง ส่วนคนอื่นที่เหลือเป็นครึ่งก้าวสู่จอมเทพไม่ก็เทพโบราณ
อีกฟากของอาณาจักรเทพ
รอบบริเวณสลัวราง ไม่ไกลนักมีสิ่งปลูกสร้างของเผ่าความลับสวรรค์ที่เก่าแก่ผุพังอยู่หลังหนึ่ง
ตอนแรกจ้าวเฟิงและพวกเผ่าเทพยักษ์ก็เจอสมบัติประเภทมิติอย่างหน่อไม้แสงจันทร์ในสิ่งปลูกสร้างเหล่านี้เช่นกัน
ยามนี้ ความว่างเปล่าด้านข้างสิ่งปลูกสร้างแห่งนี้มีรอยบิดเบี้ยวเส้นหนึ่ง ประหนึ่งน้ำวนมิติที่หมุนวนไม่หยุด และยิ่งรุนแรงมากขึ้นทุกที
พรึ่บ!
จ้าวเฟิงพลันปรากฏตัวขึ้น สายตาจดจ้องที่ช่องโหว่มิติ
ไม่นานนักพวกจอมเทพเฉิงอวิ๋นก็รีบเดินทางมาที่นี่
“ไม่ได้การ จ้าวเฟิง ฝ่ายตรงข้ามบุกรุกเข้ามาด้านในได้สำเร็จแล้ว!”
ในขณะนี้เอง เสียงของมู่กู่ดังขึ้นในหัวของจ้าวเฟิง
ด้านในน้ำวนมิติกลุ่มนั้นมีจุดดำเกิดขึ้น และขยายใหญ่อย่างช้าๆ
พรึ่บ! พรึ่บ!
เงาสองร่างพุ่งออกจากด้านใน
“องครักษ์เทพมรณะ!”
จ้าวเฟิงกวาดตามองก็รู้สถานะของทั้งสองคนนี้อย่างชัดเจน
องครักษ์เทพมรณะเป็นหุ่นเชิดในระดับที่สูงกว่า เกิดจากการรวมร่างกันของสิ่งมีชีวิตและเคล็ดวิชาหุ่นเชิดของเผ่าความลับสวรรค์ จึงมีข้อดีของทั้งสองสิ่งรวมเอาไว้ด้วยกัน
องครักษ์เทพมรณะสองคนตรงหน้านี้เป็นผู้อาวุโสชุดดำ ส่วนอีกคนเป็นชายฉกรรจ์ที่ถือง้าวยาวสีดำเอาไว้
หลังจากองครักษ์เทพมรณะสองคนเข้าไปในอาณาจักรเทพเผ่าแสงแล้ว จุดมิติสีดำนั้นจู่ๆ ก็หดเล็กลง แต่ไม่ได้หายไปอย่างสิ้นเชิง
เมื่อต้องเผชิญหน้ากับองครักษ์เทพมรณะถึงสองคน จ้าวเฟิงจึงไม่กล้าผลีผลามลงมือ
เพราะเขารู้ว่าองครักษ์เทพมรณะถูกควบคุมจากผู้แข็งแกร่งเผ่าความลับสวรรค์ พูดได้ว่าสิ่งที่องครักษ์เทพมรณะมองเห็น ฝ่ายตรงข้ามก็มองเห็นเช่นกัน
โชคดีที่รูปลักษณ์ภายนอกของจ้าวเฟิงเปลี่ยนไป ฝ่ายนั้นจึงไม่รู้จักเขา
อีกฟากหนึ่ง
อวี่หลิวผิงและจอมเทพซิงเซี่ยงยื่นสองมือออกมา ปลดปล่อยอักขระยึกยือสีขาวนับไม่ถ้วน หลอมรวมเข้าไปในค่ายกลขนาดใหญ่หลายแห่ง
“สำเร็จแล้ว องครักษ์เทพมรณะสองคนเข้าไปได้แล้ว!”
จอมเทพซิงเซี่ยงหัวเราะอย่างเบิกบานใจ
ตอนนี้ส่งสององครักษ์เทพมรณะผู้เป็นจอมเทพขั้นสองเข้าไป ก็เป็นจำนวนจำกัดที่สุดแล้ว
พวกเขาเฝ้ามองอาณาจักรเทพเผ่าแสงอยู่ที่นี่นานสองนาน ตอนนี้บุกเข้าไปด้านในได้สำเร็จแล้ว
มู่กู่จำเป็นต้องจดจ่อสมาธิเพื่อขัดขวางการรุกล้ำของพวกเขา จึงปลีกตัวไปรับมือองครักษ์เทพมรณะได้ยาก
แต่ตามที่พวกเขารู้มา นอกจากมู่กู่แล้ว คนอื่นที่เหลือของอาณาจักรเทพเผ่าแสงมีพลังฝึกตนค่อนข้างต่ำ จึงไม่จำเป็นต้องกังวล
ขอแค่องครักษ์เทพมรณะร่วมมือกันที่นี่ ทำให้ช่องโหว่ขยายใหญ่ขึ้น พวกเขาก็จะสามารถสร้างอุโมงค์มิติได้ ถึงตอนนั้นจะเข้าออกอาณาจักรเทพเผ่าแสงได้ตามอำเภอใจ
“หืม? ยังมีจอมเทพขั้นหนึ่งสุดยอดอีกคน!”
สายตาอวี่หลิวผิงตกตะลึง เมื่อเห็นจ้าวเฟิงผ่านองครักษ์เทพมรณะ
“ถึงจะเป็นเช่นนั้น สององครักษ์เทพมรณะก็เหลือเฟือแล้ว!”
จอมเทพซิงเซี่ยงเอ่ยยิ้มๆ
องครักษ์เทพมรณะมีสติปัญญาของสิ่งมีชีวิต เมื่อผสานกับวิชาหุ่นเชิดของเผ่าความลับสวรรค์แล้ว จึงทำให้ความสามารถในแต่ละด้านเพิ่มขึ้นทั้งสิ้น และยังถูกผู้บงการควบคุมไว้อย่างสิ้นเชิง
“คนผู้นี้ไม่ธรรมดา!”
อวี่หลิวผิงเอ่ยเสียง แววตาหนักอึ้งลง
ตอนที่มองประเมินจ้าวเฟิงผ่านองครักษ์เทพมรณะ เขาก็พบว่าตนเองอ่านอีกฝ่ายไม่ออก
ฝ่ายตรงข้ามเป็นแค่จอมเทพขั้นหนึ่งสุดยอด ต่อให้เขาใช้สายตาของขององครักษ์เทพมรณะสำรวจ ก็ไม่มีทางอ่านอะไรไม่ออกเลย
ในอาณาจักรเทพเผ่าแสง
สององครักษ์เทพมรณะได้รับคำสั่งจากอวี่หลิวผิง ทันใดนั้นก็ลงมือจู่โจมพวกจ้าวเฟิง
มีเพียงทำลายอุปสรรคเหล่านี้เท่านั้น ถึงจะสามารถทำภารกิจขยายช่องโหว่ได้
หนำซ้ำจากที่มองดู พลังของสององครักษ์เทพมรณะเป็นฝ่ายได้เปรียบ
วู้ม ตูม!
จ้าวเฟิงตรงไปหาผู้อาวุโสชุดดำผู้นั้นก่อน
ส่วนชายฉกรรจ์อีกคน เขายกให้จอมเทพเฉิงอวิ๋นและทายาทคนอื่นๆ ของเผ่าแสงจัดการ
ถึงแม้พลังฝึกตนของคนเหล่านี้จะค่อนข้างต่ำ แต่อย่างไรความสามารถในแต่ละด้านของผู้มีสายเลือดเผ่าแสงก็ค่อนข้างแก่กล้า
โครม!
จ้าวเฟิงปล่อยหมัดออกมา พลังบริสุทธิ์ทรงอานุภาพเหนี่ยวนำพลังในฟ้าดิน
เพื่อหลีกเลี่ยงไม่ให้เผ่าความลับสวรรค์ผู้ชักใยอยู่เบื้องหลังผู้อาวุโสชุดดำรู้สถานะ เขาจำเป็นต้องปกปิดกลอุบายอื่นๆ เอาไว้
“พลังบริสุทธิ์!”
ผู้อาวุโสชุดดำมีสีหน้าตะลึง พลังบริสุทธิ์เป็นถึงพลังของเผ่าทำนุฟ้าเลยทีเดียว
เขายื่นมือออกมา ในฝ่ามือปรากฏหลุมเล็กๆ สาดซัดพลังที่แก่กล้ากลุ่มหนึ่งออกมาเกาะกลุ่มกันกลายเป็นเกราะป้องกันสีขาว
โครม บึ้ม!
เพียงหมัดเดียวของจ้าวเฟิงก็สามารถทำลายเกราะป้องกันสีขาวให้แหลกละเอียดเป็นชิ้นเล็กชิ้นน้อยได้ทันที
พลังที่แข็งแกร่งซัดผู้อาวุโสชุดดำจนกระเด็นออกไปหลายสิบจั้ง
“เจ้าเป็นใครกัน?”
ฉับพลันนั้น ระลอกวิญญาณทรงพลังกระจายตัวออกมาจากร่างผู้อาวุโสชุดดำ
เห็นได้ชัดว่าคนที่เอ่ยเช่นนี้ก็คือสมาชิกเผ่าความลับสวรรค์ซึ่งควบคุมผู้อาวุโสชุดดำอยู่
จ้าวเฟิงไม่พูดอะไรตอบ
ฝ่ายตรงข้ามสามารถรุกล้ำเข้ามาอาณาจักรเทพเผ่าแสงได้ แสดงให้เห็นว่าวิชาและความสามารถแข็งแกร่ง ไม่อาจประมาทได้
หนำซ้ำเผ่าความลับสวรรค์ยิ่งชำนาญการพยากรณ์และอนุมานด้วย
ยิ่งจ้าวเฟิงพูดมาก จะยิ่งทำให้ช่องโหว่มากขึ้น
“เจ้าไม่ใช่คนจากเผ่าทำนุฟ้า มิฉะนั้นเมื่อครู่เจ้าก็คงลงมือซ่อมแซมรอยโหว่มิตินั่นไปแล้ว!”
ผู้อาวุโสชุดดำหัวเราะน้อยๆ
สายตาจ้าวเฟิงวูบไหว เขาเองก็ลืมเรื่องนี้ไปเช่นกัน
เผ่าทำนุฟ้าเป็นเผ่ายอดฝีมือในด้านการซ่อมแซมรอยโหว่ของมิติ
ใน ‘ตำราเทพบริสุทธิ์’ มีคำแนะนำมากมายในการซ่อมแซมมิติเหมือนกัน แต่จ้าวเฟิงไม่สนใจ ไม่แลตาดูเสียด้วยซ้ำ
‘ไม่เสียทีที่เป็นเผ่าความลับสวรรค์!’
ใจจ้าวเฟิงหนักอึ้ง จิตสังหารทะลักออกมา
ตูม โครม!
เขาซัดหมัดออกมา ส่งหมัดแสงที่บิดเบี้ยวมืดหม่นไปสายหนึ่ง
ผู้อาวุโสชุดดำสังเกตเห็นความไม่ชอบมาพากล จึงปลดปล่อยคลื่นสายเลือดที่ชวนสะพรึงขวัญ พัดเหล็กอันหนึ่งปรากฏขึ้นในมือ
ฟิ้ว โครม!
ระหว่างพัดเหล็กโบกสะบัด คมดาบสีดำนับไม่ถ้วนเกาะกลุ่มกันเป็นพายุรุนแรงแล้วพัดตรงเข้ามา
ในตอนนี้ หลังจากที่ผู้อาวุโสชุดดำเข้าใจพลังของจ้าวเฟิงแล้ว ก็ใช้พลังทั้งหมดออกมา จนเกือบแตะจอมเทพขั้นสองสุดยอด
โครม ตูม!
หมัดเทพพลังบริสุทธิ์ปะทะลงบนพายุสีดำ สู้โรมรันกันไม่นานนักก็พุ่งทะลวงจนพายุแหลกเป็นเสี่ยง
พลังบริสุทธิ์แทบไม่ถูกควบคุมจากพลังใดๆ ถึงขนาดสามารถกดพลังจำนวนมากได้
บึ้ม ตูม!
จ้าวเฟิงไม่ปล่อยให้อีกฝ่ายได้มีโอกาสหายใจหายคอ ส่งสองหมัดออกมาโจมตีติดต่อกัน
ในมิติลับอีกแห่งหนึ่ง
“เจ้าจะต้องเสียใจภายหลัง!”
ใบหน้าอวี่หลิวผิงเหี้ยมเกรียมเกินจะเปรียบ
จากวิชาและพลังที่จ้าวเฟิงใช้ เขาเชื่อว่าผู้อาวุโสชุดดำไม่ใช่คู่ต่อสู้ของจ้าวเฟิง
ในเวลาเดียวกัน ที่อาณาจักรเทพเผ่าแสง ผู้อาวุโสชุดดำเอ่ยทวนคำพูดของอวี่หลิวผิงออกมา
“ทำไมถึงเกิดเรื่องแบบนี้ขึ้นได้?”
จอมเทพซิงเซี่ยงเกรี้ยวกราดไม่น้อยเช่นกัน
สถานการณ์ที่เดิมจะต้องชัยชนะ กลับวุ่นวายเพราะจอมเทพผู้ครอบครองพลังบริสุทธิ์เพียงคนเดียว
“ไม่ ยังไม่ชนะ เจ้าส่งคนไปตรวจสอบสักหน่อย ช่วงนี้มีใครได้รับมรดกที่เกี่ยวข้องกับเผ่าทำนุฟ้าบ้าง!”
แววตาอวี่หลิวผิงลึกล้ำ ทอประกายแวววับ
ครอบครองพลังบริสุทธิ์ แต่กลับไม่ชำนาญการซ่อมรอยโหว่ของมิติ แสดงว่าฝ่ายตรงข้ามไม่ใช่เผ่าทำนุฟ้า แต่เป็นคนที่ได้ครอบครองมรดกเผ่าทำนุฟ้าโดยไม่ได้ตั้งใจ
“รับทราบ!”
ร่างจอมเทพซิงเซี่ยงค่อยๆ อันตรธานหายไปจากมิติแห่งนี้
ภายในอาณาจักรเทพ ผู้อาวุโสชุดดำถูกจ้าวเฟิงสังหารอย่างรวดเร็ว ส่วนชายฉกรรจ์อีกคนหนึ่งก็ถูกคนล้อมสังหารเช่นกัน
อาศัยช่องว่างดังกล่าว จ้าวเฟิงเริ่มฝึกฝนวิชาที่เกี่ยวข้องกับการซ่อมแซมมิติจาก ‘ตำราเทพบริสุทธิ์’
ถ้าคุ้นเคยบ้างเล็กน้อย ไม่แน่ว่าอาจจะช่วยมู่กู่จัดการซ่อมแซมรอยโหว่ของมิติได้โดยสมบูรณ์ เพื่อขัดขวางแผนการของเผ่าความลับสวรรค์
ในเวลาเดียวนั้นเอง ที่แดนศักดิ์สิทธิ์เทพลวงตาของเขตดาราชาด
ภายในวิหารทรงกลมที่เต็มไปด้วยหมอกควันกระจายตัว
ฟิ้ว!
ภายในกลุ่มควันที่ขมุกขมัว เงาชายชุดเหลืองปรากฏกายขึ้นช้าๆ
“รายงานท่าน ‘ ฮ่วนไฉ่’ ที่หุบเขาวายุุอัสนีเคยเกิดการต่อสู้ของขั้นจอมเทพ!”
ชายชุดเหลืองคุกเข่าข้างหนึ่งลงกับพื้น
บนที่นั่งผลึกแก้วด้านบน สตรีในกลุ่มควันขาวดำปรากฏกายขึ้น ถึงแม้ว่าจะไม่เห็นใบหน้านาง แต่เรือนร่างแบบบางอรชร เย้ายวนใจมาก
“ยังมีเบาะแสอื่นอีกหรือไม่?”
ในกลุ่มควันสีขาวดำมีเสียงชวนฝันดังออกมา
“จากการสำรวจ ความสัมพันธ์ของสถานที่แห่งนี้กับเผ่าความลับสวรรค์ไม่ธรรมดาเลย!”
ชายชุดเหลืองเอ่ยเสียงต่ำ
“อ้อ?”
จู่ๆ จอมเทพฮ่วนไฉ่ก็สนใจเรื่องนี้ขึ้นมา
พวกเขาเป็นแดนศักดิ์สิทธิ์ของเขตดาราชาด แต่ไม่รู้เลยว่ามีขั้วอำนาจนี้ซ่อนตัวอยู่ในหุบเขาวายุุอัสนี
เห็นได้ชัดว่าขั้วอำนาจแห่งนี้อาจจะเป็นหนึ่งในเขี้ยวเล็บของเผ่าความลับสวรรค์
ส่วนศัตรู คิดไม่ถึงเลยว่าจะกล้าตั้งตัวเป็นปฏิปักษ์กับเผ่าความลับสวรรค์
“ทางตำหนักเทพยักษ์มีเรื่องอะไรเกิดขึ้นบ้าง?”
จอมเทพฮ่วนไฉ่ถาม
“จากการบรรยายของคนในตำหนักเทพยักษ์ ซินอู๋เหินในช่วงนี้เอาแต่ปิดด่านฝึกตน ไปพบพวกผู้อาวุโสในโถงตำหนักเพียงครั้งหนึ่ง...เพียงแต่มีวันหนึ่ง จู่ๆ ปราการพลังของแดนต้องห้ามที่ซินอู๋เหินอยู่ก็เปิดออก จากนั้นก็ปิดลง…”
ชายชุดเหลืองเล่าสถานการณ์ที่เกิดขึ้นทั้งหมดอย่างละเอียด
แดนศักดิ์สิทธิ์เทพลวงตาก็ต้องการเนตรเทพเจ้าดวงที่เก้าเช่นกัน
แต่วิธีการที่พวกเขาใช้ต่างกัน พวกเขาเป็นมิตรกับตำหนักเทพยักษ์มาก ดูแลเอาใจใส่อย่างดี ที่ทำแบบนี้ย่อมเพื่อช่วงชิงข้อมูลที่เกี่ยวข้องกับจ้าวเฟิงมาจากตำหนักเทพยักษ์
ผู้กุมอำนาจส่วนมากของแดนศักดิ์สิทธิ์เทพลวงตาเป็นเผ่าเทพมายา
เผ่าเทพมายาอยู่ลำดับที่สิบสามในหมื่นเผ่าพันธุ์โบราณ ชำนาญศาสตร์วิญญาณ ศาสตร์ลวงตา สามารถเปลี่ยนแปลงสรรพสิ่งนับหมื่น ทำของปลอมให้กลายเป็นของจริง กระทั่งกลิ่นอายดวงวิญญาณหรือกลิ่นอายสายเลือดยังลอกเลียนแบบได้
เกรงว่าซินอู๋เหินยังไม่สังเกตเห็น ในตำหนักเทพยักษ์ก็มีสายของแดนศักดิ์สิทธิ์เทพลวงตามากมายแล้ว
.................................


[Go To Next Chapter]( ./356.md)