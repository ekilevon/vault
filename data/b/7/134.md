##บทที่ 1278: สายแร่ผลึกเพลิงวิญญาณ
หลังจากที่จ้าวหยูเฟยใช้พลังทั้งหมด ชายชุดเทาก็ค่อยๆ สูญเสียแรงต้านทาน
ประมือกันชั่วขณะ ชายชุดเทาก็ยอมแพ้ไปเอง
ส่วนพลังของจ้าวหยูเฟยก็เป็นอันดับหนึ่งบนเวทีต่อสู้ของเทพแท้จริงขั้นสี่โดยไม่ต้องพะวงใดๆ
ครั้นต่อสู้เสร็จสิ้น จ้าวหยูเฟยก็มองไปยังจ้าวเฟิง
จ้าวเฟิงพยักหน้าให้ มุมปากของจ้าวหยูเฟยยกขึ้นทันควัน เผยรอยยิ้มยินดี
เมื่อการต่อสู้ของจ้าวหยูเฟยจบลง จ้าวเฟิงก็มองมาทางการต่อสู้บนเวทีต่อสู้ที่ตนอยู่แวบหนึ่ง
ตอนนี้ผู้ที่กำลังต่อสู้อยู่คือจางอวี่ถง พลังของเขาเทียบกับในตอนแรกแล้วเพิ่มขึ้นมาไม่น้อยเลย
ยิ่งรวมกับสายเลือดเผ่าพันธุ์วิญญาณของเขา ก็เป็นผู้แข็งแกร่งในเหล่าเทพแท้จริงขั้นหกทั้งหลายเช่นกัน
เวลาครึ่งวันผ่านไป จำนวนคนของสนามต่อสู้ขั้นเทพโบราณน้อยที่สุด เสร็จสิ้นไปเรียบร้อย
“ถึงตาจ้าวเฟิงอีกแล้ว!”
“คู่มือของเขาคือเทพแท้จริงหลงหยวน!”
เทพแท้จริงหลงหยวน พลังฝึกตนขั้นหกสุดยอด มีสายเลือดเผ่าพันธุ์วิญญาณ เป็นหนึ่งในคนที่แข็งแกร่งที่สุดของผู้เข้าร่วมต่อสู้ระดับเทพแท้จริงขั้นหก
จนถึงตอนนี้ ผู้ที่ยังไม่เคยพ่ายแพ้แม้ครั้งเดียวก็คือเทพแท้จริงหลงหยวนและจ้าวเฟิง
ดังนั้นศึกนี้ คนที่อยู่ที่นั่นทั้งหมดต่างเฝ้ารอคอย
“โปรดชี้แนะด้วย!”
เทพแท้จริงหลงหยวนเอ่ยอย่างจริงจัง
พูดจบเขาก็กระตุ้นสายเลือดเผ่าพันธุ์วิญญาณทันที ทั่วร่างหุ้มล้อมอยู่ในประกายเกล็ดผลึกน้ำแข็ง พลังสายเลือดที่กวาดไปทั่วทุกทิศอย่างหยิ่งผยองหอบม้วนขึ้นมาทันที
ฟุ่บ!
จ้าวเฟิงไหววูบมาปรากฏข้างกายเทพแท้จริงหลงหยวน ก่อนซัดฝ่ามืออกมาฝ่ามือหนึ่ง
“เร็วยิ่งนัก!”
เทพแท้จริงหลงหยวนตั้งตัวกลับมาทันควัน โคจรสายเลือดพลังเทพ เพิ่มการป้องกันต้านทานส่วนที่จ้าวเฟิงโจมตีมาเอาไว้
หลังจากฝ่ามือนั้น จ้าวเฟิงก็ไม่ได้หยุด กะพริบมาอีกข้างหนึ่งต่อ จากนั้นซัดออกไปอีกหนึ่งฝ่ามืออีกครั้ง
ทั้งการต่อสู้ เทพแท้จริงหลงหยวนไม่มีโอกาสให้ลงมือเลย ทำได้เพียงแค่เป็นฝ่ายป้องกันเท่านั้น
“ย้าก!”
เทพแท้จริงหยวนหลงตะโกนออกมา กระตุ้นพลังสายเลือดจนถึงขีดจำกัด เมินเฉยต่อการโจมตีของจ้าวเฟิง บุกเข้าจู่โจมอย่างรุนแรง
ประกายเกล็ดผลึกสีขาวชั้นหนึ่งก่อตัวเป็นมังกรยักษ์ผลึกน้ำแข็งพุ่งทะลวงออกมา
“เพลิงอัสนีล้างสวรรค์!”
จ้าวเฟิงแปลงพลังเทพอัสนีห้าธาตุทั้งหมดเป็นพลังธาตุไฟ แล้วโจมตีออกไปทันที
ครืน ตูม ตูม!
ฝ่ามือนั้นราวกับอัสนีเพลิงปีศาจพุ่งออกมาปะทะเข้ากับการโจมตีของเทพแท้จริงหลงหยวน
ส่วนตัวจ้าวเฟิง หลังจากที่โจมตีฝ่ามือนี้ออกไปแล้วก็กะพริบวูบมายังมุมอับของเทพแท้จริงหลงหยวนอย่างรวดเร็ว ก่อนโจมตีอย่างหนักหน่วง
อั้ก!
เทพแท้จริงหยวนหลงกระอักเลือดสดๆออกมา ค่อยๆ ตกเป็นฝ่ายเสียเปรียบ
หลังจากสามกระบวนท่า เขาก็ยอมแพ้ทันที
“แม้กระทั่งเทพแท้จริงหยวนหลงก็พ่ายแพ้!”
“จ้าวเฟิงรวดเร็ว ซ้ำการโจมตียังแข็งแกร่ง ต่อให้เป็นเทพแท้จริงหยวนหลงก็ทำอะไรเขาไม่ได้...”
ก่อนหน้านี้ผู้ที่ยังไม่เคยพ่ายแพ้มีเพียงแค่จ้าวเฟิงและเทพแท้จริงหยวนหลง
แต่ในตอนนี้ เทพแท้จริงหยวนหลงแพ้ให้กับจ้าวเฟิงแล้ว
บนท้องฟ้า ผู้กุมอำนาจเผ่าพันธุ์วิญญาณทั้งหลายมองไปยังเทพแท้จริงหลงหยวนที่เดินลงจากเวทีประลอง
“พรสวรรค์ของเทพแท้จริงหยวนหลงไม่เลวเลย อายุน้อยๆ ก็ถึงเทพแท้จริงขั้นหกแล้ว เพียงแต่น่าเสียดาย จ้าวเฟิงกลบรัศมีของเขาไป!”
“ลูกศิษย์เผ่าพันธุ์วิญญาณ อายุเหมาะสม เลือกเขาไว้!”
เทพโบราณทั้งสามสื่อสารกัน
รอบหนึ่งจบไปอย่างรวดเร็ว รอบต่อไป คู่มือของจ้าวเฟิงกระโดดขึ้นมาบนเวทีประลองด้วยสีหน้าซับซ้อน
“ถึงตาจ้าวเฟิงอีกแล้ว!”
“คู่มือของเขาคือจางอวี่ถง...”
รอบๆ เวทีประลอง เสียงวิพากย์วิจารณ์ค่อนข้างเบา
ทุกคนล้วนรู้กัน ตอนที่จ้าวเฟิงทะลวงขั้นเทพแท้จริง ทั้งสองคนเคยประมือกันมาก่อน ผลคือจางอวี่ถงแพ้ไปตามความคาดหมาย
แต่จางอวี่ถงคืออัจฉริยะเผ่าพันธุ์วิญญาณของรุ่นนี้ ตำแหน่งสูงอำนาจมาก คนขั้นเดียวกันมากมายหวาดกลัวเขาเป็นอย่างยิ่ง
บนเวทีประลอง ทั้งสองฝ่ายไม่พูดอะไรมาก ลงมือทันที
“เขาไม่มีบาดแผลเลยแม้แต่น้อย ใช้พลังไปก็ไม่มาก!”
เสี้ยวขณะที่ประมือ จางอวี่ถงกระจ่างแจ้งถึงตื้นลึกหนาบางของจ้าวเฟิงทันที
จากนั้นจางอวี่ถงละจากการโจมตีมาป้องกัน หลบหลีกรับมือกับจ้าวเฟิงไม่หยุด
การป้องกันของสายเลือดเผ่าพันธุ์วิญญาณเดิมก็แข็งแกร่งเป็นอย่างมากอยู่แล้ว ภายใต้สถานการณ์ที่ถูกควบคุมพลัง ทั้งยังใช้ไพ่ตายไม่ได้ จ้าวเฟิงยากที่จะเอาชนะเขา
แต่ทว่า หลังจากที่ประมือกันชั่วขณะ รัศมีอำนาจบนร่างของจางอวี่ถงจู่ๆ ก็หายไป
‘ข้าไม่ใช่คู่มือของเจ้า ต่อไปยังมีการต่อสู้อีก ข้าต้องเก็บพลังไว้!’
จางอวี่ถงยอมแพ้เอง
ต่อสู้จนถึงตอนนี้ จ้าวเฟิงยังไม่เคยพ่ายแพ้เลย คู่มือของเขาถ้าไม่ยอมแพ้ตั้งแต่แรก ก็ประมือกันสามสี่กระบวนถึงยอมแพ้
ส่วนจางอวี่ถงถึงแม้จะยอมแพ้ แต่เขาก็เป็นคนที่ประมือกับจ้าวเฟิงได้นานที่สุด
เช่นนี้เขาจึงไม่ได้ขายหน้ามากนัก
นี่คือแผนที่จางอวี่ถงคิดเอาไว้นานแล้ว
“วานรคลั่ง จางอวี่ถง เทพแท้จริงหลงหยวนล้วนไม่ใช่คู่มือของจ้าวเฟิง กระทั่งว่าไม่ได้สร้างความบาดเจ็บอะไรให้เขาเลย!”
“ท่าทางฝั่งของพวกเรา จ้าวเฟิงจะเป็นที่หนึ่ง!”
เทพแท้จริงขั้นหกไม่น้อยจิตใจค่อนข้างหนักหน่วง
แต่เดิมทุกคนล้วนคิดว่าหลังจากเทพแท้จริงขั้นหกที่แข็งแกร่งสองสามคนสู้กับจ้าวเฟิงแล้ว จะทำให้จ้าวเฟิงบาดเจ็บไม่มากก็น้อย อีกทั้งใช้พลังมหาศาล
ไม่แน่สุดท้ายแล้วอาจเป็นไปได้ว่าทำให้จ้าวเฟิงจะแพ้สักหนึ่งหรือสองตา
แต่นับจากเริ่มต้นจนถึงตอนนี้ สามารถพูดได้ว่าจ้าวเฟิงไม่ได้รับบาดเจ็บแม้เพียงปลายผม
“ข้ายอมแพ้!”
ตาต่อมา คนที่เป็นคู่ต่อสู้กับจ้าวเฟิงพลังค่อนข้างแย่ แม้กระทั่งขึ้นมาบนเวทีก็ไม่ได้ขึ้น ยอมแพ้เลยทันที
“ต่อไปอาจจะไม่ต้องลงมือแล้ว!”
จ้าวเฟิงทอดถอนใจ
“เจ้าเด็กนั่นลำพองเสียจริง!”
ได้ยินประโยคนี้ของจ้าวเฟิง เทพแท้จริงขั้นหกจำนวนไม่น้อยโกรธเคืองอย่างยิ่ง
แต่ทว่า เทพแท้จริงขั้นหกที่พลังค่อนข้างแข็งแกร่งยังพ่ายแพ้ในเงื้อมมือจ้าวเฟิง คนที่เหลือยิ่งไม่อาจสร้างผลกระทบอะไรให้กับเขาได้
ในยามนี้ การต่อสู้ของเทพโบราณขั้นเจ็ดจบสิ้นลงแล้ว
“การต่อสู้ช่วงชิงวารีศักดิ์สิทธิ์ชำระวิญญาณของเทพโบราณขั้นเจ็ด ที่หนึ่ง เทพโบราณเจินไห่ ที่สอง เทพโบราณปิงหยวน...”
ผู้อาวุโสในเผ่าประกาศผลอันดับรายชื่อในท้ายที่สุดออกมา
ที่หนึ่งเทพโบราณเจินไห่ คือเทพโบราณรุ่นก่อนๆ อายุค่อนข้างมาก พลังแฝงแข็งแกร่ง เอาชนะเทพโบราณปิงหยวนได้ที่หนึ่งไป
เทพโบราณปิงหยวนอายุเพียงสองร้อย เอาชนะเทพโบราณขั้นเจ็ดทั้งหลายที่นั่น แพ้แค่เพียงเทพโบราณเจินไห่เท่านั้น
ถึงแม้จะเป็นที่สอง แต่เกียรติยศที่เขาได้รับกระทั่งอาจล้ำหน้าอันดับหนึ่ง
เพราะทุกคนเชื่อว่าอีกไม่กี่ปีเทพโบราณปิงหยวนจะนำหน้าอันดับหนึ่งไปไกล
การต่อสู้เทพโบราณจบลง จ้าวเฟิงเพิ่งจะเริ่มตั้งใจสังเกตสนามต่อสู้ของเทพแท้จริงขั้นหก
“ที่หนึ่งคือข้า ที่สองน่าจะเป็นเทพแท้จริงหลงหยวน”
แต่เดิม วานรคลั่งและเทพแท้จริงหลงหยวนยังไม่รู้แพ้ชนะ
แต่เพราะแต่แรกเริ่ม จ้าวเฟิงสร้างความบาดเจ็บในระดับหนึ่งให้กับวานรคลั่ง ส่งผลกระทบต่อสภาพช่วงหลัง ทำให้เขาแพ้ให้กับเทพแท้จริงหลงหยวน
หลังจากที่วานรคลั่งต่อสู้กับเทพแท้จริงหลงหยวนแล้วก็สู้กับจางอวี่ถงต่อ และพ่ายแพ้ลงอีกครั้ง
สรุปแล้ว วันนี้โชคของวานรคลั่งไม่ดี รอบแรกเจอกับจ้าวเฟิง ทำให้สภาพร่างกายในตอนหลังย่ำแย่
“เขาไม่เคยแพ้เลยงั้นรึ!”
เทพโบราณปิงหยวนมองไปยังสนามต่อสู้เทพโบราณขั้นหก สีหน้าเย็นชา
ถึงแม้สนามต่อสู้ของเขากับจ้าวเฟิงจะไม่ใช่สนามเดียวกัน แต่ตัวเขาแพ้ไปหนึ่งตา ส่วนจ้าวเฟิงกลับชนะรวด นี่ทำให้เทพโบราณปิงหยวนรู้สึกไม่สบายใจเป็นอย่างยิ่ง
“เจ้าเด็กนี่พลังแข็งแกร่ง จะต้องสู้กับเขาก่อนที่เขาจะทะลวงขั้นเทพโบราณ เอาชนะเขาให้ได้!”
แววตาจินคุนส่องประกาย ในใจวางแผนเอาไว้เรียบร้อย
อีกทั้งจ้าวเฟิงเหมือนจะเอาชนะเทพแท้จริงขั้นหกทั้งหมดของเผ่าพันธุ์วิญญาณ เช่นนี้เขาสู้กับจ้าวเฟิงก็คงไม่ถึงกับพ่ายแพ้แบบน่าอนาถ
“ข้ายอมแพ้!”
รอบนี้ คู่มือของจ้าวเฟิงคือชายหนุ่มผิวสีเทา เขายอมแพ้ทันที
“หึ ยังไม่ได้สู้ก็ยอมแพ้แล้ว เจ้ามีประโยชน์อะไร!”
จากที่ไกลๆ ในกลุ่มเทพโบราณขั้นเจ็ด เทพโบราณปิงหยวนแค่นเสียงเย็น
“ขอโทษด้วย!”
ชายหนุ่มผิวเทาคนนั้นตัวสั่นเทิ้ม ก้มหน้าหลบไปในกลุ่มคน
ไม่นานนัก การต่อสู้ของเทพแท้จริงขั้นหกก็จบสิ้นลงทั้งหมดเช่นกัน
“ศึกชิงวารีศักดิ์สิทธิ์ของเทพแท้จริงขั้นหก ที่หนึ่ง จ้าวเฟิง ที่สอง เทพแท้จริงหลงหยวน ที่สาม จางอวี่ถง...”
ตอนประกาศผลต่อหน้าทุกคน ก็ยังคงสร้างความฮือฮาได้อยู่ชั่วขณะหนึ่ง
“จ้าวเฟิงแข็งแกร่งที่สุดในระดับขั้นเดียวกันจริงๆ ด้วย!”
“บางทีหลังจากเขาทะลวงขั้นเจ็ดแล้ว ก็อาจจะเป็นผู้ที่แข็งแกร่งที่สุดในบรรดาเทพโบราณขั้นเจ็ดของเผ่าพันธุ์วิญญาณก็ได้!”
ลูกศิษย์เผ่าพันธุ์วิญญาณปลงอนิจจังยิ่งนัก
ศึกชิงวารีศักดิ์สิทธิ์ชำระวิญญาณดำเนินต่อไป
ไม่นานนัก ศึกของเทพโบราณขั้นห้าและเทพโบราณขั้นสี่ก็เสร็จสิ้นลงทั้งหมด
“ศึกชิงวารีศักดิ์สิทธิ์ชำระวิญญาณจบสิ้นลงแล้ว ต่อไปข้าจะประกาศเรื่องที่สำคัญอีกเรื่องหนึ่ง!”
ผู้อาวุโสเทพโบราณเผ่าพันธุ์วิญญาณพลันเอ่ยปากขึ้น เสียงกังวานดังสะท้อนไปทั่วฟ้าดิน
คนทั้งลานลุกขึ้นคารวะด้วยความเคารพอย่างสูง ก่อนเริ่มศึกชิงวารีศักดิ์สิทธิ์วิญญาณ ผู้อาวุโสเผ่าพันธุ์วิญญาณก็ได้กล่าวเรื่องนี้เอาไว้แล้ว
“ทุกคนล้วนรู้ดี สองร้อยปีก่อนนี้ พื้นที่ติดต่อของเผ่าพันธุ์วิญญาณและเผ่าเปลวทองค้นพบ ‘สายแร่ผลึกเพลิงวิญญาณ’ ด้วยเหตุนี้ เผ่าพันธุ์วิญญาณและเผ่าเปลวทองจึงเกิดการกระทบกระทั่งครั้งใหญ่ กระทั่งเปิดศึกกันทันที...”
เทพโบราณเผ่าพันธุ์วิญญาณคนนั้น บรรยายช้าๆ อย่างจริงจัง
ศิษย์เผ่าพันธุ์วิญญาณเบื้องล่าง ค่อยๆ เข้าใจว่าคือเรื่องอะไร
ในดินแดนเทพรกร้าง นอกจากสายแร่ผลึกเทพ ลักษณะภูมิประเทศและระบบนิเวศที่พิเศษมากมายก็สามารถผลิตสายแร่พิเศษออกมาได้ด้วย
สายแร่ผลึกเพลิงวิญญาณนี้ ด้านคุณสมบัติคือสายแร่ผลึกเทพระดับสูง แต่เพราะแฝงด้วยการหล่อหลอมจากพลังเสวียนอ้าวธาตุไฟที่แข็งแกร่ง ความบริสุทธิ์ของไอสวรรค์ฟ้าดิน และพลังเทพข้างในนั้น จึงล้ำหน้าสายแร่ผลึกเทพระดับสูงไปอีก
นอกจากนี้แล้ว ศิลาผลึกเพลิงวิญญาณที่สายแร่สร้างขึ้น ก็เป็นของล้ำค่าฝึกฝนที่ยอดเยี่ยมเป็นอย่างยิ่งสำหรับผู้ฝึกศาสตร์ไฟ ไม่เพียงแต่สามารถกระตุ้นการฝึกฝน ยังยกระดับขั้นเสวียนอ้าวได้อีกด้วย
และสายแร่สายนี้อยู่ในพื้นที่คาบเกี่ยวของขั้วอำนาจห้าดาวทั้งสองพอดี
ขั้วอำนาจที่แต่เดิมเป็นปฏิปักษ์ต่อกันอยู่แล้ว และสายแร่สายนี้ก็แทบจะตัดสินอนาคตของอีกฝ่าย เพื่อสิ่งนี้แล้วไม่รู้ว่าสองขั้วอำนาจเกิดข้อขัดแย้งและทำสงครามขึ้นกี่ครั้ง
“ช่วงก่อนหน้านี้ ภายใต้การปรึกษาหารือของทั้งสองเผ่า เราตัดสินใจจะใช้วิธีการต่อสู้มาตัดสินว่าจะแบ่ง ‘สายแร่ผลึกเพลิงวิญญาณ’ อย่างไร!”
หลังจากที่เทพโบราณเผ่าพันธุ์วิญญาณพูดจบ สายตาก็กวาดไปยังลูกศิษย์รุ่นเยาว์ทั้งหลายเบื้องล่าง
“ต่อสู้?”
แววตาของเทพโบราณปิงหยวนส่องประกาย
“ทั้งสองฝ่ายส่งศิษย์รุ่นเยาว์สิบคนไปทำต่อสู้ แบ่ง ‘สายแร่ผลึกเพลิงวิญญาณ’ ตามผลสุดท้าย ดังนั้นข้าจะเลือกจากในกลุ่มของพวกเจ้าสิบคนเข้าร่วมการต่อสู้ ถึงตอนนั้นทุกครั้งที่พวกเจ้าเอาชนะคู่ต่อสู้ได้ จะได้คะแนนคุณูปการสองหมื่นคะแนนทันที นอกจากนั้น หากชิงสายแร่ผลึกเพลิงวิญญาณมาได้ พวกเจ้าผู้ที่เข้าร่วมการต่อสู้ยังจะได้รับศิลาผลึกเพลิงวิญญาณอีกจำนวนหนึ่งเป็นรางวัลอีกด้วย... ”
ผู้นำระดับสูงเผ่าพันธุ์วิญญาณพูดทุกอย่างออกมา
“คะแนนคุณูปการสองหมื่น ศิลาผลึกเพลิงวิญญาณ!”
สนามด้านล่างเดือดพล่านขึ้นทันใด แววตาของศิษย์ไม่รู้ต่อเท่าไหร่เป็นประกาย
คะแนนคุณูปการสองหมื่นคะแนน สำหรับเทพแท้จริงขั้นสี่เหล่านั้นก็เหมือนจำนวนมากมายมหาศาล ไกลเกินกว่าที่จะเอื้อม
ต่อให้เป็นเทพโบราณขั้นเจ็ดยังยากที่จะฝืนต่อความเย้ายวนใจของคะแนนคุณูปการสองหมื่นคะแนนนี้
“หากเอาชนะได้สองคน จะเป็นคะแนนคุณูปการสี่หมื่น สามคนก็คือหกหมื่น นอกจากนั้นแล้วยังมีศิลาผลึกเพลิงวิญญาณ...”
สีหน้าของเทพโบราณปิงหยวนตื่นเต้นอย่างหาได้ยาก
“คะแนนคุณูปการ!”
ดวงตาของจ้าวเฟิงวูบไหว สนใจขึ้นมาทันที
ตอนนี้
‘วิชาวายุอัสนีห้าสาย’ และ ‘กายสายฟ้าปฐพีทอง’ ของเขาฝึกฝนจนถึงขีดสูงสุดไปนานแล้ว ต้องการเคล็ดวิชาของระดับเทพโบราณอย่างเร่งด่วน กระทั่งเคล็ดวิชาหลักที่ทะลวงขั้นจอมเทพด้วย
มิฉะนั้นพลังฝึกตนของเขาจะหยุดอยู่ที่เทพโบราณขั้นเจ็ด
และหากอยากได้เคล็ดวิชาของเผ่าพันธุ์วิญญาณ วิธีที่ง่ายที่สุดก็คือใช้คะแนนคุณูปการแลกมา
นอกจากคะแนนคุณูปการแล้ว ยังมีรางวัลเป็นศิลาผลึกเพลิงวิญญาณอีก
ศิลาผลึกเพลิงวิญญาณทุกก้อนแทบจะเทียบเคียงได้กับผลึกเทพระดับสูงหนึ่งชิ้นรวมกับของล้ำค่าสำหรับฝึกฝนศาสตร์ไฟชนิดหนึ่ง
…………………………………………………


[Go To Next Chapter]( ./135.md)