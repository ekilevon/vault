##บทที่ 1263: นายท่านผู้ปกครอง
จ้าวเฟิงที่ไม่เคยสู้สุดกำลัง ในยามแรกเริ่มไม่คุ้นชินกับสภาพในตอนนี้อย่างแน่นอน
ในหลายๆ จุดยังควบคุมได้ไม่สมบูรณ์นัก
แต่ตามการทำความคุ้นชินไม่หยุด ไม่นานนักเขาก็ควบคุมทุกอย่างได้ เมื่อต่อสู้ก็สะใจสบายอารมณ์นัก
เมื่อรวมกับการมองทะลุผ่านและการคิดวิเคราะห์ที่เนตรเทพเจ้ามอบให้เขา เทพโบราณขั้นเจ็ดทั่วไปไม่มีทางเป็นคู่มือของจ้าวเฟิงได้เลย
แน่นอนว่าที่เขาสามารถได้เปรียบกลับเร็วเช่นนี้ยังมีอีกสาเหตุหนึ่ง นั่นก็คือชุดคลุมมิตินั่นเอง
ชุดคลุมมิติคืออาวุธเทพชั้นยอด ตอนนี้ขอบเขตพลังของจ้าวเฟิงถึงเทพโบราณ เสวียนอ้าวมิติถึงขั้นห้า โดยพื้นฐานแล้วสามารถสำแดงประโยชน์ของมันออกมาได้บ้าง
เผ่าพันธุ์กิเลนเพลิงโลหิตเชี่ยวชาญเสวียนอ้าวธาตุไฟ การโจมตีแข็งแกร่ง แรงปะทุรุนแรง
แต่ชุดคลุมมิติกลับสามารถหักล้างพลังโจมตีส่วนใหญ่ได้ การโจมตีที่เหลือกระทบมายังร่างของจ้าวเฟิงก็ไม่เป็นอะไร
“นายท่านแข็งแกร่งยิ่งนัก!”
เผ่าพันธุ์บรรพกาลพวกนั้นเห็นจ้าวเฟิงค่อยๆ สยบเถียหั่ว ก็ร้องตะโกนยินดีทันใด
เสี่ยวหลิงใจลอยไปเช่นกัน คิดไม่ถึงว่านางพบกับจ้าวเฟิงอีกครั้งหนึ่ง เขาจะเปลี่ยนไปแข็งแกร่งถึงเพียงนี้ ทำให้นางต้องแหงนหน้ามอง
“เจ้าเด็กนี่มีชุดคลุมมิติ เถียหั่วไม่ใช่คู่มือของเขา”
กิเลนเขาหักเผ่าพันธุ์กิเลนเพลิงโลหิตมีสีหน้าเคร่งเครียด
“บุกไปพร้อมกัน จัดการคนผู้นี้เถอะ!”
เผ่าพันธุ์กิเลนเพลิงโลหิตที่เหลือพากันเสนอความเห็นกับกิเลนเขาหัก
“ข้าคนเดียวก็พอ!”
กิเลนเขาหักวางแผนในใจ
พลังคนในเผ่าเขาไม่มีทางทำให้จ้าวเฟิงบาดเจ็บได้เลย
อีกทั้งมีคนมากแต่กลับทำได้ไม่ดี
เขาจะลงมือลอบโจมตีในช่วงเวลาสำคัญที่สุด พยายามทำให้จ้าวเฟิงเจ็บหนัก จากนั้นก็ร่วมมือกับเถียหั่วชิงเอาชุดคลุมมิติมา
แต่ทว่าในตอนนี้ ในวิญญาณของกิเลนเขาหักมีเสียงดังขึ้น “จงอยู่ที่นี่ ดูอยู่เฉยๆ ก็พอ!”
เสียงนี้ทำเอาวิญญาณของกิเลนเขาหักสั่นสะท้านขึ้นทันที
“ผู้อาวุโสสูงสุด!”
กิเลนเขาหักย่อมรู้ว่าผู้แข็งแกร่งที่ส่งเสียงมาให้เขาคือใคร
เขาเข้าใจทันที เมื่อครู่ทำไมเถียหั่วจึงพุ่งออกไปสู้กับจ้าวเฟิง
นี่จะต้องเป็นบัญชาจากผู้อาวุโสสูงสุดแน่นอน!
ถึงแม้จะคิดถึงเหตุผลไม่ออก แต่เขาก็ได้แค่ทำตาม
ครืน บึ้ม!
จ้าวเฟิงโคจรเสวียนอ้าวและพลังเทพ ซัดฝ่ามือออกไปเต็มกำลัง พลังที่แข็งแกร่งนั่นซัดเถียหั่วลอยไปไกลหลายลี้
เถียหั่วในตอนนี้ร่างกายบาดเจ็บหนัก ความยโสลดฮวบ
“อ่อนแอเกินไป ไม่สู้เจ้าก็บุกมาด้วยเลย?”
จ้าวเฟิงยิ้มมองไปทางกิเลนเขาหักตัวนั้น
ถึงแม้จะพูดเช่นนั้น แต่จ้าวเฟิงรู้ดี เขาสามารถเอาชนะเถียหั่วได้อย่างง่ายมีสองสาเหตุ
หนึ่ง ที่นี่คือห้วงฝันบรรพกาล ความคิดของจ้าวเฟิงขยับเล็กน้อยก็สามารถหยิบยืมพลังบางส่วนของฟ้าดิน มาเพิ่มพลังโจมตีได้
สอง การป้องกันที่แข็งแกร่งของชุดคลุมมิติ แทบจะทำให้จ้าวเฟิงอยู่ในสภาพไร้อาการบาดเจ็บ
แน่นอน หากว่าจ้าวเฟิงใช้พลังอื่นทั้งหมดของชุดคลุมมิติออกมา เถียหั่วจะแพ้อย่างน่าอนาถกว่านี้
“เด็กน้อย เจ้าอย่าได้กำเริบเสิบสานนัก!”
กิเลนเขาหักนึกถึงคำบัญชาของผู้อาวุโสสูงสุด ทำได้แค่อดทนเอาไว้แล้วตะโกนอย่างโมโห
ท่าทีของกิเลนเขาหักทำให้จ้าวเฟิงประหลาดใจเป็นอย่างยิ่ง
เผ่ากิเลนเพลิงโลหิตเห็นเถียหั่วพ่ายแพ้กระทั่งถูกสังหาร ก็ไม่ลงมือเข้าร่วมรึ?
กำลังคิดได้ถึงตรงนี้ จ้าวเฟิงพลันรู้สึกถึงกลิ่นอายร้อนแผดเผาที่อันตรายกลุ่มหนึ่ง
เห็นเพียงเถียหั่วที่ถูกโจมตีลอยกระเด็นไป จู่ๆ พลังอำนาจก็พลันเพิ่มขึ้น
เพลิงแดงเข้มทั่วร่างของเขาพลันระเบิดพวยพุ่งอย่างบ้าคลั่งไม่หยุด ก่อตัวเป็นกิเลนตัวที่มีสภาพเป็นเปลวเพลิง หุ้มเถียหั่วเอาไว้ข้างใน
โฮก!
เถียหั่วคำรามทันใด คลื่นความร้อนหอบม้วนไปทั่วด้าน ย้อมฟากฟ้าฝั่งหนึ่งให้เป็นสีแดง
“น่ากลัวจริงๆ นี่มันเกิดอะไรขึ้น?”
“พลังของเขาเพิ่มขึ้นไม่หยุด!”
เผ่าพันธุ์บรรพกาลข้างๆ จ้าววั่นแต่ละคนตื่นตะลึงเป็นอย่างยิ่ง หลังจากนั้นสีหน้าก็เคร่งเครียด
อีกด้านหนึ่ง เผ่าพันธุ์กิเลนเพลิงโลหิตแต่ละตัวฮึกเหิม
“ผู้อาวุโสสูงสุดแอบช่วยอย่างลับๆ!”
กิเลนเขาหักตื่นตะลึง
ตอนนี้พลังของเถียหั่วเพิ่มขึ้นไม่หยุด ใกล้จะถึงเทพแท้จริงขั้นแปด
ในขณะเดียวกันเขาก็ยังครุ่นคิด ผู้อาวุโสสูงสุดทำไมต้องทำเช่นนี้
หรือว่า…ชายหนุ่มเบื้องหน้าก็คือคนที่ผู้อาวุโสสูงสุดตามหา?
ครืน!
รัศมีอำนาจเพิ่มพุ่งพรวด พลังแท้จริงของเถียหั่วเพิ่มขึ้น ดุจดวงอาทิตย์ร้อนแรงโจมตีไปยังจ้าวเฟิง
“ในเมื่อเจ้ายืมพลังภายนอก เช่นนั้นข้าก็ไม่เกรงใจแล้ว!”
สายตาของจ้าวเฟิงจับจ้อง โคจรเสวียนอ้าวมิติ
ทันใดนั้น ชุดคลุมสีเงินหม่นบนร่างของเขาปรากฏเงามิติทับซ้อนขึ้นชั้นหนึ่ง สกัดกั้นพลังที่แผ่กระจายมาจากร่างเถียหั่วไว้ทันที
ฟึ่บ!
เงามิติทับซ้อนปรากฏขึ้นรอบกายจ้าวเฟิง ร่างของเขาหายไปทันใด ในเสี้ยวขณะต่อมาก็ปรากฏอยู่ข้างเถียหั่ว
จ้าวเฟิงโคจรเสวียนอ้าวห้าธาตุและเสวียนอ้าววายุอัสนี ซัดฝ่ามือออกไปเต็มแรง
อีกทั้งฝ่ามือนี้แฝงด้วยอำนาจฟ้าดิน ผสานพลังธรรมชาติของห้วงฝันบรรพกาล พลังแข็งแกร่งอย่างที่ไม่เคยมีมาก่อน
“มังกรยักษ์แผดเผา!”
เถียหั่วคำรามขึ้นโดยพลัน อ้าปากพ่นมังกรสีแดงร่างยาวเหยียดออกมาตัวหนึ่ง
มังกรสีแดงตัวนั้นแข็งแกร่งเป็นอย่างยิ่ง เกล็ดเพลิงทั่วร่างส่องแสงสีแดงระยิบระยับ แผ่กระจายพลังร้อนแรง ปะทะกับฝ่ามือแสงห้าสีที่จ้าวเฟิงซัดออกมา
ครืน บึ้ม!
ภายใต้การปะทะของทั้งสอง ฝ่ามือแสงอัสนีของจ้าวเฟิงแตกทลายลงก่อน
แต่ว่าในตอนนี้เอง จ้าวเฟิงก็อาศัยพลังของชุดคลุมมิติกะพริบวูบไหวมาข้างหลังเถียหั่ว
“ฝ่ามือครองสวรรค์!”
จ้าวเฟิงโคจรเสวียนอ้าวมิติ ซัดเงาฝ่ามือครองสวรรค์ออกไป
เงาฝ่ามือครองสวรรค์ทะลุผ่านท้องฟ้ามาปรากฏอยู่เบื้องหน้าเถียหั่ว
ในขณะเดียวกัน พลังเสวียนอ้าวเวลากลุ่มหนึ่งก็ตลบอบอวลมา ดุจระลอกคลื่นน้ำแทรกซึมมาในอากาศ เถียหั่วไม่มีเวลาไปป้องกันหรือหลบหลีก
ครืน บึ้ม!
เงาฝ่ามือมหึมาซัดโดนเถียหั่วเข้าเต็มๆ ทำให้เขาอ่อนแรงไปหลายส่วน
“ยังไม่ใช่คู่มือของเจ้านี่อีกงั้นรึ!”
กิเลนเขาหักเบิกตาโพลง พูดอะไรไม่ออก
เถียหั่วมีผู้อาวุโสสูงสุดช่วยเหลือ ต่อให้อีกฝ่ายมีชุดคลุมมิติก็ไม่น่าจะแข็งแกร่งถึงเพียงนี้!
แต่ยามนี้ รัศมีอำนาจบนร่างเถียหั่วเพิ่มขึ้นอีกหลายส่วน
“เทพโบราณขั้นแปด!”
กิเลนเขาหักตื่นตกใจยิ่งนัก
เสี้ยวขณะนี้ พลังของเถียหั่วกระโดดไปหนึ่งขั้นทันที ถึงเทพโบราณขั้นแปด!
‘มีคนช่วยเหลือ!’
สีหน้าของจ้าวเฟิงเปลี่ยนไปเล็กน้อย
ครั้งนี้จ้าวเฟิงอาศัยการควบคุมห้วงฝันบรรพกาล รับรู้ถึงที่ไกลๆ เบื้องหน้า มีผู้แข็งแกร่งใช้วิธีพิเศษถ่ายทอดพลังของตนให้กับเถียหั่ว
“สามารถทำให้พลังของเทพโบราณขั้นเจ็ดเพิ่มถึงเทพโบราณขั้นแปด คนที่อยู่เบื้องหลังอย่างน้อยก็เป็นเทพโบราณขั้นเก้า!”
ในใจของจ้าวเฟิงเกิดความตระหนกขึ้นในชั่วเสี้ยวขณะ
“ไม่สิ หากคนเบื้องหลังคิดอยากจัดการข้า เหตุใดจึงไม่ลงมือด้วยตนเอง แต่กลับใช้วิธีนี้...”
จ้าวเฟิงอดสงสัยไม่ได้
แต่ไม่ว่าอย่างไรก็ตาม ในใจของเขาก็เตรียมป้องกันเอาไว้บ้าง
หากผู้แข็งแกร่งเบื้องหลังปรากฏตัวขึ้น เขาจะต้องไปถึงข้างกายจ้าววั่นแล้วไปจากห้วงฝันบรรพกาลทันที
“มังกรยักษ์แผดเผา!”
กลิ่นอายร้อนแรงอันตรายก่อตัวขึ้นอีกครั้งในปากใหญ่อันเหี้ยมเกรียมของเถียหั่ว
สายตาของจ้าวเฟิงสงบลงทันที เขาในขณะนี้ต่างหากถึงจะเป็นช่วงที่จริงจังที่สุด
วู้ม วู้ม!
ตาซ้ายของจ้าวเฟิงอดโคจรขึ้นอย่างช้าๆ ไม่ได้ ในดวงตาสีเงินมีประกายแสงสีเงินมายาแปลกประหลาดไหลวน
ครืน ตูม ตูม~
ยามนี้เอง ปากของเถียหั่วพ่นมังกรไฟสีแดงสดที่กำลังร้องคำรามอย่างเหี้ยมโหดออกมา
มังกรเปลวเพลิงตัวนั้นราวกับหลุดออกมาจากนรก มาพร้อมด้วยกลิ่นอายบ้าคลั่งมหาศาล บดขยี้ไปข้างหน้า
“เนตรเทพ…แยกส่วน!”
จ้าวเฟิงสะสมวิชาดวงตาไว้นานแล้ว เขากระตุ้นขึ้นในทันใด คลื่นพลังดวงตาไร้เทียมทานแผ่เป็นลูกคลื่นออกมาจากตาซ้ายของเขา
แต่ว่าพลังของเถียหั่วไปถึงขั้นเทพโบราณขั้นแปด ระดับความยากที่จะแยกส่วนไพ่ตายที่เขาสำแดงออกมานั้นสูงมาก
ครืน ครืน!
มังกรยักษ์สีแดงสดตัวนั้นคำรามมา ใกล้จะกลืนจ้าวเฟิงเต็มที
แต่ในยามที่มันห่างจากจ้าวเฟิงแค่เพียงสิบกว่าจั้ง หัวของมังกรเพลิงแดงจู่ๆ ก็หายไป ตามด้วยคอ ร่าง หาง...
สุดท้ายก็หายไปทั้งหมด!
“อะไรน่ะ?”
สีหน้าของเถียหั่วตื่นตะลึง ตาเบิกโพลงปากอ้าค้าง
เขาที่อยู่ภายใต้การช่วยเหลือของผู้อาวุโสสูงสุดมีพลังเพิ่มขึ้นทบเท่า สำแดงไพ่ตายที่แข็งแกร่งเพียงนี้ออก แต่จู่ๆ ก็หายไป
อีกทั้งเขามองวิธีที่ทำให้หายไปไม่ออกเลยสักนิด
ทั้งศัตรูและฝั่งตัวเองต่างตกใจลนลาน ราวกับคนโง่งมยืนตะลึงอยู่กับที่
ทั้งหมดนี้ประหลาดเกินไปแล้วจริงๆ
ฟึ่บ!
ร่างของจ้าวเฟิงเพียงกะพริบก็พลันมาถึงข้างกายเถียหั่ว
“เนตรเทพลอกแบบ...มังกรแผดเผา!”
หมอกแสงดุจความฝันกลุ่มหนึ่งแผ่กระจายออกมาจากตาซ้ายของจ้าวเฟิง
ครืน ตูม ตูม!
ในหมอกแสงดุจความฝันกลุ่มนั้น พลันมีมังกรสีแดงสดตัวมหึมาพุ่งออกมาพร้อมพลังสะท้านฟ้า ทะลุผ่านเถียหั่วไปในทันที
“เป็นไปไม่ได้…”
เถียหั่วตื่นตกใจเป็นอย่างยิ่ง เหตุใดจ้าวเฟิงจึงสามารถสำแดงไพ่ตายของเขาได้ อีกทั้งพลังยังถึงขั้นเทพโบราณขั้นแปดด้วยเช่นกัน
ครืน!
เถี่ยหั่วถูกกระบวนท่าที่เขาคุ้นเคยเป็นที่สุดกลืนกิน
ฟ้าดินรอบด้านเงียบสงัด
คนที่เห็นภาพนี้ด้วยตา ยืนแข็งทื่ออยู่กับที่ดุจกลายเป็นหลักศิลา สีหน้าตื่นตะลึงเป็นอย่างยิ่ง
ทั้งหมดนี่ช่างน่าเหลือชื่อจริงๆ!
ครืน!
ถูกไพ่ตายของตนเองโจมตี เถียหั่วบาดแผลเต็มตัว นอนแผ่อยู่บนพื้น
ผู้อาวุโสสูงสุดไม่ถ่ายทอดพลังให้เขาแล้ว
เถียหั่วแพ้แล้ว!
ในตอนนี้เอง กลิ่นอายร้อนแผดเผากดดันเป็นที่สุดพลันโจมตีมา
ปลายฟ้าไกล เมฆเพลิงแดงถาโถมไม่หยุด
เสี้ยวขณะต่อมา เงามหึมาสีแดงหม่นน่าหวาดกลัวปรากฏขึ้นในครรลองสายตาของทุกคน
สัตว์ประหลาดเปลวเพลิงที่โหดเหี้ยมน่ากลัวตัวนั้น ราวกับปีศาจเพลิงเดินออกมาจากหินหนืดในนรก
ฟุ่บ!
ร่างของจ้าวเฟิงไหววูบมายังข้างกายจ้าววั่นทันที
พลังอำนาจของเงามหึมาสีแดงหม่นอ่อนกว่าผู้อาวุโสสามเผ่าพันธุ์วิญญาณเล็กน้อย แต่ก็น่ากลัวเป็นที่สุด ไม่ใช่คนที่จ้าวเฟิงจะสามารถต้านทานได้เลย
“ท่านโปรดช้าก่อน!”
ทันใดนั้น เสียงอันน่าตกใจลอยมา
เผ่าพันธุ์บรรพกาลข้างกายจ้าวเฟิง ดวงตาทั้งสองตกใจกลัวเป็นอย่างยิ่ง สั่นสะท้านตามสัญชาตญาณ
สีหน้าของจ้าวเฟิงจริงจัง ตาซ้ายจ้องไปยังผู้แข็งแกร่งไร้เทียมทานที่เข้าใกล้มาเรื่อยๆ อย่างไม่วางตา หากเพียงมีอะไรไม่ปกติ เขาก็จะจากไปทันที
“ผู้อาวุโสเรียกผู้น้อย มีเรื่องใดจะชี้แนะ?”
จ้าวเฟิงส่งเสียงเย็นชา
เห็นเพียงกิเลนสีแดงหม่นตัวนั้นดุจผู้ปกครองที่ไร้เทียมทาน เพลิงโลหิตคุโชนทั่วร่าง ทรงอำนาจโหดเหี้ยม ก้าวมาหาอย่างรวดเร็ว
“ผู้อาวุโสสูงสุด!”
เผ่าพันธุ์กิเลนเพลิงโลหิตเรียกอย่างนอบน้อม
“ดวงตาของท่านคือเนตรเทพเจ้าใช่หรือไม่?”
กิเลนแดงหม่นตัวนั้นพูดประโยคที่ทำให้คนทั้งหมดที่นั่นตื่นตกใจยิ่งออกมา
เนตรเทพเจ้า!
ในใจของพวกเขา เนตรเทพเจ้าเทียบเท่ากับสายเลือดอันน่ากลัวของเผ่าพันธุ์บรรพกาลสิบอันดับแรก ทุกเนตรล้วนเป็นตำนานในยุทธภพ เป็นผู้ปกครองที่ไม่มีใครเทียบได้
สายตาของทุกคนอดมองไปยังตาซ้ายของจ้าวเฟิงไม่ได้
ขณะนี้ พวกเขาคิดถึงเรื่องที่คาดไม่ถึงแต่ละฉากๆ ที่เกิดขึ้นเมื่อครู่ สายตาของทุกคนก็อดไม่ได้ที่จะมองไปยังดวงตาของจ้าวเฟิง...
“ใช่แล้ว!”
จ้าวเฟิงพูดออกมาสองคำ ร่างของเขาก็ราวกับดูยิ่งใหญ่ขึ้น
“นายท่านผู้ปกครอง ได้โปรดรับเผ่าพันธุ์กิเลนเพลิงโลหิตไว้ดูแลด้วยเถิด!”
กิเลนแดงหม่นที่ยังอยู่ห่างจ้าวเฟิงอีกหลายลี้ค้อมร่างลงน้อยๆ เอ่ยอย่างนอบน้อม
ฉากนี้ไม่เพียงแต่ทำให้คนที่เหลือตาโตอ้าปากค้าง ใบหน้าเย็นชาของจ้าวเฟิงก็ค่อนข้างจะแข็งทื่อ ตกใจจนเปลี่ยนสีไปเช่นกัน
…………………………………………………………


[Go To Next Chapter]( ./120.md)