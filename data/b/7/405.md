##บทที่ 1549: แย่งชิงเนตรเทพวิถีฟ้า
เสียงระเบิดเลื่อนลั่นนั้นราวกับต้นกำเนิดแห่งการทำลายล้าง กลืนกินทุกสิ่งในฟ้าดินไม่หยุด ทั่วทั้งเขตเทพสวรรค์ต่างสัมผัสได้ถึงการสั่นไหว
ตำแหน่งที่จ้าวเฟิงอยู่ไม่นับเป็นแม้แต่ชายขอบของการระเบิดด้วยซ้ำ แต่กลับถูกระลอกคลื่นระเบิดกลุ่มนี้ปะทะลอยออกไปหลายพันลี้
หากไม่มีการป้องกันจากอาวุธบรรพชนเทียม เกรงว่าเขาก็ยังต้องเจ็บตัว
“ตูม——”
พลังระเบิดกระจายไปข้างนอกต่อไม่หยุด แผ่กลิ่นอายบรรพกาลต้องห้ามที่น่าหวาดหวั่นกลืนกินทุกสิ่ง
“น่ากลัวยิ่งนัก!”
จ้าวเฟิงหวาดหวั่นในใจ จอมเทพขั้นสามทั่วไปอยู่แถวชายขอบการระเบิดก็เกรงว่าจะไม่รอดแน่นอน
ยากจะจินตนาการได้ว่า ตกลงแล้วการต่อสู้ระหว่างนายเหนือหัวเกิดอะไรขึ้นกันแน่?
แต่ตอนที่จ้าวเฟิงออกจากอาณาจักรเทพก็สัมผัสได้ถึงกลิ่นอายเนตรเทพเจ้าหกกลุ่ม เขาจึงเดาว่าเจ้าสวรรค์น่าจะแพ้พ่าย
อีกด้านหนึ่ง เผ่าความลับสวรรค์ที่หนีออกมาจากอาณาจักรเทพและสมาชิกแดนศักดิ์สิทธิ์ที่ไล่ตามมาตัวสั่นงันงก
โชคดีที่พวกเขาออกมาจากอาณาจักรเทพและออกห่างจากสนามรบของนายเหนือหัวไปไกล มิฉะนั้นคงกลายเป็นขี้เถ้าในสนามรบระดับนายเหนือหัวไปแล้วจริงๆ
แน่นอน ในอาณาจักรเทพของพวกฝืนชะตาฟ้าก็เหลือคนไม่น้อย และอาณาจักรเทพอยู่ศูนย์กลางของการระเบิด พวกเขาจึงหายไปจากโลกใบนี้โดยสิ้นเชิงแล้ว
ครืน ฟู่!
พายุคลั่งพัดกวาด คงอยู่นานไม่สลายไป
ใกล้ๆ ใจกลางการการระเบิด
“แค่กๆ...เจ้านี่ระเบิดอาณาจักรเทพด้วยตัวเอง ทั้งยังเผาผลาญพลังดั้งเดิม...”
เสียงที่ฉุนเฉียวดังมา ผู้อาวุโสชุดทองคนหนึ่งปรากฏตัวขึ้น
พลังดั้งเดิมของเจ้าสวรรค์เป็นถึงพลังของเผ่าบรรพกาล ใช้พลังเทพที่น่ากลัวกลุ่มนั้นสร้างแรงระเบิด พลานุภาพมากขนาดไหนไม่ต้องบอกก็รู้
อีกทั้งอาณาจักรเทพของพวกฝืนชะตาฟ้าเองเดิมก็เป็นคลังสมบัติมหึมา ข้างในแฝงไว้ด้วยค่ายกลความลับสวรรค์และอุปกรณ์กลไกมากมาย ทั้งยังมีสายเลือดเผ่าพันธ์ุโบราณ สิ่งต่างๆ เหล่านี้ระเบิดทั้งหมด พลังที่เกิดขึ้นยากจะจินตนาการได้
“อันตรายจริงๆ เกือบฆ่าข้าได้แล้วไหมเล่า!”
เสียงเคียดแค้นของอิสตรีดังมาอีก
“ต้องขอบคุณกายวัฏสงสารของเจ้า มิฉะนั้นสภาพของพวกเราคงย่ำแย่กว่านี้...”
ร่างของนายเหนือหัวเนตรมรณะค่อยๆ ปรากฏขึ้น ใบหน้าซีดเผือด
ในตอนที่ระเบิด พวกเขาอยู่ค่อนข้างใกล้กับเจ้าสวรรค์ สามารถพูดได้ว่าอันตรายร้ายแรงมาก
ดีที่กายวัฏสงสารมากมายของนายเหนือหัวเนตรสังสารวัฏขวางกั้นอยู่ข้างหน้า ต้านทานพลังระเบิดเอาไว้ส่วนหนึ่ง ช่วยถ่วงเวลาให้พวกเขาหนี
แต่ถึงจะเป็นเช่นนี้ บาดแผลของพวกเขาก็สาหัสนัก พลังเนตรเทพเจ้าดั้งเดิมถูกทำลายเสียหาย
เนื่องเพราะก่อนหน้าการระเบิดครั้งนี้ พวกเขายังถูกทำร้ายจากการระเบิดตัวเองของอาวุธบรรพชน ‘อาญาสวรรค์’ ด้วย
ข้างหลังไม่ไกลนัก
“คิดไม่ถึงว่าพวกเจ้าสามคนจะยังมีชีวิตรอดอยู่อีก!”
เสียงเหยียดหยามดังขึ้น นายเหนือหัวเนตรมิติและนายเหนือหัวอีกสองคนปรากฏตัวขึ้น
ดูจากท่าทางของทั้งสาม สภาพของพวกเขาก็ไม่ได้ดีไปกว่ากันนัก
ถึงแม้นายเหนือหัวเนตรมิติจะมีข้อได้เปรียบด้านความเร็ว แต่ก็หนีไปได้ไม่ไกลมาก ส่วนวิชาป้องกันของพวกเขาทั้งสามก็สู้ ‘กำแพงมนุษย์’ ที่ก่อขึ้นจากกายวัฏสงสารของนายเหนือหัวเนตรสังสารวัฏไม่ได้เลย
“เฮอะๆ พวกเจ้ายังไม่ตาย ข้าจะล่วงหน้าไปก่อนได้อย่างไรกัน!”
สายตาของนายเหนือหัวเนตรดับสูญเย็นชา ตาต่อตาฟันต่อฟัน
“ไป มันยังไม่ตาย จะต้องสังหารลงให้ได้!”
เนตรเทพทัณฑ์สวรรค์แค่นเสียงต่ำ จากนั้นแปลงเป็นแสงอัสนีสายหนึ่งหายไปในอากาศ
นายเหนือหัวเนตรมิติและนายเหนือหัวเนตรชีวิตก็เคลื่อนไหวทันทีเช่นกัน
ในเสี้ยววินาทีที่ระเบิด เนตรเทพเจ้าทั้งหกสัมผัสได้ว่าเจ้าสวรรค์หนีไปแล้ว
แต่เพื่อเพิ่มอานุภาพการระเบิด เจ้าสวรรค์เผาผลาญพลังดั้งเดิมมหาศาล ทำให้พลังแท้จริงของเขาลดลงกว่าครึ่ง
ส่วนตัวเจ้าสวรรค์เองก็ไม่มีทางหลบจากอาณาเขตระเบิดได้ทันกาลเช่นกัน แน่นอนว่าไม่ใช่แค่เพียงครั้งนี้ การระเบิดตัวเองของอาวุธบรรพชนครั้งแรก เขาก็ได้รับระลอกคลื่นพลังเช่นกัน
ดังนั้นเจ้าสวรรค์ในตอนนี้น่าจะอ่อนแอเป็นอย่างยิ่ง
ในยามที่เขาหลบหนี เนตรเทพเจ้าทั้งหกก็สัมผัสกลิ่นอายอันอ่อนแอของเขาได้
“ไม่ค่อยชอบมาพากล!”
ดวงตาของนายเหนือหัวเนตรมรณะฉายประกายแปลกประหลาด
จากการคาดเดาของเหล่าเนตรเทพเจ้า เจ้าสวรรค์ในตอนนี้อ่อนแอเป็นอย่างยิ่ง ไม่ว่านายเหนือหัวคนใดล้วนสังหารเขาลงได้อย่างง่ายดาย
แต่ทัณฑ์สวรรค์และมิติบาดเจ็บสาหัสชัดๆ ทั้งยังบาดเจ็บถึงพลังดั้งเดิม กลับไม่ให้นายเหนือหัวเนตรชีวิตรักษา แล้วไล่ตามไปอย่างอดรนทนไม่ไหว ทำให้เขารู้สึกแปลกประหลาดนัก
ในตอนนี้เอง
“พวกเจ้าไม่สงสัยหรือว่าทำไมทั้งสามคนถึงได้รีบร้อนตามไปไล่สังหารเจ้าสวรรค์?”
เนตรเทพสังสารวัฏเผยรอยยิ้มชั่วร้ายทรงเสน่ห์
“เอ๋? ข้างในมีความลับอันใดกัน?”
สีหน้าของนายเหนือหัวเนตรดับสูญเปลี่ยนไปเล็กน้อย
“ในกองทัพแดนศักดิ์สิทธิ์ชีวิตมีกายวัฏสงสารของข้าอยู่ ก่อนที่อาณาจักรเทพจะระเบิด ตอนพวกเขาสืบค้นอยู่ในนั้นก็พบความลับอันน่าตื่นตะลึง นั่นคือผู้ครองเนตรเทพเจ้าอีกทั้งทายาทเนตรเทพเจ้าอาจจะได้พลังของเนตรเทพวิถีฟ้ามาโดยการสังหารเจ้าสวรรค์!”
นายเหนือหัวเนตรสังสารวัฏพูดจบในรวดเดียว
เจ้าสวรรค์สามารถได้รับพลังเนตรเทพเจ้าดั้งเดิมจากการสังหารเนตรเทพเจ้า เดินไปสู่ ‘ต้นกำเนิดดวงตาวิถีฟ้า’ แผนสุดท้ายนี้ได้
ในทางกลับกัน เหล่าเนตรเทพเจ้าก็สามารถได้รับพลังเนตรเทพวิถีฟ้าจากการสังหารเขาลงเช่นกัน กระทั่งสามารถทำให้แผนการนี้เป็นจริงขึ้นได้
หรือก็คือ ต้นกำเนิดดวงตาวิถีฟ้าไม่ใช่แค่เจ้าสวรรค์ที่มีโอกาสผสานได้สำเร็จ คนอื่นก็มีโอกาสเช่นกัน ขอเพียงแค่ได้พลังเนตรเทพวิถีฟ้ามาเท่านั้น!
“อะไรนะ?”
สีหน้าของนายเหนือหัวเนตรมรณะเปลี่ยนไปทันที ใบหน้าซีดเผือดเหี้ยมเกรียม ดูชั่วร้ายน่าขนลุก
“พลังของต้นกำเนิดดวงตาวิถีฟ้า!”
ใจของนายเหนือหัวเนตรดับสูญสั่นสะท้าน
หากพวกเขาที่ครอบครองเนตรเทพเจ้าสังหารเจ้าสวรรค์และได้รับพลังกลุ่มนี้มา เช่นนั้นเนตรเทพเจ้าของพวกเขาจะแข็งแกร่งขึ้นถึงเพียงใด?
ถึงแม้นายเหนือหัวเนตรสังสารวัฏจะไม่ได้บอกว่าหลังจากได้พลังวิถีฟ้ามาแล้ว นายเหนือหัวเนตรเทพเจ้าคนใดก็จะสามารถทำแผนผสาน ‘ต้นกำเนิดดวงตาวิถีฟ้า’ ให้สำเร็จได้ แต่เนตรเทพเจ้าคนอื่นๆ ก็ไม่ได้โง่เขลา สามารถเดาเรื่องนี้ได้เอง
“เรื่องสำคัญถึงเพียงนี้ คิดไม่ถึงเลยว่าเจ้าจะบอกพวกข้า!”
นายเหนือหัวเนตรมรณะยิ้มชั่วร้าย ในใจมีความสงสัย
หากเปลี่ยนเป็นเขาแล้วละก็ จะต้องปกปิดเรื่องนี้ไว้ ไปไล่สังหารเจ้าสวรรค์เพียงลำพังแน่นอน
ในเมื่อเจ้าสวรรค์ตอนนี้อ่อนแอยิ่งนัก นายเหนือหัวเนตรเทพเจ้าคนเดียวก็สามารถสังหารเจ้าสวรรค์ได้อย่างง่ายดาย
“พวกเราเป็นพวกเดียวกัน อีกทั้งข้าก็ไม่ใช่คู่มือของเนตรเทพชีวิต ทัณฑ์สวรรค์ และมิติทั้งสามคนนั้น!”
นายเหนือหัวเนตรสังสารวัฏพูดไปตามหลักเหตุผล
นี่เป็นเหตุผลหนึ่ง อีกเหตุผลหนึ่งคือคนที่รั้งอยู่ในอาณาจักรเทพของพวกฝืนชะตาฟ้าในตอนนั้นมีไม่น้อย พวกเขาแทบจะรู้เรื่องนี้กันหมด ทั้งยังส่งข้อมูลนี้ให้กับขั้วอำนาจเบื้องหลังทันที
ในสงครามนี้มีขั้วอำนาจไม่น้อยที่มาช่วยเหลือแดนศักดิ์สิทธิ์ชีวิตโจมตีพวกฝืนชะตาฟ้า
ดังนั้น ขั้วอำนาจที่รู้ข้อมูลนี้เกรงว่าจะมีไม่น้อยเลย
รวมกับความสำคัญของข่าวนี้เกี่ยวโยงกับทั้งดินแดนเทพรกร้าง ต่อให้นายเหนือหัวเนตรสังสารวัฏไม่พูด อีกไม่นานเท่าไหร่ข่าวนี้ก็จะแพร่ไปทั่วดินแดนอยู่ดี
อีกทั้งในด้านการตามหาคน นายเหนือหัวเนตรสังสารวัฏคิดว่านายเหนือหัวคนอื่นที่เหลือสู้นางไม่ได้เลย
“ลงมือเถอะ จะให้พวกนั้นได้พลังกลุ่มนี้ไปไม่ได้!”
นายเหนือหัวเนตรดับสูญอดรนทนไม่ไหวแล้ว
“อืม!”
นายเหนือหัวเนตรมรณะพยักหน้า
วู้ม วู้ม!
ดวงตาทั้งสองของนายเหนือหัวเนตรสังสารวัฏหมุนโคจร ปล่อยกลุ่มหมอกสีเหลืองเข้มที่มาจากนรกออกมา มีร่างคนคนแล้วคนเล่าบินออกมาจากข้างใน รวมแล้วมากถึงหลายพันคน
แน่นอน ในหมู่คนพวกนี้พลังฝึกตนไม่สูงนัก
พวกที่พลังฝึกตนค่อนข้างสูงล้วนพลีชีพเพื่อต้านทานการระเบิดของเจ้าสวรรค์ก่อนหน้านี้ไปแล้ว ในระยะเวลาอันสั้นนี้ไม่อาจฟื้นคืนชีพได้
“ไปเถอะ ค้นหาร่องรอยของคนคนนี้ เมื่อมีข่าวรีบรายงานข้าทันที!”
หลังจากทำทุกอย่างเสร็จสิ้น นายเหนือหัวเนตรสังสารวัฏก็ค่อยๆ จากไปไกล
นายเหนือหัวอีกสองคนก็ลงมือทันที
ดูผิวเผินแล้ว เหมือนสามเนตรเทพเจ้ายังเป็นพวกเดียวกัน
แต่แท้ที่จริงแล้วทุกคนแยกตัวออกจากกลุ่มแล้ว เพราะพวกเขาคนใดก็แล้วแต่ เมื่อได้พลังของเนตรเทพวิถีฟ้ามาก็จะสามารถยืนอยู่จุดสูงสุดเหนือเนตรเทพเจ้า มีพลังเหนือผู้ใดในดินแดนรกร้าง และยิ่งอาจจะผสาน ‘ต้นกำเนิดดวงตาสูงสุดวิถีฟ้า’ จนได้รับพลังที่แข็งแกร่งสมบูรณ์แบบที่สุดกลุ่มนี้มา
การต่อสู้ของแดนศักดิ์สิทธิ์ชีวิตและพวกฝืนชะตาฟ้าอันสะเทือนเลื่อนลั่น ในที่สุดก็ปิดฉากลง
แต่สงครามอีกสงครามหนึ่งก็เปิดฉากขึ้นในเวลาเดียวกัน
นั่นก็คือศึกช่วงชิงเนตรเทพวิถีฟ้า!
ไกลออกไป จ้าวเฟิงยืนอยู่กลางท้องฟ้าที่แหลกลาญ
“ศึกของนายเหนือหัวจะน่ากลัวเกินไปแล้ว!”
จ้าวเฟิงทอดถอนใจ
ทั่วทั้งเขตเทพสวรรค์ กว่าครึ่งหนึ่งโดนระลอกคลื่นของสงครามครั้งนี้แผ่ไปถึง
นี่ยังเป็นศึกของนายเหนือหัวที่กินระยะเวลาไม่นานและเคลื่อนไหวในอาณาเขตไม่กว้างมากนัก มิฉะนั้นทั่วทั้งเขตเทพสวรรค์จะต้องถูกทำลายลงแน่นอน
“พวกฝืนชะตาฟ้าล่วงเกินแปดเนตรเทพเจ้า ในที่สุดก็จบสิ้นลงแล้ว!”
จ้าวเฟิงถอนหายใจโล่งอก
แต่ไม่รู้ทำไม เนตรเทพมายาของเขากลับส่งความรู้สึกตึงเครียดมาให้
ในตอนนี้เอง จ้าวหยูเฟยส่งข่าวมา
“อะไรนะ?”
จ้าวเฟิงเปลี่ยนสีหน้าไปทันที
ตอนนี้จ้าวหยูเฟยอยู่กับกองทัพแดนศักดิ์สิทธิ์ชีวิต และทางฝั่งนั้น ข่าวเรื่องนายเหนือหัวเนตรเทพเจ้าคนอื่นก็สามารถช่วงชิงพลังเนตรเทพวิถีฟ้าได้เช่นกันก็แพร่ไปทั่วแล้ว
“ต่อให้เจ้าสวรรค์พ่ายแพ้ ก็ยังทำให้ดินแดนเทพรกร้างไม่เป็นสุข!”
จ้าวเฟิงขมวดคิ้วเล็กน้อย
เจ้าสวรรค์ยังไม่ตาย แต่ก็บาดเจ็บสาหัส
ในเวลานี้ เนตรเทพเจ้าทั้งหกก็ไล่ล่าสังหารกันแล้ว
“เจ้าหนุ่ม เกิดอะไรขึ้น?”
ชุดคลุมผลึกหยกถามขึ้น
พวกฝืนชะตาฟ้าพ่ายแพ้แล้ว เจ้าสวรรค์ก็ยากจะรอดชีวิต จ้าวเฟิงไยจึงพูดเช่นนี้อีก
“ไม่ง่ายเช่นนั้นหรอก…”
จ้าวเฟิงอธิบายเรื่องราวให้ฟังอีกครั้ง
“เป็นอย่างนั้นเองรึ!”
ชุดคลุมผลึกหยกตื่นตะลึงเป็นอย่างมาก
สถานการณ์ในตอนนี้ แน่นอนว่าไม่ได้ดีขึ้นเสียเท่าไหร่
ถึงแม้เจ้าสวรรค์จะแพ้ แต่หากเนตรเทพเจ้าคนใดได้พลังเนตรเทพวิถีฟ้าไป ก็จะกลายเป็นบุคคลที่เป็นภัยเสียยิ่งกว่า จัดการได้ยากเย็นยิ่งกว่าเจ้าสวรรค์เสียอีก
แน่นอน หากเป็นจอมเทพทั่วไปหรือราชาเทพที่ได้พลังกลุ่มนี้ไป ภัยคุกคามจะไม่มากนัก และพวกเขาก็มีโอกาสโดนแย่งชิงเหมือนกัน
นี่จะเป็นการช่วงชิงที่คาดเดาและจบลงได้ยากนัก
นอกเสียจากคนที่ได้เนตรเทพวิถีฟ้าจะสามารถทนต่อความเย้ายวนใจจากพลังกลุ่มนั้น แล้วทำลายมันลง!
“ไปเถอะ พักก่อนก็แล้วกัน!”
จ้าวเฟิงถอนหายใจ
ศึกคราวนี้ก็เหนื่อยมากพอแล้ว
“เจ้าไม่ไปช่วงชิงเนตรเทพวิถีฟ้ารึ?”
ชุดคลุมผลึกหยกประหลาดใจยิ่ง เขาไม่เชื่อว่าจ้าวเฟิงจะไม่ปรารถนาในพลังกลุ่มนี้
จ้าวเฟิงเฝ้าปรารถนาในพลังกลุ่มนี้จริงๆ หากได้มาเมื่อใด พลังของเขาจะก้าวกระโดดขึ้นอีกมาก เกรงว่าแม้แต่นายเหนือหัวเนตรเทพเจ้าก็ยังสามารถต้านทานได้
“ข้าไร้พละกำลัง ยากจะต้านทานกับแปดเนตรเทพเจ้า ต่อให้ได้มาก็จะถูกไล่สังหารจากเหล่าเนตรเทพเจ้าอยู่วันยันค่ำ...”
จ้าวเฟิงส่ายหน้า
อย่างน้อยตอนนี้ สถานการณ์ก็เป็นเช่นนี้
อีกทั้งเรื่องตามหาคน ตนสู้เครือข่ายอิทธิพลของนายเหนือหัวเนตรเทพเจ้าได้ที่ไหนกัน ความหวังเลือนรางนัก
“ทะลวงขั้นสามก่อน…”
จ้าวเฟิงตัดสินใจ
หลังจากทะลวงขั้นสำเร็จ ถ้าเรื่องเนตรเทพวิถีฟ้ายังไม่คลี่คลาย เขาถึงจะเข้าร่วมช่วงชิงได้
จ้าวเฟิงไม่ได้กลับไปที่ไหนทั้งนั้น เขาหาที่ที่ลับตาคนในเขตเทพสวรรค์ หลบเข้าไปในอาณาจักรเทพแล้วเริ่มฝึกฝน
ส่วนข้างนอก ข่าวเรื่องนี้ก็แพร่สะพัดออกไปไม่หยุด จากเขตเทพสววรรค์ส่งถึงเขตรอบๆ จนกระทั่งครบดินแดนเทพรกร้างสิบแปดเขต!
ศึกชิงเนตรเทพวิถีฟ้าเริ่มขึ้นอย่างสมบูรณ์แบบ!
…………………………………………


[Go To Next Chapter]( ./406.md)