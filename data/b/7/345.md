##บทที่ 1489: ตำราเทพสูงสุด
กิเลนดำคล้ำตัวนี้มีพลังบริสุทธิ์ไร้สิ่งเจือปนอยู่มหาศาล พลังฝึกตนของมันสูงถึงขั้นสองสุดยอด
ขั้นหนึ่งสุดยอดทั่วไปอยู่ต่อหน้ามันจะไร้ซึ่งพลังต้านทานใดๆ มีแต่ชะตาที่จะโดนมันตะปบตายเท่านั้น
เรื่องนี้ทำให้เห็นว่านับจากที่จ้าวเฟิงเข้ามาที่นี่ สิ่งมีชีวิตซึ่งระบุไม่ได้ที่ซ่อนอยู่ในแท่นเทวะก็เริ่มสำรวจเขาแล้ว
อีกฝ่ายเดาว่าด้วยพลังของจ้าวเฟิง อย่างมากก็สามารถต้านทานจอมเทพขั้นสองสุดยอดได้ ด้วยเหตุนี้จึงรวมเทพปีศาจขั้นสองที่มีพลังบริสุทธิ์ขึ้นมา
“กระบี่อัสนีเทวะ!”
พลังเทพรวมศูนย์ทะลักออกมาจากมือของจ้าวเฟิง ก่อตัวเป็นกระบี่ยาวหน้ากว้างขึ้นเล่มหนึ่ง บนนั้นมีสายอัสนีเทวะนับไม่ถ้วนแลบแปลบปลาบ
เผชิญหน้ากับศัตรูเช่นนี้ จ้าวเฟิงไม่มีทางประมาทแน่
“เอ๋ ผสานพลังอัสนีได้ด้วยรึ?”
เสียงในแท่นเทวะแฝงไว้ด้วยความสนใจ
ที่จริงแล้ว จ้าวเฟิงไม่ใช่เผ่าทำนุฟ้า แต่สามารถฝึกฝนพลังเทพจนใกล้เคียงกับระดับพลังบริสุทธิ์ได้ ก็ทำให้เขาต้องมองใหม่แล้ว
โฮก~
กิเลนดำหม่นตัวนั้นคำราม ก่อนจะพ่นกลุ่มแสงบิดเบี้ยวออกมา กลุ่มแสงนั้นพวยพุ่งไปยังจ้าวเฟิงด้วยความเร็วที่น่าอัศจรรย์
กระบวนการนี้ไม่มีทักษะอะไรนัก เพียงแค่ใช้พลังบริสุทธิ์หลอมรวมออกมาแล้วโจมตีไปอย่างรวดเร็ว
แต่ด้วยคุณลักษณะพิเศษของพลังบริสุทธิ์ ความแข็งแกร่งของการโจมตีนี้จึงเรียบง่ายแต่ได้ผล
ฟิ้ว!
ร่างของจ้าวเฟิงพุ่งเฉียดไปอย่างรวดเร็วในท้องฟ้าปั่นป่วน
ถึงแม้มิติแห่งนี้จะเต็มไปด้วยพลังบริสุทธิ์ที่ปั่นป่วนวุ่นวาย แต่จ้าวเฟิงคลุมชุดคลุมมิติไว้ ข้างในยังมีเศษเสี้ยวอาวุธบรรพชนสองชิ้น ผลกระทบที่ได้รับจึงถูกลดทอนลงไปมาก
ดังนั้นจ้าวเฟิงเลยยังคงรักษาความเร็วในการเคลื่อนที่ในมิติปั่นป่วนเช่นนี้ได้
ครืน ตูม บึ้ม!
กลุ่มแสงบิดเบี้ยวมืดหม่นแต่ละกลุ่มเฉียดผ่านจ้าวเฟิง ปะทะไปในฟ้าดินและอากาศ ทำให้เกิดเสียงระเบิดเป็นระยะๆ
ฟิ้ว!
ในขณะเดียวกับที่หลบหลีกการโจมตีจากกิเลน จ้าวเฟิงก็มองหาจุดอ่อนของคู่ต่อสู้
เขาเข้าไปใกล้กิเลนดำหม่นอย่างรวดเร็ว ก่อนจะฟันกระบี่อัสนีเทวะรวมศูนย์ลงไป
ฉัวะ ฉึก!
กระบี่อัสนีรวมศูนย์ทิ้งรอยแผลไว้บนหลังของกิเลนตัวนั้น
แต่กิเลนสีหม่นตัวนี้ไม่ใช่สิ่งมีชีวิต มันเป็นวิชาที่คนอื่นสำแดงออกมา
จึงเห็นเพียงพลังบริสุทธิ์ทะลักออกมาจากบาดแผล แล้วค่อยๆ สมานตัว
พลังบริสุทธิ์มีพลังต้านทานต่อพลังอัสนีสูงเป็นอย่างมาก
“หึ!”
จ้าวเฟิงไม่สนใจแม้แต่น้อย หาโอกาสอื่นโจมตีกิเลนไปอย่างบ้าคลั่ง
กิเลนดำหม่นตัวนั้นถึงแม้จะมีพลังบริสุทธิ์ แต่ก็เป็นเพียงแค่วิชาโจมตีเท่านั้น ไม่ได้เป็นสิ่งมีชีวิตจริง จึงขาดซึ่งสติปัญญา
รวมกับข้อได้เปรียบด้านความเร็วของจ้าวเฟิง กิเลนดำจึงเป็นได้เพียงฝ่ายโดนโจมตี
พลังบริสุทธิ์ของกิเลนค่อยๆ ใช้หมดไปมาก ความเร็วในการสมานตัวของบาดแผลบนกายเทียบกับความเร็วในการทำลายล้างของจ้าวเฟิงไม่ติด
“ผู้อาวุโส หากข้าชนะท่าน จะมีรางวัลให้ผู้เยาว์บ้างหรือไม่?”
จ้าวเฟิงยิ้มถามขึ้นสบายๆ
ตอนนี้กิเลนตัวนี้ไม่น่ากลัวอีกแล้ว
เสียงหัวเราะลอยออกมาจากในแท่นเทวะ แต่ไม่ได้ตอบคำถามของจ้าวเฟิง
ในยามที่จ้าวเฟิงเตรียมจะถามต่อไป
ทันใดนั้น
พลังบริสุทธิ์กลุ่มหนึ่งก็ทะลักออกมาจากในแท่นเทวะ พุ่งเข้าไปในกายของกิเลนดำหม่นตัวนั้น
บาดแผลทั้งหมดบนตัวกิเลนสมานตัวดี ร่างขยายใหญ่ขึ้นอีกหลายส่วน ทั้งยังแผ่กลิ่นอายที่ทำให้คนใจสั่นสะท้าน
“นี่มัน…”
จ้าวเฟิงสูดหายใจลึก
ตอนนั้น สิ่งมีชีวิตที่ระบุไม่ได้ในแท่นเทวะทำให้บาดแผลของกิเลนสมานตัวโดยพลัน ทั้งยังแข็งแกร่งขึ้นอีกไม่น้อย
กระทั่งในยามเผชิญหน้ากับกิเลนข้างหน้าตัวนี้ จ้าวเฟิงมีความรู้สึกเหมือนเผชิญหน้ากับเป่ยหมิงฮุยด้วยซ้ำ
แต่อย่างมากก็เป็นเป่ยหมิงฮุยที่ไม่ได้กระตุ้นสายเลือดขึ้นเท่านั้น
“ครั้งนี้จะสังหารเจ้าทิ้งเสียให้สมบูรณ์!”
สายตาของจ้าวเฟิงจ้องเพ่ง พลังกระบี่อัสนีเทวะในมือเพิ่มขึ้นอีกหลายส่วน
ขวับ!
เมื่อกระตุ้นชุดคลุมมิติ พลังกฎเกณฑ์กลุ่มหนึ่งลอยออกมา ทำให้ความเร็วของจ้าวเฟิงเพิ่มสูงขึ้นกว่าเมื่อครู่
“เอ๋!”
เสียงร้องตกใจดังออกมาจากแท่นเทวะสามชั้น
ที่จริงแล้วเขาเพิ่มความแข็งแกร่งให้กับพลังของกิเลน ก็เพราะคิดจะสยบจ้าวเฟิงเท่านั้น และแสดงให้เห็นว่ามรดกที่นี่ล้ำค่าไร้สิ่งใดเปรียบ ไม่ใช่สิ่งที่จ้าวเฟิงจะดูถูกได้
เขาคิดว่าเมื่อครู่เป็นพลังทั้งหมดของจ้าวเฟิงแล้ว กลับคิดไม่ถึงว่าอีกฝ่ายยังออมมือเอาไว้
ฟิ้ว!
แสงเลือนรางกะพริบไหว จ้าวเฟิงเข้าใกล้ไปยังกิเลนดำหม่น กระบี่อัสนีเทวะรวมศูนย์สองเล่มที่หลอมออกมาฟันลงไปพร้อมๆ กัน
ครืน ฟู่ ฟู่~
ในขณะเดียวกัน กิเลนตัวนั้นก็โจมตีจ้าวเฟิงอย่างรุนแรง พ่นกลุ่มแสงปั่นป่วนออกมาเป็นลูกๆ
หากอยู่ในระยะที่ใกล้เพียงนี้ แล้วเผชิญกับกลุ่มแสงบิดเบี้ยวมืดหม่นที่พุ่งมาอย่างฉับพลัน จ้าวเฟิงไม่อาจหลบเลี่ยงได้เลย
วู้ม ครืน~
พลังเทพรวมศูนย์ทะลักล้น พลังอัสนีเทวะปลดปล่อยออกมา ก่อเป็นหลุมดำมืดมิดข้างกายเขาอย่างรวดเร็ว ทั้งยังมีกระแสสายฟ้าสีขาวระยับลอยเอ่อ
จ้าวเฟิงต้านทานอาการบาดเจ็บบางส่วนจากกิเลนดำหม่นตัวนี้ได้ อาศัยพลังป้องกัน และถือโอกาสโจมตีช่วงชิงชัยชนะโดยอาศัยพลังป้องกันที่แข็งแกร่งของหลุมอัสนีรวมศูนย์
จ้าวเฟิงในตอนนี้ทั้งป้องกันและโจมตี ทั้งยังมีความเร็วสุดยอด
ครืน บึ้ม ตูม~
กิเลนดำหม่นตัวนั้นเป็นฝ่ายเสียเปรียบ ถูกจ้าวเฟิงรุกโจมตีอีกครั้ง
ยามที่จ้าวเฟิงกำลังต่อสู้อย่างเพลิดเพลิน จู่ๆ กิเลนที่หลอมขึ้นจากพลังบริสุทธิ์ตัวนี้ก็สลายไป
ในขณะเดียวกัน แท่นเทวะสามชั้นที่อยู่ห่างออกไปไม่ไกลก็มีแสงหลากสีกะพริบวิบวับ
“พลังของเจ้าแข็งแกร่งมาก การต่อสู้นี้เจ้าชนะแล้ว!”
ร่างผู้อาวุโสสูงใหญ่คนหนึ่งค่อยๆ ลอยออกมาจากใจกลางของแท่นเทวะ
“เศษเสี้ยวความคิด?”
จ้าวเฟิงวิเคราะห์สิ่งที่อยู่เบื้องหน้าได้อย่างรวดเร็ว
เศษเสี้ยวความคิดเป็นเพียงแค่จิตนึกคิด อย่างมากก็รวมความจำและความรู้บางส่วนของเจ้านายในตอนที่ยังมีชีวิตอยู่ไว้ ไม่ได้มีพลังที่แข็งแกร่งอะไร
เมื่อครู่ เศษเสี้ยวความคิดดวงนี้ก็เพียงแค่ใช้พลังบริสุทธิ์ในแท่นเทวะสำแดงวิชานั้นออกมา
แท้ที่จริงแล้ว นี่เป็นขีดจำกัดของเศษเสี้ยวความคิดดวงนี้แล้ว
หากยืดเยื้อกับจ้าวเฟิงต่อไป ร่างของเขาก็จะอ่อนแอและเสียหาย
อีกทั้งหากออกห่างจากแท่นเทวะ สิ่งที่เศษเสี้ยวความคิดจะทำได้ก็ยิ่งน้อยลง
“หึ อย่าดูถูกเศษเสี้ยวความคิดไป หากข้ายินดีก็สามารถเหนี่ยวนำพลังในแท่นเทวะของราชาเทพให้พินาศไปพร้อมกับเจ้าได้!”
เศษเสี้ยวความคิดราชาเทพแค่นเสียงเย็น ทนไม่ได้ที่จ้าวเฟิงดูถูกตนอีกครั้ง
ใจของจ้าวเฟิงเย็นเยือก ที่แท้เจ้าของของแท่นเทวะนี้ ในตอนที่มีชีวิตอยู่คือผู้แข็งแกร่งขั้นราชาเทพ
ในขณะเดียวกัน เขาก็ไม่สงสัยแล้วว่าเศษเสี้ยวความคิดราชาเซียนจะเหนี่ยวนำปะทุพลังในแท่นเทวะได้จริงๆ หรือไม่
แต่ว่าอีกฝ่ายรออยู่ที่นี่นานถึงเพียงนี้ แน่นอนว่ากำลังรอผู้สืบทอด ไม่มีทางทำลายทุกอย่างง่ายดายเช่นนี้
“ถึงแม้เจ้าจะไม่ใช่คนของเผ่าทำนุฟ้า แต่สามารถฝึกฝนพลังเทพที่ใกล้เคียงกับพลังบริสุทธิ์ได้ถึงเพียงนี้ก็หาได้ยากยิ่งนัก เหมาะสมดีกับเงื่อนไขของมรดก!”
เห็นจ้าวเฟิงเหมือนจะโดนสยบไปแล้ว เศษเสี้ยวความคิดราชาเทพจึงเอ่ยต่อไป “และข้าก็มองพรสวรรค์ของเจ้าออกจากการต่อสู้เมื่อครู่!”
ที่แท้ การต่อสู้กับกิเลนดำหม่นเมื่อครู่เป็นบททดสอบ
การทดสอบนี้สำหรับจ้าวเฟิงแล้วง่ายดายยิ่งนัก แต่สำหรับคนอื่นเกรงว่าคงยากหาใดเปรียบ
“เช่นนั้น ผู้เยาว์ก็สามารถสืบทอดทุกอย่างของผู้อาวุโสได้แล้ว?”
จ้าวเฟิงยิ้มถาม
เขาหวังว่าเศษเสี้ยวความคิดราชาเทพจะยังพอมีความทรงจำเคล็ดวิชาของเจ้าของในยามที่มีชีวิตอยู่
“นี่ก็ไม่ผิด เพียงแต่ว่า บนร่างเจ้ามีกลิ่นอายของเผ่าพันธุ์มังกรล้างโลกา...”
เศษเสี้ยวความคิดราชาเทพสำรวจจ้าวเฟิงอย่างละเอียด
“เผ่าพันธุ์มังกรล้างโลกา?”
แววตาของจ้าวเฟิงตะลึง พลันนึกถึงบันทึกบางอย่างที่เคยได้อ่าน
ในยุคบรรพกาล เผ่าทำนุฟ้าคือผู้สนับสนุนสันติภาพ เสนอแนวคิดสันติ พวกเขาเดินทางฝึกฝนไปในจักรวาล คอยซ่อมรอยรั่วของมิติ
แต่เผ่าพันธุ์มังกรล้างโลกากลับมีชีวิตเพื่อทำลาย เป็นเผ่าพันธุ์ที่ได้รับพลังจากการทำลาย
ด้วยเหตุนี้ ทั้งสองเผ่าจึงมีบุญคุณความแค้นหยั่งลึก
จ้าวเฟิงเคร่งเครียด เขาอยู่กับมังกรล้างโลกามาตลอด ตอนนี้มังกรล้างโลกายังอยู่ในมิติชุดคลุมมิติอยู่ด้วยซ้ำ
หรือตนจะพลาดมรดกไปเพราะเหตุนี้?
ถึงแม้เขาจะปรารถนาเคล็ดวิชายิ่งกว่า แต่แท่นเทวะขั้นราชาเทพก็เป็นของล้ำค่าที่ประเมินค่าไม่ได้ มีความเย้ายวนใจเป็นอย่างมากแม้แต่กับแดนศักดิ์สิทธิ์
ในตอนนี้เอง แมวขโมยน้อยที่อยู่ในมิติชุดคลุมมิติก็อ้าปากสูดลมเข้าไป
กลิ่นอายของเผ่าพันธุ์มังกรล้างโลกาในมิติชุดคลุมมิติค่อยๆ จางหาย กลิ่นอายกลุ่มนี้บนร่างของจ้างเฟิงก็ค่อยๆ อ่อนกำลังลงไปเช่นกัน
“ก่อนหน้านี้ผู้เยาว์เคยต่อสู้กับผู้แข็งแกร่งเผ่าพันธุ์มังกรล้างโลกามาก่อน!”
จ้าวเฟิงเอ่ยเสริมขึ้น
เขาก็เคยสู้กับจอมเทพป้าหลงที่มีสายเลือดเผ่าพันธุ์มังกรล้างโลกามาจริงๆ
“อืม เจ้าสามารถหาที่นี่ได้เจอ ทุกๆด้านก็ตรงกับเงื่อนไข ข้าก็สามารถทำความปรารถนาของนายท่านให้เป็นจริงได้ ขอมอบ ‘ตำราเทพสูงสุด’ ให้กับเจ้า!”
เศษเสี้ยวความคิดราชาเทพพยักหน้า ไม่ลังเลอีกต่อไป
เขารอมานานถึงเพียงนี้ ในที่สุดก็เจอจ้าวเฟิง อีกทั้งพรสวรรค์ และพลังในทุกๆด้านของจ้าวเฟิงก็ล้ำเลิศ จากความทรงจำและประสบการณ์ของเขายังต้องมองใหม่
“ตำราเทพสูงสุด?”
จ้าวเฟิงอึ้งตะลึง มรดกแห่งนี้เหมือนจะไม่เหมือนกับที่อื่นๆ
“ตำราเทพสูงสุด เป็นเคล็ดวิชาที่สูงกว่าชั้นเทพสูงสุดไปอีกหนึ่งระดับ เคล็ดวิชาชั้นเทพสูงสุดที่สูงที่สุดอย่างมากก็ฝึกฝนถึงขั้นจอมเทพขั้นสองสุดยอดเท่านั้น แต่ตำราเทพสูงสุดนั้นคือเคล็ดวิชาที่สามารถฝึกฝนได้ถึงขอบเขตพลังขั้นราชาเทพ!”
เศษเสี้ยวความคิดราชาเทพเห็นท่าทางของจ้าวเฟิงยังดูไม่เข้าใจ จึงยิ้มขึ้นน้อยๆ ก่อนจะอธิบายอย่างละเอียด
“เป็นเคล็ดวิชางั้นรึ?”
ใจของจ้าวเฟิงตื่นตะลึง ดีใจเป็นอย่างยิ่ง
สำหรับตำราเทพสูงสุด เขาไม่รู้ละเอียดของมันนัก
เพราะการมีอยู่ของตำราเทพสูงสุดพิเศษเฉพาะเป็นที่สุด
“ตำราเทพสูงสุดไม่อาจสืบทอดให้ผู้อื่นได้โดยตรง ไม่สามารถใช้วิธีทั่วไปจดบันทึก แต่ต้องจ่ายค่าตอบแทนมหาศาล เพื่อผสานตำราเทพสูงสุดที่ครบสมบูรณ์ซึ่งรับสืบทอดมาเข้าไปยังวิญญาณของผู้สืบทอด”
เศษเสี้ยวความคิดราชาเซียนพูดต่อ
หรือก็คือ หากอยากครอบครองตำราเทพสูงสุด บางทีอาจจะแตกดับไปตามราชาเทพ
นอกจากนั้น ถ้าคิดอยากครอบครองเนื้อหาของตำราเทพสูงสุด ราชาเทพจะเป็นผู้สำแดงเนื้อหาเคล็ดวิชาเอง ส่วนจอมเทพก็สังเกตและศึกษาบรรลุเอง จะบรรลุได้มากน้อยเท่าใดล้วนขึ้นอยู่กับวาสนา
“เป็นเช่นนี้เองรึ!”
ตอนนี้จ้าวเฟิงเพิ่งเข้าใจถึงความล้ำค่าของเคล็ดวิชาจอมเทพขั้นสาม
มิน่าเล่า ในตอนนั้นผู้คุมกฎเผ่าความลับสวรรค์จึงไม่ตกลงคำขอร้องเรื่องเคล็ดวิชาของเขา
“เฮ้อ ในตอนที่นายท่านมีชีวิตอยู่ก็เป็นราชาเทพที่ได้รับการขนานนามว่ามีโอกาสจะได้เป็นนายเหนือหัวเชียวนะ...”
เศษเสี้ยวความคิดราชาเทพทอดถอนใจ
หาผู้สืบทอดได้พบแล้ว ภารกิจของเขาบรรลุเรียบร้อยแล้ว
“นายเหนือหัว?”
จ้าวเฟิงใจสั่นสะท้าน ท่าทางตนจะประเมินผู้ที่เคยเป็นเจ้าของของแท่นเทวะแห่งนี้ต่ำเกินไป
จอมเทพขั้นสามหรือขั้นสามบริบูรณ์ถึงจะนับได้ว่าเป็นราชาเทพ
แต่เส้นทางศาสตร์การต่อสู้ไม่มีจุดสิ้นสุด เต็มไปด้วยความเปลี่ยนแปลง พลังของคนบางคนสามารถแข็งแกร่งขึ้นได้อยู่ตลอด และก้าวผ่านขีดจำกัดของตัวเองไป
ด้วยเหตุนี้ พวกเขาจึงถูกขนานนามว่า ‘นายเหนือหัว’ เป็นหนึ่งในผู้ที่แข็งแกร่งที่สุดในดินแดนเทพรกร้าง
เส้นทางที่จะเป็นนายเหนือหัวราชาเทพมีสองทาง
เส้นทางที่หนึ่งคือครอบครองอาวุธบรรพชนที่สมบูรณ์ อาวุธบรรพชนที่สมบูรณ์จะแฝงไว้ด้วยพลังดั้งเดิมของจักรวาล หลังจากที่ผสานกับพลังของตัวเอง พลังจะไปถึงอีกระดับขั้นหนึ่ง จนกลายเป็นนายเหนือหัวราชาเทพ
เส้นทางที่สองคือผสานกฎเกณฑ์ขั้นบริบูรณ์สองชนิดอย่างสมบูรณ์แบบ จากนั้นสร้างเป็นพลังที่แข็งแกร่งยิ่งกว่า
แต่คิดจะบรรลุกฎเกณฑ์ชนิดหนึ่งให้ถึงขอบเขตบริบูรณ์ก็ยากเย็นแสนเข็ญนัก ยิ่งไม่ต้องพูดถึงกฎเกณฑ์ขั้นบริบูรณ์สองชนิด ซ้ำยังต้องหลอมรวมมันเข้าด้วยกันอีกด้วย
“ขอแค่ได้ตำราเทพสูงสุดมา ข้าจะทำให้ความปรารถนาของเจ้านายท่านเป็นจริง จะก้าวไปยังเส้นทางของนายเหนือหัวให้ได้!”
ในสีหน้าเรียบนิ่งของจ้าวเฟิงแฝงไว้ด้วยความมั่นใจเป็นที่สุด
………………………………………………………………..


[Go To Next Chapter]( ./346.md)