##บทที่ 1297: การประลองตัดสิน
“คนครบแปดคนแล้ว เริ่มต้นได้ ตอนนี้จะจับฉลากแล้วค่อยต่อสู้ทีละสองคนตามผลที่ได้!”
ผู้ตัดสินเดินเข้ามาในสนามประลอง ก่อนเอ่ยทันใด
จากนั้นทั้งแปดคนจึงเริ่มจับฉลาก จ้าวเฟิงจับได้ลำดับที่แปด
“ลำดับที่หนึ่งต่อสู้กับลำดับที่สอง ลำดับที่สามสู้กับลำดับที่สี่ จัดการตามนี้แล้วกัน!”
ผู้ตัดสินชี้ไปที่สนามประลองสี่แห่งด้านหน้าก่อนจะเอ่ยออกมา
ทันทีที่เอ่ยจบ เสียง ‘สวบ’ ก็ดังขึ้น เทพโบราณหวังหลิงบินโฉบตรงไปที่สนามประลองลำดับแรก และยืนรออย่างสงบนิ่ง
“แย่แล้ว นั่นมันเทพโบราณหวังหลิง!”
ชายร่างสูงใหญ่มีศีรษะมังกรราวถูกสายฟ้าฟาด แต่ก็ยังคงเดินไปบนสนามประลอง
อย่างไรเสีย สนามประลองแห่งนี้มีเทพโบราณหวังหลิงอยู่ด้วย เขาก็ไร้ซึ่งโอกาสใดๆ จะแพ้ช้าหรือเร็วก็แพ้ทั้งนั้น
ส่วนคนอื่นๆ ในสนามประลองใกล้เคียงก็มีสีหน้าเคร่งขรึมเช่นกัน
“ประลองพร้อมกันทั้งสี่สนาม สุดท้ายคัดออกสี่คน!”
ผู้ตัดสินพูดชัดเจน และหยิบเอาลูกกลมสีดำขนาดประมาณศีรษะของคนทั่วไปสี่ลูกออกมา
“ข้าขอชี้แจงกติกาในการประลองเสียก่อน คู่ประลองทั้งสองฝ่ายจะใช้ได้แค่ ‘ลูกกำเนิดสวรรค์’ โจมตีกันเท่านั้น หากมีฝ่ายใดฝ่ายหนึ่งไม่โจมตีลูกกลมนี้กลับไปจะปรับแพ้ และจำเอาไว้ว่าจะโจมตีคู่ต่อสู้โดยตรงไม่ได้ ทำได้เพียงหลอมพลังเข้าไปภายในลูกกำเนิดสวรรค์เพื่อโจมตีฝ่ายตรงข้าม!”
ผู้ตัดสินเอ่ยอย่างง่ายๆ
คนที่เข้าร่วมการประลองนี้ต่างเคยพบเห็นกติกาเหล่านี้มาไม่มากก็น้อย หรือไม่ก็อาจเคยเห็นการแข่งขันที่นี่มาก่อน
หนำซ้ำกติการในการประลองก็ง่ายดายอย่างยิ่ง
“ลูกกำเนิดสวรรค์!”
แววตาจ้าวเฟิงทอประกายขณะจ้องลูกกลมลูกนั้น
เขาจำได้ว่ามีวัสดุหลักในการสร้างอาวุธเทพระดับสูงชนิดหนึ่ง มีนามว่าแร่โลหะกำเนิดสวรรค์
ดูไปแล้วเจ้าลูกนี้น่าจะสร้างขึ้นจากแร่โลหะกำเนิดสวรรค์ แร่ชนิดนี้สามารถเข้าได้กับทุกสิ่ง รองรับพลังมหาศาลได้ แต่ยังแข็งแกร่งทนทานอย่างยิ่ง ต่อให้เป็นเทพแท้จริงขั้นแปดก็ยังยากจะทำลายลง
“เจ้าหนุ่ม พวกเรามาตั้งใจประลองกันเถอะ อย่างไรเราก็จ่ายผลึกเทพระดับสูงไปแล้วห้าสิบชิ้น!”
ตรงข้ามจ้าวเฟิง ชายผู้มีผมและดวงตาสีเขียวยิ้มพลางเอ่ย
ในความคิดของเขา รอบนี้เทพโบราณหวังหลิงชนะแน่ แต่เขาเองจ่ายผลึกเทพไปมากขนาดนี้แล้ว ก็ต้องประลองให้นานเสียหน่อย
จ้าวเฟิงไม่ได้สนใจเขา ถึงแม้ว่าเทพโบราณหวังหลิงจะเป็นผู้ครอบครองเนตรมรณะ พลังไม่ธรรมดา แต่นี่ไม่ใช่การต่อสู้เอาเป็นเอาตาย ไม่จำเป็นต้องเอาชนะให้ได้
“เริ่มได้!”
ผู้ตัดสินประกาศเริ่มประลอง ก่อนจะส่งลูกทรงกลมในมือสี่ลูกให้กับคนแรกในสนามประลองทั้งสี่
เปรี๊ยะ ฟุ่บ ฟุ่บ!
ลูกสีดำหนึ่งในนั้นตกลงไปในมือชายผมเขียวผู้อยู่ตรงหน้าจ้าวเฟิง
เขารีบโคจรสายเลือดดวงตาทันที เสวียนอ้าวธาตุลมที่แข็งแกร่งกลุ่มหนึ่งเกาะกลุ่มใกล้ลูกกำเนิดสวรรค์สีดำ ก่อนจะควบคุมมันเอาไว้
“พายุหมุนสังหาร!”
ดวงตาสีเขียวของชายคนนั้นหมุนวน ก่อนที่รอบๆ ลูกกลมสีดำจะปรากฏคมดาบสีขาวจำนวนนับไม่ถ้วนออกมา
พรึ่บ!
ลูกสีดำลูกนั้นหอบคมดาบเล็กบางนับไม่ถ้วนฟาดฟันไปหาจ้าวเฟิงด้วยความเร็วดุจพายุ
ก่อนนี้จ้าวเฟิงไม่ได้ศึกษากติกาอย่างลึกซึ้ง แต่อาศัยฟังการอธิบายของผู้ตัดสินเมื่อครู่ และดูจากพฤติกรรมของชายผมเขียวผู้นั้น เขาก็พอจะเดาได้รางๆ
ตุบ!
จ้าวเฟิงพลันปลดปล่อยพลังเทพรวมศูนย์และฟาดฝ่ามือออกไป
ในวินาทีนั้น เสวียนอ้าวลมบนลูกสีดำถูกจ้าวเฟิงฟาดใส่จนกระเด็นหายไปส่วนหนึ่ง ดูดซึมเข้าไปส่วนหนึ่ง และยังแปรเปลี่ยนให้เป็นกำลังของพลังเทพรวมศูนย์พุ่งตรงไปหาชายผมเขียว
“ช่างเป็นพลังที่แข็งแกร่งนัก!”
สีหน้าชายผมเขียวเปลี่ยนไปทันที เขาโคจรพลังเทพควบคู่กับสายเลือดดวงตา สกัดกั้นลูกกลมสีดำเอาไว้ ก่อนจะฝืนปะทะส่งกลับไป
“จบสิ้นแล้ว!”
จ้าวเฟิงโคจรพลังเทพรวมศูนย์มหาศาลและฟาดฝ่ามือออกไปอีกครั้ง
วูบ เปรี๊ยะ!
รอบๆ ลูกกลมสีดำถูกพลังเทพที่บิดเบี้ยววุ่นวายล้อมรอบเอาไว้ มันพุ่งออกไปประหนึ่งลูกระเบิดที่ทำลายล้างทุกสรรพสิ่ง
“บัดซบ!”
ชายผมเขียวคนนั้นรีบโคจรพลังเทพทันที แต่ก็ยังไม่สามารถขัดขวางลูกสีดำได้อยู่ดี
ตุบ โครม!
ลูกกลมสีดำทะลวงผ่านการป้องกันของเขา พุ่งลงไปยังพื้นด้านหลังอย่างรุนแรง
ในเวลาเดียวกันนั้นเอง ทางฟากของเทพโบราณหวังหลิง
“หอกมรณะ!”
เทพโบราณหวังหลิงโคจรเนตรมรณะ สร้างหอกสีดำที่เต็มไปด้วยกลิ่นอายความตายขึ้นรอบๆ ลูกสีดำ
“แย่แล้ว!”
สีหน้าคู่ต่อสู้ของเขาเปลี่ยนไปทันที ไม่กล้าไปคว้าลูกกลมนี้ ทำได้เพียงวูบไหวตัวหลบไป
โครม!
ลูกกลมสีดำที่แฝงไปด้วยเสวียนอ้าวมรณะปะทะยังพื้นด้านหลัง ทิ้งไว้เพียงหลุมสีเทาเข้ม
“ไม่มีใครที่นี่เป็นคู่ต่อสู้ของเทพโบราณหวังหลิงจริงๆ ด้วย!”
“ไม่เสียทีที่เป็นเสวียนอ้าวมรณะ คิดไม่ถึงเลยว่าจะทำลายสนามประลองได้!”
สองคนที่กำลังต่อสู้กันด้านข้างเทพโบราณหวังหลิงตื่นตะลึงอย่างยิ่ง
เพราะทุกคนสนใจเทพโบราณหวังหลิงมากจนเกินไป จึงแทบไม่มีใครสังเกตว่าการต่อสู้ของฝั่งจ้าวเฟิงจบเร็วกว่าเทพโบราณหวังหลิงด้วยซ้ำไป
“เจ้าก็มีฝีมือไม่เลวเลย!”
ยามนี้เอง จู่ๆ เทพโบราณหวังหลิงก็มองไปทางจ้าวเฟิงพลางเอ่ยเสียงต่ำ
……
การต่อสู้ครั้งแรกจบลงอย่างรวดเร็ว เหลือคนประลองครั้งที่สองแค่สี่คน
“ฝ่ามือเทพรวมศูนย์!”
จ้าวเฟิงผลักแสงฝ่ามือหลากสีขนาดใหญ่ออกมาสายหนึ่ง ล้อมรอบลูกกลมสีดำเอาไว้ ก่อนจะรุกเข้าโจมตีอย่างรวดเร็ว
“ทำไมถึงแข็งแกร่งขนาดนี้?”
สตรีชุดแดงเบื้องหน้าหน้าถอดสี รีบร้อนรับมือเขาตูม บึ้ม!
จ้าวเฟิงปลดปล่อยพลังเทพรวมศูนย์ออกมาติดต่อกัน จนควบคุมลูกสีดำนั้นได้แม่นยำยิ่ง ทุกการโจมตีของเขาแข็งแกร่งเกินจะเปรียบ เขาใช้มันผสานกับดวงตาเทพเจ้า โจมตีไปที่จุดบอดในการป้องกันของสตรีชุดแดง
ประมือกันไม่ถึงห้ากระบวนท่า สตรีชุดแดงก็พ่ายแพ้ไป
ในเวลานี้ ทุกคนเพิ่งจะสังเกตเห็นความแข็งแกร่งของจ้าวเฟิง
“ต่อให้เจ้าชนะข้า เจ้าก็ต้องพ่ายแพ้ให้กับเทพโบราณหวังหลิงอยู่ดี!”
สตรีชุดแดงเอ่ยอย่างเคียดแค้น
“น่าสนใจดีนี่!”
อีกฟากหนึ่ง เทพโบราณหวังหลิงก็เอาชนะคู่ต่อสู้ด้วยพลังที่แข็งแกร่งเช่นกัน
ตั้งแต่การต่อสู้ครั้งแรก เขาก็มองพลังความสามารถของจ้าวเฟิงออกว่าไม่ธรรมดา
แต่แรกเขาอาศัยสนามประลองครั้งนี้ทำให้คนลึกลับที่ประกาศภารกิจผู้นั้นได้ประจักษ์ในศักยภาพของตนเอง แต่กลับคิดไม่ถึงเลยว่าจะต้องมาเจอคู่ต่อสู้ที่ค่อนข้างแข็งแกร่งเช่นนี้
“ดี ลำดับถัดไปจะเป็นการประลองตัดสิน!”
ผู้ตัดสินตะโกนเสียงกร้าว
สวบ!
เทพโบราณหวังหลิงตรงไปที่ฝั่งตรงข้ามจ้าวเฟิง ทั้งสองยืนประจันหน้ากันจากไกลๆ
“เจ้าหนุ่มคนนั้นเป็นใคร? ดูไปแล้วพลังไม่ธรรมดาเลย!”
“เขาคือจ้าวเฟิงแห่งเขตเทพสวรรค์ พวกเจ้าอาจจะไม่เคยได้ยิน เขาทะลวงถึงเทพขั้นหกในรวดเดียว ก่อนจะทะลวงผ่านขั้นเจ็ดในระยะเวลาหนึ่งปี ทั้งยังเอาชนะเทพโบราณของเผ่าเปลวทองได้ด้วย!”
เทพโบราณอายุน้อยคนหนึ่งในฝั่งเขตเทพสวรรค์รีบเอ่ยขึ้น
“ฮ่าๆ ทะลวงผ่านเทพแท้จริงขั้นหกได้ทันที เจ้าคิดว่าข้าเป็นคนโง่หรือ ต่อให้เป็นเรื่องจริง เขาก็เพิ่งจะทะลวงถึงขั้นเทพโบราณมา ไม่มีทางเป็นคู่ต่อสู้ของเทพโบราณหวังหลิงได้หรอก!”
คนบางส่วนในจุดชมการประลองใกล้เคียงถกเถียงกัน
คนบางส่วนของเขตเทพสวรรค์ไม่ได้เห็นดีอะไรกับจ้าวเฟิงมากนัก แต่ก็ยังคงหวังว่าเขาจะสามารถเอาชนะเทพโบราณหวังหลิงของเขตพยับฟ้าได้
“หวังว่าเจ้าจะให้ข้าได้เล่นสนุกนานอีกสักหน่อย!”
เทพโบราณหวังหลิงหัวเราะเสียงเหี้ยม ในดวงตาดำสนิทสองข้างปรากฏความบ้าคลั่งทะลักออกมา
“การประลองตัดสิน เริ่มได้!”
ในตอนนี้เอง ผู้ตัดสินโยนลูกกำเนิดสวรรค์ให้กับเทพโบราณหวังหลิง
“หอกมรณะ!”
ดวงตาของเทพโบราณหวังหลิงทะลักควันสีดำออกมา พลังเสวียนอ้าวมรณะปกคลุมรอบลูกกลมสีดำทันที หนำซ้ำยังทำให้กลายเป็นหอกสีดำเล่มหนึ่ง
เปรี๊ยะ!
ภายใต้การควบคุมของเทพโบราณหวังหลิง หอกยาวเล่มนั้นพุ่งไปหาจ้าวเฟิง
“ฝ่ามือเทพรวมศูนย์!”
สีหน้าจ้าวเฟิงเคร่งขรึม ฟาดแสงฝ่ามือมืดสลัวและยุ่งเหยิงที่เป็นรูปธรรมอย่างยิ่งออกมา
“ไร้ประโยชน์ พลังเทพของเจ้าจะค่อยๆ สลายไปภายใต้เสวียนอ้าวมรณะของข้า!”
เทพโบราณหวังหลิงหัวเราะเสียงเบา
แต่ในวินาทีต่อมา ลูกสีดำที่เขาฟาดออกไปกลับถูกจ้าวเฟิงขวางกั้นเอาไว้ได้
ครืน!
พลังเทพรวมศูนย์และพลังเทพมรณะห้ำหั่นกันดุเดือด จนที่สุดแล้วจ้าวเฟิงก็สะกดเสวียนอ้าวมรณะทั้งหมดเอาไว้จนได้
“เป็น…ไปได้อย่างไร?”
เทพโบราณหวังหลิงดูตื่นตระหนกมาก จ้าวเฟิงใช้พลังเทพ และขวางเอาไว้ได้โดยไม่ได้ดูลำบากมากมายนัก
เมื่อลองสัมผัสดูอย่างละเอียดแล้ว เทพโบราณหวังหลิงก็พบว่าพลังเสียนอ้าวของจ้าวเฟิงมีหลากหลายชนิดมาก อีกทั้งขอบเขตพลังยังสูงส่งมากอีกด้วย
นอกจากนั้นเสวียนอ้าวทั้งหมดยังเชื่อมต่อกัน ส่งเสริมจุดด้อยของกันและกัน จนกลายเป็นพลังเทพพิเศษที่ทรงพลังยิ่งนัก
“พลังเทพรวมศูนย์เพียงอย่างเดียวรับมือเขาไม่ไหว!”
ดวงตาซ้ายของจ้าวเฟิงทะลักระลอกพลังดวงตากลุ่มหนึ่งออกมา
โครม!
ในตอนที่ลูกกลมสีดำตรงไปโจมตีเทพโบราณหวังหลิง ดวงตาซ้ายของจ้าวเฟิงพลันขยับ ลูกเพลิงสายฟ้าสีเงินม่วงพวยพุ่งออกมา หอบเอาพลังโจมตีที่แข็งแกร่งระเบิดไปที่เทพโบราณหวังหลิง
“วิชาดวงตาวิญญาณ!”
เทพโบราณหวังหลิงมีท่าทีตื่นตกใจ
จ้าวเฟิงสำแดงวิชาดวงตาวิญญาณที่รุนแรงและแข็งแกร่งยิ่ง
“ใยมรณะ!”
ดวงตาของเทพโบราณหวังหลิงปลดปล่อยใยสีดำนับไม่ถ้วนตรงดิ่งไปรัดตรึงลูกสีดำนั้น
พลังเทพมรณะที่แข็งแกร่งขจัดพลังที่เหลือในลูกสีดำอย่างช้าๆ
“ออกไป!”
เทพโบราณหวังหลิงควบคุมลูกกลมสีดำ โจมตีจ้าวเฟิงอีกครั้ง
เหนือลูกสีดำนั้น พลังเทพมรณะทะลักออกเป็นระลอกประหนึ่งหลุมดำแห่งความตายที่เคลื่อนย้ายไปมา และดูดกลืนทุกสรรพสิ่งที่เข้าใกล้มันจนแหลกละเอียด
‘ไม่เสียทีที่เป็นแปดเนตรเทพเจ้า ต่อให้เป็นพลังเทพรวมศูนย์ที่ข้าสร้างขึ้นในตอนแรกก็ยากจะต้านทานได้!’
จ้าวเฟิงลอบอุทานในใจ กระตุ้นดวงตาซ้ายขึ้นมาอีกครั้ง ก่อนที่เสวียนอ้าวมิติเบาบางจะค่อยๆ กระจายตัวออกไป
ทันใดนั้นเอง ความเร็วในการเคลื่อนย้ายของลูกสีดำก็ช้าลงไปหลายส่วน
ปรากฏการณ์ระดับนี้ย่อมดึงดูดความสนใจของคนอื่นอยู่แล้ว
“เสวียนอ้าวมิติ!”
สีหน้าเทพโบราณหวังหลิงหนักอึ้ง เสวียนอ้าวมิติไม่ได้อ่อนแอไปกว่าเสวียนอ้าวมรณะของเขาเลย
ลูกกลมสีดำที่ได้รับอิทธิพลจากเสวียนอ้าวมิติถูกจ้าวเฟิงควบคุมไว้ได้อย่างง่ายดาย
เปรี๊ยะ!
เงาของเสวียนอ้าวมิติรอบลูกกลมสีดำสว่างวาบขึ้นในทันที จากนั้นตรงดิ่งไปหาเทพโบราณหวังหลิง
“รวดเร็วนัก!”
เทพโบราณหวังหลิงรีบร้อนโคจรเนตรมรณะ
“ใช้เจ้าทดลองกระบวนท่าใหม่ก็แล้วกัน!”
เจตจำนงดวงตาในดวงตาจ้าวเฟิงพวยพุ่งออกมาสุดแรง
กลุ่มแสงยุ่งเหยิงที่บิดเบี้ยวพุ่งออกจากภายในแล้วเข้าไปในลูกสีดำอย่างรวดเร็ว
โครม เปรี๊ยะ!
ลูกสีดำราวกับบ้าคลั่ง พุ่งตรงไปด้านหน้าพร้อมพลังน่าสะพรึงที่ไม่มั่นคงเป็นที่สุด
เทพโบราณหวังหลิงรีบโคจรเนตรมรณะเพื่อลองทำลายพลังในลูกกลมสีดำ
แต่ทันใดนั้นเอง
บึ้ม!
ลูกสีดำนั้นปะทุพลังรุนแรงอย่างที่ไม่เคยมีมาก่อน ทำลายพลังทั้งหมดรอบทิศจนสิ้น
“ดาราทลายผืนดิน!”
ดวงตาซ้ายของจ้าวเฟิงฟื้นคืนสู่สภาพเดิม
แต่ในวินาทีเดียวกัน
โครม!
ลูกกลมสีดำพุ่งผ่านปราการการป้องกันของเทพโบราณหวังหลิง ร่วงลงไปที่สนามประลองด้านหลังจนเกิดเป็นหลุมลึกขนาดใหญ่ขึ้น
รอบบริเวณตกอยู่ในความเงียบงัน
ผ่านไปสักพักใหญ่จึงจะมีเสียงร้องตกใจสงสัยดังกระหึ่ม
“คิดไม่ถึงเลยว่าเทพโบราณหวังหลิงจะพ่ายแพ้แล้ว!”
“ไม่อยากเชื่อเลย!”
การประลองจบลงรวดเร็วเกินไปแล้ว แถมผลของมันก็อยู่เหนือความคาดหมายมากด้วย
ในที่ไกลออกไป เซี่ยโหวอู่ระบายยิ้มเล็กน้อย เขาย่อมมองออกว่าวิชาดวงตาที่จ้าวเฟิงเพิ่งปลดปล่อยออกมาเมื่อครู่เรียนรู้มาจากคุณชายห่าย
ในกลุ่มคนที่อยู่ตรงขอบเวทีประลอง สตรีชุดดำนางนั้นหัวเราะเสียงเย็น “กลับแพ้เสียอย่างนั้น!”
ถึงแม้ว่าเทพโบราณหวังหลิงจะแข็งแกร่งอย่างมาก สอดคล้องความต้องการของนางพอดี แต่กลับพ่ายแพ้ให้กับคนที่มีสายเลือดดวงตาที่ไม่แน่ชัด
ขณะนี้เอง เทพโบราณเสวียนหมัวก็มาเยือนที่นี่
“เป็นอย่างไรบ้าง?”
เทพโบราณเสวียนหมัวเอ่ยเสียงต่ำ
“ยืนยันสมาชิกได้แล้ว!”
สตรีร่างผอมบางผงกศีรษะ
“เอ๋ นั่นเขานี่…ใช้เนตรทำนายของเจ้าตรวจดูคนผู้นั้นซิ!”
เทพโบราณเสวียนหมัวสะดุดตาจุดหนึ่งในสนามประลอง แววตาตื่นตะลึงเล็กน้อย เขามองสตรีร่างบางข้างกายแล้วเอ่ยดังนั้น
……………………………….


[Go To Next Chapter]( ./154.md)