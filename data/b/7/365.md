##บทที่ 1509: หวาดกลัว
ตอนที่จ้าวเฟิงฟื้นตื่นขึ้นมาและโจมตีกลับใส่เรือรบเผ่าความลับสวรรค์ เผ่าพันธุ์บรรพกาลและทายาทเผ่าแสงที่อยู่ในห้วงฝันก็พอได้สติกลับคืนมากันบ้างแล้ว หนำซ้ำยังลงมือตรงไปจัดการพวกเผ่าความลับสวรรค์
“ข้าจะต้องฆ่าเจ้าให้ได้!”
อวี่หลิวผิงตะโกนเสียงกร้าว โมโหเดือดดาล
จ้าวเฟิงเอาแต่ห่วงสถานการณ์โดยรวม ไม่ยอมต่อสู้กับเขาโดยตรง แต่ทำให้เรือรบเผ่าความลับสวรรค์เสียหาย แล้วยังสังหารจอมเทพเผ่าความลับสวรรค์ไปคนหนึ่ง
หากเป็นเช่นนี้ เผ่าความลับสวรรค์เผชิญหน้ากับอาณาจักรเทพเผ่าแสงก็จะไม่เป็นฝ่ายได้เปรียบอีกต่อไป
“เจ้าไม่มีโอกาสอีกแล้ว!”
จ้าววเฟิงแค่นเสียงหยัน ตรงออกไปรับมือกับอวี่หลิวผิงเอง
และยามนี้เอง
ฟิ้ว ครืน ครืน!
แรงควบคุมมิติมหาศาลตกกระทบบนร่างของพวกเผ่าความลับสวรรค์
ก่อนหน้านี้ บนเรือรบมีค่ายกลหลายแห่งที่เผ่าความลับสวรรค์ทุ่มแรงจัดวางเอาไว้ต้านทานพลังควบคุมอาณาจักรเทพของมู่กู่ได้ ดังนั้นพวกเขาจึงไม่ได้รับผลกระทบใดๆ แต่หลังจากนั้นเรือรบก็เสียหายรุนแรง ค่ายกลแต่ละประเภทไม่อาจโคจรได้ตามปกติ ผู้อาวุโสเผ่าความลับสวรรค์คนหนึ่งก็ถูกจ้าวเฟิงสังหารไปด้วยคนหนึ่ง
ยามนี้ เผ่าความลับสวรรค์ไม่มีวิธีการใดจะรับมือกับพลังควบคุมกลุ่มนี้อีกแล้ว
จากการกดดันของอาณาจักรเทพเผ่าแสง พลังของสมาชิกฝ่ายตรงข้ามลดลงไปทันที
ยิ่งระดับพลังฝึกตนต่ำเท่าไหร่ แรงกดดันที่ต้องแบกรับก็ยิ่งมากขึ้นเท่านั้น แต่แรงกดดันที่อวี่หลิวผิงต้องแบกรับไม่ได้หนักหนานัก
ในสถานการณ์นี้ มู่กู่ไม่เข้าร่วมการต่อสู้ แต่กลับมีอิทธิพลต่อสถานการณ์ศึกยิ่งกว่า
“อาณาจักรเทพเผ่าแสงที่น่ารังเกียจ!”
อวี่หลิวผิงขมวดคิ้ว หลังจากเรือรบโดนทำลายไปแล้ว เผ่าความลับสวรรค์ต้องแบกรับแรงกดดันจากอาณาจักรเทพเผ่าแสง
“กระบี่อัสนีเทวะ!”
จ้าวเฟิงถือกระบี่ไว้ในมือสองข้าง จากนั้นกลายร่างเป็นกระแสแสงสายหนึ่งพุ่งไปหาอวี่หลิวผิงอย่างรวดเร็ว
“ฝ่ามือแสงทอง!”
อวี่หลิวผิงผลักฝ่ามือออก ส่งฝ่ามือแสงสีทองขนาดยักษ์ที่เป็นรูปธรรมยิ่งออกไป ด้านบนเต็มไปด้วยลวดลายโบราณ สาดซัดพลังที่ยิ่งใหญ่ไร้ขอบเขตออกมา
บึ้ม ตูม!
สองมือจ้าวเฟิงกำกระบี ปะทะเข้ากับฝ่ามือแสงทองนั้นอย่างจัง
พลังบริสุทธิ์และพลังอัสนีเทวะทะลักออกมาอย่างบ้าคลั่ง ฝ่ามือยักษ์ถูกจ้าวเฟิงทำลายลงไปทันที
เปรี๊ยะ!
หลังจากทำลายแสงฝ่ามือสีทอง จ้าวเฟิงก็ตรงไปสังหารอวี่หลิวผิง
“คิดไม่ถึงว่าเจ้าเด็กนี่จะทำลายเคล็ดวิชาของข้าได้ง่ายเช่นนี้!”
ในใจอวี่หลิวผิงตื่นตระหนกอยู่บ้าง
แน่นอนว่าในนี้เองก็มีเหตุผลเรื่องที่อาณาจักรเทพเผ่าแสงกดข่มเผ่าความลับสวรรค์ด้วย
ต่อให้เป็นเช่นนั้น เมื่อต้องเผชิญกับจ้าวเฟิงที่เข้ามาใกล้อย่างรวดเร็ว จิตกระหายต่อสู้ของอวี่หลิวผิงก็พวยพุ่ง ตรงไปสังหารอีกฝ่ายโดยพลัน
โครม ตูม เปรี้ยง!
ฟ้าดินส่งเสียงสะเทือนเลื่อนลั่น พลังที่แข็งกล้าแผ่ลามไปทั่วบริเวณ จนสะเทือนฟ้าดิน
เมื่อใช้กระบวนท่าโจมตีติดต่อกัน จ้าวเฟิงก็รับมือกับอวี่หลิวผิงอย่างซึ่งหน้า ถึงขั้นที่ว่าเป็นฝ่ายได้เปรียบเสียด้วยซ้ำ
ถึงแม้ว่าเคล็ดวิชาของอวี่หลิวผิงจะแก่กล้า มีประสบการณ์การต่อสู้มากมาย
แต่จ้าวเฟิงใช้พลังบริสุทธิ์และพลังอัสนีเทวะที่ทรงอานุภาพโจมตีจุดอ่อนของฝ่ายตรงข้าม ทำลายล้างทุกอย่างทันใด
ครืน ตูม!
ไม่ไกลจากนั้น คนเผ่าแสงและคนเผ่าความลับสวรรค์ที่เหลือเปิดฉากสู้รบกันอีกครั้ง
แต่สถานการณ์ในตอนนี้ไม่สู้ดีนักสำหรับเผ่าความลับสวรรค์
เรือรบเสียหายอย่างหนัก คนผู้หนึ่งจากเผ่าความลับสวรรค์ก็ถูกจ้าวเฟิงสังหาร พวกเขาพ่ายแพ้ติดต่อกันภายใต้การกดข่มของอาณาจักรเทพเผ่าแสง
“กระบี่เทพพลังบริสุทธิ์!”
ในดวงตาซ้ายของจ้าวเฟิงรวมกระบี่เทพพลังบริสุทธิ์เล่มหนึ่งขึ้น แล้วพลันส่งออกไป
อวี่หลิวผิงไม่สามารถหลบหลีกได้เลยเมื่ออยู่ในการต่อสู้ระยะประชิดเช่นนี้ จึงถูกกระบี่เทพทะลวงผ่านร่างทันที
“อึก…”
อวี่หลิวผิงร้องด้วยความเจ็บปวด
จ้าวเฟิงที่ครอบครองเนตรเทพเจ้าดวงที่เก้าสำแดงการโจมตีของวิชาดวงตา พลานุภาพรุนแรงเหนือธรรมดา
จ้าวเฟิงอาศัยโอกาสตอนนี้ฟันกระบี่อัสนีเทวะอีกครั้ง และบุกเข้าโจมตีอย่างบ้าคลั่ง
ขนาดอวี่หลิวผิงที่กระตุ้นสายเลือดเผ่าเทพสงครามอยู่ยังเริ่มทนไม่ไหว บนร่างมีบาดแผลจำนวนมาก
“เป็นแบบนี้ต่อไปคงไม่เข้าที!”
อวี่หลิวผิงกังวลใจขึ้นมา
ก่อนนี้เขาต่อสู้กับแดนศักดิ์สิทธิ์เทพลวงตา สิ้นเปลืองพลังสายเลือดไปไม่น้อยแล้ว ตอนนี้พลังจึงได้รับผลกระทบจากการควบคุมของอาณาจักรเทพเผ่าแสง
ส่วนจ้าวเฟิงที่ทะลวงขั้นแล้วมีกำลังรบเหนือกว่าปกติ เมื่อสู้กันซึ่งๆ หน้า คิดไม่ถึงเลยว่าเขาจะตกเป็นฝ่ายเสียเปรียบเสียเอง
หนำซ้ำการต่อสู้ของสมาชิกคนอื่นๆ ก็เป็นเผ่าความลับสวรรค์ที่ตกเป็นฝ่ายเสียเปรียบ ในที่สุดเขาก็ตระหนักได้ถึงความอันตรายของสถานการณ์ตอนนี้
“แดนศักดิ์สิทธิ์เทพลวงตา พวกเจ้ายังไม่ลงมืออีก? รอให้พวกมันเอาชนะเผ่าความลับสวรรค์แล้ว พวกเจ้าก็จะพินาศเช่นกัน!”
อวี่หลิวผิงมองพวกแดนศักดิ์สิทธิ์เทพลวงตา ก่อนจะด่าเสียงเบา
ตอนนี้เขาทำได้เพียงแค่ขอความช่วยเหลือจากแดนศักดิ์สิทธิ์เทพลวงตา
สนามรบในตอนนี้ กลายว่าผู้ที่แข็งแกร่งที่สุดเป็นเนตรเทพเจ้าดวงที่เก้า ส่วนเผ่าความลับสวรรค์และแดนศักดิ์สิทธิ์เทพลวงตาเป็นฝ่ายเสียเปรียบ
ทั้งหมดนี้เป็นเพราะหลังจากแดนศักดิ์สิทธิ์เทพลวงตาใช้วิชา ‘ฝันร้ายไร้สิ้นสุด’ แดนศักดิ์สิทธิ์และเผ่าความลับสวรรค์ก็ต่อสู้กัน ต่างคนต่างตัดทอนพลังของอีกฝ่าย
“จอมเทพฮ่วนไฉ่ พวกเราจะร่วมมือกับเผ่าความลับสวรรค์จริงหรือ?”
หญิงชราผมเขียวอิดออดอยู่บ้าง
“ตอนนี้ไม่มีทางเลือกอื่นแล้ว!”
จอมเทพฮ่วนไฉ่ส่ายศีรษะอย่างจนปัญญา
ในขั้วอำนาจทั้งสามแห่งที่นี่ แดนศักดิ์สิทธิ์ได้รับความเสียหายหนักที่สุด ล้มตายมากที่สุด
ถึงแม้จอมเทพฮ่วนไฉ่จะเกลียดชังเผ่าความลับสวรรค์มาก แต่พวกเขาจำเป็นต้องร่วมมือด้วย
ทันทีที่เผ่าความลับสวรรค์พ่ายแพ้แก่เนตรเทพเจ้าดวงที่เก้า แดนศักดิ์สิทธิ์จะทำได้เพียงหลบหนีเท่านั้น ถึงตอนนั้นอาณาจักรเทพเผ่าแสงหลบหนีออกจากเขตดาราชาด พวกนางจะไปตามหาอีกทีก็ยากเย็นมากแล้ว
“ร่วมมือ?”
ความตึงเครียดฉายผ่านแววตาจ้าวเฟิง
แม้ว่าจะรับมือกับฝ่ายใดฝ่ายหนึ่งตัวต่อตัว อาณาจักรเทพเผ่าแสงก็ไม่หวาดกลัว
แต่หากแดนศักดิ์สิทธิ์และเผ่าความลับสวรรค์ร่วมมือกัน ย่อมต้องพลิกสถานการณ์จากแพ้เป็นชนะได้แน่
แน่นอน ก่อนนี้จ้าวเฟิงก็คาดคะเนไว้แล้วว่าสถานการณ์เช่นนี้อาจเกิดขึ้นได้
“โซ่ตรวนพลังบริสุทธิ์!”
จ้าวเฟิงปลดปล่อยพลังบริสุทธิ์จำนวนมากไปหมุนวนอยู่รอบอวี่หลิวผิง ก่อนจะรวมตัวเพิ่มขึ้นช้าๆ
“ทำแค่นี้ ก็คิดว่าจะกักตัวข้าเอาไว้ได้หรือ?”
อวี่หลิวผิงแค่นเสียงต่ำ เงาเทพมารสีแดงบนร่างสะบัดมือสองข้างติดต่อกัน ส่งฝ่ามือเทพแสงทองใหญ่ยักษ์ออกมาหลายกลุ่ม
แต่ยามที่มันปะทะกับโซ่ตรวนพลังบริสุทธิ์ จ้าวเฟิงกลับกำลังลงมือทำร้ายสมาชิกเผ่าความลับสวรรค์คนอื่นๆ รวมถึงเรือรบด้วย
โครม ตูม เปรี้ยง!
กระบี่อัสนีเทวะพลังบริสุทธิ์นับไม่ถ้วนระเบิดลงหลายจุดบนเรือ ทำให้มันเสียหายหนักมากขึ้น จนน่าจะทำได้เพียงบินเท่านั้น ไม่ได้มีความสามารถอย่างอื่นอีก
ในเวลาเดียวกัน จ้าวเฟิงยังคิดจะจู่โจมองครักษ์เทพมรณะหลายคนรวมไปถึงพวกจอมเทพซิงเซี่ยงด้วย
“รีบหลบเร็ว!”
จอมเทพซิงเซี่ยงที่กำลังต่อสู้กับซินอู๋เหิน จู่ๆ ก็รู้สึกได้ถึงกระบี่อัสนีเทวะที่กำลังพุ่งมา จึงวูบไหวหลบไปอย่างรวดเร็ว
ถึงเขาจะหลบการโจมตีตามอำเภอใจของจ้าวเฟิงได้ แต่ในชั่วขณะสำคัญ ซินอู๋เหินฉวยโอกาสบุกโจมตี กระแทกหมัดเข้าไปที่จอมเทพซิงเซี่ยง
อึก!
จอมเทพซิงเซี่ยงกระอักเลือด ก่อนจะรีบถอยร่นไป
ส่วนการต่อสู้อื่นๆ ก็เสียสมดุลในพริบตาเพราะการจู่โจมของจ้าวเฟิง
ไม่นานเท่าไหร่นัก ข้อได้เปรียบของอาณาจักรเทพเผ่าแสงก็เพิ่มขึ้นมหาศาล จนอยู่เหนือเผ่าความลับสวรรค์อย่างสิ้นเชิง
แต่ในตอนนี้ สมาชิกฝั่งแดนศักดิ์สิทธิ์เทพลวงตาเร่งรุดมาถึงแล้ว
เผ่าแสงจึงจำเป็นต้องแบ่งคนจำนวนมากไปต้านแดนศักดิ์สิทธิ์เทพลวงตาเอาไว้
“รนหาที่ตาย!”
อวี่หลิวผิงบันดาลโทสะ กระตุ้นเศษเสี้ยวอาวุธบรรพชนในมือ และปลดปล่อยคมดาบทองสายหนึ่งออกมาอีกครั้ง
คิดไม่ถึงเลยว่าในขณะที่จ้าวเฟิงรับมือเขา ก็จะจัดการสมาชิกคนอื่นของเผ่าความลับสวรรค์ และยังทำได้ผลดีเสียด้วย นี่จึงทำให้เขาหัวเสียมาก
“ปราการมิติ!”
จ้าวเฟิงกระตุ้นเศษเสี้ยวอาวุธบรรพชนสามชิ้นในชุดคลุมมิติ กระจายม่านแสงสีเงินที่ทับซ้อนกันชั้นหนึ่งออกมา
เมื่อคมดาบสีทองฟันเข้าไปในปราการมิติ ก็ต้องเผชิญกับแรงต่อต้านอย่างมหาศาล และยังได้รับผลระทบจากกฎเกณฑ์เวลา จึงทำให้ความเร็วลดลงไป
แต่อวี่หลิวผิงไม่มีทางปล่อยให้จ้าวเฟิงสมประสงค์อีกครั้ง เขาตรงไปสังหารจ้าวเฟิงจากอีกด้านหนึ่ง
“มิติพันธนาการ!”
ดวงตาซ้ายของจ้าวเฟิงหมุนวน สำแดงวิชาดวงตามิติ
พลังมิติที่เกี่ยวกระหวัดเข้าหากันกระทบลงบนร่างอวี่หลิวผิง สะกดเขาไว้อย่างแน่นหนา
ในเวลาเดียวกันนั้นเอง จ้าวเฟิงเคลื่อนตัวไปด้านหลังแล้วสะบัดมือ ปลดปล่อยกระบี่อัสนีเทวะบริสุทธิ์ไปหลายเล่มอีกครั้ง
ครั้งนี้เป้าหมายของเขาคือแดนศักดิ์สิทธิ์เทพลวงตา
การลอบโจมตีอย่างกะทันหันของจ้าวเฟิงทำให้แดนศักดิ์สิทธิ์เทพลวงตาตื่นตกใจยกใหญ่และคาดไม่ถึง
หนำซ้ำขณะสู้กับอวี่หลิวผิง จอมเทพฮ่วนไฉ่และหญิงชราผมเขียวบาดเจ็บสาหัส ทั้งยังโดนระเบิดเทพมรณะโจมตี บวกกับการควบคุมของอาณาจักรเทพเผ่าแสง ในตอนนี้คาดว่าน่าจะใช้พลังได้เพียงแค่หกส่วนเท่านั้น
กระบี่อัสนีเทวะพลังบริสุทธิ์จำนวนมากพวกนั้นถูกพวกนางทำลายไปได้บางส่วน แต่มีหลายเล่มที่พุ่งทะลวงไปด้านหลัง
“อ๊าก——”
ในกลุ่มแดนศักดิ์สิทธิ์เทพลวงตามีเสียงกรีดร้องโหยหวนดังขึ้น
จอมเทพขั้นสองทั่วไปโดนการโจมตีตามอำเภอใจของจ้าวเฟิง ล้วนบาดเจ็บไปตามๆ กัน
สมาชิกที่อยู่ในขั้นต่ำกว่าจอมเทพ ต่อให้แค่อยู่ใกล้เคียงกับอาณาเขตโจมตีของจ้าวเฟิง ก็จะได้รับผลกระทบ ดับดิ้นลงในทันที
“ข้าจะไปรับมือจ้าวเฟิง ส่วนเจ้าไปรับมือคนอื่น!”
จอมเทพฮ่วนไฉ่ตะโกนสั่ง แล้วพุ่งไปหาจ้าวเฟิงก่อน
ส่วนหญิงชราผมเขียวไปเข้าร่วมการต่อสู้อื่น
การเข้าร่วมรบของแดนศักดิ์สิทธิ์เทพลวงตาส่งผลกระทบใหญ่หลวงต่อสถานการณ์การต่อสู้ทั้งหมด
ตรงแกนกลางอาณาจักรเทพ มู่กู่ใช้พลังทั้งหมด เพิ่มแรงควบคุมฝ่ายศัตรูไปจนถึงที่สุด
โครม บึ้ม!
ในอาณาจักรเทพ สถานการณ์การต่อสู้รุนแรงอย่างที่ไม่เคยเกิดขึ้นมาก่อน ขั้วอำนาจทั้งสามเปิดฉากรบราฆ่าฟัน เสียงระเบิดดังกึกก้องเขย่าฟ้าดินยังไม่เคยหยุดลง
ในละแวกใกล้เคียงการต่อสู้ สิ่งของทั้งหมดถล่มทลาย ฟ้าดินหายไปอย่างสิ้นเชิง
“จ้าวเฟิง เจ้าไม่มีทางชนะหรอก!”
จอมเทพฮ่วนไฉ่คำรามด้วยความโกรธเกรี้ยว ก่อนจะเข้าไปประชิดตัวอย่างรวดเร็ว
“ดี!”
อวี่หลิวผิงยิ้มน้อยๆ
ถึงแม้ความแข็งแกร่งของจ้าวเฟิงจะทำให้เขาหวาดกลัว
แต่ตอนนี้ต้องเผชิญหน้ากับจอมเทพขั้นสามถึงสองคน จ้าวเฟิงจะยังได้เปรียบอยู่อีกหรือ?
ขอแค่พวกเขายื้อจ้าวเฟิงเอาไว้ได้ สมาชิกที่เหลือฟากอาณาจักรเทพเผ่าแสงจะพ่ายแพ้อย่างไม่ต้องสงสัยจากการร่วมมือของเผ่าความลับสวรรค์และแดนศักดิ์สิทธิ์
“เช่นนั้นข้าจะชนะพวกเจ้าให้ดู!”
ต้องเผชิญกับจอมเทพขั้นสามสองคน จ้าวเฟิงไร้ซึ่งความหวาดกลัวใดๆ
แน่นอนว่าจอมเทพขั้นสามทั้งสองต่างก็ไม่ได้อยู่ในสภาวะสุดยอด ถึงขั้นที่อาการบาดเจ็บบนร่างจอมเทพฮ่วนไฉ่หนักหนาสาหัส ทั้งยังมีการกดข่มของอาณาจักรเทพเผ่าแสงอีก
“เจ้าหนุ่ม เจ้าชักจะไม่เห็นหัวใคร ยโสโอหังเกินไปแล้ว!”
สีหน้าอวี่หลิวผิงทะมึนเกินจะเปรียบ
จ้าวเฟิงเผชิญหน้ากับจอมเทพขั้นสามสองคน ยังสามารถพูดจาโอหังขนาดนี้ได้อีก
“เข้าสู่ความฝันไปเถอะ!”
พลังดั้งเดิมในดวงตาซ้ายพวยพุ่งขึ้นมา ทำให้ทั้งดวงตามีประกายแสงมายาที่พราวพร่าง สะกดสายตาทุกคนอย่างมาก
ขณะเดียวกัน เขาใช้พลังดั้งเดิมสร้างมิติห้วงฝันแห่งหนึ่งอย่างรวดเร็ว
สู่ห้วงความฝัน!
ทันใดนั้น จิตสำนึกของอวี่หลิวผิงและจอมเทพฮ่วนไฉ่เผชิญกับแรงฉุดดึงที่ทรงพลัง
แต่อย่างไรเสียพวกเขาก็เป็นถึงจอมเทพขั้นสาม พลังดวงวิญญาณไม่อ่อนแอ จึงสามารถต้านทานได้
แต่ว่าเป้าหมายของจ้าวเฟิงไม่ใช่พวกเขาตั้งแต่แรก
พรึ่บ!
จ้าวเฟิงไปจากที่นี่อย่างรวดเร็ว พุ่งตรงไปยังสนามรบอื่น
ทุกแห่งที่ผ่านพ้นไป จิตสำนึกของทุกคนจะเจอแรงฉุดดึงประหลาดที่ทรงพลัง
คนเก้าส่วนขึ้นไปพลันนิ่งค้างอยู่ที่เดิม เหมือนว่าเลอะเลือนไปแล้วอย่างนั้น
ห้วงความคิดส่วนใหญ่ของจ้าวเฟิงอยู่ที่มิติห้วงฝัน เหลือเพียงส่วนเล็กๆ คอยควบคุมร่างกายให้โบยบินไปรอบทิศ
ภายในมิติห้วงฝัน สมาชิกฝั่งศัตรูทั้งหมดเข้ามายังที่นี่ ก็ตกอยู่ในอันตรายรอบด้านทันที ส่วนสมาชิกอีกฝั่งปลอดภัยไร้กังวล
ณ โลกภายนอก
ร่างเหล่าสมาชิกแดนศักดิ์สิทธิ์เทพลวงตาคนแล้วคนเล่าพลันระเบิดออก
สมาชิกเผ่าความลับสวรรค์เป็นยอดฝีมือขั้นจอมเทพกันทั้งหมด แต่อย่างมากตั้งรับได้เพียงครู่เดียวก็หลีกเลี่ยงจุดจบเช่นนี้ไม่ได้อยู่ดี
ในนั้นมีองครักษ์เทพมรณะที่บาดเจ็บสาหัสสามคนถูกจ้าวเฟิงดึงเข้ามาสังหารในฝัน ส่วนสมาชิกเผ่าความลับสวรรค์ที่พลังวิญญาณค่อนข้างแข็งแกร่งรอดชีวิตมาได้อย่างโชคดี
ในสายตาจอมเทพฮ่วนไฉ่และอวี่หลิวผิง จ้าวเฟิงเพียงแค่วนรอบหนึ่งเท่านั้น คนของพวกเขาก็ตายลงอย่างน่าประหลาด
“หยุดเดี๋ยวนี้ จ้าวเฟิง เก่งนักเจ้าก็มาโจมตีข้า!”
จอมเทพฮ่วนไฉ่ตะโกนเสียงดัง
สมาชิกที่นางพามาคราวนี้เป็นถึงวีรบุรุษในแดนศักดิ์สิทธิ์ ก่อนนี้ก็เหลือเพียงครึ่งเดียวแล้ว พอถูกจ้าวเฟิงโจมตีเช่นนี้ สมาชิกแดนศักดิ์สิทธิ์มากมายจึงเหลือเพียงไม่กี่คนเท่านั้น
เสียหายอย่างหนักเช่นนี้ นางมีส่วนต้องรับผิดชอบอย่างหลีกเลี่ยงไม่ได้
.....................................


[Go To Next Chapter]( ./366.md)