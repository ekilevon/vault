##บทที่ 1175: สยบเทพแท้จริงขั้นสาม
หลังจากที่ผู้เฒ่าชุดเขียวและปฐมเทพเผ่าปีกเพลิงเข้าไปในวังแล้ว แรงกดดันของพวกจ้าวเฟิงก็เพิ่มขึ้นมาก
แต่เมื่อได้ยินเสียงอึกทึกครึกโครมจากภายในวัง การต่อสู้ในนั้นคงจะรุนแรงกว่ากันมาก
“ฝ่ามือสายฟ้าทลายนภา!”
จ้าวเฟิงผสานรวมอัสนีเพลิงทำลายล้างและแก่นแท้พลังสายฟ้าศักดิ์สิทธิ์ ส่งฝ่ามือยักษ์ประกายแสงสีทองแดงออกมา ตรงดิ่งไปทำลายหนูเพลิงเขาทอง
ในตอนนี้มีเพียงพวกจ้าวเฟิงทั้งสามที่คอยยื้อหนูเพลิงเขาทองเอาไว้ จ้าวเฟิงต้องใช้วิชาบางอย่างเช่นกัน ไม่เช่นนั้นแล้วเว่ยเคอและหม่าหลิงซืออาจจะรับมือไม่ไหว
ทว่าไม่เสียทีที่ทั้งสองคนเป็นอัจฉริยะของเผ่ามังกรเกล็ดฟ้า พรสวรรค์โดดเด่นไม่ธรรมดา ศักยภาพของพวกเขาก็ถูกเค้นออกมาไม่น้อยท่ามกลางการต่อสู้ดุเดือด ความสามารถในการรบก็เพิ่มขึ้นด้วย
“พี่จ้าว ไม่คิดเลยว่าพลังของท่านจะแข็งแกร่งมากขนาดนี้!”
ครั้งนี้เว่ยเคอเอ่ยอย่างตื่นตะลึง
คราวก่อนจ้าวเฟิงลงมือรวดเร็วอย่างยิ่ง พวกเขาจึงมองอะไรไม่ออก
แต่ในตอนนี้ ความสามารถในการรบของจ้าวเฟิงถูกใช้ออกมาจนหมดสิ้น ทำให้เว่ยเคอออกจะประหลาดใจ
ในดวงตาของหม่าหลิงซือทอประกายประหลาด พลังของจ้าวเฟิงไม่ด้อยไปกว่าปฐมเทพหลันเยี่ยผู้เป็นอัจฉริยะที่แข็งแกร่งที่สุดในเผ่ามังกรเกล็ดฟ้าเลย พวกเขาต้องได้รับส่วนแบ่งจากมรดกบรรพชนของหนูเพลิงเขาทองแน่
โครม ตู้ม!
ภายในราชวังเพลิง เสียงการสู้รบสะเทือนหูดังขึ้นไม่หยุด บางคราวยังมีเสียงคำรามด้วยโทสะของหนูเพลิงเขาทองดังลอดออกมา
จ้าวเฟิงอดโคจรดวงตาซ้ายเพื่อมองทะลุเข้าไปดูสถานการณ์ภายในไม่ได้
ขนาดของหนูเพลิงเขาทองตัวข้างในใหญ่กว่าพวกข้างนอกเป็นเท่าตัว ทั่วร่างของมันโอบล้อมด้วยแสงสีทองและเปลวเพลิง พลังอยู่เหนือผู้เฒ่าชุดเขียวด้วยซ้ำไป
ทว่าปฐมเทพเผ่าปีกเพลิงสองคนก็ไม่ด้อยไปกว่ากัน สายเลือดแขนงเพลิงของทั้งสองสูงส่งกว่าหนูเพลิงเขาทองขั้นหหนึ่ง พวกเขาปราดเปรียวว่องไว โคจรอาวุธเทพสำแดงเคล็ดวิชาต่อสู้ขั้นเทพ โจมตีหนูเพลิงเขาทองไม่หยุดหย่อน
“ผู้อาวุโส หากไม่รีบจะดึงดูดผู้แข็งแกร่งคนอื่นมาที่นี่!”
จ้าวเฟิงยิ้มแย้มน้อยๆ เอ่ยด้วยเสียงอันดัง
ผู้เฒ่าชุดเขียวที่กำลังสู้กับหนูเพลิงเขาทองในวังเพลิง สีหน้าพลันหนักอึ้งลงไป
นับว่าพวกเขาอับโชคอย่างยิ่ง เพิ่งเข้ามาในวังแห่งนี้ไม่นาน หนูเพลิงเขาทองตัวนี้ก็ครอบครองมรดกหมดแล้ว
แต่ความคิดนี้พวกเขาเป็นคนเอ่ยเสนอ จึงจำต้องฝืนจัดการหนูเพลิงเขาทองที่น่ากลัวตัวนี้เสีย
“สองคนนี้ พวกเจ้าต่างเป็นปฐมเทพผู้ถูกเลือกจากเผ่าปีกเพลิง ต้องมีไพ่ตายอะไรบ้างกระมัง!”
ผู้เฒ่าชุดเขียวเบนความสนใจมาที่ผู้ถูกเลือกจากเผ่าปีกเพลิง
จนในที่สุด หนึ่งในปฐมเทพเผ่าปีกเพลิงก็จำเป็นต้องใช้ไพ่ตายที่ตนเองเตรียมเอาไว้อย่างเสียไม่ได้
ร่างปฐมเทพผู้นี้ปลดปล่อยพลังเทพที่แข็งแกร่งเหนือสามัญออกมา เมื่อใช้ร่วมกับอาวุธเทพและเคล็ดวิชาการรบ จึงทำให้หนูเพลิงเขาทองบาดเจ็บไปไม่น้อย
จากนั้นคนทั้งสองจึงฉวยโอกาสนี้รุกเข้าโจมตี หนูเพลิงเขาทองค่อยๆ ตกอยู่ในสถานการณ์เสียเปรียบ อาการบาดเจ็บสาหัสขึ้นเรื่อยๆ
ครืน!
หนูเพลิงเขาทองที่บาดเจ็บสาหัสพุ่งออกจากวัง ไม่ได้หนีแต่ก็ไม่ได้เข้าใกล้พวกจ้าวเฟิง แต่พุ่งลงไปในหินหนืดที่อยู่รอบวัง
“หืม? อุณหภูมิในหินหนืดนี้ไม่สูงมากนัก และยังแฝงไปด้วยพลังสายเลือดพิลึกด้วย!”
เมื่อเห็นเหตุการณ์เช่นนี้ จ้าวเฟิงถึงพบว่าหินหนืดใต้ดินที่นี่เหมือนจะเป็นทรัพยากรที่ล้ำค่าเอาการ
ไม่นานเท่าไหร่นัก ผู้เฒ่าชุดเขียวและเผ่าปีกเพลิงสองคนก็ออกมาจากในวังด้วยใบหน้าแช่มชื่น
“พี่จ้าว ข้ารู้สึกได้ว่าคนของเผ่าข้าเหมือนกำลังจะมาแล้ว!”
เว่ยเคอรีบเอ่ยผ่านป้ายส่งข่าวด้วยเพราะสัมผัสได้ถึงความผิดปกติ
ผู้เฒ่าชุดเขียวและเผ่าปีกเพลิงทั้งสองตรงมาทางฟากจ้าวเฟิง หนำซ้ำยังช่วยพวกจ้าวเฟิงโจมตีหนูเพลิงเขาทองจนถอยไป
“พวกเจ้าสามคน นี่คือผลประโยชน์ที่เราได้มาคราวนี้ พวกเจ้าสามารถเลือกไปส่วนหนึ่งได้!”
ผู้เฒ่าชุดเขียวหยิบแหวนเก็บของวงหนึ่งออกมา
“ข้าคิดว่าพวกท่านจะทอดทิ้งพวกเรา หอบเอาของหนีไปเสียอีก!”
จ้าวเฟิงยิ้มเอ่ยอย่างมีเลศนัย
อันที่จริง หลังจากที่พวกผู้เฒ่าชุดเขียวออกมาจากวัง เห็นได้อย่างชัดเจนว่าไม่มีเจตนาจะช่วยพวกจ้าวเฟิง
แต่บังเอิญที่ได้ยินคำพูดของเว่ยเคอเข้า พวกเขาจึงกุลีกุจอเข้าช่วยพวกจ้าวเฟิงจากอันตรายและแบ่งสมบัติที่ได้มาให้
ห้วงความคิดของพวกจ้าวเฟิงสามคนดำดิ่งลงไปในแหวนเก็บของ ของล้ำค่าภายในมีจำนวนมาก มีทรัพยากรฝึกตนประเภทต่างๆ และยังมีเคล็ดวิชาการต่อสู้อีกด้วย
เว่ยเคอและหม่าหลิงซือย่อมไม่เชื่อว่าของเหล่านี้เป็นสิ่งที่พวกเขาได้มาทั้งหมดจากภายในนั้น แต่เมื่อเห็นจ้าวเฟิงไม่พูดอะไรจึงไม่ใส่ใจ อย่างไรเสียก็ได้สมบัติมากมายขนาดนี้ นับว่าได้มามากพอแล้ว
“คิดไม่ถึงว่าพวกเจ้าจะกล้าช่วงชิงทรัพยากรมรดกของหนูเพลิงเขาทอง ข้าไม่มีทางปล่อยพวกเจ้าไปแน่!”
หนูเพลิงเขาทองตัวยักษ์ในหินหนืดคำราม
“แย่แล้ว เจ้าเดียรัจฉานตัวนี้กำลังจะฟื้นคืนพลัง พวกเรารีบหนีเร็ว!”
ผู้เฒ่าชุดเขียวเก็บแหวนเก็บของ แล้วรีบบินตรงออกไปที่ปากถ้ำ
พวกจ้าวเฟิงก็จากไปอย่างไม่ลังเล
พรึ่บ พรึ่บ…
พวกจ้าวเฟิงกับพวกผู้เฒ่าชุดเขียวโผล่ออกมาจากปากถ้ำภูเขา
แต่สายตาเว่ยเคอและหม่าหลิงซือเปลี่ยนไปโดยพลัน พวกเขาจ้องบุคคลด้านหน้าเขม็ง
“หูเฉิง เจ้าคนชั่วช้าไร้ยางอาย!”
หม่าหลิงซือด่าอีกฝ่ายทันที
พวกผู้เฒ่าชุดเขียวมองกลุ่มคนจากเผ่ามังกรเกล็ดฟ้าด้านหน้า สำรวมกิริยาทันที
“หลิงซือ ตอนนั้นหลังจากที่ข้าหนีไป ข้าก็รีบไปตามหากำลังเสริมกลับมาช่วยเจ้า!”
หูเฉิงละล่ำละลักอธิบาย แต่ไม่มีท่าทีเป็นกังวลแม้แต่น้อย
เงาร่างคนทั้งสามที่ยืนเคียงข้างเขา หนึ่งในนั้นเป็นพี่ใหญ่ของหูเฉิงชื่อหูซัง เป็นปฐมเทพผู้ถูกเลือกของเผ่ามังกรเกล็ดฟ้า ส่วนอีกสองคนเป็นผู้แข็งแกร่งของเผ่าขั้นเทพแท้จริง
คนเผ่ามังกรเกล็ดฟ้ากับคนเผ่าปีกเพลิงมองตากัน แต่ไม่เอ่ยปากพูดอะไร
“จ้าวเฟิง ยามนั้นเจ้ามาคลุกคลีอยู่กับข้า ถึงขั้นช่วงชิงทรัพยากรข้าไป ในตอนนี้ผู้อาวุโสจากเผ่ามังกรเกล็ดฟ้าและพี่ใหญ่ของข้าต่างอยู่ที่นี่ พวกเขาจะทวงความยุติธรรมให้ข้า!”
หูเฉิงจ้องจ้าวเฟิงด้วยสายตาจองหองและท้าทาย
“หูเฉิง ตอนนั้นจ้าวเฟิงติดตามเจ้า เขาไม่ได้เอาทรัพยากรใดไปทั้งสิ้น พอเจออันตรายเจ้าก็ทิ้งพวกเราหนีเอาตัวรอดไปเพียงลำพัง ถ้าไม่ใช่เพราะจ้าวเฟิงพวกเราคงตายไปนานแล้ว ตอนนี้เจ้ายังมีหน้ามาโทษเขาอีกหรือ!”
เว่ยเคอเอ่ยทั้งหมดออกมาอย่างหมดความอดทน
“เหอะ!”
ตอนนี้เอง หูซังพลันสาวเท้าขึ้นมา แผ่กลิ่นอายทรงพลานุภาพกดดันเว่ยเคอ
คิดไม่ถึงว่าเว่ยเคอจะพูดทั้งหมดนี้ออกมา นี่เป็นการหยามหน้าหูเฉิงและเขาไม่ใช่หรอกรึ?
อีกฟาก พวกผู้เฒ่าชุดเขียวต่างระบายยิ้ม
เดิมทีพวกเขายังกลัวว่าคนของเผ่ามังกรเกล็ดฟ้าจะร่วมมือกันจัดการพวกตน แต่ดูท่าทางแล้ว ตอนนี้ความขัดแย้งภายในเผ่าคงไม่คลี่คลายได้โดยง่าย ไม่จำเป็นต้องกังวลเรื่องที่คนจากเผ่ามังกรเกล็ดฟ้าจะแย่งชิงผลประโยชน์ของพวกเขาแล้ว
หนำซ้ำบุคคลที่เผ่ามังกรเกล็ดฟ้าจะจัดการก็คือจ้าวเฟิง นี่คือสิ่งที่พวกผู้เฒ่าชุดเขียวอยากเห็นอย่างยิ่ง
“เจ้าหนุ่ม มอบมิติเก็บของมาเสีย แล้วเผ่ามังกรเกล็ดฟ้าจะไว้ชีวิตเจ้า!”
แววตาลุกโชนของหูซังจ้องจ้าวเฟิงเขม็ง
เขาย่อมมองออก จ้าวเฟิงและพวกเผ่าปีกเพลิงเข้าไปในถ้ำเขา ย่อมต้องได้ของล้ำค่ามา พลังของพวกเผ่าปีกเพลิงแข็งแกร่งเกินจะรับมือไหว เว่ยเคอและหม่าหลิงซือเป็นคนของเผ่ามังกรเกล็ดฟ้า จะแย่งมาเลยซึ่งๆ หน้าก็ไม่ดีนัก มีเพียงจ้าวเฟิงที่พลังฝึกตนต่ำที่สุดและไม่ได้เป็นคนของขั้วอำนาจใด จึงลงมือได้ง่ายที่สุด
เทพแท้จริงสองคนเบื้องหลังเขาก็สาวเท้าขึ้นมาด้านหน้า พลังอำนาจที่ไร้รูปร่างทะลักมาหาจ้าวเฟิง
เห็นได้ชัดเจนว่าพี่ใหญ่ของหูเฉิงมีตำแหน่งที่ไม่ธรรมดาในบรรดาผู้ถูกเลือกขั้นปฐมเทพ ผู้แข็งแกร่งขั้นเทพแท้จริงในเผ่าพันธุ์ย่อมปกป้องเขา ดังนั้นจึงไม่แยแสในคำพูดของหม่าหลิงซือและเว่ยเคอ
“พวกเจ้า…”
ร่างเว่ยเคอสั่นระริก ไม่รู้จะพูดอะไรดี และมองจ้าวเฟิงด้วยสายตาสำนึกผิดอย่างยิ่ง
“ถอยไป มิฉะนั้นจะจัดการเจ้าในฐานะที่เป็นศิษย์ทรยศ!”
หูซังมองเว่ยเคอด้วยสายตาเย็นชา
ถึงแม้จะเป็นปฐมเทพอัจฉริยะในเผ่ามังกรเกล็ดฟ้าเหมือนกัน แต่เว่ยเคอไหนเลยจะเทียบเทียมกับเขาได้
วิ้ง!
หูซังยกมือขวาขึ้น พลังเทพแผ่พวยพุ่ง เตรียมพร้อมจะลงมือ
แต่เวลานี้เอง ผืนแผ่นดินทั้งหมดสั่นไหวเบาๆ ถัดจากนั้นเสียงสั่นสะเทือนก็รุนแรงยิ่งขึ้น
สุดท้ายแล้ว ฟ้าดินทั้งหมดสั่นสะเทือนเสียงดังสนั่น ฟ้าทั้งผืนตกอยู่ในความมืดมิด ไอปีศาจที่น่ากลัวหลายมากมายพวยพุ่งมา
“นี่คือ…มวลสัตว์อสูร?”
หูซังนิ่งอึ้งอยู่กับที่ แววตาตื่นกลัวจับจ้องไปที่ไกลๆ
เช่นเดียวกัน ใจคนเผ่ามังกรเกล็ดฟ้าและเผ่าปีกเพลิงต่างสั่นสะท้านเกินจะเปรียบ สายตามองไกลไปยังกองทัพฝูงสัตว์พันธุ์โบราณที่น่าพรั่นพรึง พวกเขาไม่เคยได้ยินมาก่อนเลยว่าในพื้นที่ลับรกร้างโบราณจะมีมวลสัตว์อสูรอยู่ด้วย
ฝูงเผ่าพันธุ์โบราณตรงหน้า ถึงแม้จะไม่แข็งแกร่งแต่มีจำนวมากจนน่ากลัว
“ไป!”
ผู้เฒ่าชุดเขียวและพวกเผ่าปีกเพลิงจากไปในทันที
“น้องชาย รีบไปเร็ว!”
หลังจากที่หูซังเอ่ยจบ เขาก็จากไปพร้อมกับคนของเผ่ามังกรเกล็ดฟ้า
“พวกเจ้ายังมัวทำอะไรอยู่?”
เทพแท้จริงเผ่ามังกรเกล็ดฟ้าเอ่ยเสียงเย็นกับเว่ยเคอและหม่าหลิงซือ
“เจ้าหนุ่ม วันนี้ข้าจะไว้ชีวิตเจ้า!”
หูเฉิงมองจ้าวเฟิงด้วยสายตาเกลียดชัง
ฝูงสัตว์อสูรกำลังบีบเข้ามาใกล้ วินาทีนี้ต้องรักษาชีวิตเป็นสำคัญ
ฟิ้ว!
จ้าวเฟิงก็มิได้หยุดอยู่กับที่ต่อ เขาบินไปยังอีกทิศทางหนึ่ง ในช่วงเวลาหน้าสิ่วหน้าขวาน ไม่มีผู้ใดสังเกตเห็นว่าบนใบหน้าของเขากลับประดับรอยยิ้ม
ฝูงเผ่าพันธุ์โบราณจำนวนมหาศาลพวกนี้ย่อมเป็นสัตว์วิเศษของจ้าวเฟิงอยู่แล้ว พวกมันคอยซุ่มอยู่ในละแวกใกล้เคียงตลอดเวลา และคอยฟังคำสั่งของเขา
‘คนของเผ่าปีกเพลิง!’
แววตาของจ้าวเฟิงจับจ้องที่ผู้เฒ่าชุดเขียว ไล่ตามไปทันที
ไม่นานมวลสัตว์อสูรก็เปลี่ยนทิศทาง ไล่ตามทิศทางที่พวกเผ่าปีกเพลิงหนีไป
ฟุ่บ แซ่ด แซ่ด!
จ้าวเฟิงกลายร่างเป็นแสงสีทองอ่อน โบยบินไปอย่างรวดเร็ว
เดิมทีเขารวดเร็วไม่ต่างกับผู้เฒ่าชุดเขียว ยิ่งไปกว่านั้นที่นี่คือห้วงฝันบรรพกาล เขาย่อมรวดเร็วยิ่งกว่า ไม่นานก็ไล่ตามพวกเผ่าปีกเพลิงทัน
“จ้าวเฟิง?”
ใบหน้าผู้เฒ่าชุดเขียวฉายแววตกใจสงสัยขณะมองชายผมทองตรงหน้า เขามีพลังเพียงเทวาเร้นลับระดับบริบูรณ์ แต่อีกฝ่ายสามารถไล่ตามพวกเขาทัน จึงเกินความคาดหมายอยู่บ้าง
“ไม่ได้การ พวกสัตว์อสูรไล่ตามพวกเรามาแล้ว!”
เวลานี้เอง ปฐมเทพเผ่าปีกเพลิงผู้หนึ่งร้องตะโกนขึ้น
สีหน้าคนทั้งสามเปลี่ยนสีไปทันที เหตุใดจู่ๆ ฝูงสัตว์อสูรจึงเปลี่ยนทิศทางมาหาพวกเขา นอกเสียจากว่านี่ไม่ใช่ทัพฝูงสัตว์อสูร แต่เผ่าพันธุ์โบราณเหล่านี้ถูกใครบางคนชักใยอยู่
เมื่อนึกถึงจุดนี้ สีหน้าคนทั้งสามประหวั่นพรั่นพรึง จ้องมองที่จ้าวเฟิง ความหนาวเหน็บพลันแผ่กระจายขึ้นมาจากฝ่าเท้า
“หยุดอยู่ที่นี่ให้หมดแล้วกัน!”
พลังเทพสายเลือดบรรพกาลที่แกร่งกล้าทะลักออกจากนิ้วชี้ของจ้าวเฟิง ในเวลาเดียวกัน พลังอัสนีเพลิงทำลายล้างที่น่ากลัวก็หมุนวนรอบกลุ่มพลังนั้น
คิดจะหยุดพวกผู้เฒ่าชุดเขียว จ้าวเฟิงไม่สามารถเก็บงำพลังเอาไว้แน่นอน
“ดัชนีทลายปฐพี!”
ในแสงดัชนีทรงพลานุภาพมีพายุแสงอัสนีสีทองแดงไร้ขอบเขต ประหนึ่งเสาที่ค้ำฟ้า พุ่งออกไปโจมตีทำลาย
ปฐมเทพเผ่าปีกเพลิงสองคนถูกดัชนีของจ้าวเฟิงจนบาดเจ็บสาหัส พวกเขามองจ้าวเฟิงอย่างไม่เชื่อสายตา เขาแข็งแกร่งถึงขนาดนี้ได้อย่างไรกัน?
โครม แซ่ด!
สายฟ้าหมุนวนทั่วร่างผู้เฒ่าชุดเขียว ทำลายการโจมตีของจ้าวเฟิงไป จึงไร้ซึ่งอาการบาดเจ็บใด
“หึ ข้าไม่รู้ว่าเหตุใดเจ้าจึงกำราบเผ่าพันธุ์โบราณได้มากมายเช่นนี้ แต่พลังของเจ้าอยู่เพียงแค่เทวาเร้นลับระดับบริบูรณ์เท่านั้น ก็ยังคิดจะขวางพวกเรางั้นรึ?”
ถึงแม้ในใจผู้เฒ่าชุดเขียวจะหวาดกลัววิชาของจ้าวเฟิง แต่สติเขากระจ่างแจ้งอย่างยิ่ง
มวลสัตว์อสูรเป็นปึกแผ่นน่าสะพรึง แต่ความเร็วของเผ่าพันธุ์โบราณเหล่านี้ด้อยกว่าเขามาก ขอแค่สังหารจ้าวเฟิงได้ ก็จะสามารถคลี่คลายเรื่องราวทั้งหมด
“แสงสายฟ้ากัมปนาท!”
ผู้เฒ่าชุดเขียวสะบัดฝ่ามือสองข้าง แสงอัสนีในฟ้าดินพลันกลายเป็นสัตว์อสูรขนาดยักษ์โจมตีไปที่จ้าวเฟิง
“เนตรเทพลอกแบบ!”
จ้าวเฟิงระบายยิ้มออกมาเล็กน้อย ในดวงตาซ้ายเปล่งประกายสีสันมายา จากนั้นระลอกแสงสีทองอ่อนหลายชั้นกะพริบวิบวับ
โครม แซ่ด!
อสูรยักษ์สายฟ้าที่บ้าคลั่งพุ่งทะยานออกจากดวงตาซ้ายของจ้าวเฟิง
“เป็นไปได้อย่างไรกัน? นี่มันวิชา ‘แสงสายฟ้ากัมปนาท’ ของข้านี่!”
ในหัวผู้เฒ่าชุดเขียวเกิดเสียงดังลั่น แววตาค้างแข็งมองสายฟ้าทำลายล้างที่น่ากลัวสองกลุ่มปะทะเข้าหากัน
.............................


[Go To Next Chapter]( ./32.md)