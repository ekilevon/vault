##บทที่ 1456: กลับไปที่เกาะเทียนอวี่
ณ ดินแดนเทพรกร้าง อ่าวทะเลคราม เกาะเทียนอวี่
พรึ่บ!
ม่านแสงสีฟ้าที่ปกคลุมอยู่กลางอากาศเหนือตำหนักแลกเปลี่ยนซื้อขาย จู่ๆ ก็มีแสงมายาหลากสีกระเพื่อมออกมา
จากนั้นคนผู้หนึ่งจึงปรากฏกายขึ้นภายใน
“ถึงแล้ว!”
จ้าวเฟิงลืมตาขึ้นด้วยสีหน้ายินดี
ก่อนจะใช้การส่งวิญญาณ เขายังกังวลอยู่ไม่น้อย กลัวว่าจะเกิดเหตุไม่คาดคิดขึ้น
“ตำหนักแลกเปลี่ยนค้าขาย!”
จ้าวเฟิงมองตำหนักแลกเปลี่ยนค้าขายด้านล่าง
ตอนที่เขาเพิ่งมาถึงดินแดนเทพรกร้าง ก็ได้พำนักอยู่ที่เกาะเทียนอวี่แห่งนี้
ต่อมา เขายังเป็นตัวแทนของเผ่าแพะเพลิงทองเข้าร่วมการประลองแย่งชิงตำหนักแลกเปลี่ยนค้าขาย ทั้งยังได้ชัยชนะมา
และเพราะเหตุนี้ เขาจึงไปยั่วโทสะเจ้าเกาะของเกาะเทียนอวี่เข้า...
‘ไม่รู้เผ่าแพะเพลิงทองและเผ่าแพะหยกเขียว ตอนนี้จะเป็นอย่างไรบ้าง?’
จ้าวเฟิงครุ่นคิดในใจขณะเตรียมตัวเดินทางไป
ในตอนนั้นเขาเพิ่งมาถึงดินแดนเทพรกร้าง เดินทางเพียงลำพัง ไม่รู้อะไรทั้งสิ้น ดีที่ได้อวี้หลินเอ๋อร์จากเผ่าแพะหยกเขียวพาเขาร่วมทางไปด้วย
ส่วนเผ่าแพะเพลิงทองก็เป็นสถานที่แรกในดินแดนเทพรกร้างที่เขาพักพิง
แต่จู่ๆ จ้าวเฟิงก็สัมผัสได้ถึงความผิดปกติบางอย่าง
“องครักษ์ของตำหนักแลกเปลี่ยนค้าขายเป็นคนจากเผ่าเขี้ยวฉลาม!”
จ้าวเฟิงประหลาดใจอยู่บ้าง เผ่าเขี้ยวฉลามก็เป็นเผ่าพันธุ์ที่แข็งแกร่งของเกาะเทียนอวี่เช่นกัน
ตอนที่เขาเดินทางออกจากเกาะเทียนอวี่ ได้สังหารผู้อาวุโสเผ่าหมาป่าเหมันต์นัยน์ตาฟ้า ตำหนักแลกเปลี่ยนค้าขายจึงกลับคืนสู่เผ่าแพะเพลิงทอง
แต่ตอนนี้ องครักษ์ส่วนมากของตำหนักแลกเปลี่ยนค้าขายกลับเป็นคนจากเผ่าเขี้ยวฉลาม
เมื่อกวาดประสาทสัมผัสเทพดูแล้ว จ้าวเฟิงก็พบว่าคนดูแลด้านในตำหนักก็เป็นคนจากเผ่าเขี้ยวฉลามเช่นกัน!
“ไม่ทราบว่าเป็นผู้อาวุโสท่านใด มาที่นี่ต้องการอะไรกันแน่?”
ด้านในตำหนักแลกเปลี่ยนค้าขาย สีหน้าเทพแท้จริงเผ่าเขี้ยวฉลามตะลึงไปเล็กน้อย
เมื่อครู่ จู่ๆ ประสาทสัมผัสเทพสายหนึ่งก็กวาดมองเขา
ในวินาทีนั้น เขารู้สึกว่าความลับทั้งหมดของตนเองถูกฝ่ายตรงข้ามอ่านจนทะลุปรุโปร่ง
ด้วยประสบการณ์ในขั้นเทพแท้จริงของเขา ผู้ครอบครองประสาทสัมผัสเทพนี้จะต้องเป็นเทพแท้จริงที่แกร่งกล้าผู้หนึ่งแน่
พรึ่บ!
จ้าวเฟิงพลันปรากฏกายขึ้นในห้องลับ
ผู้อาวุโสเผ่าเขี้ยวฉลามสูดลมหายใจลึกขณะมองไปที่จ้าวเฟิง
เขาอึ้งไป ท่าทางเหมือนระลึกถึงอดีต
จากนั้นสีหน้าผู้อาวุโสก็เปลี่ยนไปในฉับพลัน เขาผลุงตัวขึ้นด้วยใบหน้าหวาดกลัวถึงขีดสุด “จ้าว...จ้าวเฟิง!”
ในตอนนั้น เจ้าเกาะเทียนอวี่เชิญขั้วอำนาจต่างๆ ทั้งเกาะมาร่วมกันสังหารจ้าวเฟิง
เผ่าเขี้ยวฉลามเองก็เป็นหนึ่งในนั้น และเขาเองก็เป็นหนึ่งในบรรดาเทพแท้จริงที่ล้อมสังหารจ้าวเฟิง เพียงแต่เขาค่อนข้างโชคดี มีชีวิตรอดมาได้
แต่ความแข็งแกร่งของจ้าวเฟิงก็ยังคงตราตรึงอยู่ในใจของเขาไม่เสื่อมคลาย
หนำซ้ำเมื่อครู่นี้ จ้าวเฟิงเพิ่งทะลุผ่านปราการพลังของค่ายกลมาจนถึงห้องพักของเขาโดยตรง
พลังที่น่ากลัวขนาดนี้ทำให้เทพแท้จริงจากเผ่าเขี้ยวฉลามอกสั่นขวัญแขวน
“ผู้อาวุโสจ้าว ไว้ชีวิตด้วย...”
เทพแท้จริงเผ่าเขี้ยวฉลามทรุดตัวลงคุกเข่าเสียงดัง
“ตำหนักแลกเปลี่ยนค้าขายแห่งนี้เป็นของเผ่าเขี้ยวฉลามไปแล้วหรือ?”
จ้าวเฟิงเอ่ยถามเสียงเรียบ
ตำหนักแลกเปลี่ยนค้าขายจะเปลี่ยนเจ้าของก็ไม่ใช่เรื่องอะไร แต่การประลองชิงตำหนักแลกเปลี่ยนค้าขายจัดขึ้นในทุกพันปี
แปลว่าเผ่าเขี้ยวฉลามได้ตำหนักนี้มาครอบครองด้วยวิธีการอื่น
“คะ...คือพวกเราร่วมมือกันต่อสู้กับเผ่าแพะเพลิงทอง แล้วบีบให้พวกเขายอมยกตำหนักแลกเปลี่ยนค้าขายให้!”
ผู้อาวุโสเผ่าเขี้ยวฉลามกายสั่นเทิ้ม หลังจากลังเลอยู่ครู่หนึ่งก็กัดฟันเอ่ย
ถึงเขาจะไม่พูด จ้าวเฟิงก็สามารถสืบเรื่องทั้งหมดได้สบายๆ
“ผู้...ผู้อาวุโสจ้าว พวกเราเผ่าเขี้ยวฉลามก็ไม่อยากทำแบบนี้ แต่ว่านี่เป็นคำสั่งจาก...”
ผู้อาวุโสเผ่าเขี้ยวฉลามรีบอธิบายและอ้อนวอน
“เบื้องบน?”
เหนือเกาะเทียนอวี่คืออ่าวทะเลคราม ส่วนผู้ปกครองอ่าวทะเลครามก็คือเผ่าหยกทอง
จ้าวเฟิงระลึกถึงเหตุการณ์ที่ตนเองออกจากเขตผาเก่าอย่างอดไม่ได้
ตอนนั้นพูดได้ว่าเขาสร้างความวุ่นวายให้ทั้งเขตผาเก่า ขั้วอำนาจมากมายในนั้นต่างควานหาตัวเขา
และสืบพบได้ไม่ยากว่าเขามาจากเกาะเทียนอวี่
ส่วนเผ่าแพะเพลิงทองที่มีความเกี่ยวข้องกับเขา จะต้องโดนสอบสวนจากเผ่าหยกทองอย่างหนักแน่
ถึงจ้าวเฟิงและเผ่าแพะเพลิงทองจะไม่มีความสัมพันธ์ใดๆ กัน แต่เรื่องของจ้าวเฟิงถูกเปิดโปงแล้ว และกลายเป็นผู้ร้ายของเขตผาเก่า
เช่นนั้นแล้ว เรื่องที่เขาลอบคุ้มครองเผ่าแพะเพลิงทองอย่างลับๆ ย่อมไม่เป็นความลับอีกต่อไป
เผ่าพันธุ์อื่นในเกาะเทียนอวี่จึงรวมกำลังกันโจมตีเผ่าแพะเพลิงทองอย่างอุกอาจ
ก่อนอื่น ขั้วอำนาจหลายแห่งกดดันเผ่าแพะเพลิงทองให้ยอมส่งมอบตำหนักแลกเปลี่ยนค้าขาย
ส่วนผู้อาวุโสสูงสุดเผ่าหมาป่าเหมันต์นัยน์ตาฟ้าถูกจ้าวเฟิงสังหาร เผ่าเขี้ยวฉลามจึงกลายเป็นขั้วอำนาจที่แข็งแกร่งที่สุด ได้ควบคุมตำหนักแลกเปลี่ยนค้าขายอย่างราบรื่น
“ตายซะ!”
จ้าวเฟิงแค่นเสียงเย็น พลังวิญญาณกลุ่มหนึ่งวาบผ่านไป
ถ้าหากเบื้องบนมีคำสั่งลงมา เผ่าแพะเพลิงทองคงจะสาบสูญไปแล้ว
พูดได้ว่าทั้งหมดนี้ล้วนแต่เป็นเพราะความเห็นแก่ตัวของเผ่าพันธุ์อื่นๆ
ตุบ!
วิญญาณผู้อาวุโสเผ่าเขี้ยวฉลามถูกสังหาร ร่างล้มลงกับพื้น
พรึ่บ!
หลังจากสังหารผู้แข็งแกร่งเผ่าเขี้ยวฉลาม จ้าวเฟิงก็ใช้ประกายมิติเดินทางออกจากตำหนักแลกเปลี่ยนค้าขาย
......
ด้านนอกเผ่าแพะเพลิงทองมีขั้วอำนาจทั้งสี่ของเกาะเทียนอวี่รวมตัวกันอยู่
“เทพแท้จริงเทียนหั่ว พวกข้ารีบเร่งรุดเดินทางมา เจ้าไม่ออกมาต้อนรับสักหน่อย จะไม่เป็นการเสียมารยาทมากไปหน่อยหรือ!”
ชายวัยกลางคนร่างท้วมเผ่าหมาป่าเหมันต์นัยน์ตาฟ้าหัวเราะเบาๆ
ถึงแม้ว่าผู้อาวุโสสูงสุดเผ่าหมาป่าเหมันต์นัยน์ตาฟ้าจะถูกสังหารไปแล้ว แต่เผ่านี้ยังคงมีอำนาจมาก จึงไม่ถึงขั้นล่มสลาย
“ฮ่าๆ จะไม่มาต้อนรับพวกเราอย่างนั้นหรือ?”
ผู้แข็งแกร่งขั้นเทพแท้จริงคนหนึ่งของเผ่าปีกมรกตก้าวออกมา
พรึ่บ!
เมื่อระลอกแสงกวาดผ่านไป ผู้อาวุโสผมขาวผู้หนึ่งก็ปรากฏตัวขึ้นกลางอากาศ
ข้างๆ ผู้อาวุโสยังมีร่างคนจำนวนมาก นั่นคือยอดผู้อาวุโสทั้งห้าของเผ่าแพะเพลิงทอง
ถัดจากนั้น คนอื่นๆ ของเผ่าแพะเพลิงทองพากันแสดงตัวออกมา
“ตำหนักแลกเปลี่ยนค้าขาย เผ่าข้าก็ยกให้ไปแล้ว พวกเจ้าจะเอาอะไรอีก?”
เทพแท้จริงเทียนหั่วหรือผู้อาวุโสสูงสุดของเผ่าแพะเพลิงทองมีสีหน้าเคร่งเครียดนัก
เมื่อหลายสิบปีก่อน ขั้วอำนาจขนาดใหญ่ทั้งหกแถวนี้ดาหน้าเข้ามากดดัน เผ่าแพะเพลิงทองจึงจำต้องยกตำหนักแลกเปลี่ยนค้าขายให้
“เทพแท้จริงเทียนหั่ว เจ้ายกตำหนักแลกเปลี่ยนค้าขายให้เผ่าเขี้ยวฉลาม ส่วนพวกเราไม่ได้อะไรเลย?”
นัยน์ตาชายวัยกลางคนร่างท้วมจากเผ่าหมาป่าเหมันต์นัยน์ตาฟ้าฉายแววเจ้าเล่ห์
“แล้วพวกเจ้าจะเอาอย่างไร?”
เทพแท้จริงเทียนหั่วนิ่งเฉย
“ฮี่ๆ ไม่สู้มอบสายแร่ผลึกเทพระดับต่ำใต้ฝ่าเท้าพวกเจ้ามาซะ...”
เทพแท้จริงจากเผ่าปีกมรกตหัวเราะชั่วร้าย
“หากเจ้าเห็นด้วย ในภายหน้าพวกข้าจะไม่มารบกวนอีก อยู่ร่วมกันแบบสันติ!”
เทพแท้จริงอีกคนเอ่ยอีก
“ฝันไปเถอะ! พวกเจ้าเห็นเผ่าแพะเพลิงทองเป็นอะไร?”
เทพแท้จริงเทียนหั่วโมโหโกธราขึ้นมาทันที
ในระยะหลายสิบปีมานี้ เผ่าแพะเพลิงทองแข็งแกร่งขึ้นอย่างรวดเร็ว เกิดการเปลี่ยนแปลงครั้งใหญ่ ทั้งหมดนี้เป็นเพราะสายแร่ผลึกเทพระดับต่ำใต้ดิน
“การยกตำหนักแลกเปลี่ยนค้าขายให้ ถือว่าเป็นการถอยอย่างที่สุดของพวกเราแล้ว อย่างอื่นอย่าได้ฝัน!”
ยอดผู้อาวุโสลุกขึ้นยืนเช่นกัน
ขณะนี้ ยอดผู้อาวุโสทะลวงขั้นเทพแท้จริงได้แล้ว
และเพราะเหตุนี้เอง เผ่าแพะเพลิงทองถึงมีความกล้ามากขึ้น
“นี่พวกเจ้าคิดจะสร้างความบาดหมางระหว่างขั้วอำนาจต่างๆ เพื่อให้เกิดสงครามงั้นรึ?”
ดวงตาชายวัยกลางคนร่างท้วมหรี่ลงเป็นเส้นตรง แต่สายตากลับฉายแววเย็นยะเยือกออกมา
“พวกเจ้า!”
เทพแท้จริงเทียนหั่วโมโหอย่างยิ่ง แต่ก็ทำอะไรไม่ได้
ถึงเรื่องนี้จะกลายเป็นเรื่องราวใหญ่โตและกระจายไปถึงหูเผ่าหยกทอง แต่เพราะเรื่องของจ้าวเฟิง เผ่าหยกทองไม่มีทางช่วยเหลือพวกเขา
“หากเทพแท้จริงเทียนหั่วไม่รังเกียจแล้วละก็ พวกเราจะลงมือเก็บแร่ผลึกด้วยตนเอง!”
ชายวัยกลางคนร่างท้วมคนนั้นนำเผ่าหมาป่าเหมันต์นัยน์ตาฟ้าบุกเข้าไปในอาณาเขตของเผ่าแพะเพลิงทอง
เปลวเพลิงลุกโชนในดวงตาเทพแท้จริงเทียนหั่วและผู้อาวุโสทั้งห้า แต่กลับไม่ได้ทำอะไร
ในกลุ่มเผ่าแพะเพลิงทอง
“บัดซบ ถ้าพี่จ้าวเฟิงอยู่ที่นี่ พวกมันไม่กล้าทำแบบนี้แน่!”
เด็กน้อยอ่อนเดียงสาผู้หนึ่งในเผ่าแพะหยกเขียวเอ่ยด้วยใบหน้าเคียดแค้น
เด็กน้อยผู้นี้ก็คือคุณชายน้อยหลิวอวิ๋นของเผ่าแพะหยกเขียว
“อย่าพูดจาเหลวไหล!”
อวี้หลินเอ๋อร์แห่งเผ่าแพะหยกเขียวที่อยู่ด้านข้างเอ่ยเสียงต่ำ
เรื่องของจ้าวเฟิงนางรู้แค่คร่าวๆ เท่านั้น แต่หลิวอวิ๋นไม่รู้อะไรสักอย่าง
ถึงแม้ว่านางก็หวังว่าจะได้เจอจ้าวเฟิงอีก แต่ก็ไม่อยากให้จ้าวเฟิงกลับมาตายด้วย
“ฮ่าๆ เจ้าพูดถึงจ้าวเฟิง? ตอนนี้เขาเป็นนักโทษในประกาศจับของเขตผาเก่า เขาจะกล้ากลับมาหรือ?”
ชายวัยกลางคนร่างท้วมผู้นั้นหัวเราะเสียงดังลั่น
แต่ทันทีที่เขาเพิ่งพูดจบ ก็มีเสียงเย็นชาดังขึ้นด้านหลัง “เจ้ากำลังพูดถึงข้าหรือ?”
“ใครกัน?”
ชายร่างท้วมผู้นั้นหวาดกลัวจับขั้วหัวใจ รีบถอยกรูดออกไป
เป็นใครกันแน่ที่มาโผล่ด้านหลังเขาโดยไม่รู้ตัว แม้แต่เขาก็ไม่รู้สึกอะไรทั้งสิ้น
หลังจากที่ชายร่างท้วมถอยไป ร่างของจ้าวเฟิงก็ปรากฏขึ้นเบื้องหน้าทุกคน
ถึงแม้ว่าผมจะเปลี่ยนสีไป แต่คนที่คุ้นเคยกับเขาก็ยังจำได้ในทันที
“จ้าวเฟิง!”
เทพแท้จริงเทียนหั่วตกตะลึง พูดอะไรไม่ออก
“พี่จ้าวเฟิง!”
หลิวอวิ๋นตะโกนอย่างร่าเริง
“เป็นเขาจริงหรือ...เขากลับมาได้อย่างไร?”
อวี้หลินเอ๋อร์ชะงักค้าง ใบหน้าฉายแววลนลาน เพราะจ้าวเฟิงเป็นถึงนักโทษนำจับของขั้วอำนาจจำนวนมากในเขตผาเก่า
“จ้าว...จ้าวเฟิง เจ้ายังกล้ากลับมาอีกรึ!”
ชายวัยกลางคนร่างท้วมเบิกตากว้าง ในใจตระหนกตกใจเป็นที่สุด
หากจะพูดกันเรื่องความสามารถ พวกเขาทุกคนที่นี่ล้วนไม่ใช่คู่ต่อสู้จ้าวเฟิง
“มีอะไรต้องกลัว?”
จ้าวเฟิงมองชายวัยกลางคนพลางถามขึ้น
“ผู้อาวุโสจ้าว พวกเรากำลังจะไปเดี๋ยวนี้ ข่าวเรื่องเจ้ากลับมาคราวนี้ พวกเราจะเก็บเป็นความลับ!”
ผู้อาวุโสเผ่าปีกมรกตยิ้มเป็นมิตรให้
เขาเชื่อว่าจ้าวเฟิงคงจะต้องลอบกลับมาที่นี่แน่ๆ จึงไม่กล้าจะทำอะไรโจ่งแจ้งเกินไป
“ดี เช่นนั้นพวกเจ้าช่วยเก็บความลับให้ข้าด้วย!”
จ้าวเฟิงหัวเราะเสียงเย็นขณะมองคนทั้งสอง
ทันใดนั้นเอง พลังวิญญาณที่แข็งแกร่งก็พุ่งออกมา
โครม ตูม!
ในชั้นวิญญาณ เทพแท้จริงทั้งสองรู้สึกเหมือนตนเองอยู่ในนรกอัสนีเทวะ สายฟ้าจำนวนมากฟาดผ่าลงมา กำจัดดวงวิญญาณของพวกเขาในพริบตาเดียว
คนจำนวนไม่น้อยแถวนั้นถูกควันหลงของพลังวิญญาณเข้า ดวงวิญญาณเทพจึงสลายไปทันที
ตุบ~
ในวินาทีนั้น เทพแท้จริงทั้งสองและคนขั้นต่ำลงมาครึ่งหนึ่งล้มลงกับพื้น ไร้ซึ่งลมหายใจ
แต่ในสายตาคนนอก จ้าวเฟิงเพียงแค่ปรายตามองไปเท่านั้น
เพียงปราดเดียวก็สามารถสังหารคนได้ทั้งกลุ่ม!
“เฮ้อ ไม่ได้ควบคุมให้ดี!”
อันที่จริง จ้าวเฟิงต้องการสังหารเทพแท้จริงแค่สองคนเท่านั้น แต่คนพวกนี้อ่อนแอเกินไป
เขาทุ่มพลังทั้งหมดเพื่อควบคุมพลังจอมเทพแล้ว แต่กลิ่นอายพลังเพียงเท่านี้ก็สามารถสังหารพวกเขาได้ในทันที
“ไม่ได้ควบคุมให้ดี?”
เหล่าเทพแท้จริงตัวสั่นเทิ้ม
ไม่ได้ควบคุมให้ดี แต่เพียงสายตาเดียวก็สังหารคนได้ถึงครึ่งกลุ่ม
หากไม่ได้ควบคุมละก็ เกรงว่าทุกคนที่นี่คงตายกันหมด
“ผู้อาวุโส...ไว้ชีวิตพวกเราด้วย...”
ทุกคนที่นั่นทรุดตัวลงคุกเข่าทันใด
ย้อนกลับมามองเผ่าแพะเพลิงทอง พวกเขาอึ้งอยู่กับที่ จิตใจสั่นสะท้านจนไม่อาจสงบลง
“เทพแท้จริงเทียนหั่ว เจ้าจัดการคนพวกนี้ได้ตามสบาย!”
จ้าวเฟิงมองผู้อาวุโสสูงสุดเผ่าแพะเพลิงทอง
สาเหตุเพราะเขา เผ่าแพะเพลิงทองจึงต้องโดนหมายหัวจากเผ่าอื่นๆ
เขาไม่รู้ว่าในช่วงเวลาที่ผ่านมา เผ่าแพะเพลิงทองต้องยากลำบากมากเท่าไหร่ ดังนั้นเขาจึงยกสิทธิ์ในการจัดการให้กับเผ่าแพะเพลิงทอง
“รับทราบ!”
ผู้อาวุโสสูงสุดเผ่าแพะเพลิงทองมีสีหน้าตกใจ รีบลุกขึ้นมาในทันที
เสี้ยวขณะนี้ สถานการณ์พลิกผัน
สามขั้วอำนาจที่เมื่อครู่มุ่งหน้ามาวางอำนาจข่มขู่อย่างน่าพรั่นพรึง ตอนนี้ตัวสั่นร้องอ้อนวอน คุกเข่าอยู่บนพื้น
...........................


[Go To Next Chapter]( ./313.md)