##บทที่ 1460: ทะลวงขั้นจอมเทพ (1)
สำหรับการจัดการอย่างสันติที่จ้าวเฟิงเสนอมา สำนักหวนคืนต้นกำเนิดไม่สนใจฟัง รีบปฏิเสธทันที
เมื่อเห็นภาพนี้ เซี่ยโหวอู่และหานหนิงเอ๋อร์อดทอดถอนใจไม่ได้ นึกเป็นห่วงแทนสำนักหวนคืนต้นกำเนิด
ในเขตเทพสวรรค์ จ้าวเฟิงก็เอาชนะจอมเทพได้ ทั้งยิ่งมีข่าวลือมาถึงเขตดาราชาดว่าจ้าวเฟิงยังเคยสังหารจอมเทพอีกด้วย
“ในเมื่อเจ้าปฏิเสธการเจรจาสงบศึก เช่นนั้นข้าก็ไม่เกรงใจแล้ว!”
สายตาของจ้าวเฟิงจ้องเพ่งไป
เขาไม่ได้มีเจตนาจะก่อเรื่อง แต่มักจะมีคนคิดว่าตัวเองเก่งกาจ ละโมบโลภมาก
เพียงพูดออกไปเช่นนี้ สำนักหวนคืนต้นกำเนิดสามคนตะลึงไปทันใด
“ฮ่าๆ ผู้เยาว์ ข้าไม่รู้ว่าควรจะพูดว่าเจ้ากล้าหาญหรือโง่เขลาดี...”
พวกเทพโบราณเฉียนหยวนต่างพากันหัวเราะ
หกสิบปีก่อนหน้านี้ ตอนที่จ้าวเฟิงหนีไปจากเขตผาเก่าก็เป็นเพียงแค่ปฐมเทพเท่านั้น
ต่อให้เขามีของวิเศษ พลังฝึกตนรุดหน้ารวดเร็ว อย่างมากก็เป็นเพียงเทพโบราณขั้นเจ็ดกระมัง
“ฮ่าๆ ยังอวดดีเหมือนเดิม!”
รอยยิ้มของผู้นำระดับสูงเผ่าภูตทมิฬยิ่งเย็นยะเยียบมากขึ้น
ฝั่งสำนักรากฐานเทพยิ่งมองจ้าวเฟิงราวกับมองสัตว์ประหลาด ไยเขาจึงกล้าคุยโวกับสำนักหวนคืนต้นกำเนิดเช่นนี้?
“ในเมื่อพวกเจ้าไม่ยอมเจรจาสงบศึก เช่นนั้นก็ทำได้แค่ใช้พลังพูดแทนเท่านั้น!”
สีหน้าของจ้าวเฟิงเย็นเยียบ ก้าวออกไปก้าวหนึ่งทันใด
สำนักหวนคืนต้นกำเนิดเพิ่งจะสงบสติลงได้ ก็พลันรู้สึกอยากหัวเราะเป็นอย่างยิ่งทันที และเตรียมพูดเหยียดหยาม
แต่ตอนที่จ้าวเฟิงก้าวก้าวนั้นออกไป ฟ้าดินสะเทือนเลื่อนลั่น
ครืน ฟิ้ว ฟิ้ว!
ฟ้าดินมืดหม่น ลมเมฆม้วนตลบบ้าคลั่ง ไอสวรรค์ทั่วทุกทิศรวมตัวมายังจ้าวเฟิง
พลังฟ้าดินมหาศาลกลุ่มหนึ่งบดขยี้ไปข้างหน้า
ความกดดันกลุ่มนี้ทำเอาขั้นเก้าสุดยอดของสำนักหวนคืนต้นกำเนิดสองคนรู้สึกหนักอึ้ง ทำให้เจ้าสำนักหวนคืนต้นกำเนิดตระหนกตกใจ
ไม่รอให้พวกเขาพูดอะไรทั้งนั้น
ตึง!
จ้าวเฟิงก้าวออกไปอีกก้าว พลังฟ้าดินกลุ่มนั้นเพิ่มทบเท่าทวีทันที
เสี้ยวขณะนี้ ร่างของขั้นเก้าสุดยออดสองคนหนักอึ้ง สีหน้าค่อนข้างย่ำแย่
ส่วนเจ้าสำนักหวนคืนต้นกำเนิดมีสีหน้าตื่นตะลึง ดวงตาเบิกโพลง จ้องจ้าวเฟิงอย่างหวาดกลัว
ด้านหลัง กองทัพเผ่าภูตทมิฬและหอมังกรเหลืองราวกับถูกขุนเขาใหญ่โตกดทับ ทุกคนแม้กระทั่งหายใจยังรู้สึกลำบาก
อั้ก~
ไม่ถึงเสี้ยวขณะก็มีคนเกือบพันคนกระอักเลือดออกมา พร้อมถอยกรูดไปข้างหลัง
“ถอย!”
เทพโบราณหอมังกรเหลืองและเผ่าภูตทมิฬตะโกนลั่น
การเปลี่ยนแปลงกะทันหันนี้ทำให้พวกเขางุนงงไปหมด แต่เมื่ออันตรายมาเยือน สัญชาตญาณของพวกเขาบอกให้หนี
“ว่ามา พวกเจ้าจัดการอย่างไร?”
จ้าวเฟิงพลันเอ่ยปาก แล้วก้าวออกไปอีกครั้ง
ถึงแม้เขาจะเป็นครึ่งก้าวสู่จอมเทพ แต่ก็บรรลุกฎเกณฑ์แล้ว และพลังเทพรวมศูนย์ของเขายากจะมีจอมเทพในขั้นหนึ่งต่อกรได้
ครืน ตูม!
ชั่วขณะนี้ พลังฟ้าดินก่อตัวราววัตถุ ก่อนทะยานไปข้างหน้าราวสัตว์ร้ายดึกดำบรรพ์
อั้ก! อั้ก!
ขั้นเก้าสุดยอดฝั่งสำนักหวนคืนต้นกำเนิดสองคนต่างกระอักเลือดแล้วถอยไปข้างหลัง
ส่วนเจ้าสำนักหวนคืนต้นกำเนิดถอยไปข้างหลังครึ่งก้าว ยืนแข็งทื่ออยู่กับที่ ทั่วร่างสั่นเทิ้ม
สำนักรากฐานเทพที่อยู่ข้างหลังจ้าวเฟิงมองฉากนี้ด้วยสีหน้าอึ้งตะลึง
เพียงสามก้าว ก็ข่มจนเทพโบราณสุดยอดสองคนกับครึ่งก้าวสู่จอมเทพคนหนึ่งของสำนักหวนคืนต้นกำเนิดล่าถอยไป!
ครึ่งก้าวสู่จอมเทพนับว่าเป็นผู้แข็งแกร่งชั้นยอดในสายตาของสำนักรากฐานเทพ ครึ่งก้าวสู่จอมเทพสังหารพวกเขาก็ราวกับเหยียบมดตัวหนึ่งตายเท่านั้น
แต่ผู้แข็งแกร่งเช่นนี้กลับล่าถอยไปภายใต้พลังไร้รูปร่างของจ้าวเฟิง!
“นี่...ผู้อาวุโสจ้าว พวกเรา...”
เจ้าสำนักหวนคืนต้นกำเนิดไม่รู้จะพูดอะไรไปเช่นกัน
สถานการณ์เลวร้ายที่สุดที่เขาเคยคิดเอาไว้ก็คือ จ้าวเฟิงอาจจะมีไพ่ตายอะไรที่สามารถต้านทานพวกเขาได้ชั่วระยะหนึ่ง
แต่คิดไม่ถึงว่าสถานการณ์สุดท้ายจะเป็นเช่นนี้
ตอนนี้ เขาไม่มีแม้แต่ความกล้าที่จะลงมือแล้ว
“พวกเจ้าไม่ใช่ว่าอยากจะจับข้าหรอกหรือ?”
จ้าวเฟิงเดินออกไปก้าวที่สี่ พร้อมโคจรเสวียนอ้าวที่ซับซ้อนมากมาย
ครืน ตูม ตูม!
ฟ้าดินก่อพลังมหาศาลขึ้นกลุ่มหนึ่ง บดขยี้ไปอย่างทรงอานุภาพ
เจ้าสำนักหวนคืนต้นกำเนิดราวกับถูกโจมตีสาหัส กายสั่นสะท้าน ใบหน้าขาวซีด มุมปากมีเลือดไหลริน
ครืน บึ้ม!
ร่างของขั้นเก้าสุดยอดสองคนกระเด็นออกไป ทิ้งรอยทางเลือดเอาไว้ในอากาศ
“ผู้อาวุโสจ้าว เรื่องนี้เป็นพวกเราที่ผิด สำนักหวนคืนต้นกำเนิดยินดีชดใช้ให้ทุกอย่าง!”
ตอนนี้เจ้าสำนักหวนคืนต้นกำเนิดเพิ่งจะนึกคำแก้ตัวออก จึงพูดเสียงอ่อน
เขาไม่กล้าสงสัยอีก จ้าวเฟิงจะฆ่าพวกเขาแล้วจริงๆ
ขอเพียงแค่มีชีวิตรอด ของที่สูญเสียไปยังกลับคืนมาได้ แต่หากตายไปแล้วก็ไม่มีอะไรเหลือทั้งสิ้น
“ไสหัวไป วันหลังอย่าให้ข้าได้เห็นพวกเจ้าอีก!”
จ้าวเฟิงคำรามเสียงต่ำ
แค่ขั้วอำนาจสี่ดาวสุดยอด จะมีของอะไรที่เข้าตาเขากัน
จุดประสงค์ครั้งนี้ หลักๆ คือข่มขวัญขั้วอำนาจอื่นผ่านสำนักหวนคืนต้นกำเนิด
“ขอรับ ขอรับ!”
คนสำนักหวนคืนต้นกำเนิดทั้งสามล้มลุกคลุกคลานจากไปอย่างรวดเร็ว
จ้าวเฟิงแข็งแกร่งเกินไป ยังไม่ทันได้ลงมือก็บีบคั้นพวกเขาจนกระอักเลือด
หากลงมือขึ้นมาจริงๆ จะสังหารพวกเขาก็ง่ายดายเหมือนพลิกฝ่ามือ
อีกด้านหนึ่ง คนของหอมังกรเหลืองและเผ่าภูตทมิฬหายไปไร้ร่องรอยแล้ว
ด้านหลัง คนของสำนักรากฐานเทพนิ่งอึ้ง ตะลึงอยู่กับที่
ก่อนหน้านี้ทุกคนล้วนคิดว่าต่อไปจะต้องเกิดสงครามนองเลือดแน่นอน การมาเยือนของเผ่าภูตทมิฬยิ่งทำให้พวกเขารู้สึกสิ้นหวัง
แต่ผลสุดท้ายกลับเป็นสำนักรากฐานเทพชนะโดยไม่ต้องออกรบ!
กองทัพฝั่งศัตรูรวมถึงผู้แข็งแกร่งสำนักหวนคืนต้นกำเนิด ต่างตกใจจนหนีลนลานไปในทันที
“แข็งแกร่งยิ่งนัก!”
หานหนิงเอ๋อร์เอ่ยอย่างเหม่อลอย
ถึงแม้ตอนที่นางอยู่กับจ้าวเฟิงก็เคยตื่นตะลึงกับความแข็งแกร่งของเขา แต่ความตื่นตะลึงที่จ้าวเฟิงสร้างให้นางราวกับจะไม่มีที่สิ้นสุด
“ผู้อาวุโส...จ้าว ขอบคุณท่านที่ช่วยกำจัดภัยอันตรายให้กับสำนักรากฐานเทพ!”
เจ้าสำนักรากฐานเทพรีบรุดหน้ามาขอบคุณ
ครั้งนี้ อันตรายของสำนักรากฐานเทพได้จ้าวเฟิงถือโอกาสจัดการให้แล้ว
“พวกเจ้าจะกลับไปเขตเทพสวรรค์เมื่อใด?”
จ้าวเฟิงมองไปยังเซี่ยโหวอู่และหานหนิงเอ๋อร์
“ยังต้องอยู่อีกช่วงระยะหนึ่ง...”
เซี่ยโหวอู่พูดอย่างไม่ต้องหยุดคิด
อันดับแรก สำนักรากฐานเทพเพิ่งจะสร้างขึ้นใหม่อีกครั้ง หานหนิงเอ๋อร์ไม่มีทางจากไปเร็วเช่นนี้
สองคือบาดแผลบนร่างของเจ้าสำนักรากฐานเทพยังต้องรักษากันอีกช่วงหนึ่ง
ในเมื่อเป็นเช่นนี้ จ้าวเฟิงจึงพักอยู่ที่สำนักรากฐานเทพอีกระยะหนึ่งเช่นกัน
ถึงแม้เขาจะสยบสำนักหวนคืนต้นกำเนิดไว้ได้แล้ว แต่ก็น่าจะยังมีขั้วอำนาจบางแห่งไม่พอใจ มาเอาเรื่องถึงที่
ถึงตอนนั้นจัดการเรื่องพวกนี้ให้เรียบร้อยก่อนค่อยจากไปก็ยังไม่สาย
เพื่อเลี่ยงไม่ให้พวกเขาบุกไปหาเผ่าแพะเพลิงทองและสำนักรากฐานเทพหลังจากเขาไปแล้ว
อันที่จริง ในตอนนั้นจ้าวเฟิงก็แค่ขังเทพแท้จริงไม่กี่คนของขั้วอำนาจพวกนั้นเอาไว้ ไม่ถึงกับต้องให้พวกเขาตายกันไปข้าง
ประเด็นคือคนพวกนี้จิตใจละโมบโลภมากเกินไป คิดอยากได้ของล้ำค่าของเขา
ช่วงเวลาที่อยู่ที่สำนักรากฐานเทพ แน่นอนว่าจ้าวเฟิงไม่มีทางอยู่เฉยๆ
หลังเข้าไปในชุดคลุมมิติ เขาก็เริ่มปิดด่านศึกษาทำความเข้าใจ และเพิ่มพลังแฝง
โลกภายนอกหนึ่งวัน ชุดคลุมมิติผ่านไปหนึ่งร้อยวัน
ไม่นานนัก ในชุดคลุมมิติก็ผ่านไปห้าร้อยวัน ช่วงระหว่างนี้ไม่มีขั้วอำนาจใดบุกมา
ส่วนจ้าวเฟิงรู้สึกว่าทุกๆ ด้านของตนถึงจุดติดขัด พัฒนาต่อได้ยาก
“พวกเจ้าออกไปเฝ้าระวังแทนข้า!”
จ้าวเฟิงย้ายมังกรล้างโลกา จ้าวหวาง และจ้างคงออกไปมิตินอกชุดคลุม
มังกรล้างโลกาเพิ่งทะลวงถึงขั้นครึ่งก้าวสู่จอมเทพ เมื่อรวมกับสายเลือดของเขา กำลังรบเป็นเลิศ จึงสามารถสู้กับจอมเทพทั่วไปได้
ส่วนร่างแยกทั้งสองล้วนถึงขั้นเก้าสุดยอด
มีพวกเขาสามคนเฝ้าระวัง จ้าวเฟิงค่อนข้างวางใจ
หลังจากนั้น จ้าวเฟิงก็เข้าไปในห้วงฝันบรรพกาล รวบรวมสมาธิเตรียมทะลวงขั้นจอมเทพ!
การทะลวงขั้นจอมเทพ จุดที่ยากที่สุดคือบีบอัดรากฐานเทพเก้าขั้นให้กลายเป็น ‘แท่นเทวะ’
ในขั้นตอนการสร้างแท่นเทวะ รากฐานเทพจะหายไปทีละขั้น หากการหลอมรวมล้มเหลว รากฐานเทพก็จะไม่คืนสภาพกลับมา เท่ากับว่าหายไปจริงๆ
ดังนั้นผู้แข็งแกร่งมากมายที่จะลวงขั้นจอมเทพ หากล้มเหลวพลังฝึกตนก็จะลดระดับลง
หากล้มเหลวที่ช่วงสำคัญสุดท้าย รากฐานเทพเก้าขั้นพินาศสิ้น ก็จะลดระดับลงไปต่ำกว่าเทพแท้จริงทันที
เช่นนี้แล้ว สำหรับครึ่งก้าวสู่จอมเทพก็ไม่ต่างกับการโจมตีทำลายล้างเลย เจ็บปวดทรมานกว่าความตายเสียอีก
แต่จ้าวเฟิงก็ยังค่อนข้างมั่นใจ
อันดับแรก เขามีกฎเกณฑ์ อีกทั้งยังเป็นกฎเกณฑ์มิติที่ยืดหยุ่นเป็นอย่างยิ่ง
ต่อมา พลังวิญญาณของเขาก็ถึงขั้นจอมเทพ รวมกับการประสานกันกับดวงตาเทพเจ้า พลังควบคุมจึงแข็งแกร่งอย่างยิ่ง โอกาสที่จะเกิดความผิดพลาดน้อยมาก
นอกจากนั้น กฎเกณฑ์เวลาที่แฝงอยู่ในเศษเสี้ยวอาวุธบรรพชนสามารถทำให้เวลาไหลช้าลง ลดโอกาสการเกิดข้อผิดพลาดไปได้อีกขั้น
และเขายังมี ‘โสมปราณเทพ’ ที่ช่วยเพิ่มอัตราความสำเร็จในการทะลวงขั้นจอมเทพอีก
วันนี้
ลูกศิษย์สำนักรากฐานเทพคนหนึ่งมายังที่พักของจ้าวเฟิง
ฟุ่บ!
ชายเกล็ดดำคนหนึ่งปรากฏขึ้นด้านหน้าเขาทันที ทำเอาลูกศิษย์สำนักรากฐานเทพตกใจไม่น้อย
“นายท่านของข้ากำลังปิดด่าน มีธุระอะไร?”
มังกรทมิฬล้างโลกาถาม
“บริเวณสำนักรากฐานเทพพบร่องรอยของเทพโบราณ อาจจะเป็นเทพโบราณที่พุ่งเป้ามาเล่นงานผู้อาวุโสจ้าว...”
ลูกศิษย์สำนักรากฐานเทพพูดจบก็จากไปทันที
“ก็แค่เทพโบราณ!”
มังกรล้างโลกาแค่นเสียงต่ำ ไม่คิดไปสนใจ
……
ทางทิศเหนือของสำนักรากฐานเทพ
ฟุ่บ ฟุ่บ~
จู่ๆ ร่างเงาหลายร่างที่มุ่งไปยังสำนักรากฐานเทพก็หยุดลง
“ออกมาเถอะ!”
ผู้เป็นหัวหน้าคือผู้อาวุโสแขนยาวคนหนึ่ง สายตามองไปยังที่แห่งหนึ่งไกลๆ
วู้ม วู้ม~
ร่างเงาหลายร่างค่อยๆ ปรากฏชัดเจนขึ้น
สตรีที่เป็นหัวหน้ามีผิวมันวาวดุจสายน้ำ เต็มไปด้วยลวดลายสีขาว ทั้งงดงามและประหลาดเป็นอย่างยิ่ง
“ที่แท้ก็เผ่าปีศาจวารีสวรรค์นี่เอง”
สายตาของผู้อาวุโสแขนยาวส่องประกาย
สตรีประหลาดเบื้องหน้าคือผู้อาวุโสสูงสุดของเผ่าปีศาจวารีสวรรค์
“สหายกงซูคงเตรียมจะไปสังหารจ้าวเฟิงกระมัง!”
สตรีประหลาดคนนั้นหัวเราะชั่วร้าย
“เผ่าปีศาจวารีสวรรค์ก็คงจะมีเป้าหมายนี้เช่นกัน แต่พวกเจ้าไยจึงซ่อนตัวอยู่ที่นี่? กลัวจ้าวเฟิงหรืออย่างไร?”
ผู้อาวุโสแขนยาวค่อนข้างสงสัย
เมื่อเขาได้รับข่าวที่จ้าวเฟิงปรากฏตัวขึ้นก็ตามมาทันที เดิมคิดไว้ว่าต่อให้จ้าวเฟิงถูกจับไปแล้ว บางทีอาจจะได้ส่วนแบ่งมาบ้าง
ในเมื่อขั้วอำนาจที่เขาอยู่ก็มีคนที่ถูกจ้าวเฟิงกักขังไว้เช่นกัน
แต่หลังจากที่เขาตามมา สถานการณ์ที่แท้จริงกลับต่างจากที่เขาคิดเอาไว้มาก
“ท่าทางสหายกงซูคงจะยังไม่รู้กระมัง ก่อนหน้าพวกเรา สำนักหวนคืนต้นกำเนิดพบร่องรอยของจ้าวเฟิงก็บุกมาหาถึงที่ แต่สุดท้ายกลับไปมือเปล่า!”
สตรีผู้นั้นพูดอย่างเนิบช้า
“เป็นไปได้อย่างไร?”
ผู้อาวุโสแขนยาวตกตะลึง
สำนักหวนคืนต้นกำเนิดซึ่งแข็งแกร่งกว่าขั้วอำนาจที่เขาอยู่ ยังกลับไปมือเปล่าอย่างนั้นหรือ
หรือข้างกายจ้าวเฟิงจะมีผู้แข็งแกร่งคอยปกป้อง?
“ในเมื่อเป็นเช่นนี้ พวกเจ้ายังจะอยู่ที่นี่ทำไมกัน?”
ผู้อาวุโสแขนยาวปรายตามองสตรีประหลาด
นิสัยของเผ่าปีศาจวารีสวรรค์เจ้าเล่ห์เป็นอย่างยิ่ง เขาจึงไม่ได้เชื่อไปเสียทั้งหมด
“ขั้วอำนาจเดียวอาจจะจัดการจ้าวเฟิงไม่ได้ แต่ขั้วอำนาจที่จ้าวเฟิงล่วงเกินในตอนนั้นมีไม่น้อยกว่ายี่สิบกระมัง ต่อให้เจ้าคนนั้นมีจอมเทพขั้นหนึ่งปกป้อง ก็ไม่มีทางสู้กับขั้วอำนาจเขตผาเก่าทั้งหลายได้หรอก!”
สตรีผู้งดงามและแปลกประหลาดยิ้มยั่วยวนชั่วร้าย
เผ่าปีศาจวารีสวรรค์เสียเปรียบในเงื้อมมือจ้าวเฟิงทั้งในพื้นที่ลับรกร้างโบราณและงานประลองยุทธ์ผาเก่า
จ้าวเฟิงสามารถพัฒนาจนต้านทานครึ่งก้าวสู่จอมเทพได้ในระยะเวลาอันสั้น นอกจากจะมีตำหนักห้าธาตุกับอาวุธเทพระดับสูงแล้ว จะต้องมีของวิเศษที่พลิกผันชะตาและของล้ำค่าช่วยทะลวงขั้นพลังเป็นแน่
นางหยุดอยู่ที่ครึ่งก้าวสู่จอมเทพมานานหลายร้อยล้านปีแล้ว เฝ้าปรารถนาของวิเศษที่ช่วยทะลวงขั้นจอมเทพยิ่งกว่าอะไร
นอกจากนั้น นางเชื่อว่า ‘ตำหนักรัตติกาลม่วง’ ก็ต้องหวั่นไหวเช่นกัน...
ผู้อาวุโสแขนยาวเชื่อว่าหากไม่มีประโยชน์ เผ่าปีศาจวารีสวรรค์ไม่มีทางหยุดอยู่ที่นี่แน่นอน ดังนั้นพวกเขาจึงหยุดอยู่ที่นี่เช่นกัน
ผู้อาวุโสแขนยาวค่อยๆ พบว่า
ทุกครั้งที่มีขั้วอำนาจผ่านมา เผ่าปีศาจวารีสวรรค์ก็จะจงใจเปิดเผยกลิ่นอายให้อีกฝ่ายค้นเจอ ทั้งยังดึงขั้วอำนาจพวกนี้ให้มาเป็นพวก
“เผ่าปีศาจวารีสวรรค์เจ้าเล่ห์จริงๆ ด้วย!”
ผู้อาวุโสแขนยาวแอบระวังตัวเอาไว้
เพียงไม่ถึงครึ่งเดือน ที่นี่ก็รวบรวมขั้วอำนาจสี่ดาวครึ่งขึ้นไปไว้ได้สิบสองขั้วอำนาจ
…………………………………………


[Go To Next Chapter]( ./317.md)