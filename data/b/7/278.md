##บทที่ 1422: จุดสูงสุดของสนามรบ
ในตอนที่จ้าวเฟิงไม่ออมมือ จัดการเต็มกำลัง แทบจะสามารถสังหารผู้แข็งแกร่งขั้นต่ำกว่าครึ่งก้าวสู่จอมเทพได้ตามอำเภอใจ
โครม ฉึก ฉึก!
ในทุกที่ที่เงาร่างพาดผ่าน เลือดสดสาดกระเซ็น เจิ่งนองเป็นสาย
“อ๊าก...”
เสียงกรีดร้องโหยหวนดังขึ้นติดต่อกัน ผู้แข็งแกร่งทั้งหมดแถวนั้นต่างมีสีหน้าตื่นตระหนก ลนลานหนีเอาชีวิตรอด
เปรี๊ยะ!
ความเร็วของจ้าวเฟิงทำให้ทุกคนไม่อาจจะโต้ตอบได้ เขาไล่ตามผู้หลบหนีทันในพริบตา
“สังหาร!”
เขาแกว่งกระบี่เทพรวมศูนย์ ประกายกระบี่สีเงินเข้มขุ่นสายหนึ่งฟันเทพโบราณขั้นเก้าออกเป็นสองท่อน ดวงวิญญาณแหลกละเอียดทันที
ไม่ถึงเสี้ยววินาที เทพโบราณที่กำลังจะช่วยเทพโบราณหานเยี่ยนก็กลายเป็นวิญญาณสังเวยให้คมกระบี่จ้าวเฟิง
สถานการณ์นี้ทำเอาสมาชิกเผ่าเปลวทองที่อยู่ใกล้เคียงอกสั่นขวัญแขวน
“น่ากลัวเกินไปแล้ว นี่มันเทพสังหารชัดๆ!”
“หนีเร็ว!”
ถึงแม้จ้าวเฟิงจะอยู่ในพื้นที่ของเผ่าเปลวทอง แต่เทพแท้จริงและเทพโบราณทั่วไปแถวนั้นกลับตื่นกลัว พากันถอยหนีไป
“สังหาร!”
จ้าวเฟิงตะโกนลั่น ไอสังหารชั่วร้ายเขย่าขวัญคลี่ตัวออก แทรกซึมเข้าไปในจิตใจของทุกคน
“สังหารให้สิ้น!”
ดวงตามังกรล้างโลกามีเพลิงลุกโชติช่วง สายเลือดนักล่าในร่างถูกจ้าวเฟิงปลุกขึ้น
พรึ่บ พรึ่บ!
มังกรทมิฬล้างโลกาตรงไปสังหารคนอื่นๆ พร้อมกับจ้าวคง
ตูม เปรี้ยง!
ทั้งสามอยู่ในพื้นที่ของเผ่าเปลวทอง เปิดฉากสังหารอย่างบ้าคลั่ง ไม่มีศัตรูผู้ใดอยู่ในสายตา
ไกลออกไป นายทหารระดับสูงของเผ่าเปลวทองที่กำลังบุกเผ่าพันธุ์วิญญาณตกตะลึงกับภาพที่เห็นนี้
“ด้านหลังมีอะไร?”
ผู้อาวุโสจินเองก็เกิดความสงสัยขึ้นเช่นกัน
ขณะนี้เผ่าพันธุ์วิญญาณกำลังพ่ายแพ้ เขาจึงอาศัยโอกาสนำคนระดับสูงของเผ่าเปลวทองตามไปโจมตี หมายจะทำลายเผ่าพันธุ์วิญญาณให้สิ้นซาก
แต่เหมือนว่าด้านหลังมีปัญหาบางอย่างเกิดขึ้น
เมื่อกวาดประสาทสัมผัสเทพแล้ว ใบหน้าผู้นำระดับสูงของเผ่าเปลวทองเปลี่ยนสีไปมาก
“บัดซบ เจ้าเด็กนี่ บังอาจนัก กล้าสังหารคนเผ่าเปลวทองของข้าเช่นนี้!”
“ผู้อาวุโสเฉิน เจ้ารวมผู้แข็งแกร่งกลุ่มหนึ่งไปจัดการชายผู้นี้เสีย!”
ผู้อาวุโสจินตะโกนทันที
ถึงแม้จะต้องสังหารจ้าวเฟิงให้ได้ แต่ตอนนี้คือการสู้รบ การฆ่าล้างเผ่าพันธุ์วิญญาณถึงจะเป็นเป้าหมายหลักของภารกิจ
“รับทราบ!”
ผู้อาวุโสชุดดำผู้หนึ่งก้มศีรษะตอบรับ จิตสังหารวาบผ่านในดวงตา
ตรงหน้าเผ่าเปลวทอง ทหารที่เหลือของเผ่าพันธุ์วิญญาณอยู่รวมตัวกันเป็นกลุ่ม รบไปพลางถอยไปพลาง
“เกิดอะไรขึ้น สมาชิกของเผ่าเปลวทองถอนกำลังไปบางส่วน!”
เทพโบราณฝูหลิงเอ่ยขึ้นอย่างสงสัย
“คงเป็นจ้าวเฟิง เขาอยู่ในกองทัพเผ่าเปลวทอง!”
เทพโบราณหยวนเหยาเอ่ยทันใด
“ไม่ผิด คงเพราะจ้าวเฟิง เขากำลังไล่สังหารคนเผ่าเปลวทอง เทพโบราณขั้นเก้า...ขั้นเก้าสุดยอด ล้วนแต่ถูกเขาสังหาร!”
ประสาทสัมผัสเทพของผู้อาวุโสสามกวาดมองดูแล้ว แววตาพวกเขาชะงัก แล้วเปิดปากเอ่ยช้าๆ
ทันทีที่เอ่ยดังนั้น ใจคนเผ่าพันธุ์วิญญาณทั้งหมดแถวนี้เต้นระส่ำ
ในเวลานี้ จ้าวเฟิงยังไม่ยอมแพ้ ไปไล่สังหารกองทัพเผ่าเปลวทอง เพื่อแบ่งเบาแรงกดดันที่พวกเขาได้รับ
“ผู้อาวุโส พวกเราต้องต้านเอาไว้ได้แน่!”
เทพโบราณหยวนเหยากำกระบี่แน่น แววตามุ่งมั่นแน่วแน่อย่างยิ่ง ก่อนฟาดระลอกกระบี่สีเขียวอ่อนสุกสกาวออกมาหลายเส้น
......
จ้าวเฟิง มังกรทมิฬล้างโลกา และจ้าวคงไล่ล่าสังหารบริเวณด้านหลังของเผ่าเปลวทองอย่างกำเริบเสิบสาน
ทันใดนั้น กลิ่นอายแข็งแกร่งระลอกแล้วระลอกเล่าก็สาดซัดมา
“ช่างเป็นกองทัพที่แกร่งนัก!”
สายตามังกรล้างโลกาเพ่งมอง
ผู้อาวุโสชุดดำผู้นี้เป็นครึ่งก้าวสู่จอมเทพ เขานำครึ่งก้าวสู่จอมเทพอีกคนหนึ่ง เทพโบราณขั้นเก้าสุดยอดอีกห้าคน และขั้นเก้าอีกแปดคน พุ่งตรงมาสังหารจ้าวเฟิง
ขบวนพลแกร่งกล้าขนาดนี้ กระทั่งแววตามังกรทมิฬล้างโลกายังสั่นไหว ก่อนกลับมานิ่งสุขุม
แต่ในเวลานี้เอง น้ำเสียงต่ำของจ้าวเฟิงก็ดังขึ้น “ยกที่นี่ให้ข้าจัดการ พวกเจ้าทั้งสองไปช่วยเผ่าพันธุ์วิญญาณ!”
“อะไรนะ?”
มังกรทมิฬล้างโลกาตกตะลึงยิ่ง
เผ่าเปลวทองส่งกำลังคนที่แข็งแกร่งขนาดนี้มาล้อมสังหาร จ้าวเฟิงกลับไล่พวกเขาสองคนไป
เขาคิดจะรับมือเรื่องทั้งหมดนี้ด้วยตนเองหรือ?
พรึ่บ พรึ่บ!
ทั้งสองพุ่งตรงไปสังหารที่ด้านหน้าจากคนละฝั่ง
ผู้อาวุโสชุดดำปรายตามองมังกรทมิฬล้างโลกาและจ้าวคงเล็กน้อย ก่อนจะจับจ้องจ้าวเฟิงอีกครั้ง
“ผู้เยาว์ วันนี้เจ้าต้องตายแน่!”
ผู้อาวุโสชุดดำตะโกนกร้าว
“ล้อมสังหาร!”
ครึ่งก้าวสู่จอมเทพวัยกลางคนในชุดสีแดงเพลิงพลันเอ่ยออกมา
ชั่วพริบตา เทพโบราณขั้นเก้าสุดยอดและขั้นเก้าก็กระจายตัว เข้าไปล้อมสังหารจ้าวเฟิง
ขณะเดียวกัน โซ่สีเงินกึ่งโปร่งแสงเผยขึ้นในมือของผู้อาวุโสชุดดำ
“เล็งเป้าหมาย!”
ผู้อาวุโสชุดดำตะโกนสั่ง โซ่เงินในมือเขาลอยขึ้นและขยายใหญ่ขึ้นเรื่อยๆ
แกร๊ง!
โซ่สีเงินทอดยาวไม่มีจุดสิ้นสุด โอบล้อมรอบบริเวณแห่งนี้ จนท้ายที่สุดก็สาดซัดพลังมิติที่แข็งแกร่งกลุ่มหนึ่งออกมา
พริบตานั้น ความว่างเปล่าในฟ้าดินถูกเล็งเป้าหมายไว้ เสวียนอ้าวมิติจึงไร้ประโยชน์ไป
“ผู้เยาว์ ครั้งนี้ถึงเจ้าติดปีกก็ยากจะหนีรอดไปได้กระมัง!”
ผู้อาวุโสชุดดำหัวเราะเสียงต่ำ
จ้าวเฟิงรวดเร็วอย่างยิ่ง ครึ่งก้าวสู่จอมเทพด้อยกว่าเขามาก จุดนี้เผ่าเปลวทองก็รู้เช่นกัน
ดังนั้นหากจะรับมือจ้าวเฟิงก็ต้องจำกัดความเร็วเขาเอาไว้
“ในเมื่อพวกเจ้ารนหาที่ตายเอง เช่นนั้นข้าก็จะไม่เกรงใจแล้ว!”
สีหน้าจ้าวเฟิงไม่แปรเปลี่ยน น้ำเสียงเรียบเฉยเจือด้วยจิตสังหารที่เย็นเยือก
ทันทีที่เอ่ยจบ
ฟุ่บ!
ร่างจ้าวเฟิงแล่นผ่าน ทิ้งแสงวายุอัสนีสีทองอ่อนเส้นหนึ่งเอาไว้
ถึงจะไม่ใช้เสวียนอ้าวมิติ จ้าวเฟิงก็ยังใช้เสวียนอ้าวลม สายฟ้า และทองเพื่อเพิ่มความเร็วให้กับตนเองได้
นอกจากนี้ เขายังมีเสวียนอ้าวเวลาที่แข็งแกร่งอีกด้วย!
“แย่แล้ว!”
ผู้อาวุโสชุดดำผู้นั้นเห็นจ้าวเฟิงยังรวดเร็วดังเดิม ก็ร้องลั่นในทันที
คนที่เสวียนอ้าวมิติถูกจำกัดไม่ได้มีเพียงจ้าวเฟิง พวกเขาเองก็เช่นกัน
ตอนนี้ ในสถานการณ์ที่ไม่ใช้เสวียนอ้าวมิติ ความเร็วของพวกเขาก็ยังด้อยกว่าจ้าวเฟิงอยู่ดี
ฟิ้ว!
กระบี่เทพรวมศูนย์ในมือจ้าวเฟิงเกาะกลุ่มรวมตัวกันขึ้น สนามพลังกลืนกินที่ไร้รูปร่างดูดเอาพลังอื่นๆ ในฟ้าดินมา
“ระวัง!”
ผู้อาวุโสชุดดำและชายวัยกลางคนชุดเพลิงร้องเตือน
แต่ทั้งหมดนี้ก็ช้าไปเสียแล้ว
เสวียนอ้าวเวลากระจายตัว ร่างจ้าวเฟิงสว่างวาบแล้วหายไป เหมือนกำลังใช้ประกายมิติ
โครม ฟุ่บ!
เขามาที่ด้านข้างเทพโบราณขั้นเก้าผู้หนึ่งทันใด กระบี่เทพรวมศูนย์ฟาดฟันลงไป สังหารกลืนกินวิญญาณและร่างกายของฝ่ายตรงข้าม
“สังหารมันเสีย!”
ผู้อาวุโสชุดดำตะโกนกร้าว ทุกคนตรงไปล้อมสังหาร
แต่หลังจากที่จ้าวเฟิงเพิ่งสังหารไปได้คนหนึ่ง ร่างก็ตรงไปหาเทพโบราณขั้นเก้าสุดยอดด้านข้าง
“ไม่ดีแล้ว เขาจะสังหารข้า!”
เทพโบราณขั้นเก้าสุดยอดผู้นั้นรู้ถึงความแข็งแกร่งของจ้าวเฟิง จึงรีบร้อนหนีไป
แต่ว่าระลอกสีขาวแปลกประหลาดกระจายตัวลงปกคลุมบนร่าง ทำให้ทุกสิ่งรอบตัวเขาเชื่องช้าลงในพริบตา
“ไม่ อย่า...”
ผู้แข็งแกร่งจากเผ่าเปลวทองเห็นจ้าวเฟิงเข้ามาใกล้ทุกที แต่กลับไม่สามารถทำอะไรได้ ได้แต่ร้องคำรามสุดแรง
“ตายซะ!”
เพียงดาบเดียวของจ้าวเฟิงก็ทำให้สรรพสิ่งสูญสลายกลายเป็นควัน เสียงกรีดร้องเงียบสงัดในฉับพลันที่นั่นเงียบสนิท
คนจากเผ่าเปลวทองทั้งหมดที่มาล้อมสังหารเขานิ่งอึ้งไม่ไหวติง สีหน้าตะลึงค้าง
พวกเขารวมตัวกันเป็นพลังที่น่ากลัวขนาดนี้ แต่ยังคงเห็นจ้าวเฟิงสังหารเทพโบราณสองคนเต็มสองตา
ขนาดเทพโบราณขั้นเก้าสุดยอดเก่าแก่สองคนยังทำอะไรไม่ได้เมื่อตกอยู่ในเงื้อมมือของจ้าวเฟิง
“เร็วเข้า ไปล้อมสังหารเจ้าเด็กนี่ด้วยกัน!”
ผู้อาวุโสชุดดำร้องสั่งเสียงดัง
ขอแค่วงล้อมของทุกคนบีบจนพื้นที่เหลือเล็กลงประมาณหนึ่ง ถึงตอนนั้นต่อให้จ้าวเฟิงจะสังหารใคร คนข้างๆ ก็ยังเข้ามาช่วยได้อย่างรวดเร็ว
“โง่งมเหลือเกิน!”
จ้าวเฟิงหัวเราะเสียงเย็น ก่อนจะหายตัวไป ทิ้งไว้เพียงเส้นแสงวายุอัสนีสายหนึ่งเท่านั้น
“อยู่นั่น!”
ชายวัยกลางคนชุดเพลิงตะโกนขึ้นทันที
แววตาทุกคนทอดมองไป คิดไม่ถึงเลยว่าจ้าวเฟิงจะหนีออกจากวงล้อมของพวกเขาได้!
“เป็นแบบนี้ได้อย่างไร ว่องไวอะไรขนาดนี้!”
เทพโบราณขั้นเก้าผู้หนึ่งมีสีหน้าหวาดกลัวยิ่งนัก
ความเร็วของจ้าวเฟิงถือว่าอยู่ในจุดสูงสุด ไร้คนเทียบเทียม สามารถหนีออกจากวงล้อมของพวกเขาได้อย่างง่ายดาย
เปรี๊ยะ!
ร่างของจ้าวเฟิงขยับอีกครั้ง เขาไม่ได้ถอยหนี แต่กลับบุกเข้าไปสังหารคนเผ่าเปลวทองอีกครั้ง
“เจ้าหนุ่ม อย่าหวังจะได้ตามใจหมาย!”
ชายวัยกลางคนชุดสีแดงเพลิงที่อยู่ไม่ไกลจากจ้าวเฟิงมากนัก รีบตามมาทันที
จ้าวเฟิงใช้ความเร็วของตนเองหนีออกจากวงล้อมของพวกเขา และยังเป็นฝ่ายกลับมาไล่ล่า นี่เป็นการยั่วยุ ดูหมิ่นพวกเขาชัดๆ
ฟุ่บ!
แต่จ้าวเฟิงรวดเร็วมากไปจริงๆ เพียงกะพริบครั้งเดียวเท่านั้น ก็มาปรากฏตัวขึ้นด้านหน้าสมาชิกเผ่าเปลวทองสองคน แล้วกวัดแกว่งกระบี่เทพรวมศูนย์อย่างรวดเร็ว
“อ๊าก! อ๊าก...”
เสียงกรีดร้องสองเสียงดังขึ้น แสดงให้เห็นว่าเทพโบราณตายลงไปอีกสองคน
“บัดซบ เจ้าหนุ่มนี่...”
ชายวัยกลางคนในชุดแดงเพลิงเกรี้ยวกราด เต้นเร่าๆ ด้วยอารมณ์โมโห
“หึ!”
จ้าวเฟิงแค่นเสียงเย็น หลังจากปรายตามองชายวัยกลางคนในชุดเพลิงแล้ว ก็ตรงไปหาอีกฝ่ายทันที
“ดี!”
ใบหน้าคนชุดเพลิงฉายแววยินดี จ้าวเฟิงผู้นี้หลงตัวเองเสียจริงๆ เพียงอยู่ในจุดสูงสุดด้านความเร็ว กลับยังตรงมาสังหารครึ่งก้าวสู่จอมเทพ
ส่วนในด้านพลัง ชายวัยกลางคนชุดเพลิงเองก็รู้ดีว่าตนเองไม่ใช่คู่ต่อสู้ของจ้าวเฟิง
แต่เขาแค่ต้องยื้อจ้าวเฟิงเอาไว้ชั่วคราวเท่านั้น
ตูม!
ร่างชายวัยกลางคนถูกเพลิงนับไม่ถ้วนเผาผลาญ รวมเข้ากับชุดสีแดงเพลิง เปลวไฟลุกโชติช่วงพุ่งไปบนท้องฟ้า
เขาสะบัดมือทั้งสองข้าง ควบคุมเพลิงที่ไม่สิ้นสุดนั้นให้กลายเป็นอสูรเพลิงหลายตัว หนำซ้ำบนผืนฟ้ายังมีตาข่ายเมฆเพลิงผืนหนึ่งด้วย
“เหอะ!”
จ้าวเฟิงพุ่งตรงไปหาอีกฝ่ายอย่างไม่หวาดกลัวแม้แต่น้อย
วู้ม!
กระบี่เทพรวมศูนย์ของเขาแผ่ระลอกพลังเทพที่ชวนตื่นตะลึงออกมา
ก่อนหน้านี้สังหารคนมานับไม่ถ้วน กระบี่เทพรวมศูนย์ดูดซับพลังมาจำนวนมาก พลานุภาพรุนแรงกว่าก่อนนี้
และในเวลานี้
จู่ๆ กระบี่เทพรวมศูนย์ของจ้าวเฟิงก็เปล่งประกายแสงวายุอัสนีขึ้นจางๆ
ทันใดนั้นเอง สายฟ้าที่อันตรายไร้ขอบเขตพวยพุ่งขึ้น กระจายตัวปกคลุมกระบี่เทพรวมศูนย์ทั้งเล่ม
โครม แซ่ด!
สนามพลังรวมศูนย์ที่เข้าสูบกินและทำลายล้าง หากไม่กลืนกินก็ทำลายพลังในละแวกใกล้เคียง ทำให้ทุกสรรพสิ่งสลายกลายเป็นความว่างเปล่า
จู่ๆ พลังบนกระบี่เทพรวมศูนย์นก็เพิ่มขึ้น มากจนทำให้ชายวัยกลางคนชุดเพลิงหวาดกลัวยิ่งนัก รู้สึกได้ถึงภัยอันตรายถึงแก่ชีวิต
“กระบี่อัสนีเทวะรวมศูนย์!”
มือสองข้างของจ้าวเฟิงกำกระบี่แน่น ก่อนจะฟาดฟันไปด้านหน้าทันใด
โครม ตูม!
กระบี่เทพรวมศูนย์ทรงพลังเกินต้านทาน แหวกผ่านพลังเพลิงที่ไร้ขอบเขต พุ่งไปปักอกชายวัยกลางคนชุดเพลิงในทันที
“แย่ล่ะ!”
วิญญาณของชายวัยกลางคนชุดเพลิงสั่นระริก ก่อนจะถอยหนีไป
แต่พลังเวลาที่แกร่งกล้ากลุ่มหนึ่งพลันปกคลุมรอบกายเขา
ฉัวะ!
กระบี่เทพรวมศูนย์ผ่าร่างชายชุดเพลิงผู้นั้น ร่างแหลกสลายเป็นผุยผงทันใด
เพลิงในฟ้าดินทั้งหมดก็สลายหายไปด้วย
แน่นอนว่าการล่าสังหารยังไม่จบลงเพียงเท่านี้
ฟุ่บ!
หลังจากสังหารคนชุดเพลิง ดวงตาของจ้าวเฟิงก็จดจ้องที่ผู้อาวุโสชุดดำ กระบี่อัสนีเทวะรวมศูนย์ในมือมีพลังที่ชวนเขย่าขวัญสาดซัดออกมา
“ไม่...”
ในวินาทีนี้ เขาที่เป็นผู้นำกลุ่มร่างกายยังสั่นเทิ้ม ใบหน้าฉายแววหวาดกลัว
หนี!
ความคิดนี้เป็นเพียงสิ่งเดียวที่เหลือในใจผู้อาวุโสชุดดำ ด้วยการโจมตีที่รุนแรงเมื่อครู่ของจ้าวเฟิง ต่อให้เป็นเขาเองก็ยังยากจะรอดไปได้
แต่ตอนนี้เอง จู่ๆ แสงสว่างสีเงินสายหนึ่งก็ปรากฏขึ้นแถวๆ ตัวเขา หนำซ้ำยังหอบไอเหมันต์ที่อันตรายถึงแก่ชีวิตพุ่งตรงไปที่ทรวงอกของผู้อาวุโสชุดดำ
ฟุ่บ ฉึก!
หลังโจมตีสำเร็จ เจ้าแมวขโมยตัวน้อยรีบหนีไปทันที
“บัดซบ เจ้าแมวตัวนี้!”
ผู้อาวุโสชุดดำสบถด่า แต่วินาทีต่อมา ใบหน้าก็เปลี่ยนสีไปทันใด
พลังเวลาที่แข็งแกร่งกลุ่มหนึ่งตรงเข้ามา ทำให้การเคลื่อนไหว ความคิด และพลังเทพของเขาเชื่องช้าลงอย่างถึงที่สุด
จากนั้นกระบี่อัสนีรวมศูนย์ใหญ่ยักษ์ทรงพลังสายหนึ่งก็ตามมา
แซ่ด โครม!
พลังของกระบี่อัสนีเทวะรวมศูนย์เพิ่มขึ้นกว่าที่ผ่านมาหลายส่วน พลังน่าสะพรึงในนั้นถาโถมใส่ผู้อาวุโสชุดดำ
ทันใดนั้นเอง ร่างผู้อาวุโสชุดดำสั่นเทิ้มรุนแรง ร่างกายปรากฏรอยปริร้าวเส้นเล็กนับไม่ถ้วน
โครม ตูม!
ร่างผู้อาวุโสชุดดำระเบิดออกทันควัน ไม่มีอะไรเหลือแม้แต่น้อย
“เป็นแบบนี้...ไปได้อย่างไร!”
ผู้แข็งแกร่งขั้นเทพโบราณที่ยังเหลืออยู่แถวนั้นใบหน้าซีดเผือด หมดอาลัยตายอยาก ความหวังพังทลาย
ผู้อาวุโสจินที่อยู่ด้านหน้ากวาดประสาทสัมผัสเทพ ใบหน้าเขาพลันเปลี่ยนสี
เขาส่งผู้อาวุโสเฉินไป ผลกลายเป็นว่าผู้อาวุโสเฉินและครึ่งก้าวสู่จอมเทพอีกคนหนึ่งถูกจ้าวเฟิงสังหารอย่างรวดเร็ว เทพโบราณคนอื่นในกลุ่มก็ถูกสังหารไปแล้วกว่าครึ่ง
......................................


[Go To Next Chapter]( ./279.md)