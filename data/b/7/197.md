##บทที่ 1341: จัดการรวดเดียว
“ช้าก่อน คนอื่นกำลังไล่ตามมาแล้ว ถึงตอนนั้นค่อยปิดกั้นที่นี่เอาไว้ จากนั้นล้อมโจมตีหมู่!”
กายวัฏสงสารขั้นหกพูดเสียงต่ำ
“ยังเป็นผู้อาวุโสที่คิดได้ลึกซึ้งนัก...”
เทพโบราณขั้นเจ็ดคนนั้นรีบยิ้มพลางพูดประจบทันที แต่ในใจกลับไม่คิดเช่นนั้น
สำหรับเขา จ้าวเฟิงแค่เพิ่งจะทะลวงขั้นแปดได้เท่านั้น
ตัวเองอยู่ในหมู่เทพโบราณขั้นเจ็ดก็แข็งแกร่งเป็นอย่างยิ่ง หากร่วมมือกับหุ่นเชิดขั้นแปดสุดยอดตัวนั้นจะต้องเอาชนะจ้าวเฟิงได้แน่นอน
แต่ว่าผู้อาวุโสโยวเฉวียนเอ่ยปากแล้ว เขาก็ได้แต่ทำตาม
ครืน ตูม บึ้ม!
พื้นที่หอมารสวรรค์คับแคบ หากไม่ใช่ว่าสิ่งก่อสร้างแข็งแกร่ง มีค่ายกลเพิ่มความมั่นคง เกรงว่าคงถูกคนทั้งสองทำลายไปอย่างสมบูรณ์แล้ว
การต่อสู้ของจ้าวเฟิงและเทพโบราณหลัวเหมินใช้เสวียนอ้าวมิติเป็นหลัก
ร่างของทั้งสองล่องลอยไปทั่ว การต่อสู้ยิ่งรวดเร็วรุนแรงเป็นอย่างยิ่ง ทำให้ผู้คนไม่ทันตั้งตัว
“มีปัญญาแค่นี้ก็คิดจะสังหารข้า?”
จ้าวเฟิงหัวเราะเบาๆ
เขามีชุดคลุมมิติ หากพูดถึงความสามารถในการหลบหลีกและความสามารถในการป้องกัน ถึงขั้นว่าแข็งแกร่งกว่าเทพโบราณหลัวเหมินด้วยซ้ำ
“หึ!”
เทพโบราณหลัวเหมินแค่นเสียงเย็น สีหน้าคร่ำเคร่ง ไม่ได้พูดอะไร
หากคนที่เขาเผชิญหน้าคือจ้าวเฟิงตอนก่อนหน้านี้ เทพโบราณหลัวเหมินยังมีโอกาสชนะเก้าส่วน
แต่ตอนนี้จ้าวเฟิงทะลวงเทพโบราณขั้นแปด ทุกๆ ด้านยกระดับขึ้นไม่น้อย ทั้งยังได้กระจกเก้าอัสนีหลอมวิญญาณอาวุธเทพแข็งแกร่งระดับนี้มาอีก
ชั่วขณะนั้น เทพโบราณหลัวเหมินทำอะไรจ้าวเฟิงไม่ได้เลย
แต่ต่อให้เป็นเช่นนี้เทพโบราณหลัวเหมินก็ไม่ร้อนใจ
ที่นี่คืออาณาเขตของหอมารสวรรค์ อีกไม่นานเท่าไหร่ผู้แข็งแกร่งในหอมารสวรรค์คนอื่นก็จะตามมา ถึงตอนนั้นจ้าวเฟิงต้องตายอย่างไม่ต้องสงสัย
“พลังอัสนีสวรรค์!”
มือซ้ายของจ้าวเฟิงถือกระจกเก้าอัสนีหลอมวิญญาณ กระตุ้นสายอัสนีบาตเส้นหนาหลายเส้นออกมาพันรัดเทพโบราณหลัวเหมิน
“ย่างก้าวสวรรค์!”
ร่างของเทพโบราณหลัวเหมินกะพริบไปมาในท้องฟ้าด้วยกฎเกณฑ์อันแปลกประหลาด หลบการโจมตีของจ้าวเฟิงได้อย่างสมบูรณ์
นอกจากนั้นเขาก็คอยป้องกันมิติพันธนาการของจ้าวเฟิงด้วย
ก่อนหน้านี้เขาระเบิดตัวเองเพื่อสร้างความเสียหายมหาศาลให้กับจ้าวเฟิง
แต่มิติพันธนาการของจ้าวเฟิงทำให้แผนของเขาล้มเหลว
สำหรับพลังของมิติพันธนาการ เทพโบราณหลัวเหมินรู้ซึ้งเป็นอย่างดี ดังนั้นจึงคอยป้องกันไว้ตลอด
“คมกระบี่ตาข่ายฟ้า!”
เทพโบราณหลัวเหมินก็ไม่ได้ด้อยกว่า โคจรพลังเทพ กวัดแกว่งกระบี่ยาวในมือ ฟันคมกระบี่มายาที่คมกริบกระจายออกมาหลายสาย
“ปราการมิติ!”
จ้าวเฟิงใช้ปราการมิติสกัดกั้นการโจมตีของเทพโบราณหลัวเหมินเอาไว้ จากนั้นชกโจมตีออกไปติดๆ กัน ทำลายคมกระบี่เหล่านั้นจนสิ้น
จุดที่ไกลออกไป กายสังสารวัฏขั้นหกสุดยอดและเทพโบราณขั้นเจ็ดอีกคนหนึ่งมีสีหน้าเคร่งเครียด
“พลังที่แท้จริงของเจ้าเด็กนี่แข็งแกร่งกว่าที่ข้าคาดเอาไว้เสียอีก!”
เทพโบราณโยวเฉวียนพูดอย่างทอดถอนใจผ่านกายวัฏสงสาร
ถึงแม้จ้าวเฟิงจะอาศัยอาวุธเทพโบราณระดับสุดยอดสองชิ้นห้ำหั่นกับหุ่นเชิดกลไกขั้นแปดสุดยอด
แต่ต่อให้ไม่มีอาวุธเทพสองชิ้นนี้ หุ่นเชิดขั้นแปดนั่นก็ยากจะเอาชนะจ้าวเฟิงได้
นอกจากนั้น จากการสังเกตดู เทพโบราณโยวเฉวียนค้นพบว่าหุ่นเชิดขั้นแปดสุดยอดนั่นไม่ค่อยเหมือนหุ่นเชิดทั่วไป
พลังวิญญาณข้างในแข็งแกร่งเกินปกติ แกร่งกว่าหุ่นเชิดขั้นแปดทั่วไปมาก
“ผู้อาวุโส พลังของผู้บุกรุกไม่ธรรมดาจริงๆ ด้วย!”
เทพโบราณขั้นเจ็ดพูดอย่างตกใจ
เพิ่งทะลวงเทพโบราณขั้นแปดได้ แต่ด้านพลังเทพและเสวียนอ้าวล้วนล้ำหน้าเทพโบราณขั้นแปดทั่วไป
รวมกับมีชุดคลุมมิติและกระจกเก้าอัสนีหลอมวิญญาณ หุ่นเชิดขั้นแปดสุดยอดนั่นไม่ได้เปรียบเลยแม้แต่น้อย
สถานการณ์เช่นนี้ต่อให้เขาพุ่งไปช่วยก็ไม่มีประโยชน์อะไร
“หึ เขาเป็นอัจฉริยะจริงๆ นั่นแหละ แต่ก็เป็นอัจฉริยะที่ใกล้ตายแล้ว!”
กายวัฏสงสารขั้นหกเผยรอยยิ้มเหี้ยมเกรียมชั่วร้าย
ตอนนี้มีคนตามมาอีกสามคน เป็นเทพโบราณขั้นเจ็ดสองคน ส่วนขั้นหกสุดยอดอีกคนคือกายวัฏสงสารของเทพโบราณโยวเฉวียน
ถึงแม้คนทั้งหมดโจมตีหมู่ จ้าวเฟิงจะแพ้อย่างแน่นอน
แต่เพื่อป้องกันเหตุไม่คาดฝัน เทพโบราณโยวเฉวียนจึงยังคงรอดูท่าที
ตอนนี้เอง ชายผมแดงคนหนึ่งมาถึงบริเวณสนามต่อสู้
“ผู้อาวุโส ข้ามาแล้ว!”
ชายผมแดงส่งข่าวให้กับกายวัฏสงสารของเทพโบราณโยวเฉวียน
“ดี ลงมือได้ ค่ายกลมังกรกั้นนภา!”
กายวัฏสงสารขั้นหกส่งคำพูดนี้ออกไป
เสี้ยวขณะต่อมา กลิ่นอายแข็งแกร่งแต่ละกลุ่มก็ทะลักออกมารอบบริเวณการต่อสู้ของจ้าวเฟิงและเทพโบราณหลัวเหมิน
‘เจ้าตายแน่แล้ว!’
เทพโบราณหลัวเหมินนึกยินดีในใจ
ที่นี่คืออาณาเขตของหอมารสวรรค์ ตอนนี้สมาชิกของหอมารสวรรค์มาถึงแล้ว จึงจัดการลงมือได้
จ้าวเฟิงมีแต่ต้องตายเท่านั้น!
“หึ ในที่สุดก็ยอมมาแล้วรึ?”
มุมปากของจ้าวเฟิงยกยิ้ม
ถึงแม้เขากำลังต่อสู้กับเทพโบราณหลัวเหมินอย่างดุเดือด แต่การมองทะลุปรุโปร่งที่แข็งแกร่งของตาซ้ายเขาไม่เป็นอุปสรรคต่อการสังเกตสถานการณ์ทุกอย่างที่อยู่รอบๆ สนามต่อสู้เลย
กระทั่งว่าเหตุการณ์ที่เทพโบราณโยวเฉวียนสัมผัสไม่ได้ จ้าวเฟิงล้วนควบคุมเอาไว้นานแล้ว
วู้ม ฟู่ ฟู่!
รอบสนามต่อสู้ของจ้าวเฟิงและเทพโบราณหลัวเหมินพลันมีคลื่นมิติรุนแรงลอยมา
จากนั้นก็เห็นเงามังกรเลือนรางสี่ตัวพุ่งมาอย่างโหดเหี้ยม รวมตัวไปยังใจกลาง
สุดท้าย มังกรเลือนรางสี่ตัวปะทะเข้าด้วยกัน เขตแดนสีขาวเลือนรางกึ่งโปร่งแสงชั้นหนึ่งก่อตัวขึ้นทันที
ค่ายกลมังกรกั้นนภาไม่เพียงแต่จะเป็นกลวิธีสะกดฟ้าเท่านั้น แต่ยังเป็นเขตแดนสกัดกั้นอีกด้วย
จ้าวเฟิงและเทพโบราณหลัวเหมินที่กำลังต่อสู้รู้สึกว่าเสวียนอ้าวมิติถูกควบคุมเอาไว้ทันที โคจรลำบากยิ่งนัก
“เสวียนอ้าวมิติถูกสะกดไว้แล้ว ความสามารถของชุดคลุมมิติเจ้าลดลงครึ่งหนึ่ง จงตายเสียเถอะ!”
เทพโบราณหลัวเหมินปลดปล่อยพลังทันใด พลังเทพแข็งแกร่งในกายปะทุออกมา
เขาถึงแม้จะเป็นทายาทเนตรมิติ มิติถูกกดไว้จนวิชาดวงตามิติที่เขาเชี่ยวชาญที่สุดจะไม่อาจสำแดงได้
แต่ตอนนี้เขามีร่างของขั้นแปดสุดยอด การโจมตีพลังเทพจึงแข็งแกร่งเป็นอย่างยิ่ง
ครืน ตูม บึ้ม!
แสงพิฆาตสีขาววาววับหลายสายฟันมายังจ้าวเฟิง
ในขณะเดียวกันนี้เอง สมาชิกหอมารสวรรค์ปรากฏตัวขึ้นทุกทิศทาง
“คลื่นแสงมรณะ!”
“ลำแสงทำลายล้าง”
สมาชิกหอมารสวรรค์โจมตีจ้าวเฟิงไปพร้อมๆ กัน
เผชิญหน้ากับการโจมตีหมู่ของคนมากมายเช่นนี้ ความสามารถของชุดคลุมมิติก็ถูกควบคุมและลดทอนลง จะต้องไม่อาจป้องกันได้เป็นแน่
ในเมื่อสำแดงเสวียนอ้าวมิติไม่ได้ คิดจะหลบเลี่ยงก็เป็นไปไม่ได้เลย
ดูอย่างไรก็ตายอย่างไม่ต้องสงสัย!
แต่ในตอนนี้เอง
สิ่งมีชีวิตมหึมาปรากฏขึ้นข้างกายจ้าวเฟิงทันที
ร่างของเขาดำทะมึนไปทั้งตัว เพลิงสีดำแดงลุกโชนทั่วร่าง ปกป้องจ้าวเฟิงเอาไว้ตรงกลาง!
ฟู่ ฟิ้ว ฟิ้ว!
เปลวเพลิงทำลายล้างปะทุออกมาอย่างโหดเหี้ยม ก่อเป็นวงแหวนมังกรเพลิงกลุ่มหนึ่ง
ในเวลาเดียวกัน กลิ่นอายสายเลือดบรรพกาลที่สะท้านฟ้าดินหอบม้วนไปทั่วทุกทิศ ทำให้เลือดของทุกคนเยือกแข็ง วิญญาณสั่นขึ้นมาอย่างอดไม่ได้
ครืน ตูม บึ้ม!
การโจมตีทั้งหมดของสมาชิกหอมารสวรรค์กระทบกับวงแหวนมังกรเพลิง ทั้งหมดถูกลดทอนพลังไปในระดับหนึ่ง
จากนั้นการโจมตีพวกนี้ก็ปะทะมายังร่างของมังกรวารีล้างโลกาทั้งหมด
กลิ่นอายของมังกรวารีล้างโลกาในตอนนี้แข็งแกร่งกว่าก่อนหน้านี้มาก
เขาก็ดื่มหยาดวารีเทพเจ้าเช่นกัน แต่โชคของเขาไม่ดีเท่าใด ไปถึงเพียงแค่ขั้นเจ็ดสุดยอดเท่านั้น ห่างจากขั้นแปดยังขาดไปอีกก้าวหนึ่ง
“ช่างเป็นสายเลือดที่ชวนให้หวาดกลัวนัก...”
“นั่นคืออะไร ผู้ช่วยรึ?”
สายตาของทุกคนจ้องไปยังมังกรยักษ์ดำเมื่อมกลุ่มนั้นอย่างอึ้งงัน สีหน้าเปลี่ยนไปเล็กน้อย
มังกรวารี มังกรวารีที่มีสายเลือดของเผ่าพันธุ์มังกรล้างโลกา
ตอนนี้มังกรวารีล้างโลการช่วยจ้าวเฟิงต้านทานการโจมตีนั้น ทั่วร่างแหลกลาญ ไม่มีที่ใดที่สมบูรณ์
แต่ไม่ต้องใช้เนตรชีวิต ร่างวิญญาณของเขาก็สมานด้วยความเร็วที่สามารถมองเห็นได้ด้วยตาเปล่า
“เป็นไปได้อย่างไร? ทำไมเขายังมีผู้ช่วยอีก อีกทั้งยังเป็นผู้ช่วยที่มีสายเลือดเผ่าพันธุ์มังกรล้างโลกาแฝงอยู่!”
เทพโบราณโยวเฉวียนมองภาพฉากนี้อย่างตะลึงงันผ่านกายวัฏสงสาร ในใจสั่นสะท้าน
ก่อนหน้านี้มีหลายครั้งที่จ้าวเฟิงถูกบีบให้จนตรอก แต่ก็ไม่หยิบไพ่ตายใบนี้ออกมา
ดังนั้นเขาจึงคิดว่าเดาทางจ้าวเฟิงได้หมดแล้ว แต่คิดไม่ถึงว่าจะยังมีผู้ช่วยอยู่อีก
อีกอย่างคือสายเลือดที่อยู่อันดับต้นๆ เช่นนี้ หากจับได้ก็จะค้นคว้าได้ผลสำเร็จยิ่งใหญ่อีกไม่น้อยเลย
แต่ทันใดนั้น เทพโบราณโยวเฉวียนรู้สึกถึงภัยอันตราย
“แย่แล้ว...”
จู่ๆ เบื้องหน้าของกายวัฏสงสารขั้นหกสุดยอดก็มืดมิด จากนั้นก็สูญเสียสติสัมปชัญญะไป
เหมียว เหมียว!
ไม่รู้ว่าเมื่อใดที่แมวขโมยน้อยใบหน้าเจ้าเล่ห์ปรากฏขึ้นข้างหลังเขา
ร่างของกายวัฏสงสารถูกแยกเป็นสองส่วน คุณสมบัติพิเศษของกายวัฏสงสารก็ถูกพลังสะกดผนึกไว้ไม่อาจมีผล
วิญญาณของกายวัฏสงสารเจอการโจมตีถึงแก่ชีวิตที่แข็งแกร่งเหนือสิ่งอื่นใด ดับดิ้นทันที!
“แมวความลับสวรรค์!”
“แมวความลับสวรรค์ซ่อนอยู่แถวนี้จริงๆ ด้วย”
สมาชิกหอมารสวรรค์ที่เหลือร้องเสียงหลงกันทันที
แมวความลับสวรรค์คือสิ่งสำคัญที่สุดของหอมารสวรรค์ ต่อให้ผลการค้นคว้าในคลังสมบัติล้วนสูญหายไป ก็จะปล่อยให้แมวความลับสวรรค์หนีไปไม่ได้
ตอนนี้เอง จ้าวเฟิงที่อยู่ใจกลางสนามต่อสู้ ประกายโหดเหี้ยมฉายวาบขึ้นในดวงตา
“ฆ่า!”
จ้าวเฟิงคำรามเสียงต่ำ ปีกแสงสีทองคู่หนึ่งก่อตัวขึ้นที่หลัง
ฟิ้ว แซ่ด แซ่ด!
ร่างของจ้าวเฟิงแปลงเป็นประกายแสงสีทอง พุ่งไปยังเทพโบราณขั้นเจ็ดคนหนึ่งที่อยู่ตรงชายขอบเขตแดน
ที่จริงแล้ว หากใช้ไพ่ตายบางอย่าง จ้าวเฟิงสามารถเอาชนะเทพโบราณหลัวเหมินได้นานแล้ว
เหตุที่เขาซ่อนกลอุบายมากมายและสู้ยืดเยื้อกับเทพโบราณหลัวเหมิน ก็เพราะคิดจะรอให้คนที่อยู่ใกล้ๆ ปรากฏตัวเอง
แทนที่จะไปหาทีละคนๆ ให้อีกฝ่ายเดินมาหาถึงที่เองไม่ดีกว่ารึ จะได้จัดการให้สิ้นซากเลยทีเดียว!
ที่น่าขำไปยิ่งกว่านั้นคือ สมาชิกพวกนี้กลัวจ้าวเฟิงหนี จึงปิดกั้นมิติไว้ แต่ตอนนี้เขตแดนชั้นนี้กลับกลายเป็นกรงที่กักขังพวกเขาเอาไว้แทน
“กระจกเก้าอัสนีหลอมวิญญาณ!”
ไม่พูดพร่ำทำเพลง เขาหยิบกระจกเก้าอัสนีออกมากระตุ้นโซ่อัสนีเจ็ดเส้นทันที
เคร้ง แกรก แกรก!
โซ่อัสนีทะลวงผ่านร่างของเทพโบราณขั้นเจ็ดคนนั้น พันรัดวิญญาณของเขาเอาไว้
“รนหาที่ตาย!”
เทพโบราณหลัวเหมินมีสีหน้าโกรธแค้น พุ่งตรงไปยังจ้าวเฟิงทันที กวัดแกว่งกระบี่ยาวในมือแล้วฟันออกไปอย่างรุนแรง
ฟิ้ว แซ่ด แซ่ด!
จ้าวเฟิงสำแดงเคล็ดวิชาปีกแสงอัสนีสีทอง ใช้คู่กับพลังมองทะลุปรุโปร่งที่แข็งแกร่งของดวงตาเทพเจ้า หลบหลีกการโจมตีทุกอย่างได้
“ไม่มีเสวียนอ้าวมิติ การโจมตีของเจ้า แม้แต่ความเป็นไปได้ที่จะทำร้ายข้าก็ยังไม่มี!”
จ้าวเฟิงหัวเราะเบาๆ กระตุ้นใช้กระจกเก้าอัสนีหลอมวิญญาณต่อไป
“บัดซบ!”
ใบหน้าของเทพโบราณหลัวเหมินเหี้ยมโหด
จ้าวเฟิงพูดคุยโวออกมาเช่นนี้ ทั้งยังลงมือกับเทพโบราณคนอื่นต่อหน้า เมินเฉยต่อเทพโบราณหลัวเหมินไปโดยสิ้นเชิง
แต่ว่าเขาเป็นทายาทเนตรมิติ เสวียนอ้าวที่เชี่ยวชาญมากที่สุดก็คือเสวียนอ้าวมิติ เคล็ดวิชานอกเหนือจากนี้มีความรู้น้อยมาก
“เก็บมา!”
จ้าวเฟิงดึงวิญญาณของเทพโบราณขั้นเจ็ดคนนั้นมาทันที
ในตอนที่เขาจัดการคนหนึ่งเสร็จ ฟากแมวขโมยน้อยก็จัดการกายวัฏสงสารขั้นหกได้อีกร่างหนึ่ง
“ฆ่า!”
หลังจากมังกรวารีล้างโลกาฟื้นฟูกลับมา เปลวเพลิงก็ลุกโชน ก่อนทะลักเพลิงมังกรทำลายล้าง กระโจนไปสังหารเทพโบราณขั้นเจ็ดชั้นยอดคนหนึ่ง
เผ่าพันธุ์มังกรล้างโลการักการต่อสู้โดยกำเนิด ในช่วงระยะนี้สามารถพูดได้ว่ามังกรวารีล้างโลกาอึดอัดจะตายแล้ว
ไม่ง่ายเลยกว่าจะได้มีโอกาสออกมาฆ่าฟัน เขาจึงสังหารอย่างไม่สนใจอะไรทั้งสิ้นราวกับคนบ้า
“คนต่อไป!”
จ้าวเฟิงหัวเราะเสียงเย็น เมินเทพโบราณหลัวเหมินแล้วบินไปที่ไกลๆ
ตอนนี้เขาก็คือนายพรานที่ไล่ล่าสมาชิกหอมารสวรรค์ในค่ายกลมังกรกั้นนภา
……………………………


[Go To Next Chapter]( ./198.md)