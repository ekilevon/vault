##บทที่ 1164: เนตรเทพลอกแบบ
บนยอดเขายิ่งใหญ่ที่ทอดตัวยาวเป็นทิวแถวของเกาะเทียนอวี่ แสงอัสนีสีทองแดงเส้นหนึ่งสว่างวาบและหายไป
จากนั้น ประกายชั่วร้ายน่าพรั่นพรึงไล่ตามไปติดๆ สรรพสิ่งนับหมื่นในทุกที่ที่ผ่านไปสั่นสะท้านด้วยความหวาดกลัว
“รับความตายแต่โดยดีเสีย!”
เทพแท้จริงกุ่ยลี่หัวเราะเสียงเย็น
ในฐานะที่เป็นเทพแท้จริงขั้นสอง จ้าวเฟิงย่อมไม่อาจเทียบความเร็วกับเขาได้ ถึงจ้าวเฟิงจะใช้อัสนีเพลิงทำลายล้างสำแดงปีกอัสนีผ่านฟ้า เทพแท้จริงกุ่ยลี่ก็ยังคงเข้าใกล้จ้าวเฟิงไปเรื่อยๆ
ทันใดนั้นเอง กลิ่นอายเพลิงมังกรทำลายล้างก็ปรากฏขึ้นในฟ้าดิน
วูบ วูบ!
ในเพลิงสีดำแดงปั่นป่วน เงามังกรทมิฬยักษ์ขนาดหลายร้อยจั้งตัวหนึ่งปรากฏใต้ฝ่าเท้าจ้าวเฟิง
“นี่คือ…ทายาทสายเลือดเผ่าพันธุ์มังกรล้างโลกา!”
ใจเทพแท้จริงกุ่ยลี่สั่นสะท้าน ถึงแม้มังกรวารีล้างโลกาจะมีสายเลือดของเผ่าพันธุ์นี้เพียงเสี้ยวเดียวเท่านั้น แต่สายเลือดที่แข็งแกร่งนี้ก็ยังคงสามารถกดข่มเทพแท้จริงกุ่ยลี่ได้มาก
ถ้าหากมังกรวารีทมิฬเป็นเผ่าพันธุ์มังกรล้างโลกาที่แท้จริง เกรงว่าเทพแท้จริงกุ่ยลี่คงจะไม่กล้ายืนอยู่เบื้องหน้าเขาด้วยซ้ำ
“เหอะ ต่อให้เจ้าเอาสัตว์วิเศษโบยบินในระดับนี้ออกมาก็หนีไปไหนไม่พ้น!”
เทพแท้จริงกุ่ยลี่แค่นเสียงเย็น ในเวลาเดียวกัน เขาจ้องไปที่มังกรวารีล้างโลกา สายตาปรากฏแววละโมบขึ้น
ต่อให้บนร่างมังกรตนนี้มีสายเลือดมังกรล้างโลกาอยู่เพียงเศษเสี้ยว แต่ก็ส่งผลดียิ่งต่อสายเลือดระดับล่างในร่างเขา ยิ่งไปกว่านั้นพรสวรรค์และพลังของมังกรตนนี้ก็ไม่เลวนัก สามารถกำราบมันเป็นทาสรับใช้ในเกาะเทียนอวี่และเขย่าขวัญผู้คน
“ใครบอกว่าข้าจะหนีไป?”
จ้าวเฟิงพลันหมุนกายมา ดวงตาที่มองเทพแท้จริงกุ่ยลี่ทะลักจิตต่อสู้
จ้าวเฟิงเหยียบบนมังกรวารีล้างโลกา ร่างของเขาเล็กจ้อยอย่างเห็นได้ชัดเมื่ออยู่บนร่างมังกร แต่พลานุภาพและจิตต่อสู้ของเขากลับน่าตื่นตะลึง ทำให้เทพแท้จริงกุ่ยลี่ไม่สามารถจะละสายตาไปจากร่างเขาได้
เทพแท้จริงกุ่ยลี่ใจสั่นไหว คิดไม่ถึงว่าจ้าวเฟิงจะไม่หนี เขาเอาสัตว์วิเศษหายากระดับนี้ออกมา กลายเป็นว่าเตรียมจะสู้กับตน!
“เจ้าคิดว่าเอามังกรที่มีสายเลือดมังกรล้างโลกาเบาบางขนาดนี้มา ก็จะเป็นคู่ต่อสู้ของข้าได้งั้นเรอะ?”
เทพแท้จริงกุ่ยลี่เยาะเย้ยอย่างอดไม่ได้
สายเลือดบนร่างมังกรวารีล้างโลกาทำให้เขาใจสั่นระรัวก็จริง แต่ขอบเขตพลังของมังกรวารีล้างโลกาต่ำเกินไป ไม่อาจจะทำร้ายเขาได้มากนัก
จ้าวเฟิงหยิ่งยโสขนาดนี้ พาตนเองมาส่งถึงที่ ก็สมดังใจเขาพอดี
“ลองดูเดี๋ยวก็รู้เอง!”
ดวงตาจ้าวเฟิงเพ่งสมาธิ จิตสังหารเย็นเยือกพวยพุ่งออกมา
ฟู่!
มังกรวารีล้างโลกากลายร่างเป็นชายมีเกล็ดมังกรยืนเคียงข้างจ้าวเฟิง
ฟิ้ว แซ่ด แซ่ด!
ในวินาทีต่อมา ประกายแสงปีกอัสนีกะพริบวิบวับด้านหลังจ้าวเฟิง ก่อนพุ่งทะลวงไปยังเทพแท้จริงกุ่ยลี่
“อัสนีเพลิงทำลายล้าง!”
บนมือขวาของจ้าวเฟิงปรากฏกลุ่มเพลิงสีทองแดง เปล่งแสงทองเจิดจ้า ใจกลางเพลิงมีประกายสายฟ้าสว่างจำนวนนับไม่ถ้วน
อัสนีเพลิงทำลายล้าง เป็นพลังศักดิ์สิทธิ์ที่เกิดจากการหลอมรวมพลังสามอย่างคือวายุอัสนีธาตุไฟ วายุอัสนีธาตุทอง และอัสนีเทวะทำลายล้าง แม้จัดเป็นพลังศักดิ์สิทธิ์ แต่พลานุภาพของมันกลับอยู่เหนือกว่าขอบเขตนั้น เทียบเท่าได้กับพลังเทพที่จ้าวเฟิงสร้างขึ้น
ทว่าอัสนีเพลิงทำลายล้างเป็นถึงพลังสามส่วนผสานกัน ในทุกครั้งที่จ้าวเฟิงใช้อัสนีเพลิงทำลายล้างหนึ่งส่วน ก็จะเท่ากับสิ้นเปลืองพลังอื่นไปสามส่วนด้วย
“ฝ่ามือสายฟ้าทลายนภา!”
จ้าวเฟิงฟาดเงาฝ่ามือแสงศักดิ์สิทธิ์ขนาดยักษ์ที่มีเพลิงทองอัสนีสีชาดลุกไหม้ออกมาสายหนึ่ง เงาฝ่ามือนี้สาดซัดกลิ่นอายน่ากลัวกระเทือนฟ้าดิน มุ่งตรงไปทางเทพแท้จริงกุ่ยลี่
ขอบเขตเทวาเร้นลับระดับบริบูรณ์โจมตีเทพแท้จริงขั้นที่สองก่อน อีกทั้งการโจมตีของจ้าวเฟิงก็บ้าคลั่งรุนแรง
ในเวลาเดียวกัน มังกรวารีล้างโลกาก็ส่งกลุ่มเพลิงทำลายล้างออกมา
“หึ เจ้าโง่!”
ถึงแม้ว่าเทพแท้จริงกุ่ยลี่จะตื่นตกใจ แต่ก็แค่นเสียงเย็นอย่างดูแคลนทันที
วู้ม!
เขาโคจรพลังเทพ กระตุ้นอาวุธเทพ เทพแท้จริงกุ่ยลี่เพียงแค่แกว่งดาบยาวลงไปเฉยๆ ก็เกิดเป็นการโจมตีที่ทรงพลัง
โครม!
ม่านสีดำสายหนึ่งมาพร้อมพลังแห่งเทพที่ร้ายกาจไร้ขอบเขต การโจมตีของจ้าวเฟิงและมังกรวารีล้างโลกาปะทะเข้าหากันอย่างจัง
พรึ่บ!
ร่างของจ้าวเฟิงย้ายไปไกลหลายลี้
วินาทีต่อมา ประกายดาบทมิฬเส้นหนึ่งกวาดผ่านตำแหน่งที่เขาอยู่เมื่อครู่
“แข็งแกร่งเหลือเกิน!”
จ้าวเฟิงใจสั่นระรัว
ถึงแม้จ้าวเฟิงควบคุมพลังอัสนีเทวะทำลายล้าง แต่พลังกลุ่มนี้ก็แค่เข้ามาแทนที่พลังเทพจำนวนน้อยนิดในร่างเขา
พลังเทพของเทพแท้จริงกุ่ยลี่แข็งแกร่งยิ่งกว่า เมื่อกระตุ้นอาวุธเทพที่แท้จริง พลานุภาพจึงไม่อาจต้านทานเอาไว้ได้
“ใช้ไข่กระทบหินรึ!”
เทพแท้จริงกุ่ยลี่หัวเราะชั่วร้าย แค่นเสียงดูถูก จากนั้นพลังชั่วร้ายยิ่งใหญ่ก็พุ่งทะยานไปหาจ้าวเฟิง
เมื่อครู่จ้าวเฟิงใช้เขาเพื่อขัดเกลาความสามารถ หลอมรวมพลัง หักหน้าเขา วันนี้เทพแท้จริงกุ่ยลี่จะต้องสังหารจ้าวเฟิงและเอาศีรษะของเขาแขวนไว้บนตำหนักแลกเปลี่ยนค้าขายให้ได้
ดวงตาซ้ายของจ้าวเฟิงจับจ้องเทพแท้จริงกุ่ยลี่ ภายในค่อยๆ ปรากฏริ้วลายอัสนีเทวะเป็นเส้นๆ พร้อมกับระลอกพลังดวงตาที่น่าหวาดกลัว
“ไม่นึกเลยว่าเจตจำนงดวงตาของเจ้าเด็กนี่จะเข้าใกล้ขั้นเทพแท้จริง!”
เทพแท้จริงกุ่ยลี่ตื่นตระหนก รู้ว่าจ้าวเฟิงจะสำแดงวิชาดวงตา
ทว่าวิญญาณของเทพแท้จริงกุ่ยลี่แกร่งขนาดนี้ วิชาดวงตาของจ้าวเฟิงจะสามารถทำร้ายเขาได้หรือ?
แต่ทันใดนั้นเอง ดวงตาซ้ายของจ้าวเฟิงค่อยๆ สว่างไสว ตราอัสนีเทวะนับไม่ถ้วนพวกนั้นเป็นประหนึ่งเพลิงอัสนีเทวะที่บิดเบี้ยวไปมา ในทุกตรายังมีเพลิงดวงตาวิญญาณหมุนวนอยู่ด้วย
“เพลิงดวงตาอัสนีเทวะ!”
โครม ฟุ่บ!
ตราอัสนีเทวะเต้นระเร่าราวเปลวเพลิงที่กำลังเผาไหม้ ระเบิดบนศีรษะของเทพแท้จริงกุ่ยลี่
“ยโสโอหัง!”
สีหน้าจ้าวเฟิงเย็นชา
เขาย่อมรู้ดี พลังวิญญาณของตนยากจะทำร้ายเทพแท้จริงขั้นที่สองให้บาดเจ็บได้
ความเชื่อมโยงระหว่างเพลิงดวงตาอัสนีเทวะและพลังวิญญาณไม่มากนัก แต่กลับเกี่ยวพันกับจำนวนของอัสนีเทวะ
ตอนนี้ในกายวิญญาณอัสนีของจ้าวเฟิงมีตราอัสนีเทวะห้าพันกว่าเส้นสาย และเมื่อครู่เขาใช้ครึ่งหนึ่งของมันไปแล้วทันที
หลังจากใช้วิชาดวงตาไปแล้ว ดวงตาเทพเจ้าของจ้าวเฟิงเต้นกระตุกรุนแรงขึ้นกว่าที่ผ่านมา ลูกกลมสีทองลึกลับในมิติดวงตาหมุนเร็วยิ่งขึ้น
“ลงมือได้!”
จ้าวเฟิงและมังกรวารีล้างโลกาพุ่งไปหาเทพแท้จริงกุ่ยลี่ทันใด
“ดัชนีทะลุฟ้า!”
“มังกรโจมตีทำลายล้าง!”
การโจมตีของจ้าวเฟิงและมังกรวารีล้างโลกาปะทะเข้าใส่เทพแท้จริงกุ่ยลี่พร้อมกัน
บึ้ม ฟู่!
เทพแท้จริงกุ่ยลี่โบกดาบยาว ต้านทานการโจมตีของมังกรวารีล้างโลกาเอาไว้ แต่กลับปล่อยให้ดัชนีที่รวดเร็วของจ้าวเฟิงทะลวงผ่านร่างตน
เพียงแต่ดัชนีทะลุฟ้านี้ บางทีอาจสามารถสังหารหรือทำร้ายเทพแท้จริงขั้นที่หนึ่งได้ แต่ยากจะสร้างอาการบาดเจ็บรุนแรงต่อเทพแท้จริงขั้นที่สอง
“รนหาที่ตาย!”
เทพแท้จริงกุ่ยลี่บันดาลโทสะ กระตุ้นสายเลือดบรรพกาลในร่างขึ้น
นี่คือสายเลือดศาสตร์ภูติผี ทำให้กายเทพของเทพแท้จริงกุ่ยลี่แข็งแกร่งขึ้นในฉับพลัน พลังชั่วร้ายแผ่อบอวล
“นายท่าน พลังของพวกเราไม่ใช่คู่ต่อสู้ของเทพแท้จริงขั้นที่สอง!”
มังกรวารีล้างโลกาเอ่ยขึ้น
พลังเทพของกุ่ยลี่และอาวุธเทพแข็งแกร่งเกินไป ถ้าหากรอให้มังกรวารีล้างโลกาฟื้นพลังของเทพแท้จริงขั้นที่หนึ่งคืนมา ก็ยังมีโอกาสได้รับชัยชนะสูง
แต่จ้าวเฟิงกลับส่ายศีรษะน้อยๆ
ถึงจ้าวเฟิงจะหลบหลีกไม่ต่อสู้ เทพแท้จริงกุ่ยลี่ก็ไม่มีทางปล่อยพวกเขาไป
หนำซ้ำหากจ้าวเฟิงใช้มนตราอากาศจากไปเลย เทพแท้จริงกุ่ยลี่มีความเป็นไปได้มากที่จะตรงไปเผ่าแพะเพลิงทอง พอถึงเวลานั้น คนจำนวนมากในเผ่าต้องตายกันหมดสิ้นแน่
แม้ว่าจ้าวเฟิงจะไม่มีความรู้สึกใดกับเผ่าพันธุ์นี้มากนัก แต่เขาไม่อยากจะเห็นคนจำนวนมากต้องมาตายเพราะเขา
ขวับ!
จ้าวเฟิงโบกมือขวา ปรากฏชายร่างสีแดงโปร่งแสง สาดกลิ่นอายสายเลือดบรรพกาลที่แกร่งกล้า
“ยังมีผู้ช่วยอีกหรือ?”
สีหน้าเทพแท้จริงกุ่ยลี่เย็นชาเล็กน้อย ถึงแม้ว่าพลังของชายหนุ่มผู้นี้จะไม่แข็งแกร่งมากนัก แต่กลิ่นอายสายเลือดบนร่างของเขากลับทำให้เทพแท้จริงกุ่ยลี่ใจกายสะท้าน
“ลงมือพร้อมกัน!”
จ้าวเฟิงตะโกนเสียงดัง มังกรวารีล้างโลกาและจ้าววั่นลงมือพร้อมกัน
“พฤกษาพันธนาการ!”
“มังกรโจมตีทำลายล้าง!”
“ดัชนีทะลุฟ้า!”
คนทั้งสามและเทพแท้จริงกุ่ยลี่ปะทะเข้าหากัน จ้าวเฟิงและมังกรวารีล้างโลกาเป็นฝ่ายนำหน้าบุกทะลวง จ้าววั่นช่วยเหลือและตรึงกำลังเป็นหลัก
กายสายฟ้าศักดิ์สิทธิ์ขั้นเจ็ดระดับแรกเริ่มของจ้าวเฟิงแฝงไปด้วยพลังอัสนีเทวะ เทพแท้จริงขั้นที่หนึ่งทั่วไปยังยากจะจัดการเขา อีกทั้งมังกรวารีล้างโลกายังมีกายมังกรที่สูสีกับร่างกายของจ้าวเฟิง
แต่เทพแท้จริงขั้นสองที่กระตุ้นใช้อาวุธเทพแล้วจะน่ากลัวยิ่งกว่าเดิม พลังทมิฬสะท้านฟ้าดินที่โจมตีมา ทำให้คนทั้งสองไม่กล้าผลีผลีผลามเข้าไปรับมือ
“กลิ่นอายสายเลือดบรรพกาลสองกลุ่ม ทายาทเนตรเทพเจ้า…”
เทพแท้จริงกุ่ยลี่มองจ้าววั่นที่หลบอยู่ด้านหลังจ้าวเฟิง จิตใจตื่นกลัว
จ้าววั่นกลับมีกลิ่นอายสายเลือดบรรพกาลสองกลุ่มแฝงอยู่ โดยมีเนตรหมื่นปรากฏการณ์เป็นหนึ่งในนั้น
จะต้องรู้ว่า ทายาทเนตรเทพเจ้าในดินแดนเทพรกร้างล้วนแต่เป็นผู้มีพรสวรรค์อย่างยิ่ง ในทันทีที่ถูกเจอตัว จะถูกส่งไปที่บรรดาขั้วอำนาจสี่ดาวระดับสุดยอดหรือห้าดาว
“พวกเจ้าทั้งหมดต้องตาย!”
เทพแท้จริงกุ่ยลี่จะต้องสังหารให้ได้
หากปล่อยให้จ้าวเฟิงมีชีวิตรอดออกไปจากเกาะเทียนอวี่ ด้วยศักยภาพและพรสวรรค์ของคนทั้งสาม ในภายหน้าจะต้องกลายเป็นผู้แข็งแกร่งในดินแดนเทพรกร้าง เมื่อถึงคราวนั้นจะต้องกลับมาล้างแค้นแน่
“โลกันตร์ทมิฬ!”
เทพแท้จริงกุ่ยลี่เผาผลาญพลังเทพในสายเลือด พลังชั่วร้ายทะลักบนดาบยาวในมือทั้งสองข้าง
“แย่แล้ว ท่าไม้ตายสังหารของเทพแท้จริงขั้นที่สอง!”
สีหน้าจ้าวเฟิงเปลี่ยนไปในทันที
ในตอนนี้ เทพแท้จริงกุ่ยลี่ปลดปล่อยกระบวนท่าไม้ตายโดยไม่สนสิ่งใด
จ้าวเฟิงล่อเทพแท้จริงกุ่ยลี่ออกมา ย่อมต้องใช้ไพ่ตายส่วนหนึ่งได้สะดวก แต่เทพแท้จริงกุ่ยลี่ก็เช่นกัน ไม่สนใจในความต่างของขอบเขตพลัง ปล่อยท่าไม้ตายใส่ผู้แข็งแกร่งเทวาเร้นลับระดับบริบูรณ์ทันที
โครม เปรี้ยง เปรี้ยง!
ฟ้าดินอับแสงลง พลังชั่วร้ายคล้ายกลายเป็นปีศาจเหี้ยมโหด ส่งเสียงดังกึกก้องกัมปนาท
ตู้ม!
ดาบยาวในมือเทพแท้จริงกุ่ยลี่กวาดออก คมดาบชั่วร้ายอำมหิตกวาดมาหาคนทั้งสาม สรรพสิ่งในทุกที่ที่มันผ่านไปพินาศสิ้น
ครั้นปลดปล่อยกระบวนท่านี้ออกมา เทพแท้จริงกุ่ยลี่ระเบิดเสียงหัวเราะบ้าคลั่ง การโจมตีครั้งนี้ของเขา ต่อให้เป็นเทพแท้จริงขั้นที่สองทั่วไปยังไม่กล้าผลีผลามไปรับมือ
“จ้าวเฟิง!”
มังกรวารีล้างโลการ้องลั่น
การโจมตีที่น่ากลัวเช่นนี้ตรงดิ่งไปหาพวกเขาสามคน ถึงพลังจะกระจายตัวออก แต่ก็ยังเป็นการโจมตีกวาดล้างที่ทำลายรากฐานของมังกรวารีล้างโลกาอย่างรุนแรงได้
เขาฝากความหวังไว้ที่จ้าวเฟิง เขารู้ว่าจ้าวเฟิงมีอาวุธเทพป้องกันที่แข็งแกร่งยิ่งนัก ทันทีที่อาวุธเทพนี้ปรากฏขึ้นย่อมสามารถต้านทานการโจมตีนี้เอาไว้ได้
“อาวุธเทพ?”
ในวินาทีหน้าสิ่วหน้าขวานนี้ จ้าวเฟิงสงบนิ่งกว่าคนอื่นๆ ความคิดในหัวหมุนวนอย่างรวดเร็ว แต่ที่สุดแล้วเขาก็ยังไม่ได้เอา ‘ตราเทพบรรพกาล’ ออกมา
ด้วยเพราะลูกทรงกลมลึกลับในมิติดวงตาเทพเจ้าพลันทะลักประกายแสงหลากสี พลังกลุ่มนี้ทำให้จ้าวเฟิงใจเต้นแรง นี่น่าจะเป็นพลังดั้งเดิมจากดวงตาเทพเจ้าของเขา
มังกรวารีล้างโลกาเห็นจ้าวเฟิงนิ่งอยู่ที่เดิม ไม่เอาอาวุธเทพออกมา สีหน้าเขาก็ร้อนรน ไม่เข้าใจว่าเหตุใดจ้าวเฟิงจึงไม่ใช้อาวุธเทพ
ในขณะที่เขาสงสัย ดวงตาเทพเจ้าของจ้าวเฟิงพลันสาดซัดพลังน่ากลัวออกมา
ณ วินาทีนั้นเอง ดวงตาซ้ายของจ้าวเฟิงเปล่งแสงสีรุ้งชวนฝันวูบวาบ ก่อนจะกลายเป็นแสงสีทองเข้มในทันที
“กลิ่นอายกลุ่มนี้…”
มังกรวารีล้างโลกาตื่นตะลึงไปชั่วขณะ ใจเต้นแรงอย่างหวาดกลัว
มังกรวารีล้างโลกาเคยสัมผัสกลิ่นอายเช่นนี้มาก่อนแล้ว ขณะที่อยู่ในร่างเทพ จ้าวเฟิงก็เคยปลดปล่อยพลังนี้ออกมา ผนึกกำลังกับทายาทเนตรเทพเจ้าคนอื่นๆ และเกือบจะสังหารเทพแท้จริงเทียนฝาลงไปได้
แต่ในตอนนี้มีจ้าวเฟิงเพียงคนเดียว พลังเนตรเทพเจ้าของจ้าวเฟิงจะยังมีพลานุภาพเช่นนั้นอยู่หรือไม่?
“นี่มันเรื่องอะไรกัน?”
เทพแท้จริงกุ่ยลี่ยิ้มค้าง ร่างกายสะท้านสั่นไหวอย่างควบคุมไม่ได้
วู้ม!
ดวงตาซ้ายของจ้าวเฟิงสะกดการโจมตีของเทพแท้จริงกุ่ยลี่เอาไว้อย่างสิ้นเชิง ภายในมิติดวงตาเทพเจ้า ลูกกลมลึกลับทะลักแสงมายาสีรุ้งออกมา พลังลึกลับกลุ่มนี้บิดเบี้ยวเปลี่ยนรูปร่างไปมาอย่างรวดเร็ว
ในวินาทีต่อมา คมดาบที่มีพลังชั่วร้ายอำมหิตก็พุ่งออกมาจากในดวงตาซ้ายของเขา!
การโจมตีนี้เหมือนกับท่าไม้ตายของเทพแท้จริงกุ่ยลี่ไม่มีผิดเพี้ยน แม้กระทั่งพลังยังใกล้เคียงอย่างมาก!
นี่เหมือนกับ ‘ลอกเลียน’ ท่าไม้ตายของเทพแท้จริงกุ่ยลี่อย่างไรอย่างนั้น!
โครม ตู้ม!
คมดาบพลังเหี้ยมโหดที่เหมือนกันทั้งสองปะทะเข้าหากัน ฟ้าดินพลันอับแสง ฝุ่นธุลีปกคลุมไปทั่วฟ้า!
......................................


[Go To Next Chapter]( ./21.md)