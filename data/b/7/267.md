##บทที่ 1411: วงแสงรวมศูนย์
ฝั่งเทพโบราณอั้นเมี่ยทุกคนเตรียมตัวเอาไว้นานแล้ว ในเสี้ยวขณะที่บีบให้จ้าวเฟิงออกมาก็จะรุมโจมตีไป แล้วตรึงเขาเอาไว้
แต่ใครก็นึกไม่ถึง ในตอนที่พวกเขายังไม่ทันได้ลงมือ จ้าวเฟิงก็ปรากฏตัวขึ้นแล้ว
เหตุการณ์นี้ทำให้ทุกคนต่างอึ้งตะลึงอยู่ที่เดิม
“พวกเจ้ามัวชักช้าอยู่ที่นี่นานถึงเพียงนี้ หรือกำลังหาข้าแซ่จ้าว?”
จ้าวเฟิงกวาดมองคนทั้งสี่รอบกายด้วยสีหน้าราบเรียบ
ในคนทั้งสี่ ผู้อาวุโสผอมแห้งร่างดำและชายรูปร่างสูงใหญ่ชุดดำคนนั้นเป็นเทพโบราณขั้นเก้า
ชายชุดดำรูปร่างสูงใหญ่เห็นได้ชัดว่าเป็นคนเผ่าเปลวทอง ส่วนผู้อาวุโสรูปร่างดุจเงาผสานเข้าไปในความมืด หากไม่สังเกตให้ดีก็ไม่อาจเห็นได้เลย สายเลือดชนิดนี้เหมือนกับเผ่าเงาราตรีที่อยู่ในอันดับสิบแปดของรายชื่อหมื่นเผ่าพันธุ์โบราณไม่ผิดเพี้ยน
ส่วนผู้อาวุโสเกราะดำและชายหนุ่มหน้าทองคือขั้นแปดสุดยอด
“เขาพบพวกเราก่อนแล้ว?”
ชายวัยกลางคนร่างสูงใหญ่ สายตาเปล่งประกายเย็นชา
“ไม่ ตอนที่พวกเราเข้ามา คนคนนี้ก็สังเกตเจอแล้ว!”
เทพโบราณอั้นเมี่ยส่งกระแสจิตพูด
ในโลกแห่งการลอบสังหารของเขา ยังไม่เคยมีเหตุการณ์ที่ลอบสังหารคนพลังฝึกตนต่ำกว่าตน แต่ยังไม่ทันได้ลงมือก็ถูกคู่มือเจอตัวมาก่อน
จากคำพูดเมื่อครู่ของจ้าวเฟิง สามารถมองออกว่าอีกฝ่ายสัมผัสถึงพวกเขาได้ก่อนหน้านี้นานแล้ว
“รีบตรึงเขาเอาไว้ จากนั้นค่อยออกไป!”
ผู้อาวุโสเกราะดำร้องขึ้นทันที
เทพโบราณอั้นเมี่ยสีหน้าตะลึงไปเล็กน้อย คนหนุ่มสีหน้าเยือกเย็นไม่สะทกสะท้านที่พลันปรากฏขึ้นเบื้องหน้า ทำให้เขารู้สึกมองไม่ออก
แต่พวกเขาตอนนี้มีสี่คน เทพโบราณขั้นเก้าสองคน ขั้นแปดสุดยอดสองคน
กระบวนทัพเช่นนี้ หากยังกลัวจ้าวเฟิงอีกละก็ พูดไปคงโดนคนอื่นหัวเราะเยาะตาย
ฟุ่บ!
มีดสีเทาเล่มหนึ่งปรากฏขึ้นในมือเทพโบราณอั้นเมี่ย
แสงสีดำแต่ละเส้นค่อยๆ ทะลักออกจากร่างของเขามาหุ้มล้อมมีดสีเทาเล่มนั้น
ทันใดนั้น มีดสีเทาราวกับผสานเป็นร่างเดียวกับรัตติกาล แปลงเป็นคมมีดไร้รูปร่างที่ยากจะสังเกตเห็นได้
ฉัวะ ฉึก!
ร่างของเทพโบราณอั้นเมี่ยไม่ขยับเขยื้อน ลำแสงสีดำทมิฬเส้นบางยาวยืดออกมาจากในมือเขา ควบคุมมีดที่ไร้รูปร่างเล่มนั้นให้แทงไปยังจ้าวเฟิง
อีกด้านหนึ่ง
หมัดทั้งสองของชายชุดดำปะทะเข้าด้วยกัน เปลวเพลิงสีทองระเบิดปะทุสาดแสงออกมา
ครืน ตูม ตูม!
หมัดหนึ่งของชายชุดดำโจมตีออกไปอย่างรุนแรง เห็นเพียงคลื่นโจมตีเพลิงรูปทรงวงแหวนชั้นหนึ่งพุ่งไปข้างหน้า ทำลายทุกสรรพสิ่งตามรายทาง
ขั้นแปดสุดยอดทั้งสองที่เหลือต่างสังเวยอาวุธเทพ สำแดงกระบวนท่าทรงพลัง
เสี้ยวขณะนี้ การโจมตีอันแข็งแกร่งของสองเทพโบราณขั้นเก้าและสองขั้นแปดสุดยอดมุ่งมายังจ้าวเฟิงทั้งหมด
“เอาพวกเจ้ามาทดลองเคล็ดวิชาใหม่ก็แล้วกัน!”
พลังเทพรวมศูนย์พลันทะลักขึ้นมาในบริเวณหนึ่งรอบกายจ้าวเฟิง ก่อเป็นชั้นป้องกันทรงกลมขึ้น กระแสสีเงินขุ่นข้นบนนั้นไหลเวียนไปมา
ในตอนที่การโจมตีของทั้งสี่ยังมาไม่ถึง วงแสงสีเงินมืดหม่นนั้นก็มีพลังกลืนกินที่แข็งแกร่งลอยขึ้น แล้วสูบกินพลังอื่นๆ มาสร้างความแข็งแกร่งให้ตัวเอง
พลังกลืนกินนั้นแข็งแกร่งขึ้นเรื่อยๆ ตามการเข้ามาใกล้ไม่หยุดของการโจมตีจากคนทั้งสี่
ครืน บึ้ม!
หลังจากพลังถูกกัดกินไป การโจมตีของขั้นแปดสุดยอดสองคนและชายชุดดำก็อ่อนกำลังลงเป็นอย่างมาก เมื่อโจมตีไปบนวงแสงสีเงินก็สลายไปทันที ไม่ได้สร้างผลกระทบมากน้อยให้มันเลย
“เป็นไปได้อย่างไร? การโจมตีพลังเทพของพวกเราเหมือนจะอ่อนลงในตอนที่เข้าใกล้เจ้านั่น!”
ชายชุดดำตะลึงไปเล็กน้อย
มีเพียงแค่การโจมตีของเทพโบราณอั้นเมี่ยคนเดียวเท่านั้นที่ก่อตัวขึ้นในอาวุธเทพ เก็บงำพลังไปเล็กน้อย พุ่งทำลายชั้นป้องกันของวงแสงสีเงินเข้มไป
วู้ม วู้ม!
ทว่าในตอนนี้เอง วงแสงสีเงินหมุนวนอย่างรวดเร็ว ก่อนก่อตัวเป็นกระบี่เทพรวมศูนย์เล่มหนึ่งขึ้นในมือจ้าวเฟิง
กระบี่รวมศูนย์เล่มนี้เพิ่งจะดูดซับการโจมตีของคนทั้งสี่มา พลังจึงแข็งแกร่งไร้เทียมทาน
วูบ!
จ้าวเฟิงสะบัดมันออกไปอย่างรุนแรง โจมตีคมมีดเงาดำที่ไร้รูปร่างจนลอยไปไกล
ในขณะเดียวกัน จ้าวเฟิงขว้างกระบี่เทพรวมศูนย์ออกไป
เป้าหมายก็คือเทพโบราณอั้นเมี่ยร่างผอมแห้งดำทะมึนคนนั้น
“แย่แล้ว!”
แววตาของเทพโบราณอั้นเมี่ยเป็นประกายวาววาบ
ความเร็วของกระบี่ที่ลอยมามากเกินไปจริงๆ เขาก็คิดไม่ถึงว่าจ้าวเฟิงเผชิญหน้ากับสถานการณ์เช่นนี้ ยังจะโจมตีกลับมาได้อีก
วู้ม วู้ม!
ร่างดำทะมึนของเทพโบราณอั้นเมี่ยทะลักลำแสงสีดำแปลกประหลาด
ในตอนนี้เอง กระบี่เทพรวมศูนย์ก็แทงทะลุหน้าอกของเขาไปทันใด
ต่อมาร่างของเทพโบราณอั้นเมี่ยแผ่ระลอกคลื่นแสงดำชั่วขณะหนึ่ง ก่อนจะกลับสู่ปกติ แต่สีหน้ากลับซีดเผือดเล็กน้อย
“การโจมตีพลังเทพของเจ้าเด็กนี่ค่อนข้างพิเศษ หลังจากข้าแปลงเป็น ‘ร่างเงาราตรี’ ตอนที่ทะลุผ่านไปก็ยังสามารถดูดพลังบางส่วนไปได้อีกด้วย! ”
เทพโบราณอั้นเมี่ยมองไปยังจ้าวเฟิง สายตาเพิ่มความจริงจังขึ้นมา
นิ้วมือของเขาขยับเบาๆ เส้นเงาสีดำทมิฬหดเล็กลง มีดสั้นไร้รูปร่างกลับมาอยู่ในมือ
ส่วนสามคนที่เหลือ สายตาตะลึงไปเล็กน้อย
เมื่อเผชิญหน้ากับการล้อมโจมตีของพวกเขาทั้งสี่ จ้าวเฟิงไม่บาดเจ็บแม้เพียงเส้นผม ทั้งยังโจมตีเทพโบราณอั้นเมี่ยอีกด้วย
“ไม่เลว วงแสงรวมศูนย์เพิ่งจะขั้นแรกก็มีพลังถึงเพียงนี้แล้ว!”
จ้าวเฟิงยิ้มน้อยๆ ค่อนข้างพอใจ
หลังจากพูดประโยคนี้จบ ร่างของจ้าวเฟิงเพียงกะพริบวูบไหวก็พุ่งทะยานออกไป
ขณะเดียวกัน ร่างที่มีกลิ่นอายแข็งแกร่งแต่ละร่างในสำนักเทียนหลัวก็ตรงเข้าไปใกล้จุดที่จ้าวเฟิงอยู่
“ศัตรูโจมตี!”
ประสาทสัมผัสเทพของเจ้าสำนักเทียนหลัวกวาดผ่าน สีหน้าเปลี่ยนไปทันใด
คิดไม่ถึงเลยว่าภายใต้สถานการณ์ที่พวกเขาไม่รู้ตัว ฝั่งศัตรูทั้งสี่คนจะแฝงตัวเข้ามาถึงที่นี่
และยังมีอีกเหตุผลหนึ่งคือก่อนหน้านี้ไม่กี่วันเพิ่งจะสู้ศึกใหญ่ การรับรู้ป้องกันยังซ่อมแซมไม่สมบูรณ์ดี
“เจ้าไม่เป็นอะไรใช่หรือไม่ จ้าวเฟิง?”
เจ้าสำนักเทียนหลัวถามขึ้นทันที
ในตอนนี้เอง พ่อลูกเทพโบราณหลันหย่วนก็มาถึงที่นี่
“เผ่าเปลวทองเพิ่งจะพ่ายแพ้ไป ไยจึงส่งคนมาเร็วเช่นนี้?”
เทพโบราณหลันหย่วนค่อนข้างหงุดหงิด
แต่หลังจากประสาทสัมผัสเทพของเขากวาดไป สายตาก็ตื่นตะลึงในทันที ทั่วทั้งร่างสั่นสะท้านน้อยๆ
“เทพโบราณขั้นเก้าสองคน!”
หัวใจของเทพโบราณหลันหย่วนเต้นระรัว
สีหน้าของเทพโบราณปิงหยวนก็พลันขาวซีดเช่นกัน
ด้านล่าง
“ทำเช่นไรดี?”
ชายชุดดำถามขึ้น
ตอนนี้พวกเขาถูกเปิดเผยตัวตนแล้วอย่างสมบูรณ์แล้ว แผนการก็ล้มเหลวเช่นกัน
“จับจ้าวเฟิงก่อน หากจับไม่ได้ก็ฆ่าทิ้งเสีย แต่ทั้งหมดนี้จะต้องทำภายใต้สถานการณ์ที่ไม่มีอันตราย!”
เทพโบราณอั้นเมี่ยส่งกระแสจิตเอ่ยเสียงต่ำ
“จะมีอันตรายอะไรได้? ขั้นแปดสุดยอดก็มีแค่สองคนเท่านั้น!”
ผู้อาวุโสเกราะดำยิ้มบางๆ
ทันใดนั้น ทั้งสี่คนที่เผ่าเปลวทองส่งมา พลังเทพในกายพลุ่งพล่าน กลิ่นอายที่แข็งแกร่งซัดโหมออกมา
“แม่ทัพใหญ่ พวกเราจะทำอย่างไรกันดี?”
จ้าวเฟิงถามทันที
อีกฝ่ายมีเพียงแค่สี่คนเท่านั้น แต่พลังฝึกตนกลับล้ำหน้าฝั่งสำนักเทียนหลัวไปมาก อีกทั้งยังไม่มีแผนที่จะหนีไป
ครั้นเห็นเทพโบราณหลันหย่วนมีสีหน้าซับซ้อน นิ่งเงียบไม่พูดจา
จ้าวเฟิงหัวเราะเบาๆ ก่อนจะพูดขึ้นว่า “ไม่เช่นนั้น เทพโบราณหลันหย่วนก็ไป ‘ขอความช่วยเหลือ’ ต่อเถอะ!”
ท้ายประโยค จ้าวเฟิงเน้น ‘ขอความช่วยเหลือ’ สามคำนี้ชัดๆ
“เจ้า…”
เทพโบราณหลันหย่วนสีหน้าเปลี่ยนไปทันที จ้องจ้าวเฟิงขณะที่เพลิงโทสะคุกรุ่น แต่กลับพูดไม่ออกสักประโยค
เทพโบราณปิงหยวนคิดถึงเรื่องก่อนหน้านี้ ใบหน้าแดงขึ้นมาทันควัน
“ป้องกันสุดกำลัง หากสู้ไม่ได้ก็รบไปพลางถอยไปพลาง!”
เทพโบราณหลันหย่วนบัญชาสมาชิกทั้งหมด
ก่อนหน้านี้พวกเขาหนีทัพไป อับอายขายหน้า สูญเสียอำนาจบารมีไปสิ้น
และเหตุที่พวกเขากลับมาก็เพื่อไม่ให้เรื่องนี้แพร่ออกไป และสร้างภาพลักษณ์ของตนขึ้นใหม่
ครั้งนี้ หากไม่ถึงคราวจำเป็นจริงๆ จะอย่างไรเทพโบราณหลันหย่วนก็ไม่มีทางหนี
“จ้าวเฟิง ก่อนหน้านี้เจ้าเคยสังหารขั้นแปด พลังน่าจะไม่เลว ให้รับผิดชอบตรึงกำลังเทพโบราณขั้นเก้าของเผ่าเปลวทอง!”
เทพโบราณหลันหย่วนพลันออกคำสั่ง
สำหรับเขา เทพโบราณอั้นเมี่ยเหมือนจะได้รับบาดเจ็บ น่าจะอ่อนแอลงสักหน่อย
ดังนั้นเขาจึงมอบเทพโบราณขั้นเก้าอีกคนหนึ่งให้จ้าวเฟิงจัดการ
“เจ้าสำนักเทียนหลัว เปิดค่ายกลป้องกันสำนัก พวกเราจัดการตาแก่หนังหุ้มกระดูกนี่ด้วยกัน!”
จากนั้นเทพโบราณหลันหย่วนก็บัญชาเจ้าสำนักเทียนหลัว
ครั้งนี้เขาร่วมมือกับเจ้าสำนักเทียนหลัวจัดการกับเทพโบราณขั้นเก้าที่เหมือนจะได้รับบาดเจ็บ น่าจะง่ายไปอีกไม่น้อย
หากฝั่งจ้าวเฟิงทางนั้นพ่ายแพ้ พวกเขาก็จะถอยทันที
ถึงตอนนั้นถ้าพูดถึงเรื่องข้อผิดพลาด ทั้งหมดก็จะเป็นของจ้าวเฟิง!
เช่นนี้แล้วจะสามารถทำลายจ้าวเฟิง และเรื่องที่พวกเขาหนีก็ไม่ถูกคนนินทา
“แต่ว่า...”
เจ้าสำนักเทียนหลัวคิดจะพูดอะไร แต่ก็หยุดเอาไว้
ถึงแม้เทพโบราณหลันหย่วนตั้งตัวเป็นศัตรูกับจ้าวเฟิงอย่างชัดเจน แต่คิดถึงความลึกลับเกินหยั่งถึงของจ้าวเฟิง ก่อนหน้านี้ก็สังหารเทพโบราณขั้นเก้าได้ จึงน่าจะไม่เป็นปัญหานัก
“เจ้าคนนี้มอบให้ข้าจัดการ ถ้าข้าทำสำเร็จก็ให้ถอยทันที!”
ชายชุดดำเผ่าเปลวทอง ประกายเย็นเยียบในดวงตาดุจคมมีด
วู้ม!
เปลวเพลิงสีทองแตกปะทุลุกไหม้ทั่วร่างของเขาทันที จากนั้นทะยานไปยังจ้าวเฟิงดุจดวงอาทิตย์แผดเผาท่ามกลางม่านราตรี
ฟุ่บ!
ร่างของจ้าวเฟิงเพียงกะพริบวูบไหวก็มายังข้างหลังชายชุดดำ กระบี่เทพรวมศูนย์ในมือฟันออกไปทันที
“ตายซะ!”
ชายชุดดำไม่หวาดหวั่น กระตุ้นร่างกายที่แข็งแกร่ง หลังจากที่สำแดงเคล็ดวิชาป้องกัน มือทั้งสองก็โจมตีไปยังจ้าวเฟิง
ฉัวะ แซ่ด แซ่ด!
กระบี่ของจ้าวเฟิงแทงทะลุการป้องกันของชายชุดดำในพริบตา ก่อนฟันไปบนร่างของเขาจนเกิดสะเก็ดไฟสีทองนับไม่ถ้วน
และเมื่อเผชิญหน้ากับการโจมตีของชายชุดดำ จ้าวเฟิงหลบหลีกได้อย่างง่ายดาย
“การโจมตีของเจ้านี่แข็งแกร่งยิ่งนัก!”
ชายชุดดำคลำบาดแผล ค่อนข้างเคืองแค้น
ประมือกันครั้งแรก จ้าวเฟิงไม่บาดเจ็บเลยแม้แต่น้อย ส่วนเขาที่เป็นผู้แข็งแกร่งซึ่งฝึกฝนกายกลับได้รับบาดเจ็บ
วู้ม ครืน!
ชายชุดดำกระตุ้นสายเลือดสุดกำลัง ประกายเพลิงสีทองบนร่างยิ่งลุกโหม แผ่กระจายแรงกดดันกลิ่นอายที่แข็งแกร่งออกมา
คนทั่วไปหากเข้าใกล้ น่ากลัวว่าจะถูกแรงดึงดูดสายเลือดที่แข็งแกร่งกลุ่มนี้กดดันจนยากจะเคลื่อนไหว
“หากเจ้าเด็กนี่เข้าใกล้ข้าอีกครั้ง มันจบเห่เป็นแน่!”
ชายชุดดำพุ่งไปยังจ้าวเฟิงอีกครั้ง หมัดทั้งสองโจมตีออกไปอย่างรุนแรง หมัดแสงเพลิงที่แตกปะทุแต่ละกลุ่มระเบิดไปในท้องฟ้า
เขาใช้การโจมตีมาป้องกัน ขอเพียงจ้าวเฟิงเข้าใกล้มาอีก เขาก็ไม่ต้องสนใจป้องกัน ทำการโจมตีจ้าวเฟิงไปก่อนค่อยว่ากัน
ฟุ่บ!
เมื่อเผชิญหน้ากับการบีบเข้าใกล้ของชายชุดดำ จ้าวเฟิงกลับไม่หลบหลีกไป
“วงแสงรวมศูนย์!”
จ้าวเฟิงสำแดงเคล็ดวิชาลับป้องกันใน ‘พลังฟ้าประสานหนึ่ง’ ขั้นสี่อีกครา จากนั้นค่อยๆ เข้าไปใกล้ชายชุดดำ
“รนหาที่ตาย!”
ชายชุดดำพลันแผ่กระจายแรงดึงดูดและพลังเพลิงที่แข็งแกร่ง พยายามพันธนาการจ้าวเฟิงเอาไว้
ขณะเดียวกัน สองหมัดของเขาโจมตีออกไปไม่หยุด พลานุภาพสะท้านฟ้า ราวดวงอาทิตย์แต่ละดวงๆ ที่ระเบิดออก
“การโจมตีบ้าระห่ำเกินไป หากต้านทานในทันที วงแสงรวมศูนย์อาจสกัดไว้ไม่อยู่!”
จ้าวเฟิงเคลื่อนไปยังแถบชายขอบด้านข้าง แล้วใช้วงแสงรวมศูนย์ดูดซับพลังรอบด้านไม่หยุด
พลังการป้องกันของวงแสงรวมศูนย์ค่อยๆ แข็งแกร่งขึ้น
ครืน บึ้ม!
หมัดประเภทระเบิดของชายชุดดำโจมตีมา แต่กลับไม่ได้โจมตีชั้นป้องกันของจ้าวเฟิง
จ้าวเฟิงทำตามลำดับขั้นตอนเช่นนี้ไป ดูดซับพลังของโลกภายนอกมาเพิ่มแรงป้องกันของวงแสงรวมศูนย์ไม่หยุด
จนกระทั่งตอนสู้ระยะประชิดกับชายชุดดำ อีกฝ่ายไม่อาจทำลายการป้องกันของจ้าวเฟิงได้ในทันที
ส่วนจ้าวเฟิงหลอมรวมกระบี่เทพรวมศูนย์ที่ทั้งกว้างและยาวขึ้นเล่มหนึ่ง ทิ้งรอยแผลไว้บนร่างกายที่มีการป้องกันแข็งแกร่งของชายชุดดำเป็นระยะ
แน่นอนว่าจ้าวเฟิงไม่ได้ฝืนสู้กับชายชุดดำ แต่สู้ไปพลางถอยไปพลาง
อีกด้านหนึ่ง
“นี่มันอะไรกัน ท่าร่างของผู้อาวุโสคนนี้แปลกประหลาดยิ่ง แต่ละกระบวนท่าเอาถึงชีวิต หรือว่าเป็นเผ่าเงาราตรี?”
เทพโบราณหลันหย่วนโอดครวญไม่รู้จบ
เขากับเจ้าสำนักเทียนหลันร่วมมือกัน ก็ยังต้องสู้กับเทพโบราณอั้นเมี่ยอย่างอกสั่นขวัญแขวน
ครั้งนี้เขาไม่ได้ไปสนใจสนามต่อสู้ของฝั่งจ้าวเฟิง และก็ไม่มีเวลาว่างไปสนใจเลย
เทพโบราณอั้นเมี่ยมีประสบการณ์มากมาย พลังแท้จริงแข็งแกร่ง หากเขาเผยจุดอ่อนให้เห็น อีกฝ่ายก็โจมตีถึงชีวิตแน่นอน
ตอนนี้ หลายที่บนร่างของเทพโบราณหลันหย่วนอาบไปด้วยเลือด ส่วนเจ้าสำนักเทียนหลัวควบคุมค่ายกล อย่างมากก็ใช้พลังไปมากสักหน่อย จึงไม่ได้รับบาดเจ็บอะไร
“สถานการณ์...ไม่ค่อยดี!”
เทพโบราณอั้นเมี่ยมองไปยังการต่อสู้ของจ้าวเฟิงกับชายชุดดำพลางพูดเสียงต่ำ
สำหรับเขา กุญแจสำคัญของแพ้ชนะครั้งนี้คือจ้าวเฟิงและชายชุดดำ
“เจ้าคนนี้ เหตุใดเคล็ดวิชาป้องกันจึงแข็งแกร่งถึงเพียงนี้...สลายไปเสีย!”
ทุกฝ่ามือทุกหมัดของชายชุดดำแข็งแกร่งไร้เทียมทาน รุกโจมตีไปยังจ้าวเฟิง
แต่จ้าวเฟิงล้ำหน้ากว่าศัตรูไปไกล เมื่อรวมกับวงแสงรวมศูนย์ ตั้งแต่เริ่มจนถึงตอนสุดท้ายก็ไม่ได้รับบาดเจ็บแม้แต่น้อย
“ดูจากสถานการณ์ นักฆ่าเผ่าเงาราตรีเตรียมถอยแล้ว!”
จ้าวเฟิงจับตาดูเทพโบราณอั้นเมี่ยอยู่ตลอด
แน่นอนว่าเขามองออกว่าเทพโบราณอั้นเมี่ยต่างหากถึงจะเป็นแม่ทัพใหญ่ของคนกลุ่มนี้
“ผู้เยาว์ เจ้าอย่าคิดหนี!”
ชายชุดดำตวาดเสียงดัง
จ้าวเฟิงทั้งรวดเร็ว ทั้งมีการป้องกันแข็งแกร่ง อีกทั้งชั้นการป้องกันที่แปลกประหลาดนั่นยังสามารถดูดซับพลังเทพของเขาได้อีกด้วย ชายชุดดำสู้แล้วทั้งเหนื่อยทั้งเสียเปรียบ
“ได้!”
จ้าวเฟิงยิ้มน้อยๆ ร่างหยุดนิ่งลง
“หยุดแล้วจริงๆ?”
สีหน้าชายชุดดำฉายแววสงสัย เคล็ดวิชาที่แข็งแกร่งในกายก่อตัวออกมา เตรียมจู่โจมจ้าวเฟิงให้บาดเจ็บหนักในครั้งเดียว
“ฮ่าๆ เล่นกับเจ้ามานานถึงเพียงนี้ ถึงเวลาจัดการเจ้าได้แล้ว!”
จ้าวเฟิงพึมพำเสียงต่ำ
ต่อให้พลังฝึกตนของเขาถูกผนึกไว้ที่ขั้นแปดสุดยอด แต่คิดจะฆ่าชายหนุ่มชุดดำก็ง่ายดายเป็นอย่างยิ่ง
เขาตั้งใจเล่นเป็นเพื่อนอีกฝ่ายให้มากสักหน่อย หากสังหารคู่ต่อสู้ในทันทีจะดูแข็งแกร่งจนน่าครั่นคร้ามเกินไป
“หมัดเพลิงทองพิโรธ!”
แขนทั้งสองของชายชุดดำมีพลังเทพทะลักล้นอย่างบ้าคลั่ง ประกายเพลิงสีทองวูบไหวบนหมัดทั้งสองของเขา แผ่กระจายกลิ่นอายอันตรายออกมา
หมัดเพลิงทองพิโรธเป็นหนึ่งในเคล็ดวิชาสายเลือดของเผ่าเปลวทอง จะใช้พลังสายเลือดในร่างกายของเผ่าเปลวทอง ก่อเป็นพลังเพลิงทองที่รุนแรงปั่นป่วนเกินจะเปรียบในทันที
ครั้นขั้นแปดสุดยอดของเผ่าเปลวทองที่กำลังโรมรันกับสมาชิกสำนักเทียนหลัวสัมผัสได้ถึงกลิ่นอายพลังกลุ่มนี้ ก็รีบถอยไปในระยะหนึ่งทันใด
ครืน ตูม!
ชายชุดดำบีบเข้าไปใกล้จ้าวเฟิงในฉับพลัน หมัดแสงมหึมาที่เต็มไปด้วยกลิ่นอายอันตรายใกล้จะโจมตีจ้าวเฟิงเต็มที
“กระบี่เทพรวมศูนย์!”
จ้าวเฟิงยืนนิ่งอยู่ที่เดิม สีหน้าไม่แปรเปลี่ยน สายตาเพ่งไปยังส่วนหัวของชายชุดดำ พลังเทพรวมศูนย์ที่เจือปนพลังดวงตาในตาซ้ายแผ่ระลอกออกมา
วู้ม ฟึ่บ!
เสี้ยวขณะต่อมา ประกายกระบี่สีเงินมืดหม่นขนาดเล็กก็พุ่งออกมาจากตาซ้ายของจ้าวเฟิง
“แย่แล้ว…”
ชายชุดดำสังเกตเห็นการโจมตีของจ้าวเฟิง แต่การโจมตีของวิชาดวงตาอีกฝ่ายเร็วเกินไป เขาไม่เชี่ยวชาญด้านความเร็ว จึงยากที่จะหลบหลีกไปได้
อีกทั้งเขาคิดว่าขอเพียงต้านทานการโจมตีกระบวนท่านี้ของจ้าวเฟิงไว้ เขาจะต้องเอาชนะจ้าวเฟิงได้แน่นอน
แต่ในยามที่กระบี่เทพรวมศูนย์ขนาดเล็กประชิดเข้ามา เขาก็พลันสังเกตเห็นพลังวิญญาณที่น่ากลัวบนนั้น
แต่ว่าทุกอย่างก็สายไปเสียแล้ว
“อ๊าก…”
ศีรษะของชายชุดดำถูกกระบี่เทพรวมศูนย์พุ่งทะลุผ่าน
ถึงแม้กระบี่เทพรวมศูนย์จะเป็นการโจมตีวัตถุ แต่กระบี่เทพรวมศูนย์ฉบับวิชาดวงตาจะทำร้ายวิญญาณในระดับหนึ่ง
อีกทั้งพลังฝึกตนของจ้าวเฟิงถูกผนึกไว้ แต่พลังวิญญาณไม่ได้โดนผนึกไปด้วย
ชั่วขณะต่อมา ชายชุดดำดับดิ้นลงทันที
ประกายแสงในท้องฟ้าก็มืดหม่นลงเช่นกัน
“ไม่ดีแล้ว ตายแล้ว!”
สีหน้าเทพโบราณอั้นเมี่ยพลันเปลี่ยนไป
ทั้งหมดนี้เกิดขึ้นเร็วมาก และเขาอยู่ค่อนข้างไกลไม่อาจยับยั้งได้
แต่สิ่งที่ยากจะจินตนาการก็คือ กระบวนท่าวิชาดวงตาของจ้าวเฟิงสามารถสังหารเทพโบราณขั้นเก้าได้
ส่วนเจ้าสำนักเทียนหลัวและเทพโบราณหลันหย่วนไม่ได้สนใจสถานการณ์ฝั่งจ้าวเฟิงมากเท่าใด จึงยังไม่แน่ชัดในสถานการณ์โดยละเอียด
แต่จ้าวเฟิงสังหารเทพโบราณขั้นเก้า นี่คือเรื่องจริงแน่แท้
“เป็นไปได้อย่างไร? เจ้าเด็กนี่คนเดียวสังหารเทพโบราณขั้นเก้าเผ่าเปลวทองได้?”
เทพโบราณหลันหย่วนยากที่จะเชื่อ เรื่องเช่นนี้ ต่อให้เขาร่วมมือกับเจ้าสำนักเทียนหลัวก็ไม่อาจทำได้!
……………………………………


[Go To Next Chapter]( ./268.md)