##บทที่ 1336: เข้าคลังสมบัติอีกครั้ง
“คลังสมบัติ?”
จ้าวเฟิงยืนอึ้งอยู่กับที่ ร้องอุทานอย่างตกใจ
ในคลังสมบัติแห่งแรก ประโยชน์ที่เขากับแมวขโมยน้อยได้รับมาก็มากมายยิ่งนักแล้ว
ยากที่จะจินตนาการได้ว่าคลังสมบัติเช่นนี้ยังมีแห่งที่สองอยู่อีก!
มิน่าเล่า แมวขโมยตัวน้อยได้ประโยชน์ไปมากมายเช่นนั้น ก็ยังเสี่ยงอันตรายอยู่ที่นี่ต่อ
“แต่ว่าฝ่ายตรงข้ามจะต้องมีการป้องกันอย่างแน่นอน!”
สีหน้าจ้าวเฟิงเคร่งเครียดเล็กน้อย
ก่อนหน้านี้เขากับแมวขโมยน้อยแฝงตัวเข้าไปในคลังสมบัติแห่งแรกและขโมยของล้ำค่ามาเป็นจำนวนมาก
ต่อให้หอมารสวรรค์กำลังคนไม่พอ ก็จะส่งคนมาเฝ้ารักษาคลังสมบัติหรือไม่ก็เฝ้าจับตามอง
จ้าวเฟิงอดโคจรตาซ้ายขึ้นไม่ได้ จากนั้นมองทะลุผ่านวังผลึกแก้วสีฟ้าที่อยู่เบื้องหน้า
“มีคน!”
ไม่นานนักจ้าวเฟิงก็เห็นภาพข้างในวังผลึกแก้วสีฟ้า มองเห็นร่างคนผู้หนึ่ง
“เป็นเพียงแค่เทพโบราณขั้นเจ็ดเท่านั้น ท่าทางกำลังคนจะไม่พอ หอมารสวรรค์จึงแค่ส่งคนมาเฝ้าดู”
จ้าวเฟิงพึมพำเสียงต่ำ
คลังสมบัติไม่ใช่ที่ที่สามารถเข้าไปได้ตามใจชอบ ต่อให้มีแมวขโมยตัวน้อยคอยช่วย คิดอยากจะเข้าไปข้างในก็ต้องใช้เวลาขณะหนึ่ง
ด้วยเหตุนี้หอมารสวรรค์จึงเพียงแค่ส่งคนมาเฝ้าดูเท่านั้น ถ้าพบว่าคลังสมบัติมีสิ่งผิดปกติใดก็จะส่งข่าวออกไปทันที
เช่นนี้แล้ว ต่อให้จ้าวเฟิงและเจ้าแมวขโมยน้อยบุกเข้าไปได้สำเร็จ แต่หยิบฉวยของล้ำค่าได้ไม่เท่าไหร่ก็จะถูกสมาชิกหอมารสวรรค์ที่ตามมาถึงที่นี่ล้อมเอาไว้
จ้าวเฟิงบอกสภาพเหตุการณ์นี้ให้กับแมวขโมยน้อย
เมี้ยว เมี้ยว!
เจ้าแมวขโมยยังคงไม่ยอมจากไป แต่กลับหารือแผนการกับจ้าวเฟิง
สุดท้ายมันเสนอความเห็นให้จ้าวเฟิงวาดกลไกกับดักของที่นี่ออกมา ให้มันครุ่นคิดวิธีแก้ก่อน
เมื่อเป็นเช่นนี้ ถึงตอนนั้นก็จะสามารถแก้ได้อย่างรวดเร็ว และได้ประโยชน์บางอย่างก่อนหน้าที่คนของหอมารสวรรค์คนอื่นจะมาถึงที่นี่ จากนั้นก็หนีไป
จ้าวเฟิงครุ่นคิดชั่วขณะ ถึงแม้อันตรายไปบ้าง แต่ความเป็นไปได้สูงมาก
นอกจากนั้น เมื่อครู่ที่เขาเพิ่งมองทะลุผ่านก็มองเห็นสภาพของของล้ำค่าในวังผลึกแก้วสีฟ้าได้อย่างชัดเจน
“ข้างในล้วนเป็นของล้ำค่าสำหรับฝึกฝนชั้นยอดที่หอมารสวรรค์รวบรวมมา ยังมียาและเม็ดยาอีกมากมาย”
จ้าวเฟิงค่อนข้างตื่นเต้น
สำหรับเขา ยาและเม็ดยาพวกนั้นน่าจะเป็นเผ่าความลับสวรรค์ที่ศึกษาค้นคว้าออกมา และถูกสมาชิกหอมารสวรรค์ค่อยๆ รวบรวมเอาไว้
ยาและเม็ดยาที่เผ่าความลับสวรรค์ค้นคว้าและสร้างขึ้นต้องล้ำค่าแน่นอน สรรพคุณยาสูงเป็นอย่างยิ่ง
จากนั้นจ้าวเฟิงกับเจ้าแมวขโมยน้อยก็อำพรางตัวอยู่แถวๆ วังผลึกแก้วสีฟ้า
ไม่นานนัก จ้าวเฟิงก็แทบจะวาดโครงสร้างทุกอย่างและรายละเอียดทั้งหมดของวังผลึกแก้วออกมา
เรื่องต่อไปก็เป็นความรับผิดชอบของแมวขโมยตัวน้อยแล้ว
ส่วนจ้าวเฟิงเข้าไปในชุดคลุมมิติเพื่อยึดครองกระจกเก้าอัสนีหลอมวิญญาณ
ตอนที่ระดับการยึดครองกระจกเก้าอัสนีหลอมวิญญาณเพิ่งถึงขั้นแปด
เมี้ยว เมี้ยว!
แมวขโมยตัวน้อยก็พลันกระโดดมาเบื้องหน้าจ้าวเฟิงแล้วร้องอย่างยินดี
“เช่นนั้นก็ลงมือเถอะ!”
แน่นอนว่าจ้าวเฟิงเข้าใจความหมายของมัน เขาหยุดกำราบกระจกเก้าอัสนีหลอมวิญญาณก่อนจะออกจากชุดคลุมมิติไป
ฟุ่บ!
เจ้าแมวขโมยน้อยกระโดดไปแถวๆ วังผลึกแก้ว ร่างของมันจากหนึ่งแบ่งเป็นสอง จากสองเป็นสี่...
สุดท้าย ร่างแปดร่างของแมวขโมยน้อยคลำและเคาะไปรอบๆ วังผลึกแก้วอยู่ชั่วขณะหนึ่ง
ไม่ถึงห้าอึดใจ กลไกกับดักทั้งหมดที่มุ่งหน้าไปสู่วังผลึกแก้วก็ถูกแก้ไขทั้งหมด
……
ในใจกลางโถงลับ สีหน้าของเทพโบราณโยวเฉวียนเคร่งเครียด
“ไม่พบอะไรรึ?”
เทพโบราณโยวเฉวียนตวาดอย่างโกรธแค้น
จ้าวเฟิงและแมวขโมยตัวน้อยหนีไปจากเงื้อมมือของคู่เทพเซียนปีศาจก่อนหน้านี้ จนตอนนี้ก็ยังไม่มีเบาะแสเลยสักนิด
และเมื่อสักครู่นี้ เทพโบราณลั่วหลิงก็หนีจากการไล่สังหารของเขาไปได้อย่างราบรื่น
“ไม่...มีขอรับ!”
ผู้อาวุโสที่ควบคุมอุปกรณ์ทั้งหมดของหอมารสวรรค์ใจสั่นสะท้าน
“มีๆๆ ขอรับ อยู่ที่...”
ทันใดนั้น ผู้อาวุโสผมขาวก็พูดขึ้นอย่างรีบร้อน
ทว่าเขายังไม่ทันพูดรายละเอียดออกมา กลับถูกเทพโบราณโยวเฉวียนตัดบทเสียก่อน
“คลังสมบัติด้านตะวันตก พวกมันไม่ได้ไปจากพื้นที่ใจกลาง!”
สีหน้าของเทพโบราณโยวเฉวียนเคร่งเครียดเป็นอย่างยิ่ง
ก่อนหน้านี้เขามั่นใจว่าหลังจากได้รับประโยชน์ไปแล้ว จ้าวเฟิงและแมวความลับสวรรค์จะต้องไปจากพื้นที่ใจกลางแล้วค่อยหาโอกาสหนีไปเป็นแน่
คิดไม่ถึงว่าอีกฝ่ายยังซ่อนอยู่ในพื้นที่ใจกลาง วางเป้าหมายไว้ที่คลังสมบัติแห่งที่สอง
“มีอย่างนี้ที่ไหนกัน!”
ในโถงลับ เทพโบราณโยวเฉวียนคำรามอย่างโกรธแค้น
ผู้บุกรุกคนนั้นและแมวความลับสวรรค์ช่างบังอาจนัก!
สิ่งที่เก็บรักษาอยู่ในคลังสมบัติด้านตะวันตกล้วนเป็นของล้ำค่าในตำนานที่สูญหายไปนานแล้วทั้งสิ้น
ทรัพยากรฝึกฝนเหล่านี้แทบจะเป็นสมบัติที่ประเมินค่าไม่ได้ ต่อให้เป็นพวกเขาก็ล้วนไม่กล้าเที่ยวซี้ซั้วแตะต้อง ด้วยกลัวจะทำมันสูญเปล่า
นอกจากนั้นก็มียาและเม็ดยาของเผ่าความลับสวรรค์ที่พวกเขาสำรวจหามา รวมทั้งผลการศึกษาค้นคว้าที่สำคัญบางอย่างของหอมารสวรรค์
คลังสมบัติแห่งที่หนึ่งถูกขโมยไปเป็นเพราะพวกเขาไม่ทันตั้งตัว จึงถูกจ้าวเฟิงและแมวขโมยน้อยฉวยโอกาส
หากคลังสมบัติแห่งที่สองถูกขโมยอีก นั่นก็เป็นเรื่องน่าตลกแล้ว!
“กลับพื้นที่ใจกลาง คลังสมบัติด้านตะวันตก!”
เทพโบราณโยวเฉวียนควบคุมคู่เทพเซียนปีศาจทันที นำกำลังคนบางส่วนกลับไปเขตพื้นที่ใจกลางอย่างรวดเร็ว
ณ พื้นที่รอบนอกหอมารสวรรค์ ในห้องที่กองพะเนินไปด้วยซากศพห้องหนึ่ง
มุมมืดแห่งหนึ่งในห้อง คลื่นมิติที่อ่อนกำลังพลันแผ่กระจายออกมา
“บ้าเอ๊ย ทายาทเนตรสังสารวัฏนั่นมีกายวัฏสงสารขั้นเก้าที่แข็งแกร่งถึงเพียงนี้เชียวรึ!”
สีหน้าของเทพโบราณลั่วหลิงค่อนข้างขาวซีด รีบกินยาจำนวนหนึ่งลงไป
กายวัฏสงสารที่ตัวเป็นคนหัวมังกรนั่น ตอนยังมีชีวิตอยู่ก็คือมังกรโบราณอัสนีเพลิงในอันดับที่สี่สิบสามของรายชื่อหมื่นเผ่าพันธุ์โบราณนั่นเอง
หากไม่ใช่ก่อนเคลื่อนไหวเทพโบราณลั่วหลิงเตรียมตัวไว้อย่างดี เกรงว่าคงตายไปนานแล้วภายใต้การไล่ล่าสังหารของกายวัฏสงสารขั้นเก้านั่น
“ข้าต้องไปเขตพื้นที่ใจกลางอีกรอบหนึ่ง!”
เทพโบราณลั่วหลิงกัดฟันแน่น
นางยังไม่แน่ใจความเป็นไปของน้องชาย ต่อให้ไม่มีหวังช่วยเขาออกไป ก็จะสืบตื้นลึกหนาบางของขั้วอำนาจนี้ให้กระจ่าง
ยิ่งอยู่ที่นี่นานเข้า เทพโบราณลั่วหลิงก็พบว่าขั้วอำนาจนี้ไม่ธรรมดาเลย จะต้องมีความลับที่น่าตกใจซ่อนอยู่แน่
“เจ้าคนนั้นน่าจะตายไปแล้ว!”
เทพโบราณลั่วหลิงอดคิดถึงจ้าวเฟิงที่ร่วมมือกับตนก่อนหน้านี้ไม่ได้
ด้วยพลังของตัวนางก็ยังเกือบดับดิ้น คนลึกลับที่ทำงานร่วมมือกับนางเป็นเพียงแค่ขั้นเจ็ดสุดยอด เกรงว่าคงถูกหอมารสวรรค์จับได้ไปนานแล้ว
……
“เร็วเข้า!”
จ้าวเฟิงร้องสั่งเสียงต่ำ
เสี้ยวขณะที่กลไกกับดักทั้งหมดถูกแแก้ เขากับแมวขโมยน้อยก็พุ่งทะยานเข้าไปอย่างรวดเร็ว
ทันใดนั้น
ด้านข้างของจ้าวเฟิงมีคลื่นพลังเทพที่แข็งแกร่งปรากฏขึ้น
เห็นเพียงหมัดทรงพลังสีทองระยิบระยับตรงเข้ามาหาเขา
“หมัดเทพกำแหง!”
ชายร่างสูงใหญ่กำยำผิวสีทองอ่อนที่ทรงอำนาจดุจพยัคฆ์คำรามเสียงดัง
“เจ้าคิดหรือว่าข้าไม่รู้ว่าเจ้าแอบอยู่ที่นี่?”
จ้าวเฟิงหัวเราะเสียงเย็น
วังผลึกแก้วสีฟ้านี้สามารถสกัดกั้นประสาทสัมผัสเทพได้ แต่กลับไม่อาจสกัดกั้นพลังมองทะลุผ่านของดวงตาเทพเจ้าของเขาได้
เทพโบราณขั้นเจ็ดคนนี้ซ่อนอยู่ด้านหนึ่ง การเตรียมลอบโจมตีของเขา จ้าวเฟิงมองเห็นได้อย่างชัดเจน
เคร้ง เคร้ง!
โล่เหล็กสีดำปรากฏขึ้นในมือจ้าวเฟิง มันคือตราเทพบรรพกาลที่แปรสภาพมา
จากการป้องกันของตราเทพบรรพกาล ชายผิวทองคนนั้นทำอะไรไม่ได้เลยแม้แต่น้อย
“เนตรเพ่งเทพเจ้า!”
เสี้ยวขณะต่อมา จ้าวเฟิงกระตุ้นวิชาดวงตาที่แข็งแกร่งทันที
ในดวงตาสีเงินมายาของเขาแผ่ขยายหุบเหวลึกออกมา ทั้งยังแผ่กระจายพลังฉุดดึงวิญญาณที่ร้ายกาจ
ฟุ่บ!
เพียงชั่วพริบตา วิญญาณของชายผิวทองคนนั้นถูกกระชากออกมาส่วนหนึ่ง
อย่างไรระดับขั้นวิญญาณของจ้าวเฟิงก็ถึงเทพโบราณขั้นแปด กายวัฏสงสารขั้นเจ็ดทั่วไปนี้ต้านทานได้ที่ไหนกัน
แต่ในตอนนี้เอง ในวิญญาณของอีกฝ่ายปรากฏพลังวิญญาณที่มืดหม่นทรงอานุภาพงขึ้น
ไม่ต้องเดาก็รู้ได้ว่านี่เป็นพลังวิญญาณที่เทพโบราณโยวเฉวียนถ่ายทอดมาอย่างแน่นอน
“เจ้ายังกล้าอยู่ที่นี่อีกรึ เตรียมตัวตายเสียเถอะ!”
เสียงชั่วร้ายเปล่งออกมาจากปากของชายผิวทองคนนั้น
เทพโบราณโยวเฉวียนส่งเทพโบราณขั้นเจ็ดคนนี้เพื่อสังเกตการณ์คลังสมบัติด้านตะวันตก
แค่เพียงมีความเคลื่อนไหวเทพโบราณโยวเฉวียนก็จะรู้ในทันที เช่นนี้เขาจะสามารถเคลื่อนกำลังพลมาก่อนที่แมวความลับสวรรค์จะเข้าไปในคลังสมบัติได้
แต่แมวความลับสวรรค์และจ้าวเฟิงแก้กลไกเร็วเกินไป
ดังนั้นเทพโบราณโยวเฉวียนจึงทำเพียงถ่ายทอดพลังของตนออกไป หวังว่ากายวัฏสงสารของเขาจะสามารถตรึงกำลังสกัดกั้นจ้าวเฟิงและแมวขโมยตัวน้อยได้
“หึ เจ้าก็ขวางข้าไม่ได้!”
จ้าวเฟิงหัวเราะเยาะหยัน พลังดั้งเดิมแผ่กระจายออกมาจากเนตรเทพเจ้า
พลังของเนตรเพ่งเทพเจ้าพลันเพิ่มมากขึ้นทันที
“เจ้าสารเลว รนหาที่ตาย!”
เทพโบราณโยวเฉวียนพูดอย่างโกรธเกรี้ยวผ่านกายวัฏสงสาร
เพราะเขาพบว่าต่อให้ถ่ายทอดพลังไปก็ต้านทานวิชาดวงตาของจ้าวเฟิงไม่ได้
“บัดซบ วิญญาณของกายวัฏสงสารร่างนี้อ่อนแอเกินไป ไม่อาจรับพลังของข้ามากเกินไป!”
เทพโบราณโยวเฉวียนสบถด่า
เขาคิดจะถ่ายทอดพลังให้กับกายวัฏสงสาร ให้มันงัดข้อกับจ้าวเฟิง แต่ก็จนปัญญา เพราะกายวัฏสงสารของเขาอ่อนแอเกินไป ไม่อาจรับพลังได้มากเกิน
“ด้วยวิชาดวงตาวิญญาณของเขาในตอนนี้ เกรงว่าคงสร้างภัยคุกคามให้กับเทพโบราณขั้นแปดได้แล้ว!”
แววตาเทพโบราณโยวเฉวียนนิ่งขรึม
หากไม่ใช่เพราะเขาลงมือได้ทันเวลา วิญญาณของกายวัฏสงสารขั้นเจ็ดคงถูกจ้าวเฟิงดูดไปแล้ว
ทันใดนั้น การเชื่อมต่อระหว่างเทพโบราณโยวเฉวียนและกายวัฏสงสารลดลงเป็นอย่างมาก ทำได้เพียงแค่รับรู้ว่าอีกฝ่ายยังมีชีวิตอยู่เท่านั้น
ในคลังสมบัติด้านตะวันตก
กายวิญญาณของกายวัฏสงสารถูกจ้าวเฟิงดูดเข้าไปในมิติเนตรเทพเจ้า
อีกทั้งจ้าวเฟิงใช้พลังวิญญาณหุ้มล้อมวิญญาณนี้ไว้ ทำให้อีกฝ่ายเข้าไปในมิติเนตรเทพเจ้าแล้วมองอะไรไม่เห็นทั้งสิ้น
“ลงมือเร็ว!”
หลังจากจัดการกายวัฏสงสารร่างนั้นแล้ว จ้าวเฟิงและเจ้าแมวขโมยน้อยก็รีบลงมือ
โครงสร้างของที่นี่เหมือนกับคลังสมบัติแห่งแรก มีชั้นเหล็กสี่ชั้น ของทุกอย่างบนนั้นล้วนมีเขตพลังป้องกันแยกส่วนกัน
ฟุ่บ! ฟุ่บ!
ทั้งสองต่างคนต่างพุ่งไปยังลูกแสงทรงกลม
เพราะเวลากระชั้นชิด ก่อนหน้านี้เจ้านายกับสัตว์วิเศษคู่นี้จึงไม่เพียงแต่วิเคราะห์วิธีแก้กับดักกลไก ทั้งยังกำหนดเป้าหมายไว้แล้วด้วย
จ้าวเฟิงหยิบกระจกเก้าอัสนีหลอมวิญญาณออกมาทันที จากนั้นโคจรเสวียนอ้าวอัสนีและพลังอัสนีเทวะ ก่อนกระตุ้นมันขึ้นมา
ครืน แซ่ด แซ่ด!
อัสนีสีขาววาววับขนาดมหึมาก่อตัวเป็นงูอัสนีบาตเพรียวบางตัวหนึ่ง พุ่งตรงไปยังเขตพลังป้องกัน
กระจกเก้าอัสนีหลอมวิญญาณคืออาวุธเทพระดับสูง ตอนนี้ถูกจ้าวเฟิงยึดครองถึงขั้นแปด พลังที่สำแดงออกมาล้ำหน้าอาวุธเทพโจมตีระดับสูงไปแล้ว
อีกทั้งพลังที่กระจกเก้าอัสนีหลอมวิญญาณสำแดงออกมา ยังเป็นการโจมตีจากสายฟ้าที่แข็งแกร่งเหนือสิ่งอื่นใด
ครืน ตูม บึ้ม!
หลังจากโจมตีสามครั้ง เขตพลังป้องกันก็พังทลาย จ้าวเฟิงหยิบเอาเม็ดยาเม็ดหนึ่งที่พื้นผิวเต็มไปด้วยลวดลายสีเงินวิจิตรแวววาวออกมา
เป้าหมายที่จะขโมยก่อนเหล่านี้เป็นสิ่งที่แมวขโมยน้อยกำหนดให้ รายละเอียดในการใช้งานจ้าวเฟิงไม่รู้
แต่เจ้าแมวขโมยเป็นแมวความลับสวรรค์ จะต้องเข้าใจของที่เผ่าความลับสวรรค์ค้นคว้ามาเหล่านี้อย่างแน่นอน
ดังนั้นเขาจึงเชื่อสายตาของแมวขโมยน้อย
หลังจากขโมยเม็ดยาเม็ดนี้มาแล้ว จ้าวเฟิงพุ่งไปยังเป้าหมายต่อไปทันที!
…………………………


[Go To Next Chapter]( ./193.md)