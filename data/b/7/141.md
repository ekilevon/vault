##บทที่ 1285: จุดประกายความหวัง
พลานุภาพบนร่างจ้าวเฟิงพุ่งทะยานขึ้นฟ้า ทำให้ทุกคนรอบด้านปิดปากเงียบ ต่างพากันจ้องเขาเขม็ง
“นี่มัน…เป็นกลิ่นอายรากฐานเทพเทพโบราณนี่นา!”
“เป็นไปได้อย่างไรกัน? จ้าวเฟิงจะเป็นผู้แข็งแกร่งขั้นเทพโบราณได้อย่างไร? ”
หลังจากเงียบไปชั่วขณะหนึ่ง ก็มีเสียงสงสัยระคนตระหนกดังขึ้นรอบบริเวณ
ในตอนนี้ จ้าวเฟิงกลายเป็นผู้แข็งแกร่งขั้นเทพโบราณ น่าตกตะลึงเสียยิ่งกว่าเทพโบราณหลิวจินเมื่อครู่เสียอีก
อย่างไรเสียเทพโบราณหลิวจินก็เป็นเทพแท้จริงขั้นหกมาตั้งนานแล้ว จะทะลวงผ่านเป็นเทพโบราณได้ก็ไม่ได้มีอะไรแปลกนัก
แต่จ้าวเฟิงนั้นต่างกันออกไป เมื่อปีที่แล้วเขายังเพิ่งทะลวงถึงเทพแท้จริงขั้นหก
พวกเขาไม่เคยได้ยินมาก่อนเลยว่ามีใครสามารถทะลวงจากขั้นหกไปขั้นเจ็ดได้ในเวลาหนึ่งปีเท่านั้น นี่เป็นเรื่องที่เหลือเชื่ออย่างยิ่ง
“เทพโบราณขั้นเจ็ด!”
“ข้าตาฝาดไปกระมัง!”
คนระดับสูงของเผ่าพันธุ์วิญญาณต่างพร้อมใจกันลุกยืนขึ้น
ในเวลานี้ พวกเขาเหมือนมองเห็นความหวังอีกครั้ง
ยามนี้พวกเขาไม่ได้สนใจว่าเหตุใดจ้าวเฟิงจึงกลายเป็นเทพโบราณ เพียงแค่หวังว่าจ้าวเฟิงจะสามารถกอบกู้สถานการณ์น่าขายหน้าของเผ่ากลับมาได้
‘ตอนนี้จ้าวเฟิงปลดปล่อยพลังเทพโบราณ เทพโบราณหลิวจินย่อมต้องเลือกหยุดพัก เช่นนั้นจ้าวเฟิงก็ท้าสู้ก่อนได้…’
ผู้อาวุโสสี่คิดคำนวณในใจ
ขอแค่จ้าวเฟิงเอาชนะเทพแท้จริงสามคนได้ การประลองครั้งนี้เผ่าพันธุ์วิญญาณก็จะไม่ขายหน้ามากนัก
“คิดไม่ถึงเลยว่าเขาจะเป็นเทพโบราณขั้นเจ็ด? เป็นไปไม่ได้!”
เทพโบราณปิงหยวนส่ายศีรษะ ไม่อยากจะเชื่อในสิ่งที่ตนเห็น
“คิดไม่ถึงเลย เจ้าหนุ่มคนนั้นมีพลังฝึกตนขั้นเทพโบราณ เขาทำได้อย่างไร? ”
ผู้อาวุโสของเผ่าเปลวทองสีหน้าสับเปลี่ยนไปมา
ตอนนี้เขาไม่คิดเรื่องเดิมพันแพ้ชนะอีกแล้ว แต่ครุ่นคิดว่าทำไมจ้าวเฟิงจึงสามารถฝึกไปจนถึงเทพโบราณขั้นเจ็ดได้ และครุ่นคิดว่าต่อไปจ้าวเฟิงจะน่ากลัวมากขนาดไหน
“ต้องกำจัดเจ้าเด็กนี่ทิ้งไปซะ!”
ผ่านไปสักพักใหญ่ สีหน้าผู้อาวุโสจินก็หนักอึ้งทันที
เขานึกถึงเทพโบราณที่เผ่าเปลวทองส่งไปสังหารจ้าวเฟิงขึ้นมาได้ เกรงว่าจะโชคร้ายมากกว่าดี คงไม่อาจกลับมาได้แล้ว
“น่าสนใจ!”
เทพโบราณหลิวจินจ้องจ้าวเฟิงจากบนเวทีประลอง ท่าทีสนอกสนใจอย่างยิ่ง
“จ้าวเฟิง ขอแค่เจ้าเอาชนะคนสามคนได้ เผ่าพันธุ์วิญญาณจะยกคะแนนคุณูปการหนึ่งแสนห้าหมื่นให้เจ้า!”
ผู้อาวุโสที่สี่ส่งกระแสจิตบอกจ้าวเฟิงโดยตรง
จ้าวเฟิงอาจเพิ่งทะลวงถึงขั้นเทพโบราณได้ไม่นาน พลังอาจด้อยกว่าเทพโบราณเผ่าเปลวทองสองคนนั้นมาก
“พวกท่านยกคะแนนคุณูปการห้าแสนให้ ข้าจะเอาชนะพวกเขาให้หมด เป็นอย่างไร? ”
ในตอนนี้เอง จู่ๆ จ้าวเฟิงก็เปิดปากพูดต่อหน้าทุกคน
“อะไรนะ!”
เผ่าพันธุ์วิญญาณทุกคนพลันอ้าปากตื่นตะลึง ชะงักกับที่ราวก้อนหิน
ทุกคนต่างภาวนา จ้าวเฟิงเอาชนะได้สามคนนับว่าก็ไม่เลวแล้ว
แต่คิดไม่ถึงเลยว่าจ้าวเฟิงกลับบอกว่าจะเอาชนะทุกคน รวมถึงเทพโบราณสองคนนั้นด้วย
ขั้วอำนาจอื่นๆ รวมถึงเผ่าเปลวทองต่างตกตะลึงเช่นกัน สีหน้าท่าทางเหลือจะเชื่อ
“โง่งมนัก…ช่างน่าขันเสียจริง!”
เทพโบราณปิงหยวนแค่นหัวเราะ แต่ในใจกลับเต็มไปด้วยความรู้สึกต่างๆ ที่ประดังเข้ามา
เดิมเขาคิดว่าตนคือไพ่ตายของเผ่าพันธุ์วิญญาณ เป็นความหวังเพียงหนึ่งเดียว
แต่ตอนนี้ จ้าวเฟิงต่างหากที่เป็นความหวังสุดท้ายของเผ่าพันธุ์วิญญาณ
“เขาเป็นบ้าไปแล้วหรือไร!”
“ถึงเขาจะมีพลังฝึกตนขั้นเทพโบราณ หรือว่าจะเอาชนะคนเจ็ดคนด้วยตนเอง?”
คนที่ชมการประลองรอบบริเวณต่างส่ายศีรษะ หัวเราะเยาะขำขัน ในสายตาของพวกเขา จ้าวเฟิงช่างไม่รู้ฟ้าสูงแผ่นดินต่ำเอาเสียเลย
“จ้าวเฟิง อย่าใจร้อน ขอแค่เจ้าเอาชนะคนสามคนได้…”
ผู้อาวุโสสี่รีบส่งเสียงให้จ้าวเฟิง โน้มน้าวให้ระมัดระวังไปพร้อมกัน
จ้าวเฟิงสีหน้าเคร่งขรึม ขมวดคิ้วมุ่น
ที่ตนเองพูดออกไปเช่นนั้น ย่อมเป็นเพราะเขาเชื่อมั่นไม่น้อย
“ตกลง ข้ารับปากเจ้า แต่เจ้าต้องเอาชนะคนสามคนให้ได้ก่อน…”
ผู้อาวุโสสี่พอจะมองท่าทีของจ้าวเฟิงออก จึงรับปากส่งๆ แล้วโน้มน้าวต่อ
“ตกลง เริ่มได้เลย!”
จ้าเวฟิงตะโกนเสียงดัง ทะยานขึ้นบนเวทีประลองทันที เขาเองก็คร้านจะฟังคนระดับสูงของเผ่าพร่ำบ่นเต็มที
“ข้าขอพักก่อนครู่หนึ่ง ข้าเองก็อยากเห็นว่าเจ้าจะเอาชนะศิษย์เจ็ดคนของเผ่าเปลวทองได้อย่างไร!”
เทพโบราณหลิวจินแค่นเสียงหยัน ก่อนจะออกจากเวทีประลองไป
เขาอยากจะสั่งสองเจ้าคนโอหังตรงหน้านี้เหลือเกิน แต่เขาก็รู้ดี สภาพของตนเองในตอนนี้ หากสู้กับเทพโบราณจะต้องพ่ายแพ้อย่างแน่นอน
“ในเมื่อเจ้าลงไปแล้ว ให้ข้าเลือกคนเองแล้วกัน!”
แววตาของจ้าวเฟิงกวาดผ่านคนในเผ่าเปลวทองทั้งเจ็ด
คนระดับสูงของเผ่าพันธุ์วิญญาณแต่ละคนตื่นเต้นอย่างยิ่ง ด้วยพลังฝึกของจ้าวเฟิง หากเลือกเทพแท้จริงขั้นหกจะเอาชนะได้อย่างง่ายดาย
“เจ้าแล้วกัน เทพโบราณจินนู่!”
จ้าวเฟิงปรายตามองเทพโบราณจินนู่ด้วยใบหน้านิ่งเฉย
“เทพโบราณจินนู่!”
คนระดับสูงของเผ่าพันธุ์วิญญาณแต่ละคนตื่นตะลึงจนพูดไม่ออกอยู่นาน!
“อะไรนะ…เทพโบราณจินนู่!”
เทพโบราณหลิวจินที่เพิ่งบินลงไปเกือบทรุดลง
“เจ้าเด็กนี่ช่างไม่รู้อะไรเลย ดูท่าแล้วข้าคงจะไม่มีโอกาสได้ประลองอีก!”
เทพโบราณหลิวจินแค่นเสียงต่ำ
คิดไม่ถึงว่าคนที่เพิ่งทะลวงถึงขั้นเทพโบราณจะกล้าท้าประลองกับยอดฝีมือในหมู่เทพโบรณ นี่ไม่ใช่การรนหาที่ตายหรอกหรือ?
กลุ่มคนที่ดูการประลองรอบบริเวณตะลึงกันไป
ทุกคนคิดว่าจ้าวเฟิงจะเริ่มลงมือกับเทพแท้จริงก่อน แต่เขากลับท้าเทพโบราณจินนู่ประลองทันที
นี่มันไม่เห็นโลงศพไม่หลั่งน้ำตาจริงๆ
“ฮ่าๆ ไม่นึกเลยว่าข้าจะได้ประลองด้วยวิธีการเช่นนี้!”
เทพโบราณจินนู่หัวเราะเสียงดัง ก่อนจะทะยานขึ้นเวทีประลอง
ตั้งแต่เริ่มการประลองเดิมพันมาจนถึงตอนนี้ เขาแต่นั่งชมการต่อสู้ แต่ในใจค่อนข้างริษยาเทพโบราณหลิวจิน
ในที่สุด ตอนนี้เขาก็ได้เวลาแสดงศักยภาพแล้ว
“วางใจเถอะ เจ้าจะได้ลงไปอย่างรวดเร็วแน่นอน!”
จู่ๆ จ้าวเฟิงก็เยือกเย็น
แซ่ด วิ้ง!
เขาโคจรกายสายฟ้าศักดิ์สิทธิ์ กลายร่างเป็นแสงอัสนีสายหนึ่งตรงดิ่งไปหาเทพโบราณจินนู่
“เหอะๆ เจ้าคนโง่ เจ้าจะมีจุดจบอย่างอนาถนัก!”
เทพโบราณจินนู่หัวเราะเล็กน้อย ก่อนจะกระตุ้น ‘กายศักดิ์สิทธิ์แสงทอง’
ลวดลายเพลิงพลันระเบิดออกจากร่าง เพลิงทองโหมกระหน่ำเผาผลาญ
“เขตแดนอัสนีเทวะห้าธาตุ ฝ่ามือศักดิ์สิทธิ์อัสนีวารี!”
จ้าวเฟิงปลดปล่อยเขตแดนอัสนีเทวะ บีบคั้นกดดันเทพโบราณจินนู่ในทุกด้าน และในเวลาเดียวกัน เขายังฟาดฝ่ามืออัสนีสีมรกตออกมา
แสงฝ่ามือนั้นเมื่ออยู่ในเขตแดนอัสนีเทวะห้าธาตุก็ได้รับการเพิ่มพลัง พลานุภาพแข็งแกร่งขึ้น ตรงดิ่งไปที่เทพโบราณจินนู่
สีหน้าเทพโบราณจินนู่เคร่งขรึมเล็กน้อย พลังของจ้าวเฟิงแข็งแกร่งกว่าที่เขาคิดเอาไว้มากนัก
“หมัดเพลิงนภา!”
เทพโบราณจินนู่ผสานพลังกายและพลังเทพ ฟาดหนึ่งฝ่ามือออกมาอย่างรุนแรง
โครม บึ้ม!
เมื่อทั้งสองปะทะเข้าหากัน การโจมตีของเทพโบราณจินนู่สลายลงไปก่อน
“แข็งแกร่งนัก!”
สีหน้าเทพโบราณจินนู่จริงจังขึ้นมา
ถ้าหากจ้าวเฟิงพลังสู้เขาไม่ได้ ต่อให้ใช้น้ำข่มไฟก็ไม่มีทางทรงพลังได้ขนาดนี้
ในที่สุดเขาก็สำนึกได้ว่าตนเองประเมินพลังจ้าวเฟิงต่ำไป
“แย่แล้ว!”
เทพโบราณจินนู่สังเกตเห็นในฉับพลัน มีอันตรายระลอกหนึ่งโจมตีมาจากทางด้านหลัง
ที่แท้ในวินาทีที่เขาตื่นตะลึง จ้าวเฟิงอาศัยเสวียนอ้าวมิติเวลาไปปรากฏตัวที่ด้านหลังเขา แล้วปลดปล่อยการโจมตีอันดุดัน
โครม ตูม!
เทพโบราณจินนู่ใช้พลังทั้งหมดขับเคลื่อนสายเลือด กระตุ้นร่างกาย และโคจรเคล็ดวิชาป้องกันเพื่อรับมือกับฝ่ามือศักดิ์สิทธิ์อัสนีวารี
ตุบ ตุบ!
เทพโบราณจินนู่ถอยร่นไปหลายก้าว ต้านการโจมตีนี้เอาไว้
ทว่าเขายังไม่ทันได้ตั้งตัว จ้าวเฟิงก็ปรากฏตัวขึ้นอีกด้าน และใช้สายฟ้าโจมตีอีกครั้ง
เมื่ออาศัยเสวียนอ้าวมิติ จ้าวเฟิงจึงรวดเร็วอย่างยิ่ง จนกลายเป็นฝ่ายควบคุมสถานการณ์ไปแล้ว
“คิดไม่ถึงเลย เทพโบราณจินนู่ทำอะไรเขาไม่ได้!”
“ชำนาญทั้งเสวียนอ้าวห้าธาตุและเสวียนอ้าวมิติ เจ้าเด็กนี่ไม่ธรรมดาเลย!”
คนที่ชมการต่อสู้รอบบริเวณต่างตกตะลึงอย่างอดไม่ได้
พวกเขาประเมินความสามารถของจ้าวเฟิงต่ำไป
“เป็นไปได้อย่างไรกัน เขากลับข่มเทพโบราณจินนู่เอาไว้ได้!”
ใบหน้าเทพโบราณปิงหยวนเต็มไปด้วยความตื่นตระหนก
ก่อนนี้ทุกคนยังคิดว่าจ้าวเฟิงไม่รู้จักกลัวตาย จึงกล้าท้าประลองเทพโบราณจินนู่
แต่ยามนี้เทพโบราณจินนู่กลับถูกจ้าวเฟิงคุมเชิงเอาไว้
“ดี!”
คนระดับสูงของเผ่าพันธุ์วิญญาณแต่ละคนร้องอุทาน
จากสถานการณ์ในตอนนี้ จ้าวเฟิงมีโอกาสจะชนะเทพโบราณจินนู่
ต่อไป ขอแค่เอาชนะเทพแท้จริงอีกสองคนได้ก็เพียงพอแล้ว!
บนเวทีประลอง เทพโบราณจินนู่ถูกกำราบไว้ราบคาบ
“เจ้าอย่ามุทะลุนักเลย!”
เทพโบราณจินนู่พลันตะโกน เพลิงสีทองลุกโชนทั่วร่าง แก่นแท้พลังที่แข็งแกร่งปะทะเข้ากับเขตแดนอัสนีเทวะห้าธาตุของจ้าวเฟิง
ในเวลาเดียวกันนั้นเอง ค้อนยักษ์สีดำก็ปรากฏในมือเทพโบราณจินนู่
พรึ่บ วูบ วูบ!
บนค้อนยักษ์มีลูกไฟสีดำลุกโชน เกี่ยวกระหวัดทับซ้อนกับเพลิงทองของเขา
“มารเพลิงเจ็ดกระบวน!”
เทพโบราณจินนู่กระตุ้นอาวุธเทพระดับสูงก่อนโบกสะบัด
เปรี๊ยะ ฟุ่บ!
เพลิงสีดำทองที่น่ากลัวหลายสายค่อยๆ ทับซ้อนกันจนกลายเป็นพายุเพลิง
ทันใดนั้น เขตแดนอัสนีเทวะห้าธาตุของจ้าวเฟิงแทบจะพังทลาย
“เขตแดนคุกมายา!”
ดวงตาซ้ายของจ้าวเฟิงจ้องไปยังใจกลางของพายุเพลิงสีดำทอง เจตจำนงดวงตากลุ่มหนึ่งพลันกระเพื่อมออกมา
วู้ม ฟิ้ว!
หมอกแสงมายากระจายตัวออกจากดวงตาซ้าย
ใจกลางของพายุ เทพโบราณจินนู่อดจะมองดวงตาซ้ายของจ้าวเฟิงไม่ได้ ทำให้กลยุทธ์ต่างๆ ของเขาเกิดความวุ่นวาย
“ตอนนี้แหละ!”
จ้าวเฟิงฉวยโอกาสหลอมรวมเขตแดนอัสนีเทวะห้าธาตุเข้าไปในฝ่ามือ เมื่อหลอมพลังเทพเข้าไปด้วยแล้ว เขาก็ฟาดฝ่ามือออกมาทันที
หนำซ้ำทิศทางฝ่ามือนี้ก็แยบคายนัก มันมุดเข้าไปในจุดที่อ่อนแอที่สุดของพายุเพลิงสีดำทอง
ฟิ้ว ผัวะ!
ร่างเทพโบราณจินนู่ถูกโจมตีจนกระเด็นออกไปไกลหลายจั้ง
หลังจากโจมตีเทพโบราณจินนู่แล้ว จ้าวเฟิงก็ไม่ได้รั้งรอ ฟาดเงาฝ่ามือออกไปอีกหลายครั้ง
“วิชาดวงตาทรงพลังเหลือเกิน!”
ความเจ็บปวดทำให้เทพโบราณจินนู่ตื่นขึ้นจากวิชาลวงตาของจ้าวเฟิง เขารีบชันกายลุกขึ้น ก่อนจะมองอีกฝ่ายอย่างหวาดหวั่น
เขาพกอาวุธเทพที่ป้องกันวิญญาณเอาไว้ แต่กลับยังต้องมนตร์มายาของจ้าวเฟิง
ดีที่การป้องกันทางร่างกายของเขาแข็งแกร่งยิ่ง อาการบาดเจ็บจึงไม่หนักหนานัก
“มารทมิฬทลายนภา!”
เทพโบราณจินนู่รวบรวมสติเมื่อต้องเผชิญหน้ากับการโจมตีของจ้าวเฟิง ในเวลาเดียวกันเขาก็ปลดปล่อยเคล็ดวิชาทรงพลังเป็นค้อนที่เต็มไปด้วยเพลิงสีดำทอง
“นี่มัน…เสวียนอ้าวมิติ!”
จู่ๆ เทพโบราณจินนู่ก็พบว่าบนร่างของตนเองถูกปกคลุมไปด้วยเสวียนอ้าวมิติเบาบาง
“เนตรพิฆาตอัสนีเทวะ!”
ดวงตาซ้ายของจ้าวเฟิงพลันสาดซัดกลิ่นอายอัสนีเทวะทำลายล้างออกมา
เวลาเดียวกัน ดาบผลึกสายฟ้าขนาดยักษ์สายหนึ่งก็ตวัดออกจากร่างของเทพโบราณจินนู่เลือดสีทองอันร้อนระอุสาดกระเซ็นลงพื้น
“วิชาดวงตาสายมิติ!”
สีหน้าเทพโบราณจินนู่ดูย่ำแย่อย่างยิ่ง
เขาเอาแต่ระวังวิชาดวงตามายาของจ้าวเฟิง แต่กลับคิดไม่ถึงว่าฝ่ายตรงข้ามจะใช้วิชาดวงตาโจมตีประเภทมิติได้
วูบ!
จู่ๆ ร่างของจ้าวเฟิงก็ปรากฏขึ้นข้างกายเทพโบราณจินนู่ ก่อนจะปลดปล่อยการโจมตีสายฟ้าติดๆ กัน
อาการบาดเจ็บหนักบนร่างเทพโบราณจินนู่ยังไม่ทันสมานตัวดีก็ได้รับบาดเจ็บอีกครั้ง
อั่ก!
เทพโบราณจินนู่กระอักเลือดอีกหลายครั้ง กำลังรบลดลงไป ไม่สามารถต้านทานการรุกโจมตีของจ้าวเฟิงได้เลย
โครม!
เทพโบราณจินนู่ถูกฝ่ามือนั้นกระแทกใส่จนออกจากเวทีประลอง
“เทพโบราณของเผ่าเปลวทองก็ไม่เท่าไหร่ ข้าเพียงแค่คนเดียวก็สามารถเอาชนะพวกเจ้าที่เหลือทุกคนได้!”
จ้าวเฟิงทำหน้าเหนื่อยหน่าย มือสองข้างไพล่หลัง ระบายยิ้มนึกสนุกขณะกวาดสายตามองศิษย์เผ่าเปลวทองที่เข้าร่วมประลองคนอื่น
ประโยคนี้เทพโบราณหลิวจินเคยพูดตอนเอาชนะเทพโบราณปิงหยวน ในตอนนี้จ้าวเฟิงกำลังเอ่ยย้อนเผ่าเปลวทองด้วยประโยคเดียวกันเผ่าเปลวทอง
...........................................


[Go To Next Chapter]( ./142.md)