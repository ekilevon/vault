##บทที่ 1214: ฝากฝัง
“เนตรชีวิต!”
ดวงตาของจ้าวเฟิงตื่นตะลึง มองประเมินหญิงนางนี้อีกครั้ง
อีกฝ่ายลอยอยู่กลางอากาศ กลับให้ความรู้สึกไม่ธรรมดาอย่างมาก บริสุทธิ์ศักดิ์สิทธิ์ไร้ซึ่งสิ่งแปดเปื้อน
ฟ้าดินที่มืดสลัวเต็มไปด้วยไอสังหาร มีเพียงรอบตัวนางเท่านั้นที่เต็มไปด้วยชีวิตชีวาและอยู่ในความสงบเงียบ
ที่แท้นางคือหนึ่งในทายาทแปดเนตรเทพเจ้าผู้ครอบครองเนตรชีวิต!
เนตรชีวิตมีกำลังรบค่อนข้างอ่อนแอในบรรดาทายาทแปดเนตรเทพเจ้า
แต่ตามข่าวลือ ขอแค่วิญญาณไม่สลายไป ไม่ว่าบนร่างจะมีอาการบาดเจ็บหรือเจ็บป่วย เนตรชีวิตสามารถรักษาได้อย่างง่ายดาย
การสู้รบของแต่ละขั้วอำนาจในดินแดนเทพรกร้างมักจะเกิดขึ้นอยู่เสมอ ถ้าหากมีทายาทสายเลือดของเนตรชีวิตคอยให้ความช่วยเหลือ ทุกคนในขั้วอำนาจนั้นก็แทบเท่ากับว่ามีร่างที่เป็นอมตะ ส่งผลให้กำลังรบเพิ่มขึ้นไม่รู้เท่าไหร่
ประโยชน์ของทายาทเนตรชีวิต สำหรับขั้วอำนาจหนึ่งแล้วมีประโยชน์มากกว่าทายาทเนตรเทพเจ้าอื่นที่มีกำลังรบค่อนข้างแข็งแกร่งเสียอีก
“ข้ารู้ว่าหานหนิงเอ๋อร์ยังไม่ได้ออกจากพื้นที่ของสำนักรากฐานเทพ!”
แววตาของเทพแท้จริงจ้งถู่จ้องไปที่หานหนิงเอ๋อร์ ระบายยิ้มออกมา
ในศึกระหว่างหอมังกรเหลืองและสำนักรากฐานเทพ สำนักรากฐานเทพได้ลอบส่งเชื้อสายสายตรงไปแต่ละแห่ง ลำดับแรกเป็นไปเพื่อกระจายกำลังคนของหอมังกรเหลือง สองคือเพื่อปกปิดร่องรอยของหานหนิงเอ๋อร์
ขอแค่ส่งหานหนิงเอ๋อร์จากไปได้สำเร็จ สุดท้ายสำนักรากฐานเทพจะกลับมารุ่งเรืองได้อีกครั้ง
แต่หอมังกรเหลืองเดาได้ถูกต้องว่าสำนักรากฐานเทพจะไม่ปล่อยให้หานหนิงเอ๋อร์เผชิญกับอันตราย ย่อมต้องซ่อนนางไว้ที่ใดที่หนึ่งภายในอาณาเขตของขั้วอำนาจสำนักรากฐานเทพ รอให้เรื่องจบลงค่อยลอบส่งตัวนางกลับมา หอมังกรเหลืองจึงเอาแต่ตรวจค้นในพื้นที่ของสำนักอย่างละเอียด
ผู้อาวุโสชุดเขียวปรายตามองหานหนิงเอ๋อร์ ปิดตาลงเล็กน้อย ไม่รู้ว่ากำลังคิดอะไรอยู่
“ผู้อาวุโส ไร้ซึ่งหนทางใดแล้ว!”
เสียงไพเราะของหานหนิงเอ๋อร์ดังมา สีหน้านางสงบนิ่ง เสมือนไม่หวั่นเกรงต่อความตายสักเท่าไหร่
“ทำไม? จนถึงตอนนี้ยังคิดจะต่อต้านอีกหรือ?”
เทพแท้จริงจ้งถู่มองผู้อาวุโสชุดเขียวและหานหนิงเอ๋อร์ ก่อนจะยิ้มเอ่ยอย่างนึกสนุก
“หานหนิงเอ๋อร์ เรื่องมาถึงตอนนี้แล้ว ผู้อาวุโสทำได้เพียงมอบตัวเจ้าให้พวกเขา!”
ผู้อาวุโสชุดเขียวลืมตาขึ้นในทันที รวบรวมพลังเจตจำนงที่ไร้รูปร่างกลุ่มหนึ่ง ผนึกหานหนิงเอ๋อร์เอาไว้
ส่วนหานหนิงเอ๋อร์ที่เผชิญหน้ากับสถานการณ์เช่นนี้ นางทำเพียงมองผู้อาวุโสชุดเขียวอย่างสงบนิ่ง ไม่พูดอะไร
“ฮ่าๆ รู้หลบเป็นปีกรู้หลีกเป็นหาง เจ้ายอมมอบหานหนิงเอ๋อร์ด้วยตนเอง หากกลับไปถึงหอมังกรเหลือง ท่านเจ้าหอจะตอบแทนเจ้าอย่างงาม!”
เทพแท้จริงจ้งถู่หัวเราะเริงร่าเสียงดัง
แต่ทว่าตอนนั้น จู่ๆ ก็เกิดเสียงดังขึ้นในหัวของจ้าวเฟิง
“ผู้เยาว์ ช่วยข้าส่งหนิงเอ๋อร์ไปที่ ‘เขตเทพสวรรค์’ ที ด้วยพรสวรรค์สายเลือด ‘เนตรชีวิต’ ของนาง ย่อมต้องสามารถเข้าร่วมสำนักห้าดาว หรือจะเข้าร่วมแดนศักดิ์สิทธิ์ก็ยังได้ จนถึงตอนนั้นเจ้าต้องได้รับผลตอบแทนอย่างงามแน่!”
ผู้อาวุโสชุดเขียวลอบส่งเสียงบอกจ้าวเฟิงด้วยท่าทีสงบนิ่ง
“ผู้อาวุโสประเมินข้าสูงเกินไปแล้วกระมัง!”
จ้าวเฟิงส่งกระแสจิตตอบกลับ
ผู้อาวุโสชุดเขียวยกขั้วอำนาจห้าดาวและแดนศักดิ์สิทธิ์แห่งเทพมาจูงใจจ้าวเฟิง เพื่อให้เขายอมช่วยเหลือ
ทันทีที่จ้าวเฟิงทำสำเร็จ จะเท่ากับว่าเขาสานสัมพันธ์กับขั้วอำนาจห้าดาวหรือแดนศักดิ์สิทธิ์แห่งเทพได้ นี่เป็นสิ่งที่คนไม่น้อยเฝ้าใฝ่ฝัน
แต่ต่อให้หานหนิงเอ๋อร์จะครอบครองเนตรชีวิต แดนศักดิ์สิทธิ์แห่งเทพก็ไม่ใช่พวกที่จ้าวเฟิงคิดจะสานสัมพันธ์ด้วยได้ง่ายๆ
“พรสวรรค์ของเจ้าไม่เลวเท่าไหร่นัก คงจะเป็นลูกศิษย์ของขั้วอำนาจใหญ่บางแห่ง ถ้าหากหนิงเอ๋อร์ยินดีพวกเจ้าสามารถสมรสกันได้ มีแต่จะส่งผลดีต่ออนาคตของเจ้า!”
ผู้อาวุโสชุดเขียวเอ่ยต่อ
เขาได้เห็นความสามารถของจ้าวเฟิงเมื่อครู่ ช่างไม่ธรรมดาอย่างยิ่ง
และที่สำคัญก็คือ สถานการณ์ในตอนนี้ทำให้ผู้อาวุโสชุดเขียวได้แต่เพียงฝากความหวังไว้ที่จ้าวเฟิง
ยิ่งไปกว่านั้น เขายังใช้ตัวของหานหนิงเอ๋อร์เป็นหมาก หากเปลี่ยนเป็นชายคนอื่น เมื่อเห็นวงหน้างามของหานหนิงเอ๋อร์ เกรงว่าคงจะตอบตกลงอย่างรวดเร็ว แล้วใช้ชีวิตเข้าแลกเพื่อปกป้อง ‘เทพธิดาแห่งสรรพชีวิต’ นางนี้
ถ้าหากจ้าวเฟิงเป็นอัจฉริยะของขั้วอำนาจสักแห่งก็ยิ่งดี ทันทีที่จ้าวเฟิงสมรสกับหานหนิงเอ๋อร์ อาจจะถึงขั้นสามารถช่วยเหลือสำนักรากฐานเทพได้ด้วยซ้ำ
เสียดายก็แต่จ้าวเฟิงไม่ใช่คนแบบนั้น!
“ผู้อาวโสประเมินข้าสูงเกินไปแล้ว ข้ามันหัวเดียวกระเทียมลีบ แถมยังมีศัตรูคู่แค้นอยู่อีกมาก!”
จ้าวเฟิงส่งกระแสจิตตอบ
เขาไม่ใช่อัจฉริยะของขั้วอำนาจไหน กระทั่งอยู่ในเขตผาเก่ายังไม่กล้าทำตัวประเจิดประเจ้อมากนัก
ผู้อาวุโสชุดเขียวถอนหายใจ โคจรพลังเจตจำนง ละม้ายเตรียมจะส่งตัวหานหนิงเอ๋อร์ให้กับเทพแท้จริงจ้งถู่
“แต่สถานการณ์ลำบากของพวกเจ้าเกิดขึ้นเพราะข้า อีกทั้งจุดหมายของการเดินทางครั้งนี้ของข้าก็คือเขตเทพสวรรค์เช่นกัน…”
จ้าวเฟิงเอ่ยต่อ คำพูดเหล่านี้เป็นจริงทั้งสิ้น
เหตุที่ผู้อาวุโสชุดเขียวและหานหนิงเอ๋อร์ถูกเผยตัว ก็เกิดจากความไม่ตั้งใจของจ้าวเฟิง
อีกอย่าง ตามความทรงจำของมังกรวารีล้างโลกา เผ่าพันธุ์วิญญาณของจ้าวหยูเฟยเองก็อาศัยอยู่ที่ ‘เขตเทพสวรรค์’
พูดได้ว่าเป็นเส้นทางเดียวกัน
หนำซ้ำขั้วอำนาจที่อยากจะทำร้ายจ้าวเฟิงมีมากมายอย่างยิ่ง มีหอมังกรเหลืองเพิ่มขึ้นมาอีกแห่งหนึ่งก็ไม่เป็นอะไร
บวกกับหอมังกรเหลืองและสำนักรากฐานเทพกำลังสู้รบกัน น่าจะไม่อาจหากำลังรบที่แข็งแกร่งมาทำร้ายเขา
“รีบส่งตัวมาเร็ว!”
ดวงตาเทพแท้จริงจ้งถู่จับจ้องผู้อาวุโสชุดเขียว มุมปากยกรอยยิ้มหยัน
“ตกลง!”
ผู้อาวุโสชุดเขียวตอบตกลง ก่อนโคจรพลังมหาศาล ส่งตัวหานหนิงเอ๋อร์ออกมา แต่เป้าหมายกลับอยู่ที่จ้าวเฟิง
ในวินาทีที่กำลังจะส่งมอบตัวหานหนิงเอ๋อร์ ภายในร่างผู้อาวุโสชุดเขียวก็เผาผลาญพลังเทพมหาศาลอันน่าหวาดหวั่น
ตูม!
คลื่นสีน้ำทะเลถาโถมปั่นป่วนในฟ้าดิน พลังของผู้อาวุโสชุดเขียวเพิ่มขึ้นเรื่อยๆ
“เหอะ ตาเฒ่า โง่งมเหลือเกิน เจ้ากำลังทำร้ายผู้เยาว์คนนี้อยู่!”
เทพแท้จริงจ้งถู่หัวเราะเสียงดัง กระแสเสียงราวเสียงคลื่นที่ถาโถม กระจายตัวดำดิ่งลงไปในใจคน
เขากำลังลอบส่งสัญญาณบอกจ้าวเฟิง เพื่อเตือนให้กระทำการอย่างระมัดระวัง ในเวลาเดียวกัน เทพแท้จริงจ้งถู่ยังใช้พลังของเทพแท้จริงขั้นห้าที่แกร่งกล้าเขย่าขวัญจ้าวเฟิง
ในวินาทีดังกล่าว เทพแท้จริงขั้นหนึ่งจำนวนมากและผู้นำกลุ่ม ณ ที่นั้นตรงดิ่งไปหาจ้าวเฟิง
“ไป!”
จ้าวเฟิงโคจรพลังเจตจำนง ห่อหุ้มรอบร่างหานหนิงเอ๋อร์
วูบ แซ่ด แซ่ด!
ปีกแสงสีทองคู่หนึ่งเกาะกลุ่มขึ้นที่หลัง จ้าวเฟิงกลายร่างเป็นแสงเพลิงสีทองอ่อนและหายไปในทันที
“หืม? ผู้เยาว์คนนี้…”
เทพแท้จริงจ้งถู่ตะลึงค้าง
ที่นี่กางวิชาผนึกฟ้าไว้ จ้าวเฟิงจะไม่สามารถใช้วิชาข้ามมิติได้ แต่เขากลับใช้เคล็ดวิชาโบยบินหลบหนี เสมือนคาดเดาเอาไว้ล่วงหน้าแล้ว
อีกอย่างจ้าวเฟิงก็รวดเร็วอย่างยิ่ง เหนือกว่าเทพแท้จริงขั้นสามทั่วไปมาก
“ตาม!”
เทพแท้จริงจ้งถู่เอ่ยเสียงกร้าว
“ฝันไปเถอะ!”
ผู้อาวุโสชุดเขียวพร้อมอานุภาพสะเทือนฟ้า พุ่งไปปะทะเทพแท้จริงจ้งถู่อย่างไม่กลัวตาย
พลังของจ้าวเฟิงแข็งแกร่งกว่าผู้นำกลุ่มคนนั้นที่เป็นเทพแท้จริงขั้นสาม ขอแค่เขายื้อเทพแท้จริงจ้งถู่ไว้ได้ หานหนิงเอ๋อร์ยังพอจะมีโอกาสรอดชีวิต
“เชื่อมฟ้านภามรกต!”
ขณะที่ผู้อาวุโสชุดเขียวตะโกน การโจมตีก็พุ่งตรงมาถึง
บึ้ม!
เงาฝ่ามือที่เปล่งแสงเขียวมรกตเป็นประกาย หอบเสวียนอ้าวธาตุไม้และน้ำหมุนกวาดไปยังเทพแท้จริงจ้งถู่ ประหนึ่งระลอกเมฆที่ปั่นป่วน
“รนหาที่ตาย เจ้าแก่นี่!”
เทพแท้จริงจ้งถู่ตะโกนเสียงกร้าว โคจรพลังเทพ ปลดปล่อยเงามังกรสีเหลืองทรงพลังออกมา
ผลงานชิ้นใหญ่ที่ควรจะได้มา ตอนนี้หานหนิงเอ๋อร์กลับหนีไป จะไม่ให้เทพแท้จริงจ้งถู่โกรธได้อย่างไร
อีกทั้งเขาเองก็คาดเดาไม่ถึงว่าจ้าวเฟิงผู้เป็นเพียงปฐมเทพจะยอมช่วยผู้อาวุโสชุดเขียว คอยปกป้องหานหนิงเอ๋อร์
“ตรึงกำลังเจ้านั่นเอาไว้ รอกำลังเสริม!”
เทพแท้จริงจ้งถู่ส่งกระแสจิตให้ผู้นำกลุ่มคนนั้น
จ้าวเฟิงรวดเร็วยิ่ง เขาไม่ได้คาดหวังให้เทพแท้จริงขั้นสามจับจ้าวเฟิงเอาไว้ ขอแค่ไล่ตามทัน รอให้กำลังเสริมตามมาช่วยก็พอ
“ขอรับ!”
เทพแท้จริงขั้นสามตามจ้าวเฟิงไปติดๆ
“เคลื่อนย้าย!”
จ้าวเฟิงปลดปล่อยเสวียนอ้าวมิติออกมา หอบหานหนิงเอ๋อร์กระโจนเข้าไปในอากาศ
“ยังเคลื่อนย้ายได้อีกหรือ?”
เทพแท้จริงขั้นสามตื่นตะลึงยิ่งนัก
ก็แค่ปฐมเทพคนหนึ่ง แต่กลับสามารถเคลื่อนย้ายชั่วพริบตาได้ เรื่องเช่นนี้เห็นในดินแดนเทพรกร้างไม่บ่อยนัก ต้องรู้ว่า เทพแท้จริงขั้นสามและขั้นสองส่วนหนึ่งยังไม่ลึกซึ้งในเสวียนอ้าวมิติ จึงไม่สามารถเคลื่อนย้ายชั่วพริบตาได้
หนำซ้ำจ้าวเฟิงยังพาคนอื่นเคลื่อนย้ายไปด้วย ช่างไม่กลัวตายเสียจริง!
เมื่อมีเพิ่มขึ้นมาอีกคน ภาระก็จะเพิ่มขึ้นตามไปด้วย หากพลังไม่เพียงพออาจติดอยู่ในรอยแยกอากาศ ตายโดยไร้ที่ฝัง
“เคลื่อนย้ายชั่วพริบตา ข้าเองก็ทำเป็น!”
เทพแท้จริงขั้นสามผู้นี้หัวเราะเสียงเย็น เมื่อสำแดงเคลื่อนย้ายชั่วพริบตาก็โผทะยานเข้าไปในอากาศ
ก่อนนี้ที่ประมือกับจ้าวเฟิง เขาก็พ่ายแพ้ให้แล้ว ตอนนั้นเขายังนึกว่าจ้าวเฟิงเป็นอัจฉริยะของขั้วอำนาจแห่งใดแห่งหนึ่ง
แต่ตอนนี้ดูไปแล้ว คิดว่าจ้าวเฟิงคงจะเป็นผู้เดินทางเพียงลำพัง
หากเป็นเช่นนี้ จ้าวเฟิงยั่วโทสะหอมังกรเหลือง ย่อมต้องตายอย่างแน่นอน!
ฟิ้ว!
จ้าวเฟิงกระโจนออกจากความว่างเปล่า ก่อนจะเรียกปีกแสงสายฟ้าคู่หนึ่ง ข้ามอากาศจากไป
“การเคลื่อนย้ายชั่วพริบตาแล้วพาคนไปด้วย ถึงระยะจะสั้นแต่ก็สิ้นเปลืองพลังมากเช่นกัน!”
จ้าวเฟิงลอบก่นด่า
โชคดีที่เสวียนอ้าวมิติของเขาแตะขั้นที่สอง ไม่เช่นนั้นแล้วอาจจะเคลื่อนย้ายไม่สำเร็จก็เป็นได้
หนำซ้ำจ้าวเฟิงกำลังเดินทางอยู่ที่โลกภายนอก ไม่อาจใช้ชุดคลุมมิติได้อย่างง่ายดาย
ฟิ้ว!
ในวินาทีต่อมา ตรงจุดที่จ้าวเฟิงหนีออกไป เทพแท้จริงขั้นสามผู้นั้นก็กระโดดออกจากความว่างเปล่า
‘เจ้าหนุ่มนี่ต้องมีความลับอะไรแน่ๆ!’
ในขณะที่เทพแท้จริงขั้นสามเร่งรุดเดินทางมา เขาก็ครุ่นคิดอย่างหนัก
จ้าวเฟิงสามารถพาคนอีกคนหนึ่งสำแดงเคลื่อนย้ายมิติในชั่วพริบตา ในมือเขาต้องมีสมบัติประเภทให้ความช่วยเหลือแน่
จ้าวเฟิงเดินทางคนเดียว คิดไม่ถึงว่าจะมีพลังถึงปฐมเทพขั้นสาม
สัญญาณประเภทต่างๆ แสดงให้เห็นว่าจ้าวเฟิงอาจจะได้รับมรดกน่าตกตะลึงบางอย่างมา
“คุณชาย ข้าน้อยหานหนิงเอ๋อร์ต้องขอบคุณคุณชายที่ยื่นมือช่วยเหลือ แต่หากท่านพาข้าไปด้วยจะยิ่งทำให้ท่านหนีได้ยากขึ้น และไม่อาจสลัดเทพแท้จริงคนนั้นได้ ทันทีที่กำลังเสริมของหอมังกรเหลืองไล่ตามมาทัน ทั้งท่านและข้าอาจต้องตายลงที่นี่!”
หานหนิงเอ๋อร์อธิบายกับจ้าวเฟิงอย่างรู้สึกผิด เสียงของนางกระจ่างใสราวสายน้ำ ดุจเสียงร้องของวิหค ได้ยินแล้วรู้สึกปลอดโปร่งอย่างยิ่ง
อันที่จริงหานหนิงเอ๋อร์ก็ตื่นตะลึงอย่างมาก คิดไม่ถึงเลยว่าจ้าวเฟิงจะครอบครองพลังของปฐมเทพขั้นสาม และยังสามารถพานางเคลื่อนย้ายมิติได้ด้วย
เป็นครั้งแรกที่นางได้เจออัจฉริยะขั้นปฐมเทพที่เก่งกาจเช่นนี้
“ย่อมเป็นเช่นนั้น!”
จ้าวเฟิงตอบง่ายๆ
เทพแท้จริงขั้นสามผู้นั้นสามารถเคลื่อนย้ายชั่วพริบตาได้ คงจะสลัดทิ้งไม่ง่ายนัก
ตูม เปรี้ยง!
ปีกอัสนีที่หลังจ้าวเฟิงปลดปล่อยแสงสายฟ้าน่าตะลึงออกมา
แสงอัสนีส่องแสงสว่างไสว จ้าวเฟิงหมุนกลับไปด้านหลัง ตรงดิ่งไปหาเทพแท้จริงขั้นสาม
หานหนิงเอ๋อร์อึ้งไปเล็กน้อย นี่จ้าวเฟิงคิดจะมอบตัวนางไปเช่นนั้นหรือ?
ทั้งสำนักรากฐานเทพสละชีวิตไปนับไม่ถ้วนเพื่อให้นางหนีรอดไปได้ หานหนิงเอ๋อร์ทนไม่ไหว แต่ก็ทำอะไรไม่ได้
เมื่อเห็นคนจำนวนมากต้องสละชีวิตเพื่อนาง หานหนิงเอ๋อร์ไม่เกรงกลัวต่อความตายอีกแล้ว ถึงขั้นที่คิดว่าตายๆ ไปเสียได้ก็คงดี ทุกอย่างจะได้จบสิ้น ไม่ต้องทนทุกข์ทรมานใดๆ อีก
“หืม?”
เมื่อเทพแท้จริงขั้นสามเห็นจ้าวเฟิงจู่ๆ ก็บินตรงมาหาเขาจึงชะงักไป
แต่วินาทีต่อมา จ้าวเฟิงก็ผลักหานหนิงเอ๋อร์ออก พลันกระตุ้นกายสายฟ้าศักดิ์สิทธิ์กับเพลิงมารโลหิต โคจรพลังเทพห้าธาตุ ตรงดิ่งมาหมายสังหารอีกฝ่าย
“หากต้องถูกไล่ล่าไปเรื่อยๆ ไม่สู้สังหารเจ้าไปเสีย!”
ใบหน้าจ้าวเฟิงเย็นชา โคจรเจตจำนงดวงตาในดวงตาซ้าย
หานหนิงเอ๋อร์อ้าปากออกน้อยๆ จ้องจ้าวเฟิงอย่างคาดคิดไม่ถึง
ที่จ้าวเฟิงย้อนกลับมา ไม่ใช่จะส่งนางให้กับหอมังกรเหลือง แต่เป็นเพราะอยากจะสังหารเทพแท้จริงขั้นสามผู้นี้!
………………………


[Go To Next Chapter]( ./71.md)