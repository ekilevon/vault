##บทที่ 1241: เข้าสู่เผ่าพันธุ์วิญญาณ
“เจ้ารู้จักนางหรือ?”
ผู้อาวุโสอวี๋พลันเปลี่ยนสีหน้า มองจ้าวเฟิงด้วยความประหลาดใจ ดูสงสัยยิ่งนัก
เผ่าพันธุ์วิญญาณเป็นถึงหนึ่งในสี่ขั้วอำนาจห้าดาวของเขตเทพสวรรค์ เขาพอรู้จักผู้ถูกเลือกในระดับสำคัญส่วนหนึ่ง
จ้าวหยูเฟยเผ่าพันธุ์วิญญาณเป็นหนึ่งในนั้นเช่นกัน นางเป็นคนมากความสามารถ อยู่ใต้คนเพียงคนเดียวแต่เหนือคนเรือนหมื่น เป็นความหวังของเผ่าพันธุ์วิญญาณในอนาคต
‘เป็นไปไม่ได้ เจ้าเด็กนี่ไม่มีทางรู้จักจ้าวหยูเฟยแน่!’
ผู้อาวุโสอวี๋ไม่ยอมเชื่อเรื่องนี้
จ้าวเฟิงเดินทางมาจากเขตผาเก่า สายเลือดธรรมดา จะเกี่ยวข้องกับจ้าวหยูเฟยแห่งเขตเทพสวรรค์ได้อย่างไร
ผู้อาวุโสอวี๋เชื่อว่าจ้าวเฟิงเป็นคนที่ชื่นชมจ้าวหยูเฟย เห็นนางเป็นเทพธิดาในฝันของตน และหวังจะเจอได้นางในฝันสักครั้ง
“จ้าวหยูเฟย เผ่าพันธุ์วิญญาณ”
สีหน้าหานหนิงเอ๋อร์นิ่งอึ้ง พึมพำเสียงเบา
นางรู้ว่านี่คือคนที่จ้าวเฟิงต้องการตามหา แต่คิดไม่ถึงว่าฝ่ายตรงข้ามจะอยู่ในเผ่าพันธุ์วิญญาณที่เป็นขั้วอำนาจห้าดาวด้วย
มิน่าอีกฝ่ายจึงทำให้จ้าวเฟิงอาลัยอาวรณ์ เดินทางดั้นด้นมาพบได้เช่นนี้
“มีวิธีไหนบ้างที่จะทำให้ข้าได้เจอนาง หรือไม่ก็ติดต่อนาง?”
จ้าวเฟิงถามทันที
เขาเดาว่าผู้อาวุโสอวี๋ไม่มีวิธีจะช่วยเขาได้
ดังนั้นจ้าวเฟิงจึงถามอย่างรีบร้อน หากผู้อาวุโสอวี๋ไม่มีวิธี เขาก็จะแยกตัวไปหาวิธีอื่นแทน
“นี่…”
ผู้อาวุโสอวี๋ขมวดคิ้วเล็กน้อย ก่อนจะเงียบไป
เผ่าพันธุ์วิญญาณเป็นถึงขั้วอำนาจห้าดาว ส่วนสำนักแก่นแท้ก็อยู่ในอาณาเขตปกครองของเผ่าพันธุ์วิญญาณ
เขาเป็นแค่ผู้อาวุโสทั่วไปในสำนักแก่นแท้ ไม่อาจทำให้จ้าวเฟิงได้เจอกับจ้าวหยูเฟยที่เป็นผู้ถูกเลือกของเผ่าพันธุ์วิญญาณจริงๆ
‘หากข้าไม่จัดการเรื่องของเจ้าคนนี้ เขาจะต้องอยู่ที่นี่ไม่ไปไหนแน่นอน!’
ผู้อาวุโสอวี๋คิดเช่นนี้ในใจ
หานหนิงเอ๋อร์ชอบพอในตัวจ้าวเฟิงอย่างเห็นได้ชัด หากเขาเลือกอยู่ที่นี่ต่อ คนทั้งสองอาจจะตกหลุมรักกันได้อย่างง่ายดาย
อย่างไรเสีย ทั้งสองก็เดินทางมาที่เขตเทพสวรรค์ด้วยกัน ระหว่างทางก็เผชิญเรื่องต่างๆ มาร่วมกัน และหานหนิงเอ๋อร์ก็เป็นถึงทายาทเนตรชีวิต รูปโฉมและบุคลิกลักษณะไม่มีที่ติ
“ผู้อาวุโสอวี๋ ท่านช่วยเขาเถอะ!”
หานหนิงเอ๋อร์เอ่ยเสียงเบาอยู่ข้างๆ
“ข้าพอจะใช้เส้นสายที่มีพาเจ้าเข้าไปในเผ่าพันธุ์วิญญาณ แต่เพียงในฐานะศิษย์รับใช้เท่านั้น…”
ผ่านไปนาน ผู้อาวุโสอวี๋ถึงค่อยเปิดปากเอ่ย
ศิษย์รับใช้จะเป็นผู้ทำงานเบ็ดเตล็ดในขั้วอำนาจเท่านั้น โดยปกติจะไม่ได้เจอคนสำคัญของเผ่าพันธุ์วิญญาณ
สูงกว่าศิษย์รับใช้ก็คือศิษย์นอกเผ่า ต้องกลายเป็นศิษย์นอกเผ่าถึงจะนับว่าเป็นคนของขั้วอำนาจเผ่าพันธุ์วิญญาณอย่างแท้จริง และได้รับการคุ้มครองจากทางเผ่า
แต่เผ่าพันธุ์วิญญาณเป็นถึงขั้วอำนาจห้าดาว ต่อให้ผู้อาวุโสอวี๋จะมีสัมพันธ์ที่แนบแน่นกว่านี้ ก็ไม่อาจทำให้คนซึ่งไม่มีที่มาที่ไปกลายเป็นศิษย์นอกเผ่าของเผ่าพันธุ์วิญญาณได้
“สหายน้อย ข้าดูแล้วพรสวรรค์ของเจ้าโดดเด่น พลังแข็งแกร่ง ถึงจะเป็นศิษย์รับใช้ หากทำดีแล้วไม่นานนักก็น่าจะได้เลื่อนขั้นเป็นศิษย์นอกเผ่า!”
ผู้อาวุโสอวี๋รู้ดีว่าสถานะศิษย์รับใช้ต่ำต้อยเกินไป จึงรีบเอ่ยโน้มน้าวอีกฝ่าย
“ศิษย์รับใช้”
จ้าวเฟิงขมวดคิ้วครุ่นคิด
อย่างแรก ถ้าเป็นศิษย์รับใช้ก็เป็นไปไม่ได้เลยที่จะเจอจ้าวหยูเฟย
แต่ผู้อาวุโสอวี๋พูดมาก็ไม่ผิดนัก หากศิษย์รับใช้ทำดีก็มีโอกาสที่จะกลายเป็นศิษย์นอกเผ่า
“หากเจ้าไม่ยินยอมละก็ สามารถรอไปอีกแปดสิบปีได้ อีกแปดสิบปีเผ่าพันธุ์วิญญาณจะรับศิษย์อีกครั้ง ด้วยความสามารถของเจ้าน่าจะสอบผ่านได้สบายๆ!”
ผู้อาวุโสอวี๋เอ่ยต่อ
ถึงเขาไม่ได้บอกเรื่องนี้ จ้าวเฟิงก็ถามเอาได้
สำหรับผู้ฝึกตน แปดสิบปีไม่ได้ถือว่านานเท่าไหร่นัก เทพแท้จริงบางส่วนปิดด่านฝึกตนสักครั้งอาจยาวนานเป็นหลายร้อยปีทีเดียว
“คุณชายจ้าว หรือว่าท่านจะอยู่ที่นี่ รอไปก่อนแปดสิบปี แล้วค่อยไปที่เผ่าพันธุ์วิญญาณ…”
หานหนิงเอ๋อร์เริ่มโน้มน้าวจ้าวเฟิงให้อยู่ต่อ
สถานะศิษย์รับใช้ต่ำต้อยจนเกินไป ไม่ว่าขั้วอำนาจใดก็ไม่สนใจความเป็นตายของศิษย์รับใช้
อีกอย่าง จ้าวเฟิงมากความสามารถขนาดนี้ หากจะให้เขาไปทำงานจับฉ่าย หานหนิงเอ๋อร์ทนไม่ค่อยได้
“ข้าจะไปเผ่าพันธุ์วิญญาณ ต้องลำบากท่านผู้อาวุโสแล้ว!”
หลังจากครุ่นคิดอยู่ครู่หนึ่ง จ้าวเฟิงก็ตอบตกลง
ระยะเวลาแปดสิบปี จ้าวเฟิงรอไม่ไหว
เขายากจะหาวิธีอื่นเข้าไปในเผ่าพันธุ์วิญญาณ
แววตาหานหนิงเอ๋อร์พลันหม่นแสงลง คิดไม่ถึงว่าจ้าวเฟิงจะยอมใช้แรงงาน เพื่อจะได้เข้าไปในเผ่าพันธุ์วิญญาณและไปพบจ้าวหยูเฟยคนนั้น
“ได้ เจ้ารอสักระยะหนึ่ง ข้าจะจัดการส่งเจ้าเข้าไปในเผ่าพันธุ์วิญญาณ!”
ผู้อาวุโสอวี๋มีสีหน้ายินดี
ในสายตาเขา จ้าวเฟิงคือคนที่ชื่นชมจ้าวหยูเฟย สรรหาวิธีการต่างๆ นานาเพื่อจะได้พบนาง
ผู้อาวุโสอวี๋ไม่สนใจเรื่องพวกนี้ ในตอนนี้เขาแค่อยากจะให้จ้าวเฟิงจากไปเร็วหน่อย ให้หานหนิงเอ๋อร์ลืมชายคนนี้ไปเสีย
หลังจากผู้อาวุโสอวี๋จัดแจงที่อยู่ของจ้าวเฟิงและหานหนิงเอ๋อร์เรียบร้อยแล้วก็จากไป
เมื่อกลับที่พักแล้ว จ้าวเฟิงก็เข้าไปในชุดคลุมมิติตามความเคยชิน เพื่อฝึกฝนช่วงเวลาหนึ่ง
ด้านหน้าจ้าวเฟิงปรากฏผลึกแวววับห้าสีเป็นจำนวนมาก
พลังเสวียนอ้าวที่บริสุทธิ์ห้าธาตุปกคลุมทั่วร่างจ้าวเฟิง เพิ่มการรับรู้ให้กับเขา
เสวียนอ้าวธาตุทั้งห้าของจ้าวเฟิงในตอนนี้ มีสองธาตุที่ขอบเขตถึงขั้นสี่ ยามที่อีกสามธาตุแตะขั้นสี่ทั้งหมดแล้ว พลังเทพธาตุทั้งห้าของเขาจะเพิ่มขึ้นหลายส่วน
หลังผ่านไปช่วงเวลาหนึ่ง ผลึกห้าสีด้านหน้าอ่อนแสงลงอย่างช้าๆ จนกลายเป็นผลึกทั่วไป
ฟิ้ว!
จ้าวเฟิงนำผลไม้เถาวัลย์สามลูกนั้นออกมา ในผลไม้แฝงด้วยพลังสำนึกรู้ที่ช่วยยกระดับสำนึกรู้และหล่อหลอมวิญญาณ
เพราะวิชาที่ฝึกฝน แต่ละด้านของจ้าวเฟิงจึงแข็งแกร่งเป็นพิเศษ
แต่พลังวิญญาณของจ้าวเฟิงกลับหยุดอยู่ที่เทพแท้จริงขั้นสามโดยประมาณ ยากจะก้าวหน้าได้ จนส่งผลให้พลังของวิชาดวงตาบางส่วนด้อยจนตามไม่ทันระดับขั้นจ้าวเฟิง
แต่ขอแค่จ้าวเฟิงทะลวงผ่านขั้นเทพแท้จริง ได้ตำแหน่งเทพสักหลายขั้น พลังวิญญาณจะเปลี่ยนสภาพจนไปแตะระดับเทพหลายขั้น
วันนี้จ้าวเฟิงและหานหนิงเอ๋อร์มาพบปะกัน
อีกไม่นานเท่าไหร่นัก จ้าวเฟิงก็จะเดินทางออกจากสำนักแก่นแท้ไปยังเผ่าพันธุ์วิญญาณ
ในระหว่างทางมาเขตเทพสวรรค์ คนทั้งสองร่วมทุกข์ร่วมสุข จนกลายเป็นเพื่อนที่เข้าใจโดยไม่ต้องพูดอะไร การจากลาในครั้งนี้ จ้าวเฟิงจึงรู้สึกอาวรณ์ไม่น้อย
“นางเป็นอะไรกับท่าน? ควรค่าให้ท่านต้องทำเพื่อนางขนาดนี้เลยหรือ?”
หานหนิงเอ๋อร์ถามอย่างประหลาดใจอยู่บ้าง
“ข้าเคยรับปากไว้ว่าจะตามหานาง!”
ผ่านไปเนิ่นนาน จ้าวเฟิงถึงจะตอบ
จ้าวเฟิงไม่รู้จะตอบคำถามแรกของหานหนิงเอ๋อร์อย่างไร
“ขอให้ท่านได้พบนางโดยไว!”
หานหนิงเอ๋อร์ยิ้มพลางอวยพร
จ้าวเฟิงผงกศีรษะ จากนั้นเดินเล่นภายในสำนักแก่นแท้กับหานหนิงเอ๋อร์
สำนักแก่นแท้เป็นถึงขั้วอำนาจสี่ดาวระดับสุดยอดของเขตเทพสวรรค์ ภายในมีแพทย์เป็นหลัก จะมีสถานะพิเศษกว่า
หากไม่ใช่เพราะจ้าวหยูเฟย จ้าวเฟิงเองก็ไม่รังเกียจที่จะอยู่ขั้วอำนาจนี้ต่อ ตั้งใจฝึกตน ค่อยๆ พัฒนาไป
หลายวันต่อมา ผู้อาวุโสอวี๋มาหาจ้าวเฟิง
“ออกเดินทางได้!”
ผู้อาวุโสอวี๋ระบายยิ้มอ่อนโยน
หลังจากบอกลาหานหนิงเอ๋อร์แล้ว จ้าวเฟิงจึงเดินทางไปที่เผ่าพันธุ์วิญญาณจากการนำทางของผู้อาวุโสสำนักแก่นแท้
ตอนที่จ้าวเฟิงออกจากสำนักแก่นแท้
ในละแวกใกล้เคียงของสำนักมีชายชุดครามยืนอยู่ ใบหน้าขาวราวหยก อ่อนโยนสง่างาม
คนผู้นี้คือจ้าวหุยผู้เป็นร่างแยกของจ้าวเฟิง จ้าวเฟิงตัดสินใจให้จ้าวหุยอยู่ฝึกฝนศาสตร์แพทย์ที่สำนักแก่นแท้
อีกด้านหนึ่ง จ้าวเฟิงรู้สึกได้ว่าผู้อาวุโสอวี๋ไม่ชอบมาพากลเท่าไหร่นัก
หานหนิงเอ๋อร์มีเนตรชีวิต แต่หลังจากที่นางมาที่สำนักแก่นแท้แล้ว สำนักนี้ก็ไม่ได้มีท่าทีใดๆ เห็นได้ว่าผู้อาวุโสอวี๋ไม่ได้รายงานเรื่องนี้แก่เบื้องบน
ดังนั้นจ้าวเฟิงจึงให้จ้าวหุยอยู่ที่นี่ต่อ รอสำนักแก่นแท้เปิดรับศิษย์แล้วค่อยสมัครเข้าไป
……
ในฐานะที่เผ่าพันธุ์วิญญาณเป็นหนึ่งในขั้วอำนาจห้าดาวสี่แห่ง ปกครองพื้นที่หนึ่งในสี่ส่วนของเขตเทพสวรรค์ ขั้วอำนาจนี้ย่อมไม่อยู่ในพื้นที่รอบนอกของเขต
ดีที่ได้การนำทางของผู้อาวุโสสำนักแก่นแท้ ตลอดทางที่ผ่านมา พวกจ้าวเฟิงจึงสามารถหยิบยืมค่ายกลส่งข้ามของขั้วอำนาจสี่ดาวระดับสุดยอดและสี่ดาวครึ่ง
ใช้เวลาครึ่งปีกว่า จ้าวเฟิงก็เดินทางมาถึงเผ่าพันธุ์วิญญาณ
สิ่งที่ลอดเข้ามาในสายตาก็คือยอดเขายักษ์ห้าหกสีหลายต่อหลายลูก ที่พิเศษก็คือบนยอดเขาผลึกเหล่านี้มีสายน้ำต้นไม้ใบหญ้า เสียงนกขับขาน กลิ่นดอกไม้หอมหวน ประหนึ่งแดนเซียนที่เป็นผลึกแวววาว
“ไอสวรรค์ในฟ้าดินหนาแน่นเหลือเกิน!”
ยังไม่ทันเข้าไปในเผ่าพันธุ์วิญญาณ ดวงตาซ้ายของจ้าวเฟิงก็รู้สึกถึงไอสวรรค์ฟ้าดินอันบริสุทธิ์เข้มข้นตรงใจกลางเผ่าพันธุ์วิญญาณ
จ้าวเฟิงเดาว่าด้านล่างของเผ่าพันธุ์วิญญาณ อย่างน้อยน่าจะมีสายธารผลึกเทพระดับสูงอย่างน้อยสายหนึ่ง!
แน่นอนว่าพื้นที่ที่สายธารผลึกเทพระดับสูงปกคลุมอยู่ย่อมเป็นสถานที่หลักของเผ่าพันธุ์วิญญาณ มีแค่ศิษย์หลักและคนในระดับสูงของเผ่าถึงจะใช้ได้
หลังจากโดนตรวจสอบยาวเป็นหางว่าวแล้ว จ้าวเฟิงก็มาถึงเผ่าพันธุ์วิญญาณอย่างราบรื่น
เมื่อได้รับของใช้ของศิษย์รับใช้ จ้าวเฟิงกลายเป็นศิษย์รับใช้ของเผ่าพันธุ์วิญญาณขั้วอำนาจห้าดาวอย่างสมบูรณ์
“ที่เผ่าพันธุ์วิญญาณ ขอแค่เจ้าไม่ยั่วโทสะศิษย์หลักก็พอแล้ว…”
ผู้อาวุโสสำนักแก่นแท้กำชับจ้าวเฟิงแล้วก็เดินจากไป
ถ้าหากจ้าวเฟิงยั่วโทสะศิษย์หลักโดยไม่ได้ตั้งใจ คนที่แนะนำเขามาล้วนแต่ต้องซวยกันหมด
พื้นที่หุบเขาแม่น้ำเหมันต์ บริเวณขอบนอกของเผ่าพันธุ์วิญญาณ
จ้าวเฟิงสวมเสื้อของศิษย์รับใช้ มาถึงละแวกใกล้เคียงของตำหนักผลึกหลังหนึ่ง
“ข้าชื่อจ้าวเฟิง เป็นศิษย์รับใช้ที่เพิ่งมาถึงที่นี่ ขอให้ผู้คุมกฎหลิวแบ่งงานให้ด้วย!”
จ้าวเฟิงเอ่ยเสียงราบเรียบ
กลายมาเป็นศิษย์รับใช้ นอกจากทำงานก็ยังต้องทำงาน
“เจ้าจงไปที่แปลงโอสถวิญญาณทิศตะวันตกเฉียงเหนือ ไปบำรุงดูแลโอสถวิญญาณในพื้นที่ส่วนที่สี่!”
ผ่านไปครู่ใหญ่จึงมีเสียงดังออกมาจากภายใน
จ้าวเฟิงรับของมา มีแผนที่คร่าวๆ ของพื้นที่ขอบนอกของเผ่าพันธุ์วิญญาณ
จ้าวเฟิงเดินทางมาถึงพื้นที่ส่วนที่สี่อย่างรวดเร็ว โอสถที่ปลูกที่นี่ล้วนแต่ส่งให้ขอบเขตเทวาเร้นลับใช้สอย
“หืม เจ้านั่นมาใหม่กระมัง!”
การมาถึงของจ้าวเฟิงเรียกความสนใจจากศิษย์รับใช้คนอื่นๆ ของแปลงโอสถวิญญาณ
ศิษย์ไม่น้อยเริ่มส่ายหน้าทอดถอนใจ มองจ้าวเฟิงอย่างสงสาร
ในเวลานี้เอง มีชายคิ้วหนาก้าวเท้ายาวๆ มาจากแปลงโอสถวิญญาณส่วนที่หนึ่ง
“เหอะๆ เผิงจัวออกมาแล้ว”
“ใครให้เขาเพิ่งมาใหม่กันล่ะ ยิ่งไปกว่านั้นวิธีการของเผิงจัวยังไม่นับว่าหยาบกระด้างอะไร”
ศิษย์รับใช้ส่วนหนึ่งแถวนั้นมองพลางถกกันอย่างออกรส
“เจ้าหนุ่ม เจ้าคงมาใหม่กระมัง ต่อไปงานของข้าก็มอบให้เจ้าแล้ว!”
เผิงจัวเดินมาด้านหน้าจ้าวเฟิง ร่างเขากำยำสูงใหญ่ สูงกว่าจ้าวเฟิงอยู่สองช่วงศีรษะ
“ข้าทำแทนเจ้า ผู้คุมกฎแซ่หลิวจะไม่ว่าอะไรหรือ?”
จ้าวเฟิงถามอย่างประหลาดใจ
“ฮ่าๆ ขอแค่ทำภารกิจเสร็จก็พอแล้ว ตาเฒ่าไหนเลยจะสนใจว่าใครเป็นคนทำมันกันแน่!”
เผิงจัวหัวเราะเสียงดัง มองลงมาที่จ้าวเฟิงเหมือนจะกินเขาอย่างนั้น
“อ้อ ที่แท้หาคนอื่นมาทำภารกิจให้ก็ไม่มีปัญหาอะไร!”
จ้าวเฟิงพยักหน้า
“พื้นที่ส่วนนี้ของข้ายกให้เจ้าแล้วกัน ดูแลให้ข้าดีๆ ล่ะ!”
จ้าวเฟิงเอ่ยทิ้งท้าย ก่อนจะเดินกลับไปยังเรือนที่อยู่ไม่ไกลนัก
เรือนดังกล่าวเป็นที่พักของศิษย์รับใช้
“เจ้าหนุ่ม เมื่อครู่เจ้าว่าอย่างไรนะ?”
เผิงจัวมีสีหน้าโกรธเกรี้ยว ตะโกนเสียงดัง กลิ่นอายโหดเหี้ยมที่ไร้รูปร่างแผ่ออกมา
คนมาใหม่ก็คือคนมาใหม่ ไม่รู้ฟ้าสูงแผ่นดินต่ำ มีแต่ต้องใช้อุบายให้อีกฝ่ายยอมแพ้
“แย่แล้ว เจ้าคนมาใหม่ไม่รู้จักความน่ากลัวของเผิงจัว ถึงกล้าปะทะคารมกับเขา!”
“ฮ่าๆ เดี๋ยวพอโดนสั่งสอนเข้าไปก็รู้เอง!”
ศิษย์รับใช้แถวนั้นมีท่าทีรอดูเรื่องอะไรสนุกๆ
……………………..


[Go To Next Chapter]( ./98.md)