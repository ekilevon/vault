##บทที่ 1295: วิชาดวงตาดารา
คนลึกลับที่ประกาศภารกิจอยากจะเห็นความสามารถของจ้าวเฟิงก่อน
ดังนั้นจ้าวเฟิงจึงต้องหาคนมาทดสอบฝีมือเพื่อจะให้ฝ่ายนั้นเห็นพลังของตนเอง
และยามนี้เบื้องหน้าเขามีคนที่สมควรได้รับบทเรียนอย่างมากผู้หนึ่ง
“จริงหรือปลอม เจ้าไม่ลองดูจะรู้ได้อย่างไร?”
จ้าวเฟิงยิ้มพลางเอ่ยกับคุณชายห่าย
ในตอนที่เขาเอ่ยประโยคนี้ ก็ใช้ป้ายส่งข่าวรายงานตำแหน่งที่ตนเองอยู่แก่อีกฝ่าย
“เจ้า…”
สีหน้าคุณชายห่ายชะงักไป ก่อนเผยท่าทีโอหัง มองจ้าวเฟิงอย่างดูแคลน
“จ้าวเฟิง คุณชายห่ายผู้นี้เป็นอัจฉริยะที่ค่อนข้างมีชื่อเสียงของเขตพยับฟ้า ถึงจะไม่ใช่ทายาทแปดเนตรเทพเจ้า แต่ ‘เนตรดาริกา’ ของเขาก็ร้ายกาจนัก…”
เซี่ยโหวอู่ส่งกระแสจิตบอกด้วยสีหน้าราบเรียบ
เขาไม่รู้จักคุณชายห่ายมากมายนัก แต่เขารู้จักพลังของจ้าวเฟิงดี จึงไม่เป็นห่วงอะไร เพียงแต่เอ่ยเตือนเล็กน้อยเท่านั้น
“ฮ่าๆ ข้าว่าเจ้าคงจะอวดเบ่งอยู่ที่เขตเทพสวรรค์จนคุ้นชินแล้วกระมัง!”
จู่ๆ คุณชายห่ายหัวเราะเสียงดัง
ต่อให้จ้าวเฟิงทะลวงเทพขั้นหกได้จริงๆ ในตอนนี้เพิ่งทะลวงขั้นเจ็ดได้ไม่นานนัก พลังจะแข็งแกร่งไปได้ถึงไหนกัน?
หนำซ้ำคุณชายห่ายยังเชื่อมั่นในพลังของตนเองอย่างยิ่ง
“เหอะ ยังคงไม่รู้เรื่องรู้ราวเหมือนที่ผ่านมา!”
เทพแท้จริงพั่วอวิ๋นกดเสียงต่ำ ในใจนึกยินดี
พอรู้ว่าตอนนี้จ้าวเฟิงเป็นเทพแท้จริงขั้นเจ็ด ความภาคภูมิใจของเทพแท้จริงพั่วอวิ๋นหายไปทันใด แต่จ้าวเฟิงรนหาที่ตายด้วยการท้าประลองคุณชายห่าย เขาพลันแอบรอคอยให้คุณชายห่ายสังหารจ้าวเฟิงเสีย
“ในเมื่อเป็นแบบนั้น ก็ให้ข้าได้ลองทดสอบความสามารถของเจ้าแล้วกัน!”
มุมปากคุณชายห่ายยกขึ้นเป็นรอยยิ้มชั่วร้าย
“คุณชายห่าย แถวนี้มี ‘เวทีประลองเดิมพัน’ พอดีไม่ใช่หรือ!”
เทพแท้จริงพั่วอวิ๋นเอ่ยขึ้นมาในทันที
คุณชายห่ายอยากจะสู้กับจ้าวเฟิง แต่กติกาของสนามประลองนี้ไม่เหมาะจะให้ทั้งสองสู้กัน
“เช่นนั้นก็ไปกันสิ!”
จ้าวเฟิงเอ่ยด้วยท่าทีนิ่งสงบ
“นี่มันเรื่องอะไรกัน? คุณชายห่ายต้องการจะสู้กับคนของเขตเทพสวรรค์?”
“นั่นมันจ้าวเฟิงมิใช่หรือ จ้าวเฟิงอยากจะสู้กับคุณชายห่ายของเขตพยับฟ้า!”
ในสนามประลองล้วนแต่เป็นผู้ครอบครองสายเลือดดวงตาจากทั้งสองเขตพื้นที่
ส่วนจ้าวเฟิงและคุณชายห่ายต่างก็มีชื่อเสียงโด่งดังในเขตของตน
สวบ! สวบ!
จ้าวเฟิงและคุณชายห่ายขยับตัว ก่อนจะตรงดิ่งไปที่สนามต่อสู้เดิมพันที่อยู่ไม่ไกลนัก
ในมุมหนึ่งของสนามประลอง คนชุดดำทั้งสามยืนอยู่ด้วยกัน ชายชุดดำที่ใบหน้าชั่วร้ายหยิบป้ายคำสั่งแผ่นหนึ่งออกมา
“บังเอิญจริง คนที่มารับภารกิจอีกคนก็อยู่ที่นี่ด้วย!”
ชายชุดดำอดระบายยิ้มไม่ได้
“เทพโบราณเฮยจี๋ ปลาท่านติดเบ็ดแล้วล่ะสิ?”
ชายตาเดียวผู้ครอบครองเนตรหมื่นปรากฏการณ์เอ่ยพลางยิ้ม
แต่จากนั้น เทพโบราณเฮยจี๋ก็ได้รับสารมาเพิ่ม “ในตอนนี้ข้ากำลังจะไปประลองกับเทพแท้จริงขั้นเจ็ดที่สนามต่อสู้เดิมพันด้านข้าง!”
“อืม ข้าไปก่อน!”
เทพโบราณเฮยจี๋เอ่ยทิ้งท้ายก่อนจะจากไปอย่างรวดเร็ว
……
หลังจากจ้าวเฟิงและคุณชายห่ายจ่ายผลึกเทพระดับกลางไปแล้ว ทั้งสองเข้าไปยังลานประลองเดิมพัน
คนที่ติดตามพวกเขามีเซี่ยโหวอู่ ข้ารับใช้จำนวนหนึ่งของคุณชายห่าย และยังมีผู้ชมของลานประลองจำนวนเล็กน้อย
ถ้าไม่ใช่เพราะการต่อสู้ระหว่างหลินเฉิงอู่และเหมิ่งฉี บางทีอาจจะมีคนมาชมมากกว่านี้
ในสนามลานประลองเดิมพันมีเวทีสี่แห่ง ตอนนี้มีคนประลองกันอยู่สองแห่ง
“เชิญทั้งสองท่านเอาของเดิมพันของแต่ละคนออกมา!”
กรรมการที่อยู่ข้างๆ เอ่ย
พรึ่บ!
จ้าวเฟิงสะบัดมือครั้งหนึ่งก็ปรากฏผลึกหลากสีจำนวนสิบชิ้นในมือ
“ผลึกเสวียนอ้าวสิบเม็ดนี้ มีผลช่วยอย่างมหาศาลต่อผู้ฝึกที่เสวียนอ้าวอยู่ในขั้นห้า!”
จ้าวเฟิงมอบผลึกเสวียนอ้าวนี้แก่กรรมการ
“ช่างเป็นผลึกเสวียนอ้าวระดับสูงนัก!”
กรรมการรับผลึกเสวียนอ้าวมาด้วยดวงตาเป็นประกาย
ผู้แข็งแกร่งขั้นเทพโบราณส่วนมากจะมีพลังเสวียนอ้าวประมาณห้าขั้น พูดได้ว่าผลึกเสวียนอ้าวเหล่านี้คือทรัพยากรสำหรับฝึกฝนของเทพโบราณ
คุณชายห่ายชะงักไปเล็กน้อย ของที่จ้าวเฟิงเอาออกมายอดเยี่ยมไม่น้อย
“ของเดิมพันของข้าคือวิชาดวงตาขั้นเทพระดับสูง ‘ดาราทลายพื้นดิน’!”
คุณชายห่ายมีท่าทีหยิ่งผยอง
ของเดิมพันของเขาต้องมีมูลค่ากว่าจ้าวเฟิงเท่านั้น
เขาต้องชนะการประลองครั้งนี้อยู่แล้ว ดังนั้นเอาวิชาดวงตาที่มูลค่าสูงขนาดนี้มาเดิมพันก็ย่อมได้
“ตามสบาย เริ่มเลยแล้วกัน!”
จ้าวเฟิงเอ่ยด้วยท่าทีไม่แยแส
จุดประสงค์หลักที่เขามาที่นี่ก็เพื่อให้คนมอบหมายภารกิจได้เห็นความสามารถของเขา
เขาไม่คิดอยากได้ของในครอบครองของคุณชายห่ายแม้แต่น้อย
คุณชายห่ายขมวดคิ้วมุ่น สีหน้าเปลี่ยนไป ไม่พอใจอยู่บ้าง วิชาดวงตาที่ตนเองเอาออกมาวางเดิมพันนี้ มีมูลค่ามากกว่าผลึกเสวียนอ้าวสิบเม็ดของจ้าวเฟิงมาก
แต่ฝ่ายตรงข้ามไม่แยแส ถึงขั้นมีท่าทีไม่สนใจแม้แต่น้อยด้วยซ้ำ
“เริ่มได้แล้ว!”
กรรมการวางของเดิมพันของทั้งสองคนไว้ที่ขอบเวที ก่อนจะวางเขตพลังค่ายกลปิดกั้นเวทีประลองกับโลกภายนอกเอาไว้
ในเวลานี้เอง เทพโบราณเฮยจี๋ที่อำพรางตัวอยู่ในฝูงชนเอ่ยเสียงเบาขณะมองไปที่เวทีประลองของจ้าวเฟิงและคุณชายห่าย “เป็นเขาหรือ? ถึงจะไม่ใช่แปดเนตรเทพเจ้า แต่ดวงตาดูแล้วไม่ธรรมดาเลย!”
เดิมทีเทพโบราณเฮยจี๋ออกจะผิดหวัง แต่ขณะที่เนตรมรณะของเขาเห็นดวงตาซ้ายของจ้าวเฟิงก็เกิดสนใจอย่างประหลาด
ฟิ้ว วูบ วูบ!
บนเวทีประลอง คุณชายห่ายโคจรเนตรดาริกา บนร่างเกิดประกายแสงดาวขมุกขมัวขึ้นมา
“สลายเป็นดารา!”
คุณชายห่ายมองจ้าวเฟิง หัวเราะเยาะหยัน ก่อนร่างกายจะกลายเป็นแสงดาวสายหนึ่งหายไปทันที
ในความคิดเขา ด้วยท่าร่างที่สูงส่งขนาดนี้ของตนเอง จ้าวเฟิงไม่มีทางหาเขาเจอแน่
เปรี๊ยะ!
คุณชายห่ายกลายร่างเป็นแสงดาวที่เบาบาง โฉบไปมาบนเวทีประลอง หนำซ้ำยังเคลื่อนย้ายอย่างประหลาดนัก จู่ๆ ก็เลี้ยวอย่างกะทันหัน ทำให้ยากจะจับได้
ทันใดนั้นเอง แสงระยิบระยับพลันเปลี่ยนทิศ พุ่งเข้าใส่จ้าวเฟิงอย่างรวดเร็ว
“ระเบิดดารา!”
คุณชายห่ายโคจรเนตรดาริกา ในดวงตาทั้งสองข้างค่อยๆ ก่อแสงดาวเจิดจ้ากลุ่มหนึ่งขึ้น
โครม!
กลุ่มแสงดาวนั้นพุ่งออกจากดวงตาของเขา กลายเป็นแสงระยิบระยับขนาดใหญ่พุ่งไปหาจ้าวเฟิง
และในเวลานี้เอง ร่างของจ้าวเฟิงก็ปรากฏเงามิติทับซ้อนกันไปมา
ตูม!
แสงดาราทำลายล้างกลุ่มนั้นพุ่งทะลวงออกจากร่างจ้าวเฟิง หมายทำลายล้างทุกสิ่ง
“ไม่ได้การ หนีไปแล้ว!”
สีหน้าคุณชายห่ายค่อนข้างย่ำแย่
และในเวลานั้นเอง เขาก็รู้สึกว่าด้านหลังร่างมีระลอกพลังเทพแข็งแกร่งปรากฏขึ้น
เปรี๊ยะ!
ร่างคุณชายห่ายเปลี่ยนทิศทางอย่างกะทันหัน บินไปอีกฝั่งอย่างรวดเร็ว
จากนั้นแสงฝ่ามือยุ่งเหยิงที่มืดสลัวแล่นผ่านไป ปะทะลงบนปราการพลังค่ายกลที่อยู่ไกลๆ เสียงระเบิดโครมครามดังขึ้น
โครม บึ้ม!
ทั้งสองคนเข้าปะทะห้ำหั่น ระลอกพลังที่น่ากลัวสั่นสะเทือนบนเวทีประลอง
“น่าตื่นตาตื่นใจเหลือเกิน คุณชายห่ายชำนาญเสวียนอ้าวดารา ท่าร่างสูงส่งลึกล้ำ รวดเร็วอย่างยิ่ง ส่วนจ้าวเฟิงก็ชำนาญวิชาประกายมิติ!”
คนที่อยู่ชมการต่อสู้รอบๆ บริเวณร้องเสียงหลง
“คิดไม่ถึงว่าจ้าวเฟิงจะมีพลังขนาดนี้!”
สีหน้าเทพแท้จริงพั่วอวิ๋นหนักอึ้งเล็กน้อย
สามารถประมือกับคุณชายห่ายได้ ไม่ใช่เทพโบราณขั้นเจ็ดทั่วไปแน่
“วิชาดวงตาของคนผู้นี้ส่งผลกับวิญญาณและกายเนื้อ ส่วนท่าร่างของเขาก็รับมือยาก!”
สีหน้าจ้าวเฟิงสงบนิ่ง
“ทำให้มิติไม่สงบนิ่ง ข้าจะรอดูว่าเจ้าจะหลบหนีอย่างไร!”
คุณชายห่ายตะโกนเสียงกร้าว เจตจำนงดวงตาที่น่าตกใจทะลักออกจากดวงตาทั้งสองข้าง ในเวลาเดียวกัน เสวียนอ้าวดาราทรงพลังสาดซัดออกมาพร้อมเสวียนอ้าวมิติที่เบาบาง
“ดาราพิฆาต!”
ในดวงตาของคุณชายห่ายเป็นประกายระยิบระยับ หมุนโคจรอย่างบ้าคลั่ง
ชั่วขณะนั้น ความว่างเปล่ารอบด้านปรากฏเงามายาของดวงดาวน้อยใหญ่ เหมือนว่าเวทีประลองกลายเป็นโลกของดวงดารา
ครืน!
ทันใดนั้น ดวงดาวทั้งหมดก็ระเบิดออก พายุพลังทำลายล้างปกคลุมไปทั่ว
จ้าวเฟิงรีบสร้างโล่แสงจากพลังเทพรวมศูนย์ออกมา ด้านหลังสยายปีกแสงสีทอง ก่อนสำแดงวิชาปีกแสงอัสนีทองหลบหลีกไปอย่างรวดเร็ว
“คราวนี้เจ้าใช้ประกายมิติไม่ได้แล้วล่ะสิ!”
คุณชายห่ายหัวเราะอย่างชั่วร้าย กลายเป็นคมแสงดาราตรงดิ่งไปหาจ้าวเฟิง
‘ประกายดารา’ คือเคล็ดวิชาในการเคลื่อนย้ายอย่างรวดเร็วโดยใช้เสวียนอ้าวดารา ว่องไวกว่าวิชาปีกแสงอัสนีทองของจ้าวเฟิง และไม่ได้รับผลกระทบใดๆ จากเสวียนอ้าวมิติ
“ดาราทลายพื้นดิน!”
ในดวงตาของคุณชายห่ายปรากฏแสงดาวเล็กๆ จำนวนนับไม่ถ้วน เกาะกลุ่มรวมกันจนกลายเป็นกลุ่มแสงดาวสีขาว
“วิชาดวงตาช่างแข็งแกร่ง!”
จ้าวเฟิงสีหน้าชาวาบ
คุณชายห่ายในตอนนี้เป็นประหนึ่งดวงดาวยักษ์ดวงหนึ่งลอยอยู่เหนือศีรษะของเขา ชวนให้รู้สึกไปว่าจะบดขยี้ฟ้าดิน
“เยี่ยม คุณชายห่ายจะชนะแล้ว!”
คนในเขตพยับฟ้าแถวที่นั่งชมร้องเสียงดัง
“ฮึๆ จะไปยั่วโทสะใครก็ได้ แต่ดันไม่รู้เรื่องราวไปยั่วโทสะคุณชายห่ายเสียได้!”
เทพแท้จริงพั่วอวิ๋นหัวเราะเย้ยหยัน สาแก่ใจอย่างยิ่ง
“เฮ้อ ไม่ใช่ทายาทเนตรเทพเจ้า สายเลือดดวงตาก็เหมือนไม่ได้แข็งแกร่ง นัดนี้อาจพ่ายแพ้ก็เป็นได้ ดูท่าคงต้องหาคนต่อไปแล้ว!”
เทพโบราณเฮยจี๋เอ่ยปลงอนิจจัง หงุดหงิดใจอยู่บ้าง
“เอ๊ะ!”
แต่ทันใดนั้นเอง เทพโบราณเฮยจี๋สังเกตเห็นพลังเสวียนอ้าวมิติ เนตรมรณะของเขาจึงมองไปที่จ้าวเฟิงอย่างอดไม่ได้
“มิติพันธนาการ!”
ดวงตาซ้ายของจ้าวเฟิงเล็งเป้าหมายไปที่คุณชายห่าย สาดซัดพลังเสวียนอ้าวที่ลึกล้ำสูงส่งออกมา
เสวียนอ้าวมิติที่สอดประสานเป็นรูปเป็นร่างพลันกระทบลงบนร่างคุณชายห่าย
เดิมทีอีกฝ่ายกำลังจะสำแดงวิชาดวงตา แต่ก็ไม่ทันการเสียแล้ว
เปรี๊ยะ!
จ้าวเฟิงหนีออกจากอาณาเขตวิชาดวงตาของเขาไปก่อน
โครม ตูม ตูม!
กระบวนท่าดาราทลายพื้นดินปะทะลงตรงตำแหน่งเมื่อครู่ของจ้าวเฟิง
พลังที่น่าตื่นตะลึงนั้นกระจายไปในความว่างเปล่า แทบทำให้อากาศบิดเบี้ยว
“นี่คือ…วิชาดวงตา…มิติ!”
ใบหน้าคุณชายห่ายตะลึงลาน ก่อนจะรีบปลดปล่อยพลังเสวียนอ้าวมิติเพื่อลดทอนพลังลงไป
ตามความเข้าใจของเขา คนที่จะใช้วิชาดวงตามิติที่ลึกล้ำสูงส่งขนาดนี้ได้มีเพียงทายาทเนตรมิติเท่านั้น
“ฝ่ามือรวมศูนย์!”
จ้าวเฟิงโคจรพลังเทพรวมศูนย์ ฟาดฝ่ามือแสงสีหม่นสะเทือนฟ้าออกมาสองสาย
คุณชายห่ายรีบร้อนโคจรพลังคุ้มกันรอบร่างกาย ในเวลาเดียวกันยังหยิบเอาอาวุธเทพป้องกันระดับสูงชิ้นหนึ่งออกมา
แต่เพราะผลกระทบจากเสวียนอ้าวมิติ เขายังไม่ทันได้กระตุ้นพลังของอาวุธเทพก็ถูกจ้าวเฟิงโจมตีเสียแล้ว
ตู้ม!
ร่างของคุณชายห่ายกระเด็นออกไป กระอักเลือดออกมาเป็นสาย
“วิชาดวงตามิติอ่อนกำลังลงแล้ว!”
คุณชายห่ายฝืนประคองอาการบาดเจ็บเอาไว้
เพราะผนึกพลังดั้งเดิมของดวงตาเทพเจ้าเอาไว้ ทำให้พลานุภาพวิชาดวงตาของจ้าวเฟิงลดลงไป
“เจ้าแพ้แล้ว!”
จู่ๆ จ้าวเฟิงก็ไปปรากฏตัวด้านหลังคุณชายห่าย แล้วจึงฟาดแสงฝ่ามือจำนวนมากออกมาอีกครั้ง
ในเวลาเดียวกัน ดวงตาซ้ายของเขาก็เกิดเป็นเพลิงสายฟ้ามายาขึ้น
ตูม!
แสงพลังเทพที่ผสมยุ่งเหยิงพร้อมกับแสงเพลิงสายฟ้าสีเงินเข้มปกคลุมร่างของคุณชายห่ายเอาไว้ภายใน
ร่างของคุณชายห่ายกระเด็นไปด้านหลัง ก่อนจะกระแทกลงพื้นอย่างรุนแรง ทั้งร่างเต็มไปด้วยบาดแผลเหวะหวะ
“คุณชายห่าย…นี่เป็นไปได้อย่างไร?”
เทพแท้จริงพั่วอวิ๋นอึ้งอยู่กับที่ มีสีหน้าเหลือเชื่อ
แต่เซี่ยโหวอู่กลับหัวเราะน้อยๆ การที่คุณชายห่ายพ่ายแพ้ต่อจ้าวเฟิงอยู่ในการคาดเดาของเขา
“วิชาดวงตามิติที่สูงส่งขนาดนี้ หรือว่าจะเป็นสายเลือดดวงตาที่เกี่ยวข้องกับเนตรมิติ?”
เทพโบราณเฮยจี๋เผยสีหน้าตื่นตะลึง ก่อนจะเอ่ยคาดเดา
ในเวลานี้เอง ข้างกายเขาพลันปรากฏเงาสีดำสายหนึ่ง มีเสียงกล่าวว่า “เป็นอย่างไรบ้าง?”
“ไม่ใช่ทายาทของแปดเนตรเทพเจ้า!”
เทพโบราณเฮยจี๋เอ่ยเสียงเรียบ
“เอ๊ะ! เป็นเขา?”
ในเงาดำนั้น เนตรหมื่นปรากฏการณ์ข้างหนึ่งฉายแววตื่นตะลึงเมื่อจ้องจ้าวเฟิง
……………………….


[Go To Next Chapter]( ./152.md)