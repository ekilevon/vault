##บทที่ 1572: ความจริงของโลก
“นั่นใคร?”
จ้าวเฟิงที่กำลังท้อแท้หมดหวัง ร่างกายสั่นสะท้าน เหมือนเห็นแสงสว่างในความมืดมิด
ทว่าโลกที่ว่างเปล่ารอบตัวมืดสลัว ไม่มีสัญญาณของสิ่งมีชีวิตใด แล้วเสียงนี้มาจากที่ไหนกัน?
ในขณะที่รับรู้ รอบด้านก็เต็มไปด้วยระลอกปั่นป่วนขมุกขมัวที่ไม่สิ้นสุด มองไม่เห็นปลายทาง ไม่เห็นจุดสิ้นสุดของมัน
สีสันและพลังทั้งหมดนี้ที่นี่ก็เหมือนสูญเสียความหมายในตัวไป
ในการรับรู้ของจ้าวเฟิง ขอบเขตของมิติและเวลาประสานเข้าด้วยกันอย่างแนบแน่น จนยากจะหาจุดโหว่พบ
หรือว่าที่นี่ก็คือ ‘ความสับสนอลหม่าน’ ก่อนฟ้าดินถือกำเนิดในตำนาน?
“นั่นใคร? คำถามนี้ข้าควรถามเจ้าน่าจะถูกต้องกว่า”
เสียงแหบพร่านั้นเจือด้วยความเฉื่อยชาคล้ายเพิ่งตื่นขึ้น แต่กลับมีกลิ่นอายที่เก่าแก่ดั้งเดิมโชยปะทะใบหน้า
กลิ่นอายกลุ่มนั้นไม่สามารถคาดเดาความแข็งแกร่งได้เลย แต่เหมือนสามารถโอบอุ้มทุกสรรพสิ่ง ราวกับมาจากภาพมายาที่ไม่มีสิ้นสุด
นอกจากนี้ กลิ่นอายกลุ่มนี้ยังทำให้เนตรบรรพชนมายาของเขารู้สึกคุ้นเคยสนิทสนมเล็กน้อย
ฟู่ ฟู่~
ข้างในมิติปั่นป่วนมีระลอกน้ำวนหลายวงเกิดขึ้นภายใต้กลิ่นอายกลุ่มนั้น
“นี่มันคืออะไรกันแน่?”
ใจจ้าวเฟิงสั่นสะท้าน เขาผู้ครอบครอบพลังเนตรบรรพชนทั้งสองไม่สามารถคาดเดาตัวตนที่แท้จริงของกลิ่นอายกลุ่มนี้ได้เลย
ทันใดนั้นเอง
คลื่นสีเทาปั่นป่วนรอบมิติแห่งนี้โหมซัดขึ้นมาท่ามกลางความเงียบงัน
‘ใบหน้าที่ไม่สมบูรณ์’ ขนาดใหญ่ไร้ขอบเขตเกาะกลุ่มขึ้นเบื้องหน้าจ้าวเฟิง ประหนึ่งหมอกควันลวงตา
‘ใบหน้าที่ไม่สมบูรณ์’ นั้นเห็นเพียงแค่เค้าโครงง่ายๆ แต่เหมือนเป็นผืนฟ้าในโลกใบนี้ สร้างแรงกดดันรางๆ ให้แก่จ้าวเฟิง
“นี่คือ…”
จ้าวเฟิงรู้สึกแค่ว่าดวงตาสองข้างของตนเองเต้นกระตุกพร้อมกัน สัมผัสที่คุ้นเคยก่อนหน้านี้ยิ่งรุนแรงขึ้นเรื่อยๆ
ความรู้สึกเช่นนี้เหมือนเด็กไร้ที่พึ่งที่มีสายเลือดเดียวกันได้พบเจอแม่บังเกิดเกล้าของตน
“หืม? บนร่างของเจ้า คิดไม่ถึงเลยว่าจะมีพลังดั้งเดิมของข้าด้วย!”
ใบหน้ามายาขนาดใหญ่นั้นฉายแววตกใจ จ้องเนตรบรรพชนของจ้าวเฟิงเขม็ง หลังจากสังเกตนานแล้วก็ทอดถอนใจออกมาทันที
จากนั้นเขาก็ตกอยู่ในภวังค์เนิ่นนาน เหมือนกำลังย้อนนึกถึงอะไรบางอย่าง
รอมานานแล้วจริงๆ!
“ผู้อาวุโส ท่านเป็นใครกัน?” จ้าวเฟิงถามขึ้นอย่างอดไม่ได้ “โลกจักรวาลที่ดับสูญไปก่อนหน้านี้เป็นเพราะอะไรกันแน่? ”
ดับสูญไปแล้ว ทั้งหมดดับสูญไปแล้ว
ทั้งจักรวาล รวมไปถึงดินแดนเทพ...ดินแดนทวีป...ทวีปบุปผาคราม ทุกสิ่งที่เขารู้จักหายวับไปกับตา
“ท่านพ่อท่านแม่…ฉินอิน…หยูเฟย…”
จ้าวเฟิงที่อยู่ในมิติดั้งเดิมอันโกลาหลรู้สึกได้ถึงความอ้างว้างเปล่าเปลี่ยวอย่างรุนแรง
เขาต้องการคำตอบ
ผ่านไปเนิ่นนาน ใบหน้านั้นก็เปิดปากเอ่ย “…ข้านึกออกแล้ว”
เนตรบรรพชนสองข้างของจ้าวเฟิงจ้องไปที่ใบหน้าใหญ่นั้นเขม็ง
“คิดไม่ถึงเลยว่าข้าจะได้ตื่นขึ้นอีกครั้ง!”
ใบหน้ายักษ์ที่ไร้รูปร่างพึมพำกับตนเอง ถึงแม้จะไม่มีร่างกายที่เป็นรูปธรรมชัดเจน แต่จ้าวเฟิงรู้สึกได้ว่าอีกฝ่ายไม่ได้มุ่งร้ายต่อตน หนำซ้ำใน ‘ดวงตา’ ที่ไร้รูปก็เกิดความสับสนขึ้นอย่างประหลาด
“ข้ามาจากโลกจักรวาลที่ล่มสลายในอดีต ชื่อ ‘ฟั่นกู่’ แล้วเจ้าล่ะ นามว่าอะไร?”
หลังจากผ่านไปสักครู่ ใบหน้านั้นก็จ้องจ้าวเฟิงอีกครั้งและระบายยิ้มน้อยๆ
“ผู้เยาว์จ้าวเฟิง มาจากจักรวาลที่เพิ่งล่มสลายไป”
จ้าวเฟิงตอบ
“เจ้าคงจะทุกข์ทนอับจนหนทางกับสถานการณ์ในตอนนี้มากกระมัง!”
ฟั่นกู่เหมือนรู้ทุกสิ่งได้ในฉับพลัน แสดงให้เห็นชัดถึงสติปัญญาและความเยือกเย็น
“ขอคำชี้แนะจากผู้อาวุโสด้วย!”
จ้าวเฟิงฝืนสะกดกลั้นความร้อนใจเอาไว้
ทั้งมิติจักรวาลไม่เหลืออะไรอีกแล้ว ทั้งหมดอันตรธานหายไป เหลือเขาเพียงแค่คนเดียว ไม่ใช่สิ...ตอนนี้เหมือนมีคนเพิ่มมาอีกคนหนึ่ง
แต่ถึงจะเป็นเช่นนั้น จ้าวเฟิงก็ยังคงรู้สึกว่างเปล่าวูบโหวง...
“เช่นนั้นข้าจะเล่าเรื่องให้เจ้าฟังตั้งแต่แรกแล้วกัน ข้าชื่อ ‘ฟั่นกู่’ เป็น ‘ระดับผู้สร้าง’ ในมิติโกลาหลแห่งนี้ ในการต่อสู้กับคนระดับเดียวกันอย่างที่ไม่เคยเกิดขึ้นมาก่อน ถึงแม้ข้าจะสังหารฝ่ายตรงข้ามหมดทุกคนแล้ว แต่ถือได้ว่าตัวข้าเองก็ดับสูญไปด้วย เหลือเพียงแค่พลังดั้งเดิมและเศษเสี้ยวความคิดเท่านั้น…”
ฟั่นกู่ดำดิ่งลงในความทรงจำ ค่อยๆ เล่าเรื่องราวส่วนหนึ่งให้จ้าวเฟิงฟัง
ตั้งแต่ประโยคแรกที่ฟั่นกู่พูดมา จ้าวเฟิงก็ประหลาดใจอยู่เล็กน้อย
ระดับผู้สร้าง? ตนเองไม่เคยได้ยินระดับพลังนี้มาก่อน
“ทุกสิ่งในจักรวาลที่เจ้าอยู่ ตอนนี้ข้า ‘นึกออก’ แล้ว เทพบรรพชนที่เคยตายในมิติจักรวาล เมื่ออยู่ในโลกอลหม่านดั้งเดิมจะถือว่าเป็นผู้แข็งแกร่ง ‘ระดับโลก’ ”
ใบหน้ามายาอธิบายเนิบนาบ
เทพบรรพชน? ถือได้ว่าเป็นระดับโลก?แล้วราชาเทพและนายเหนือหัวจะเป็นอะไร?
ยิ่งจ้าวเฟิงได้ยินก็ยิ่งตื่นตะลึง
“นายเหนือหัวอย่างมากที่สุดถือได้ว่าเป็นระดับครึ่งโลกเท่านั้น เมื่อระดับโลกอยู่ในมหาโลกจะไร้เทียมทานเหนือสิ่งใด อีกทั้งอาจจะอยู่เหนือมหาโลก และเหนือระดับโลกขึ้นไปจะเป็น‘ระดับผู้สร้าง’ ซึ่งมีความสามารถสร้างแผ่นดินขึ้นใหม่ และสร้างสรรพชีวิตนับหมื่นได้”
ใบหน้ามายานั้นตอบข้อสงสัยของจ้าวเฟิง
นายเหนือหัวผู้ที่นับว่าแข็งแกร่งที่สุดในดินแดนเทพ กลับนับว่าเป็นแค่ระดับครึ่งโลก? ‘เทพบรรพชน’ ในสงครามบรรพกาลถึงพอจะนับได้ว่าเป็นระดับโลก
แต่ใบหน้าที่อยู่ด้านหน้าเขานี้เป็นถึงระดับผู้สร้างที่สูงขั้นกว่า!
การต่อสู้ของ ‘ระดับผู้สร้าง’จะน่ากลัวขนาดไหนกัน?
จะต้องรู้ว่า แค่การต่อสู้ของเนตรบรรพชนเทียมเพียงอย่างเดียวก็ทำให้โลกใบนี้แยกออกเป็นส่วนๆ ได้ การต่อสู้ของระดับโลกก็อาจทำให้มหาโลกอย่างจักรวาลล่มสลายลงไปได้เลย
การต่อสู้ครั้งใหญ่เช่นนี้ทำให้ ‘ฟั่นกู่’ดับสูญเกือบหมด เหลือเพียงแค่พลังดั้งเดิมและเสี้ยวความคิดหนึ่งเท่านั้น
“โลกจักรวาลเกิดอะไรขึ้นกันแน่?”
ในใจจ้าวเฟิงพอได้คำตอบของตำนานที่เกี่ยวกับเนตรบรรพชนแล้ว
“ในช่วงชีวิตก่อนของข้า ถึงแม้จะเกิดมาในสายพลังบริสุทธิ์ กลับเลือกแหวกประเพณี สร้าง ‘ศาสตร์ความฝันมายา’ ขึ้น พลังดั้งเดิมมายาที่หลงเหลืออยู่พิเศษมากนัก มีความสามารถอย่าง ‘ภาพมายาเสมือนจริง’ และ ‘หนึ่งฝันสร้างหมื่นสิ่ง’ อยู่เหนือระดับผู้สร้างทั่วๆ ไป”
เสียงของใบหน้านั้นแฝงไปด้วยความภาคภูมิใจ
“พลังดั้งเดิมมายา? หรือว่านี่คือเนตรบรรพชนมายาของข้า?”
จ้าวเฟิงคาดเดา
ภาพมายาเสมือนจริงคือระดับพลังในอุดมคติสูงสุดของศาสตร์มายา สามารถทำให้ภาพลวงตาทุกอย่างกลายเป็นความจริงได้
เขาเคยใช้พลัง ‘แปรฝันให้เป็นจริง’ มาก่อน แต่เกรงว่าจะเป็นเพียงแค่เศษเสี้ยวเดียวของพลังภาพมายาเสมือนจริงเท่านั้น
แต่ทว่า ‘ศาสตร์ความฝันมายา’ ของฟั่นกู่ถึงขั้นสามารถทำได้ถึงขอบเขตพลัง ‘เปลี่ยนมายาเสมือนจริง’ พลังกดดันระดับผู้สร้างคนอื่นๆ
“หลังจากที่ข้าตายแล้ว พลังดั้งเดิมที่ทิ้งเอาไว้เสี้ยวหนึ่งจะยังสร้างโลกขึ้นโดยจิตใต้สำนึกหลังจากเจ้านายจากไป จนกระทั่งพยายามฟื้นฟู และรักษาไอสวรรค์โดยการสร้างฝันขึ้น”
ใบหน้านั้นชะงัก มองมายังจ้าวเฟิง
“สร้างฝัน? หรือจะบอกว่าโลกจักรวาลเกิดขึ้นแบบนี้?”
จ้าวเฟิงตกใจ หลุดปากเอ่ยไป
พูดได้ว่า ทุกสิ่งในมิติจักรวาลเกิดขึ้นจากความสามารถที่ขัดลิขิตสวรรค์ใน ‘ระดับผู้สร้าง’ หลังจากตายไปแล้ว พลังที่หลงเหลือเอาไว้ก็สร้าง ‘ฝัน’ ขึ้นมาโดยจิตใต้สำนึก
หากว่าเป็นเช่นนั้นจริงๆ
เช่นนั้นแล้วทุกสิ่งที่เกิดขึ้นใน ‘ฝัน’ เป็นเรื่องจริงหรือว่าลวงตากันแน่?
ถ้าหากเป็นเรื่องหลอกลวง ตอนนี้จ้าวเฟิงจะเป็นอะไรกัน?
แล้วถ้าเป็นเรื่องจริง เช่นนั้นทุกอย่างในโลกจักรวาลและคนรู้จักของจ้าวเฟิงหายไปที่ไหนแล้ว?
“ถูกต้อง เป็นแค่ความฝันเท่านั้น!”
คำพูดของใบหน้ามายายืนยันการคาดเดาของจ้าวเฟิง
..............................


[Go To Next Chapter]( ./429.md)