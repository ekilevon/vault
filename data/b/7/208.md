##บทที่ 1352: คนที่ต้องตามหา
คุนอวิ๋นที่อยู่ภายในเรือน เมื่อได้ยินว่าชายร่างผอมแห้งเหมือนโครงกระดูกจะทำลายประตูเข้ามา ใจก็สะท้านทันที
ในฐานะที่เป็นศิษย์สายนอกเหมือนกัน เขารู้ว่าหากชายหนุ่มร่างผอมแห้งบุกเข้าห้องของศิษย์คนอื่นจะต้องโดนลงโทษ
แต่การกระทำทั้งหมดของชายร่างผอมแห้งมีเทพแท้จริงพั่วอวิ๋นคอยบงการ แถมตอนนี้เทพแท้จริงพั่วอวิ๋นก็กลายเป็นศิษย์คนสำคัญ สถานะจึงสูงส่ง
ส่วนผู้คุมกฎที่ดูแลเรื่องศิษย์นอกยอดเขาไม่อยากจะล่วงเกินเทพแท้จริงพั่วอวิ๋น จึงทำเป็นหลับตาข้างหนึ่ง
เมื่อรู้ว่าไม่อาจหนีได้ คุนอวิ๋นจึงผลักประตู
แต่ทันใดนั้นเอง เงาร่างหนึ่งก็ร่อนลงด้านหน้า
พร้อมกันนั้น พลังกดดันที่สั่นสะเทือนรอบด้านกระจายออกไปในทันที
ชายหนุ่มร่างผอมแห้งที่กระโจนเข้ามาถูกกระแทกจนกระเด็น ก่อนร่วงลงบนพื้นอย่างแรง ลุกไม่ขึ้นอยู่นาน
คนที่เหลือรอบบริเวณสัมผัสได้ถึงแรงกดดันราวขุนเขา กระทั่งยืนยังยากเย็นเหลือแสน
“ไม่รู้ว่า…ศิษย์พี่…”
ชายร่างผอมแห้งมองจ้าวเฟิงด้วยใบหน้าตื่นตะหนก
ความแข็งแกร่งของอีกฝ่ายอยู่เหนือจินตนาการของเขา พลังแกร่งขนาดนี้ คงจะเป็นศิษย์หลักอย่างแน่นอน แต่เขากลับจำไม่ได้ว่ามีคนผู้นี้อยู่ในเขามารทมิฬด้วย
ตุ้บ!
ศิษย์สายนอกคนอื่นที่อยู่ในเหตุการณ์คุกเข่าลงพร้อมกัน
“คุนอวิ๋น ทำไมเจ้ายังอยู่ที่นี่อีก?”
จ้าวเฟิงเอ่ยเสียงต่ำ ก่อนพลันหมุนกายมา
คุนอวิ๋นจ้องยอดฝีมือผู้นี้ด้วยสายตาตกตะลึง เขาอยากรู้เหลือเกินว่าศิษย์พี่หรือผู้อาวุโสคนใดกันแน่ที่ช่วยเขา
ตอนที่เห็นหน้าจ้าวเฟิง เขาก็ชะงักไป จากนั้นจึงตื่นตกใจ
“เจ้าคือ...จ้าวเฟิงนี่!”
คุนอวิ๋นร้องเสียงหลง
ถึงแม้ว่าดวงตาและเส้นผมจะเปลี่ยนสี แต่ใบหน้ากลับยังคงไม่ต่างไปจากเดิมมากนัก
ยิ่งไปกว่านั้น คุนอวิ๋นเองรู้ดีว่าดวงตาซ้ายของจ้าวเฟิงจะยังแปรสภาพไม่หยุด
ในตอนที่คุนอวิ๋นอุทานชื่อจ้าวเฟิงออกมา บรรดาศิษย์เขามารทมิฬหน้าเปลี่ยนสีไปเล็กน้อย และชายร่างผอมแห้งก็เป็นหนึ่งในนั้น
“จ้าวเฟิงจากเผ่าพันธุ์วิญญาณ!”
ชายร่างผอมชันกายขึ้นมาโดยพลัน สีหน้าไม่เคารพอีกต่อไป
ก่อนนี้เขาคิดว่าอีกฝ่ายเป็นศิษย์พี่จากเขามารทมิฬ ไม่คิดเลยว่าจะเป็นจ้าวเฟิง
จ้าวเฟิงเป็นคนจากเผ่าพันธุ์วิญญาณ แต่ลงมือกับศิษย์เขามารทมิฬ อันที่จริงก็ไม่ถูกต้องอยู่แล้ว อีกทั้งเมื่อครู่เขายังไม่ได้ทำอะไร เป็นจ้าวเฟิงที่ทำร้ายเขาก่อน
อีกอย่างเทพแท้จริงพั่วอวิ๋นที่อยู่เบื้องหลังชายหนุ่มร่างผอมแห้งก็เป็นศิษย์หลัก มีสถานะไม่ต่างจากจ้าวเฟิงที่เผ่าพันธุ์วิญญาณ
“จ้าวเฟิง เจ้าบุกเข้ามาในเขามารทมิฬ แล้วยังลงมือทำร้ายศิษย์ของที่นี่ เจ้าอยู่รอรับโทษได้เลย!”
ชายหนุ่มร่างผอมแห้งเอ่ยด้วยน้ำเสียงเย็นชา
จ้าวเฟิงไม่หวาดกลัวแม้แต่น้อย ถึงขั้นไม่ปรายตามองคู่กรณีสักนิด
“เรื่องมันก็เป็นแบบนี้...”
เดิมทีคุนอวิ๋นอัดอัดใจยิ่งนัก จึงรีบเล่าต้นสายปลายเหตุออกมา
แต่เดิมหลังจากที่จ้าวหุยหายตัวไป เขามารทมิฬเคยส่งคนจำนวนมากไปสืบเสาะค้นหา แต่ก็ไม่ได้ผลลัพธ์อะไร
ดังนั้นคุนอวิ๋นจึงได้แต่รายงานเรื่องทั้งหมดกับผู้อาวุโสเผ่าพันธุ์วิญญาณด้วยตนเอง หวังว่าจะหนีออกไปจากที่นี่ได้
แต่จนปัญญา เทพแท้จริงพั่วอวิ๋นลอบส่งคนไปกักตัวคุนอวิ๋นเอาไว้ เขาจึงพลาดโอกาสนี้ไป
จากนั้นคุนอวิ๋นต้องเผชิญหน้ากับการกลั่นแกล้งต่างๆ นานาจากเทพแท้จริงพั่วอวิ๋น เป้าหมายในตอนนี้ก็คือชิงอาวุธเทพและสมบัติของเขาไป
ไม่นานก่อนนี้ คุนอวิ๋นถูกบังคับให้ลงประลอง ตอนนั้นเขาคิดว่าตนเองมีอาวุธเทพระดับกลางสามชิ้น คงจะรับมือชายร่างผอมแห้งไหว
แต่คิดไม่ถึงว่าชายร่างผอมแห้งเองก็มีอาวุธเทพระดับกลางที่ได้มาจากเทพแท้จริงพั่วอวิ๋นเช่นกัน บวกกับพลังที่แข็งแกร่งยิ่ง คุนอวิ๋นจึงเป็นฝ่ายพ่ายแพ้ ต้องเสียอาวุธเทพระดับกลางชิ้นหนึ่งไป…
“ข้าจะพาเจ้าไปเอง!”
จ้าวเฟิงเอ่ยทันใด
ยามนี้เองเขาถึงจะหันไปมองชายร่างผอมแห้งด้วยสายตาเย็นชา
ฉับพลันนั้น ชายผอมแห้งกระดิกตัวไม่ได้ ราวกับผืนฟ้าถล่มทลายลงมาทับ
“ตายเสีย!”
จ้าวเฟิงกดเสียงต่ำ
วิญญาณของชายร่างผอมแห้งถูกพลังมหาศาลที่ไร้รูปร่างกลุ่มหนึ่งบดขยี้จนแตกสลายไปทันที
ตุ้บ!
ร่างของเขาล้มลงบนพื้น
มิติเก็บของลอยจากร่างเขาไปปรากฏที่ข้างกายคุนอวิ๋น
ผลสุดท้ายได้มิติเก็บของมา คุนอวิ๋นพลันตื่นเต้นเหลือประมาณ นี่แหละคือพลังที่แท้จริง!
บอกจะสังหารก็สังหารทันที ปลิดชีพเทพแท้จริงราวมดปลวก!
และเวลานี้เอง
โครม! ตูม!
นอกยอดเขามารทมิฬ กลิ่นอายชั่วร้ายน่าสะพรึงสองกลุ่มพวยพุ่งออกมา
“ผู้ใดกล้าบุกรุกเขามารทมิฬ?”
เทพโบราณสายมารสองคนรีบพุ่งมาหาจ้าวเฟิงทันที
จ้าวเฟิงทะลวงผ่านปราการตรวจจับของเขามารทมิฬเข้ามาโดยตรง ต่อให้ไม่ได้จงใจแผ่พลังฝึกตนออกมา เขามารทมิฬก็ล่วงรู้อยู่ดี
พรึ่บ! พรึ่บ!
เงาทั้งสองร่างมาถึงบริเวณใกล้เคียงในพริบตา
ตอนที่พวกเขากวาดสายตาเห็นชายร่างผอมแห้ง สีหน้าก็ถมึงทึงทันใด
“ผู้อาวุโส!”
ศิษย์มารทมิฬพากันค้อมกายทำความเคารพ
“จ้าวเฟิง เจ้าบุกเข้ามาในเขามารทมิฬ สังหารศิษย์ของพวกเรา เจ้าไม่เห็นเขามารทมิฬอยู่ในสายตาเลยใช่หรือไม่?”
คนหนึ่งในนั้นซักถามด้วยน้ำเสียงเย็นชา
“แค่ช่วยพวกท่านเก็บกวาดสำนักเท่านั้น!”
สีหน้าจ้าวเฟิงเคร่งขรึมลง สายตากวาดไปยังเทพโบราณสองคน พร้อมปลดปล่อยรัศมีอำนาจที่ไร้รูปร่างออกมา
ผู้อาวุโสเทพโบราณสองคนนี้เป็นแค่เทพโบราณขั้นเจ็ดที่อารักขายอดเขาด้านนอกเท่านั้น
จ้าวเฟิงสามารถสังหารผู้มีพลังในระดับนี้ได้ในพริบตาเดียว
“ขั้นที่แปด…”
สีหน้าท่าทีของผู้อาวุโสทั้งสองผ่อนคลายลงเล็กน้อย
ศิษย์สายนอกตายไปเพียงแค่คนเดียว ไม่ใช่เรื่องใหญ่อะไร พวกเขาเพียงแต่คิดไม่ถึงว่าคนรุ่นหลังคนหนึ่งจะเหิมเกริมเช่นนี้ จึงอยากสั่งสอนอีกฝ่ายเสียบ้าง
แต่ไม่นึกเลยว่าจ้าวเฟิงจะเป็นเทพโบราณขั้นแปด
ตามที่พวกเขารู้มา จ้าวเฟิงเพิ่งทะลวงผ่านขั้นที่เจ็ดเมื่อไม่นานก่อนนี้ เหตุใดจึงทะลวงขั้นแปดรวดเร็วเช่นนี้ได้!
“จ้าวเฟิง เจ้าสังหารศิษย์เขามารทมิฬ จะจากไปแบบนี้ไม่ได้ อย่างไรก็ต้องชี้แจงกับเบื้องบน!”
ผู้อาวุโสทั้งสองเอ่ยด้วยน้ำเสียงอ่อนลง ตัดสินใจว่าจะให้ผู้กุมอำนาจเบื้องบนเป็นคนจัดการเรื่องนี้
“ได้!”
จ้าวเฟิงผงกศีรษะ
สังหารศิษย์สายนอกผู้หนึ่งอาจไม่ใช่เรื่องใหญ่โตอะไร แต่จ้าวเฟิงยังจะพาศิษย์สายนอกอีกคนหนึ่งไปด้วย ถ้านับรวมการกระทำทั้งสองนี้เข้าด้วยกันก็กำเริบเสิบสานจนเกินไป เป็นการไม่เห็นเขามารทมิฬอยู่ในสายตา
……
ณ โถงตำหนักประชุม
“เจ้าคือจ้าวเฟิงหรือ?”
ผู้อาวุโสแซ่เถามองประเมินจ้าวเฟิงอย่างละเอียด ก่อนจะพยักหน้าเล็กน้อย
ไม่เสียทีที่เป็นอัจฉริยะผู้โดดเด่นที่สุดของเผ่าพันธุ์วิญญาณ ทะลวงเทพโบราณขั้นหกได้ทันที เพิ่งทะลวงขั้นเจ็ดได้ไม่นานนัก ตอนนี้ก็เป็นเทพโบราณขั้นแปดไปแล้ว
พรสวรรค์ในการฝึกตนระดับนี้ เกรงว่าพวกเผ่าพันธุ์วิญญาณที่สายเลือดเข้มข้นมากก็ยังแพ้ให้เขากระมัง
ทางฝั่งผู้อาวุโสหน้าผีก็ตกใจเล็กน้อย
เขามารทมิฬแบ่งออกเป็นสองฝ่าย ทางฟากผู้อาวุโสเถามีสายสัมพันธ์อันดีกับเผ่าพันธุ์วิญญาณ ส่วนผู้อาวุโสหน้าผีหมายจะทำลายความสัมพันธ์ของเผ่าพันธุ์วิญญาณกับฝ่ายตรงข้าม
“จ้าวเฟิง เจ้าสังหารศิษย์เขามารทมิฬตามอำเภอใจ จะโอหังมากเกินไปแล้วกระมัง!”
ผู้อาวุโสหน้าผีพลันเอ่ยขึ้น และยังแผ่กลิ่นอายที่แข็งแกร่งออกมารางๆ
ยามเผ่าพันธุ์วิญญาณเพิ่งมาถึง เขาเป็นคนเสนอให้ท้าประลอง หมายจะทำลายความสัมพันธ์ระหว่างเผ่าพันธุ์วิญญาณและฝั่งผู้อาวุโสแซ่เถา
แต่ผลลัพธ์กลับมีจ้าวหุยโผล่ออกมา ทำให้เขาเสียแผน
หากอาศัยโอกาสครั้งนี้ลงโทษจ้าวเฟิงอย่างหนัก ย่อมต้องทำให้เผ่าพันธุ์วิญญาณไม่พอใจมากแน่นอน และเขาจะบรรลุเป้าหมายได้อีกครั้งหนึ่ง
“ผู้อาวุโส ข้าขอแจ้งท่านก่อนเรื่องหนึ่ง ข้าและจ้าวหุยเป็นสหายที่มีสัมพันธ์อันดีต่อกัน บังเอิญว่าข้าร่อนเร่เดินทางในเขตพยับฟ้าพอดี เมื่อได้ยินว่าเขาหายตัวไปจึงออกตามหาเขาโดยลำพัง...”
จ้าวเฟิงเปลี่ยนเรื่อง
“จ้าวหุย…”
สีหน้าผู้อาวุโสหน้าผีพลันชะงักไป ก่อนเอ่ยด้วยท่าทีเห็นอกเห็นใจนัก
“ถึงแม้ว่าเขาจะไม่ได้หายตัวไปที่เขามารทมิฬ แต่พวกข้าก็ต้องขอโทษด้วยอย่างยิ่ง ไม่รู้ว่าเจ้าเจออะไรบ้างหรือไม่?”
เพิ่งเอ่ยจบ จ้าวเฟิงก็โบกมือเรียกจ้าวหุยให้ปรากฏตัวขึ้น
ภาพนี้ทำให้ผู้อาวุโสหน้าผีแตกตื่นไม่น้อย
คนที่ถูกส่งไปหอมารสวรรค์ ทำไมถึงยังมีชีวิตอยู่?
“ข้าถูกศิษย์เขามารทมิฬจับตัวไป!”
จ้าวหุยตอบโดยพลัน
“มีเรื่องนี้ด้วยหรือ?”
ผู้อาวุโสแซ่เถาหน้าเปลี่ยนสีทันที
อย่างไรเขาก็คาดคิดไม่ถึงว่าการหายตัวไปของจ้าวหุยจะเกิดขึ้นเพราะเขามารทมิฬ เรื่องนี้ต้องสืบให้ถึงที่สุด
ชั่วขณะต่อมา จ้าวหุยก็ฉายภาพความทรงจำในวันที่ถูกจับตัวไปให้ทุกคนดู
“เจ้าวางใจเถอะ เขามารทมิฬจะจัดการสองคนนี้ด้วยตนเอง และจะชี้แจงเรื่องนี้กับทางเผ่าพันธุ์วิญญาณ!”
ผู้อาวุโสหน้าผีเอ่ยอย่างมีเหตุผลตามสมควร
กับอีแค่ศิษย์สายในทั่วไปสองคน เขาส่งคนไปจัดการเรื่องก็จบลงแล้ว
“อีกอย่าง ไม่ทราบว่าพวกผู้อาวุโสรู้จักหอมารสวรรค์หรือไม่”
จู่ๆ จ้าวเฟิงก็โพล่งออกมาพร้อมรอยยิ้ม
“หอมารสวรรค์!”
ผู้อาวุโสทั้งสองเอ่ยขึ้นพร้อมกัน
หอมารสวรรค์เป็นขั้วอำนาจที่ลอบติดต่อกับผู้อาวุโสหน้าผี เขาเองย่อมรู้ดี เพียงแต่คาดไม่ถึงว่าจ้าวเฟิงจะสืบเรื่องหอมารสวรรค์มาด้วย
ผู้อาวุโสแซ่เถาก็ตกใจเช่นกัน เพราะเขาเพิ่งสืบได้ว่าฟากผู้อาวุโสหน้าผีติดต่อกับขั้วอำนาจลึกลับที่ชื่อหอมารสวรรค์อยู่
และที่ช่วงนี้ฝ่ายผู้อาวุโสหน้าผีแข็งแกร่งขึ้นมาอย่างรวดเร็ว ย่อมเป็นเพราะได้รับการสนับสนุนอย่างลับๆ จากหอมารสวรรค์ เพียงแต่ว่าเขายังสืบสถานการณ์ที่แน่ชัดของหอมารสวรรค์ไม่ได้
“ช่วงก่อนหน้านี้ตอนที่ข้าตามหาจ้าวหุย ก็ไปเจอการต่อสู้ระหว่างหอมารสวรรค์และแดนศักดิ์สิทธิ์มิติโดยบังเอิญ!”
จ้าวเฟิงมองที่ผู้อาวุโสหน้าผีพลางเอ่ยช้าๆ
สีหน้าผู้อาวุโสหน้าผีบึ้งตึงเป็นที่สุด
แม้จะคบค้าสมาคมกับหอมารสวรรค์ได้ไม่นานนัก แต่เขาย่อมเข้าใจพฤติกรรมของหอมารสวรรค์ไม่น้อย
‘เจ้าคนพวกนี้ กลับกล้าจับทายาทเนตรเทพเจ้าของแดนศักดิ์สิทธิ์มิติไป และยังโดนสืบเจออีก...’
ผู้เฒ่าหน้าผีลอบด่าในใจ
พวกเขาและหอมารสวรรค์แลกเปลี่ยนซื้อขายกัน เวลาหลายเดือนที่ผ่านมา หอมารสวรรค์มอบทรัพยากรให้เขามาตลอด แต่ทำไมถึงมาเกิดปัญหาในช่วงเวลานี้
“ท่านผู้อาวุโส เหมือนท่านจะสนใจขั้วอำนาจนี้มาก?”
จ้าวเฟิงเอ่ยยิ้มๆ ขณะมองไปยังผู้อาวุโสหน้าผี
ยังไม่ทันรอฟังคำอธิบายจากอีกฝ่าย จ้าวเฟิงก็เอ่ยต่อ “หอมารสวรรค์ไม่ธรรมดาอย่างยิ่ง มีผู้แข็งแกร่งมากมาย แต่เมื่อพลังข้ามขอบฟ้าจากผู้ครอบครองเนตรมิติมาเยือน เรื่องทั้งหมดก็จบสิ้นลง จนตอนนี้หอมารสวรรค์หายไปอย่างไร้ร่องรอย!”
ทันทีที่เอ่ยออกมา ผู้อาวุโสทั้งสองคนใจเต้นระส่ำ หน้าเปลี่ยนสี
“หอมารสวรรค์แห่งนี้กลับกล้าไปล่วงเกินแดนศักดิ์สิทธิ์มิติ จนทำให้ผู้ครองเนตรมิติต้องออกหน้า…”
ผู้อาวุโสแซ่เถารู้สึกเหลือเชื่อนัก แต่ในใจกลับยินดีอย่างมาก
หอมารสวรรค์หายไปแบบนี้ สำหรับเขาแล้วนี่เป็นผลลัพธ์ที่ดีเยี่ยม
ส่วนผู้อาวุโสหน้าผีมีสีหน้านิ่งสงบราวน้ำ ไม่พูดจาสักคำ!
เมื่อผู้ครอบครองเนตรมิติลงมือ หอมารสวรรค์ก็หายไปอย่างไร้ร่องรอย!
ในความคิดเขา หอมารสวรรค์ต้องโดนทำลายล้างจนเหลือแค่ซากเท่านั้นแน่
“ทุกท่าน ข้ายังมีธุระอยู่ ต้องขอตัวก่อน!”
จ้าวเฟิงมองสีหน้าของผู้อาวุโสหน้าผี ก่อนจะยิ้มเย็นและขอตัวจากไป
ผู้อาวุโสหน้าผีในตอนนี้ถูกโจมตีเข้าอย่างจัง จึงไม่มีกะจิตกะใจจะไปถกเถียงเรื่องการกระทำของจ้าวเฟิงที่เขามารทมิฬ
“จ้าวเฟิง คราวหน้าหากมีโอกาสมาอีก เขามารทมิฬจะรับรองเจ้าอย่างดีแน่!”
ผู้อาวุโสแซ่เถาเอ่ยอย่างยินดี
การปรากฏตัวของจ้าวเฟิงนำข่าวดีที่สุดมาให้เขา
“ไปกันเถอะ คุนอวิ๋น!”
ในตอนที่เดินออกจากโถงตำหนัก จ้าวเฟิงเอ่ยกับคุนอวิ๋นที่มีสีหน้าร้อนรน
“ไปได้แล้วหรือ?”
คุนอวิ๋นยากจะเชื่อได้ ในที่สุดตนเองก็จะหลุดพ้นจากเขามารทมิฬแล้ว
แต่พลังฝึกตนของคุนอวิ๋นต่ำจนเกินไป จ้าวเฟิงจึงให้เข้าไปอยู่ในมิติของชุดคลุมเพื่อจะได้เดินทางโดยสะดวก
ระดับพลังของคุนอวิ๋นต่ำนัก ต่อให้คิดทำอะไรกับชุดคลุมมิติก็ไร้ประโยชน์ ดังนั้นจ้าวเฟิงจึงวางใจได้
จ้าวเฟิงเดินทางออกจากเขามารทมิฬทันที
“จะปล่อยพวกเจ้าสองคนไปไม่ได้!”
จ้าวเฟิงโคจรดวงตาซ้ายค้นในเขามารทมิฬ
เทพแท้จริงพั่วอวิ๋นและคุณชายห่ายถูกจ้าวเฟิงหาเจอทีละคนอย่างรวดเร็ว
จ้าวเฟิงโคจรดวงตาซ้าย ทิ้งตราประทับรางๆ เอาไว้ที่ตัวพวกเขา
พลังดวงวิญญาณของจ้าวเฟิงในตอนนี้ถึงขั้นแปดสุดยอด พวกเขาสองคนไม่อาจสังเกตเจออะไรผิดปกติด้วยซ้ำ
หลังจากจัดการเรื่องทั้งหมดเรียบร้อย จ้าวเฟิงก็กำลังจะจากไป
แต่จู่ๆ ดวงตาเทพเจ้าของเขาก็พบว่ามีเทพโบราณสองคนตรงมาทางเขามารทมิฬ และเป้าหมายเหมือนจะเป็นตนเอง
“เป็นเขาหรือ?”
ชายวัยกลางคนร่างกำยำผู้มีใบหน้าซีดเผือดเล็กน้อยมองจ้าวเฟิงที่อยู่ไม่ไกล
“เขาคือจ้าวเฟิง คนที่ท่านอู๋เหินให้ตามหาหรือ?”
สตรีร่างอวบอัดสมบูรณ์ในชุดสีเขียวอ่อนมองประเมินจ้าวเฟิงอย่างละเอียด
....................................


[Go To Next Chapter]( ./209.md)