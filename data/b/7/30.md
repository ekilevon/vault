##บทที่ 1174: ร่วมกันชิงมรดก
เดิมเว่ยเคอและหม่าหลิงซือคิดจะโน้มน้าวให้จ้าวเฟิงไปจากที่นี่ อย่างไรเสียพลังของทางฟากผู้เฒ่าชุดเขียวและหนูเพลิงเขาทองก็แข็งแกร่งอย่างยิ่ง
แต่ผู้เฒ่าชุดเขียวเอ่ยปากบอก ถ้าหากพวกเขาให้ความช่วยเหลือจะแบ่งโอกาสภายในถ้ำให้ครึ่งหนึ่ง พวกเขาถึงปรากฏกายขึ้นพร้อมจ้าวเฟิง แต่หลังจากที่ผู้เฒ่าชุดเขียวเห็นระดับพลังแล้วก็เสียใจในภายหลังและกลับคำ
“พี่จ้าว พวกเราไปกันเถอะ!”
เว่ยเคอเอ่ยชวน บุรุษหนุ่มสองคนนั้นคือปฐมเทพของเผ่าปีกเพลิง ถึงแม้เผ่าปีกเพลิงจะเป็นขั้วอำนาจสี่ดาวครึ่ง แต่กลับแข็งแกร่งกว่าเผ่ามังกรเกล็ดฟ้ามาก และข้างๆ ปฐมเทพสองคนนี้ยังมีเทพแท้จริงขั้นสามคนหนึ่งให้ความช่วยเหลือ
“ในเมื่อผู้อาวุโสไม่ต้องการความช่วยเหลือจากพวกเรา เช่นนั้นคงไม่เข้าไปยุ่งแล้ว!”
จ้าวเฟิงระบายยิ้มเล็กน้อย ถอยกลับเข้าไปในป่าพร้อมพวกเว่ยเคอ เหมือนเตรียมจะเดินทางจากไปจริงๆ
“พวกคนไร้ประโยชน์ทั้งสามอยากจะร่วมมือกับพวกเรา นับว่ายังพอรู้เรื่องรู้ราวบ้าง!”
บุรุษหนุ่มคนหนึ่งของเผ่าปีกเพลิงเอ่ยเสียงเย็น ท่าทางค่อนข้างลำพองใจ
ทว่าคิ้วของผู้เฒ่าชุดเขียวกลับเต้นกระตุกเล็กน้อย ประสาทสัมผัสเทพของเขากวาดผ่านป่าโบราณ แล้วจึงพบว่าพวกจ้าวเฟิงยังไม่ได้จากไป
“นี่พวกเจ้าหมายความว่าอย่างไร?”
ผู้เฒ่าชุดเขียวโคจรพลังวิญญาณพลางร้องถาม
การโตมตีทางวิญญาณที่ไร้รูปร่างพุ่งเข้าไปหาพวกจ้าวเฟิงที่อยู่ในป่า
จ้าวเฟิงยิ้มเล็กน้อย พลังวิญญาณที่ราวสายอัสนีบาตแผ่เข้ามา ขวางระลอกการโจมตีวิญญาณจากผู้เฒ่าชุดเขียวเอาไว้
ในชั้นวิญญาณ ต่อให้ฝ่ายตรงข้ามเป็นเทพแท้จริงขึ้นสาม จ้าวเฟิงก็มีพลังพอจะรับมือได้
“พวกเราสามคนอ่อนด้อยนัก วันนี้เพียงแค่อยากจะชื่นชมการต่อสู้ระหว่างผู้อาวุโสและหนูเพลิงเขาทอง บางทีอาจจจะเรียนรู้อะไรได้บ้าง!”
จ้าวเฟิงเอ่ยด้วยเสียงไร้อารมณ์
ในเวลานี้พวกจ้าวเฟิงทั้งสามกำลังนั่งขัดสมาธิฝึกตนอยู่ในป่า ทิ้งเพียงห้วงความคิดบางส่วนเอาไว้ดูผู้เฒ่าชุดเขียว
“ไม่ต้องกังวล หากสามคนนี้อยากจะเอาชนะหนูเพลิงเขาทอง จะต้องจ่ายสิ่งแลกเปลี่ยนส่วนหนึ่ง พอถึงตอนนั้นพวกเขาจะได้รับบาดเจ็บ และจะรับมือพวกเราไม่ไหว!”
จ้าวเฟิงลอบส่งกระแสจิตบอกเว่ยเคอและหม่าหลิงซือ
“ได้ ข้าเชื่อพี่จ้าว!”
แววตาเว่ยเคอแน่วแน่ ในโอกาสมักมีอันตรายควบคู่มาพร้อมกัน ถ้าหากอันตรายเพียงเท่านี้ก็หวาดกลัวเสียแล้ว เส้นทางในการฝึกตนจะพัฒนาไปได้อย่างไร
ประสาทสัมผัสเทพของผู้เฒ่าชุดเขียวจับอยู่ร่างจ้าวเฟิง เมื่อครู่จ้าวเฟิงเพิ่งจะยับยั้งการโจมตีทางวิญญาณของเขาเอาไว้ได้อย่างง่ายดาย นี่ทำให้เขาตระหนกสงสัยอยู่บ้าง จ้าวเฟิงคงจะไม่ธรรมดาเหมือนที่เห็นเสียแล้ว
แต่เมื่อครู่เขาปฏิเสธพวกจ้าวเฟิงไปแล้ว ถ้าหากจะให้เชื้อเชิญตอนนี้ก็ไม่รู้จะเอาหน้าไปไว้ที่ไหน
“เหอะ มีความสามารถนัก พวกเจ้าก็อยู่ที่นี่แล้วกัน!”
ในแววตาผู้เฒ่าชุดเขียวฉายแววเย็นชา สีหน้าบึ้งตึงทันที
ปฐมเทพของเผ่าปีกเพลิงอีกสองคนเหมือนว่าได้รับคำสั่งบางอย่าง กระตุ้นสายเลือดในร่าง โคจรอาวุธเทพในมือทันใด แล้วจึงพุ่งเข้าหาฝ่ายตรงข้ามสุดแรง
โครม!
ผู้เฒ่าชุดเขียวกระตุ้นสายเลือดขึ้นเช่นกัน พลังเพิ่มขึ้นมาก แสงสายฟ้าที่น่ากลัวหมุนวนรอบร่าง มีพลังทำลายล้างที่ทรงอานุภาพ
ผู้เฒ่าชุดเขียวและเผ่าปีกเพลิงคิดจะโจมตีหนูเพลิงเขาทองโดยให้สูญเสียน้อยที่สุดก็ใช้เวลาอีกช่วงหนึ่ง แต่วันนี้มีคนอื่นเฝ้าดูอยู่รอบๆ พวกเขาจึงไม่เก็บงำพลังเอาไว้อีก รอให้จัดการหนูเพลิงเขาทองแล้วค่อยรับมือกับพวกจ้าวเฟิง
บึ้ม เปรี้ยง!
ทั้งสามใช้พลังทั้งหมดกำราบหนูเพลิงเขาทองเอาไว้ทันที
เผ่าปีกเพลิงสองคนเดิมเป็นผู้ถูกเลือกในเผ่า ล้วนมีอาวุธเทพที่ใช้โจมตี ส่วนพลังผู้เฒ่าชุดเขียวน่ากลัวยิ่งกว่า มีพลังสายฟ้าที่ทำลายทุกสรรพสิ่งได้
“บัดซบ เจ้ามนุษย์พวกนี้!”
หนูเพลิงเขาทองหลายตัวได้รับบาดเจ็บสาหัส ไม่ใช่คู่ต่อสู้ของพวกผู้เฒ่าชุดเขียวอีกต่อไป
ฟิ้ว ฟิ้ว!
หนูเพลิงเขาทองทั้งหมดหนีไปทันที แต่ทิศทางที่พวกมันวิ่งหนีไปกลับเป็นในถ้ำ
ในเวลาเดียวกัน จู่ๆในถ้ำก็มีระลอกพลังเทพที่น่ากลัวแผ่พวยพุ่งออกมาพร้อมกับกลิ่นอายธาตุทองและไฟ
“ข้างในจะต้องมีสมบัติล้ำค่าแน่!”
แววตาผู้เฒ่าชุดเขียวเปล่งประกาย
“นับว่าพวกเจ้าโชคยังดี ไสหัวไปซะ!”
ปฐมเทพเผ่าปีกเพลิงเองก็สัมผัสได้ ในถ้ำจะต้องมีสมบัติแน่ ต้องรีบช่วงชิงมาให้ได้เร็วที่สุด พวกเขาไม่มีเวลาจะไปสนใจพวกจ้าวเฟิงอีกแล้ว
ฟุ่บ ฟุ่บ ฟุ่บ!
ผู้เฒ่าชุดเขียวนำเผ่าปีกเพลิงสองคนตรงดิ่งเข้าในถ้ำ
“ไปกัน!”
จ้าวเฟิงเอ่ยเสียงเบา พาเว่ยเคอกับหม่าหลิงซือเข้าไปในถ้ำเช่นกัน
กำแพงในถ้ำล้วนแต่เป็นหินแร่ทองที่ล้ำค่าหายาก หนำซ้ำยังสาดกลิ่นอายร้อนๆ ออกมา และในถ้ำยังมีทางเดินซ่อนตัวอยู่
“ดูแล้วด้านล่างนี่น่าจะเป็นมรดกแห่งหนึ่ง แต่ก็ไม่รู้ว่ามรดกนี้จะเป็นอย่างไรบ้าง!”
หม่าหลิงซือเอ่ยออกมาอย่างตื่นเต้นยินดี
คิดไม่ถึงเลยว่าจะเจอมรดกในพื้นที่ลับรกร้างโบราณรวดเร็วเช่นนี้
จ้าวเฟิงไม่พูดอะไร ตรงดิ่งเข้าไปด้านใน เว่ยเคอและหม่าหลิงซือมองตากันเล็กน้อย ก่อนจะเลือกติดตามจ้าวเฟิงเข้าไปในมรดกเพื่อเสี่ยงโชคดู
เพิ่งจะเข้าไปในปากถ้ำเล็กแคบได้ไม่นาน ก็มีแสงสายฟ้าที่น่าพรั่นพรึงเปล่งประกายออกมา
“พวกเจ้านี่ไม่รู้อะไรเลยจริงๆ ยังจะกล้าเข้ามาอีก!”
น้ำเสียงเย็นชาของผู้เฒ่าชุดเขียวดังขึ้น พร้อมกันกับที่เงาฝ่ามือแสงอัสนีขนาดยักษ์ตรงมาหาจ้าวเฟิง
ถ้าหากไม่ใช่เพราะเห็นแก่ความพิเศษของโอกาสในถ้ำ พวกผู้เฒ่าชุดเขียวต้องจัดการพวกจ้าวเฟิงก่อนแน่ แต่เขาก็ไม่คิดเลยว่าจ้าวเฟิงจะไม่หวั่นเกรงอะไรถึงขนาดกล้าเข้ามาในถ้ำเช่นนี้
แซ่ด วู้ม!
จ้าวเฟิงสังเกตเห็นผู้เฒ่าชุดเขียวที่ซ่อนตัวอยู่ที่นี่ได้นานแล้ว จึงรีบกระตุ้นกายสายฟ้าศักดิ์สิทธิ์ โคจรอัสนีเพลิงทำลายล้าง ฟาดฝ่ามืออกมา
บึ้ม!
ในทางเดินที่เล็กแคบ เมื่ออานุภาพเพลิงสายฟ้าน่าหวาดกลัวเกิดระเบิดออกมา ส่งผลให้ทั้งใต้ดินสั่นสะเทือน หินแร่บนกำแพงถ้ำแตกละเอียดร่วงหล่นลงมา
“ฮึ!”
ผู้เฒ่าชุดเขียวร้องตกใจ ถอยร่นไปหลายก้าว
เขาสิ้นเปลืองไอสวรรค์ไปมาก ประมาทเลินเล่อจนเสียเปรียบจ้าวเฟิง ฝ่ามือเมื่อครู่ของจ้าวเฟิงอยู่เหนือเทพแท้จริงขั้นสองไปแล้ว เกือบจะแตะเทพแท้จริงขั้นสาม
“พวกเราไล่ตามมาเพราะเกรงว่าผู้อาวุโสจะเจออันตราย บางทีอาจจะมีโอกาสร่วมมือกันก็เป็นได้!”
จนถึงตอนนี้ จ้าวเฟิงยังคงสงวนท่าทีสบายๆ เอาไว้
กายสายฟ้าศักดิ์สิทธิ์ของจ้าวเฟิงสามารถต้านทานสายฟ้าได้มากที่สุด ทำให้การโจมตีจากผู้เฒ่าชุดเขียวไม่ส่งผลใดๆ ต่อเขา
ส่วนจ้าวเฟิงเองก็ไม่จำเป็นต้องแสดงพลังที่แข็งแกร่งอะไร ขอแค่ทำให้ฝ่ายตรงข้ามทั้งสามสนใจเขาก็พอ
“ได้ ไม่กลัวตายก็ตามมาแล้วกัน!”
ผู้เฒ่าชุดเขียวสะบัดชายเสื้อ นำปฐมเทพเผ่าปีกเพลิงบินลงไปด้านล่าง
พลังของจ้าวเฟิงอยู่เหนือที่คาดคิดเอาไว้มาก คิดจะจัดการพวกเขาคงไม่ง่ายดายนัก ดังนั้นผู้เฒ่าชุดเขียวจึงตัดสินใจจะปล่อยพวกจ้าวเฟิงไว้เป็นการชั่วคราว
“พี่จ้าวซุกซ่อนพลังเอาไว้อย่างลึกล้ำ พลังในระดับนี้เทียบเท่าได้กับอัจฉริยะที่แข็งแกร่งที่สุดในเผ่ามังกรเกล็ดฟ้าของข้าทีเดียว!”
เว่ยเคอเอ่ยอย่างตื่นเต้นยินดี
“ข้าฝึกวิชาศาสตร์อัสนีพอดี จึงข่มการโจมตีศาสตร์อัสนีของผู้อาวุโสท่านนั้นได้ก็เท่านั้น!”
จ้าวเฟิงอธิบายอย่างถ่อมตน
ทั้งหกคนเดินตามอุโมงค์ทางเดินแคบเล็กนั้นลึกเข้ามาเรื่อยๆ อุณหภูมิภายในเริ่มสูงขึ้นทุกที หินแร่บนกำแพงรอบๆ ก็เริ่มแดงจากอุณหภูมิที่สูงขึ้นอย่างผิดปกติ
ทุกคนเดินผ่านทางเดินเส้นนี้จนมาถึงปากถ้ำใต้ดินขนาดใหญ่อย่างรวดเร็ว
รอบถ้ำเป็นแร่หินธาตุทองที่แข็งแกร่งทนทานผิดปกติ ใต้ดินเป็นหินหนืดร้อนระอุ แต่ใจกลางของหินหนืดกลับมีวังที่มีเพลิงลุกโชติช่วง เพียงแค่วัสดุในการสร้างก็ไม่ธรรมดาแล้ว ภายในต้องมีสมบัติล้ำค่าอะไรเป็นแน่
“เป็นมรดกจริงด้วย!”
ผู้เฒ่าชุดเขียวและเผ่าปีกเพลิงสองคนมองสถานการณ์ตรงหน้า สีหน้าท่าทางกระปรี้กระเปร่า
ฟิ้ว…
พวกผู้เฒ่าชุดเขียวและพวกจ้าวเฟิงทั้งสามบินตรงไปทางวังเพลิงดังกล่าว
ทันใดนั้นเอง หนูเพลิงเขาทองหลายตัวปรากฏตัวขึ้นอีกครั้งที่บริเวณทางเข้าวัง แววตาโหดเหี้ยมของพวกมันจับจ้องมาที่พวกเขา หนำซ้ำอาการบาดเจ็บของพวกมันเมื่อครู่ก็หายไปหมดแล้ว
“นี่คือมรดกที่บรรพชนของหนูเพลิงเขาทองทิ้งเอาไว้ พวกเจ้าอย่าหวังจะได้เข้าไปในนั้น!”
หนูเพลิงเขาทองที่แข็งแกร่งที่สุดในนั้นเอ่ยด้วยความเกรี้ยวกราด
และในตอนนั้นเอง ระลอกกลิ่นอายที่ทรงพลังแผ่พวยพุ่งออกมาจากวังสีทองที่เผาไหม้ด้วยเปลวเพลิง
“ไม่ได้การ มีหนูเพลิงเขาทองรับมรดกอยู่ภายใน!”
สีหน้าผู้เฒ่าชุดเขียวเปลี่ยนไปเล็กน้อย
อาการบาดเจ็บของหนูเพลิงเขาทองหลายตัวตรงหน้าหายไปทั้งหมด จะรับมือก็ไม่ง่ายนัก ทันทีที่หนูเพลิงเขาทองในวังเพลิงรับพลังมรดกแล้วคงต้องแข็งแกร่งกว่าเดิมมากแน่
“สหายท่านนี้ ร่วมมือกับปฐมเทพของเผ่ามังกรเกล็ดฟ้าเถอะ!”
ผู้เฒ่าชุดเขียวเอ่ยกับพวกจ้าวเฟิงทันที
จะมองข้ามพลังของจ้าวเฟิงไม่ได้ หนำซ้ำในตอนนี้คิดจะครอบครองมรดกที่นี่ ก็จำเป็นต้องอาศัยพลังของพวกเขาสามคน
“ในเมื่อผู้อาวุโสเอ่ยเชื้อเชิญเช่นนี้ ข้าน้อยคงไม่เกรงใจแล้ว!”
จ้าวเฟิงยิ้มอ่อนโน แต่รอยยิ้มนี้ของเขากลับทำให้ผู้เฒ่าชุดเขียวไม่สบอารมณ์อย่างยิ่ง
“ลงมือ!”
ผู้เฒ่าชุดเขียวพลันตะโกน คนทั้งหกลงมือพร้อมกัน
“ปกป้องมรดกเอาไว้!”
หนูเพลิงเขาทองกระตุ้นสายเลือดทันที
วู้ม โครม!
ในส่วนลึกของราชวัง พลังอัคคีทองที่ไร้รูปร่างทะลักเข้าไปภายในร่างของหนูเพลิงเขาทองพวกนี้ สายเลือดของพวกมันได้รับการเพิ่มพลัง กำลังรบเพิ่มขึ้นมาก
“ที่แท้ก็เป็นเช่นนี้ มิน่าล่ะพวกมันจึงหนีมาที่นี่!”
ปฐมเทพเผ่าปีกเพลิงผู้หนึ่งเอ่ยด้วยสีหน้าเคร่งขรึม
ในมรดกแห่งนี้ กำลังรบของเหล่าหนูเพลิงเขาทองจะเพิ่มขึ้น ทำให้แข็งแกร่งกว่าด้านนอกมาก ถ้าเพียงแค่พวกเขาสามคน ย่อมไม่อาจรับมือเผ่าพันธุ์โบราณพวกนี้ได้
บึ้ม โครม!
ทั้งหกคนเข้าปะทะกับหนูเพลิงเขาทอง จ้าวเฟิงโคจรอัสนีเพลิงทำลายล้าง การโจมตีที่รุนแรงบ้าคลั่งนี้ดึงดูดความสนใจของทุกคนในพริบตา
‘กำลังรบของเด็กนี่แข็งแกร่งยิ่งกว่าปฐมเทพผู้ถูกเลือกสองคนจากเผ่าปีกเพลิงมาก!’
ผู้เฒ่าชุดเขียวลอบสังเกตจ้าวเฟิงโดยตลอด เป็นเพียงแค่ขอบเขตเทวาเร้นลับระดับบริบูรณ์แต่ครอบครองพลังเช่นนี้ ช่างน่าเหลือเชื่อเสียจริง
แต่พลังของพวกเขาแข็งแกร่ง ก็แปลว่าสามารถช่วงชิงเอาโอกาสที่นี่ให้กับตนเองได้
“หมัดศักดิ์สิทธิ์อัสนี!”
“ฝ่ามืออัสนีทำลายล้าง!”
ทั้งหกคนร่วมมือกัน ต่อให้พลังสายเลือดของหนูเพลิงเขาทองจะเพิ่มขึ้นขนาดไหน ก็ยังต้องถอยร่นไปติดๆ
จนในที่สุดก็สังหารหนูเพลิงเขาทองตัวหนึ่งลงไปอย่างรวดเร็ว กำลังรบของทุกคนบดขยี้หนูเพลิงเขาทอง บีบให้พวกมันต้องถอยเข้าไปในวังเพลิง
“เจ้าหนุ่ม พวกเจ้าสามคนตรึงกำลังหนูเพลิงเขาทองเอาไว้ก่อน พวกเราจะเข้าไปเอาสมบัติด้านใน เมื่อได้มาแล้วค่อยมาแบ่งกันคนละครึ่งดีไหม?”
ในตอนนี้ ผู้เฒ่าชุดเขียวเอ่ยเสนอขึ้น
“ถูกต้อง ด้านในมีหนูเพลิงเขาทองกำลังรับมรดกอยู่ พวกเราจำเป็นต้องขัดจังหวะเสีย มิฉะนั้นต่อให้พวกเราหกคนร่วมมือกัน ก็เกรงว่าจะไม่ได้สมบัติภายในนั้นมา!”
ปฐมเทพผู้ถูกเลือกจากเผ่าปีกเพลิงเอ่ยสำทับ
“ก็ได้ เช่นนั้นด้านในคงต้องฝากพวกท่านแล้ว!”
จ้าวเฟิงรับคำตัดบทไป
ผู้เฒ่าชุดเขียวและปฐมเทพเผ่าปีกเพลิงสองคนพลันประหลาดใจ แต่เดิมพวกเขาคิดว่าจ้าวเฟิงจะยื่นเงื่อนไขต่างๆ คิดไม่ถึงว่าจะตกปากรับคำอย่างรวดเร็วเช่นนี้ ทำให้พวกเขางุนงงไม่น้อย
“พวกเจ้าขวางหนูเพลิงเขาทองพวกนี้เอาไว้แล้วกัน!”
ผู้เฒ่าชุดเขียวไม่พูดให้มากความ บินตรงเข้าไปในวังเพลิงพร้อมกับปฐมเทพเผ่าปีกเพลิง
“พี่จ้าว เหตุใดท่านจึงรับปากพวกเขาเล่า ถ้าหากพวกเขาได้สมบัติมาแล้วทิ้งพวกเราจะทำอย่างไร?”
เว่ยเคอเอ่ยอย่างเป็นกังวล
ยามนี้ แม้หนูเพลิงเขาทองตรงหน้าพวกนี้จะได้รับบาดเจ็บสาหัส แต่ให้พวกเขาสามคนคอยยื้อก็ยากเย็นอยู่
“ไม่เป็นไร สมบัติในวังเพลิงไม่ได้ครอบครองกันง่ายๆ หรอก!”
จ้าวเฟิงระบายยิ้มเล็กน้อย ทำให้เว่ยเคอและหม่าหลิงซือวางใจได้
จ้าวเฟิงกล้าให้เข้าไปเอาสมบัติ ย่อมไม่กลัวว่าพวกเขาได้สมบัติแล้วจะหนีหาย ยิ่งไปกว่านั้นการจะได้สมบัติมาก็ไม่ง่ายเลย
หลังจากที่ผู้เฒ่าชุดเขียวจากไปไม่นาน ภายในวังก็มีเสียงคำรามเกรี้ยวกราดดังออกมา “กล้าขโมยทรัพยากรมรดกของเผ่าพันธุ์หนูเพลิงเขาทอง ตายซะเถอะ!”
“แย่แล้ว หนูเพลิงเขาทองตัวนี้ได้รับพลังบางส่วนจากมรดกมา ทำให้พลังของมันแตะเทพแท้จริงขั้นสาม!”
ผู้เฒ่าชุดเขียวตื่นตะลึงทันใด ถึงแม้จะเป็นเทพแท้จริงขั้นสามเหมือนกัน แต่พลังที่หนูเพลิงเขาทองสำแดงได้ในที่นี่แข็งแกร่งกว่ามาก
……………………….


[Go To Next Chapter]( ./31.md)