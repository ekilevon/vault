##บทที่ 1417: ศึกสุดท้าย
บนท้องฟ้า คลื่นวนมิติชั้นหนึ่งแผ่ระลอกขึ้นมา
ฟุ่บ!
จ้าวเฟิงพาเทพโบราณหยวนเหยากระโดดออกมาจากความว่างเปล่าในท้องฟ้า
“ตอนนี้ปลอดภัยแล้ว!”
จ้าวเฟิงหยุดลง แขนผละออกจากเอวนุ่มนิ่มของเทพโบราณหยวนเหยา
“ขอบใจมาก!”
ถึงแม้เทพโบราณหยวนเหยาจะอ่อนแอมาก แต่ใบหน้ากลับแดงซ่านเย้ายวนใจ
“ข้าช่วยเจ้าควบคุมพิษในกายก่อนก็แล้วกัน”
จ้าวเฟิงเอ่ยปาก
หากไม่ใช่ว่าเพราะเทพโบราณหยวนเหยาถูกพิษ ไม่สามารถต่อสู้ในเวลานานได้ จ้าวเฟิงคงไม่ต้องรีบร้อนหนีมา
ตอนนี้เขาอยากจะสังหารครึ่งก้าวสู่จอมเทพก็ไม่ได้ลำบากนัก ครึ่งก้าวสู่จอมเทพสองคนแม้จะจัดการยากอยู่บ้าง แต่หากนำไพ่ตายออกมาแล้วละก็ เขามีความมั่นใจสูงมากในการสังหารพวกเขา
ในตอนนี้เอง ตรงขอบฟ้าไกลลิบ ลมเมฆพลันเปลี่ยนสี
ครืน!
ความกดดันที่น่าครั่นคร้ามกลุ่มหนึ่งแผ่กระจายมาทันใด
ชั่วขณะนี้ ฟ้าดินพลันมีลมสีขาวพัดขึ้นมา พลังทุกอย่างข้างในถูกควบคุมโดยสิ้นเชิง
ท่ามกลางลมพายุหมุน ผู้อาวุโสชุดคลุมยาวสีทอง มีแสงเทพขาวระยับล้อมรอบกายคนหนึ่ง เดินออกมาในฉับพลัน
ยามนี้ ผู้อาวุโสคนนี้ราวกับเป็นตัวแทนแห่งฟ้าดิน ทุกการเคลื่อนไหวแผ่กระจายพลังที่มาจากทั่วทั้งดินฟ้า
“จอมเทพ!”
สีหน้าของจ้าวเฟิงตื่นตะลึง จ้องผู้อาวุโสคนนั้นเขม็ง
“ผู้อาวุโสที่สอง!”
เทพโบราณหยวนเหยามีสีหน้าเคารพนบนอบ
“พวกเจ้าสองคนไยจึงมาอยู่ที่นี่?”
สายตาของผู้อาวุโสสองจ้องเพ่งไปยังเทพโบราณหยวนเหยาและจ้าวเฟิง
“รายงานผู้อาวุโส ข้าถูกแผนชั่วของเผ่าเปลวทองตลบหลัง ตกอยู่ในอันตราย แต่จ้าวเฟิงมาช่วยข้าเพียงลำพัง พวกเราทั้งสองร่วมมือกันหนีจากอันตรายมาได้!”
เทพโบราณหยวนเหยาพูดสั้นๆ ได้ใจความ
“หืม?”
สายตาของผู้อาวุโสสองหยุดลงที่จ้าวเฟิงทันใด เขาปิดด่านฝึกตนมาตลอดปี เรื่องของจ้าวเฟิงก็รู้ไม่ละเอียดมากนัก เพียงเคยได้ยินมาบ้าง
ชุดคลุมมิติบนร่างจ้าวเฟิงดึงดูดความสนใจของเขา ต่อมาอายุและพลังฝึกตนก็ทำให้เขาค่อนข้างตกตะลึง
สุดท้าย สายตาของเขาหยุดอยู่ที่ตาซ้ายจ้าวเฟิง ฉายแววประหลาดใจ
“ไม่เลว เจ้าเกินกว่าความคิดของข้าไปมาก!”
สุดท้ายผู้อาวุโสสองเอ่ยแค่ประโยคนี้ออกมา
แต่สามารถทำให้จอมเทพเอ่ยปากชมเชยได้ สำหรับคนขั้นต่ำกว่าครึ่งก้าวสู่จอมเทพลงมานับก็เป็นเกียรติอย่างหนึ่ง
“ขอบคุณผู้อาวุโสที่ชมเชย!”
จ้าวเฟิงเอ่ยตามมารยาท
“ถึงแม้พวกเจ้าจะพ้นจากอันตรายเรียบร้อย แต่ในเมื่อข้ามาแล้ว ก็จะไม่กลับไปง่ายๆ!”
ผู้อาวุโสสองเงยหน้ามองไปยังที่ไกล
“เจ้าค่ะ!”
เทพโบราณหยวนเหยาพยักหน้ารับทันที
ในใจของนางตื่นตะลึงเป็นอย่างยิ่ง ผู้อาวุโสสองจะมาเข้าร่วมสงครามด้วยงั้นหรือ?
“ไป!”
ชายเสื้อของผู้อาวุโสสองเพียงสะบัด พลังไร้รูปร่างกลุ่มหนึ่งดึงจ้าวเฟิงและเทพโบราณหยวนเหยามายังข้างกายเขา
“พิษ?”
สายตาของผู้อาวุโสสองมองไปยังเทพโบราณหยวนเหยาอีกครั้ง
ในขณะเดียวกัน พลังกฎเกณฑ์ที่ลึกลับยากหยั่งถึงก็หุ้มล้อมไปยังร่างของนาง
ชั่วขณะนี้ เทพโบราณหยวนเหยารู้สึกเหมือนว่าตนกลายเป็นคนธรรมดา โคจรพลังใดๆ ไม่ได้เลย
ตาซ้ายของจ้าวเฟิงมองที่เทพโบราณหยวนเหยา
ถึงแม้ตอนนี้นางจะถูกควบคุมจากกฎเกณฑ์อย่างมาก แต่พิษในกายถูกพลังจำกัดหนักยิ่งกว่า
เห็นเพียงพิษทั่วทั้งร่างของเทพโบราณหยวนเหยาถูกทำลายหายไปโดยสิ้นเชิงภายใต้พลังกฎเกณฑ์ของครึ่งก้าวสู่จอมเทพ
เวลาต่อมา การจำกัดควบคุมบนร่างของนางหายไปหมดสิ้น นางพบว่าพิษในร่างก็ถูกขจัดไปหมดแล้วเช่นกัน
“ขอบคุณผู้อาวุโส!”
เทพโบราณหยวนเหยาเอ่ยอย่างซาบซึ้งใจ
ผู้อาวุโสสองไม่ได้พูดอะไร สำแดงเคลื่อนย้ายมิติพาเทพโบราณหยวนเหยาและจ้าวเฟิงจากไป
……
สนามรบของสองเผ่าอลหม่านวุ่นวายไปทั่ว มืดฟ้ามัวดิน
ฟุ่บ! ฟุ่บ!
ทันใดนั้น ร่างเงาที่มีกลิ่นอายพลังแข็งแกร่งสองร่างโบยบินมาใกล้สนามรบอย่างรวดเร็ว
“เทพโบราณหานเยี่ยน เทพโบราณโม๋อู!”
ผู้อาวุโสสามเผ่าพันธุ์วิญญาณมองไปยังสองร่างนั้น หลับตาลงเล็กน้อย ฉายแววจนปัญญา
“หรือว่าเทพโบราณหยวนเหยากับเด็กนั่น…”
สีหน้าของหญิงชราที่อยู่ข้างๆ เผยความสงสาร
บนสนามรบ คนเผ่าพันธุ์วิญญาณมากมายมีอาการหดหู่สิ้นหวัง
“ฮ่าๆ พวกเจ้าในที่สุดก็กลับมา!”
ผู้อาวุโสจินหัวเราะเสียงเย็น ไม่ได้ถามไถ่อะไร
เพราะสำหรับเขา เทพโบราณหานเยี่ยนและเทพโบราณโม๋อูร่วมมือกัน เทพโบราณหยวนเหยากับจ้าวเฟิงต้องตายอย่างไม่ต้องสงสัย
“พวกเรา…”
เทพโบราณหานเยี่ยนมองไปยังผู้อาวุโสจิน ค่อนข้างยากจะเอื้อนเอ่ยอะไร
ต่อให้บอกผู้อาวุโสจิน เขาก็น่าจะไม่เชื่อ จ้าวเฟิงอัจฉริยะหน้าใหม่ขั้นเก้าช่วยเทพโบราณหยวนเหยาไปจากเงื้อมมือพวกเขาครึ่งก้าวสู่จอมเทพทั้งสองได้
แต่นี่มันเป็นเรื่องจริงที่เกิดขึ้นไปแล้ว พวกเขาจะต้องรายงานเบื้องบน
ทว่าในตอนนี้เอง
“ถอย!”
ผู้อาวุโสจินคำรามลั่น ตัดบทเทพโบราณหานเยี่ยน
ถึงแม้เผ่าเปลวทองจะไม่เข้าใจเหตุผล แต่พวกเขาล้วนเชื่อฟังคำสั่งของแม่ทัพใหญ่
ทันใดนั้น เผ่าเปลวทองทั้งหมดหมุนตัวกลับ ถอยทัพทันที
“นี่มันเกิดอะไรขึ้น? เผ่าเปลวทองถอยทัพแล้ว!”
ผู้อาวุโสสามเผ่าพันธุ์วิญญาณยืนอึ้งอยู่กับที่
ด้านล่าง สมาชิกเผ่าพันธุ์วิญญาณทั้งหมดล้วนรอฟังคำสั่งของผู้อาวุโส
ถึงแม้เผ่าเปลวทองถอยทัพไปแล้ว แต่พลังของอีกฝ่ายล้ำหน้าเผ่าพันธุ์วิญญาณไปมาก พวกเขาไล่ตามไปก็รังแต่จะหาเรื่องให้ตัวเอง
แต่เสี้ยวขณะต่อมา ผู้อาวุโสสามและหญิงชราผมขาวเผ่าพันธุ์วิญญาณเปลี่ยนสีหน้าไปทันใด
ครืน ตูม ตูม!
ลมสีขาวพัดโหมขึ้นมาในอากาศ ทุกสรรพสิ่งนอกจากนั้นล้วนดูหม่นแสงไปสิ้น
ทันใดนั้น ร่างเงาสามร่างก็ปรากฏขึ้นเหนือเผ่าพันธุ์วิญญาณ
“คารวะผู้อาวุโสสอง!”
ผู้อาวุโสสามและหญิงชราผมขาวพูดด้วยความเคารพทันที
ในขณะเดียวกัน สรรพสิ่งในฟ้าดินต่างศิโรราบอยู่ใต้ผู้อาวุโสที่สอง
“เทพโบราณหยวนเหยาและจ้าวเฟิงต่างไม่เป็นอะไร?”
ผู้แข็งแกร่งเผ่าพันธุ์วิญญาณทั้งหลายถอนหายใจโล่งอก
ในความคิดพวกเขา ต้องเป็นจอมเทพตามมาได้ทันเวลาแล้วช่วยพวกเขาทั้งสองเอาไว้แน่
“จ้าวเฟิง ทีหลังอย่าได้ทำเรื่องโง่ๆ อีก!”
ผู้อาวุโสสามตำหนิอย่างเข้มงวด
สำหรับเรื่องนี้ จ้าวเฟิงไม่ได้อธิบายอะไรมาก
“หึ คิดหนีหรือ?”
ผู้อาวุโสสองแค่นเสียงต่ำ ร่างหายวับไปทันที
เสี้ยวขณะต่อมา เขาก็ประชิดเข้าใกล้กองทัพเผ่าเปลวทอง
“ถอยเร็วเข้า ไม่ต้องสนใจอะไรทั้งนั้น!”
ผู้อาวุโสจินตะโกนเสียงดัง
เผชิญหน้ากับจอมเทพ ยิ่งหยุดอยู่นาน การสูญเสียก็ยิ่งมาก
นอกจากนั้น ก่อนหน้านี้เผ่าพันธุ์วิญญาณบุกโจมตีมาก่อน ดังนั้นที่นี่จึงอยู่ใกล้กับฐานที่มั่นเผ่าเปลวทองมาก ขอเพียงกลับไปยังฐานที่มั่นได้ ทุกคนก็สามารถใช้ค่ายกลต้านทานการโจมตีของจอมเทพเผ่าพันธุ์วิญญาณเอาไว้ได้ชั่วขณะ
ครืน ตูม ตูม!
พลังฟ้าดินทะลักล้น รวมตัวไปยังผู้อาวุโสที่สอง
“ข้ามาแล้ว จะกลับไปมือเปล่าได้อย่างไร!”
ผู้อาวุโสสองสะบัดมือ ผลึกแก้วกลุ่มหนึ่งก่อตัวขึ้น ผลึกแก้วพวกนี้ราวกับของเหลว บิดม้วนเปลี่ยนรูปร่างไม่หยุด
ฟู่!
พลังเทพวาวระยับกลุ่มหนึ่งก่อเป็นพายุคลั่งพร่างพราว กวาดไปยังกองทัพเผ่าเปลวทอง
“เป้าหมายของเขาคือข้า...ไม่...”
ชายวัยกลางคนตัวเตี้ยรู้สึกถึงคลื่นพลังสะท้านฟ้าจากข้างหลัง สีหน้าเปลี่ยนไปทันที ร้องอย่างน่าสังเวช
จอมเทพลงมือ แน่นอนว่าไม่มีทางสังหารเทพแท้จริงซึ่งไร้ความสำคัญเหล่านั้น แต่เป็นครึ่งก้าวสู่จอมเทพที่พลังฝึกตนสูงที่สุดในกองทัพเผ่าเปลวทอง
ชายวัยกลางคนตัวเตี้ยกระตุ้นสายเลือดเผ่าเปลวทองทันใด ปะทุเพลิงสีทองร้อนแรงกลุ่มหนึ่งออกมา
ครืน บึ้ม!
ภายใต้การปะทะกันของทั้งสอง ฟ้าดินผันเปลี่ยน เทพแท้จริงกับเทพโบราณแถวนั้นจำนวนไม่น้อยถูกควันหลงของการต่อสู้สังหารลงทันที
“ข้าให้เจ้าตาย เจ้าก็ต้องตาย!”
ผู้อาวุโสสองแค่นเสียงเย็น สะบัดฝ่ามืออีกครั้ง
“ไม่…”
ชายวัยกลางคนตัวเตี้ยไร้ซึ่งเรี่ยวแรง เสียงเอ่ยแหบแห้ง
เขาต้านทานการโจมตีกระบวนท่าแรกของจอมเทพก็ใช้ไปหมดทุกสิ่งแล้ว
ครืน บึ้ม!
พายุคลั่งระยิบระยับพัดกวาดมา ร่างของชายวัยกลางคนตัวเตี้ยแคระหายไปอย่างไร้ร่องรอย
“หนีเร็ว!”
“พลังของจอมเทพน่ากลัวยิ่งนัก!”
เผ่าเปลวทองทั้งหมดหนีไปอย่างลนลาน
ไม่นานนัก เผ่าเปลวทองก็กลับไปในฐานที่มั่น จากนั้นเปิดค่ายกลแต่ละชั้น
“หึ!”
ผู้อาวุโสสองถอยกลับทันที
ในตอนที่เขาปรากฏตัวขึ้น เผ่าเปลวทองจะต้องรายงานจอมเทพของเผ่าตัวเองแล้วแน่นอน
อีกทั้งฝ่ายตรงข้ามมีครึ่งก้าวสู่จอมเทพสามคน รวมกับค่ายกลในฐานที่มั่น ต่อให้ฝืนโจมตีก็ไม่มีผลดีอะไร
จากนั้น กองทัพเผ่าพันธุ์วิญญาณก็ถอยกลับไปพักผ่อนฟื้นกำลังยังฐานที่มั่น
ศึกนี้เผ่าพันธุ์วิญญาณสูญเสียสาหัส หากไม่ใช่ว่าผู้อาวุโสสองลงมือสังหารครึ่งก้าวสู่จอมเทพเผ่าเปลวทองคนหนึ่งและเทพแท้จริงมากมาย เกรงว่าเผ่าพันธุ์วิญญาณคงเสียเปรียบไปแล้ว
เผ่าพันธุ์วิญญาณถอยทัพได้ไม่นาน ก็ได้รับข่าวว่าจอมเทพเผ่าเปลวทองตามมาสมทบแล้ว
แต่ตอนนี้พวกเขามีผู้อาวุโสสองปกป้องรักษาอยู่ที่นี่ จึงไม่เกรงกลัว
หลังจากนั้นสามวัน ข่าวร้ายก็มาเยือน
“บัดซบ เผ่าเปลวทองส่งจอมเทพคนหนึ่งไปทำลายฐานที่มั่นของพวกเราหลายแห่ง!”
ผู้อาวุโสสามโกรธแค้นเป็นอย่างยิ่ง คำรามเสียงดัง
ไม่เพียงเท่านั้น จอมเทพเผ่าเปลวทองคนนั้นยังดักซุ่มอยู่ที่เส้นทางกลับเผ่าพันธุ์วิญญาณ สังหารกองกำลังย่อยของเผ่า รวมถึงครึ่งก้าวสู่จอมเทพคนหนึ่งด้วย
“เตรียมเปิดศึกอย่างเต็มรูปแบบเถิด!”
ผู้อาวุโสสองหลับตาลงเล็กน้อย พูดขึ้นทันที
ผู้อาวุโสสามตกตะลึง ก่อนพยักหน้ารับ
วันนั้น ผู้อาวุโสสามออกคำสั่งเรียกรวมพล รวบรวมกำลังคนทั้งหมดของเผ่าพันธุ์วิญญาณ
อีกด้านหนึ่งที่ไกลๆ กองทัพเผ่าเปลวทองก็ค่อยๆ แข็งแกร่งขึ้น
วันที่สาม เผ่าพันธุ์วิญญาณมีจอมเทพอีกสองคนมาถึง
แบ่งเป็นยอดผู้อาวุโสและผู้อาวุโสสูงสุด
ยอดผู้อาวุโสร่างท้วม ดูค่อนข้างอบอุ่น ถึงแม้จะเป็นจอมเทพ แต่กลับชวนให้รู้สึกว่าเป็นมิตร
ส่วนผู้อาวุโสสูงสุดเผ่าพันธุ์วิญญาณอยู่ในชั้นหมอกระยิบระยับสีฟ้าอ่อน มองไม่เห็นใบหน้าที่แท้จริง
วู้ม!
จ้าวเฟิงอดโคจรตาซ้ายมองทะลุผ่านไปไม่ได้
เห็นเพียงยอดผู้อาวุโสเผ่าพันธุ์วิญญาณที่อยู่ในหมอแวววาวเป็นชั้นๆ มีรูปร่างสูงใหญ่ สีหน้าราบเรียบ ทั่วทั้งร่างก่อขึ้นจากผลึกวาวระยับสีฟ้าอ่อนกึ่งโปร่งแสง เส้นผมพร่างพราวสีฟ้าอ่อนพลิ้วไหวราวสายน้ำไหล
“ว่ากันว่ายอดผู้อาวุโสเผ่าพันธุ์วิญญาณไปถึงขั้นที่สอง!”
จ้าวเฟิงพึมพำ
จอมเทพทั้งสามขั้น ระหว่างทุกขั้นช่างห่างกันราวคนละโลก
ครืน ตูม ตูม!
ในตอนนี้เอง ขอบฟ้าที่ไกลออกไปเปลี่ยนเป็นสีแดงอมทอง ราวกับถูกไฟร้อนแรงมหาศาลเผาไหม้
จากนั้น เรือรบเพลิงทองลำใหญ่สองลำก็แล่นมาอย่างรวดเร็ว
ส่วนยอดของเรือรบลำหนึ่งที่อยู่ตรงกลาง มีแสงทองเจิดจ้าสามกลุ่มลอยอยู่
คนตรงกลางร่างสูงถึงสามจั้ง บนร่างสีทองวาววับเต็มไปด้วยลวดลายเปลวเพลิงแปลกประหลาดที่สลับซับซ้อน
ด้านซ้ายของเขาคือผู้อาวุโสหลังค่อม ด้านขวาคือสตรีงดงามเย้ายวน
“วันนี้ มาจบเรื่องทุกอย่างกันเถอะ!”
บนร่างสีทองวาววับของยอดผู้อาวุโสเผ่าเปลวทองมีเพลิงลุกไหม้ขึ้นทันใด
ทันใดนั้น ทั่วทั้งฟ้าดินตลบอบอวลไปด้วยเปลวไฟมหาศาล
ไฟพวกนี้ไม่ทำร้ายคนของเผ่าเปลวทอง แต่กลับทำให้พวกเขามีจิตต่อสู้เต็มเปี่ยม พลังเพิ่มสูงขึ้น
“ควรจะจบได้นานแล้ว!”
ยอดผู้อาวุโสเผ่าเปลวทองพูดอย่างสงบ
“จ้าวเฟิง ครั้งนี้เป็นศึกสุดท้าย บาดแผลของเทพโบราณหยวนเหยายังฟื้นฟูไม่สมบูรณ์ เจ้าก็อย่าได้เก็บซ่อนพลังอีกเลย!”
จู่ๆ ผู้อาวุโสสองก็ส่งกระแสจิตให้จ้าวเฟิง
สีหน้าจ้าวเฟิงตะลึงไปเล็กน้อย ท่าทางเทพโบราณหยวนเหยาคงจะบอกทุกอย่างกับผู้อาวุโสสองแล้ว
ตอนนี้เทพโบราณหยวนเหยาบาดเจ็บหนัก ยังไม่ฟื้นสภาพ ครึ่งก้าวสู่จอมเทพฝั่งเผ่าเปลวทองมีมากกว่าเผ่าพันธุ์วิญญาณคนหนึ่ง มีเพียงให้จ้าวเฟิงทดแทนที่ว่างนี้เท่านั้น
“ขอรับ!”
จ้าวเฟิงพยักหน้า
หากเผ่าพันธุ์วิญญาณได้รับชัยชนะมา จ้าวเฟิงก็เท่ากับตัดเรื่องยุ่งยากเรื่องใหญ่ทิ้งไป
ดังนั้นศึกสุดท้ายที่สำคัญนี้ เขาจะลงมือสุดกำลัง!
……………………………………


[Go To Next Chapter]( ./274.md)