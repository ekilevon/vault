##บทที่ 1391: นายที่แท้จริง
บนพื้นที่รกร้างกว้างใหญ่
ขวับ!
คลื่นมิติชั้นหนึ่งแผ่ระลอกออกไป ร่างของจ้าวเฟิงปรากฏออกมาจากในชุดคลุมมิติ
“เคลื่อนไหวแล้ว!”
สายตาของจ้าวเฟิงประเมินไปยังที่ไกลๆ
ที่นี่มีเพียงแค่เขาเท่านั้นที่สามารถสังเกตสถานการณ์ของฝ่ายตำหนักวิญญาณบรรพกาลและต้นไม้แห่งกาลเวลาได้
วู้ม!
เขาสะบัดมือออกไป พลังมิติพุ่งผ่านไปรอบด้าน เผ่าเทพยักษ์คนอื่นๆ สิ้นสุดการฝึกฝนทันที แล้วปรากฏกายขึ้นที่นี่
สายตาของพวกเขามองไปยังจ้าวเฟิง
กลิ่นอายบนร่างกายจ้าวเฟิงในตอนนี้ยิ่งแข็งแกร่งและล้ำลึกขึ้น ในยามที่การควบคุมเวลาอันมหาศาลเข้ามาใกล้จ้าวเฟิงก็ถูกกลืนกินไปกว่าครึ่งทันที
จ้าวเฟิงยืนอยู่ที่นี่ ดูสบายๆ ไม่ทุกข์ร้อนเป็นอย่างยิ่ง
“จ้าวเฟิง เจ้าทะลวงขั้นเก้าแล้วรึ?”
เทพโบราณหวาไฉ่ถามอย่างตกใจ
เนิ่นนานก่อนหน้านี้ จ้าวเฟิงก็ถึงขั้นแปดสุดยอดแล้ว ตอนนี้หลังจากปิดด่านฝึกฝน กลิ่นอายยิ่งแข็งแกร่ง จะต้องทะลวงขั้นเก้าแล้วอย่างแน่นอน
“ใช่แล้ว!”
จ้าวเฟิงพยักหน้า
เทพโบราณพั่วเยวี่ยและเทพโบราณหวาไฉ่สบตากัน ยากที่จะปกปิดความตื่นตะลึงบนใบหน้า
เวลาไม่กี่เดือนที่เข้ามาในซากปรักหักพังแห่งนี้ จ้าวเฟิงก็ทะลวงจากขั้นแปดเป็นขั้นเก้าได้แล้ว เป็นคนที่พลังฝึกตนทะลวงขั้นได้เร็วที่สุดในหมู่คนทั้งหมด
ส่วนเทพโบราณพั่วเยวี่ยที่ได้สัมผัสกับจ้าวเฟิงมานานก่อนหน้านี้ยิ่งตกใจ ในตอนแรกที่เขาพบกับจ้าวเฟิง อีกฝ่ายท่าทางเพิ่งจะทะลวงขั้นแปดได้เท่านั้น
“ยินดีกับสหายจ้าวที่พลังก้าวไปอีกขั้น!”
ซินอู๋เหินหัวเราะพูด
ก่อนหน้านี้จ้าวเฟิงก็สามารถบดขยี้สังหารขั้นเก้าได้ตามใจ ทำให้ครึ่งก้าวสู่จอมเทพทำอะไรไม่ได้
ตอนนี้ทะลวงขั้นแล้ว พลังจะต้องก้าวไปอีกขั้น ถือเป็นเรื่องที่ดีสำหรับกลุ่มของเขา
“สหายซิน เจ้าก็ถึงขั้นครึ่งก้าวสู่จอมเทพแล้วกระมัง!”
ดวงตาซ้ายที่ลึกล้ำของจ้าวเฟิงประเมินซินอู๋เหินแวบหนึ่ง ก่อนจะพูดออกมาทันที
สีหน้าของซินอู๋เหินตกตะลึงเล็กน้อย เขาคิดไม่ถึงว่าจ้าวเฟิงจะมองตื้นลึกหนาบางของตนเองออกได้ง่ายดายถึงเพียงนี้
ขอแค่เขาไปถึงขั้นเก้าสุดยอด ครึ่งก้าวสู่จอมเทพก็ไม่เป็นปัญหาใดทั้งสิ้น ต้องการแค่เพียงเวลาผันเปลี่ยนพลังเทพเท่านั้น
“พวกนั้นเริ่มเคลื่อนไหวแล้ว กำลังมุ่งหน้าไปยังที่ที่ต้นไม้แห่งกาลเวลายืนต้นอยู่ พวกเราจะรั้งท้ายไม่ได้!”
จ้าวเฟิงเอ่ยเข้าประเด็นทันที
“เช่นนั้นพวกเราก็รีบไล่ตามไปเร็ว จะให้ตำหนักวิญญาณบรรพกาลทำสำเร็จง่ายๆ ไม่ได้!”
สีหน้าของเทพโบราณหวาไฉ่ค่อนข้างร้อนรน
ฟุ่บ...
กลุ่มของจ้าวเฟิงมุ่งหน้าไปยังต้นไม้แห่งกาลเวลาทันใด
ไม่นานนัก คนอื่นที่เหลือก็มองเห็นสถานการณ์ใกล้ๆ ต้นไม้แห่งกาลเวลาได้
“พวกมันจะลงมือกับเศษเสี้ยวอาวุธบรรพชนแล้ว!”
เทพโบราณพั่วเยวี่ยมีสีหน้าตื่นตกใจ
แต่ในตอนนี้เองก็พลันเกิดการเปลี่ยนแปลงขึ้น
ในกิ่งก้านของต้นไม้แห่งกาลเวลา จู่ๆ ก็มีผู้อาวุโสที่เปล่งแสงสว่างสีขาวทั่วร่างกระโจนออกมา
เสียงทรงพลังที่เก่าแก่โบราณดังก้องขึ้น “พวกเจ้าบังอาจยิ่งนัก กล้าบุกเข้ามาในพื้นที่ต้องห้ามของเผ่าข้า!”
ในขณะเดียวกันนี้เอง กลิ่นอายสายเลือดที่แข็งแกร่งพร้อมด้วยการควบคุมเวลาอันไร้รูปร่างก็แผ่กระจายไปทั่วทิศ
“เกิดอะไรขึ้น?”
เทพโบราณพั่วเยวี่ยตัวแข็ง จิตใจสั่นสะท้าน
ที่นี่ระดับพลังฝึกตนและพลังแท้จริงของเขาต่ำที่สุด ในตอนที่พลังกลุ่มนั้นลอยมา เขาก็ต้านทานไม่ไหวในทันที
“นั่นมัน...เผ่าแสง!”
แววตาของซินอู๋เหินส่องประกายแวววาว
“เผ่าแสง?”
สีหน้าของคนที่เหลือเปลี่ยนไปเล็กน้อย
เผ่าพันธุ์แห่งแสง เป็นเผ่าพันธุ์ที่อยู่ในอันดับเจ็ดของรายชื่อหมื่นเผ่าพันธุ์โบราณ เลื่องลือในด้านความเร็วว่ารวดเร็วที่สุดในจักรวาล!
“ที่นี่มีเผ่าแสงได้อย่างไร?”
สีหน้าของเทพโบราณหวาไฉ่ตื่นตะลึงและสงสัย
“ต้นไม้แห่งกาลเวลา...มิติแห่งนี้เหมือนจะเป็นมิติที่ผู้แข็งแกร่งของเผ่าแสงสร้างขึ้นเสียมากกว่า!”
ซินอู๋เหินไตร่ตรองชั่วครู่จึงค่อยพูดออกมา
เมื่อพูดเช่นนี้ สีหน้าของทุกคนที่อยู่ที่นั่นเปลี่ยนไปเล็กน้อย เริ่มครุ่นคิดขึ้นมา
……
ต้นไม้แห่งกาลเวลา
ตำหนักวิญญาณบรรพกาลทั้งสามคนจ้องไปยังผู้แข็งแกร่งเผ่าแสง จิตใจสั่นสะท้าน
หากไม่ใช่ว่าพวกเขารู้ว่าอวี่เหิงเป็นคนของเผ่าความลับสวรรค์ เกรงว่าตอนนี้พวกเขาคงศิโรราบต่อหน้าผู้แข็งแกร่งเผ่าแสงคนนี้ไปแล้ว
“คิดไม่ถึงเลยว่ามิติแห่งนี้จะมีคนของเผ่าแสงอยู่!”
อวี่เหิงยิ้มราบเรียบ มองประเมินผู้อาวุโสร่างสีขาวโปร่งแสงอย่างละเอียด
“เผ่าความลับสวรรค์!”
สายตาของผู้อาวุโสคนนั้นก็จ้องอวี่เหิงเขม็งเช่นกัน พลังสายเลือดน่ากลัวที่สะท้านไปแปดภพค่อยๆ แผ่กระจายออกมา
การควบคุมเวลาในฟ้าดินพลันเพิ่มมากขึ้น โดยมีต้นไม้แห่งกาลเวลาเป็นศูนย์กลาง แข็งแกร่งจนครึ่งก้าวสู่จอมเทพฝั่งตำหนักวิญญาณบรรพกาลยังรู้สึกว่าทั่วทั้งร่างถูกพันธนาการ เวลาไหลช้าเป็นอย่างยิ่ง หนึ่งวันนานเหมือนหนึ่งปี
อวี่เหิงหยิบเครื่องรางหยกชิ้นหนึ่งออกมา บนนั้นแผ่กระจายพลังที่แข็งแกร่งกลุ่มหนึ่งพร้อมด้วยเศษเสี้ยวกฎเกณฑ์ แล้วปกป้องเขาเอาไว้รอบด้าน
“ในเมื่อถูกข้าเจอตัวแล้ว ข้าก็จะให้พวกเจ้าดับสูญไปสิ้น!”
อวี่เหิงเผชิญหน้ากับความโกรธแค้นของผู้แข็งแกร่งเผ่าแสงก็ยังนิ่งขรึมไม่เกรงกลัว ยิ้มบางๆ อยู่โดยตลอด
“ข้าจะให้โอกาสพวกเจ้าทั้งสาม หากจัดการคนคนนี้ได้ ก็จะได้รับโอกาสเลื่อนขั้นเป็นจอมเทพ!”
อวี่เหิงมองมายังตำหนักวิญญาณบรรพกาลทั้งสามแล้วเอ่ยปากทันที
สายเลือดเผ่าบรรพกาลของเขาจะใช้งานง่ายๆ ไม่ได้
หากตำหนักวิญญาณบรรพกาลทั้งสามคนสามารถจัดการผู้แข็งแกร่งเผ่าแสงได้ นั่นจะเป็นการดีที่สุด
“นี่...”
สีหน้าของครึ่งก้าวสู่จอมเทพทั้งสามตะลึงไปเล็กน้อย ค่อนข้างลังเล
“พวกเจ้าไม่ต้องกังวล คนผู้นี้น่าจะเพิ่งฟื้นขึ้นมาได้ไม่นาน อาการบาดเจ็บค่อนข้างสาหัส ตอนนี้ทำได้เพียงแค่สำแดงพลังขั้นครึ่งก้าวสู่จอมเทพเท่านั้น”
อวี่เหิงพูดเรียบๆ
“ท่านมู่กู่! (หุบเขาอาทิตย์อัสดง)”
เทพโบราณเฉิงอวิ๋นที่อยู่ข้างๆ มองไปยังผู้อาวุโสเผ่าแสง จากนั้นตะโกนขึ้นมาอย่างอดไม่ได้
ผู้แข็งแกร่งเผ่าแสงคนนี้ เขาใช้วิชาลับเผ่าแสงร่วมกับเศษเสี้ยวอาวุธบรรพชนฟื้นคืนชีวิตขึ้นมาจริงๆ
แต่ก็เพียงแค่ฟื้นคืนชีพมู่กู่ขึ้นมาเฉยๆ เท่านั้น พลังของเขาไม่ได้ฟื้นฟูขึ้นมาอย่างสมบูรณ์
สีหน้าของมู่กู่เคร่งเครียดขึ้นทันที
หากเขาอยู่ในช่วงสุดยอด ในตอนที่ปรากฏตัวขึ้นก็คงสังหารมดปลวกทั้งหมดที่นี่ไปแล้ว
“ได้!”
ตำหนักวิญญาณบรรพกาลทั้งสามเห็นท่าทีของเทพโบราณเฉิงอวิ๋นและมู่กู่ ก็รู้ว่าสิ่งที่อวี่เหิงพูดเป็นความจริง
อีกทั้งคำสัญญาที่อวี่เหิงมอบให้ก็ช่างเย้ายวนใจเป็นอย่างยิ่ง
ฟุ่บ! ฟุ่บ! ฟุ่บ!
ครึ่งก้าวสู่จอมเทพทั้งสามพุ่งออกไปทันที
สิ่งที่ออกไปพร้อมกับพวกเขายังมีอสูรวิญญาณอีกสามตัว
“มังกรโลกันตร์วารียะเยือก!”
แขนข้างหนึ่งของเทพโบราณอวี้ห่ายแปรเปลี่ยนเป็นของเหลวสีดำที่แปลกประหลาด ขยายใหญ่ขึ้นแล้วก่อเป็นมังกรยักษ์สีดำที่ตัวยาวถึงพันจั้ง
โฮก~
มังกรยักษ์สีดำร้องคำราม ผสานเข้ากับอสูรวิญญาณของเทพโบราณอวี้ห่ายเป็นร่างเดียว ก่อนพุ่งทะยานไปยังมู่กู่
“เป็นแค่เผ่าวิญญาณบรรพกาล ก็กล้ามาสามหาวต่อหน้าข้า!”
สีหน้าของมู่กู่เย็นเยียบ กายพลันหายวับไปทันใด
เสี้ยวขณะต่อมา มู่กู่มาปรากฏตัวขึ้นหลังเทพโบราณอวี้ห่ายทันที
ทั่วร่างของมู่กู่อบอวลไปด้วยคลื่นพลังแปลกประหลาด ฝ่ามือของเขาเพียงสะบัด พายุฝ่ามือที่ก่อขึ้นจากแสงสีขาวนับไม่ถ้วนก็ฟาดฟันออกมาทันที
“แย่แล้ว!”
สีหน้าของเทพโบราณอวี้ห่ายตื่นตะลึง
ที่มิติแห่งนี้ สามารถพูดได้ว่าเผ่าพันธุ์แห่งแสงไม่ได้รับการควบคุมใดๆ ทั้งสิ้น ทั้งยังสามารถสำแดงเคลื่อนย้ายมิติชั่วพริบตาได้อีกด้วย
เทพโบราณอวี้ห่ายสัมผัสได้ถึงการลอบโจมตีอย่างกะทันหันของมู่กู่ แต่เขาถูกผลกระทบจากพลังเวลาที่แข็งแกร่ง ทำให้ความคิดและการเคลื่อนไหวเชื่องช้าลงเป็นอย่างมาก ตอบโต้กลับไม่ได้เลย
“แท่นบัวหยกเหมันต์!”
มือเรียวของเทพโบราณหานอวี้แตะลงไป ขั้นดอกบัวเหมันต์ก็ก่อตัวขึ้นที่ใต้เท้าของเทพโบราณอวี้ห่ายทันที
พลังเวลาของมู่กู่หลักๆ แล้วส่งผลต่อร่างของเทพโบราณอวี้ห่าย ส่งผลกับคนอื่นค่อนข้างน้อย
ในขณะเดียวกันนี้เอง เทพโบราณเมี่ยหลิวสะบัดฝ่ามือ สายธารทำลายล้างสายหนึ่งทะลักไหลบ่าตรงเข้าไป
ฟู่!
อสูรวิญญาณของเทพโบราณเมี่ยหลิวผสานร่างเข้าไปในสายธารทำลายล้าง ทำให้พลังของสายธารยิ่งทรงพลังขึ้นอีก
อีกทั้งเทพโบราณเมี่ยหลิวไม่จำเป็นต้องใช้ความคิดจิตใจไปควบคุม อสูรวิญญาณของเขาก็สามารถควบคุมการโจมตีของเขาแล้วจู่โจมออกไปได้
ฟุ่บ!
ร่างของมู่กู่เพียงกะพริบวูบไหวก็หายวับไปจากที่เดิม
ขณะเดียวกัน การโจมตีที่เขาสำแดงออกมาก็กระแทกไปบนร่างของเทพโบราณอวี้ห่าย
ฟู่ พลั่ก!
เห็นเพียงฝ่ามือลำแสงวายุสายหนึ่งพุ่งผ่านแท่นบัวหยกเหมันต์ ทะลุร่างของเทพโบราณอวี้ห่ายไป
พรวด!
เทพโบราณอวี้ห่ายกระเด็นลอยไป พร้อมกระอักเลือดสดๆ ออกมา
“เป็นไปได้อย่างไรกัน?”
สีหน้าของเทพโบราณหานอวี้เปลี่ยนไปทันที
เคล็ดวิชาลับป้องกันของนางมีผลลัพธ์ป้องกันเป็นอย่างมากต่อทั้งการโจมตีวิญญาณและกายเนื้อ
“เผ่าแสงมี ‘กายแห่งเวลา’ การโจมตีเวลาที่สำแดงออกมามีผลต่อทั้งกายเนื้อและวิญญาณ อีกทั้งแรงทะลวงผ่านรุนแรงเป็นอย่างยิ่ง!”
อวี่เหิงที่อยู่ข้างหลังพูดเสียงต่ำ
ที่ไกลออกไป ใจของพวกจ้าวเฟิงสั่นสะท้านเกินจะเปรียบ
“นี่สิถึงจะเป็นเผ่าแสงที่แท้จริง!”
เทพโบราณพั่วเยวี่ยพูดอย่างตื่นตะลึง
ในระดับขั้นเดียวกัน ครึ่งก้าวสู่จอมเทพเผ่าวิญญาณบรรพกาลทั้งสามล้วนไม่ใช่คู่มือของเผ่าแสงเลย
“พวกเราจะลงมือเมื่อใด?”
เทพโบราณหวาไฉ่ถามขึ้น
“ยังไม่ต้องรีบร้อน!”
จ้าวเฟิงและซินอู๋เหินพูดขึ้นพร้อมกัน
เผ่าวิญญาณบรรพกาลทั้งสามคนยังพูดง่าย ประเด็นคืออวี่เหิง เขาเป็นเผ่าความลับสวรรค์ที่เหนือกว่าเผ่าแสง อีกทั้งยังมีพลังของเผ่าบรรพกาล!
……
“โจมตีสุดกำลังไปพร้อมกัน!”
สีหน้าของเทพโบราณหานอวี้เย็นเยียบ ตะโกนขึ้นทันที
“มังกรโลกันตร์วารียะเยือก!”
เทพโบราณอวี้ห่ายใบหน้าขาวซีดเหี้ยมโหด แขนทั้งสองค่อยๆ กางออก กลายเป็นมังกรโลกันตร์วารียะเยือกสองตัว
โฮก~
เสียงคำรามของมังกรโลกันตร์วารียะเยือกที่ตัวยาวพันจั้งสองตัวสั่นสะท้านชั้นดวงวิญญาณ ทะยานออกไปพร้อมด้วยพลังที่ทำลายล้างทุกสิ่ง
“ทำลายล้างโลกา!”
มือทั้งสองข้างของเทพโบราณเมี่ยหลิวสะบัดไป สายธารดำทมิฬสองสายไหลบ่าออกมา
ในสายธารทำลายล้างมีอสูรวิญญาณงูมังกรตัวหนึ่งม้วนตลบไปมา ควบคุมสายธารดำทมิฬให้ล้อมรอบไปยังรอบกายมู่กู่
“ยอดเขาเหมันต์!”
มือทั้งสองของเทพโบราณหานอวี้ยกขึ้นทำสัญลักษณ์กระตุ้นวิชา
วู้ม ฟู่ ฟู่!
ฉลามดำตัวหนึ่งพร้อมด้วยพายุคลั่งหนาวเหน็บพวยพุ่งขึ้นสู่ท้องฟ้า ก่อเป็นยอดเขามหึมาที่หนาวเหน็บทรงพลัง แผ่กระจายพลังหนาวเยือกแทรกซึมผ่านทุกสรรพสิ่ง
“สังหาร!”
ครึ่งก้าวสู่จอมเทพทั้งสามตะโกนออกมาพร้อมกัน
ครืน ตูม ตูม!
สายธารดำทมิฬ มังกรโลกันตร์เย็นยะเยือก และยอดเขาหนาวเหน็บขนาดมหึมาโจมตีมาพร้อมกัน ปิดล้อมมู่กู่เอาไว้ข้างใน
เคล็ดวิชาโจมตีที่ครึ่งก้าวสู่จอมเทพทั้งสามใช้ออกมา แทรกไว้ด้วยพลังมิติที่แข็งแกร่งเป็นพิเศษ จุดประสงค์ก็เพื่อรบกวนฟ้าดินผืนนี้ ป้องกันมู่กู่ไม่ให้เคลื่อนย้ายมิติชั่วพริบตาหลบหนีไป
“ถึงแม้อันดับของเผ่าวิญญาณบรรพกาลจะไม่สู้เผ่าแสง แต่ก็ไม่ใช่เผ่าพันธุ์อ่อนแอ!”
“ตายไปซะ เวลาของเผ่าแสงมันผ่านไปนานแล้ว!”
ครึ่งก้าวสู่จอมเทพทั้งสามจ้องไปยังมู่กู่อย่างโหดเหี้ยม
แค่เพียงสังหารเขาได้ พวกเขาก็จะสามารถยกระดับเป็นจอมเทพได้ภายใต้การช่วยเหลือจากเผ่าความลับสวรรค์
นอกจากนั้น ถ้าสังหารเผ่าแสงที่อยู่ในอันดับเจ็ดของรายชื่อหมื่นเผ่าพันธุ์โบราณได้ สำหรับเผ่าวิญญาณบรรพกาลก็เป็นเกียรติยศสูงสุดอย่างหนึ่ง
“ฮ่าๆ น่าขันนัก!”
มู่กู่หัวเราะเสียงเย็น พลังเวลาอันน่าอัศจรรย์ทะลักออกจากทั่วร่าง
ฝ่ามือทั้งสองของเขาประกบเข้าด้วยกัน พลังนับไม่ถ้วนทะลักออกไป
“เวลาดับสลาย!”
คลื่นโจมตีเวลาทรงกลมแผ่กระจายออกไปจากฝ่ามือทั้งสองของเขาทันที
เสี้ยวขณะนั้น แสงระยิบระยับสีขาวส่องสว่างไปทั่วฟ้าดิน
ทุกที่ที่คลื่นโจมตีแห่งเวลาพาดผ่าน รอบด้านเงียบสงัด สรรพสิ่งในฟ้าดินราวกับแข็งทื่อนิ่งเงียบไปอย่างไรอย่างนั้น
จากนั้นความเร็วในการโจมตีของครึ่งก้าวสู่จอมเทพทั้งสามลดลง ก่อนเริ่มสลายไป
จากที่ไกลๆ คนเผ่าเทพยักษ์รู้สึกถึงคลื่นพลังควันหลงที่ไม่อาจขัดขืนได้หอบม้วนเข้ามา
“พลังแห่งกฎเกณฑ์!”
สายเลือดและร่างกายหรือกระทั่งความคิดของทั้งสี่คนที่อยู่ที่นั่นหยุดชะงักไปชั่วขณะ
อีกทั้งยังถูกโจมตีจากพลังเวลา ร่างเทพและวิญญาณอ่อนแอลง พลังเทพในกายยังหายไปส่วนหนึ่งอีกด้วย
ส่วนใกล้ๆ กับมู่กู่
ร่างและวิญญาณของครึ่งก้าวสู่จอมเทพทั้งสามถูกโจมตีจากพลังกฎเกณฑ์กลุ่มนี้ ก็พากันกระอักเลือดออกมา สีหน้าอเนจอนาถเป็นอย่างยิ่ง
“ทำไมถึงแข็งแกร่งถึงเพียงนี้?”
“พวกเราสามคนร่วมมือกันก็ไม่ใช่คู่มือของพวกเขา”
ครึ่งก้าวสู่จอมเทพตำหนักวิญญาณบรรพกาลทั้งสามตื่นตะลึงยิ่งนัก
“เผ่าแสงเป็นเผ่าที่เผ่าพันธุ์อ่อนแอเช่นพวกเจ้าจะมาล่วงเกินได้รึ!”
มู่กู่ลอยอยู่กลางฟ้าดิน กายแห่งเวลาส่งผลกระทบไปยังพลังเวลาทั่วทั้งฟ้าดิน ราวกับจะบอกทุกคนให้รู้ว่า เขาต่างหากถึงจะเป็นเจ้านายของที่นี่
………………………


[Go To Next Chapter]( ./248.md)