##บทที่ 1283: สิ้นหวัง
“เทพโบราณหลิวจินแห่งเผ่าเปลวทองเอาชนะวานรคลั่งแล้ว ก็ตรงไปท้าประลองเทพโบราณปิงหยวนทันที!”
“เทพโบราณปิงหยวนเองก็แข็งแกร่งอย่างยิ่งในบรรดาเทพโบราณขั้นเจ็ดของเผ่าพันธุ์วิญญาณ แต่กับเทพโบราณหลิวจิน ข้าเพิ่งเคยได้ยินชื่อเป็นครั้งแรก!”
คนที่ชมการประลองรอบๆ ตื่นตะลึงไปตามๆ กันเมื่อได้ยินเช่นนั้น
เทพโบราณปิงหยวนที่กำลังกำชับจ้าวเฟิงอยู่ชะงักไปทันที
เขาถึงกระทั่งสงสัยว่าตนเองได้ยินผิดหรือไม่
หนำซ้ำคนที่ท้าประลองผู้นี้ ก่อนนี้ยังประลองกับวานรคลั่งผู้เป็นเทพโบราณขั้นหกมาก่อนหน้า
ถึงฝ่ายตรงข้ามจะอยากต่อสู้กับเขา อย่างน้อยๆ ก็น่าจะพักผ่อนสักหน่อย เพื่อจะได้ต่อสู้ในสภาวะที่สมบูรณ์ถึงจะถูกต้อง
‘ดูไปแล้วเผ่าเปลวทองคงคิดว่าตนมีเทพโบราณสองคน มีโอกาสได้ชัยชนะ จึงท้าประลองข้าทันที!’
เทพโบราณปิงหยวนคาดคะเนในใจ สำหรับเขาแล้ว บางทีนี่อาจจะเป็นโอกาสก็ได้
แต่เทพโบราณปิงหยวนยังต้องขอความเห็นจากคนระดับสูงของเผ่าพันธุ์วิญญาณก่อน
“ไปเถอะ!”
ถึงแม้คนระดับสูงของเผ่าพันธุ์วิญญาณจะรู้สึกไม่ค่อยชอบมาพากลนัก แต่ทำได้เพียงยอมให้เทพโบราณปิงหยวนไปประลอง
อย่างไรเสีย ฝ่ายตรงข้ามก็ท้าประลองผู้ที่แข็งแกร่งที่สุดของฝ่ายตรงข้าม หากรับคำท้าจะไม่ขายหน้าทั้งเขตเทพสวรรค์หรือไร
หนำซ้ำเผ่าพันธุ์วิญญาณเองก็กำลังคาดเดา เผ่าเปลวทองอาจต้องการใช้เทพโบราณหลิวจินทำร้ายเทพโบราณปิงหยวนให้บาดเจ็บสาหัสก็เป็นได้
จากนั้นจึงให้เทพโบราณจินนู่ลงมาประลองเพื่อเอาชนะเทพโบราณปิงหยวน และเป็นฝ่ายที่ได้ชัยชนะในท้ายที่สุด
“พวกเขามีเทพโบราณสองคน ไม่ว่าอย่างไรเทพโบราณปิงหยวนก็ต้องรับมือสองคนติดต่อกันอยู่ดี!”
ผู้อาวุโสที่ห้าของเผ่าพันธุ์วิญญาณถอนหายใจยาว
วูบ!
เทพโบราณปิงหยวนกระโจนขึ้นไปปรากฏตัวขึ้นบนเวทีประลอง
“ข้าคิดว่าเจ้าจะไม่กล้าขึ้นมาเสียแล้ว!”
เทพโบราณหลิวจินหัวเราะเสียงเย็น ในส่วนลึกของดวงตาฉายแววตื่นเต้น
“ในเมื่อข้าขึ้นมาแล้ว จะรีบถีบเจ้าลงไปเอง!”
สีหน้าเทพโบราณปิงหยวนหยิ่งผยอง
ในความคิดเขา พลังแท้จริงของเทพโบราณหลิวจินไม่เท่าเขา ยิ่งไปกว่านั้นก่อนจะสู้กันเทพโบราณหลิวจินยังสู้กับวานรคลั่งมาก่อน
“ไหนให้ข้าดูหน่อยเถอะว่าเจ้ามีคุณสมบัตินี้หรือไม่!”
เทพโบราณหลิวจินตะโกนกร้าว พลังอำนาจทั้งร่างพวยพุ่ง เพลิงสีทองชั้นหนึ่งหมุนวนทั่วกาย จนเขากลายเป็นเทพนักรบอัคคีผู้หนึ่ง
“เจ้าจะเห็นเอง!”
เทพโบราณปิงหยวนจ้องเขม็ง เมื่อค่อยๆ กระตุ้นสายเลือดเผ่าพันธุ์วิญญาณ ไอสวรรค์ในฟ้าดินกลายเป็นละอองหมอกผลึกเหมันต์ในทันที
วินาทีนี้ เทพโบราณปิงหยวนเหมือนละลายกลายเป็นหนึ่งเดียวกับไอสวรรค์ในฟ้าดิน ทุกอิริยาบถล้วนก่อให้เกิดพลานุภาพมหาศาล
เปรี๊ยะ ฟิ้ว!
เทพโบราณปิงหยวนโบกมือ ประกายแสงเหมันต์วาววับนับไม่ถ้วนเกาะกลุ่มรวมตัวเป็นมังกรน้ำแข็งขนาดยักษ์ตัวหนึ่ง พุ่งไปหาเทพโบราณหลิวจิน
“กายศักดิ์สิทธิ์แสงทอง!”
เทพโบราณหลิวจินกระตุ้นกายวิญญาณพิเศษเฉพาะ บนร่างสีทองเข้มปรากฏเส้นแสงเพลิงแสบตาจำนวนมาก แรงกดดันอันร้อนระอุสาดซัดออกรอบบริเวณ
ตุบ โครม!
เทพโบราณหลิวจินใช้ร่างกายที่แข็งแกร่งต้านทานการโจมตีจากเทพโบราณปิงหยวน
แต่ร่างของเขาก็โดนปะทะจนถอยร่นไปหลายก้าว บนกายสีทองเข้มเกิดบาดแผลจำนวนมาก
“เจ้าก็ไม่เท่าไหร่หรอก!”
ดวงตาเทพโบราณปิงหยวนทอประกายแวววับ โคจรพลังสายเลือดในร่างช้าๆ
ทั้งเวทีประลองเต็มไปด้วยแสงสว่างแวววับแน่นขนัด แรงกดดันจากฟ้าดินที่หนักหน่วงกลุ่มหนึ่งปกคลุมเทพโบราณหลิวจิน
เทพโบราณหลิวจินรู้สึกเหมือนฟ้าดินกำลังต่อสู้กับเขา อันตรายระลอกหนึ่งกำลังคืบคลานเข้าใกล้
“แข็งแกร่งยิ่งนัก พลังของเทพโบราณปิงหยวนไปถึงระดับนี้แล้ว เทพโบราณหลิวจินน่าจะรับได้ไม่นานเท่าไหร่!”
“แต่เทพโบราณปิงหยวนจะเอาชนะเทพโบราณหลิวจินก็ไม่ได้ง่ายดายนัก แถมต่อจากนี้เขายังต้องต่อสู้กับเทพโบราณจินนู่อีก…”
สมาชิกหลายคนมองการต่อสู้นี้อย่างละเอียด อดจะวิจารณ์ไม่ได้
“เทพโบราณจินนู่ เจ้ารู้หรือไม่ เหตุใดอยู่ๆ เทพโบราณหลิวจินจึงร้ายกาจถึงเพียงนี้?”
เทพแท้จริงเทียนเชี่ยนถามอย่างอดไม่ได้
เมื่อสามสิบปีก่อน เทพโบราณหลิวจินยังเป็นแค่เทพแท้จริงหลิวจิน เป็นแค่คนธรรมดาคนหนึ่งในบรรดาเทพแท้จริงของเผ่าเปลวทอง
เทพโบราณขั้นเจ็ดจำนวนหนึ่งของเผ่าเปลวทองยังไม่รู้จักเขาด้วยซ้ำไป
“สามสิบปี้นี้เทพแท้จริงหลิวจินรอนแรมอยู่ด้านนอก ขัดเกลาตนเองไม่หยุด เพียรพยายามทะลวงขั้นเทพโบราณเพื่อจะได้ลืมตาอ้าปากในเผ่าเปลวทอง และเขาเองก็ดวงดีนัก ถึงได้ไปเจอซากปรักหักพังแห่งหนึ่งโดยไม่ได้ตั้งใจ…”
เทพโบราณจินนู่ส่งกระแสจิตบอก
“หรือว่าเป็นเพราะซากปรักหักพังแห่งนั้น?”
สีหน้าเทพแท้จริงเทียนเชี่ยนฉายแววตื่นเต้น
“น่าจะเป็นเช่นนั้น ส่วนเขาเจออะไรมาที่ซากปรักหักพังแห่งนี้ คงมีแต่คนระดับสูงของเผ่าเปลวทองเท่านั้นที่รู้!”
สิ่งที่เทพโบราณจินนู่รู้มาก็ไม่ได้ครบถ้วนกระบวนความนัก
แต่ซากปรักหักพังนั้นต้องไม่ธรรมดาแน่ สามารถทำให้ศิษย์ธรรมดาคนหนึ่งกลายเป็นเทพโบราณชั้นยอดของเผ่าเปลวทอง
หนำซ้ำในตอนที่เทพโบราณหลิวจินกลับมา ยังเป็นตอนที่เผ่าเปลวทองและเผ่าพันธุ์วิญญาณกำลังแย่งชิงสายธารผลึกเพลิงวิญญาณกัน
ดังนั้นเผ่าเปลวทองจึงเป็นฝ่ายเสนอให้ประลองเดิมพันกันดู ทั้งยังปิดบังข้อมูลเกี่ยวกับเทพโบราณหลิวจินเอาไว้ทั้งหมด ทำให้เขากลายเป็นไพ่ตายสุดท้าย
มีเพียงศิษย์ที่เข้าร่วมการประลองเดิมพันที่พอจะมองออกจากรายละเอียดต่างๆ เทพโบราณหลิวจินต่างหากถึงจะเป็นไพ่ตายในการเอาชนะการเดิมพันครั้งนี้
“แต่ดูไปแล้วเหมือนว่าเทพโบราณหลิวจินจะไม่ใช่คู่ต่อสู้ของเทพโบราณปิงหยวน!”
เทพแท้จริงเทียนเชี่ยนยิ้มเอ่ย
จากที่เขาดู เทพโบราณหลิวจินก็มิได้เก่งกาจเท่าไหร่นัก เพียงแต่ปรากฏตัวขึ้นตอนที่เผ่าเปลวทองกำลังต้องการพอดี ถึงได้รับความสนใจจากคนระดับสูงของเผ่าเปลวทอง
“ฮ่าๆ เทพโบราณหลิวจินก็แค่เล่นสนุกกับเทพโบราณปิงหยวนเท่านั้น พลังที่แท้จริงของเขาอยู่เหนือเทพโบราณปิงหยวนไปมาก!”
เทพโบราณจินนู่หัวเราะ จากนั้นจึงส่งกระแสจิตเอ่ยเสียงต่ำ
ก่อนที่ทั้งสองเผ่าจะสู้เดิมพันกัน ภายใต้การจัดการของคนระดับสูงเผ่าเปลวทอง เขาเคยสู้กับเทพโบราณหลิวจินมาก่อน ดังนั้นจึงเข้าใจพลังของอีกฝ่ายเป็นอย่างดี
“จรึงรึ?”
เทพแท้จริงเทียนเชี่ยนมีสีหน้าเหลือเชื่อ
ในตอนนั้นเอง บนเวทีประลอง พลังกายทรงพลังกลุ่มหนึ่งซึ่งปะปนด้วยเพลิงทองเข้มอันร้อนจัดและแข็งแกร่งระเบิดปะทุออกมา
ตูม ฟุ่บ ฟุ่บ!
เพลิงแสงทองและประกายผลึกเหมันต์เกี่ยวกระหวัดเข้าหากันอย่างบ้าคลั่ง
จนสุดท้าย พลังสายเลือดทั้งหมดที่เทพโบราณปิงหยวนกระตุ้นออกมาก็ถูกเทพโบราณหลิวจินทำลายไปจนหมดสิ้น
“พลังของเจ้า!”
สีหน้าเทพโบราณปิงหยวนหนักอึ้งทันใด
ในตอนนี้ พลังที่เทพโบราณหลิวจินระเบิดออกมาไม่ด้อยไปกว่าเขาแม้แต่น้อย
“นี่มันเรื่องอะไรกัน? พลังของเทพโบราณหลิวจินทำไมแข็งแกร่งเช่นนี้? ”
“แต่เดิมเทพโบราณหลิวจินเก็บซ่อนพลังเอาไว้ เขาต่างหากเป็นไพ่ตายที่แท้จริงของเผ่าเปลวทอง เกรงว่าในครั้งนี้เผ่าพันธุ์วิญญาณน่าจะพ่ายแพ้เสียแล้ว!”
เสียงตื่นตะลึงและเสียงทอดถอนใจจากรอบทิศดังสะท้อนในหูคนเผ่าพันธุ์วิญญาณ
ลูกศิษย์เผ่าพันธุ์วิญญาณยืนตรงอยู่กับที่ ใบหน้าเกรี้ยวกราดไม่ยินยอม แต่กลับทำอะไรไม่ได้
สีหน้าคนระดับสูงของเผ่าพันธุ์วิญญาณก็ย่ำแย่ยิ่งนัก
เมื่อดูจากสถานการณ์ในตอนนี้ พวกเขาจะครอบครองสายธารผลึกเพลิงวิญญาณส่วนหนึ่งก็ยังยากลำบากอย่างยิ่ง
“เจ้าบอกว่าจะส่งข้าลงเวทีไม่ใช่หรืออย่างไร?”
แววตาเทพโบราณหลิวจินชั่วร้าย เอ่ยด้วยน้ำเสียงบีบคั้น
“พูดไร้สาระให้มันน้อยๆ หน่อย!”
สีหน้าเทพโบราณปิงหยวนเคร่งขรึม พลันปรากฏกระบี่เหมันต์แวววาวเล่มหนึ่งในมือ พลังหนาวเหน็บที่ไร้รูปร่างกระจายออกจากภายใน
“คมนภาผลึกเหมันต์!”
เทพโบราณปิงหยวนยกกระบี่ยาวขึ้นมาในทันที พลังเทพเหมันต์ที่หนาแน่นกลุ่มหนึ่งสาดซัดออกมา
ในวินาทีนี้ เทพโบราณปิงหยวนไม่กักเก็บพลังเอาไว้แม้แต่น้อย เขาหยิบเอาอาวุธเทพระดับสูงมาใช้ ปลดปล่อยท่าไม้ตาย
เปรี๊ยะ!
คมกระบี่ผลึกเหมันต์เล่มใหญ่ยักษ์กวาดผ่านเวทีประลอง ตรงไปหาเทพโบราณหลิวจิน
เทพโบราณหลิวจินสีหน้าชาวาบ คมกระบี่ยังไม่ทันมาถึง ช่วงอกของเขาก็รู้สึกหนาวเหน็บเจ็บปวดเหมือนถูกทิ่มแทง
พรึ่บ!
ในมือของเขาปรากฏขวานหินยักษ์เก่าแก่สีเหลืองเข้ม
วินาทีที่ขวานยักษ์เผยตัว ฟ้าดินและอากาศสั่นไหว กลิ่นอายเก่าแก่เข้มข้นพลันกระจายออกมา
เทพโบราณหลิวจินโบกขวานยักษ์ทะลวงขึ้นฟ้า ตวัดคมเพลิงทองทรงพลังหลายสายออกมา
โครม ตูม!
เขาทำลายคมผลึกเหมันต์ที่ดาหน้าเข้ามา หนำซ้ำยังรุกคืบเข้าไปใกล้เทพโบราณปิงหยวนเรื่อยๆ
‘คิดไม่ถึงเลยว่าจะต้านทานเอาไว้ได้!’
เทพโบราณปิงหยวนค่อนข้างตื่นตะลึงในใจ
ในตอนที่เทพโบราณหลิวจินเข้ามาใกล้ เขาก็สัมผัสได้ว่าอาวุธเทพระดับสูงในมือฝ่ายตรงข้ามอยู่ในระดับที่สูงกว่าเขาขั้นหนึ่ง
“ประกายเหมันต์ฝืนชะตาฟ้า!”
เทพโบราณปิงหยวนสำแดงเคล็ดกระบี่ที่ทรงพลัง เข้าห้ำหั่นกับเทพโบราณหลิวจินอย่างดุเดือด
ทว่าผู้ชมการประลองรอบบริเวณก็มองออกแล้วว่าพลังของเทพโบราณปิงหยวนอ่อนแอกว่าเทพโบราณหลิวจินเล็กน้อย
หากไม่เกินความคาดหมาย เทพโบราณหลิวจินจะเป็นฝ่ายได้ชัยในการต่อสู้ครั้งนี้
ต่อให้เทพโบราณปิงหยวนยังมีวิธีการอื่นกู้สถานการณ์กลับมาได้ แต่เขาก็ไร้ซึ่งพลังจะรับมือกับศัตรูคนต่อไป เผ่าพันธุ์วิญญาณก็ยังคงพ่ายแพ้อยู่ดี
โครม!
บนเวทีประลองในเวลานั้น เทพโบราณหลิวจินฟาดฟันเงาขวานสีทองที่ทรงพลังออกมาสายหนึ่ง
“ผลึกวิญญาณเปลี่ยนวารี!”
เมื่อเผชิญหน้ากับการโจมตีที่ทรงพลังนั้น เทพโบราณปิงหยวนทำได้เพียงกระตุ้นเคล็ดวิชาพิเศษของเผ่าพันธุ์วิญญาณ
บนร่างที่โปร่งใสพลันเขาปรากฏลวดลายระลอกน้ำ
ฟุ่บ!
แสงขวานสีทองตรงดิ่งไปหาเทพโบราณปิงหยวน แหวกอากาศส่งเสียงดังกึกก้อง
ในตอนที่ขวานยักษ์สลายไป รอยแผลใหญ่บนร่างของเทพโบราณปิงหยวนก็กำลังสมานตัว
ตูม!
เทพโบราณปิงหยวนใช้เคล็ดวิชาหลบการโจมตีรุนแรงเมื่อครู่ แต่เขาก็ยังกระอักเลือดออกมา ก่อนจะลงมือโจมตีกลับไปทันที
วูบ ฟิ้ว!
ประกายแสงเหมันต์ขนาดใหญ่หลายสายพุ่งทะลวงมา
เมื่อครู่เทพโบราณหลิวจินสำแดงท่าไม้ตาย จึงทำให้เขาไร้ซึ่งเรี่ยวแรงจนถูกการโจมตีของเทพโบราณปิงหยวน
แต่อาการบาดเจ็บของเขากลับน้อยกว่าอีกฝ่ายมากนัก
“ถึงกับป้องกันเอาไว้ได้!”
เทพโบราณหลิวจินตกตะลึงอยู่บ้าง
อย่างไรเสีย สายเลือดเผ่าพันธุ์วิญญาณก็เหนือกว่าสายเลือดบรรพกาลของเผ่าเปลวทอง ความพิเศษของสายเลือดที่พิเศษเฉพาะนี้สามารถป้องกันการโจมตีที่ถึงแก่ชีวิตได้หนึ่งครั้ง
“ในเมื่อเป็นเช่นนี้ คงต้องใช้กระบวนท่านี้เอาชนะเจ้าเสียแล้ว!”
ใบหน้าของเทพโบราณหลิวจินปรากฏความบ้าคลั่ง
เห็นเพียงแสงสีทองแสบตาพุ่งทะลวงออกจากร่างเทพโบราณหลิวจิน หลอมรวมเข้าไปในขวานหินสีเหลืองเข้มในมือ
วูบ!
เพลิงทองลุกไหม้บนขวานหิน ทำให้พลังเพิ่มขึ้นมาในฉับพลัน เสวียนอ้าวทำลายล้างทุกสรรพสิ่งกลุ่มหนึ่งแผ่กระจาย
“พลังทำลายล้าง!”
ร่างเทพโบราณปิงหยวนสั่นสะท้าน ในแววตามีร่องรอยความหวาดกลัว
เทพโบราณหลิวจินที่เดิมทีก็แข็งแกร่งอย่างยิ่ง จู่ๆ ก็สำแดงพลังที่แกร่งกล้าอีกกลุ่มหนึ่ง พลังทั้งสองกลุ่มรวมกันพลังน่าจะเป็นสองเท่าของขวานเมื่อครู่เป็นอย่างน้อย
ตอนนี้เทพโบราณปิงหยวนบาดเจ็บสาหัส สายเลือดอ่อนแอยิ่งนัก ไม่สามารถปลดปล่อยเคล็ดวิชาสายเลือดเป็นครั้งที่สองได้แล้ว
“ประกายเหมันต์ฝืนชะตาฟ้า!”
เทพโบราณปิงหยวนเผาผลาญพลังเทพและสายเลือดที่เหลืออยู่ ก่อนจะรวมทั้งหมดนั้นไว้ในกระบวนท่านี้
แต่ทว่ากระบวนท่าของเขาเพิ่งสำแดงไป ก็ถูกเทพโบราณหลิวจินทำลายจนแหลกละเอียด
พลังทำลายล้างที่แฝงอยู่ในควันพลังโจมตีกระแทกใส่เทพโบราณปิงหยวน
เปรี๊ยะ!
แสงสีทองสายหนึ่งพุ่งทะลวงออกมา ขวานของเทพโบราณหลิวจินกระแทกเทพโบราณปิงหยวนจนกระเด็นออกไปจากเวทีประลอง
การต่อสู้จบลง เทพโบราณปิงหยวนพ่ายแพ้!
“เทพโบราณปิงหยวนแพ้แล้ว!”
เทพแท้จริงหลงหยวนใบหน้าซีดเผือดไปทันที
ส่วนศิษย์ที่เข้าร่วมสู้คนที่เหลือแววตาหม่นหมองอย่างที่สุด
เทพโบราณปิงหยวนพ่ายแพ้แล้ว ส่วนเทพโบราณจินนู่แห่งเผ่าเปลวทองยังไม่ทันได้ลงมือ การประลองเดิมพันนี้พวกเขาพ่ายแพ้โดยสิ้นเชิงแล้ว
บรรยากาศสิ้นหวังแผ่กระจายปกคลุมทุกคนในเผ่าพันธุ์วิญญาณ
“เผ่าเปลวทองเป็นฝ่ายได้ชัย!”
ชายชราแดนศักดิ์สิทธิ์ชีวิตประกาศก้องในไม่กี่อึดใจต่อมา
แต่ตอนที่คนอื่นแถวนั้นยังคิดอะไรไม่ออก เสียงเย่อหยิ่งของเทพโบราณหลิวจินก็ดังขึ้นอีกครั้ง
“นี่คือคนที่แข็งแกร่งที่สุดในเผ่าพันธุ์วิญญาณแล้วหรือ? ก็ไม่เท่าไหร่นี่ ข้าแค่คนเดียวก็น่าจะจัดการพวกเขาที่เหลือได้!”
เทพโบราณหลิวจินยืนนิ่งบนเวทีประลอง สีหน้าผยอง คำพูดคำจาโอหังอย่างยิ่ง เขาปรายตามองผู้เข้าร่วมประลองคนอื่นๆ ของเผ่าพันธุ์วิญญาณด้วยแววตาไม่แยแสใคร
..........................................


[Go To Next Chapter]( ./140.md)