##บทที่ 1210: ความตายของเจ้าเกาะ
เนตรเพ่งเทพเจ้าและเนตรเพ่งมรณะล้อมเจ้าเกาะเทียนอวี่ในเวลาเดียวกัน พลังที่กักขังแข็งแกร่งขึ้นมาก
อีกทั้งดวงตาสีดำบนไม้เท้าคำสาปมรณะ ราวกับให้ความร่วมมือกับวิชาดวงตามรณะ เพิ่มการโจมตีของวิชาดวงตาให้กับจ้าวหวางมหาศาล
“อ๊าก…”
เจ้าเกาะเทียนอวี่ส่งเสียงร้องน่าสังเวชออกมา
เขารู้สึกว่าชีวิต พลัง และวิญญาณของเขาถูกกัดกินโดยเสวียนอ้าวมรณะ
นอกจากนั้น พลังคำสาปที่แข็งแกร่งจากไม้เท้าคำสาปมรณะโอบล้อมร่างของเจ้าเกาะเทียนอวี่อย่างไร้รูปร่าง ทำให้พลังฟื้นฟูกับพลังต้านทานของเขาลดฮวบ
“บัดซบ ทำไมถึงแข็งแกร่งถึงเพียงนี้ หรือว่าอาวุธเทพชิ้นนี้จะเป็นอาวุธเทพระดับสุดยอด!”
เจ้าเกาะเทียนอวี่จ้องไปยังไม้เท้าคำสาปมรณะในมือจ้าวหวาง ใจเต็มไปด้วยความหวาดกลัว
อาวุธเทพแบ่งเป็นระดับล่าง ระดับกลาง ระดับสูง และระดับสุดยอด
และเทพแท้จริงขั้นต่ำส่วนมาก อาวุธเทพที่ใช้ล้วนเป็นอาวุธเทพระดับล่าง เทพขั้นสี่ถึงขั้นหกจะสอดคล้องกับอาวุธอาวุธเทพระดับกลาง เทพโบราณใช้อาวุธเทพระดับสูง
ส่วนอาวุธเทพระดับสุดยอด ว่ากันว่ามีเพียงจอมเทพเท่านั้นจึงจะมี
จ้าวหวางเป็นเพียงแค่ปฐมเทพ เมื่อใช้อาวุธเทพก็สามารถสำแดงการโจมตีที่แข็งแกร่งเช่นนี้ออกมาได้ อาวุธเทพชิ้นนั้นจะต้องเป็นอาวุธเทพระดับสุดยอดอย่างแน่นอน
อาวุธเทพระดับสุดยอด นั่นคืออาวุธของจอมเทพเลยเชียว!
เวลานี้กลับอยู่ในมือของปฐมเทพอ่อนแอด้อยค่า
ฟุ่บ!
ข้างหลังเจ้าเกาะเทียนอวี่พลันมีร่างแยกร่างหนึ่งปรากฏขึ้น
ฟิ้ว!
ร่างแยกของเจ้าเกาะเทียนอวี่พุ่งไปยังจ้าวเฟิงและจ้าวหวางทันที
แค่เพียงขัดจังหวะใครคนหนึ่งระหว่างจ้าวเฟิงและจ้าวหวาง เจ้าเกาะเทียนอวี่ก็จะยังมีโอกาสรอดชีวิต
หากต้องตายในเงื้อมมือของปฐมเทพสองคนนี้ เขาตายตาไม่หลับ!
ความคิดของจ้าวเฟิงขยับ แมวขโมยตัวน้อยปรากฏออกมาจากชุดคลุมมิติ
เมี้ยว เมี้ยว!
แส้งูมังกรทองในมือแมวขโมยน้อยสะบัด ม้วนไปยังร่างแยกของเจ้าเกาะเทียนอวี่
“ระเบิด!”
เจ้าเกาะเทียนอวี่กัดฟันกรอด คำรามเสียงต่ำ
ทันใดนั้น ภายในกายร่างแยกของเจ้าเกาะเทียนอวี่ก่อภัยอันตรายถึงแก่ชีวิตกลุ่มหนึ่งขึ้น
“แย่แล้ว!”
สีหน้าของจ้าวเฟิงเปลี่ยนไปเล็กน้อย
ร่างแยกของเจ้าเกาะเทียนอวี่มีพลังเทพแท้จริงขั้นสองชั้นยอด แค่เพียงระเบิด ต่อให้เป็นเทพแท้จริงขั้นสามก็ยากที่จะรอดได้
พรึ่บ!
ชุดคลุมยาวสะบัดพลิ้ว พวกจ้าวเฟิงทั้งสามหลบเข้าไปในมิติของชุดคลุมทันที
ฟุ่บ!
หลังจากที่เข้าไปเพียงชั่วครู่ จ้าวเฟิงก็ปรากฏขึ้นทันใด
ครืน ตูม ตูม!
ฟ้าดินมืดหม่น น้ำแข็งระเบิดอย่างบ้าคลั่ง พลังน้ำแข็งเย็นเยือกบาดทะลุกระดูก
เสี้ยวขณะที่ระเบิดออก พลังจึงจะแข็งแกร่งที่สุด เศษเสี้ยวพลังที่เหลือ กายสายฟ้าศักดิ์สิทธิ์ของจ้าวเฟิงสามารถเพิกเฉยไปได้ทันที
“จะหนีไปไหน!”
เนตรเทพเจ้าของจ้าวเฟิงมองไปยังทิศทางหนึ่ง
วู้ม!
รอบด้านชุดคลุมมิติของจ้าวเฟิงกระเพื่อมระลอกเสวียนอ้าวมิติที่แข็งแกร่งออกมา
“เคลื่อนย้ายชั่วพริบตา!”
ร่างของจ้าวเฟิงกระโดดจมลงไปในความว่างเปล่า
……
ห่างออกไปหลายแสนลี้ เจ้าเกาะเทียนอวี่ที่ร่างกายแหลกจนดูไม่ได้และอ่อนแอเป็นอย่างยิ่งบินทะลุไปในท้องฟ้า
หลังหนีจากพันธนาการของจ้าวหวางและจ้าวเฟิงแล้ว เขาก็ใช้วิชาหลบหลีกข้ามมิติทันใด ถึงแม้จะสู้เคลื่อนย้ายชั่วพริบตาไม่ได้ แต่ความเร็วก็สูงจนน่าตกใจเช่นกัน
“อาวุธเทพระดับสุดยอด ต่อให้ข้าไม่ได้มันมา พวกเจ้าก็ต้องตายอย่างไม่ต้องสงสัย!”
เจ้าเกาะเทียนอวี่พูดขึ้นด้วยใบหน้าเคียดแค้น
แค่เพียงเขาประกาศเรื่องอาวุธเทพระดับสูงออกไป เกรงว่าผู้แข็งแกร่งขั้นเทพโบราณนับไม่ถ้วนคงบ้าคลั่งเพราะเรื่องนี้ และแย่งกันสังหารจ้าวเฟิง
ทันใดนั้น เจ้าเกาะเทียนอวี่รู้สึกว่าข้างหลังมีคลื่นมิติอันแข็งแกร่งลอยมา
จากนั้นร่างของจ้าวเฟิงก็กระโดดออกมาจากความว่างเปล่าทันใด
“ไม่ทันไรก็ตามมาได้แล้วรึ!”
เจ้าเกาะเทียนอวี่ตกใจอย่างยิ่ง
เขาไม่รู้ว่าชุดคลุมมิติของจ้าวเฟิงเพิ่มระยะให้กับการเคลื่อนย้ายชั่วพริบตา
อีกทั้งชุดคลุมมิติยังสามารถลดช่วงเวลาของเคลื่อนย้ายชั่วพริบตา และเพิ่มความเสถียรให้กับมันได้ด้วย
“เจ้าหนีไม่พ้นหรอก!”
ปีกอัสนีก่อตัวขึ้นที่หลังของจ้าวเฟิง
ครืน ตูม ตูม!
เสียงอัสนีดังสะเทือนเลื่อนลั่น จ้าวเฟิงเข้าประชิดเจ้าเกาะเทียนอวี่ในชั่วพริบตา
“ประกายแสงเย็นยะเยือก!”
เจ้าเกาะเทียนอวี่ใจเต้นกระตุก สำแดงวิชาหลบหลีกผ่านมิติทันที แปลงเป็นประกายแสงเยียบเย็นสายหนึ่ง กะพริบแล้วหายวับไป
“ฮ่าๆ ถูกข้าไล่ตามทัน เจ้าหนีไม่พ้นแน่นอน!”
จ้าวเฟิงหัวเราะเสียงเย็น
เขาไล่ตามอยู่ชั่วขณะ สำแดงเคลื่อนย้ายมิติชั่วพริบตาอีกครั้ง ไล่ตามเจ้าเกาะเทียนอวี่ไป
“ต่อให้เจ้าไล่ตามข้าได้ทันแล้วอย่างไร เจ้าไม่มีทางฆ่าข้าได้!”
เจ้าเกาะเทียนอวี่ไม่สนใจจ้าวเฟิง หนีไปสุดความเร็ว
อันดับแรก เคลื่อนย้ายมิติชั่วพริบตาใช้พลังสูงมาก จ้าวเฟิงไม่มีทางสำแดงอย่างไร้ขีดจำกัด
อันดับที่สองคือ ชุดคลุมบนร่างจ้างเฟิงคืออาวุธเทพประเภทช่วยเหลือ ด้วยขอบเขตพลังฝึกตนของจ้าวเฟิง การโจมตีที่สำแดงออกมาไม่มากพอที่จะสร้างภัยคุกคามใหญ่หลวงให้เขาได้
จากการคาดเดาของเจ้าเกาะ ชายที่ใช้ไม้เท้าดำทมิฬคนนั้นจะต้องใช้พลังอาวุธเทพระดับสุดยอดมากเกินไปหรือมีผลข้างเคียง ตอนนี้ไม่อาจใช้ต่อไปได้ ดังนั้นจึงไม่ปรากฏตัว
ดังนั้น โอกาสที่เจ้าเกาะเทียนอวี่จะมีชีวิตอยู่ต่อไปสูงเป็นอย่างมาก
“อย่างนั้นรึ?”
จ้าวเฟิงถามอย่างสงสัย พลันโคจรตาซ้าย
วู้ม ฟู่ ฟู่!
ตาซ้ายของเขาพลันส่องประกายแสงอัสนีสีขาววาววับนับไม่ถ้วน เสวียนอ้าวทำลายล้างวิญญาณกลุ่มหนึ่งพร้อมด้วยคลื่นวิญญาณที่แข็งแกร่งทะลักออกมา
“เพลิงดวงตาอัสนีเทวะ”
ครืน ฉัวะ!
เห็นเพียงตราอัสนีเทวะบิดเบี้ยวกลุ่มหนึ่ง ดุจเปลวเพลิงที่ลุกไหม้ โจมตีไปยังส่วนหัวของเจ้าเกาะเทียนอวี่ทันที
ถึงแม้เจตจำนงของจ้าวเฟิงจะอ่อนแอ วิชาดวงตาวิญญาณไม่อาจทำร้ายเจ้าเกาะเทียนอวี่ได้ แต่บาดแผลจากตราอัสนีเทวะและจำนวนของอัสนีเทวะเกี่ยวข้องกัน ยิ่งจำนวนของอัสนีเทวะมาก บาดแผลต่อวิญญาณก็ยิ่งร้ายแรง
“อ๊าก…”
ร่างของเจ้าเกาะเทียนอวี่ชะงักทันควัน ร้องอย่างน่าอนาถ
เขารู้สึกว่าวิญญาณของตัวเองเหมือนมาถึงยังนรกอัสนีเทวะ ถูกหมื่นสายอัสนีฟาดผ่า
หลังจากใช้เพลิงดวงตาอัสนีเทวะแล้ว คลื่นพลังดวงตาในตาซ้ายของจ้าวเฟิงก็ยังคงไม่หยุด
วู้ม!
กระจกตาซ้ายค่อยๆ ปรากฏคลื่นวนลายน้ำชั้นหนึ่ง
คลื่นวนลายน้ำพลังดวงตากลุ่มหนึ่งปกคลุมบนหน้าอกของเจ้าเกาะเทียนอวี่อย่างไร้ซุ่มเสียง
ในลายน้ำพลังดวงตามีคมอัสนีสีขาววาววับพุ่งออกมา ยาวพอๆ กับคนคนหนึ่ง แผ่กระจายกลิ่นอายอัสนีอันน่าหวาดกลัว
ฉัวะ ฉึก!
คมอัสนีสีขาวมหึมาทะลุผ่านร่างของเจ้าเกาะเทียนอวี่ ฟันเขาแยกออกเป็นสองท่อน
“เนตรพิฆาตอัสนีเทวะ!”
จ้าวเฟิงปิดตาซ้ายลงเล็กน้อย
เนตรพิฆาตอัสนีเทวะ คมมีดที่ก่อตัวขึ้นจากพลังอัสนีเทวะมีอานุภาพทำลายล้างมากเพียงพอ
เนตรพิฆาตอัสนีเทวะตรงกันข้ามกับเพลิงดวงตาอัสนีเทวะ เป็นวิชาดวงตาโจมตีอัสนีเทวะที่ค่อนไปทางชั้นวัตถุ แต่ยังคงสร้างความบาดเจ็บให้กับชั้นวิญญาณด้วย
พรึ่บ!
ชุดคลุมยาวสะบัด จ้าวหวางปรากฏตัวขึ้น
หลังใช้อาวุธเทพมรณะติดๆ กัน จ้าวหวางหมดพลังไปเยอะมาก จิตใจถูกบิดเบือนไปในระดับหนึ่ง
แต่เพื่อรับประกันว่าจะสังหารเจ้าเกาะเทียนอวี่ได้แน่ จ้าวเฟิงต้องหยิบยืมพลังจากไม้เท้าคำสาปมรณะของจ้าวหวาง
“หลุมมรณะ!”
จ้าวหวางกระตุ้นไม้เท้าคำสาปมรณะ
วูบ!
ดวงตาบนไม้เท้าคำสาปมรณะตอบรับกับเนตรมรณะ ส่งหมอกดำกลุ่มหนึ่งออกมาทันที แผ่กระจายกลิ่นอายคำสาปและความตายอันชั่วร้าย
ฟู่!
หมอกดำกลุ่มนั้นดูดวิญญาณของเจ้าเกาะเทียนอวี่ทันที
ฟู่ วูบ วูบ!
หลุมมรณะดูดพลังวิญญาณของเจ้าเกาะเทียนอวี่ไปในชั่วพริบตา
ร่างของเจ้าเกาะเทียนอวี่ถูกจ้าวเฟิงฟันขาดสองท่อน เหลือเพียงแค่ร่างวิญญาณเท่านั้น
ดังนั้นพลังของหลุมมรณะจึงใช้ไปยังวิญญาณทั้งหมด
ฟู่ ฟุ่บ ฟุ่บ!
พลังวิญญาณของเจ้าเกาะเทียนอวี่ถูกดูดไปอย่างรวดเร็ว
วิญญาณยิ่งอ่อนแอ ก็ยิ่งยากที่จะดิ้นรน
“อ๊าก…ข้าไม่ยอม!”
วิญญาณของเจ้าเกาะเทียนอวี่ส่งเสียงร้องแหบแห้งน่าสังเวช
สุดท้ายพลังทั้งหมดของวิญญาณเขาถูกหลุมมรณะดูดเอาไป
เจ้าเกาะเทียนอวี่ ดับดิ้น!
“คิดจะสังหารเทพแท้จริงที่ขอบเขตพลังสูงกว่าตัวเองมากมันยุ่งยากจริงๆ ด้วย!”
จ้าวเฟิงทอดถอนใจ
ครั้งนี้สามารถสังหารเจ้าเกาะเทียนอวี่ได้ ต้องขอบคุณอาวุธเทพทั้งสองชิ้น
แต่ว่าอาวุธเทพสองชิ้นนี้ยังไม่อยู่ในสภาพที่สมบูรณ์ พลังที่แท้จริงของมัน จ้าวเฟิงและจ้าวหวางไม่อาจสำแดงออกมาได้
วู้ม!
ในท้องฟ้ามีคลื่นมิติชั้นหนึ่งผุดขึ้น ร่างของจ้าวเฟิงกระโดดหายไปอย่างไร้ร่องรอยในชั่วพริบตา
……
บนท้องฟ้า มังกรยักษ์ดำมะเมื่อมที่ตัวยาวหลายร้อยจั้งตัวหนึ่งวนเวียนอยู่บนท้องฟ้า
“พวกเจ้ารนหาที่ตาย!”
มังกรวารีล้างโลกาคำรามอย่างโมโห
“นี่คือเผ่าพันธุ์บรรพกาลอะไรกัน? มังกรวารีทมิฬ?”
“สายเลือดน่ากลัวเหลือเกิน!”
เทพแท้จริงทั้งหลายเบื้องล่างอดจิตใจสั่นสะท้านไม่ได้ การควบคุมสายเลือดที่น่าหวาดกลัวนั่น แทบจะทำให้พวกเขาไม่อาจโคจรสายเลือดได้
จ้าวเฟิงและเจ้าเกาะเทียนอวี่จากไปนานแล้วยังไม่กลับมา เทพแท้จริงกุ่ยซายุยงเทพแท้จริงบางคนให้ร่วมมือกันโจมตีกลับ
สุดท้าย เทพแท้จริงบางคนตกปากรับคำ โต้กลับมังกรวารีล้างโลกาและจ้าววั่น
“กระบี่จินรุ่ย หอกเหมันต์ ค้อนผาธุลี….”
จ้าววั่นโคจรเนตรหมื่นปรากฏการณ์ ฟ้าดินรอบด้านล้วนเป็นพลังธรรมชาติ การโจมตีจึงมีอยู่ทุกที่
“เนตรหมื่นปรากฏการณ์ ทายาทของแปดเนตรเทพเจ้า!”
เทพแท้จริงขั้นหนึ่งทั้งหลายที่โจมตีกลับจิตใจสั่นสะท้าน ร่ำร้องไม่หยุด
ตอนนี้พวกเขาพบว่าตนเองประเมินจ้าวเฟิงต่ำไป
บริวารสองคนนี้ของจ้าวเฟิงมีพลังไม่ธรรมดานัก สายเลือดแข็งแกร่งอย่างยิ่ง
“ไป!”
เทพแท้จริงกุ่ยซาเห็นสถานการณ์ไม่ดี จึงตัดสินใจทิ้งเทพแท้จริงพวกนี้แล้วหนีไปเพียงลำพัง
แต่เสี้ยวขณะต่อมา ข้างกายของเขาก็มีระลอกมิติชั้นหนึ่งปรากฏขึ้น
ขวับ!
ร่างของจ้าวเฟิงพลันกระโดดออกมา
“ฝ่ามือสายฟ้าทลายนภา!”
จ้าวเฟิงโคจรพลังเทพห้าธาตุ ซัดเงาฝ่ามือแสงอัสนีห้าธาตุออกไปทันที
ครืน ตูม ตูม!
ฟ้าดินมีหมื่นอัสนีปั่นป่วน เงาฝ่ามือแสงอัสนีห้าธาตุดุจภูเขาสายฟ้า ปะทะไปยังร่างของเทพแท้จริงกุ่ยซา
ครืน ตูม!
แสงอัสนีฟาดผ่าไปทั่วร่างเทพแท้จริงกุ่ยซา ร่างหมุนตลบลอยออกไป กระแทกพื้นที่อยู่ไกลๆ อย่างรุนแรงจนผืนดินยุบลงไป
เฮือก!
เทพแท้จริงที่เหลือที่นั่นร่างกายแข็งทื่อ ยืนตะลึงอยู่กับที่ วิญญาณสั่นสะท้าน
โจมตีกระบวนท่าเดียว เทพแท้จริงกุ่ยซาก็บาดเจ็บหนัก กระบวนท่าโจมตีนี้เป็นพลังของจ้าวเฟิงล้วนๆ!
อีกทั้งจ้าวเฟิงกลับมาแล้ว นี่ไม่ใช่การพิสูจน์ว่าเจ้าเกาะเทียนอวี่มีเคราะห์ร้ายมากกว่าดีแล้วรึ!
“นายท่าน ท่านกลับมาแล้ว!”
ในท้องฟ้า มังกรวารีล้างโลกาตัวใหญ่เอ่ยอย่างนอบน้อม
“นายท่าน!”
คนทั้งหมดที่นั่นกายใจสั่นสะท้านขึ้นอีกครั้ง
พวกเขาเข้าใจมาตลอดว่ามังกรวารีล้างโลกาเป็นสหายหรือผู้ช่วยของจ้าวเฟิง กลับคิดไม่ถึงว่าเขาเป็นเพียงแค่ทาสรับใช้
“ผู้ที่ขัดขืน สังหารมันให้หมด!”
จ้าวเฟิงสีหน้าเย็นชา คำพูดน่าตกใจ
“ขอรับ!”
มังกรวารีล้างโลกาและจ้าววั่นลงมือพร้อมกัน
“อ๊าก…”
เสียงร้องน่าอนาถดังไม่ขาดสาย ทำให้ผู้คนใจสั่นสะท้าน
สุดท้าย แม้กระทั่งเทพแท้จริงกุ่ยซาก็ตายต่อหน้าทุกคน
“ผู้อาวุโสจ้าว ไว้ชีวิตด้วย!”
“พวกเราก็ถูกบีบบังคับจนปัญญา จึงมาดักล้อมท่านที่นี่!”
เทพแท้จริงคนอื่นที่เหลืออ้อนวอนจ้าวเฟิงทันที
“จากนี้ไป เกาะเทียนอวี่จะมีข้าเป็นผู้นำ!”
จ้าวเฟิงมองไปยังเทพแท้จริงขั้นหนึ่งเก้าคนที่เหลือ ก่อนประกาศออกมาโดยพลัน
“ขอรับ ขอรับ!”
เทพแท้จริงเหล่านี้รีบรับคำ
แต่ในใจของพวกเขาต่างคาดคะเนกันไป หรือว่าเจ้าเกาะจะถูกจ้าวเฟิงสังหารแล้วจริงๆ?
“ผู้อาวุโส….จ้าว!”
เทพแท้จริงเจินหั่วเรียกอย่างตื่นเต้น
เขาไม่เคยฮึกเหิมอย่างนี้มาก่อน ในตอนแรกที่ชักชวนจ้าวเฟิง บางทีอาจจะเป็นการตัดสินใจที่ถูกต้องที่สุดในชีวิตของเขาแล้ว
“ไปเอาของที่เป็นของเผ่าแพะเพลิงทองมาเสียเถอะ!”
จ้าวเฟิงมองไปยังเทพแท้จริงเจินหั่ว พูดออกมาทันที
ถึงแม้เทพแท้จริงเจินหั่วจะเป็นหนึ่งในสมาชิกที่ดักล้อมจ้าวเฟิง แต่จากต้นจนจบเขาไม่เคยลงมือกับจ้าวเฟิงเลยสักครั้ง
“ขอรับ!”
สีหน้าของเทพแท้จริงเจินหั่วตกตะลึง
ผู้แข็งแกร่งขั้นเทพแท้จริงที่เหลือก็เหมือนจะนึกอะไรออก
ศึกชิงตำหนักแลกเปลี่ยนค้าขายในตอนแรก เห็นกันอยู่ชัดๆ ว่าจ้าวเฟิงที่เป็นตัวแทนของเผ่าแพะเพลิงทองเป็นผู้ชนะ แต่คนของเกาะเทียนอวี่สอดมือเข้ามายุ่ง สุดท้ายจ้าวเฟิงถูกไล่สังหาร ตำหนักแลกเปลี่ยนค้าขายจึงกลายเป็นของเผ่าหมาป่าเหมันต์นัยน์ตาฟ้า
………………………………………


[Go To Next Chapter]( ./67.md)