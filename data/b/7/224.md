##บทที่ 1368: รุกโจมตีก่อน
เผ่าเทพยักษ์ได้เปรียบในด้านจำนวนคน แต่ด้วยความแข็งแกร่งของครึ่งก้าวสู่จอมเทพจากตำหนักวิญญาณบรรพกาล ก็แทบจะสังหารเทพโบราณขั้นเก้าลงไปได้อย่างง่ายดาย
มีเพียงซินอู๋เหินเท่านั้นที่จะขวางเทพโบราณอวี้ห่ายเอาไว้ได้ชั่วขณะหนึ่ง
แต่นั่นก็ต้องเป็นสถานการณ์ที่ซินอู๋เหินกระตุ้นใช้สายเลือดสุดพลังและใช้วิชาทั้งหมดที่มี
“เป็นแบบนี้ไปได้อย่างไร ทำไมพวกมันถึงมาที่นี่ได้? หรือว่าเผ่าเทพยักษ์จะกลับมารุ่งเรืองไม่ได้อีกแล้ว?”
เทพโบราณหวาไฉ่มีสีหน้าท้อแท้
เดิมทีนางคิดว่าเมื่อมาถึงที่นี่ก็จะตัดขาดกับดินแดนเทพรกร้าง
ขอแค่สะสมทรัพยากรได้ในระดับหนึ่ง เมื่อกลับเข้าเผ่า พักฟื้นร่างกาย ค่อยๆ พัฒนาไป จะต้องอยู่เหนือตำหนักวิญญาณบรรพกาลได้แน่
แต่คาดไม่ถึงเลยว่าการไล่ล่าสังหารของตำหนักวิญญาณบรรพกาลจะตามมาถึงคลังสมบัติบรรพชนด้วย
คนของตำหนักวิญญาณบรรพกาลสามคนนี้ไม่ใช่คนที่พวกเขาจะรับมือได้ ไม่มีใครรู้ว่ายังมีผู้แข็งแกร่งคนอื่นๆ ของฝ่ายตรงข้ามอยู่แถวนี้หรือไม่
“พวกเจ้าเข้ามาที่นี่ได้อย่างไร?”
สีหน้าซินอู๋เหินเคร่งขรึม ถามออกมาทันที
นี่คือข้อสงสัยที่สุดในใจเขา
“คนกำลังจะตาย จะรู้อะไรเยอะแยะไปทำไม”
เทพโบราณอวี้ห่ายหัวเราะน้อยๆ
อันที่จริง เขาเองก็รู้เพียงว่าพวกตนเข้ามาที่นี่โดยค่ายกลส่งข้ามของจอมเทพซิงเซี่ยง
ความเป็นมาของจอมเทพซิงเซี่ยงและอวี่เหิงช่างลึกลับ คาดว่าน่าจะมีเพียงแค่ผู้แข็งแกร่งขั้นจอมเทพของตำหนักวิญญาณบรรพกาลถึงจะรู้สถานการณ์ที่แน่ชัด
เทพโบราณอวี้ห่ายลอบส่งกระแสจิตบอกเทพโบราณอีกสองคน “จัดการซินอู๋เหินก่อน การช่วงชิงเอาตราเทพบรรพกาลเป็นสิ่งสำคัญที่สุด!”
เทียบกับความหมดหวังของเหล่าคนเผ่าเทพยักษ์ จ้าวเฟิงกลับมองประเมินคนทั้งสามตรงหน้าอย่างสุขุม
“หรือว่าก่อนนี้ มนุษย์ที่ปรากฏตัวขึ้นแถวๆ ฝูงอสูรทั้งสองก็คือคนพวกนี้เอง?”
จ้าวเฟิงหวนนึกถึงเหตุการณ์ก่อนนี้อย่างละเอียด ตอนนั้นอสูรขั้นเก้าสุดยอดสองเผ่าร่วมมือกันก็เพราะเห็นว่ามีมนุษย์คนอื่นๆ
และก็มีเพียงแค่ครึ่งก้าวสู่จอมเทพเท่านั้นที่ฝูงอสูรทั้งสองจะให้ความสำคัญ จนต้องร่วมมือกันรับมือเช่นนี้
วิ้ง!
ดวงตาซ้ายของจ้าวเฟิงโคจรขึ้นช้าๆ จ้องมองเทพโบราณอวี้ห่ายอย่างละเอียด
สภาพร่างกายและวิญญาณของเทพโบราณอวี้ห่ายถูกจ้าวเฟิงลอบสำรวจโดยละเอียดทีละน้อย
“เป็นพวกเขาจริงด้วย!”
จ้าวเฟิงระบายยิ้มน้อยๆ
อาการบาดเจ็บบนร่างของคนทั้งสามยังไม่หายดีทั้งหมด
โดยเฉพาะเทพโบราณอวี้ห่ายที่ใช้พลังมากจนเกินไป แหล่งกำเนิดพลังวิญญาณก็อ่อนแอลงเล็กน้อย ไม่ได้อยู่ในสภาพที่ดีที่สุด
“ซินอู๋เหิน ฟังข้า…”
จ้าวเฟิงส่งกระแสจิตคุยกับซินอู๋เหินด้วยใบหน้านิ่งเฉย
พวกเทพโบราณอวี้ห่ายทั้งสามจงใจปกปิดอาการบาดเจ็บของตน ทำให้คนของเผ่าเทพยักษ์ยากจะมองออก ดังนั้นจึงคิดว่าไม่มีโอกาสที่จะชนะอีกแล้ว ขนาดจิตมุ่งมั่นต่อสู้ยังยากจะพลุ่งพล่าน
“มอบชีวิตมาให้ข้าซะ!”
เทพโบราณอวี้ห่ายตะโกนลั่น โบกมือส่งประกายแสงสีดำกลุ่มหนึ่งออกมา
ในประกายแสงดำมีจระเข้ประหลาดใบหน้าชั่วร้ายตัวหนึ่ง ซึ่งก็คืออสูรวิญญาณของเทพโบราณอวี้ห่าย
ในเวลาเดียวกัน ร่างเทพโบราณอวี้ห่ายไหววูบ พุ่งไปโจมตีเทพโบราณหวาไฉ่พร้อมกับอสูรวิญญาณของตัวเอง
ทางฟากเทพโบราณสองคนของตำหนักวิญญาณบรรพกาลก็เรียกอสูรวิญญาณออกมาโจมตีเช่นกัน
“ดี แสร้งโจมตีคนอื่นๆ จากนั้นค่อยล้อมโจมตีซินอู๋เหินและสังหารมันเสีย!”
เทพโบราณอวี้ห่ายลอบหัวเราะในใจ
ตื้นลึกหนาบางของซินอู๋เหินนั้น พวกเขารู้ชัดดี ถ้าหากระเบิดพลังทั้งหมดออกมาจะน่ากลัวอย่างยิ่งยวด
และในที่นั้น คนที่พอจะรับมือกับเทพโบราณอวี้ห่ายได้ก็มีเพียงซินอู๋เหิน แค่สังหารอีกฝ่ายได้ก็ไม่จำเป็นต้องกังวลคนอื่นๆ แล้ว
ถ้าหากเทพโบราณอวี้ห่ายอยู่ในสภาพสมบูรณ์จะตรงไปสังหารซินอู๋เหินได้ในทันที เสียดายก็แต่อาการบาดเจ็บของแหล่งกำเนิดพลังวิญญาณยากจะฟื้นฟูได้ ด้วยเหตุนี้จึงต้องใช้แผนการนิดหน่อยเพื่อให้สำเร็จได้ง่ายขึ้น
แต่การโจมตีของผู้แข็งแกร่งตำหนักวิญญาณบรรพกาลเพิ่งจะเริ่มเท่านั้น ซินอู๋เหินก็ตรงดิ่งเข้าไป
โครม!
กลิ่นอายสายเลือดบรรพกาลที่สะเทือนฟ้าดินพลันปะทุออกมา ก่อนจะปะทะเข้ากับพวกตำหนักวิญญาณบรรพกาลสามคน
ในขณะเดียวกันกับที่กระตุ้นสายเลือดเผ่าเทพยักษ์ ซินอู๋เหินโบกมือสองข้างสำแดงเคล็ดวิชาป้องกัน
ฉับพลันนั้น แสงห้าสีสว่างเรืองรองปรากฏขึ้นในสองฝ่ามือของเขา
“ทำไมถึง…”
เทพโบราณอวี้ห่ายหน้าเปลี่ยนสี ค่อนข้างยากจะเชื่อได้
เหมือนว่าซินอู๋เหินคาดเดาล่วงหน้าเอาไว้แล้ว เขาระเบิดพลังทั้งหมดออกมา พุ่งทะยานไปด้วยความเร็วสูงยิ่ง วิชาป้องกันที่เขาสำแดงลดทอนพลังโจมตีของพวกตำหนักวิญญาณบรรพกาลไปหลายส่วน
ครืน!
ในตอนที่ซินอู๋เหินพุ่งปะทะฝ่ายตำหนักวิญญาณบรรพกาล ร่างกายของเขาก็ขยายใหญ่ขึ้นโดยพลัน
ยักษ์ร่างกายสูงใหญ่เกือบหมื่นจั้งปรากฏขึ้นด้านนอกสิ่งปลูกสร้างเผ่าความลับสวรรค์ ผืนดินสั่นสะเทือนทันใด
ตุบ ตุบ!
พวกตำหนักวิญญาณบรรพกาลสามคนถูกกระแทกจนลอยไปไกลระยะหนึ่ง ถึงจะหยุดฝีเท้าได้อย่างทุกลักทุเล
นอกเหนือจากเทพโบราณอวี้ห่าย สีหน้าของอีกสองคนเปลี่ยนสีไปมา มุมปากมีโลหิตไหลเป็นทาง
ตำหนักวิญญาณบรรพกาลชำนาญศาสตร์วิญญาณ ส่วนเผ่าเทพยักษ์มีร่างกายและสายเลือดแข็งแกร่งอย่างที่สุด นับประสาอะไรกับซินอู๋เหินที่เป็นเผ่าเทพยักษ์ผู้มีสายเลือดเข้มข้นถึงขนาดนี้
ดังนั้นเมื่อปะทะกันอย่างจัง ตำหนักวิญญาณบรรพกาลสามคนจึงถูกซินอู๋เหินจู่โจมจนลอยออกไปไกล
“เป็นแบบนี้ไปได้อย่างไร? ดูจากภายนอกแล้วพวกเราเป็นฝ่ายได้เปรียบ พวกมันเป็นฝ่ายตั้งรับสิถึงจะถูก…”
ใบหน้าเทพโบราณขั้นแปดสุดยอดผู้นั้นฉายแววตื่นตระหนก
ส่วนสีหน้าคนอื่นที่เหลือก็หมองหม่นลงไปมาก ในใจหวาดเกรง ไม่มีกะจิตกะใจจะต่อสู้แม้แต่น้อย
“พวกมันมองข้อได้เปรียบของพวกเราออก!”
สีหน้าเทพโบราณอวี้ห่ายหนักอึ้งลง
เมื่อจัดการตำหนักวิญญาณบรรพกาลสามคนจนลอยกระเด็นไปแล้ว ซินอู๋เหินก็ไม่ได้หยุดลง เขาบุกไปด้านหน้าต่อ ก่อนจะชี้นิ้วออกมา
ดัชนีนั้นใหญ่มหึมาประหนึ่งเป็นยอดเขาสูงค้ำฟ้า รวบรวมเอาพลังทั้งหมดของซินอู๋เหิน หลอมรวมเสวียนอ้าวธาตุทั้งห้า ตรงดิ่งบดขยี้ไปด้านหน้า
“เหอะ ก็แค่เทพโบราณขั้นเก้าเท่านั้น ต่อให้ข้าบาดเจ็บอยู่ จะสังหารเจ้าก็ง่ายดายนัก!”
เทพโบราณอวี้ห่ายโกรธเกรี้ยวทันที
แผนการของพวกเขาพังพินาศไปหมดแล้ว ทั้งยังถูกซินอู๋เหินทำร้ายจนโต้กลับไม่ทัน ทำให้เขาเดือดดาลมาก
เพิ่งเอ่ยจบ เทพโบราณอวี้ห่ายคล้ายจะรู้สึกถึงอะไรบางอย่าง ดวงตาพลันชะงัก
แล้วจึงเห็นซินอู๋เหินที่พุ่งทะยานมาเอียงศีรษะหลบเล็กน้อย
เนตรมายาสวรรค์สีเงินด้านหลังเขาเผยขึ้นตรงหน้าพวกตำหนักวิญญาณบรรพกาลทั้งสาม
“นั่นมันเคล็ดวิชาเนตรข้ามนภา!”
เทพโบราณขั้นเก้าของตำหนักวิญญาณบรรพกาลร้องเสียงหลง
เพราะร่างกายใหญ่โตของซินอู๋เหินบดบัง ทั้งยังมีกลิ่นอายสายเลือดที่สะเทือนรอบทิศบดบังทุกสรรพสิ่งเอาไว้ พวกเขาจึงไม่ทันสังเกตเห็นเนตรข้ามนภาในผืนฟ้า
“เพลิงดวงตาอัสนีเทวะ!”
จ้าวเฟิงสำแดงวิชาดวงตาวิญญาณอัสนีออกมาทันทีภายใต้สภาวะเนตรสวรรค์
เป้าหมายมีเพียงคนเดียวเท่านั้น คือเทพโบราณอวี้ห่าย!
จ้าวเฟิงเพิ่งจะทะลวงเทพโบราณขั้นแปด จึงรับมือเทพโบราณขั้นเก้าได้ แต่หากอยากจะสังหารขั้นเก้า จำเป็นต้องใช้พลังดั้งเดิมและไพ่ตายบางส่วน
ส่วนเทพโบราณอวี้ห่ายในตอนนี้เป็นครึ่งก้าวสู่จอมเทพ ต่างจากเทพโบราณขั้นเก้ามากนัก
เมื่อต้องเผชิญหน้ากับคู่ต่อสู้เช่นนี้ จ้าวเฟิงย่อมไม่กล้าประมาท เขาตั้งรับการโจมตีด้วยสภาวะสมบูรณ์
เมื่อครู่เขาปลดผนึกพลังดั้งเดิมแล้ว
อีกทั้งในสภาวะของเนตรสวรรค์ พลานุภาพวิชาดวงตาของจ้าวเฟิงยังเพิ่มขึ้นได้อีก
ตูม!
แสงสายฟ้าบิดเบี้ยวกลุ่มหนึ่งระเบิดออกอย่างรุนแรงบนกายวิญญาณของเทพโบราณอวี้ห่าย
สายฟ้านับไม่ถ้วนปั่นป่วนบ้าคลั่ง พลังสายฟ้าทำลายล้างที่น่ากลัวทำให้เทพโบราณสองคนด้านข้างใจสั่นสะท้าน
ถ้าหากพวกเขาต้องเผชิญกับวิชาดวงตาเช่นนี้ ไม่ตายก็คงต้องบาดเจ็บสาหัส
เมื่อถูกโจมตีจากเพลิงดวงตาอัสนีเทวะ ความคิดของเทพโบราณอวี้ห่ายก็ถูกขัดจังหวะ
ในเวลานี้เอง การโจมตีของซินอู๋เหินก็ตรงเข้ามา
“แย่ล่ะ!”
สีหน้าเทพโบราณอีกทั้งสองคนเปลี่ยนไปเล็กน้อย รีบสำแดงเคล็ดวิชาป้องกันออกมาเพื่อปกป้องเทพโบราณอวี้ห่าย
โครม!
ดัชนีของซินอู๋เหินระเบิดออก ทำลายชั้นป้องกันพลังเทพด้านหน้าเทพโบราณอวี้ห่ายจนแหลกละเอียด
ส่วนเทพโบราณอวี้ห่ายกระเด็นออกไปหลายพันลี้
เสียดายก็เพียงแต่ในตอนที่ซินอู๋เหินโจมตีเทพโบราณอวี้ห่าย ฝ่ายตรงข้ามฟื้นฟูจิตสำนึกบางส่วนกลับมาแล้วโคจรพลังเทพ จึงต้านผลกระทบส่วนใหญ่ได้
หลังจากทำทุกสิ่งจนลุล่วงแล้ว จ้าวเฟิงไม่ได้ใส่ใจว่าเทพโบราณอวี้ห่ายจะเป็นอย่างไร เขามองผ่านไปด้านหลัง
“ยังไม่เสร็จอีกหรือ?”
จ้าวเฟิงขมวดคิ้ว
ในตอนที่เขาและซินอู๋เหินเริ่มลงมือ เขาได้ให้พวกเทพโบราณหวาไฉ่ไปเก็บเอา ‘หน่อไม้แสงจันทร์’ มาให้เร็วที่สุด แต่จนถึงตอนนี้พวกเขาก็ยังทำไม่สำเร็จ
เมี้ยว เมี้ยว!
เจ้าแมวขโมยน้อยยกมุมปากขึ้นเป็นรอยยิ้ม สื่อความว่าต้องให้มันออกโรงอีกแล้ว
เปรี๊ยะ!
ตอนที่แสงสีเงินสว่างวาบผ่านไป เจ้าแมวขโมยเข้าใกล้ ‘หน่อไม้แสงจันทร์’ อย่างรวดเร็ว
“เจ้าแมวตัวนี้ไม่โดนกดดันจากมิติแห่งนี้!”
ใบหน้าเทพโบราณหวาไฉ่ฉายแววยินดี
เจ้าแมวขโมยน้อยไม่โดนกดดันจากมิติแห่งนี้ แต่พลังกาลเวลาที่หน่อไม้แสงจันทร์สาดซัดออกมาแข็งแกร่งเกินจะเปรียบ มันก็ได้รับผลกระทบด้วยเช่นกัน
แต่มันก็ยังคงเข้าไปใกล้หน่อไม้แสงจันทร์อย่างรวดเร็ว ตวัดกรงเล็บแล้วคว้าหน่อไม้มา
ในเวลาเดียวกัน ที่ขอบฟ้าไกลมีกลิ่นอายที่ทรงพลังปะทุออกมา
“ข้าจะสับพวกเจ้าเป็นชิ้นๆ!”
เทพโบราณอวี้ห่ายคำราม ก่อนจะกลายร่างเป็นระลอกคลื่นสีดำสนิทกวาดมาอย่างบ้าคลั่ง
“หลบเข้าไป!”
จ้าวเฟิงเอ่ยในทันที
กลุ่มคนที่ตามมาด้านหลังเข้าไปในสิ่งปลูกสร้างเผ่าความลับสวรรค์
เมื่อครู่ทุกคนจู่โจมแบบคาดไม่ถึง เทพโบราณอวี้ห่ายจึงตั้งตัวไม่ทัน แต่เขาไม่ได้รับบาดเจ็บสาหัสอะไรมาก
อีกทั้งพวกเผ่าวิญญาณบรรพกาลรวดเร็วว่องไว เทพโบราณอวี้ห่ายอยู่ในระดับครึ่งก้าวสู่จอมเทพ จึงย่อมเร็วที่สุดในที่แห่งนี้
ถ้าหากหนีไปเลยย่อมต้องไล่ตามทันแน่
ดังนั้นการหลบเข้าไปในสิ่งปลูกสร้างของเผ่าความลับสวรรค์จึงกลายเป็นตัวเลือกที่ดีกว่า
“ตามข้ามา!”
จ้าวเฟิงเอ่ยทันใด
ในตอนที่ตัดสินใจเช่นนี้ เขามองประเมินสิ่งปลูกสร้างแห่งนี้คร่าวๆ จึงพบว่ามันน่าจะใหญ่โตอย่างยิ่ง
ระหว่างทาง หลายจุดมีทรัพยากรฝึกตนประเภทเวลาเติบโตขึ้น แต่ไม่มีชิ้นไหนที่จะล้ำค่าอย่างหน่อไม้แสงจันทร์
ตอนนี้การเอาชีวิตรอดเป็นสิ่งสำคัญ ไม่มีเวลาไปเก็บเกี่ยวอะไรมา
และยามเข้าใกล้ทรัพยากรพวกนี้ยังต้องแบกรับผลกระทบของเสวียนอ้าวเวลาด้วย เกรงว่ายังไม่ทันได้ลงมือ เทพโบราณอวี้ห่ายก็คงตามมาทันแล้ว
นอกเหนือจากทรัพยากรพวกนี้แล้ว ยังมีปีศาจร้ายด้วย
ในตอนที่ปีศาจร้ายมองเห็นพวกจ้าวเฟิง มันก็เผยรอยยิ้มชั่วร้ายออกมาทันใด
“ส่งมาให้ข้า!”
ซินอู๋เหินมาที่ด้านหลังของกลุ่ม กระตุ้นสายเลือดเล็กน้อย ก่อนโคจรพลังเทพเรียกกลุ่มแสงห้าสีหลายสายออกมาขัดขวางการโจมตีของปีศาจร้ายเอาไว้
ดีที่พลังของปีศาจร้ายพวกนี้ไม่แข็งแกร่งมากนัก ซินอู๋เหินคนเดียวก็รับมือไหว
เมี้ยว เมี้ยว!
จู่ๆ เจ้าแมวขโมยก็กระโจนออกจากไหล่ของจ้าวเฟิงไปอีกด้าน
“เจ้าแมวตัวนั้นคิดจะทำอะไรกันแน่?”
เทพโบราณเฉิงอวิ๋นเอ่ยถามขึ้นมา
แมวขโมยน้อยกำหน่อไม้แสงจันทร์เอาไว้ จะให้เกิดเหตุไม่คาดฝันใดไม่ได้
เจ้าแมวแบ่งออกเป็นสี่ร่าง มันกระโจนไปที่สิ่งปลูกสร้างข้างๆ แสงสีเทาเงินหมุนวนรอบมือและตามหาเบาะแสต่างๆ
มิติแห่งนี้ที่เดิมทีมืดสลัว จู่ๆ ก็ส่องแสงประกายแวววับ สาดซัดไอเย็นประหลาดออกมา
พรึ่บ! พรึ่บ!
คนตำหนักวิญญาณบรรพกาลทั้งสามไล่ตามมาอย่างรวดเร็ว
และในตอนนี้เองก็เกิดการเปลี่ยนแปลงขึ้น!
โครม!
กำแพงสองด้านของทางเดินปรากฏรูมากมาย ก่อนพ่นเพลิงทมิฬนับไม่ถ้วนออกมา และถักทอกันจนกลายเป็นตาข่ายเพลิงขนาดยักษ์
“ระวัง!”
เทพโบราณอวี้ห่ายหน้าเปลี่ยนสีทันที แต่ก็สายเกินไปเสียแล้ว
“อ๊าก…”
ปีศาจร้ายสองตนแถวนั้นถูกเพลิงสีดำปกคลุมเอาไว้ ก่อนจะสลายกลายเป็นฝุ่นธุลีในทันที
ทั้งสามคนยังไม่ทันได้ตั้งตัว ก็ถูกตาข่ายเพลิงยักษ์สีดำปกคลุมเอาไว้ ร่างกายถูกเผาไหม้ในพริบตา กระทั่งวิญญาณก็ถูกเผาไปด้วยบางส่วน
“บัดซบ! นี่มันกับดักกลไกเผ่าความลับสวรรค์…”
เสียงเกรี้ยวกราดดังลอดออกมา คนทั้งสามหยุดการกระทำที่อุกอาจ แล้วขัดขวางการเผาผลาญของเพลิงทมิฬที่น่ากลัวนั้นไว้
.....................................


[Go To Next Chapter]( ./225.md)