##บทที่ 1380: ชัยชนะ
เมื่อเห็นเผ่าเทพยักษ์สามคนที่ปรากฏตัวขึ้น ใบหน้าเทพโบราณอวี้ห่ายเป็นสีแดงระเรื่อ
เมื่อครู่เขาเพิ่งพูดว่าพวกเผ่าเทพยักษ์ไม่กล้าออกมา แต่ในวินาทีต่อมา ฝ่ายตรงข้ามก็ตรงดิ่งออกมาแล้ว
“ดี คิดไม่ถึงว่าพวกเจ้าจะมาหาที่ตายถึงที่!”
เทพโบราณอวี้ห่ายกระแอมไอ จากนั้นเอ่ยพลางหัวเราะเสียงดัง
เทพโบราณหานอวี้เองก็ไม่นึกว่าคนจากเผ่าเทพยักษ์จะกล้าบุกมาตรงๆ
ซินอู๋เหินยืนนิ่ง แววตามองเงาข้ามมิติของอวี่เหิง เผยท่าทีครุ่นคิด
เทพโบราณหวาไฉ่และเทพโบราณพั่วเยวี่ยมองครึ่งก้าวสู่จอมเทพสองคนของตำหนักวิญญาณบรรพกาลด้วยใบหน้าเคร่ง
หากไม่ใช่คำสั่งของซินอู๋เหิน พวกเขาไม่กล้าพุ่งออกมาแน่
“นายท่าน มีแผนการรับมืออะไร?”
เทพโบราณหวาไฉ่ส่งกระแสจิตถาม
ฝ่ายตรงข้ามมีครึ่งก้าวสู่จอมเทพสองคนร่วมมือกัน แต่ทางฝั่งพวกเขา คนที่พอจะรับมือกับครึ่งก้าวสู่จอมเทพได้มีเพียงซินอู๋เหินคนเดียว!
“ส่วนนี้เจ้าไม่ต้องกังวลใจ พอถึงเวลาพวกเจ้าสองคนร่วมมือกัน รีบจัดการเทพโบราณขั้นเก้าคนนั้นก็พอแล้ว!”
ใบหน้าซินอู๋เหินนิ่งเฉย
“พวกเราสองคนรับมือเทพโบราณขั้นเก้า นั่น…”
เผ่าเทพยักษ์สองคนชะงักไปเล็กน้อย
เทพโบราณสองคนที่เหลือ ท่านอู๋เหินจะต้องรับมือใครสักคนในนั้น ส่วนครึ่งก้าวสู่จอมเทพอีกคนหนึ่งจะทำอย่างไรดี?
“อย่าประมาทไป!”
เงาข้ามมิติของอวี่เหิงในอากาศเอ่ยด้วยน้ำเสียงสงบ
คำพูดนี้ทำให้ครึ่งก้าวสู่จอมเทพสองคนไม่พอใจนัก
ครึ่งก้าวสู่จอมเทพอย่างพวกเขาบวกกับเทพโบราณขั้นเก้าคนหนึ่ง จะรับมือกับคนจากเผ่าเทพยักษ์ไม่ได้เชียวหรือ?
ซินอู๋เหินมองอวี่เหิงอีกครั้ง สีหน้าหนักใจเล็กน้อย
ดูจากภาพรวม ตำหนักวิญญาณบรรพกาลเป็นฝ่ายได้เปรียบ แต่อวี่เหิงยังคงไม่ให้พวกเขาประมาท
อีกอย่างเมื่ออวี่เหิงเอ่ยเช่นนี้แล้ว ครึ่งก้าวสู่จอมเทพสองคนไม่ได้คัดค้านอะไร จากจุดนี้จึงจะเห็นได้ว่าคนผู้นี้ไม่ธรรมดาเลย
“รนหาที่ตาย ข้าจะส่งพวกเจ้าลงนรกเอง!”
เทพโบราณอวี้ห่ายหัวเราะชั่วร้าย ร่างกายทะยานออกไป ความรู้สึกกดดันวิญญาณที่หนักอึ้งพลันทะลักหลั่งไหลอย่างมืดฟ้ามัวดิน
“ไป!”
ซินอู๋เหินแค่นเสียงต่ำ
โครม!
แสงขาววาววับส่องสว่างไปทั่วฟ้าดิน ยักษ์สามตนปรากฏบนพื้นทันที
ในกลุ่มนั้นกลิ่นอายสายเลือดบนร่างซินอู๋เหินแข็งแกร่งที่สุด และพัดพาความรู้สึกกดดันที่เทพโบราณอวี้ห่ายส่งออกมากระจายไปทันใด
เปรี๊ยะ!
ซินอู๋เหินชี้นิ้ว ทำลายเงาข้ามมิติของอวี่เหิงจนสลายไป
“เทพโบราณหานอวี้ ร่วมมือกันสังหารมัน!”
เทพโบราณอวี้ห่ายตะโกนออกมา
มีเพียงแค่ซินอู๋เหินที่มีพลังฝึกตนขั้นเก้าเท่านั้นที่รับมือเขาได้
ตอนนี้ซินอู๋เหินทะลวงขั้นพลังไปจนถึงขั้นเก้าสุดยอด พลังไม่อาจดูแคลนได้ ส่วนอาการบาดเจ็บของเทพโบราณอวี้ห่ายยังไม่ได้ฟื้นตัวทั้งหมด เขาเพียงคนเดียวจึงยากจะรับมือซินอู๋เหินไหว
“เทพโบราณอวี้ห่าย มาสู้กันอีกครั้ง!”
ซินอู๋เหินตะโกนลั่น ก้าวออกมาโดยพลัน
เปรี๊ยะ!
เทพโบราณหานอวี้เองก็รีบตรงดิ่งไปหาซินอู๋เหิน โดยมีเป้าหมายแรกเป็นตราเทพบรรพกาลในมือเขา!
“เทพโบราณหานอวี้ คู่ต่อสู้ของเจ้าคือข้า!”
เสียงของวิญญาณพลันดังขึ้นในฟ้าดิน
จากนั้นมีเนตรมายาสีเงินข้างลอยอยู่บนฟ้า
เมื่อได้ยินประโยคนี้แล้ว เทพโบราณหานอวี้ยืนนิ่งไปชั่วขณะ ก่อนจะหมุนกายไปพร้อมเสียงหัวเราะ
คิดไม่ถึงว่าเทพโบราณขั้นแปดสุดยอดผู้หนึ่งจะกล้าประกาศศึกกับครึ่งก้าวสู่จอมเทพ
เรื่องแบบนี้ไม่เคยมีมาก่อน ต่อให้เป็นซินอู๋เหินก็ยังทำไม่ได้กระมัง!
“ก็ดี จัดการเจ้าก่อนแล้วกัน!”
สีหน้าเทพโบราณหานอวี้ค่อยๆ เย็นชาขึ้นมา
“อะไรนะ จ้าวเฟิงจะสู้กับครึ่งก้าวสู่จอมเทพ?”
เทพโบราณพั่วเยวี่ยและเทพโบราณหวาไฉ่ตื่นตะลึง ค่อนข้างยากจะเชื่อได้
อันที่จริง ยามอยู่ในหอหยั่งรู้ เทพโบราณหานอวี้โดนล้อมโจมตี อาการบาดเจ็บค่อนข้างสาหัสแล้ว พลังที่สามารถใช้ในตอนนี้ยังสู้เทพโบราณอวี้ห่ายไม่ได้
และเป็นเพราะเหตุนี้ จ้าวเฟิงถึงกล้าวางแผนทำเช่นนี้
“ไป!”
เทพโบราณหานอวี้โบกมือ ฉลามทมิฬตัวหนึ่งหมุนวนเป็นชั้นพายุน้ำแข็ง พุ่งโจมตีไปที่เนตรสวรรค์ข้างนั้น
“ดาราทลายผืนดิน!”
เนตรสวรรค์รวบรวมพลังที่ผสมกันวุ่นวายขึ้นจนกลายเป็นกลุ่มแสงขนาดใหญ่ลูกหนึ่ง
โครม ตูม!
ทั้งสองฝ่ายพุ่งปะทะกันอย่างรุนแรง ฉลามทมิฬตัวนั้นร้องคำรามติดต่อกันพร้อมปลดปล่อยพลังมหาศาลเพื่อต้านฤทธิ์ของดาราทลายผืนดินไว้
ในเวลาเดียวกัน ตรงที่ไม่ไกลนักจู่ๆ ก็ปรากฏระลอกน้ำวนพลังดวงตาขึ้นมา
จากนั้นมังกรเพลิงทมิฬกลุ่มหนึ่งก็พุ่งออกมาจากภายใน!
“เผ่าวิญญาณบรรพกาล เผ่าเทพยักษ์!”
มังกรวารีล้างโลกาหัวเราะเสียงดัง มังกรเพลิงทมิฬขยายใหญ่ไม่หยุด จนกลายเป็นประหนึ่งดวงอาทิตย์สีดำ เพลิงทำลายล้างหมุนกวาดไปทั่วฟ้าดิน
เมื่อเพลิงอ่อนลงไป มังกรยักษ์สีดำทมิฬขนาดห้าหกร้อยจั้งตัวหนึ่งปรากฏขึ้นด้านในช้าๆ
“กลิ่นอายกลุ่มนี้!”
“สายเลือดแข็งแกร่งนัก แข็งแกร่งยิ่งกว่าเผ่าเทพยักษ์เสียอีก!”
ทุกคนในที่นั้นถูกการปรากฏกายของมังกรวารีล้างดึงดูดความสนใจไป
“มังกรวารีล้างโลกา เผ่าพันธุ์มังกรล้างโลกา!”
สีหน้าซินอู๋เหินตื่นตะลึง
เขาย่อมมองออกว่ามังกรวารีทมิฬตัวนี้ก็คือมังกรในมิติเทพลวงตาเมื่อคราวนั้น
เพียงแต่คิดไม่ถึงว่ามังกรวารีทมิฬตัวนี้จะศิโรราบให้กับจ้าวเฟิงแล้ว
และมังกรวารีล้างโลกาในตอนนี้สายเลือดเข้มข้นขึ้นมาก ส่วนร่างมังกรวารีก็กำลังเปลี่ยนไปเป็นมังกรที่แท้จริง
“เผ่าพันธุ์มังกรล้างโลกา!”
นอกจากซินอู๋เหินแล้ว ทุกคนพลันอุทานอย่างตกใจ
เผ่าพันธุ์มังกรล้างโลกาเป็นลำดับที่เก้าของรายชื่อหมื่นเผ่าพันธุ์โบราณ ถือได้ว่าเป็นเผ่าพันธุ์น่าสะพรึงที่มีกำลังรบทำลายล้างทุกสิ่ง
หากไม่ใช่เพราะมังกรวารีล้างโลกาในตอนนี้มีพลังเพียงเทพโบราณขั้นแปด คนจากตำหนักวิญญาณบรรพกาลคงสูญเสียจิตกระหายต่อสู้ไปแล้ว
“ลมหายใจมังกรล้างโลกา!”
มังกรวารีล้างโลกาไม่พูดพร่ำทำเพลง พ่นเพลิงเทพต้องห้ามสีดำแดงกลุ่มหนึ่งออกมาทันที
มังกรวารีล้างโลกาทะลวงไปถึงเทพโบราณขั้นแปดนานแล้ว หลังจากเข้ามาที่นี่ จ้าวเฟิงก็มอบทรัพยากรมากมายให้เขา จนตอนนี้มังกรวารีล้างโลกาอยู่ห่างจากขั้นแปดสุดยอดเพียงก้าวเดียวเท่านั้น
ตูม!
ในฟ้าดินมีกลุ่มเพลิงสีดำมหึมาทะลักออกมา เสมือนเป็นดวงอาทิตย์สีดำแดงที่ทำลายล้างทุกสรรพสิ่ง
ถึงแม้ว่าจะมีพลังฝึกตนขั้นแปดเท่านั้น แต่สายเลือดที่แข็งแกร่งทำให้พลานุภาพการโจมตีของมังกรวารีล้างโลกาไม่ธรรมดาอย่างยิ่ง!
“คุกมายาอัสนีวารี!”
เนตรสวรรค์สำแดงวิชาเนตรศาสตร์ลวงตาประเภทพันธนาการออกมา
เกราะแสงสายฟ้าวารีสีมรกตปกคลุมเทพโบราณหานอวี้เอาไว้ภายใน พลังศาสตร์ลวงตาประเภทสายฟ้าวารีลอบโจมตีทันที
“เหมันต์พันลี้!”
เทพโบราณหานอวี้แค่นเสียงเย็น ไอเหมันต์หนาวเสียดกระดูกกลุ่มหนึ่งกระจายออกจากใจกลางลูกไฟอย่างช้าๆ
ไม่นานเท่าไหร่นัก วิชาดวงตาของจ้าวเฟิงกับลมหายใจมังกรล้างโลกาของมังกรวารีก็ถูกทำลายไปอย่างสบายๆ
“ครึ่งก้าวสู่จอมเทพไม่ธรรมดาเลยจริงๆ!”
ในใจจ้าวเฟิงตื่นเต้นเกินจะเปรียบ
สู้รบกับครึ่งก้าวสู่จอมเทพ ช่างเขย่าขวัญเสียจริงๆ!
ถึงแม้ว่าเทพโบราณหานอวี้ในตอนนี้จะบาดเจ็บสาหัส ไม่ได้อยู่ในสภาพสมบูรณ์ก็ตาม
เปรี๊ยะ!
ฉลามสีดำตัวนั้นทำตามคำสั่งของเทพโบราณหานอวี้ โจมตีเนตรสวรรค์อีกครั้ง
“เจ้าไปเล่นเป็นเพื่อนสัตว์เลี้ยงของข้าหน่อยแล้วกัน!”
จ้าวเฟิงหัวเราะเสียงเย็น ขณะสำแดงเคลื่อนย้ายมิติและส่งเจ้าแมวขโมยน้อยออกมาเช่นกัน
เมี้ยว เมี้ยว!
เจ้าแมวขโมยยื่นกรงเล็บสองข้างออกมาโดยพลัน เมื่อระลอกแสงสีเงินและอักษรยึกยือส่องแสงประกาย แมวสีขาวเงินตัวหนึ่งก็โผทะยานออกมา
ร่างเจ้าแมวค่อยๆ ขยายออก จนมีขนาดใหญ่กว่าฉลามทมิฬ ก่อนจะโผมาสังหารในทันที
“นั่นคือ ‘การโจมตีกลืนวิญญาณ’ ที่เป็นเคล็ดวิชาสายเลือดของเผ่าวิญญาณบรรพกาล!”
เทพโบราณหานอวี้ตกตะลึง จากนั้นจึงจ้องเจ้าแมวขโมยน้อยเขม็ง
แต่หลังจากเจ้าแมวสำแดงการโจมตีวิญญาณออกมาแล้วก็หายไปอย่างไร้ร่องรอย
“แย่ล่ะ!”
จู่ๆ เทพโบราณหานอวี้ก็สังเกตเห็นอะไรบางอย่าง
พรึ่บ!
เจ้าแมวขโมยน้อยพลันปรากฏตัวขึ้นใกล้ๆ นาง
เจ้าแมวขโมยตัวน้อยยื่นกรงเล็บสองข้างออกมา ในกรงเล็บของมันส่งกลุ่มแสงทรงกลมสีขาวประหลาดออกมาหลายลูก ส่วนกรงเล็บขวาเป็นก้อนน้ำแข็งสีเทา
ในตอนที่เทพโบราณหานอวี้ถูกปกคลุมด้วยกลุ่มแสงสีขาวนั้น นางรู้สึกได้ทันทีว่าพลังทั้งหมดของตนเองโดนกดไว้จากพลังที่ไร้รูปร่าง ถึงแม้แรงสะกดจะไม่ถือว่ามากมายนัก
ในเวลาเดียวกัน ก้อนน้ำแข็งสีเทาก็เข้าไปในร่างเทพโบราณหานอวี้
ก่อนนี้นางไม่เคยรู้สึกถึงพลังเหมันต์ใดๆ ในก้อนน้ำแข็งสีเทานี้ แต่ในตอนที่สัมผัสมัน พลังเหมันต์ที่หนาวเหน็บจนถึงขีดสุดก็พลันสาดซัดออกมา
ต่อให้เป็นเทพโบราณหานอวี้ที่ฝึกฝนเสวียนอ้าวเหมันต์ก็ยังสั่นระริกอย่างทนไม่ไหว
“นี่คือพลังของเผ่าเหมันต์ทมิฬและเผ่าผนึกเทพในรายชื่อหมื่นเผ่าพันธุ์โบราณ!”
เทพโบราณหานอวี้อุทานด้วยความตกใจ เจ้าแมวขโมยตัวนี้เป็นใครมาจากไหนกันแน่?
เมี้ยว!
เจ้าแมวขโมยน้อยแลบลิ้นปลิ้นตา ก่อนจะหนีไปทันใด
“เจ้าแมวบัดซบ จะหนีไปไหน!”
เทพโบราณหานอวี้สีหน้าดำคล้ำ โบกฝ่ามือส่งยอดเขาเหมันต์อันหนาวเหน็บออกมา
ถึงแม้จะบาดเจ็บสาหัส และยังถูกเคล็ดวิชาเจ้าแมวกดข่มเอาไว้ แต่พลานุภาพการโจมตีของเทพโบราณหานอวี้ยังคงแก่กล้าอย่างมาก
“เนตรเทพแยกส่วน!”
เนตรสวรรค์ข้างนั้นจ้องการโจมตีแช่แข็งวิญญาณของเทพโบราณหานอวี้ ภายในยังปลดปล่อยระลอกแสงมายาชั้นหนึ่ง
วูบ!
พลานุภาพของยอดเขาเหมันต์ที่หนาวเยือกพลันอ่อนแรงลงไป หนำซ้ำยิ่งนานยิ่งเห็นได้ชัดเจนขึ้นทุกที
“เป็นแบบนี้ไปได้อย่างไร?”
เทพโบราณหานอวี้ฉายอาการประหลาดใจ
คนเหล่านี้ทำให้นางประหลาดใจมากจนเกินไปแล้ว
หลังจากพลังถูกทำให้อ่อนแรงลงไป เจ้าแมวขโมยน้อยก็หนีรอดออกมาได้ หนำซ้ำยังเข้าไปในหอหยั่งรู้แล้วกระโจนขึ้นไปชั้นบนอีกครั้ง
ในตอนนี้เอง
“เนตรเทพลอกแบบ!”
เนตรสวรรค์พลันปลดปล่อยหมอกแสงมายากลุ่มหนึ่งออกมา
ในหมอกควันนั้น มีภูเขาน้ำแข็งพุ่งตรงออกไปหาเทพโบราณหานอวี้
พลังฝึกตนของจ้าวเฟิงเพิ่มขึ้น บวกกับกระบวนท่าเทพโบราณหานอวี้ด้อยกว่าเสียงคำรามทลายวิญญาณของเทพโบราณอวี้ห่ายก่อนหน้านี้ การคัดลอกจึงค่อนข้างง่าย
“นี่…คือกระบวนท่านั้นที่เทพโบราณอวี้ห่ายบอกเอาไว้!”
เทพโบราณหานอวี้เบิกตากว้าง ตื่นตะลึงเกินจะเปรียบ
ในตอนนั้นเอง มังกรวารีล้างโลกากระตุ้นพลังดั้งเดิมทำลายล้าง ปลดปล่อยมังกรทมิฬตัวหนึ่งออกมา มังกรมีไฟลุกโชนรุนแรงม้วนตัวไปหาเทพโบราณหานอวี้
โครม วูบ วูบ!
การโจมตีของคนทั้งสองกลืนร่างเทพโบราณหานอวี้ไป
ในเวลาเดียวกัน เทพโบราณพั่วเยวี่ยและเทพโบราณหวาไฉ่ร่วมมือกันจัดการเทพโบราณมู่อวี้จนต้องหนีหัวซุกหัวซุน
พวกเขาสองคนจึงรีบไปช่วยซินอู๋เหินในทันที
ฉับพลันนั้น เทพโบราณอวี้ห่ายตกอยู่ในวิกฤตอันตราย
เขาเพิ่งเตรียมจะไปขอความช่วยเหลือจากเทพโบราณหานอวี้ แต่กลับพบว่าเทพโบราณหานอวี้ถูกจ้าวเฟิงตรึงกำลังไว้
นี่เป็นเรื่องเหนือความคาดหมายแท้ๆ คิดไม่ถึงว่าครึ่งก้าวสู่จอมเทพจะถูกขั้นแปดสุดยอดตรึงกำลังเอาไว้ได้
ถึงแม้ว่าจ้าวเฟิงจะมีกลวิธีต่างๆ มากมาย มีผู้ช่วยอย่างมังกรวารีล้างโลกากับเจ้าแมวขโมยน้อย แต่ก็ไม่น่าจะถึงขนาดนั้นกระมัง!
“เทพโบราณอวี้ห่าย ครั้งนี้เจ้าต้องพ่ายแพ้
ซินอู๋เหินสำแดงพลังทันใด ในระหว่างที่เคลื่อนไหวก็เหนี่ยวนำพลังฟ้าดินมหาศาลเข้ามา
เขาและอีกสองคนจากเผ่าเทพยักษ์ร่วมมือกัน เงาแสงหมัดและฝ่ามือมืดฟ้ามัวดิน กลืนกินเทพโบราณอวี้ห่ายไป
“เป็นแบบนี้ได้อย่างไร?”
เทพโบราณอวี้ห่ายหน้าซีด
ครึ่งก้าวสู่จอมเทพสองคนร่วมมือกัน ก็ยังไม่ใช่คู่ต่อสู้ของซินอู๋เหินและจ้าวเฟิง
แน่นอนว่าเหตุผลสำคัญของเรื่องทั้งหมดนี้ก็คือจ้าวเฟิงยื้อเทพโบราณหานอวี้เอาไว้ได้ นี่เป็นเรื่องที่ใครก็คาดไม่ถึง
ชั้นบนของหอหยั่งรู้ เมื่อเจ้าแมวขโมยน้อยกลับมาก็ควบคุมหอคอยอีกครั้ง
สิทธิ์ที่เจ้าแมวขโมยน้อยมีในหอหยั่งรู้ตอนนี้ไปถึงระดับขั้นสูงสุดแล้ว อาณาเขตประสาทสัมผัสของหอหยั่งรู้ขยายใหญ่ไปถึงสิบล้านลี้
ทันใดนั้นเอง บริเวณรอบๆ หอหยั่งรู้ก็ปรากฏแสงสว่างสีขาวสามจุด
ฟิ้ว!
ม่านแสงเก้าเหลี่ยมเปล่งแสงสีขาวน้อยๆ ภาพเหตุการณ์รอบกลุ่มแสงสว่างสามจุดขยายใหญ่อย่างรวดเร็ว
แล้วจึงเห็นคนจากตำหนักวิญญาณบรรพกาลสองคนกับบุรุษใบหน้าหล่อเหลาคนหนึ่งกำลังโบยบินมาทางหอหยั่งรู้อย่างรวดเร็ว
.................................


[Go To Next Chapter]( ./237.md)