##บทที่ 1525: เข่นฆ่าตามอำเภอใจ
“เจ้าคือ…จ้าวเฟิง!”
เป่ยหมิงฮุยฉงนก่อนเล็กน้อย จากนั้นสีหน้าจึงค่อยเปลี่ยนไป
เขาคิดไม่ถึงเลยว่าจ้าวเฟิงจะติดตามจ้าวหยูเฟยกลับมาที่เผ่าพันธุ์วิญญาณด้วยกัน
อย่างไรเสีย ผู้มากความสามารถจำนวนมากในดินแดนเทพรกร้างรวมไปถึงพวกฝืนชะตาฟ้า ต่างก็สนอกสนใจเนตรเทพเจ้าดวงที่เก้าของจ้าวเฟิง แต่ไม่นึกเลยว่าจ้าวเฟิงจะโผล่หน้ามาเอง กระทั่งกลับมาที่เผ่าพันธุ์วิญญาณด้วย
“จ้าวเฟิง!”
ผู้อาวุโสคุมกฎสี่คนที่นั่นสีหน้าเปลี่ยนไปเช่นกัน
พวกเขาเป็นผู้อาวุโสคุมกฎของเผ่าพันธุ์วิญญาณที่เพิ่งจะเลื่อนขั้นมาใหม่ อันที่จริงไม่ใช่คนจากเผ่าพันธุ์วิญญาณ แต่เป็นคนจากพวกฝืนชะตาฟ้า พวกเขาย่อมต้องรู้เรื่องของจ้าวเฟิงอย่างชัดเจนยิ่ง
เหล่าคนมุงเผ่าพันธุ์วิญญาณที่อยู่ไกลออกไปใจสั่นระรัว รวมไปถึงเทพโบราณปิงหยวนด้วย
“ทำไมถึงเป็นมันไปได้?”
เทพโบราณปิงหยวนสั่นเทิ้มไม่หยุด
ตอนแรกเขาตัดสินใจแน่วแน่แล้วว่าชั่วชีวิตนี้จะไม่ยั่วโมโหจ้าวเฟิงอีก
แต่จ้าวเฟิงเพิ่งกลับมาถึงเผ่าพันธุ์วิญญาณ เขาก็เกือบจะยั่วโทสะฝ่ายตรงข้ามเสียแล้ว
อีกทั้งเมื่อครู่จ้าวเฟิงยังพูดอีกว่า คราวก่อนปล่อยให้เป่ยหมิงฮุยหนีไป?
เป่ยหมิงฮุยที่ลอบสนับสนุนยอดผู้อาวุโสอย่างลับๆ เป็นถึงจอมเทพขั้นสามเชียวนะ!
ยากจะคิดได้ว่าเป่ยหมิงฮุยเหมือนจะเคยประมือกับจ้าวเฟิงมาก่อน หนำซ้ำยังพ่ายแพ้จนต้องหนีไป
วูบ แซ่ด!
จ้าวเฟิงยื่นมือออกมา กระบี่อัสนีเทวะพลังบริสุทธิ์เกาะกลุ่มรวมตัวกัน กวัดแกว่งเบาๆ ส่งคมกระบี่อัสนีพลังบริสุทธิ์สายหนึ่งออกมา
ยอดผู้อาวุโสที่กำลังสู้กับจ้าวหยูเฟยอยู่ไกลๆ รู้สึกได้ถึงแรงปะทะที่ทรงพลังขนาดนี้ จึงหลบไปในทันที
แต่ว่าเสวียนอ้าวส่วนหนึ่งกระทบบนร่างเขา ทำให้ความเร็ว ความคิด และทุกด้านเชื่องช้าลงไป
“วารีผลึกวิญญาณ!”
ยอดผู้อาวุโสกระตุ้นเคล็ดวิชาสายเลือดอย่างเสียไม่ได้ ร่างกลายเป็นผลึกของเหลวโปร่งแสง
เปรี๊ยะ โครม!
คมกระบี่อัสนีเทวะพลังบริสุทธิ์ของจ้าวเฟิงโจมตีโดนยอดผู้อาวุโส พุ่งทะลุผ่านร่างเขา แต่ในทันใดนั้นเอง บาดแผลขนาดใหญ่บนร่างก็สมานตัวกลับอย่างรวดเร็ว
ยอดผู้อาวุโสหลบการโจมตีรุนแรงถึงแก่ชีวิตนี้โดยใช้เคล็ดวิชาสายเลือดเผ่าพันธุ์วิญญาณ
แต่ถึงจะเป็นแบบนั้น เคล็ดวิชาลับเผ่าพันธุ์วิญญาณก็ไม่สามารถทำลายพลานุภาพการโจมตีทั้งหมดนี้ได้ มุมปากยอดผู้อาวุโสมีเลือดไหล สีหน้าซีดขาวลงไปหลายส่วน
เมื่อเป็นแบบนี้แรงกดดันของจ้าวหยูเฟยจึงลดลง สามารถประมือกับยอดผู้อาวุโสอย่างซึ่งหน้าได้ หรืออาจถึงขนาดได้เปรียบด้วยซ้ำ
เมื่อเห็นการโจมตีที่ไม่ใส่ใจของจ้าวเฟิง เป่ยหมิงฮุยก็สัมผัสได้แล้วว่าจ้าวเฟิงในตอนนี้แข็งแกร่งกว่าตอนนั้นมาก
“ทุกคน จงมาหาข้า!”
เป่ยหมิงฮุยตะโกนกร้าว
ยามนี้ในเผ่าพันธุ์วิญญาณมีเพียงแค่เขาทูตสวรรค์เพียงคนเดียว เป่ยหมิงฮุยรู้ดีว่าตนเองไม่ใช่คู่ต่อสู้ของจ้าวเฟิงอีกต่อไปแล้ว แต่เขาก็ไม่อาจหนีไปง่ายๆ มิฉะนั้นหากภารกิจล้มเหลว เขาจะต้องเผชิญหน้ากับโทษหนัก
ยิ่งไปกว่านั้น ตอนนี้ทั้งเผ่าพันธุ์วิญญาณอยู่ในกำมือเขา ฝั่งเขามีลูกมือมากมาย ใช่ว่าไม่มีโอกาสจะชนะ
พรึ่บ พรึ่บ~
รอบๆ เผ่าพันธุ์วิญญาณ เงาดำหลายร่างที่มีกลิ่นอายชวนตกใจตรงมาที่ข้างตัวเป่ยหมิงฮุย
ในนั้นมีเจ้าตำหนักผู้หนึ่ง จอมเทพขั้นหนึ่งหลายคน รวมไปถึงจอมเทพและเทพโบราณชั้นยอด
คนเผ่าพันธุ์วิญญาณจำนวนมากแถวนั้นตกตะลึงเกินจะเปรียบ ใครก็คาดคิดไม่ถึงว่าในเผ่าจะมีผู้แข็งแกร่งจำนวนมากขนาดนี้หลบซ่อนอยู่
โครม เปรี้ยง!
ยอดผู้อาวุโสกระตุ้นพลังเทพสายเลือด ปล่อยการโจมตีอันทรงพลัง สามารถต้านจ้าวหยูเฟยไว้ได้ชั่วคราว
พร้อมกันนั้น เขากับผู้อาวุโสคุมกฎสี่คนโบยบินมาข้างตัวเป่ยหมิงฮุย
ก่อนหน้านี้แผนการของพวกเขาก็คือยึดครองเผ่าพันธุ์วิญญาณและจับตัวจ้าวหยูเฟย
แต่ตอนนี้การรับมือจ้าวเฟิงต่างหากถึงจะเป็นสิ่งที่สำคัญที่สุด
“จ้าวเฟิง ต่อให้พลังของเจ้าอยู่เหนือข้ามาก แต่ตอนนี้คนฝั่งข้าเยอะกว่า เจ้าทำอะไรข้าไม่ได้หรอก!”
เป่ยหมิงฮุยหัวเราะเย็นชา
อีกอย่างตอนที่จ้าวเฟิงเปิดเผยใบหน้าที่แท้จริงออกมา เขาก็แจ้งข่าวออกไปแล้วด้วย
ขอแค่ยื้อจ้าวเฟิงเอาไว้ได้ครู่หนึ่ง รอกองหนุนจากพวกฝืนชะตาฟ้ามาถึง จ้าวเฟิงจะได้ตายอย่างไม่ต้องสงสัย
“คราวก่อนข้าปล่อยเจ้าหนีไป คราวนี้เจ้าต้องตายแน่!”
จ้าวเฟิงจ้องเขม็ง
คราวก่อนพวกฝืนชะตาฟ้าไม่เพียงแต่ส่งทูตสวรรค์มาเป็นจำนวนมาก กระทั่งผู้คุมกฎยังต้องลงมือด้วยตนเอง บีบพวกจ้าวเฟิงให้ตกที่นั่งลำบาก
ความแค้นนี้เขาจะต้องเอาคืนแน่ เริ่มที่เป่ยหมิงฮุยก่อนแล้วกัน
“เจ้าเด็กโอหัง!”
เป่ยหมิงฮุยตะโกนลั่น
จ้าวเฟิงอยู่ในเผ่าพันธุ์วิญญาณ เน้นย้ำความพ่ายแพ้ของตนเองอีกครั้ง ทำให้เขาเสียหน้า
ฟิ้ว! ฟิ้ว!
ทุกคนรอบตัวเป่ยหมิงฮุยต่างเริ่มลงมือ
ฝ่ายศัตรูมีเป่ยหมิงฮุย ยอดผู้อาวุโส และเจ้าตำหนักผู้หนึ่งเป็นแกนนำ ส่วนจอมเทพกับเทพโบราณชั้นยอดที่เหลือยืนอยู่ด้านหลัง คอยให้ความช่วยเหลือและขัดจังหวะ
“เอาพวกเจ้ามาทดลอง ‘เขตแดนพลังบริสุทธิ์’ หน่อยแล้วกัน!”
สีหน้าท่าทางของจ้าวเฟิงค่อนข้างตื่นเต้น
ฟิ้ว ฟิ้ว~
กลุ่มพลังบริสุทธิ์อันยิ่งใหญ่พวยพุ่งออกจากร่างจ้าวเฟิง หลอมรวมเข้าไปในอากาศอย่างรวดเร็ว
วินาทีต่อมา สรรพสิ่งในรัศมีหลายแสนลี้มืดหม่นสลัวรางลงไปทันที สิ่งของทุกอย่างเริ่มสสลายหายไป กลายเป็นระลอกพลังบริสุทธิ์พุ่งปะทะอย่างรุนแรง
เขตแดนพลังบริสุทธิ์เป็นรูปเป็นร่างในพริบตา
พวกเป่ยหมิงฮุยที่อยู่ในเขตแดนแห่งนี้ ต่างรู้สึกว่าความเชื่อมโยงของตนเองกับฟ้าดินเหมือนถูกตัดขาด พลังแท้จริงถูกลดทอนลงไป
ในเวลาเดียวกัน ตอนที่พวกเขาใช้พลังเทพออกมา ก็ถูกพลังบริสุทธิ์ในฟ้าดินรอบบริเวณกลืนกินดูดซับไป
พร้อมกันนั้น เมื่อต้องเผชิญกับระลอกพลังบริสุทธิ์ที่ปั่นป่วนในเขตแดน พวกเขาก็ยังต้องทุ่มจนสุดแรงเพื่อหลบมัน
“อ๊าก…”
เทพโบราณขั้นเก้าผู้หนึ่งหลบไม่ทัน ถูกระลอกพลังบริสุทธิ์โจมตีเข้าไป วิญญาณแตกสลาย
ด้วยระดับขั้นของจ้าวเฟิง อันตรายเล็กน้อยใดๆ ในเขตแดนพลังบริสุทธิ์แห่งนี้ก็สังหารคนต่ำกว่าขั้นจอมเทพได้โดยง่าย
ปัจจัยต่างๆ ทำให้สมาชิกจำนวนมากฝั่งเป่ยหมิงฮุยยังไม่ทันได้สู้ก็เกิดอกสั่นขวัญแขวน
“ป้องกันสุดแรง และทำลายที่นี่เสีย!”
เป่ยหมิงฮุยเปลี่ยนสีหน้า ตะโกนสั่งออกมาทันที
เขาก็สัมผัสได้ถึงความแข็งแกร่งของเขตแดนพลังบริสุทธิ์เช่นกัน หากไม่ออกจากที่นี่ไป ถึงพวกเขาจะมีคนมากกว่านี้ก็ไม่มีประโยชน์อะไร
“ตายที่นี่กันเสียให้หมด!”
จ้าวเฟิงร้องเสียงดัง ควบคุมเขตแดนพลังบริสุทธิ์ทั้งหมดเอาไว้
ฉับพลันนั้น ทั้งเขตแดนพลังบริสุทธิ์ปั่นป่วนบ้าคลั่งเกินจะเปรียบ พลังบริสุทธิ์ที่วิ่งวุ่นวายพุ่งปะทุออกมา โจมตีอย่างกำเริบเสิบสาน
“ป้องกัน!”
เป่ยหมิงฮุยตะโกนสั่ง ฝ่ามือสองข้างระเบิดออกมาติดต่อกัน ทำลายระลอกพลังบริสุทธิ์ที่พุ่งปะทะมาจากรอบบริเวณ
แต่ว่าเขาไม่สามารถคุ้มครองทุกคนได้
เนตรเทพเจ้าของจ้าวเฟิงสอดส่องดูทั้งหมดแล้ว ทันทีที่มีช่องโหว่ อันตรายจาก เขตแดนพลังบริสุทธิ์จะฉวยโอกาสนี้สังหารศัตรู
“อ๊าก…”
เสียงร้องโหยหวนดังไม่หยุดหย่อน สมาชิกขั้นต่ำกว่าจอมเทพตายไปทีละคน
ไม่นานนัก คนขั้นต่ำกว่าจอมเทพก็ล้มตายกันไปหมด
“ต่อไปก็เป็นตาจอมเทพแล้ว!”
เสียงหัวเราะเยือกเย็นของจ้าวเฟิงดังสะท้อนทั่วเขตแดนพลังบริสุทธิ์
ในเขตแดนพลังบริสุทธิ์ พื้นที่รอบบริเวณมีระลอกพลังบริสุทธิ์ที่ทรงพลังขึ้น พุ่งปะทะออกไป
และยามนี้ ตัวจ้าวเฟิงเองก็เริ่มลงมือด้วย
โครม ตูม!
พวกเป่ยหมิงฮุย ฟากหนึ่งทำลายอันตรายรอบบริเวณจนแหลกละเอียด อีกฟากก็พยายามโจมตีออกไปด้านนอก
ชั่วขณะนั้น ด้านหลังพวกเขามีเงาคนร่างหนึ่งปรากฏขึ้น
“จ้าวเฟิง!”
สีหน้าเป่ยหมิงฮุยมืดทะมึน ขบเขี้ยวเคี้ยวฟัน
วูบ!
เขาเอาเศษเสี้ยวอาวุธบรรพชนออกมา กวาดระลอกแสงปั่นป่วนออกไปสายหนึ่ง ฟาดฟันเข้าใส่พร้อมอานุภาพมหาศาล
แต่ในเขตแดนพลังบริสุทธิ์ พลังบริสุทธิ์รอบทิศพุ่งตรงมาอย่างรวดเร็ว ขวางกั้นอยู่ด้านหน้า หนำซ้ำยังตัดรอนพลังให้อ่อนลง
ในขณะเดียวกัน จ้าวเฟิงทุ่มพลังทั้งหมดกระตุ้นกฎเกณฑ์มิติ หลบหลีกออกจากอาณาเขตการโจมตีคราวนี้ หนำซ้ำยังเข้าไปใกล้พวกเป่ยหมิงฮุยด้วย
“รีบโจมตี!”
ยอดผู้อาวุโสตะโกนเสียงดังทันที
เขาเพิ่งจะเคยเห็นพลังของจ้าวเฟิง เกรงว่าจอมเทพขั้นสองทั่วไปยังต้องยอมศิโรราบให้
โครม วูบ วูบ~
คนอื่นที่เหลือออกโรงทันที การโจมตีมืดฟ้ามัวดินพุ่งตรงไปด้านหน้า
ห้วงความคิดของจ้าวเฟิงขยับเล็กน้อย ควบคุมเขตแดนพลังบริสุทธิ์เอาไว้
ทันใดนั้น ระลอกพลังบริสุทธิ์ก็หมุนวนรอบตัวจ้าวเฟิง
โครม ตูม!
การโจมตีทั้งหมดที่เข้าใกล้เขาจะถูกระลอกพลังบริสุทธิ์กลุ่มนี้ขวางเอาไว้
เพียงพริบตาเดียว จ้าวเฟิงก็เข้าไปประชิดตัวพวกยอดผู้อาวุโส
เขากวัดแกว่งกระบี่อัสนีเทวะ ฟันกระบี่ออกมาโจมตี
ฉัวะ!
จอมเทพขั้นหนึ่งผู้หนึ่งถูกจ้าวเฟิงฟันขาดเป็นสองท่อน ตายจนไม่อาจจะตายได้อีกแล้ว
เมื่ออยู่ในเขตแดนพลังบริสุทธิ์ ศัตรูจะถูกกดพลังไว้พอประมาณ ทว่าจ้าวเฟิงกลับได้รับการเพิ่มพลังไม่น้อย
หลังจากสังหารไปคนหนึ่ง ร่างจ้าวเฟิงขยับไหวมาโผล่อีกที่หนึ่ง แล้วฟันกระบี่อัสนีเทวะพลังบริสุทธิ์ออกมาอีกครั้ง
“จ้าวเฟิง หยุด…”
เป่ยหมิงฮุยรีบร้อนตะโกน ร่วมมือกับยอดผู้อาวุโสและเจ้าตำหนักอีกคนหนึ่งพุ่งมาสังหาร
เจ้าตำหนักและยอดผู้อาวุโสถึงขนาดไม่กล้าเข้าใกล้จ้าวเฟิงเพียงลำพัง ดังนั้นทั้งสามคนจึงร่วมมือกันสังหารเขา
แต่พวกเขาอยู่ในเขตแดนพลังบริสุทธิ์ทำให้แต่ละด้านถูกกดข่ม ไม่อาจจับเงาของจ้าวเฟิงได้ด้วยซ้ำ
จ้าวเฟิงมองข้ามการล้อมโจมตีของคนทั้งสาม ลงมือสังหารตามอำเภอใจ
จอมเทพขั้นหนึ่งเป็นเหมือนมดปลวก ถูกจ้าวเฟิงสังหารอย่างง่ายดาย!
ไม่นานนัก ที่นั่นจึงเหลือเพียงแค่เป่ยหมิงฮุย ยอดผู้อาวุโส กับเจ้าตำหนักผู้หนึ่ง
แต่พวกเขาก็สิ้นหวังโดยสิ้นเชิงแล้ว
“จ้าวเฟิง หยุดเสีย แล้วไว้ชีวิตพวกเรา ตอนนี้เจ้าไปก็ยังทัน!”
เป่ยหมิงฮุยยอมถอยให้ก่อน
พวกเขามองออกว่าจ้าวเฟิงยังไม่ลงมือจนสุดแรง และยังมีผู้ช่วยอีกมากที่ยังไม่ปรากฏตัว อาศัยพลังของพวกเขาสามคนไม่มีทางจะชนะได้เลย
ตอนนี้เป่ยหมิงฮุยไม่ได้บอกชัดแจ้ง แต่สื่อนัยให้รู้ว่าผู้แข็งแกร่งของพวกฝืนชะตาฟ้ากำลังเดินทางมา โน้มน้าวจ้าวเฟิงให้รีบไปโดยเร็วที่สุด
“ฮึ ขอบใจเจ้ามากที่มาบอก ข้าจะรีบจัดการพวกเจ้าสามคนทันที!”
จ้าวเฟิงหัวเราะเสียงเย็น ร่างอยู่ในเขตแดนพลังบริสุทธิ์ เป็นประหนึ่งเทพในความมืด สร้างความกดดันและหวาดกลัวให้ผู้คน
วู้ม วู้ม!
ทั้งเขตแดนพลังบริสุทธิ์ปะทุขึ้น จากนั้นหดเล็กลงช้าๆ
แต่ในพื้นที่เขตแดนพลังบริสุทธิ์ที่เล็กลง พลังก็ยิ่งรวมกันจุดเดียวมากขึ้น
“โซ่ตรวนพลังบริสุทธิ์!”
จ้าวเฟิงประกบสองมือเข้าหากัน สำแดงเคล็ดวิชาอีกหนึ่งอย่างออกมา
เขาใช้พลังเทพทั้งหมดในเขตแดนเพื่อสำแดงโซ่ตรวนพลังบริสุทธิ์
วู้ม วู้ม!
มิติมืดสลัวค่อยๆ หดเล็กลง แต่กลับรวมตัวกลายเป็นกลุ่มพลังยุ่งเหยิงสีดำสามก้อน
กลุ่มพลังแบ่งกันเล็งเป้าหมายเป่ยหมิงฮุย เจ้าตำหนัก และยอดผู้อาวุโส
“อย่าคิดว่าจะจับข้าได้…”
เป่ยหมิงฮุยคำราม กระตุ้นสายเลือดกับเศษเสี้ยวอาวุธบรรพชน ปลดปล่อยพลังที่แก่กล้า โจมตีโซ่ตรวนพลังบริสุทธิ์ออกมาไม่หยุด
ส่วนการสู้กลับของเป่ยหมิงฮุย จ้าวเฟิงไม่ได้แยแสอะไร
อย่างไรเสีย คราวนี้เขาก็โซ่ตรวนพลังบริสุทธิ์สามเส้นพร้อมๆ กัน ต้องแบ่งจิตใจไป ส่งผลให้พลานุภาพโซ่ตรวนทุกเส้นไม่ได้แข็งแกร่งอะไรมาก
แต่ถึงจะเป็นเช่นนั้น เจ้าตำหนักและยอดผู้อาวุโสก็ไม่มีแรงจะต่อต้านใดๆ
โครม ตูม!
กลุ่มพลังยุ่งเหยิงทั้งสองฝั่งหดเข้าหากันเป็นก้อนเดียว และระเบิดออกมาทันที
เจ้าตำหนักและยอดผู้อาวุโสของพวกฝืนชะตาฟ้าสิ้นชีพ!
ตอนที่จ้าวเฟิงสังเกตยอดผู้อาวุโสก่อนนี้ ก็พบว่ายอดผู้อาวุโสถูกพวกฝืนชะตาฟ้าเรียกเป็น ‘องครักษ์เทพมรณะ’ แล้ว และถูกควบคุมจากพวกฝืนชะตาฟ้าโดยสิ้นเชิง
ยอดผู้อาวุโสที่กลายเป็นองครักษ์เทพมรณะเป็นเพียงสิ่งของที่ใช้ควบคุมเผ่าพันธุ์วิญญาณเท่านั้น ดังนั้นจ้าวเฟิงจึงสังหารฝ่ายตรงข้ามอย่างไม่ลังเล
ตอนนี้ศัตรูเหลือแค่เป่ยหมิงฮุยเพียงคนเดียว!
ไกลออกไป คนระดับสูงของเผ่าพันธุ์วิญญาณที่เห็นภาพเหตุการณ์นี้ยืนนิ่งเป็นท่อนไม้ พูดอะไรไม่ออก
กองกำลังแข็งแกร่งที่นำโดยเป่ยหมิงฮุยและยอดผู้อาวุโส กลับมาพ่ายแพ้ให้กับจ้าวเฟิงที่มาเพียงคนเดียว!
ครืน ตูม!
กลุ่มพลังปั่นป่วนสีดำที่เป่ยหมิงฮุยอยู่พองออกแล้วระเบิดทันที
เป่ยหมิงฮุยโผออกมาจากด้านใน จ้องจ้าวเฟิงด้วยความโกรธเกรี้ยวเคียดแค้น แต่กลับทำอะไรไม่ได้
พรึ่บ!
เป่ยหมิงฮุยหมุนกายหนีไปทันที
จ้าวเฟิงในตอนนี้แข็งแกร่งกว่าที่ผ่านมา ตอนนี้เหลือเขาเพียงคนเดียว อยู่ที่นี่ต่อไปก็มีแต่ตายกับตาย
..........................


[Go To Next Chapter]( ./382.md)