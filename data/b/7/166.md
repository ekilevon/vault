##บทที่ 1310: พลังไร้เทียมทาน
“ไม่นึกเลยว่าจะหนีไปได้!”
เทพโบราณเสวียนโหมวเอ่ยเสียงเรียบทำลายความเงียบในที่นั้น
“นั่นมันพลังอะไรกันแน่?”
ชายชราชุดม่วงในกลุ่มเผ่าเปลวทองอุทานเสียงสั่น
หนึ่งกระบวนท่าสังหารเทพโบราณขั้นเจ็ดไปหนึ่งคน จนกระทั่งฝ่ายตรงข้ามไร้ซึ่งเรี่ยวแรงจะดิ้นรน สังหารแม้แต่วิญญาณในพริบตาเดียว
ไม่ว่าโซ่มายาจะทะลุผ่านร่างคนใดตรงนั้น เกรงว่าผลที่ออกมาก็คงจะไม่แตกต่างกัน
ไม่ไกลมากนัก เทพโบราณจวี้หลิงใบหน้าซีดเผือด ในใจสั่นไหวด้วยความหวาดกลัว
ขนาดเขาที่เป็นเทพโบราณขั้นแปด หากเมื่อครู่หลบไม่พ้น คิดว่าก็คงจะไม่ต่างจากคนผู้นั้นที่ถูกสังหารในพริบตา
สีหน้าจ้าวเฟิงตะลึงเล็กน้อย
เคล็ดวิชาของราชาเซียนวัฏสังสารที่ดินแดนทวีปในตอนนั้น ใช้ได้เพียงแค่ครั้งเดียวก็สิ้นเปลืองพลังไปทั้งหมด ดังนั้นจึงมีพลานุภาพมหาศาล หนำซ้ำยังยากจะหลบพ้น
เคล็ดวิชาที่ทั้งหกคนสำแดงออกมา เมื่อใช้ไปครั้งหนึ่งแล้วเหมือนจะไม่ได้ใช้พลังไปมากนัก จึงสามารถใช้ได้ต่อ
แต่พลังและความสามารถในแต่ละด้านของการโจมตีก็อ่อนลงไปด้วย
“เป็นไปได้อย่างไรกัน? ทำไมพวกเขาจึงแข็งแกร่งขนาดนี้?”
เทพโบราณหวังหลิงมีสีหน้าตระหนก
ก่อนนี้เขายังเคยพูดเอาไว้ว่าลำพังแค่พวกเทพโบราณเสวียนหมัวน่าจะทำอะไรไม่ได้
แต่ตอนนี้ พลังลึกลับพร้อมกลิ่นอายเนตรเทพเจ้าที่พวกเทพโบราณเสวียนหมัวปลดปล่อยออกมากลับสังหารเทพโบราณขั้นเจ็ดได้อย่างรวดเร็วและง่ายดาย
“ครั้งหน้าเจ้าไม่โชคดีแบบนี้แน่!”
เทพโบราณเสวียนหมัวแค่นเสียงหยัน
เวลาเดียวกันนั้นเอง เทพโบราณเฮยจี๋ในกลุ่มหกคนทำสัญลักษณ์มือปลดปล่อยวิชาออกมา
พลังไร้รูปร่างเหนือศีรษะพวกเขามีโซ่เส้นหนึ่งที่ไม่แตกต่างไปจากเส้นแรกยืดยาวออกมา
“แย่แล้ว!”
สีหน้าเทพโบราณจวี้หลิงเปลี่ยนไปทันที
คราวนี้เหมือนเป้าหมายของฝ่ายตรงข้ามก็คือเขา หนำซ้ำยังมีโซ่เพิ่มขึ้นมาหนึ่งเส้น เมื่อเป็นเช่นนี้ยิ่งทำให้เขายากจะหลบเลี่ยงได้พ้น
“ทุกคน สถานที่แห่งนี้ถูกพวกเขาปิดผนึกเอาไว้แล้ว หากไม่กำจัดพวกเขาทิ้งไป พวกเราได้ตายอยู่ที่นี่แน่!”
ใบหน้าเทพโบราณจวี้หลิงฉายแววร้อนรน รีบเสนอให้ทายาทเนตรเทพเจ้าฝั่งจ้าวเฟิงให้ร่วมมือกัน
“ตอนนี้คงต้องทำเช่นนั้นแล้ว!”
เทพโบราณหวังหลิงมีสีหน้าเคร่ง
เป้าหมายในตอนแรกของเทพโบราณเสวียนหมัวก็คือพวกเขาที่เป็นทายาทเนตรเทพเจ้า
ถึงแม้ว่าตอนนี้พวกเทพโบราณสวียนโหมัวจะลงมือกับเผ่าเปลวทองก่อน แต่ก็ไม่มีทางปล่อยพวกเขาไปแน่
“ใช่ ต้องทำลายเคล็ดวิชาของพวกเขา!”
แววตาชายชราชุดเขียวส่องประกาย
วิชาที่พวกเทพโบราณเสวียนหมัวปลดปล่อยออกมามีพลังสังหารในพริบตา ถึงจะเป็นเทพโบราณจวี้หลิงก็ยังหวาดกลัวอย่างยิ่ง
แต่ทันทีที่ทำลายเคล็ดวิชาของพวกเขาได้แล้ว พวกเขาทั้งหกคนก็เป็นแค่เทพโบราณขั้นเจ็ดธรรมดาเท่านั้น ไม่ว่าจะเป็นเผ่าเปลวทอง ชายชราชุดเขียว เทพโบราณหวังหลิง หรือพันธมิตรชั่วคราวของจ้าวเฟิงก็สามารถจัดการได้ทั้งนั้น
อีกทั้งเคล็ดวิชาที่ชายชราชุดเขียวใช้กับพวกเทพโบราณเสวียนหมัวก็น่าสนใจอย่างมาก
จ้าวเฟิงเองก็ไม่รังเกียจที่ต้องร่วมมือกับเผ่าเปลวทอง อย่างไรเสียสิ่งที่สำคัญที่สุดในตอนนี้ก็คือการมีชีวิตออกไป
และจ้าวเฟิงรู้สึกว่าตนเองก็เป็นหนึ่งในเป้าหมายหลักของพวกเทพโบราณเสวียนหมัว ดังนั้นความหวังในตอนนี้ของเขาก็คือทำลายพลานุภาพนี้ไปเสีย
เผ่าเปลวทองและพวกจ้าวเฟิงค่อยๆ เข้าไปใกล้จุดศูนย์กลาง
“หึ ช่างเป็นการกระทำที่ไร้ประโยชน์!”
สีหน้าเทพโบราณเสวียนหมัวราบเรียบ เหมือนไม่แยแสสิ่งใด
เคร้ง!
แต่โซ่สองเส้นกลับโผล่ออกมาจากพลังว่างเปล่ากลุ่มนั้นอย่างรวดเร็ว
เมื่อมองเห็นโซ่สองเส้นที่เป็นประหนึ่งอสรพิษแห่งความตาย ทุกคนต่างหวาดกลัวอย่างอดไม่ได้
“รีบหลบไปเร็ว!”
ชายชราชุดเขียวร้องตกใจ
ทันทีที่ถูกโซ่มายานั้นหมายเอาชีวิตแล้วคงต้องตายอย่างไม่ต้องสงสัย
“เป้าหมายของโซ่เส้นนี้ก็คือข้า พวกเจ้าที่เหลือรุกโจมตีทำลายเคล็ดวิชาของพวกเขาแล้วกัน!”
เทพโบราณจวี้หลิงตะโกนเสียงดัง สำแดงเคล็ดวิชาความเร็ว กลายร่างเป็นระลอกแสงสีทองกลุ่มหนึ่งก่อนจะโบยบินจากไป
“ได้!”
ทายาทเนตรเทพเจ้าหลายคนบินตรงไปหาพวกเทพโบราณเสวียนหมัวทั้งหก
ส่วนสมาชิกคนอื่นๆ ของเผ่าเปลวทองทุ่มเทพลังทั้งหมดรุกโจมตีโซ่มายาเพื่อขัดขวางมัน และสร้างโอกาสให้เทพโบราณจวี้หลิงหลบออกไป
“ในที่สุดก็มีเรื่องให้ทำแล้ว!”
ทายาทเนตรเทพเจ้าสามคนในกลุ่มเทพโบราณเสวียนหมัวต่างใช้วิชาต่างๆ เพื่อเหนี่ยวนำกับพลังไร้รูปร่างด้านบน
วู้ม!
พลังที่บิดเบี้ยวว่างเปล่าราวดวงตากลุ่มนั้นสาดม่านไร้รูปร่างออกมาปกคลุมพวกเขาหกคนไว้ภายใน
“ระลอกแสงมรณะ!”
“ลำแสงทำลายล้าง!”
ผู้ครอบครองเนตรดับสูญและเนตรมรณะในกลุ่มจ้าวเฟิงโคจรเจตจำนงดวงตา สำแดงวิชาดวงตาที่แข็งแกร่งออกมา
เห็นเพียงระลอกแสงสีดำขมุกขมัวและลำแสงสีทองเจิดจ้าสายหนึ่งตกกระทบลงบนม่านแสงว่างเปล่านั้นทันที
แต่ภาพที่คิดเอาไว้ก็ไม่ปรากฏขึ้น
ในตอนที่การโจมตีรุนแรงของทายาทเนตรเทพเจ้าทั้งสองปะทะลงบนม่านแสง มันเพียงกระเพื่อมออกเป็นลายคลื่น
เปรี๊ยะ แซ่ด แซ่ด!
พลังทำลายล้างและพลังมรณะปะทะเข้าไปที่ม่านแสงสุดแรง พยายามจะทำลายมันทิ้ง
แต่สุดท้ายพลังทั้งสองกลุ่มสูญสิ้นไปจนหมด แต่ก็ไม่มีผลสำเร็จอะไร
“เป็นแบบนี้ได้อย่างไร? กระทั่งเสวียนอ้าวมรณะและเสวียนอ้าวทำลายล้างก็ยังไม่มีผลใดหรือ?”
ชายชราชุดเขียวตื่นตระหนกอย่างมาก
มรณะและทำลายล้างเป็นถึงหนึ่งในพลังเสวียนอ้าวที่แข็งแกร่งที่สุด
แต่การโจมตีจากพวกเขาสองคนกลับไม่อาจส่งผลกระทบใดต่อม่านแสงมายานี้
“ให้ข้าลองก่อน!”
ร่างหลินเฉิงอู่ขยับวูบวาบ โคจรเนตรมิติเป็นที่เรียบร้อย
“ดาบแหวกอากาศ!”
ดาบมายาสีทองเงินสายหนึ่งเกาะกลุ่มรวมตัวกันที่ด้านหน้าเขา
เปรี๊ยะ!
ดาบมายานั้นพลันหายวับไป ก่อนจะปรากฏขึ้นอีกครั้งที่ด้านหน้าของม่านแสงว่างเปล่า
“ขนาดเสวียนอ้าวมิติก็ยังไร้ประโยชน์!”
สีหน้าหลินเฉิงอู่ตื่นตะลึงเล็กน้อย
เมื่อครู่เขาคิดจะให้วิชาดวงตามิติของตนเองทะลุผ่านม่านแสงไปโจมตีคนด้านในนั้น
แต่ในตอนที่ ‘ดาบแหวกอากาศ’ ของเขาเข้าไปใกล้ม่านแสงก็ถูกบีบให้เผยออกมา
วูบ ฟุ่บ ฟุ่บ!
คมดาบมายาที่มีพลังทะลวงผ่านรุนแรงอย่างยิ่งปะทะเข้ากับม่านแสงว่างเปล่า จนในที่สุดก็หมดสิ้นพลัง ก่อนจะสลายตัวไปช้าๆ
“ดาราทลายผืนดิน!”
จ้าวเฟิงเองก็เรียกใช้วิชาดวงตาหลายกระบวนท่า
แต่แน่นอนว่าถูกม่านแสงว่างเปล่านั่นขวางเอาไว้
ทางฟากเทพโบราณจวี้หลิงที่พลังแกร่งกล้าอย่างมาก มีวิชามากมาย เมื่อบวกกับความช่วยเหลือจากคนอื่นๆ ของเผ่าเปลวทอง จึงทำให้โซ่สองเส้นนั้นไม่สามารถเอาชีวิตเขาได้
ขณะที่เทพโบราณจวี้หลิงหลบหนี เขามักจะคอยสำรวจความเป็นไปของจ้าวเฟิงอยู่เสมอ
“เป็นแบบนี้ไปได้อย่างไร กระทั่งพลังเสวียนอ้าวของบรรดาทายาทเนตรเทพเจ้ายังไม่สามารถทำลายเคล็ดวิชาป้องกันของพวกเขาได้?”
เทพโบราณจวี้หลิงมีสีหน้าโกรธเกรี้ยว
พวกของเทพโบราณเสวียนหมัวเรียกได้ว่าครอบครองโล่และหอกที่แข็งแกร่งอย่างที่สุด
“เทพโบราณเสวียนหมัวไม่ต้องเก็บพลังแล้ว สังหารเทพโบราณขั้นแปดได้ก็จะจัดการคนอื่นๆ ที่เหลือได้อย่างง่ายดายแล้ว!”
สตรีร่างแบบบางผู้ครอบครองเนตรทำนายกวาดตามอง ก่อนจะเปิดปากเอ่ย
“ดี!”
สีหน้าเทพโบราณเสวียนโหมวเคร่งขรึม แสงเย็นเยียบในแววตาส่องแสงประกาย
โซ่สองเส้นนั้นหดกลับไปทันใด
“นี่มันเรื่องอะไรกัน?”
เทพโบราณจวี้หลิงตะลึงค้างไป จ้องพวกเทพโบราณเสวียนหมัวด้วยใบหน้าเคร่งเครียด
หากบอกเขาไปตรงๆ อีกฝ่ายคงจะไม่ออมมือง่ายดายเช่นนี้แน่
‘แย่แล้ว พวกนั้นเปลี่ยนวิธีการโจมตีแล้ว!’
ใจจ้าวเฟิงหนักอึ้ง
เขาเข้าใจในพลังโจมตีแท้จริงที่เกิดขึ้นจากเคล็ดวิชานี้ชัดเจนแจ่มแจ้ง
ฟิ้ว!
ในเวลานี้เอง ขณะที่พลังว่างเปล่ากลุ่มนั้นหมุนวนอยู่ก็ปรากฏระลอกแสงลึกลับขึ้นช้าๆ
ระลอกแสงอ่อนนั้นมีนัยน์ตาเลือนรางคู่หนึ่ง
“ไม่เข้าทีแล้ว…”
เทพโบราณจวี้หลิงตัวสั่นเทิ้ม
ในตอนที่ถูกเนตรแห่งความว่างเปล่าจ้อง เขารู้สึกได้ว่าเลือดเนื้อ พลัง และวิญญาณของตนเองต่างละทิ้งการต่อต้านไปแล้วยอมศิโรราบทันที
วินาทีนี้เอง เทพโบราณจวี้หลิงรู้สึกได้ถึงภัยความตายอย่างที่ไม่เคยมีมาก่อน วิญญาณของเขาสั่นระริกอย่างหวาดกลัว…
โครม!
ทันใดนั้น เนตรแห่งความว่างเปล่าดวงนั้นแผ่ระลอกแสงออกมา จากนั้นพลังว่างเปล่ากลุ่มหนึ่งก็ระเบิดออกมา!
“ไม่ ข้าไม่อยากตาย…”
ดวงตาเทพโบราณจวี้หลิงตื่นตะลึง ใบหน้าฉายแววสิ้นหวังหวาดกลัว
เขารู้สึกได้อย่างชัดเจนไม่ว่าตนเองจะหนีไปที่ไหน ก็ไม่สามารถหลีกหนีการโจมตีจากอีกฝ่ายได้
แต่เทพโบราณจวี้หลิงไม่อยากตายตรงนี้ เขาเผาผลาญพลังเทพดั้งเดิม กลายร่างเป็นดวงอาทิตย์สีทองเพื่อเตรียมหนีไปทิศทางอื่น
ทว่าในขณะที่เขาเพิ่งจะลงมือนั้นเอง
พลังที่อยู่เหนือทุกสรรพสิ่งและที่ลึกลับว่างเปล่าก็ลอยลงมาที่ด้านหน้าเขา
“ไม่…”
ตูม!
เสียงระเบิดทำลายล้างทุกสรรพสิ่งกลบเสียงกรีดร้องโหยหวนของเทพโบราณจวี้หลิงไป
ใจกลางการระเบิด เกิดรอยปริร้าวมิติหลายเส้นสาย ฉีกทึ้งทุกสรรพสิ่งรอบบริเวณ
ในที่สุด ตอนที่พายุทำลายล้างหยุดลง สถานที่แห่งนั้นจะไม่เหลืออะไรเลย!
เทพโบราณจวี้หลิงถูกสังหารอย่างรวดเร็ว!
“เทพโบราณจวี้หลิง!”
“เป็นไปไม่ได้!”
เผ่าเปลวทองทั้งหมดตื่นตะลึงไปชั่วขณะแล้วจึงค่อยร้องเสียงหลงในทันที
เทพโบราณจวี้หลิงที่เป็นผู้ปกครองของกลุ่มพวกเขาและพลังยังแข็งแกร่งที่สุด กลับถูกฝ่ายตรงข้ามสังหารในพริบตา!
“นี่มันเป็นพลังประเภทใดกันแน่…”
ทายาทเนตรเทพเจ้าจำนวนมากรอบกายจ้าวเฟิงก็ชะงักไปเช่นเดียวกัน สีหน้าตื่นตะลึง กลืนน้ำลายลงคอ
“ต่อให้ข้าจะเป็นกายวัฏสงสารก็คงต้องตายอยู่ดี!”
ทั่วร่างของสตรีโฉมงามนางนั้นสั่นเทิ้มอย่างอดไม่ได้
นางที่ไม่เคยกลัวตายมาก่อน นี่เป็นครั้งแรกที่สัมผัสได้ถึงความตายเป็นครั้งแรก
“เช่นนั้นก็ให้พวกเขาเจอดีเสียหน่อย ไม่เช่นนั้นคงจะคิดว่าตนเองเก่งกาจหนักหนา!”
เทพโบราณเฮยจี๋ยกมุมปากเป็นรอยยิ้มเย็น
“พลานุภาพของกระบวนท่าเมื่อครู่มหาศาลจนเกินไป จนผลงานวิจัยที่ล้ำค่านี้เกือบจะสูญสิ้นไปแล้ว เก็บของไปก่อนแล้วกัน!”
สตรีร่างแบบบางเอ่ยเสียงเรียบ
กระบวนท่าโจมตีที่สังหารเทพโบราณจวี้หลิงเมื่อครู่ทำลายอุปกรณ์กลไกเครื่องหนึ่งแถวนั้นไป จนเกือบจะทำลายอุปกรณ์แปดมุมที่อยู่ตรงกลางไปด้วย
“รับทราบ!”
คนที่เหลือผงกศีรษะทันที
ภารกิจหลักครั้งนี้ของเขาคือการเก็บเอาผลงานวิจัยและข้อมูลในซากปรักหักพังแห่งนี้ การจับทายาทเนตรเทพเจ้าก็เป็นเพียงแค่ผลพลอยได้จากภารกิจนี้เท่านั้น
พรึ่บ!
คนทั้งหกต่างฉกฉวยอุปกรณ์ประหลาดจำนวนมากและกระตุ้นพวกมันขึ้น
วินาทีต่อมา อุปกรณ์จำนวนมากในโถงใจกลางแห่งนี้ก็พลันเกิดปฏิกิริยาตอบโต้และหมุนวน
ตูม โครม!
อุปกรณ์มากมายเริ่มเปลี่ยนแปลงและหดเล็กลงไป จากนั้นจึงเคลื่อนย้ายมาปรากฏที่ด้านหน้าคนทั้งหก
“คิดไม่ถึงเลยว่าพวกเขาจะสามารถควบคุมอุปกรณ์ของเผ่าความลับสวรรค์ได้!”
“เป็นไปได้อย่างไร? หรือว่าพวกเขาเป็นคนของเผ่าความลับสวรรค์?”
ทุกคนที่นี่มองเหตุการณ์นี้ด้วยความตื่นตะลึง
แต่พวกเทพโบราณเสวียนหมัวมองข้ามคนอื่นๆ ไป ต่างคนต่างจัดการเรื่องราวของตน
ผ่านไปไม่นานนัก ตำหนักใจกลางแห่งนี้ก็ดูกว้างขึ้นถนัดตาเมื่อเหลือเพียงแค่อุปกรณ์แปดเหลี่ยมที่ตรงกลาง
“พวกเราไม่อาจเคลื่อนย้ายอุปกรณ์ชิ้นนี้ เก็บข้อมูลและผลของมันไปแทนแล้วกัน!”
เทพโบราณเสวียนโหมวเอ่ยปาก ก่อนจะลองควบคุมอุปกรณ์แปดเหลี่ยมแทน
จากนั้นจึงได้ยินเสียงดังประหลาดหลายเสียงขึ้น
เขาหยิบผลึกโปร่งแสงของดวงตาทายาทเนตรเทพเจ้าแปดคู่ที่บรรจุอยู่ในอุปกรณ์แปดเหลี่ยมออกมาจาก
‘นั่นมันดวงตาทายาทเนตรเทพเจ้าที่เกือบจะแตะระดับเนตรปฐมเทพแล้ว!’
เทพโบราณหวังหลิงตื่นเต้นน้อยๆ
ถ้าหากได้ครอบครองเนตรมรณะคู่หนึ่งที่เกือบไปถึงเนตรปฐมเทพ เนตรมรณะของเขาอาจจะสามารถดูดซึมพลังภายในนั้นจนเกิดการเปลี่ยนแปลงอย่างมหาศาล หากดวงตาของเขากลายเป็นเนตรปฐมเทพก็ใช่ว่าจะเป็นไปไม่ได้
แต่ในตอนนี้เขายังไม่กล้าลงมือ!
ทายาทเนตรเทพเจ้าที่เหลือเองก็มองดวงตาทั้งแปดคู่อย่างคาดหวัง แต่ต่างไม่กล้าลงมือทั้งสิ้น
และในตอนนี้เอง ทางเข้าออกของวิหารใจกลางแห่งนี้มีแสงประกายสีเทาเข้มวาบผ่านมา
เปรี๊ยะ!
ทันใดนั้นเอง ระลอกแสงเส้นนั้นก็ลอยมาเหนือผลึกโปร่งแสง จากนั้นร่างกายปราดเปรียวของเจ้าแมวขโมยตัวน้อยก็ปรากฏขึ้น
“แย่ล่ะ แมวความลับสวรรค์นี่!”
เทพโบราณเสวียนหมัวตะโกนเสียงดัง
“แมวความลับสวรรค์จริงหรือ?”
ใบหน้าผู้ครอบครองเนตรทัณฑ์สวรรค์ที่เพิ่งมาถึงฝ่ายกลุ่มเทพโบราณเสวียนหมัวฉายแววตื่นตะลึง
……………………………….


[Go To Next Chapter]( ./167.md)