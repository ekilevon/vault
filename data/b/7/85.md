##บทที่ 1229: ตกเป็นเป้าโจมตี
ยอดฝีมือรอบบริเวณชะงักไป คิดไม่ถึงว่าปฐมเทพหลินกวงจะถูกกระบวนท่าเดียวจ้าวเฟิงข่มขวัญ จนไม่กล้าลงมือทำร้ายอีกฝ่าย แต่ให้เทพแท้จริงขั้นห้าของเผ่าปีศาจวารีสวรรค์ออกหน้าแทน
เมื่อเห็นเหตุการณ์เช่นนี้ คนที่อยู่ในเหตุการณ์เหล่านั้นหวั่นใจ
บุญคุณความแค้นของคนรุ่นใหม่ถึงกับทำให้เทพแท้จริงผู้มากฝีมือที่อาวุโสกว่าต้องออกหน้า เผ่าปีศาจวารีสวรรค์ช่างหน้าไม่อายจริงๆ
แต่พวกเขาไม่ได้มีความสัมพันธ์กับจ้าวเฟิง ย่อมไม่ยั่วโทสะเผ่าปีศาจวารีสวรรค์เพื่อจ้าวเฟิงอยู่แล้ว
“เหอะๆ เจ้าหนุ่มนี่มุทะลุเสียจริง!”
เทพแท้จริงเฮยเต้าที่อยู่ในมุมหัวเราะชั่วร้าย
และยังมีปฐมเทพจื่อเฟิงที่ยกมุมปากขึ้นน้อยๆ เขาก็ยินดีที่จะได้เห็นภาพเหตุการณ์นี้
“กล้าทำร้ายคนของเผ่าปีศาจวารีสวรรค์ เจ้าเบื่อจะมีชีวิตแล้วกระมัง!”
เทพแท้จริงขั้นห้าของเผ่าปีศาจวารีสวรรค์ทำสีหน้าขึงขัง มองจ้าวเฟิงด้วยสายตาเกรี้ยวกราด
จ้าวเฟิงชายตามองเทพแท้จริงขั้นห้าผู้นี้อย่างเฉยชา
ตอนนี้เขากำลังยึดครองใจกลางของตำหนักผลึกห้าสี จะถูกขัดจังหวะไม่ได้
จ้าวเฟิงยึดครองใจกลางของตำหนักผลึกห้าสีไปแล้วห้าส่วน ยามนี้เขาสามารถใช้พลังบางส่วนในตำหนักนี้ได้ จะรับมือเทพแท้จริงขั้นห้าผู้หนึ่งก็ไม่ได้ยากเย็นอะไร
แต่หากจ้าวเฟิงหยิบยืมพลังของตำหนัก เรื่องทั้งหมดนี้ก็จะเปิดเผยออกมามิใช่หรือ
ในตอนนั้นจ้าวเฟิงจะเผชิญหน้ากับการล้อมโจมตีจากทุกคน ต่อให้จ้าวเฟิงจะแข็งแกร่งสักเท่าไหร่ก็ต้องตายแน่
“คนเผ่าปีศาจวารีสวรรค์หน้าไม่อายเลยจริงๆ คนรุ่นหลังกลับปล่อยให้ตาเฒ่าที่อายุหลายหมื่นปีออกหน้าเสียอย่างนั้น!”
บริเวณทางเข้าโถงลับในตอนนี้ มีเสียงชราดังลอดเข้ามา
เทพแท้จริงขั้นห้าของเผ่าปีศาจวารีสวรรค์ขมวดคิ้ว แค่ได้ยินเสียงนี้ เขาก็พอจะรู้แล้วว่าใครมาเยือน
“เผ่าหมอกสวรรค์จะยื่นมือเข้าสอดเรื่องนี้ด้วยหรือ?”
เทพแท้จริงขั้นห้าเผ่าปีศาจวารีสวรรค์แค่นเสียงหยัน
“ข้อแรก ข้าไม่ชอบการกระทำของเผ่าปีศาจวารีสวรรค์ สอง เดิมทีเขาเป็นแขกของเผ่าหมอกสวรรค์ เผ่าเจ้าจะทำร้ายเขา ก็เท่ากับทำร้ายคนของเผ่าเรา จะให้ข้านั่งดูเฉยๆ ได้อย่างไร!”
คำพูดของหญิงชราผมฟ้าแห่งเผ่าหมอกสวรรค์ทำให้เทพแท้จริงขั้นห้าผู้นั้นไม่อาจคัดค้านได้เลย
“หึ!”
เทพแท้จริงขั้นห้าแค่นเสียงเย็น หมุนกายไป ไม่สนใจจ้าวเฟิงอีก
“ขอแค่เจ้าหนุ่มนี่อยู่ห่างจากคนเผ่าหมอกสวรรค์ ข้าจะสังหารมันเสีย!”
เทพแท้จริงขั้นห้าส่งกระแสจิตบอกปฐมเทพหลินกวง
ปฐมเทพหลินกวงทำอะไรไม่ได้ เขาจึงทำได้เพียงปล่อยจ้าวเฟิงไป
“ขอบคุณมาก!”
จ้าวเฟิงเอ่ยพลางยิ้ม
หญิงชราผมฟ้าผงกศีรษะ ไม่พูดอะไรมากนัก
อย่างไรเสียเผ่าหมอกสวรรค์ก็ตัดสินใจแล้วว่าจะโน้มน้าวจ้าวเฟิงมาเป็นพวก เรื่องเล็กน้อยเท่านี้ไม่ยากเย็นอะไร
จากนั้น คนจำนวนหนึ่งของเผ่าหมอกสวรรค์ก็เริ่มสำรวจโถงลับแห่งนี้
ส่วนจ้าวเฟิงก็เริ่มยึดครองใจกลางของตำหนักผลึกห้าสี
“หืม นี่คือ?”
ในเวลานี้เอง บนเบาะรองนั่งอีกอัน ปฐมเทพกุยอีร้องตกใจ
เมื่อครู่นี้ประสาทสัมผัสเทพของเขาก็พบสิ่งของนิรนามผ่านเบาะรองนั่งเช่นกัน
‘นี่คือสมบัติอะไร?’
ปฐมเทพกุยอีตื่นเต้นยินดีในใจ
เดิมทีเขาอยากจะฝึกตนอยู่ที่นี่เพื่อเพิ่มขอบเขตพลังเสวียนอ้าว แต่กลับได้ผลประโยชน์อื่นมาโดยคาดคิดไม่ถึง
จากนั้นปฐมเทพกุยอีค่อยๆ สำรวจกลุ่มแสงห้าสีนี้
“คิดไม่ถึงว่าจะควบคุมของสิ่งนี้ได้!”
ปฐมเทพกุยอีตื่นเต้นเป็นที่สุด
ของที่สามารถควบคุมได้ ปกติจะเป็นอาวุธเทพและอุปกรณ์พิเศษ
หลังจากพบจุดนี้แล้ว ปฐมเทพกุยอีก็เริ่มลองยึดครองกลุ่มแสงห้าสีบ้าง
แต่ตอนที่ปฐมเทพกุยอียึดครองไปได้ส่วนหนึ่งแล้ว เขาก็พลันสัมผัสได้ถึงแรงต้านทานมหาศาลกลุ่มหนึ่ง
“ยังมีคนอื่นกำลังยึดครองกลุ่มแสงนี้อีก!”
สีหน้าปฐมเทพกุยอีตื่นตะลึง
จากพลังที่ยึดครองกลุ่มแสง ปฐมเทพกุยอีเดาได้แล้วว่าคนที่ยึดครองมันคือใคร
จ้าวเฟิงเองที่นั่งบนเบาะตรงกลางก็พบจุดนี้เช่นกัน
‘ดูแล้วเบาะรองนั่งอีกสองอันก็สามารถสื่อสารกับใจกลางของตำหนักได้เหมือนกัน แต่ข้ายึดครองกลุ่มแสงห้าสีได้ถึงแปดส่วนแล้ว ปฐมเทพกุยอีเพิ่งจะยึดครองได้เพียงหนึ่งส่วนเท่านั้น!’
สีหน้าจ้าวเฟิงเคร่งขรึมเล็กน้อย ไม่ไปยุ่งกับส่วนที่ปฐมเทพกุยอียึดครองไป และรีบจัดการส่วนที่เหลือโดยเร็วที่สุด
“บัดซบ ระดับการยึดครองของคนผู้นี้มากกว่าข้าไปมากแล้ว!”
ปฐมเทพกุยอีร้อนรน ขุ่นเคืองไม่น้อย
ตอนแรกที่รู้ว่าจ้าวเฟิงกำลังยึดครองกลุ่มแสงห้าสี ปฐมเทพกุยอีไม่ได้ใส่ใจมากนัก
เพราะเสวียนอ้าวห้าธาตุและพลังวิญญาณของเขาอยู่เหนือจ้าวเฟิง ความเร็วในการยึดครองควรจะเร็วกว่าด้วยด้วย
แต่ในตอนที่รับมือกับพลังของจ้าวเฟิง เขาถึงจะรู้ว่าตนเองเอาชนะอีกฝ่ายไม่ได้เลย
โครม บึ้ม!
ในเวลานี้เอง ณ มุมหนึ่งในห้องลับมีเสียงดังขึ้น พลังเสวียนอ้าวในตำหนักก็แผ่พวยพุ่งมา
“นี่มันเรื่องอะไร?”
“เกิดอะไรขึ้น?”
เสียงอึกทึกนี้เรียกความสนใจจากแทบทุกคนที่นั่น
เปรี๊ยะ!
เห็นเพียงประกายแสงมืดหม่นเส้นหนึ่งโฉบผ่านไปมาบนพื้น แล้วจึงออกไปจากห้องลับดังกล่าว
“นั่นคือเทพแท้จริงเฮยเต้า เขาต้องได้อะไรไปแน่แล้ว!”
เทพแท้จริงขั้นสี่ผู้หนึ่งร้องออกมาด้วยความตกใจ
เทพแท้จริงเฮยเต้าเป็นหัวขโมยและนักขุดสุสานที่มีชื่อเสียง เขาคุ้นเคยเรื่องมรดก สุสาน และพื้นที่ลึกลับส่วนหนึ่งอย่างยิ่ง
ถึงขั้นที่ว่ามรดกและพื้นที่ลึกลับบางส่วน ขอแค่เทพแท้จริงเฮยเต้าปรากฏกายขึ้น ผลเก็บเกี่ยวของเขาจะมากที่สุดแทบทุกครั้ง
“รีบตามไปเร็ว!”
หนึ่งกลุ่มที่แกร่งกล้าไล่ตามไป
ทั้งตำหนักผลึกห้าสี ทุกคนต่างรู้ว่าโถงลับแห่งนี้มีความเป็นไปได้ที่สุดที่จะซุกซ่อนสมบัติเอาไว้
แต่ทุกคนค้นหากันนานขนาดนี้ ก็มีเพียงขั้วอำนาจไม่มากนักที่ได้อะไรติดมือกลับไปบ้าง เช่นขั้วอำนาจของปฐมเทพเทียนเสวี่ย ตำหนักรัตติกาลม่วง และปฐมเทพกุยอี
คนอื่นส่วนมากยังสำรวจภายใน หรือไม่ก็ทำความเข้าใจในเคล็ดวิชากับกลยุทธ์ในภาพบนผนัง
ตอนนี้เทพแท้จริงเฮยเต้าเหมือนได้ผลประโยชน์ไปจำนวนมาก พวกเขาจึงรีบเปลี่ยนเป้าหมายไปไล่ตามเขาทันที
แน่นอนว่าคนที่พอรู้จักเทพแท้จริงเฮยเต้าไม่ได้ไปสนใจ
เทพแท้จริงเฮยเต้าแข็งแกร่งอย่างยิ่งในบรรดาเทพแท้จริงขั้นห้า โดยเฉพาะอย่างยิ่งเขาชำนาญเสวียนอ้าวแห่งเงา เดินทางไปมาไร้ร่องรอย วิชาหลบหนีลึกล้ำยิ่ง
ต่อให้เป็นเทพแท้จริงขั้นหกทั่วไปก็ยังยากจะจับเขาได้
หนำซ้ำในโถงยังมีคนอีกสองคนที่ไม่ใส่ใจเรื่องเทพแท้จริงเฮยเต้าแม้แต่น้อย
ในตอนนี้ จ้าวเฟิงยึดครองกลุ่มแสงห้าสีได้เก้าส่วนแล้ว
‘แย่ล่ะ คิดไม่ถึงเลยว่าเขาจะยึดครองส่วนที่เหลือทั้งหมดไปแล้ว!’
ปฐมเทพกุยอีร้องเสียงหลงในใจ
ในตอนแรกเขายังไม่รู้ จนกระทั่งเพิ่งสังเกตเห็นเมื่อครู่นี้ ตนเองไม่มีพื้นที่เหลือให้ยึดครองอีกแล้ว
“ถ้าต่อสู้กับเขา ข้าต้องพ่ายแพ้แน่นอน!”
ปฐมเทพกุยอีจำต้องยอมรับในจุดนี้
เปรียบเทียบได้ว่าหนึ่งกลุ่มที่มีสิบคน เก้าคนจะเชื่อฟังจ้าวเฟิง ส่วนปฐมเทพกุยอีจะควบคุมได้เพียงแค่คนเดียว
ไม่ว่าจะเป็นอย่างไรเขาก็แพ้!
“เจ้าเด็กขนทอง เจ้ากำลังยึดครองสมบัติใต้ดินหรือ?”
ปฐมเทพกุยอีลืมตา ถามเสียงดังทันใด
“อะไรกัน เจ้าคนขนทองยึดครองสมบัติ?”
ปฐมเทพคนหนึ่งในโถงลับตื่นตะลึงเกินจะเปรียบ
“มิน่าล่ะ มันถึงไม่ผละออกจากเบาะนั่นเลย ถึงขั้นที่ว่าข้าจะลงมือทำร้ายเมื่อครู่ มันก็ยังไม่มีทีท่าจะผละออกจากที่นั่น ที่แท้ก็กำลังยึดครองสมบัติอยู่!”
แววตาของเทพแท้จริงขั้นห้าเผ่าปีศาจวารีสวรรค์เป็นประกาย
ในเวลาเดียวกัน ปฐมเทพกุยอีส่งกระแสจิตบอกขั้วอำนาจของตนเอง “ไม่ต้องสนเจ้าหนุ่มขนทองผู้นั้น ทุ่มเทพลังปกป้องข้า!”
ขอแค่คนอื่นจัดการจ้าวเฟิง ฝ่ายนั้นก็จะไม่สามารถยึดครองกลุ่มแสงต่อ
ขณะนั้น ปฐมเทพกุยอียังส่งเสียงบอกยอดฝีมือของตำหนักรัตติกาลม่วงเพื่อขอความช่วยเหลือ
ถึงอย่างไรตำหนักรัตติกาลม่วงก็เป็นหนึ่งในขั้วอำนาจที่ใหญ่ที่สุดที่นี่ ถ้าหากได้ความช่วยเหลือจากพวกเขา ปฐมเทพกุยอีมีความหวังอย่างยิ่งที่จะยึดครองกลุ่มแสงห้าสีได้ก่อน
“ไสหัวไป!”
เทพแท้จริงขั้นสี่ผู้หนึ่งร้องตะโกน โคจรพลังเทพตรงไปกดดันจ้าวเฟิงทันที
ขวับ!
บนร่างจ้าวเฟิงพลันปรากฏชุดคลุมสีเงินเข้ม อักษรสีเงินด้านบนเปล่งแสงมายาเรืองรอง
ในขณะเดียวกันกับที่จ้าวเฟิงคลุมชุดคลุมมิติ จ้าวหวังและมังกรวารีล้างโลกาก็เผยตัวในมิติแห่งนี้
“รนหาที่ตาย!”
มังกรวารีล้างโลกาปรากฏตัวขึ้นในฉับพลัน โคจรพลังทำลายล้างดั้งเดิมที่ชวนให้พรั่นพรึง
เพลิงทมิฬลุกโชนขึ้นทั่วร่างมังกรวารีล้างโลกา สาดซัดอานุภาพน่าหวาดกลัวที่กดดันสรรพสิ่งออกมา
“กลิ่นอายสายเลือดกลุ่มนี้!”
ผู้แข็งแกร่งรอบๆ ที่เตรียมจะล้อมโจมตีจ้าวเฟิงชะงักไปในทันที
ทุกคนตรงนั้นเป็นเผ่าพันธุ์บรรพกาลแทบทั้งหมด แต่สายเลือดบรรพกาลของพวกเขากลับเหมือนได้รับแรงกดดันมหาศาลเมื่ออยู่เบื้องหน้ามังกรวารีล้างโลกา ไม่สามารถโคจรมันได้
ฟิ้ว วูบ วูบ!
มังกรวารีล้างโลกาโบกกรงเล็บสองข้าง กรงเล็บมังกรที่เกิดขึ้นจากเพลิงมังกรลอบโจมตีเทพแท้จริงขั้นสี่ผู้นั้นด้วยความเร็วดุจสายฟ้า
“อ๊าก…”
เทพแท้จริงขั้นสี่ไม่นึกเลยว่าจะเกิดเรื่องเช่นนี้ เขาเกือบจบชีวิตจากกระบวนท่าเดียวของมังกรวารีล้างโลกา
เพลิงมังกรดำแดงที่แฝงด้วยเสวียนอ้าวทำลายล้างล้อมเขาเอาไว้อย่างรวดเร็ว แล้วเผาไหม้ทำลายทุกสิ่ง
มังกรวารีล้างโลกาใช้พลังทั้งหมดกระตุ้นสายเลือด ก่อนคำรามขึ้นฟ้า
สายเลือดเบาบางที่มาจากเผ่าพันธุ์มังกรล้างโลกาถูกเขากระตุ้นออกมาจนหมดสิ้น ระลอกเพลิงกลุ่มแล้วกลุ่มเล่ากระจายตัวปกคลุมทั่วบริเวณ
คนที่มีพลังต่ำกว่าเทพแท้จริงขั้นสามเกือบจะทรุดตัวลงบนพื้น ทั่วร่างสั่นเทิ้มไม่หยุด
“หรือ…หรือว่านี่จะเป็นสายเลือดเผ่าพันธุ์มังกรล้างโลกา!”
ดวงตาตื่นตะลึงของเทพแท้จริงขั้นห้าฝ่ายตำหนักรัตติกาลม่วงจับจ้องมังกรวารีล้างโลกา
เผ่าพันธุ์มังกรล้างโลกาเป็นเผ่าพันธุ์ทำลายล้างในสิบลำดับแรกของรายชื่อหมื่นเผ่าพันธุ์โบราณ
เมื่ออยู่เบื้องหน้าเผ่าพันธุ์สายเลือดที่น่ากลัวประเภทนี้ พลังสายเลือดของพวกเขาจะสำแดงพลานุภาพได้ไม่มากนัก
ถ้าหากพลังฝึกตนของมังกรวารีล้างโลกาสูงขึ้นอีกหน่อยแล้วละก็ พลังสายเลือดของทุกคนที่นี่จะถูกข่มเอาไว้ ไม่อาจสำแดงประโยชน์ใดได้
“นี่..เป็นไปได้อย่างไร?”
ปฐมเทพกุยอีคิดไม่ถึงเลยว่าจ้าวเฟิงจะมีผู้ช่วยอีกคน
หนำซ้ำประวัติความเป็นมาของผู้ช่วยคนนี้ช่างน่าตื่นตะลึงอย่างยิ่ง ถึงกับมีสายเลือดในสิบลำดับแรกของรายชื่อหมื่นเผ่าพันธุ์โบราณ
ยามนี้ ปฐมเทพกุยอีหลงลืมการยึดครองกลุ่มแสงห้าสี
และตอนนี้เอง จ้าวเฟิงค่อยๆ ใช้พลังทั้งหมดขับไล่พลังของปฐมเทพกุยอีออกไปจากกลุ่มแสงห้าสี
“ไม่…”
ปฐมเทพกุยอีร้องอย่างตื่นตระหนก กระโดดออกมาทันที
การโจมตีกลับของจ้าวเฟิงกะทันหันเกินไป เขาไม่สามารถต่อต้านได้เลย
“รีบสังหารมัน เจ้าหนุ่มขนทองนี่กำลังยึดครองสมบัติที่ล้ำค่าที่สุดในตำหนักแห่งนี้!”
ปฐมเทพกุยอีตะเบ็งเสียงสั่ง
“ลงมือเร็ว จนถึงตอนนี้เจ้านี่ยังไม่ลุกออกจากเบาะนั่ง ใต้นั้นมีสมบัติอะไรกันแน่!”
นัยน์ตาของผู้ถูกเลือกปฐมเทพคนหนึ่งฉายแววละโมบ
“สังหาร!”
ปฐมเทพจื่อเฟิงสั่งเสียงต่ำ เตรียมจะลงมือ
ผู้แข็งแกร่งเกือบยี่สิบคนในโถงลับทะยานไปหาจ้าวเฟิง
เมื่อครู่เทพแท้จริงเฮยเต้าล่อคนออกไปส่วนหนึ่ง มิฉะนั้นคนโจมตีจ้าวเฟิงจะมีมากกว่านี้อีก
แต่ในวินาทีนี้ จ้าวเฟิงต้องขับพลังของปฐมเทพกุยอีออกไป ยังเหลืออีกเพียงเล็กน้อยก็จะยึดครองกลุ่มแสงห้าสีได้ ไม่อาจแบ่งสมาธิไปไหน
…………………….


[Go To Next Chapter]( ./86.md)