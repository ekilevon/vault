##บทที่ 1433: ของดีก่อนจบงาน
“วิชาศักดิ์สิทธิ์แปดทิศ เปิดราคาประมูลที่ผลึกเทพระดับสูงหนึ่งล้านห้าแสนชิ้น บวกครั้งละไม่ต่ำกว่าหนึ่งหมื่น!”
แค่ราคาเริ่มต้นของ ‘วิชาศักดิ์สิทธิ์แปดทิศ’ ก็มากกว่าสิ่งของที่ออกวางประมูลทั้งหมดก่อนหน้า ถึงขนาดที่ราคาสุดท้ายของสมบัติที่เป็นที่ต้องการบางอย่าง ก็ยังไม่ถึงผลึกเทพหนึ่งล้านห้าแสนชิ้น
แต่ผู้อาวุโสชุดขาวเพิ่งเอ่ยจบ คนจำนวนมากก็ประกาศราคาอย่างรวดเร็ว
“หนึ่งล้านหกแสน”
“หนึ่งล้านหกแสนสองหมื่น!”
......
“สองล้าน!”
ราคาของ ‘วิชาศักดิ์สิทธิ์แปดทิศ’ เพิ่มสูงขึ้นอย่างรวดเร็ว เร็วอย่างที่ไม่เคยเกิดขึ้นมาก่อน ไม่นานนักก็เพิ่มขึ้นเป็นสองล้าน
หนำซ้ำในบรรดาคนที่กำลังเพิ่มราคาพวกนี้ ส่วนมากแล้วต่างเป็นคนขั้นครึ่งก้าวสู่จอมเทพหรือถึงขั้นจอมเทพ
ในระหว่างนั้น ซินอู๋เหินเองก็เข้าร่วมประมูลราคาด้วย แต่ราคาเพิ่มขึ้นรวดเร็วเกินไป ราคาสุดท้ายอาจจะเกินที่เขาคาดการณ์เอาไว้ เขาจึงถอดใจไป
“สามล้าน!”
จู่ๆ จอมเทพในขั้วอำนาจห้าดาวแห่งหนึ่งในแดนศักดิ์สิทธิ์มิติก็เสนอราคาที่ทำให้คนต้องตื่นตะลึง
ถึงจะพูดแบบนี้ แต่ก็มีคนจำนวนหนึ่งเท่านั้นที่วางมือไป ยังมีขั้วอำนาจจำนวนมากที่มีท่าทีต้องเอามาครอบครองให้ได้
อย่างไรเสีย วิชาที่แข็งแกร่งก็สามารถให้พลังที่แข็งแกร่งกว่าคนอื่นแก่ผู้ฝึก และยังตัดสินอนาคตเส้นทางการฝึกตนของคนผู้นั้นได้
ถึงแม้อาวุธเทพระดับสุดยอดจะหายาก แต่ก็เป็นแค่สิ่งของภายนอกเท่านั้น ดังนั้นมูลค่าของวิชาขั้นเทพระดับสุดยอดจึงอยู่เหนืออาวุธเทพระดับสุดยอดทั่วไปมากนัก
ในที่สุด ‘วิชาศักดิ์สิทธิ์แปดทิศ’ ก็ถูกแดนศักดิ์สิทธิ์จากอีกเขตหนึ่งประมูลไปด้วยผลึกเทพระดับสูงจำนวนหกล้านชิ้น
“ ‘วิชาพลังฟ้าประสานหนึ่ง’ สามารถช่วยข้าฝึกได้ถึงขั้นจอมเทพเท่านั้น พอถึงตอนนั้นก็ต้องไปเสาะหาวิชาอื่นๆ หรือไม่ก็สร้างขึ้นมาเอง...”
สีหน้าจ้าวเฟิงเฟิงเคร่งขรึมเล็กน้อย เขาห่างจากขั้นจอมเทพไม่ไกลแล้ว จึงต้องวางแผนเพื่ออนาคต
ต่อจากนี้ ถ้าหากมีวิชาระดับจอมเทพที่เหมาะสมกับเขา จ้าวเฟิงอาจจะประมูลก็ได้
‘วิชาศักดิ์สิทธิ์แปดทิศ’ ถูกประมูลไปด้วยราคาที่สูงที่สุดในตอนนี้ ก่อให้ความฮือฮาขึ้น
แต่เรื่องนี้ยังไม่จบลง สิ่งของที่ถูกวางประมูลต่อมาล้วนแต่เป็นสมบัติล้ำค่าหายาก ถึงกระทั่งอยู่เหนือกว่า ‘วิชาศักดิ์สิทธิ์แปดทิศ’ มาก ทำให้บรรยากาศในงานประมูลดุเดือดขึ้นไปอีก
“สิ่งของที่จะประมูลในลำดับต่อไป เป็นอาณาจักรเทพที่จอมเทพขั้นหนึ่งระดับสุดยอดทิ้งเอาไว้ แฝงไปด้วยพลังของกฎเกณฑ์ความมืด หนำซ้ำภายในยังอยู่ในสภาพสมบูรณ์ ภายในอาจจะยังมีสมบัติหรือความลับอะไรของจอมเทพผู้นี้ยามมีชีวิตอยู่!”
ผู้อาวุโสชุดขาวเอ่ยกลั้วยิ้ม
“อะไรนะ อาณาจักรเทพของจอมเทพขั้นหนึ่งสุดยอด?”
“ยังอยู่ในสภาพเดิม!”
ผู้แข็งแกร่งจำนวนมากภายในงานประมูลล้วนถูกของที่ปล่อยประมูลชิ้นนี้ดึงดูดใจ
อาณาจักรเทพมีเพียงจอมเทพถึงจะสามารถสรรสร้างได้ แต่คนส่วนมากจะไม่เก็บอาณาจักรเทพไว้กับตัว
ดังนั้นในยามที่จอมเทพบางส่วนตายลงไป อาณาจักรเทพจึงยังอยู่ และกลายเป็นสิ่งของที่ไร้เจ้าของ
ไม่แน่ว่าผู้มีวาสนาอาจเข้าไปในอาณาจักรเทพได้โดยบังเอิญ และได้ครอบครองสมบัติที่จอมเทพทิ้งเอาไว้ในยามที่มีชีวิต
ขณะนี้ งานประมูลของอาณาจักรเทพมีสิ่งของเช่นนี้ออกมาประมูลขาย เป็น ‘โอกาส’ ที่คนจำนวนนับไม่ถ้วนเฝ้าฝันถึง
“อาณาจักรเทพ!”
แววตาจ้าวเฟิงตื่นตะลึงทันใด
คิดไม่ถึงว่ากระทั่งอาณาจักรเทพก็สามารถขายได้
“หากครึ่งก้าวสู่จอมเทพครอบครองอาณาจักรเทพแห่งหนึ่งได้ และได้รับสืบทอดพลังที่อยู่ภายใน ก็มีความหวังถึงเก้าส่วนที่จะทะลวงขั้นจอมเทพทั่วไปได้ ผู้แข็งแกร่งขั้นจอมเทพที่มีพลังกฎเกณฑ์สอดคล้องกัน จะสามารถหลอมรวมอาณาจักรเทพแห่งนี้เข้าไปในอาณาจักรเทพของตนเอง ทำให้อาณาจักรเทพของตนเองแข็งแกร่งจนทำลายไม่ได้...”
ผู้อาวุโสชุดขาวเอ่ยเสริมถึงมูลค่าและประโยชน์ของอาณาจักรเทพ
แน่นอนว่าคนที่ใช้ประโยชน์จากอาณาจักรเทพจนสำเร็จเป็นจอมเทพ จะมีช่องโหว่ที่ส่งผลกระทบต่อศักยภาพในภายหน้า
เพียงแต่ว่า ฝ่ายประมูลขายย่อมต้องเลือกเอ่ยแต่ด้านดีเท่านั้น
“อาณาจักรเทพแห่งหนึ่งแทบจะสร้างจอมเทพได้ผู้หนึ่ง มิน่าเล่าเผ่าเปลวทองจึงสนใจอาณาจักรเทพที่จ้าวหยูเฟยครอบครองมากถึงขนาดนี้!”
หากไม่ได้ได้ยินคำแนะนำจากผู้อาวุโสชุดขาว จ้าวเฟิงก็คงจะไม่รู้เรื่องนี้เช่นกัน
เป้าหมายในการมาที่นี่ของเขา ก็เพราะต้องการจะประมูลเอาสมบัติที่ช่วยทะลวงขั้นจอมเทพ
แต่อาณาจักรเทพแห่งนี้ราคาออกจะเกินไปหน่อย ในอาณาจักรเทพมีกฎเกณฑ์ความมืดแฝงอยู่ จ้าวเฟิงไม่ชำนาญด้านนี้แม้แต่น้อย
เขาครอบครองชุดคลุมมิติ บวกกับเศษเสี้ยวอาวุธบรรพชน เลือกฝึกศาสตร์มิติเวลาถึงจะเหมาะสมที่สุด
ทางฝั่งซินอู๋เหินเองก็ต้องตาต้องใจอย่างยิ่ง
แต่เขาก็พอจะเดาได้ว่าราคาของอาณาจักรเทพแห่งนี้จะต้องแพงมากแน่
“ราคาประมูลเริ่มต้นที่สามล้าน บวกครั้งละไม่ต่ำว่าหนึ่งหมื่น!”
ผู้อาวุโสชุดขาวประกาศ
เพราะอาณาจักรเทพยังคงอยู่ในสภาพเดิม บางทีภายในอาจมีสิ่งของที่มีมูลค่ามากมาย ดังนั้นราคาเริ่มประมูลของมันจึงแตะสามล้านเลยทีเดียว
“สี่ล้าน!”
จอมเทพคนหนึ่งบวกราคาหนึ่งล้านในทันทีที่เริ่มต้น
แต่การบวกราคาสูงลิ่วของเขาก็ถูกกลบไปอย่างรวดเร็ว
“สี่ล้านหนึ่งแสน!”
“สี่ล้านหนึ่งแสนสองหมื่น!”
เสียงเสนอราคาดังขึ้นเรื่อยๆ จอมเทพเสียหลิงจากตำหนักวิญญาณบรรพกาลก็เข้าร่วมประมูลด้วยเช่นกัน
“หกล้าน!”
จอมเทพจากแดนศักดิ์สิทธิ์ฟ้าทลายตะโกน
ราคาผลึกเทพระดับสูงจำนวนถึงหกล้านชิ้น แพงกว่า ‘วิชาศักดิ์สิทธิ์แปดทิศ’ก่อนนี้ไปในพริบตา
ดูท่าทางแล้ว แดนศักดิ์สิทธิ์ฟ้าทลายมุ่งจะเอาอาณาจักรเทพแห่งนี้ให้ได้
อาณาจักรเทพแห่งนี้สามารถสร้างจอมเทพได้ หนำซ้ำผู้แข็งแกร่งจากแดนศักดิ์สิทธิ์ฟ้าทลายเดิมก็ฝึกฝนพลังเสวียนอ้าวศาสตร์มารที่ชั่วร้าย อย่างเช่นเสวียนอ้าวแห่งเงา เสวียนอ้าวความมืด หรือเสวียนอ้าวความเสื่อมเป็นต้น
อาณาจักรเทพแห่งนี้แฝงด้วยกฎเกณฑ์ความมืด เหมาะสมกับแดนศักดิ์สิทธิ์ฟ้าทลายมาก
ทันทีที่ได้มาครอบครองแล้ว ก็จะสามารถช่วยให้ผู้ถูกเลือกกลายเป็นจอมเทพได้ หรือบางทีอาจทำให้พลังของจอมเทพเพิ่มขึ้นอีกขั้นหนึ่ง
แต่ว่า ในเขตพื้นที่ทั้งห้า ขั้วอำนาจศาสตร์มารมีจำนวนไม่น้อย พวกเขาต้องการอาณาจักรเทพนี้ยิ่งนัก
“หกล้านหนึ่งแสน!”
“หกล้านสองแสน!”
ราคาของอาณาจักรเทพเพิ่มขึ้นเรื่อยๆ
“เก้าล้าน!”
จอมเทพจากแดนศักดิ์สิทธิ์ฟ้าทลายเอ่ยด้วยน้ำเสียงเย็นชา
ราคานี้เขย่าขวัญผู้ร่วมประมูลคนอื่นๆ ทันใด และก็ทำให้คนนับไม่ถ้วนในงานตกตะลึง
ราคาเก้าล้านสูงมากแล้ว บวกกับแดนศักดิ์สิทธิ์ฟ้าทลายให้ความสำคัญกว่าของชิ้นนี้มาก ดูแล้วไม่น่าจะรามือไปง่ายๆ
ดังนั้นผู้ร่วมประมูลคนอื่นๆ จึงเลือกถอยไป
ในตอนที่ทุกคนคิดว่าอาณาจักรเทพจะถูกแดนศักดิ์สิทธิ์ฟ้าทลายประมูลไปได้ด้วยราคาแปดล้านนั้นเอง
“เก้าล้านหนึ่งแสน!”
จอมเทพลวี่หยวนเสนอราคาเสียงเบา ท่าทางไม่ทุกข์ร้อนอย่างเห็นได้ชัด
“เก้าล้านหนึ่งแสนสองหมื่น!”
จอมเทพจากแดนศักดิ์สิทธิ์ฟ้าทลายยังคงเพิ่มราคาประมูลต่อ
“เก้าล้านสองแสน!”
“เก้าล้านสองแสนสองหมื่น!”
......
“บัดซบ อาณาจักรเทพนี้ไม่มีประโยชน์อะไรกับคนแดนศักดิ์สิทธิ์ชีวิต พวกเขาจงใจเพิ่มราคาขึ้น...”
ในแววตาสตรีชุดดำคนหนึ่งทอประกายเย็นชา
ถึงจะพูดแบบนี้ ก่อนนี้พวกเขาเองก็เคยทำแบบนั้นมาก่อน
“พวกเราต้องครอบครองอาณาจักรเทพแห่งนี้ให้ได้!”
ชายผิวขาวลายดำสีหน้าตึงเครียด
“สิบเอ็ดล้าน!”
ชายผิวขาวตัวลายดำเอ่ยด้วยน้ำเสียงเย็นเยียบที่สั่นเครืออยู่บ้าง
งานประมูลตกอยู่ในความวุ่นวายทันที
ใครก็คาดคิดไม่ถึงว่าราคาของอาณาจักรเทพจะเป็นสองเท่าของ ‘วิชาศักดิ์สิทธิ์แปดทิศ’
“อาณาจักรเทพไม่มีประโยชน์อะไรกับพวกเรามากนัก ให้พวกเจ้าไปก็ได้!”
จอมเทพลวี่หยวนบอกปฏิเสธด้วยน้ำเสียงนุ่มนวล
นี่ทำให้คนไม่น้อยจากแดนศักดิ์สิทธิ์ฟ้าทลายเกือบจะตะโกนด่าออกมา
แต่โชคดีที่ราคานี้ไม่นับว่าไม่สมเหตุสมผลมากนัก และสุดท้ายพวกเขาก็ได้ครอบครองอาณาจักรเทพ ดูผิวเผินยังเอาชนะแดนศักดิ์สิทธิ์ชีวิตได้
“อาณาจักรเทพแห่งนี้กลับถูกประมูลออกไปด้วยผลึกเทพถึงสิบเอ็ดล้านชิ้น!”
จ้าวเฟิงเอ่ยพร้อมทอดถอนใจ
แน่นอนว่าเขาเองก็ตะลึงกับความร่ำรวยของจอมเทพของแดนศักดิ์สิทธิ์
หลังจากอาณาจักรเทพถูกประมูลออกไปแล้ว สิ่งของที่จะปล่อยประมูลในลำดับต่อไป เป็นสมบัติที่ล้ำค่าอย่างยิ่งแทบทั้งนั้น มีแดนศักดิ์สิทธิ์เข้าร่วมประมูลทุกครั้ง ราคาส่วนมากเทียบเท่ากับผลึกเทพเจ็ดล้านชิ้นเลยทีเดียว
หนำซ้ำสมบัติที่ล้ำค่าส่วนหนึ่ง โดยมากแดนศักดิ์สิทธิ์ก็เป็นคนได้ไป
หลังผ่านการแข่งขันประมูลไปแล้ว ราคาสิ่งของในงานประมูลก็ลดลง
แต่คนที่เข้าใจสถานการณ์ จะรู้ได้ว่าเหตุการณ์สำคัญกำลังจะเกิดขึ้น
งานประมูลก่อนหน้านี้ผลาญทรัพย์สมบัติของผู้แข็งแกร่งหรือขั้วอำนาจจำนวนมากแล้ว ฝ่ายผู้จัดงานจึงจงใจเปิดประมูลสิ่งของที่ราคาค่อนข้างต่ำ เพื่อให้เวลาทุกคนได้เตรียมตัว
“ขวานแสงทอง เป็นอาวุธเทพระดับสุดยอด ถึงจะเสียหายไปบ้าง แต่ก็เป็นของเผ่าเปลวทองลำดับที่ยี่สิบเอ็ดในรายชื่อหมื่นเผ่าพันธุ์ พลานุภาพแข็งแกร่งกว่าอาวุธเทพเก่าระดับสุดยอดทั่วไปมากนัก!”
“เกราะเพลิงโลกันตร์ เป็นอาวุธเทพเก่าระดับสุดยอด พลังป้องกันโดดเด่นอย่างมาก และยังมาจากเผ่าเปลวทองที่เป็นลำดับที่ยี่สิบเอ็ดของหมื่นเผ่าพันธุ์โบราณ...”
สิ่งของที่นำมาประมูลลำดับต่อมา มีของหลายอย่างที่จ้าวเฟิงเป็นคนปล่อยประมูล
เพราะอาวุธเทพเก่าระดับสุดยอดมีค่อนข้างมาก ดังนั้นจึงนำออกขายทั้งหมด
และเป็นไปอย่างที่คาด หญิงเฒ่าของเผ่าเปลวทองทุ่มแรงทั้งหมดประมูลเอาอาวุธเทพของเผ่าตนเองมาให้ได้
“หนึ่งล้านหกแสน!”
จ้าวเฟิงรีบลงมือ เพิ่มราคาอย่างสม่ำเสมอ
“บัดซบ จะต้องเป็นเผ่าพันธุ์วิญญาณแน่?”
หญิงเฒ่าขบเขี้ยวเคี้ยวฟัน แต่กลับทำอะไรไม่ได้
ตอนประมูลศิลาวิญญาณฟ้าเมื่อครู่ จอมเทพลวี่หยวนเคยให้เกียรติอีกฝ่าย ดูไปแล้วอาจจะเป็นผู้อาวุโสเผ่าพันธุ์วิญญาณ
“หนึ่งล้านหกแสนห้าหมื่น!”
จ้าวเฟิงพอที่เท่านี้ ไม่เพิ่มราคาให้สูงขึ้นไปอีก
เขาสำรวจสีหน้าท่าทางของหญิงเฒ่าที่กำลังโกรธเกรี้ยว ในตอนที่หญิงเฒ่าลังเลและสงสัย จ้าวเฟิงก็หยุดไป
เมื่อเป็นแบบนี้ อาวุธเทพที่เขาเอาออกมาประมูลจึงกลับคืนสู่เผ่าเปลวทองด้วยราคาที่ค่อนข้างสูง
จนถึงตอนนี้ สิ่งของที่จ้าวเฟิงปล่อยประมูลออกไปก็ถูกประมูลไปจนหมดแล้ว
“ฮ่าๆ ทรัพย์สินของข้าในตอนนี้ มีผลึกเทพระดับสูงเกือบยี่สิบล้านชิ้นเลยทีเดียว!”
จ้าวเฟิงดีอกดีใจ
แน่นอนว่าทั้งหมดนี้ต้องขอบคุณเผ่าเปลวทอง อาวุธเทพระดับสุดยอดพวกนั้นถูกแย่งชิงจากเผ่าเปลวทอง และสุดท้ายก็ขายคืนกลับไปให้เผ่าเปลวทองเช่นกัน
สิ่งของที่ประมูลในลำดับต่อมาเป็นอุปกรณ์ที่มีคุณสมบัติแปลกประหลาด
หนำซ้ำยังมีอุปกรณ์บางส่วนที่เกี่ยวข้องกับเผ่าพันธุ์ความลับสวรรค์ด้วย
ปรมาจารย์ค่ายกลแทบทั้งหมดในดินแดนเทพรกร้างสนใจเผ่าพันธุ์ความลับสวรรค์ยิ่งนัก สิ่งของที่เขาสร้างออกมาจึงหนีไม่พ้นเงาของเผ่าพันธุ์ความลับสวรรค์
อุปกรณ์พิเศษเหล่านี้มีทั้งราคาสูงและต่ำ
สิ่งของที่ราคาสูงสุด สามารถปล่อยการโจมตีที่เทียบเท่ากับจอมเทพขั้นหนึ่ง หนำซ้ำหลังจากใช้พลังจนหมดแล้ว ยังสามารถเพิ่มพลังต่อได้อีก
อุปกรณ์พิเศษชิ้นนี้ถูกประมูลขายไปด้วยราคาสี่ล้านห้าแสน
“ดาบมังกรเพลิงมาร เป็นชั้นยอดในบรรดาอาวุธเทพระดับสุดยอด แฝงไปด้วยกฎเกณฑ์แห่งไฟและกฎเกณฑ์ทำลายล้างเล็กน้อย พลานุภาพยังสามารถทำลายอาวุธเทพระดับสุดยอดทั่วไป อาวุธชิ้นนี้มาจากเผ่าพันธุ์มังกรล้างโลกาซึ่งเป็นลำดับที่เก้าในหมื่นเผ่าพันธุ์โบราณ”
เพราะว่าแฝงด้วยกฎเกณฑ์แห่งไฟและกฎเกณฑ์ทำลายล้างที่เบาบาง ราคาของมันจึงอยู่เหนือชุดคลุมมิติของจ้าวเฟิงไปมาก อย่างไรเสีย อาวุธเทพระดับสุดยอดทั่วไป ขอเพียงแค่มีแก่นแท้เสวียนอ้าวชั้นยอดแฝงอยู่ ก็จะมีกฎเกณฑ์แฝงอยู่บางๆ เพียงอย่างเดียวเท่านั้น
ส่วนราคาขายสุดท้ายของมันคือสิบล้าน ใกล้เคียงราคาของอาณาจักรเทพ
“หยกเทพวิญญาณมาร เป็นสมบัติศาสตร์มารที่จอมเทพศาสตร์มารทิ้งเอาไว้ หลังจากรับความเข้าใจไปแล้ว จะสามารถสร้างกายวิญญาณมารที่พิเศษขึ้นได้!”
หยกเทพวิญญาณมารเปลี่ยนดวงวิญญาณของคนที่ใช้ให้กลายเป็นกายวิญญาณมารแบบพิเศษได้
หลังจากไปถึงขั้นจอมเทพแล้ว จะให้ความสำคัญกับการฝึกด้านวิญญาณมากขึ้น กายวิญญาณแบบพิเศษย่อมแข็งแกร่งยิ่งกว่า หนำซ้ำกายวิญญาณมารยังเพิ่มพลังให้กับจอมเทพศาสตร์มารได้ด้วย
การปรากฏขึ้นของสิ่งของชนิดนี้ดึงดูดความสนใจจากจอมเทพศาสตร์มารหลายคนเช่นกัน จนแข่งกันประมูลอย่างบ้าคลั่ง
......
“สิ่งของที่จะประมูลในลำดับต่อไป เป็นเศษเสี้ยวอาวุธบรรพชนชั้นสูงชิ้นหนึ่ง!”
เมื่อผู้อาวุโสชุดขาวเปล่งเสียงเอ่ย ที่แห่งนั้นตกอยู่ในความเงียบทันที
..........................................


[Go To Next Chapter]( ./290.md)