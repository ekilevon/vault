##บทที่ 1423: ทำลายทุกสรรพสิ่ง
การสังหารของจ้าวเฟิงทำให้คนอื่นอกสั่นขวัญแขวน คนระดับสูงของเผ่าเปลวทองตื่นตระหนกอย่างมาก
ส่วนเผ่าพันธุ์วิญญาณดีใจแทบคลั่ง
“จ้าวเฟิงมีพลังถึงขนาดนี้เชียวหรือ?”
สีหน้าผู้อาวุโสสามมีหลายอารมณ์ปนเป แต่ที่มีมากกว่าคือยินดี
การสังหารของจ้าวเฟิงคราวนี้สร้างขวัญกำลังใจให้กับเผ่าพันธุ์วิญญาณ สร้างความหวาดกลัวให้กับสมาชิกเผ่าเปลวทอง
และก็เป็นเพราะการไล่ล่าของจ้าวเฟิง จึงทำให้แรงโจมตีของศัตรูที่เผ่าพันธุ์วิญญาณต้องแบกรับลดน้อยลงไป
“แข็งแกร่งนัก เขาไม่แยแสการล้อมฆ่าจากเผ่าเปลวทองเลย!”
สมาชิกจำนวนมากของเผ่าพันธุ์วิญญาณต่างตะลึงกับการสังหารของจ้าวเฟิง
“บัดซบ จะปล่อยเจ้านี่เอาไว้ไม่ได้!”
สีหน้าผู้อาวุโสจินเคร่งขรึมเกินจะเปรียบ
เขามองเห็นว่าพลังของจ้าวเฟิงแข็งแกร่งขึ้นเรื่อยๆ
ความเร็วในการแข็งแกร่งขึ้นนี้ ทำให้เขาหวาดกลัวอย่างยิ่ง
“เทพโบราณเสวี่ยอิง (โลหิตอินทรี) เจ้าตามข้าไปสังหารจ้าวเฟิง!”
จู่ๆ ผู้อาวุโสจินก็เอ่ยกับครึ่งก้าวสู่จอมเทพอีกคนหนึ่ง
สนามรบของผู้นำระดับสูงเผ่าพันธุ์วิญญาณ เผ่าเปลวทองยังคงเป็นฝ่ายได้เปรียบ แต่ถ้าหากปล่อยให้จ้าวเฟิงสังหารไปเรื่อยๆ อาจจะทำให้สถานการณ์พลิกผันก็เป็นได้
“ตกลง!”
เทพโบราณร่างผมสูงผู้แฝงกายอยู่ในเงาโลหิตสีแดงก่ำตอบตกลงทันควัน
เทพโบราณเสวี่ยอิงเป็นครึ่งก้าวสู่จอมเทพผู้เลื่องชื่อในด้านความเร็วของเผ่าเปลวทอง
พรึ่บ! พรึ่บ!
แสงสว่างสองสายกะพริบวูบไหว บีบเข้าไปใกล้จ้าวเฟิงที่อยู่ในสนามรบด้านหลัง
“ไม่ได้การ ผู้อาวุโสจินไปรับมือกับจ้าวเฟิงด้วยตนเอง!”
สีหน้าผู้อาวุโสสามเปลี่ยนไปทันที
ผู้อาวุโสจินเป็นถึงครึ่งก้าวสู่จอมเทพที่แข็งแกร่งที่สุดของเผ่าเปลวทอง ครอบครองพลังกฎเกณฑ์เอาไว้เสี้ยวหนึ่ง เรียกได้ว่าเป็นผู้แข็งแกร่งชั้นยอดภายใต้ขั้นจอมเทพในสนามรบแห่งนี้
ที่น่าเสียดายก็คือ ผู้อาวุโสสามถูกแรงระเบิดจากอสูรหลอมทอง จึงบาดเจ็บสาหัส ไม่มีแรงจะขัดขวาง
ยิ่งไปกว่านั้น ตอนนี้เขาก็ไม่สามารถไปจากที่นี่ได้ มิฉะนั้นสมาชิกเผ่าพันธุ์วิญญาณที่เหลือจะตกอยู่ในอันตรายใหญ่หลวง
“จ้าวเฟิง ระวัง!”
เทพโบราณหยวนเหยาตะโกนไปยังที่ไกลๆ
ทางฟากจ้าวเฟิงที่กำลังไล่สังหาร แววตาเป็นประกาย มองไปยังผู้อาวุโสจินและเทพโบราณเสวี่ยอิงที่เข้ามาใกล้ด้วยความเร็วสูงยิ่ง
“พวกเจ้าก็ทำอะไรข้าไม่ได้หรอก!”
จ้าวเฟิงหัวเราะเบาๆ ก่อนเหวี่ยงกระบี่เทพรวมศูนย์ในมืออีกครั้ง
โครม ฟุ่บ!
ไม่ไกลนัก เทพโบราณขั้นเก้าของเผ่าเปลวทองผู้หนึ่งที่พยายามจะหลบหนี ดวงวิญญาณเทพสูญสลายไป
“กำเริบนัก เจ้าเด็กโง่เขลา!”
ผู้อาวุโสจินได้ยินเช่นนี้ก็โกรธเกรี้ยวเดือดดาล สบถด่าออกมา
เขายังไม่ได้ลงมือ จ้าวเฟิงก็พูดเช่นนี้ นี่เป็นการท้าทายและดูหมิ่นผู้อาวุโสจินชัดๆ
ณ สนามรบของจอมเทพที่อยู่ไกลออกไป
“เจ้าเด็กนี่ใช้ได้!”
ใบหน้าผู้อาวุโสเผ่าพันธุ์วิญญาณผ่อนคลายความตึงเครียด ระบายยิ้มออกมาน้อยๆ
ถึงแม้พูดว่าการระเบิดตนเองของอสูรหลอมทองจะทำให้เผ่าพันธุ์วิญญาณเสียหายหนัก จนตกอยู่ในอันตรายอย่างที่ไม่เคยเกิดขึ้นมาก่อน แต่การฆ่าฟันของจ้าวเฟิงช่วยกอบกู้สถานการณ์เอาไว้พอสมควร
เผ่าพันธุ์วิญญาณยังมีโอกาส ยังไม่ได้พ่ายแพ้!
“พวกคนไร้ประโยชน์!”
ผู้อาวุโสเผ่าเปลวทองแค่นเสียงต่ำ
......
“สังหารจ้าวเฟิงเสีย!”
ผู้อาวุโสจินตะโกนลั่น
ในสนามรบ ผู้แข็งแกร่งเทพโบราณขั้นเก้าขึ้นไปจำนวนไม่น้อยค่อยๆ มารวมตัวกัน
ในตอนแรกการสังหารของจ้าวเฟิงทำให้พวกเขาหวาดกลัวยำเกรง
แต่ตอนนี้ เมื่อผู้อาวุโสจินออกหน้าด้วยตนเอง และยังถ่ายคำสั่งลงมาเช่นนี้ พวกเขาไหนเลยจะกล้าไม่เชื่อฟัง
ยิ่งไปกว่านั้น ผู้อาวุโสจินเป็นถึงผู้แข็งแกร่งที่สุดในบรรดาครึ่งก้าวสู่จอมเทพ เทพโบราณเสวี่ยอิงก็เป็นเทพโบราณที่ขึ้นชื่อด้านความเร็วของเผ่าเปลวทอง จ้าวเฟิงต้องไม่มีโอกาสโอหังต่อไปแน่
“มาได้เวลาพอดี!”
เผชิญหน้ากับเหตุการณ์เช่นนี้ จ้าวเฟิงกลับหัวเราะเสียงต่ำ ทะยานออกไปในพริบตา
มากันเท่าไหร่ เขาก็จะสังหารเท่านั้น!
“สังหาร!”
มือขวาจ้าวเฟิงกำกระบี่เทพรวมศูนย์ ส่วนมือซ้ายถือกระจกเก้าอัสนีหลอมวิญญาณ
ประกายกระบี่อัสนีแผลงฤทธิ์ไปทั่วสนามรบ
ฟุ่บ! โครม แซ่ด~
จ้าวเฟิงพุ่งผ่านสนามรบ ทุกที่ที่ผ่านไปจะสังหารทุกอย่าง มีแต่ความโกลาหลวุ่นวาย
สังหารเทพโบราณขั้นเก้าด้วยกระบี่เดียว
เทพโบราณขั้นเก้าสุดยอดเองก็ถูกจ้าวเฟิงจัดการอย่างรวดเร็ว ไม่สังหารก็ดูดวิญญาณเข้าไปในกระจกเก้าอัสนีหลอมวิญญาณ
“ผู้เยาว์ หากมีปัญญาก็มาฆ่าข้าดู!”
ดวงตาของผู้อาวุโสจินมีเพลิงทองลุกโชน ตะโกนเสียงดัง
ในด้านความเร็ว ต่อให้เป็นผู้อาวุโสจินหรือเทพโบราณเสวี่ยอิงก็ยังด้อยกว่าจ้าวเฟิง
ตอนนี้ จ้าวเฟิงไล่ฆ่าคนตามอำเภอใจในสนามรบ พวกเขาสองคนกลับไล่ตามไม่ทัน
พรึ่บ! พรึ่บ!
ผู้อาวุโสจินและเทพโบราณเสวี่ยอิงนำผู้แข็งแกร่งขั้นเก้าจำนวนมาก แยกย้ายกันไปขัดขวางจ้าวเฟิง
เทพโบราณขั้นเก้าหรือขั้นเก้าสุดยอดเพียงคนเดียวจะรับมือจ้าวเฟิงได้เพียงชั่วครู่เท่านั้น
พวกเขาจึงเลือกติดตามครึ่งก้าวสู่จอมเทพทั้งสองคน ด้วยเพราะหวาดกลัว ไม่กล้าคลาดกับอีกฝ่าย
เปรี๊ยะ!
จ้าวเฟิงถือกระบี่เทพรวมศูนย์และกระจกเก้าอัสนีหลอมวิญญาณ ไล่ตามเทพโบราณขั้นเก้ากับขั้นแปดผู้หนึ่งอีกครั้ง
“ไม่...”
ทั้งสองทุ่มเทพลังทั้งหมด เผาผลาญพลังเทพ หนีเอาชีวิตรอดอย่างคลุ้มคลั่ง
“ฝันไปเถอะ!”
แสงสีโลหิตมหึมาสายหนึ่งพุ่งมาจากที่ไกลๆ มวลโลหิตที่ทั้งหนักอึ้งและกดดันปกคลุมมาที่จ้าวเฟิง
ฟุ่บ!
เห็นเพียงเทพโบราณเสวี่ยอิงผู้นั้นกลายร่างเป็นประกายโลหิตมืดหม่น ในระหว่างที่ทะยานไปอย่างรวดเร็วก็ดูดซึมเลือดจำนวนมากมาเพิ่มความเร็วให้กับตนเอง
ชั่ววินาทีนั้น เทพโบราณเสวี่ยอิงรุกเข้ามาใกล้จ้าวเฟิง
“เชือกโลหิตมาร!”
เทพโบราณเสวี่ยอิงยื่นสองกรงเล็บออกมา พลังเทพศาสตร์โลหิตมหาศาลเกี่ยวกระหวัดกันรอบกายจ้าวเฟิง
ฟู่ วูบ วูบ~
แอ่งโลหิตมารสีแดงเข้มปรากฏขึ้นรอบกายจ้าวเฟิง ในแอ่งโลหิตมีกรงเล็บชั่วร้ายนับไม่ถ้วนพุ่งตรงไปคว้าจ้าวเฟิง
“ทำได้ดี!”
คนเผ่าเปลวทองจำนวนมากกู่ร้องเสียงดัง ใบหน้าฉายแววยินดี
การล่าสังหารของจ้าวเฟิงทำให้ทุกคนเกิดความหวาดกลัว ทุกคนในเผ่าเปลวทองคาดหวังอยากให้จ้าวเฟิงถูกสังหารไปเสีย
“มารนหาที่ตายเอง ข้าจะช่วยให้สมหวังแล้วกัน!”
แววตาจ้าวเฟิงเย็นชา จ้องที่เทพโบราณเสวี่ยอิง
เปรี๊ยะ!
พลังเทพรวมศูนย์ชั้นหนึ่งทะลักออกมารอบตัวเขา ก่อนจะเกาะกลุ่มกลายเป็นแสงสีเงินเข้มขุ่น
ตอนที่กรงเล็บโลหิตสัมผัสกลุ่มแสง พลานุภาพของมันก็ลดลงไปกึ่งหนึ่งทันที
ในเวลาเดียวกัน พลังในแอ่งโลหิตทั้งหมดถูกกลุ่มแสงรวมศูนย์ของจ้าวเฟิงกลืนกินไปทีละน้อย
“รวมศูนย์แปรผัน!”
กลุ่มแสงรอบตัวจ้าวเฟิงพวยพุ่งออกมาอย่างกระทันหัน กลายเป็นคลื่นแสงสีเงินมากมายทะลักเข้าไปในกระบี่เทพรวมศูนย์
ฟิ้ว~
ในวินาทีนั้น กระบี่เทพรวมศูนย์ในมือจ้าวเฟิงพลันขยายใหญ่กลายเป็น ‘กระบี่เทพยักษ์รวมศูนย์’ ถึงหลายร้อยจั้ง ก่อให้เกิดกระแสพลังน่ากลัวที่บ้าคลั่งปั่นป่วน สะเทือนฟ้าดิน
ไม่ไกลจากนั้น เทพโบราณเสวี่ยอิงและเทพโบราณขั้นเก้าหลายคนร่างสั่นเทิ้ม ใจเต้นระรัว
“ไม่ดีแล้ว!”
เทพโบราณเสวี่ยอิงพลันหน้าเปลี่ยนสี เกิดความรู้สึกถึงอันตรายในใจ จึงหมุนกายหนีจากไป
ตอนนี้เขาขวางจ้าวเฟิงได้แล้วชั่วขณะหนึ่ง ผู้อาวุโสจินกำลังเร่งรุดตามมา ถึงเวลานั้นทุกคนร่วมมือกัน จ้าวเฟิงจะต้องตายอย่างแน่นอน
ดังนั้นเขาจึงไม่จำเป็นต้องยื้อยุดกับจ้าวเฟิงต่อ
“สะบั้น!”
จ้าวเฟิงฟาดฟันกระบี่ในมือ
กระบี่เทพรวมศูนย์เล่มยักษ์ถูกกวาดไป อานุภาพที่ยิ่งใหญ่สะบั้นสังหารเทพโบราณจำนวนมากแถวนั้นจนแหลกละเอียด
เทพโบราณเสวี่ยอิงได้รับผลกระทบจากเสวียนอ้าวเวลา ทำให้หนีออกจากวงล้อมการโจมตีของจ้าวเฟิงไม่ทัน จึงถูกระลอกกระบี่เทพยักษ์กระแทกใส่ร่าง
“เป็นไปได้อย่างไร...แข็งแกร่งอะไรขนาดนี้!”
เทพโบราณเสวี่ยอิงหน้าซีดเผือด ครึ่งร่างของเขาถูกจ้าวเฟิงทำลายไปทันที เลือดในร่างหลั่งทะลักออกมา
“กระบี่เทพรวมศูนย์!”
ดวงตาซ้ายของจ้าวเฟิงจ้องเพ่งที่ร่างเทพโบราณเสวี่ยอิง กระบี่เทพรวมศูนย์ขนาดเล็กพลันซัดออกมา
“อ๊าก...”
หลังเสียงคำรามโหยหวน ดวงวิญญาณเทพของโบราณเสวี่ยอิงสูญสลาย
ในวินาทีนี้ ทั้งสนามรบตกอยู่ในความตื่นตะลึง
กลุ่มที่มีเทพโบราณเสวี่ยอิงเป็นผู้นำ ถูกจ้าวเฟิงสังหารทั้งกลุ่ม!
“ไม่ จ้าวเฟิง ข้าจะต้องสับเจ้าเป็นชิ้นๆ ให้ได้!”
เสียงคำรามโกรธเกรี้ยวลอยมา
เห็นแต่ดวงตาของผู้อาวุโสจินสีแดงก่ำ ประชิดไปเข้าใกล้เรียบร้อย
“เช่นนั้นก็คงต้องดูแล้วว่าเจ้ามีความสามารถนั้นรึเปล่า!”
หลังจากสังหารเทพโบราณเสวี่ยอิงแล้ว จ้าวเฟิงไม่ได้สังหารคนอื่นต่อ แต่ประจันหน้ากับผู้อาวุโสจิน
“ได้ ในที่สุดเจ้าก็ไม่หนีอีก ให้ข้าจบชีวิตเจ้าเสีย!”
ดวงตาผู้อาวุโสจินฉายแววชั่วร้าย จิตสังหารพวยพุ่ง
บึ้ม!
จู่ๆ ร่างผู้อาวุโสจินก็พลันปะทุพลังที่น่าสะพรึงกลัวออกมา กลายเป็นอุกกาบาตเพลิงขนาดมหึมาลูกหนึ่งปะทะเข้าไปอย่างรุนแรง
ในวินาทีนั้น รัศมีหลายหมื่นลี้รอบตัวจ้าวเฟิงเกิดแรงกดดันร้อนแรง เทพโบราณขั้นเก้าทั่วไป เมื่อต้องแบกรับแรงกดดันเช่นนี้ เกรงว่าคงจะกระดิกตัวไม่ได้
เปรี๊ยะ!
ร่างจ้าวเฟิงทะยานผ่านไป กระบี่เทพรวมศูนย์ในมือยืดยาวออก ตรงดิ่งไปฟันร่างผู้อาวุโสจิน
โครม ตูม!
ผู้อาวุโสจินปล่อยหมัด ยับยั้งการโจมตีของจ้าวเฟิง
“ผู้เยาว์ การโจมตีระดับนี้ทำอะไรข้าไม่ได้หรอก!”
ผู้อาวุโสจินตะโกนเสียงดัง กำกระบี่เทพรวมศูนย์ไว้ พลังเทพและสายเลือดที่ปั่นป่วนในร่างพวยพุ่งออกมา หมายจะทำลายกระบี่เทพรวมศูนย์ของจ้าวเฟิงให้แหลกละเอียด
“จริงหรือ?”
จ้าวเฟิงหัวเราะเสียงเบา
วิ้ง แซ่ด!
ในกายวิญญาณอัสนี หมื่นอัสนีพากันระเบิดออก
วินาทีต่อมา คมแสงอัสนีเทวะนับไม่ถ้วนหลั่งไหลจากกระบี่เทพรวมศูนย์ไปอีกฝั่งหนึ่งอย่างรวดเร็ว จนเป็นกระบี่อัสนีเทวะรวมศูนย์!
โครม ตุบ!
พลังทำลายล้างมหาศาลในกระบี่อัสนีเทวะรวมศูนย์ แทรกเข้าไปในฝ่ามือผู้อาวุโสจินในพริบตา
ในเวลาเดียวกัน พลังการกลืนกินของกระบี่เทพรวมศูนย์ก็แข็งแกร่งขึ้นมาก
“สังหาร!”
จ้าวเฟิงกวัดแกว่งกระบี่ในมือสุดแรง
ฉึก ฉึก ฉัวะ!
กระบี่อัสนีเทวะรวมศูนย์ฟาดฟันลงไป มือขวาของผู้อาวุโสจินถูกตัดขาดทันที
“พลังอัสนีเทวะ!”
สีหน้าผู้อาวุโสจินหนักอึ้งเล็กน้อย
ตัวของพลังเทพรวมศูนย์ที่แต่เดิมก็แข็งแกร่ง เมื่อรวมกับพลังอัสนีเทวะแล้ว พลังทำลายล้างก็แข็งแกร่งขึ้นอีกขั้น
ขนาดการป้องกันร่างกายของเขายังยากจะต้านทานได้!
“ปลิดชีพคนขั้นต่ำกว่าจอมเทพให้หมด!”
จ้าวเฟิงมองผู้อาวุโสจินด้วยแววตาเย็นชา พลางเอ่ยเสียงเย็น
ประโยคเช่นนี้ทำให้ทุกคนอกสั่นขวัญแขวน สัมผัสได้ถึงอันตรายที่ไร้รูปร่าง
เมื่อครู่ ฝ่ามือของผู้อาวุโสจินถูกจ้าวเฟิงตัดขาด
“ได้ ได้ ข้าจะให้เจ้าได้เห็นพลังกฎเกณฑ์สักหน่อย!”
ผู้อาวุโสจินหัวเราะด้วยความโกรธเกรี้ยวสุดขีด
จ้าวเฟิงยามนี้รวดเร็วจนถึงขีดสุด พลังเทพรวมศูนย์บวกกับอัสนีเทวะ เขายากที่จะตั้งรับได้
คิดจะสังหารจ้าวเฟิง คงต้องใช้กฎเกณฑ์เท่านั้นแล้ว
เปรี้ยง!
ทันใดนั้นเอง พลังประหลาดลี้ลับกระจายตัวปกคลุมบนร่างผู้อาวุโสจิน แสงเพลิงสีทองบนกายเทพเพิ่มขึ้นพุ่งพรวดมากกว่าสี่เท่า
ฟ้าดินทั้งหมดมีเพลิงสีทองลุกโชนขึ้นมา ทำให้พลังอื่นถูกกดข่มไป
ส่วนพลานุภาพกระบี่เทพรวมศูนย์ของจ้าวเฟิงอ่อนแอลงไปมาก
“เจ้าเด็กโอหัง ตายซะเถอะ!”
แววตาผู้อาวุโสจินฉายแววดูถูก
พรึ่บ!
ในมือเขาปรากฏดาบยักษ์สีทองเล่มหนึ่งขึ้น แสงเพลิงทองร้อนแรงพลันลุกโชนขึ้นบนนั้น
“มอดไหม้ไปกับเพลิงนี้ซะเถอะ!”
ผู้อาวุโสจินร้องลั่น ก่อนจะพุ่งออกมาทันที ดาบยักษ์ที่มีเพลิงทองเผาผลาญ หอบเอาพลังที่แข็งแกร่งเหลือประมาณฟันลงไปที่จ้าวเฟิง
พลานุภาพที่น่ากลัวทำให้เทพโบราณและครึ่งก้าวสู่จอมเทพทั้งหมดในเหตุการณ์นั้นตื่นตะลึงอย่างยิ่ง ใบหน้าผู้อาวุโสสามเผ่าพันธุ์วิญญาณฉายแววสิ้นหวัง
โครม ฟู่ ฟู่!
แสงเพลิงที่ร้อนแรงไม่มีสิ้นสุดกลุ่มนั้นกลืนกินจ้าวเฟิงไป
ในขณะนั้นก็เกิดการเปลี่ยนแปลงประหลาดขึ้น!
เห็นเพียงในร่างจ้าวเฟิงพลันเปล่งแสงสว่างที่สูงส่งลี้ลับออกมา
“ไม่ใช่แค่เจ้าคนเดียวหรอกที่มีพลังกฎเกณฑ์!”
จ้าวเฟิงเอ่ยเสียงต่ำ
“เป็นไป...ได้อย่างไร...”
ผู้อาวุโสจินหน้าถอดสีทันใด
ในวินาทีนี้ ฟ้าดินรอบตัวเขาเหมือนว่าจะชะงักไป
กฎเกณฑ์ไฟของเขาถูกกดลงไป พลานุภาพการโจมตีลดลงไปอีกระดับหนึ่งทันที
วิ้ง!
ในเวลาเดียวกัน กระบี่อัสนีเทวะรวมศูนย์ในมือจ้าวเฟิงก็เปล่งแสงสีขาววิบวับขึ้น
“สังหาร!”
กระบี่อัสนีเทวะรวมศูนย์ที่แฝงด้วยกฎเกณฑ์เวลาฟันลงมาโดยตรง
ทุกอย่างในฟ้าดินแห่งนี้เหมือนหยุดนิ่ง มีเพียงแค่กระบี่เล่มนี้ที่กำลังโคจรอยู่
ผู้อาวุโสจินมองกระบี่เล่มนี้ผ่าลงมาเต็มสองตา จะหลบก็หลบไม่ได้!
โครม ฟุ่บ ฟุ่บ!
กระบี่อัสนีเทวะรวมศูนย์พุ่งทะลุทรวงอกของผู้อาวุโสจิน เกิดเป็นบาดแผลขนาดใหญ่
เลือดในร่างทะลักออกมา แต่ถูกกระบี่อัสนีเทวะรวมศูนย์ของจ้าวเฟิงดูดซึมเอาไว้ทันที เพื่อเพิ่มพลานุภาพของมันเอง
พลังเพิ่มขึ้นอีกครั้ง!
ฟาดฟันลงไปอีกครา!
จ้าวเฟิงกำกระบี่ในมือ ทุ่มพลังทั้งหมด ปลดปล่อยพลังเทพรวมศูนย์ออกมาอย่างบ้าคลั่ง พร้อมกับฟันกระบี่นั้นลงไป
โครม ฉัวะ!
เพลิงทองสลายตัว ร่างของผู้อาวุโสจินถูกจ้าวเฟิงตัดขาดเป็นสองท่อน
...........................


[Go To Next Chapter]( ./280.md)