##บทที่ 1530: จู่โจมสังหาร
จากที่ไกลๆ ผู้นำระดับสูงของพวกฝืนชะตาฟ้าปรายตามายังจ้าวเฟิงที่อยู่ในสนามรบ
“เจ้าสวรรค์ เนตรเทพเจ้าดวงที่เก้าออกมาแล้ว พวกเราควร...”
ผู้คุมกฎถามเสียงต่ำ
“ยังไม่ต้องรีบ ให้ข้าได้สัมผัสพลังของเนตรเทพเจ้าดวงที่เก้าอีกสักนิด!”
เจ้าสวรรค์ส่ายหน้า ดวงตาที่เพ่งจ้องจ้าวเฟิงแฝงไว้ด้วยความสนเท่ห์
ผู้คุมกฎพยักหน้า เหลือบมองดวงตาของเจ้าสวรรค์แวบหนึ่ง
ตอนนั้นที่เขาไปจับตัวจ้าวเฟิง ก็ชิงเอาเลือดของจ้าวเฟิงมาได้จำนวนหนึ่ง และด้วยเหตุนี้แผนของเจ้าสวรรค์จึงลุล่วงก้าวแรกไปได้อย่างรวดเร็ว หากไม่เช่นนั้น อย่างน้อยจะต้องรอหลายหมื่นปีหรือกระทั่งนานยิ่งกว่านั้น
‘เนตรเทพเจ้าดวงที่เก้า เจ้าเป็นเนตรเทพเจ้าดวงที่เก้าจริงรึ?’
ผู้คุมกฎพึมพำในใจ
ในสนามรบ
จ้าวเฟิงกุมกระบี่อัสนีเทวะพลังบริสุทธิ์ กรงเล็บอัสนีเทวะโอบล้อมรอบกาย สังหารสมาชิกฝั่งศัตรูไปตามอำเภอใจ
ตอนนี้แดนศักดิ์สิทธิ์ชีวิตตกเป็นฝ่ายเสียเปรียบ ต่อให้จ้าวเฟิงรับศึกทูตสวรรค์ตั้งแต่แรกก็สร้างผลกระทบต่อสถานการณ์สงครามได้ไม่มาก
ดังนั้น ในยามที่จ้าวเฟิงเข้าร่วมรบก็สังหารล้างบางจอมเทพระดับต่ำไปอย่างรวดเร็ว ทำให้สมาชิกฝ่ายศัตรูขวัญหนีดีฝ่อ
อีกทั้งทูตสวรรค์ย่อมบุกมาเองแน่นอน จ้าวเฟิงไม่จำเป็นต้องโจมตีไปก่อน
ไม่ผิดคาด
ฟุ่บ! ฟุ่บ!
ท้องฟ้าไกลออกไป กลิ่นอายน่าหวาดหวั่นพรั่นพรึงสองกลุ่มแผ่กดดันเข้ามา
“มาแล้วรึ?”
จ้าวเฟิงปรายตามอง
ตอนนี้ทูตสวรรค์สองคนพุ่งสังหารมา แต่ก่อนหน้านี้จ้าวเฟิงสังหารจอมเทพระดับต่ำของพวกฝืนชะตาฟ้าไปมาก สร้างผลกระทบต่อสถานการณ์ศึกได้ไม่น้อย
“จ้าวเฟิง ตายเสียเถอะ!”
ร่างของทูตสวรรค์ฉางสาดแสงกะพริบ แปลงเป็นลำแสงจ้าตาสีขาวเข้าไปใกล้จ้าวเฟิงอย่างรวดเร็ว
เขาคือหนึ่งในเจ็ดทูตสวรรค์ที่ถูกจ้าวเฟิงสังหารเป็นคนแรก ทั้งหมดนี้ล้วนเป็นเพราะจ้าวเฟิง
ทูตสวรรค์ลี่ตามมาติดๆ ส่งเสียงหัวเราะต่ำทุ้มที่กระหายเลือดน่าขนลุก
“เผ่าแสงและเผ่าเทพสงคราม?”
จ้าวเฟิงตรงไปรับมือด้วยสีหน้าเรียบเฉย
วู้ม แซ่ด แซ่ด!
กระบี่อัสนีเทวะพลังบริสุทธิ์สองเล่มกวัดแกว่ง ประกายกระบี่อัสนีเทวะสองสายพุ่งทะยานเสียงแหลม แยกออกไปโจมตีทูตสวรรค์ทั้งสอง
ทูตสวรรค์ลี่เหวี่ยงดาบยาวสีแดงฉานเข้ารับมือ
ครืน ตูม!
พายุพลังเทพที่น่าหวาดกลัวหอบม้วนออกมา ซัดไปยังทูตสวรรค์ลี่ ทำให้เลือดลมเขาปั่นป่วน
“พลังเทพแข็งแกร่งยิ่งนัก แข็งแกร่งกว่าเป่ยหมิงฮุยเสียอีก มิน่าเล่าเขาถึงตายในเงื้อมมือของเจ้า!”
ทูตสวรรค์ลี่ชะงักไปชั่วขณะ ก่อนแย้มรอยยิ้มที่กระหายเลือดและตื่นเต้นยิ่งกว่าเดิม
ในทูตสวรรค์ทั้งเจ็ด เป่ยหมิงฮุยคือศัตรูคู่แค้นของเขา ทั้งสองต่อสู้กันหลายสิบครั้ง ทุกครั้งฝีมือสูสีกัน
แต่ตอนนี้ศัตรูคู่แค้นของเขาถูกคนอื่นฆ่าตาย ทูตสวรรค์ลี่จึงสนใจในตัวจ้าวเฟิงเป็นอย่างมาก
อีกด้านหนึ่ง ทูตสวรรค์ฉางคือสายเลือดเผ่าแสง ความคล่องแคล่วปราดเปรียวสูง หลบการโจมตีของจ้าวเฟิงไปได้
“เจ้าเด็กนี่แข็งแกร่งขึ้นกว่าตอนนั้นแล้ว!”
ทูตสวรรค์ฉางสีหน้าเย็นชา
แต่นี่ก็ไม่มีประโยชน์อะไร จ้าวเฟิงจะต้านทานการล้อมโจมตีจากทูตสวรรค์ทั้งสองได้อย่างนั้นหรือ?
“จะสู้ยืดเยื้อไม่ได้ ต้องฆ่าคนใดคนหนึ่งให้เร็วที่สุด!”
จ้าวเฟิงวิเคราะห์การต่อสู้ด้วยสีหน้าเคร่งเครียด
เผชิญหน้ากับทูตสวรรค์ทั้งสอง เขายังคงมีโอกาสเอาชนะ แต่หากคิดจะสังหารฝ่ายตรงข้ามกลับยากเย็นยิ่งกว่า
เมี้ยว เมี้ยว~
แมวขโมยน้อยถูกจ้าวเฟิงเรียกออกมา เตรียมตัวร่วมสู้รบ
“มารโลหิตคลั่งสังหาร!”
ทูตสวรรค์กุมดาบยาว ฟันออกไปอย่างบ้าคลั่ง
เงาเทพมารสีแดงมหึมาบนร่างของเขาก็กุมดาบยาวสีแดงเลือดกึ่งโปร่งแสง ทำท่าทางเช่นเดียวกัน
ครืน ฟู่ ฟู่~
ประกายดาบสีแดงเลือดพุ่งไปทั่วท้องฟ้า ก่อตัวเป็นพายุคมดาบปั่นป่วนกลุ่มหนึ่งกวาดไปทั่วบริเวณ
การโจมตียังไม่ทันมาถึง จิตต่อสู้กระหายเลือดที่ปั่นป่วนก็ปะทะมายังจิตใจของจ้าวเฟิง
ดีที่วิญญาณและเจตจำนงของจ้าวเฟิงแข็งแกร่ง เมื่ออยู่ภายใต้การโจมตีนี้ก็นิ่งราวขุนเขา
“สังหาร!”
มือทั้งสองของจ้าวเฟิงกุมกระบี่ สำแดงคมอัสนีเทวะพลังบริสุทธิ์หลายร้อยสายออกมาในชั่วพริบตา ในประกายกระบี่หลายร้อยสายส่งพลังอัสนีเทวะมหาศาลออกมา จากนั้นเชื่อมเข้าด้วยกัน ก่อเป็นตาข่ายกระบี่อัสนีเทวะสังหาร
เปรี้ยง ตูม!
พลังมหาศาลสองกลุ่มถาโถมสอดประสาน ประหัตประหารกันอย่างบ้าคลั่ง แล้วค่อยๆ ดับสลายไป
ในตอนนี้เอง ลำแสงสายหนึ่งพุ่งมาข้างหลังจ้าวเฟิงอย่างรดเร็ว
ฟิ้ว ฟิ้ว!
ทูตสวรรค์ฉางสะบัดแขนทั้งสองข้าง คมดาบสีขาวเลือนรางทรงพลังก่อตัวขึ้นทันที และโจมตีไปยังจ้าวเฟิง
ทุกที่ที่คมดาบสีขาวสองสายพาดผ่าน สรรพสิ่งต่างกลับสู่ความนิ่งสงัด ช้าเนิบเป็นอย่างยิ่ง
“เขตแดนพลังบริสุทธิ์!”
พลังบริสุทธิ์มหาศาลแผ่ออกมาจากในร่างของจ้าวเฟิง ผสานเข้าไปในฟ้าดินและอากาศอย่างรวดเร็ว
เสี้ยวขณะต่อมา ทุกสิ่งทั่วบริเวณหลายแสนลี้มืดหม่นลง สรรพสิ่งในฟ้าดินเริ่มหายไป กลายเป็นกลุ่มกระแสพลังปั่นป่วนพุ่งปะทะไปทั่ว
เขตแดนพลังบริสุทธิ์ก่อตัวขึ้นในชั่วพริบตา
ทูตสวรรค์ฉางและทูตสวรรค์ลี่ที่อยู่ในขอบเขตนี้สัมผัสได้ทันทีว่าความเชื่อมโยงของตนกับฟ้าดินถูกตัดขาด พลังแท้จริงได้รับผลกระทบ
ในขณะเดียวกัน ดาบกาลเวลาสังหารทั้งสองก็ถูกควบคุมไว้โดยไร้รูปร่าง พลังลดน้อยลง
วู้ม วู้ม!
กระแสพลังปั่นป่วนที่แข็งแกร่งหลายกลุ่มก่อตัวขึ้นในเขตแดนพลังบริสุทธิ์ ราวกับเถาวัลย์ต้นหนาสกัดดาบกาลเวลาสังหารทั้งสองเอาไว้ข้างหน้า
ในเขตแดนพลังบริสุทธิ์ ความคิดของจ้าวเฟิงสามารถควบคุมพลังบริสุทธิ์รอบกายได้อย่างง่ายดาย
เวลาเดียวกัน จ้าวเฟิงปลดปล่อยกฎเกณฑ์เวลาออกมาหักล้างกฎเกณฑ์เวลาที่ทูตสวรรค์ฉางส่งออกมา ทั้งยังเพิ่มความเร็วของตนขึ้นอีก
ฟิ้ว!
จ้าวเฟิงหลบหลีกการโจมตีของทูตสวรรค์ฉางอย่างว่องไว และโจมตีไปยังทูตสวรรค์ลี่
ทูตสวรรค์ฉางเป็นเผ่าแสง จึงรวดเร็วว่องไว กายเวลาก็ค่อนข้างยากจะสังหารลงได้
เทียบกันแล้ว ถึงแม้ผู้แข็งแกร่งเผ่าเทพสงครามจะมีกำลังรบแข็งแกร่ง แต่กลับสิ้นชีพง่ายกว่า
“ผู้เยาว์ เจ้ากำลังดูถูกข้า คิดว่าพลังของข้าอ่อนแออย่างนั้นรึ?”
แสงสีแดงในดวงตาของทูตสวรรค์ลี่ส่องประกาย
พวกเขาขนาบโจมตีจ้าวเฟิงทั้งสองข้าง แต่จ้าวเฟิงกลับเลือกลงมือกับเขาก่อน
เงาแสงสอดประสาน ทั้งสองฝั่งพุ่งปะทะกัน
เคร้ง!
แสงสีแดงเลือดและอัสนีปั่นป่วนแผ่ระลอกมา พุ่งผ่านไปทั่วผืนฟ้า สะเทือนทั่วทุกทิศ
“ฮ่าๆ สำหรับข้า เจ้าอ่อนแอจริง!”
จ้าวเฟิงคำรามเสียงต่ำ กุมกระบี่อัสนีเทวะพลังบริสุทธิ์ฟาดฟันออกไปอย่างคลุ่มคลั่ง
ในเขตแดนพลังบริสุทธิ์ อานุภาพการโจมตีของจ้าวเฟิงได้รับการเพิ่มพลัง ส่วนเจตจำนงของเขาก็สามารถควบคุมกระแสพลังปั่นป่วนรอบด้านให้กลายเป็นชั้นป้องกันของตัวเอง
ด้วยเหตุนี้ เมื่อเผชิญหน้ากับทูตสวรรค์ที่มีสายเลือดเผ่าเทพสงคราม เขาจึงไม่หวาดกลัวแม้แต่น้อย เข้าปะทะฟาดฟันกับฝ่ายตรงข้าม
อีกทั้งพลังเทพอัสนีเทวะบริสุทธิ์ของเขาเหนือกว่าพลังเทพของทูตสวรรค์ลี่มาก
ครืน!
แสงอัสนีมืดหม่นแผ่กระจาย แสงดาบแดงเลือดแตกสลาย
เลือดลมในกายทูตสวรรค์ลี่เดือดพล่าน กระเด็นม้วนถอยออกมา
“หากสู้กันตัวต่อตัว ข้าไม่ใช่คู่มือของมัน!”
ทูตสวรรค์ลี่สีหน้าหนักอึ้ง
ในตอนนี้เอง
ฟิ้ว! ฟิ้ว!
คมดาบกาลเวลาสีขาวอันน่าหวาดหวั่นสองสายเฉียดผ่านมาข้างหลังจ้าวเฟิง
“หลุมอัสนีพลังบริสุทธิ์!”
จ้าวเฟิงปลดปล่อยพลังบริสุทธิ์มหาศาลออกมาอีกครั้ง ก่อขึ้นเป็นหลุมอัสนีมืดมิด
ครืน ตูม เปรี้ยง!
การโจมตีของทูตสวรรค์ฉางซัดไปบนหลุมอัสนีพลังบริสุทธิ์
หากเปลี่ยนเป็นการโจมตีทั่วไป คงถูกการโจมตีกาลเวลาของเขาฟันขาดไปนานแล้ว
แต่พลังบริสุทธิ์ไม่เหมือนพลังทั่วไป มันควบคุมพลังเวลาได้ในระดับหนึ่ง
วู้ม แซ่ด แซ่ด!
พร้อมกันนั้น มวลพลังอัสนีเทวะชั้นหนึ่งที่กระจายออกมาจากหลุมอัสนีก็ทำลายคมดาบเวลา รวมกับการลดทอนพลังของเขตแดนพลังบริสุทธิ์ การโจมตีของทูตสวรรค์ฉางจึงทำลายหลุมอัสนีของจ้าวเฟิงไม่ได้
แต่ทว่า จ้าวเฟิงคาดการณ์เอาไว้ได้ตั้งนานแล้ว เขาไม่สนใจพวกนี้ โจมตีไปยังทูตสวรรค์ลี่ทันที
“โซ่ตรวนพลังบริสุทธิ์!”
จ้าวเฟิงประกบสองมือ
ภายในเขตแดนพลังบริสุทธิ์ กระแสพลังปั่นป่วนมากมายรวมกลุ่มออกมา จากนั้นโอบล้อมไปรอบกายทูตสวรรค์ลี่
“ไสหัวไป!”
ทูตสวรรค์ลี่คำรามลั่น ฟันดาบยาวสีแดงลงไป ประกายแสงสีแดงฉานน่าหวาดหวั่นปะทุออกมา ฟาดฟันพันธนาการของกระแสพลังปั่นป่วนจนเป็นรอยโหว่ทันที
“กระบี่อัสนี!”
วิชาดวงตาที่ก่อตัวขึ้นในตาซ้ายของจ้าวเฟิงนานแล้วพวยพุ่งออกมา
ครืน ฟิ้ว!
แสงอัสนีเพิ่งจะปรากฏขึ้น ประกายสายฟ้ามืดหม่นสายหนึ่งก็ทะลุหน้าอกของทูตสวรรค์ลี่ไป
พลังอัสนีเทวะบริสุทธิ์ที่น่ากลัวกลุ่มนั้นแทรกตัวเข้าไปในร่างของทูตสวรรค์ลี่ กำลังทำลายกายเทพและวิญญาณของเขา
ทำให้ถึงแม้ทูตสวรรค์ลี่จะทำลายปราการกระแสพลังปั่นป่วนลงได้ แต่ก็หนีออกไปไม่ได้ในทันที
จ้าวเฟิงฉวยโอกาสนี้สำแดงโซ่ตรวนพลังบริสุทธิ์
ครืน ฟู่ ฟู่~
กระแสพลังปั่นป่วนมืดหม่นยิ่งรวมตัวก็ยิ่งมาก ก่อร่างเป็นวงล้อมพลังบริสุทธิ์ขังทูตสวรรค์ลี่เอาไว้ข้างใน
จ้าวเฟิงยื่นมือออกไป
วู้ม แซ่ด แซ่ด!
พลังอัสนีเทวะมหาศาลแผ่ลามออกไปยังโซ่ตรวนพลังบริสุทธิ์
พลังทำลายและการทำให้ชาจากอัสนีเทวะ รวมถึงพลังสูบกินของโซ่ตรวนพลังบริสุทธิ์ ทั้งหมดโจมตีทูตสวรรค์ลี่ในขณะเดียวกัน ทำให้เขาไม่อาจฝ่าออกมาได้ในระยะเวลาสั้นๆ
“ทูตสวรรค์ลี่ ข้าช่วยเจ้าเอง!”
ทูตสวรรค์ฉางหน้าเปลี่ยนสีเล็กน้อย บีบเข้าประชิดจ้าวเฟิงทันที
แต่ทว่าตอนนี้เอง
กระแสเงาดำทะมึนมากมายทะลักออกมาจากในเขตแดนพลังบริสุทธิ์ที่มืดหม่น
ฟิ้ว ฟิ้ว ฟิ้ว!
หนามแสงเงาดำนับไม่ถ้วนพุ่งออกมาจากฟ้าดิน เข้าพันล้อมไปยังทูตสวรรค์ฉาง
เวลาเดียวกัน แมวขโมยน้อยร่างดำทมิฬพุ่งเฉียดไปในอากาศ พร้อมด้วยปลายดาบร้ายแรงถึงแก่ชีวิต
แต่ทูตสวรรค์ฉางหลบการโจมตีของมันได้
“เผ่าเงาราตรี!”
สายตาของทูตสวรรค์ฉางไหววูบ ภายใต้สภาพแวดล้อมเช่นนี้ เผ่าเงาราตรีสามารถสำแดงพลังออกมาได้อย่างดีเยี่ยมยิ่ง
แต่แมวขโมยที่ลงมือกับเขาระดับขั้นต่ำเกินไป
ทูตสวรรค์ฉางกระตุ้นสายเลือดเผ่าแสง หลบการโจมตีของหนามแสงเงาดำติดๆ กัน และเข้าไปใกล้จ้าวเฟิง
“รัศมีจันทร์พิฆาต!”
ทั่วร่างของทูตสวรรค์ฉางเปล่งแสงสีขาววาวระยับ ทะลุผ่านฟ้าดินและอากาศ รวมถึงเขตแดนพลังบริสุทธิ์ด้วย
วู้ม!
พลังเวลาที่ชวนให้คนหวาดกลัวบนแขนของเขาแข็งแกร่งขึ้นเรื่อยๆ ประกายแสงยิ่งเจิดจ้ากว่าเดิม
ชั่วขณะหนึ่ง แสงสังหารสีขาวเจิดจ้าขนาดยักษ์พุ่งลงมาจากท้องฟ้า
ทันใดนั้น ทุกสรรพสิ่งในฟ้าดินเหมือนเชื่องช้าลง
วู้ม~
จ้าวเฟิงกระตุ้นกฎเกณฑ์เวลาทันใด สลายผลกระทบจากกฎเกณฑ์เวลาของทูตสวรรค์ฉาง
ในขณะเดียวกันนั้นเขาก็กระตุ้นชุดคลุมมิติ ปลดปล่อยปราการมิติที่ซ้อนทับกันจนสมจริงปกคลุมไปรอบหลุมอัสนีพลังบริสุทธิ์
ครืน ฟุ่บ ฟุ่บ!
แสงสังหารสีขาวสะเทือนฟ้านั้นดิ่งลงมา
ปราการมิติสกัดกั้นไว้ได้ชั่วขณะก็แหลกสลายไป พลังเวลาจากการโจมตีของศัตรูแข็งแกร่งมากนัก สามารถหักล้างปราการมิติได้ในระดับหนึ่ง
ต่อมาพลังเวลาที่แข็งแกร่งก็ส่งผลต่อหลุมอัสนีพลังบริสุทธิ์
พลังทั้งสองสอดประสานกันอยู่ชั่วครู่ หลุมอัสนีบิดเบี้ยวเล็กน้อย ราวกับใกล้จะถูกทะลวงผ่านเต็มที
แต่ในยามนี้เอง ทั้งเขตแดนพลังบริสุทธิ์พลุ่งพล่านขึ้นมา
ครืน ฟู่ ฟู่~
รยางค์พลังบริสุทธิ์หลายเส้นก่อตัวขึ้นในเขตแดน แล้วผสานเข้าไปในหลุมอัสนี
เสี้ยวขณะนั้น หลุมอัสนีได้รับการเพิ่มพลังจากพลังบริสุทธิ์มหาศาล จึงฟื้นคืนสู่สภาพสุดยอด พลังป้องกันเพิ่มขึ้นอย่างมาก
“ดี!”
มุมปากจ้าวเฟิงยกยิ้มน้อยๆ เขาเชื่อว่าทูตสวรรค์ฉางทำร้ายตนไม่ได้
วู้ม แซ่ด แซ่ด!
จ้าวเฟิงกุมสองมือ กระบี่อัสนีเทวะบริสุทธิ์สองเล่มก่อตัวขึ้น และพุ่งแทงออกไปยังโซ่ตรวนพลังบริสุทธิ์ทันที
“อ๊าก…”
เสียงร้องน่าสังเวชอย่างเจ็บปวดทรมานของทูตสวรรค์ลี่ดังแว่วมาจากโซ่ตรวนพลังบริสุทธิ์
“กระบี่อัสนีบริสุทธิ์!”
ชั่วขณะเดียวกัน ตาซ้ายของจ้าวเฟิงสำแดงวิชาดวงตาขึ้นอีกรอบ
ครืน ฟุ่บ!
ในเขตแดนพลังบริสุทธิ์อันมืดหม่น แสงอัสนีสายหนึ่งจากในโซ่ตรวนพลังบริสุทธิ์ทะยานออกมาทันที
กระบี่อัสนีบริสุทธิ์เล่มนี้โจมตีทำลายล้างทูตสวรรค์ลี่อีกครั้ง
“ระเบิด!”
จ้าวเฟิงคำรามเสียงต่ำ
โซ่ตรวนพลังบริสุทธิ์และกระบี่อัสนีเทวะบริสุทธิ์สองเล่ม พลันทะลักพลังต้องห้ามน่าสะพรึงออกมา
“ไม่!”
ทูตสวรรค์ฉางตาเบิกกว้าง ร้องอย่างตกใจ
แต่ทว่าการโจมตีของเขาไม่อาจสร้างอาการบาดเจ็บให้กับจ้าวเฟิงได้เลย
เมื่อรวมกับในที่ลับตายังมีแมวขโมยน้อยคอยขัดขวาง ทูตสวรรค์ฉางไร้กำลังพลิกผันทุกสิ่ง
ครืน ตูม!
พลังบริสุทธิ์สะเทือนฟ้าดินหอบม้วนไปทั่วบริเวณ แล้วค่อยๆ สลายไป
ส่วนทูตสวรรค์ลี่หายตัวไปอย่างไร้ร่องรอย
กำลังรบของเผ่าเทพสงครามเหนือชั้น ยิ่งสู้รบก็ยิ่งแข็งแกร่ง แต่ทักษะการเอาตัวรอดสู้เผ่าแสงไม่ได้เลย ด้วยเหตุนี้จึงสังหารได้ค่อนข้างง่ายดาย
ครั้งที่แล้วจ้าวเฟิงสังหารทูตสวรรค์ฉางได้จากการช่วยเหลือของมู่กู่
แต่วันนี้ จ้าวเฟิงจู่โจมสังหารทูตสวรรค์ลี่เพียงลำพังได้ภายใต้การรบกวนของทูตสวรรค์ฉาง!
………………………………………


[Go To Next Chapter]( ./387.md)