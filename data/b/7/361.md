##บทที่ 1505: เจ้าเล่ห์เพทุบาย
วงหน้างามของจอมเทพฮ่วนไฉ่ฉายแววไม่สู้ดีนัก เห็นได้ชัดว่าค่อนข้างอับจนหนทาง
“สังหาร!”
จ้าวเฟิงตะโกนขึ้นทันที
เขาไม่มีทางใจอ่อน เมื่อศัตรูตกอยู่ในสถานการณ์ลำบากแล้ว ก็ควรฉกฉวยโอกาสนี้บุกเข้าไปโจมตี
จ้าวเฟิงและสมาชิกจำนวนมากเป็นฝ่ายบุกออกไปสังหารศัตรู
ครืน ตูม!
เสียงดังสะเทือนเลื่อนลั่นสะท้อนไปมาในอาณาจักรเทพ
ไม่นานเท่าไหร่นัก ฟากแดนศักดิ์สิทธิ์เทพลวงตาก็ตกเป็นฝ่ายเสียเปรียบ ทำให้ความเสียหายหนักหนาสาหัสขึ้น
“ถอย!”
จอมเทพฮ่วนไฉ่ทำได้เพียงถ่ายทอดคำสั่งลงไป
พวกนางไม่มีโอกาสชนะเลยแม้แต่น้อย จะสู้รบต่อไปก็ไม่มีความหมายอะไร รังแต่จะทำให้การล้มตายที่ไม่จำเป็นเกิดขึ้น
ทันใดนั้น ฝั่งแดนศักดิ์สิทธิ์จึงเลือกล่าถอยไป
แต่ทางฝั่งอาณาจักรเทพเผ่าแสงย่อมไม่อาจปล่อยศัตรูไปเช่นนี้ จึงตามไล่ล่า
ในระหว่างหลบหนี ฝั่งแดนศักดิ์สิทธิ์เทพลวงตามีคนบาดเจ็บอยู่เรื่อยๆ ขนาดจอมเทพฮ่วนไฉ่ยังถูกการโจมตีของจ้าวเฟิงทำร้ายไปหลายครั้ง
หญิงชราผมเขียวไม่ได้ควบคุมค่ายกล แต่คุ้มกันให้ทุกคนหนีไป ทำให้จำนวนการตายของสมาชิกทั้งหมดน้อยนิดนัก
จนที่สุดแล้วทางฝั่งแดนศักดิ์สิทธิ์ก็ถอยร่นกลับไปที่รอยโหว่ก่อนหน้านี้ เตรียมหนีออกไปจากอาณาจักรเทพเผ่าแสง
แต่ในเวลานี้เอง!
รอยโหว่ดังกล่าวค่อยๆ ประสานตัวติดกัน เห็นได้ชัดเจนว่ามู่กู่กำลังควบคุมอยู่
“รีบไปขวางมันเอาไว้!”
จอมเทพฮ่วนไฉ่ตะโกนเสียงกร้าว ก่อนจะทะยานนำหน้าไป
หญิงชราผมเขียวตามหลังมาติดๆ เตรียมรวบรวมพลังเพื่อขัดขวางไม่ให้รอยโหว่นั้นปิดลง
ทว่าพวกนางสองคนยังไม่ทันได้เข้าไปใกล้รอยโหว่
ฟิ้ว โครม!
ระลอกพลังที่ชวนให้หวาดกลัวพัดเข้ามาจากโลกภายนอก
พลังเทพที่น่ากลัวกลุ่มนี้ทำให้จอมเทพขั้นสามทั้งสองคนรู้สึกได้ถึงอันตราย
“แย่ล่ะ รีบถอยเร็ว!”
หญิงชราผมเขียวและจอมเทพฮ่วนไฉ่กระตุ้นเคล็ดวิชาป้องกันและถอยร่นไปด้านหลังอย่างรวดเร็ว
ตอนนี้เอง
โครม ตูม!
ระลอกพลังเทพสีขาวกลุ่มยักษ์พวยพุ่งออกมาจากรอยโหว่
แรงทำลายที่น่ากลัว อาณาเขตการโจมตีกว้างใหญ่ กลืนกินทุกสรรพสิ่ง กวาดทำลายทุกอย่างแทบสิ้น
ขนาดอาณาจักรเทพเผ่าแสงยังมีรอยโหว่ใหญ่ยักษ์เกิดขึ้นเพราะการเปลี่ยนแปลงและการโจมตีที่ทรงพลังนี้
ส่วนทางแดนศักดิ์สิทธิ์ จอมเทพขั้นสามสองคนถึงแม้ว่าจะทุ่มเทพลังทั้งหมดเพื่อป้องกันและหลบหลีก แต่ก็ยังคงได้รับบาดเจ็บไม่เบา
“ใครกัน?”
จอมเทพทั้งสองคนกระอักเลือดกันถ้วนหน้า ใบหน้าซีดเผือด
กำลังคนทั้งสองฝั่งด้านหลังมองทะลุผ่านรอยโหว่ขนาดใหญ่ ก็มองเห็นสถานการณ์ที่เกิดขึ้นด้านนอกได้เช่นกัน
บนเรือรบสีดำอ่อนที่ยิ่งใหญ่น่าเกรงขามและเก่าแก่มีป้อมปืนใหญ่สีทองหลังหนึ่ง ด้านบนนั้นเต็มไปด้วยอักษรลึกลับของเผ่าความลับสวรรค์ และยังทอแสงประกายแวววาว
เห็นได้ชัดว่าการโจมตีเมื่อครู่มาจากป้อมแท่นปืนใหญ่หลังนั้น
สองข้างของป้อมปืนมีผู้อาวุโสแก่ชราสี่คนยืนอยู่ แวบแรกที่เห็นเหมือนเป็นสัตว์ประหลาดเฒ่าที่ใช้ชีวิตมาหลายปี
“เผ่าความลับสวรรค์?”
ใบหน้าจอมเทพฮ่วนไฉ่ฉายแววตื่นตระหนกและเคียดแค้น ดวงตาจับจ้องผู้อาวุโสสี่คนบนเรือรบ
ทว่าผู้อาวุโสสี่คนนี้เพียงแค่ปรายตามองจอมเทพฮ่วนไฉ่ผ่านๆ และไปหยุดลงที่ร่างจ้าวเฟิง
‘จอมเทพซิงเซี่ยง!’
จ้าวเฟิงมองเพียงปราดเดียวก็จำคนหนึ่งในนั้นได้
ผู้อาวุโสที่ค้ำไม้เท้าสีเงินในสี่คนนั้นก็คือจอมเทพซิงเซี่ยง
แต่ตำแหน่งของจอมเทพซิงเซี่ยงค่อนไปด้านหลัง จ้าวเฟิงจึงอดเบนสายตาไปยังผู้อาวุโสที่เป็นผู้นำกลุ่มไม่ได้
ฝ่ายตรงข้ามจ้องจ้าวเฟิงเขม็ง ในแววตาแฝงความตื่นเต้น โกรธเกรี้ยว รวมไปถึงจิตสังหารที่รุนแรง
ทุกคนในฝั่งอาณาจักรเทพเผ่าแสงตื่นตระหนกหวาดกลัว
การปรากฏกายของเผ่าความลับสวรรค์ช่างทรงอำนาจห้าวหาญ มาถึงก็เขย่าขวัญพวกเขาแล้ว
“พวกเจ้าถึงขั้นกล้าทำร้ายแดนศักดิ์สิทธิ์เทพลวงตาเชียวรึ?”
จอมเทพฮ่วนไฉ่พลันตะโกนขึ้น
เผ่าความลับสวรรค์โจมตีอย่างกะทันหันหลังจากพวกเขาเข้าใกล้รอยโหว่แล้ว
ถ้าไม่ได้ป้องกันเอาไว้ จอมเทพขั้นสามอย่างพวกเขาจะบาดเจ็บสาหัสยิ่ง
“ในเมื่อแดนศักดิ์สิทธิ์เทพลวงตาไม่สามารถชิงเอาเนตรเทพเจ้าดวงที่เก้ามาได้ ก็ยกทั้งหมดนี้ให้พวกเราจัดการแล้วกัน!”
อวี่หลิวผิงไม่สนใจคำพูดจอมเทพฮ่วนไฉ่ เอ่ยอย่างสนใจแต่เรื่องของตนเอง
“จอมเทพฮ่วนไฉ่ แนะนำให้พวกเจ้าออกไปจากที่นี่จะดีที่สุด มิฉะนั้นต้องรับผิดชอบผลที่เกิดขึ้นด้วยตนเอง!”
จอมเทพซิงเซี่ยงพูดขู่เสียงเย็น
“จอมเทพฮ่วนไฉ่ พวกเราถอยก่อนแล้วกัน สถานการณ์ตอนนี้ไม่ค่อยดีนัก!”
หญิงชราผมเขียวโน้มน้าว
แดนศักดิ์สิทธิ์เทพลวงตาเพิ่งจะสู้รบครั้งใหญ่กับอาณาจักรเทพเผ่าแสง และถูกโจมตีจนต้องหนีหัวซุกหัวซุน
แต่เผ่าความลับสวรรค์ที่ปรากฏตัวขึ้นอย่างกะทันหันอยู่ในสภาพสมบูรณ์ทุกอย่าง อาจจะถึงขั้นเรียกได้ว่าเตรียมตัวไว้นานแล้ว หากเข้าปะทะด้วยก็ไม่ต่างจากรนหาที่
จากนั้นสมาชิกของแดนศักดิ์สิทธิ์เทพลวงตาก็ค่อยๆ ถอยออกไปด้านข้าง แค่สังเกตการต่อสู้อยู่ไกลๆ เท่านั้น
อวี่หลิวผิงกวาดสายตามองพวกแดนศักดิ์สิทธิ์เทพลวงตาที่อยู่ไกลๆ อย่างเฉยเมย ไม่ได้ไปสนใจพวกเขา
เขารู้ดีว่าแดนศักดิ์สิทธิ์เทพลวงตายังไม่ได้ยอมแพ้ แต่พวกเขาก็ไม่อาจเป็นฝ่ายลงมือกับฝ่ายนั้นก่อน มิฉะนั้นแล้วจะเป็นการผลักดันให้เนตรเทพเจ้าดวงที่เก้าและแดนศักดิ์สิทธิ์เทพลวงตาร่วมมือกัน
ในตอนนี้ ขอแค่แดนศักดิ์สิทธิ์เทพลวงตาไม่เข้าไปยุ่งกับการต่อสู้ พวกเขาก็ทำลายทุกสรรพสิ่งและสังหารเนตรเทพเจ้าดวงที่เก้าได้
“จ้าวเฟิง ข้าไม่รู้ว่าเจ้าหนีจากที่นั่นมาได้อย่างไร แต่ข้าไม่เหมือนคนพวกนั้น ข้าจะสังหารเจ้าเดี๋ยวนี้เลย!”
อวี่หลิวผิงมองจ้าวเฟิง น้ำเสียงเย็นเยียบ จิตสังหารเย็นจับขั้วกระดูก
ในเวลานี้เอง
บนเรือรบสีดำอ่อน ในหลุมเล็กจำนวนมากมีประกายสีขาวขยับวูบไหว แผ่กลิ่นอายอันตรายออกมา
“รีบหนีเร็ว!”
จ้าวเฟิงตะโกนออกมาในทันที
ทายาทเผ่าแสงเองก็รู้จักเผ่าความลับสวรรค์ไม่น้อย ปฏิกิริยาแรกที่มีก็คือล่าถอยกระจัดกระจายไป
วูบ วูบ วูบ~
ขณะเดียวกัน เรือรบสีดำอ่อนก็ส่งลำแสงขาววาบวับจำนวนนับไม่ถ้วนออกมาทำลายล้างทุกสิ่ง
ลำแสงที่ปกคลุมเต็มผืนฟ้าพุ่งกระจายออกมา
ทุกคนเรียกเคล็ดวิชาความเร็วหลบหนีไป หลบหลีกการโจมตีจากลูกกระสุนของเรือรบ
ในที่สุด ทุกคนก็รอดพ้นการจู่โจมระลอกแรกของเผ่าความลับสวรรค์
“เหอะๆ เพิ่งผ่านการต่อสู้ครั้งใหญ่มา ใช้กลอุบายต่างๆ ไปจนหมดแล้ว ตอนนี้ไม่ไหวแล้วหรือ?”
จอมเทพซิงเซี่ยงหัวเราะเยาะ
“นี่เป็นแค่ความเข้าใจของพวกเจ้ากระมัง ยามเผชิญหน้ากับแดนศักดิ์สิทธิ์เทพลวงตา พวกเราไม่ได้ทำอะไรเต็มที่เลย!”
จ้าวเฟิงตอบเสียงเรียบ
เขาเดาเอาไว้นานแล้ว ทั้งหมดนี้บางทีอาจจะเป็นการชักใยของเผ่าความลับสวรรค์ ดังนั้นจึงเก็บงำพลังเอาไว้ตลอดและไม่ลงมือจนสุดแรง
“ออกมาได้แล้ว!”
จ้าวเฟิงผายมือสองข้างออก เผยอุโมงค์มิติของอาณาจักรเทพออกมา
พรึ่บ พรึ่บ~
ตอนแรกมีร่างสีแดงขนาดใหญ่หลายตัวพุ่งออกมาจากด้านใน
พวกมันก็คือเผ่าพันธุ์กิเลนเพลิงโลหิต ขอบเขตพลังของผู้อาวุโสสูงสุดเผ่าพันธุ์กิเลนเพลิงโลหิตเป็นจอมเทพนานแล้ว
“มีแค่ลิ่วล้อพวกนี้เองหรือ?”
จอมเทพซิงเซี่ยงเอ่ยอย่างเหยียดหยาม
สายเลือดกิเลนเพลิงโลหิตพวกนี้ธรรมดา พลังฝึกตนต่ำต้อย แข็งแกร่งที่สุดก็เป็นแค่จอมเทพขั้นหนึ่งเท่านั้น จะมีประโยชน์อะไร?
แต่จอมเทพซิงเซี่ยงเพิ่งจะพูดจบ ในอุโมงค์ก็มีร่างใหญ่ยักษ์หลายร่างกระโจนออกมา
วิหคสิงห์สีทองหลายตัวบินทะยาน ดูแข็งแกร่งทรงพลังยิ่ง
จากนั้นเผ่าพันธุ์บรรพกาลรูปร่างประหลาดที่มีหลากสีหลายเผ่าพันธุ์ก็พุ่งออกมา
ถึงแม้ว่าในนั้นจะมีจอมเทพจำนวนน้อยนิด แต่ส่วนมากแล้วเป็นผู้แข็งแกร่งชั้นยอดที่อยู่ในขั้นต่ำกว่าจอมเทพ
ในตอนที่กำลังพลกลุ่มนี้รวมตัวกัน ก็จะเป็นพลังที่ยิ่งใหญ่มหาศาล
ทางฝั่งเผ่าความลับสวรรค์ พวกอวี่หลิวผิงและจอมเทพซิงเซี่ยงต่างตื่นตะลึงไปตามๆ กัน
เพราะไม่สามารถคาดเดาเนตรเทพเจ้าดวงที่เก้าได้ ดังนั้นพวกเขาจึงคิดไม่ถึงว่าจ้าวเฟิงจะมีบริวารมากมายขนาดนี้
พรึ่บ!
ชุดคลุมมิติโบกสะบัด มังกรยักษ์ตัวหนึ่งมาพร้อมเพลิงมังกรสีแดงเข้ม พุ่งทะยานอย่างรวดเร็ว บนหัวของมันยังมีเจ้าแมวขโมยท่าทางประหลาดตัวหนึ่ง
กองกำลังทั้งหมดของจ้าวเฟิงมารวมตัวกันอยู่ที่นี่
เผ่าแสงและพวกซินอู๋เหินมองจ้าวเฟิงอย่างตื่นเต้นดีใจเกินจะเปรียบ
ก่อนนี้จ้าวเฟิงไม่เคยแพร่งพรายไม้เด็ดนี้มาก่อน
ดูท่าทางเมื่อต้องเผชิญหน้ากับเผ่าความลับสวรรค์ พวกเขาก็พอมีแรงตอบโต้อยู่
คนทั้งหลายจากแดนศักดิ์สิทธิ์เทพลวงตาที่อยู่ไกลออกไป ใบหน้าฉายแววอัศจรรย์ใจ
“ไม่เสียทีที่เป็นเนตรเทพเจ้าดวงที่เก้า ประเมินด้วยหลักการทั่วไปไม่ได้เลย!”
หลังจากจอมเทพฮ่วนไฉ่ตื่นตะลึงแล้ว สีหน้าก็สงบลง
“จอมเทพซิงเซี่ยง เตรียม ‘ระเบิดเทพมรณะ’ !”
แววตาอวี่หลิวผิงตึงเครียด
“รับทราบ!”
จอมเทพซิงเซี่ยงประสานมือกระตุ้นเคล็ดวิชา ควบคุมป้อมปืนสีทองด้านข้าง
วู้ม วู้ม!
รอบๆ ปืนใหญ่มีค่ายกลที่ซับซ้อนหลายแห่งลอยขึ้นมาและโคจรขึ้นช้าๆ
ป้อมปืนสีทองก็เปล่งแสงอ่อนจาง พลังงานมหาศาลกระเพื่อมออกมา
“สังหาร!”
แววตาจ้าวเฟิงเคร่งขรึมลง ก่อนจะถ่ายทอดคำสั่งลงไป
พวกเขาเพิ่งจะได้เห็นพลานุภาพ ‘ระเบิดเทพมรณะ’ ไปเมื่อครู่ พลานุภาพเทียบเท่ากับการโจมตีอย่างสุดแรงของจอมเทพขั้นสาม
แต่ว่าพื้นที่การโจมตีของระเบิดเทพมรณะกว้างใหญ่ การโจมตีของกระสุนปืนทั่วไปบนเรือรบ อาณาจักรเทพเผ่าแสงสามารถหลบได้ แต่เมื่อเผชิญหน้ากับระเบิดเทพมรณะ ความเป็นไปได้ที่จะหลบได้น้อยนิดอย่างยิ่ง
“สังหาร…”
ยามนั้น ทายาทเผ่าแสง เผ่าพันธุ์บรรพกาล รวมไปถึงพวกจ้าวเฟิงก็พุ่งไปทางเรือรบสีดำอ่อนทั้งหมด
พลานุภาพที่น่ากลัวนี้สั่นสะเทือนทั้งอาณาจักรเทพเผ่าแสงตลอดเวลา
หากไม่ใช่เพราะอาณาจักรเทพสูงส่งมั่นคง เกรงว่าคงจะพังทลายไปแล้วนานแล้วเมื่อทุกคนต่อสู้กัน
สมาชิกเผ่าความลับสวรรค์อีกสองคนควบคุมทั้งเรือรบเอาไว้
ฟิ้ว~
รอบๆ เรือรบปรากฏชั้นป้องกันสีเทาขึ้นชั้นหนึ่ง
ในเวลาเดียวกัน สองด้านของเรือรบมีทางเข้าออกปรากฏขึ้น
พรึ่บ พรึ่บ~
เงาร่างทั้งหกต่างพุ่งออกมาจากด้านใน
ทั้งหกคนนี้ล้วนแต่เป็นองครักษ์เทพมรณะ ซึ่งเป็นร่างที่เกิดขึ้นจากการรวมตัวกันของสิ่งมีชีวิตและวิชาหุ่นเชิด
ผู้ที่พลังต่ำที่สุดก็ยังเป็นจอมเทพขั้นสองกันทั้งหมด ส่วนพลังฝึกตนสูงสุดเทียบเท่าได้กับจอมเทพขั้นสาม บวกกับได้ปลูกถ่ายสายเลือดและหุ่นเชิดกลไกไว้ จึงไม่ควรดูแคลนกำลังรบ
โครม ตู้ม!
ฟากอาณาจักรเทพเผ่าแสง ร่างคนจำนวนมากหมุนวนรอบเรือรบปลดปล่อยการโจมตีที่ทรงพลังออกมา
สมาชิกที่กำลังสู้รบอยู่ของเผ่าความลับสวรรค์ ถึงแม้ว่าจะมีองครักษ์เทพมรณะหกคน แต่ทั้งหมดก็มีกำลังรบที่แข็งแกร่งทรงพลัง
และในเรือรบสีดำอ่อนนี้ ยังมีกระสุนพลังยิงออกมาไม่หยุดหย่อน ปะทะทั่วบริเวณอย่างแม่นยำ
เผ่าพันธุ์บรรพกาลของจ้าวเฟิงล้มหายตายจากไปเป็นจำนวนมากด้วยเหตุนี้
แต่ทว่าจ้าวเฟิงมีร่างแยกร่างหนึ่งนามว่าจ้าวหุย หรือผู้ครอบครองวัฏสงสารแห่งชีวิต พลังฝึกตนไม่สูงมากนัก แต่สามารถใช้วิชาตายแล้วเกิดใหม่กับทุกสิ่งมีชีวิตในขั้นต่ำกว่าจอมเทพ ยิ่งพลังฝึกตนต่ำเท่าไหร่ การฟื้นคืนชีพก็ยิ่งง่ายเท่านั้น
ฟิ้ว โครม!
จู่ๆ ในเรือรบสีดำอ่อนก็เปล่งแสงสีขาวสุกสกาว ระเบิดเทพมรณะพุ่งออกมาทันใด
เสาแสงขนาดใหญ่ต้นหนึ่งทะยานหมุนกวาดไปด้านหน้า
อาณาเขตโจมตีวงกว้างกับแรงทำลายล้างที่น่ากลัวดังกล่าว ทำให้กลุ่มคนฝั่งอาณาจักรเทพเผ่าแสงใจสั่นระรัว
“เนตรเทพมายา...ทำลายล้าง!”
จ้าวเฟิงย่อมไม่ปล่อยให้ทั้งหมดนี้เกิดขึ้น เขาโคจรดวงตาซ้ายทันที
หมอกแสงมายาคลี่กระจายตัวออกมา และแทรกซึมเข้าไปในฟ้ากว้างใหญ่ไพศาล
ทั้งหมดเบื้องหน้าจ้าวเฟิงหม่นแสงลง มีเพียงเสาแสงสีขาวที่ถูกปกคลุมด้วยแสงมายาพร่างพราย
“ทำลาย!”
พลังความคิดหมุนโคจร วิชาดวงตามายาสำแดงฤทธิ์
ทันใดนั้น เสาแสงสีขาวเริ่มสลายไปทีละน้อย
จนในที่สุดระเบิดเทพมรณะก็ไม่อาจทำร้ายใครได้สักคน
“พลานุภาพของเนตรเทพเจ้าดวงที่เก้า?”
อวี่หลิวผิงจ้องที่ดวงตาของจ้าวเฟิงอย่างตื่นตกใจ
โครม บึ้ม!
ทั้งสองฝ่ายปะทะเข้าหากันอย่างดุเดือด เขตปราการป้องกันของเรือรบเผ่าความลับสวรรค์เกิดความเสียหาย
องครักษ์เทพมรณะทั้งหกคนนั้นก็ยากจะต้านทานการโจมตีของคนจำนวนมาก
แน่นอนว่าจำนวนการตายของฝั่งอาณาจักรเทพเผ่าแสงก็ไม่ใช่น้อยๆ
แดนศักดิ์สิทธิ์เทพลวงตามองภาพเหตุการณ์ทั้งหมดนี้อยู่ไกลออกไปด้วยความนิ่งสงบ
“คิดไม่ถึงเลยว่าจ้าวเฟิงจะมีกลอุบายมากมายขนาดนี้ ทรงพลังจริงๆ ส่วนเผ่าความลับสวรรค์ก็ไม่ธรรมดาเลยเหมือนกัน!”
จอมเทพฮ่วนไฉ่พึมพำเสียงต่ำ
“แล้วพวกเราจะลงมือได้เมื่อไหร่?”
ใบหน้าหญิงชราผมเขียวซีดเผือด ก่อนจะค่อยๆ กลับเป็นปกติ แล้วยิ้มอย่างชั่วร้าย
แดนศักดิ์สิทธิ์เทพลวงตาคาดเดาเรื่องนี้ได้นานแล้ว เผ่าความลับสวรรค์จงใจแพร่งพรายข้อมูลให้พวกเขาได้รับรู้ ส่วนเรื่องที่เผ่าความลับสวรรค์จะรอเก็บผลประโยชน์ทีหลัง พวกเขาก็เดาได้เช่นกัน
“รอก่อนแล้วกัน เมื่อครู่ข้าได้รับบาดเจ็บจากระเบิดเทพมรณะเล็กน้อย!”
จอมเทพฮ่วนไฉ่ยิ้มชวนหลงใหล
พร้อมกันนั้น ใบหน้าคนอื่นที่เหลือของแดนศักดิ์สิทธิ์เทพลวงตาก็ดีขึ้นเล็กน้อย กลิ่นอายก็แข็งแกร่งมาก ถึงขั้นว่าคนที่ได้รับบาดเจ็บจนหมดสติไป ก็ฟื้นคืนสติขึ้นมาทันที
เหมือนกับว่าทั้งหมดก่อนหน้านี้เป็นเพียงเรื่องโกหก เสแสร้งแกล้งทำก็เท่านั้น!
..............................


[Go To Next Chapter]( ./362.md)