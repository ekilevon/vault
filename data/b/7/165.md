##บทที่ 1309: เนตรเทพรวมเป็นหนึ่ง
“พาพวกเจ้าตระเวนไปมาเป็นเวลานาน ยามนี้จบลงได้สักที!”
เทพโบราณเสวียนหมัวเอ่ยเสียงเย็นชา
แต่เดิมพวกเขาสามคนยังวางแผนให้สมาชิกในกลุ่มมาเจอกันตรงพื้นที่ใจกลาง จากนั้นค่อยให้สังหารกันเอง จนที่สุดแล้วค่อยเก็บทายาทเนตรเทพเจ้าเอาไว้ทีเดียว
แต่การปรากฏตัวขึ้นของเผ่าเปลวทองทำลายแผนการของพวกเขา
ถึงทั้งสองฝ่ายจะต่อสู้กัน สุดท้ายต่างฝ่ายก็ต่างบาดเจ็บ พวกเขาทั้งสามไม่สามารถควบคุมสถานการณ์ได้
ดังนั้นในระหว่างทางสตรีร่างบางจึงค่อยๆ หายตัวไปตามหาพรรคพวกคนอื่นๆ ของนางที่นี่
ตอนนี้พวกเขาทั้งหกรวมตัวกันครบแล้ว ไม่ต้องหนีหัวซุกหัวซุนอีก
อีกห้าคนต่างก้าวออกมาโดยพร้อมเพรียงกัน
คนทั้งหกยืนเรียงหน้า จู่ๆ สายเลือดดวงตาของทุกคนก็ทะลักพลังดั้งเดิมที่น่าตื่นตกใจออกมา
“แย่แล้ว…”
จ้าวเฟิงหน้าถอดสี ใจเต้นระรัว
ไม่รู้ว่าเพราะอะไร ในวินาทีที่เห็นภาพเหตุการณ์นี้ ในหัวเขาก็ปรากฏภาพที่ทายาทเนตรเทพเจ้าทั้งห้าใช้เคล็ดวิชาทำร้ายเทพแท้จริงเทียนฝาจนบาดเจ็บสาหัส!
แต่คนอื่นๆ กลับไม่คิดเช่นนั้น
“ข้าไม่รู้ว่าพวกเจ้าล่อพวกเรามาที่นี่เพราะอะไร แต่แผนของพวกเจ้าล้มเหลวแล้ว อาศัยแค่พลังของพวกเจ้าเท่านี้จะมีประโยชน์อะไร?”
เทพโบราณหวังหลิงหัวเราะเสียงเย็น
เทพโบราณเสวียนหมัว เทพโบราณเฮยจี๋ และสตรีร่างบาง เป็นคนที่เริ่มภารกิจและเป็นผู้นำกลุ่มทั้งสามของพวกเขา
ยามนี้พวกเขาและคนอีกกลุ่มรวมตัวกัน
เหล่าทายาทเนตรเทพเจ้าย่อมเข้าใจแล้วว่าซากปรักหักพังเนตรเทพเจ้าแห่งนี้เป็นกับดักมาตั้งแต่แรก
ถ้าหากเผ่าเปลวทองไม่โผล่มา เกรงว่าคนทั้งสามกลุ่มจะสังหารกันเอง ณ พื้นที่ใจกลางแห่งนี้
แต่การปรากฏตัวของเผ่าเปลวทองทำให้ทั้งสามฝ่ายร่วมมือกัน และทำลายแผนการในตอนแรกของพวกเขา
แต่สถานการณ์ในตอนนี้ก็ไม่สู้ดีนัก
เดิมทีพวกเขาไม่ใช่คู่ต่อสู้ของเผ่าเปลวทองอยู่แล้ว หนำซ้ำในตอนนี้เทพโบราณเฮยจี๋และเทพโบราณเสวียนหมัวยังแยกกลุ่มไปอีก
ทว่ากลุ่มเทพโบราณเสวียนหมัวมีเพียงหกคน เนตรทำนายหนึ่งในนั้นไม่ได้มีกำลังรบด้วย จึงเรียกได้ว่าเป็นฝ่ายที่อ่อนแอที่สุดในสามฝ่าย
ส่วนพวกคนลึกลับที่เริ่มภารกิจพวกนั้นกลับเป็นฝ่ายที่ทรงพลังที่สุดในที่นั้น
พวกเขาพูดต่อหน้าเผ่าเปลวทองว่าเทพโบราณจวี้หลิงความตายมาเยือนแล้ว ตอนนี้ยังพูดว่าจะจบเรื่องทั้งหมดอีก!
คนจำนวนมากฟากเผ่าเปลวทองเกรี้ยวกราดอย่างยิ่ง แต่กลับถูกเทพโบราณจวี้หลิงและชายชราชุดม่วงปรามไว้
พวกเขาไม่สามารถเอาชนะทุกคนตรงนั้นได้ ตอนนี้ต้องลงมืออย่างระมัดระวัง
“ไม่ว่าพวกเจ้าคิดจะทำะไร แต่ตอนนี้ทุกสิ่งจบสิ้นลงแล้ว!”
แววตาเทพโบราณเสวียนหมัวกวาดตามองทุกคนอย่างเฉยชา ไม่เห็นใครอยู่ในสายตาทั้งสิ้น
เมื่อเอ่ยจบ พลังดั้งเดิมของทายาทเนตรเทพเจ้าทั้งหกคนก็ถูกกระตุ้นออกมา
“พลังดั้งเดิม...พวกเขาคิดจะทำอะไร?”
สีหน้าเหล่าทายาทเนตรเทพเจ้าฉายแววตกใจสงสัย
พลังดั้งเดิมก็คือรากฐานของดวงตา หากไม่จนตรอกจริงๆ โดยปกติแล้วจะไม่ค่อยใช้
สีหน้าทางฝั่งเผ่าเปลวทองไม่เปลี่ยนไป
พลังดั้งเดิมของทายาทเนตรเทพเจ้าเพียงหกคนเท่านั้น ไม่เพียงพอให้พวกเขาต้องให้ความสำคัญ
ในกลุ่มคนที่อยู่ ณ สถานที่นั้น ผู้ที่สีหน้าเปลี่ยนอย่างที่สุดก็คือจ้าวเฟิง
‘พวกเขามีวิชารวมเนตรเทพเจ้าให้เป็นหนึ่งจริงๆ ด้วย!’
ในใจจ้าวเฟิงตื่นตะลึงอย่างยิ่ง อดจะชักเท้าถอยไม่ได้
พลานุภาพที่เกิดขึ้นจากวิชารวมเนตรเทพเจ้า เขาก็เห็นด้วยตาของตนเอง
ต่อให้เป็นยอดฝีมือระดับที่สูงกว่าก็สังหารได้ในทันที
“แต่วิชารวมเนตรเทพเจ้านี้ไม่น่าจะใช้นานๆ ได้!”
จ้าวเฟิงสงบจิตใจลงได้บ้าง
วิชารวมเนตรเทพเจ้าต้องใช้พลังมหาศาล ใช้ได้ในระยะเวลาจำกัด จัดการทุกคนตรงนี้ไม่ได้แน่
แต่ในวินาทีต่อมา แววตาจ้าวเฟิงก็เคร่งขรึมทันที
เมื่อเขาเห็นทายาทเนตรเทพเจ้าทั้งหกซึ่งมีเทพโบราณเสวียนหมัวเป็นผู้นำพากันประสานสัญลักษณ์มือ ควบคุมพลังดั้งเดิมของตนเองเอาไว้ ก่อนจะหลอมรวมพวกมันเข้าด้วยกัน
“ดูท่าจะประเมินพวกเขาต่ำไป!”
จ้าวเฟิงตึงเครียดขึ้นอีกครั้ง
เขายังจำได้ว่าที่ดินแดนทวีปในตอนนั้น ทายาทเนตรเทพเจ้าห้าคน สี่คนในนั้นแค่ปลดปล่อยพลังดั้งเดิมออกมาให้ราชาเซียนวัฏสังสารควบคุม
แต่ตอนนี้ทั้งหกคนล้วนเป็นคนควบคุมเอง
นี่บ่งชี้ให้เห็นว่าพลังที่สำแดงออกมาหลังจากที่เนตรเทพเจ้ารวมกันเป็นหนึ่งจะยิ่งละเอียดและสมบูรณ์แบบมากขึ้น
เทพโบราณจวี้หลิงและชายชราชุดม่วงของฝั่งเผ่าเปลวทองขมวดคิ้ว
พวกเขารู้สึกว่ามีอะไรบางอย่างไม่ถูกต้อง
พวกเทพโบราณเสวียนหมัวนิ่งสงบและเชื่อมั่นในตนเองจนเกินไป และการกระทำของพวกเขาในตอนนี้แปลกประหลาดนัก
“อย่าทำอะไรบุ่มบ่าม ถ้าหากพวกเราโจมตีพวกเทพโบราณเสวียนหมัว กลุ่มที่จ้าวเฟิงอยู่จะต้องร่วมมือกับฝ่ายนั้นมารับมือกับพวกเราแน่นอน!”
ชายชราชุดม่วงส่งเสียงบอกคนอื่นๆ
ทว่าชั่วขณะต่อมา เทพโบราณจวี้หลิงก็แค่นเสียงต่ำ ก่อนจะกลายร่างเป็นกลุ่มแสงสีทองตรงดิ่งไปยังพวกเทพโบราณเสวียนโหมวทั้งหก
ถึงแม้ตอนนี้ดูไปแล้วกลุ่มที่นำโดยเทพโบราณเสวียนโหมวจะกดดันอะไรพวกเขาไม่ได้
แต่เทพโบราณจวี้หลิงรู้สึกว่าเรื่องที่พวกเขากำลังทำนี้ไม่ธรรมดาจริงๆ ถ้าหากไม่ขัดขวาง เกรงว่าเรื่องที่น่าสะพรึงกลัวจะเกิดขึ้น
“ฝ่ามือเพลิงมารทำลายล้าง!”
เทพโบราณจวี้หลิงหลอมรวมสายเลือดพลังเทพเข้ากับพลังกาย ผลักขุนเขาเพลิงทองขนาดยักษ์ออกไปหากลุ่มเทพโบราณเสวียนหมัว
“ไป!”
เทพโบราณเสวียนหมัวสังเกตเห็นการกระทำของเทพโบราณจวี้หลิง จึงกระตุ้นห้วงความคิดกลุ่มหนึ่ง แล้วหยิบเอาแผ่นโลหะสามเหลี่ยมในมิติเก็บของออกมา
ติง ติง แกรก!
แผ่นโลหะสามเหลี่ยมถูกกระตุ้น ลวดลายสลับซับซ้อนปรากฏขึ้นด้านบน
ทันใดนั้นเอง ม่านแสงสีเงินเข้มหลายสายพุ่งออกจากทั้งสามด้าน กลายเป็นกำแพงเรียบไร้รอยต่อ ปกคลุมพวกเขาหกคนเอาไว้ภายใน
โครม บึ้ม!
ฝ่ามือทรงพลังของเทพโบราณจวี้หลิงปะทะเข้าใส่ม่านแสงสีเงินเข้มอย่างรุนแรง
แต่ทว่าการโจมตีสุดพลังของเขาถูกปราการสีเงินเข้มขวางเอาไว้
โครม ฟิ้ว!
พลังทั้งสองกลุ่มปะทะเข้าหากันอย่างจัง
ครู่ใหญ่หลังจากนั้น ปราการแสงสีเงินเข้มก็ค่อยๆ อ่อนแสงลงไป แต่พลานุภาพจากฝ่ามือของเทพโบราณจวี้หลิงก็สลายไปจนหมดสิ้นแล้วเช่นกัน
เคร้ง เคร้ง!
แผ่นโลหะสามเหลี่ยมร่วงลงพื้น
เห็นได้ชัดว่านี่คือของที่ใช้ได้เพียงครั้งเดียว เมื่อใช้เสร็จแล้วก็เท่ากับเป็นของไร้ค่า
ทุกคนที่นั่นรวมไปถึงเทพโบราณจวี้หลิงตื่นตะลึงอย่างมาก
สามารถต้านทานการโจมตีสุดกำลังของเทพโบราณขั้นแปดได้ นับได้ว่าเป็นไพ่ตายรักษาชีวิตใบหนึ่งเลยทีเดียว“ไม่นึกเลยว่าจะต้านเอาไว้ได้…”
สีหน้าเทพโบราณจวี้หลิงไม่สู้ดีนัก ก่อนจะโคจรพลังอีกครั้งเพื่อเตรียมลงมือ
แต่ในตอนนั้นเอง จู่ๆ เขาก็สัมผัสได้ถึงพลังที่อยู่เหนือสรรพสิ่งนับหมื่น ภัยมรณะกลุ่มหนึ่งกระทบลงบนร่างเขา
ครืน วู้ม วู้ม!
เหนือศีรษะพวกเทพโบราณเสวียนโหมวปรากฏพลังลึกลับที่บิดเบี้ยวไร้รูปร่างกลุ่มหนึ่ง
พลังที่ไร้รูปร่างกลุ่มนี้เหมือนจะไร้ตัวตน แต่กลับมีอิทธิพลต่อทุกสรรพสิ่งในฟ้าดิน ประหนึ่งเป็นเจ้าแห่งโลกา!
เมื่อมองจากไกลๆ จะถึงขั้นมองเห็นดวงตาที่เลือนรางดวงหนึ่งในพลังไร้รูปกลุ่มนั้น
สวบ!
เทพโบราณจวี้หลิงถอยกลับเข้าไปในกลุ่มเผ่าเปลวทองอย่างรวดเร็ว
“กลิ่นอายกลุ่มนี้…”
ทายาทเนตรเทพเจ้าจำนวนมากอีกฟากหนึ่งหน้าถอดสีไปทันที
แววตาของพวกเขาจับจ้องพลังว่างเปล่ากลุ่มนั้นที่ลอยอยู่เหนือพวกเทพโบราณเสวียนหมัว
“เป็นไปได้อย่างไร? นี่เป็นกลิ่นอายของเนตรเทพเจ้า!”
ทายาทเนตรเทพเจ้าทั้งหมดต่างสัมผัสได้ถึงกลิ่นอายเนตรเทพเจ้าที่มีเพียงหนึ่งเดียวและสูงส่งอย่างยิ่ง
หากพวกเขาไม่ได้เห็นด้วยตาตนเองว่าคนทั้งหกใช้เคล็ดวิชาลับเรียกพลังกลุ่มนี้ออกมา
พวกเขาอาจถึงขั้นคิดว่ามีหนึ่งคนในหกคนนี้ที่ครอบครองเนตรเทพเจ้า หรือไม่ก็อาจจะมีผู้ครอบครองเนตรเทพเจ้าหนุนหลังอยู่
“ไม่ได้การ ถอยก่อน!”
เทพโบราณจวี้หลิงแค่นเสียงต่ำ ก่อนจะชิงบินหนีออกไป
พลังกลุ่มนั้นน่ากลัวจนเกินไปจริงๆ สามารถทำร้ายพวกเขาจนถึงแก่ชีวิตได้
เมื่อหวนนึกถึงการกระทำทั้งหมดของตนก่อนหน้านี้ พวกเทพโบราณเสวียนหมัวทั้งหกไม่มีทางปล่อยเผ่าเปลวทองไปแน่
“ไป!”
เมื่อคนอื่นที่เหลือของเผ่าเปลวทองเห็นเทพโบราณจวี้หลิงจากไป ก็รีบตามไปติดๆ
ทางฝั่งจ้าวเฟิงเองก็มีเจตนาจะถอยไปเช่นกัน
“วันนี้จะไม่มีใครหนีไปจากที่นี่ได้!”
เทพโบราณเสวียนหมัวผู้อยู่ภายใต้กลุ่มพลังมายาหัวเราะเสียงเย็น
“ผนึก!”
คนทั้งหกรีบประสานเคล็ดวิชา เหมือนจะตอบสนองต่อพลังไร้รูปด้านบนนั้น
ทันใดนั้น ม่านแสงที่สาดออกมาจากพลังไร้รูปพลันแผ่ขยายออกไปรอบทิศ
ม่านแสงมายาปกคลุมวิหารใจกลางไว้ในชั่วพริบตา
“ปราการพลัง?”
เทพโบราณจวี้หลิงที่กำลังจะหนีออกไปสัมผัสได้ถึงพลังของปราการพลังด้านหน้า เขารีบโคจรพลัง หลอมรวมเสวียนอ้าวมิติ และทุบหมัดหนึ่งหออกมา
ตู้ม!
ตอนที่ฝ่ามือเพลิงขนาดยักษ์ปะทะลงบนปราการพลังก็ถูกยับยั้งเอาไว้ทั้งหมด
สิ่งที่แปลกประหลาดยิ่งกว่าก็คือพลังของหมัดค่อยๆ อ่อนลงไป
ไม่ถึงสองช่วงลมหายใจ แสงเพลิงประหนึ่งดวงอาทิตย์ก็กลายเป็นเพียงแสงเทียนไข ก่อนจะหาบวับไปอย่างไร้ร่องรอย
“นี่คือ…”
อีกด้านหนึ่ง สีหน้าของจ้าวเฟิงหนักอึ้ง
หมัดของเทพโบราณจวี้หลิงไม่มีผลใดๆ ต่อปราการที่ไร้รูปร่างนั้น เหมือนกับว่าพลังของมันถูกดูดเข้าไป
หากเป็นเช่นนี้ ถึงจะเป็นเขาเองก็ยังยากจะหนีรอดไปได้
ใช้วิชารวมเนตรเทพเจ้าเหมือนกัน แต่เคล็ดวิชาของพวกเทพโบราณเสวียนหมัวกลับสูงส่งกว่าอย่างเห็นได้ชัด
อีกทั้งคนทั้งหกสามารถควบคุมพลังกลุ่มนี้ วิธีที่จะปลดปล่อยพลังออกมาจึงมีหลากหลายรูปแบบ
“พวกเจ้าตกอยู่ในเงื้อมมือข้าแล้ว!”
เทพโบราณเฮยจี๋หัวเราะเสียงเย็น
“พวกเจ้ารุกล้ำเข้ามาในพื้นที่ของพวกข้าโดยไม่ได้รับอนุญาต จุดจบของพวกเจ้ามีเพียงหนึ่งเดียวเท่านั้นก็คือความตาย!”
แววตาของเทพโบราณเสวียนหมัวหยุดลงที่กลุ่มเผ่าเปลวทอง
วู้ม วู้ม!
เมื่อประสานสัญลักษณ์มือ พลังว่างเปล่าเหนือศีรษะพวกเขาดุจสัมผัสได้ มันเต้นระเร่าราวกับจังหวะของหัวใจ
โซ่มายาเส้นหนึ่งพลันพุ่งออกมาจากด้านใน ช่วงต้นของโซ่มีปลายแหลมคม
ฟุ่บ!
โซ่เส้นนั้นตรงดิ่งไปหาเทพโบราณจวี้หลิงที่อยู่ในกลุ่มเผ่าเปลวทอง
“บัดซบ!”
เทพโบราณจวี้หลิงมีสีหน้าดำคล้ำ หยิบโล่ยาวสีทองทรงเหลี่ยมออกมา
ตุบ!
ส่วนปลายแหลมช่วงต้นของโซ่มายาพุ่งทะลุเข้าไปในโล่ทรงเหลี่ยมสีทอง
“เป็นได้อย่างไรกัน? นี่มันอาวุธเทพระดับสูงเชียว!”
เทพโบราณจวี้หลิงสับสนงงงวย
เขาไม่สามารถสัมผัสถึงโซ่มายาเส้นนั้นได้ ว่าสุดท้ายแล้วเป็นพลังอะไรกันแน่
แต่พลังกลุ่มนี้กลับทำให้เขารู้สึกไม่ปลอดภัย มันทำลายอาวุธเทพป้องกันระดับสูงของเขาได้อย่างง่ายดาย
ถึงแม้ว่านี่จะเป็นแค่อาวุธเทพป้องกันระดับสูงในขั้นต่ำเท่านั้น แต่อย่างไรก็เป็นอาวุธเทพระดับสูง!
ผลัวะ ตุบ!
หลังจากนั้นครู่หนึ่ง โซ่เส้นนั้นพุ่งทะลุโล่เหลี่ยมสีทองทันที
แต่เทพโบราณจวี้หลิงหนีไปก่อนนานแล้ว
โซ่มายาทะลวงผ่านไปยังตำแหน่งที่เขาเคยอยู่
พลั่ก!
คนเผ่าเปลวทองด้านหลังผู้หนึ่งถูกโซ่มายาทะลวงผ่านไป
ตูม!
ในวินาทีที่ร่างเขาถูกทะลุผ่านก็ระเบิดออกทันที
กายวิญญาณสีทองในร่างก็ถูกโซ่นั้นรัดตรึงเอาไว้ ไม่ว่าจะดิ้นรนอย่างไรก็ไม่อาจหลุดพ้นได้!
ในที่สุดกายวิญญาณของเขาก็ค่อยๆ อับแสงลงจนสลายหายไป
หนึ่งการโจมตีสังหารในพริบตา ผลลัพธ์เป็นที่รู้กัน!
ทุกคนรอบบริเวณประจักษ์เรื่องทั้งหมดด้วยตาตนเอง
พวกเขายืนค้างแข็งดุจกลายเป็นหินในถ้ำน้ำแข็ง
อาวุธเทพป้องกันระดับสูงที่ระเบิดออกทำให้เทพโบราณขั้นแปดต้องหลีกหนีไปและสังหารเทพโบราณขั้นเจ็ดได้ทันที นั่นมันพลังประเภทไหนกันแน่?
………………………


[Go To Next Chapter]( ./166.md)