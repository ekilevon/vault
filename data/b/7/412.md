##บทที่ 1556: พลังยกระดับ
“ราชาเทพทุนซื่อ ท่านดูถูกเนตรเทพเจ้าดวงที่เก้าเกินไปแล้ว!”
เมื่อได้ยินคำพูดของราชาเทพทุนซื่อ จ้าวเฟิงยิ้มบางๆ
หลังจากทะลวงขั้นสามแล้ว จ้าวเฟิงไม่ใช้เนตรเทพมายาและอาวุธบรรพชนเทียม พลังก็เทียบเท่ากับราชาเทพทั่วไปแล้ว หากยืมพลังของสองอย่าง ต่อให้เป็นราชาเทพชั้นยอดก็สามารถต้านทานได้
ช่วงก่อนหน้านี้เขาก็ได้เห็นพัฒนาการของเนตรเทพวิถีฟ้าแล้ว เนตรเทพมายาถูกกระตุ้น เหมือนว่าจะยกระดับขึ้นอีก
ถึงแม้ตอนนี้จ้าวเฟิงจะยังไม่มีความรู้สึกที่ชัดเจนอะไร แต่สิ่งที่สามารถแน่ใจได้ก็คือพลังดั้งเดิมมายาเพิ่มมากขึ้น เขาสามารถใช้พลังดั้งเดิมมายาเป็นเวลานานโดยที่ไม่ต้องกังวลอะไร
“อ้อ? เจ้าคิดว่าประโยชน์ที่เจ้าเข้าร่วมต่อสู้จะมากกว่าข้างั้นรึ?”
มุมปากของราชาเทพทุนซื่อยกขึ้น เผยรอยยิ้มที่มีความหมายลึกซึ้ง
ก่อนหน้านี้เขาก็เคยเฝ้าปรารถนาในเนตรเทพเจ้าดวงที่เก้า แต่เมื่อจ้าวเฟิงพัฒนาขึ้น เขาก็ค่อยๆ ล้มเลิกความคิดนี้ไป ไม่อยากจะไปล่วงเกินจ้าวเฟิง
แต่ก็ไม่ได้หมายความว่าราชาเทพทุนซื่อคิดว่าตนสู้จ้าวเฟิงไม่ได้ อย่างน้อยตอนนี้จ้าวเฟิงเพิ่งจะทะลวงขั้นสาม ยังไม่สามารถสำแดงพลังของเนตรเทพเจ้าดวงที่เก้าได้ทั้งหมด
“ข้าไม่ได้พูดเช่นนั้น!”
จ้าวเฟิงยิ้มเล็กน้อย
“ไม่ว่าอย่างไรก็ตาม ดูเหมือนเจ้าจะมั่นใจในพลังของตัวเองมาก ไม่สู้พวกเรามาประลองกันง่ายๆ สักตั้ง หากเจ้าชนะ ข้าจะยกเศษเสี้ยวอาวุธบรรพชนมิติให้เจ้า หากข้าชนะ เจ้าต้องรับปากแลกอาวุธบรรพชนเทียมในมือเจ้ากับข้า!”
ราชาเทพทุนซื่อหัวเราะอย่างไม่ใส่ใจแม้แต่น้อย จากนั้นดวงตาถึงเปล่งประกาย พูดขึ้นอย่างเนิบช้า
ข้อเสนอของราชาเทพทุนซื่อดูไปแล้วมีประโยชน์กับจ้าวเฟิงมากกว่า
หากจ้าวเฟิงชนะก็จะได้รับเศษเสี้ยวอาวุธบรรพชนเทียมทันที หากแพ้ก็แค่แลกอาวุธบรรพชนเทียมกับอีกฝ่าย
“ได้ ข้าเองก็อยากจะเห็นความสามารถของราชาเทพทุนซื่อเช่นกัน!”
จ้าวเฟิงคิดอยู่ชั่วครู่ ก่อนจะตอบตกลง
“ดี เช่นนั้นพวกเราก็ไปกันเถอะ!”
ราชาเทพทุนซื่อเผยรอยยิ้มได้ใจบางๆ
สำหรับเขา ถึงแม้จ้าวเฟิงจะเป็นเนตรเทพเจ้าดวงที่เก้า แต่เพราะเหตุนี้เอง จ้าวเฟิงเลยหยิ่งทะนงถือดีเกินไป
แดนศักดิ์สิทธิ์กลืนนภาอยู่ชายขอบของดินแดนเทพรกร้าง ค่อนข้างเงียบสงบ แต่เขาราชาเทพทุนซื่อเป็นผู้แข็งแกร่งชั้นยอดในบรรดาราชาเทพแน่นอน
หากเขาได้อาวุธบรรพชนเทียมในมือจ้าวเฟิงมา สะสมเศษเสี้ยวอาวุธ ผสานเป็นอาวุธบรรพชนชั้นสูง เขาก็จะเป็นนายเหนือหัวราชาเทพ ต่อให้ในตอนนั้นจ้าวเฟิงเป็นนายเหนือหัว เขาก็ไม่กลัวแล้ว
ไม่นานนัก ทั้งสองก็ย้ายมาในมิติเอกเทศแห่งหนึ่ง และราชาเทพทุนซื่อยังเรียกผู้นำระดับสูงจำนวนหนึ่งมาดูการต่อสู้ครั้งนี้ด้วย
“จ้าวเฟิง เช่นนั้นก็เริ่มกันเถอะ!”
ราชาเทพราเทพทุนซื่อหัวเราะเบาๆ
ทันใดนั้น เลือดในกายของเขาก็เดือดพล่าน ร่างขยายใหญ่ไม่หยุด ศีรษะมีเขาสีดำงอกออกมาคู่หนึ่ง
ลวดลายสีดำที่ผิวของราชาเทพทุนซื่อบิดโค้งอย่างรวดเร็ว ก่อนจะทะลักเข้าไปในปากอันเหี้ยมเกรียม
วู้ม แซ่ด แซ่ด!
พลังบริสุทธิ์และพลังอัสนีเทวะทะลักออกจากมือจ้าวเฟิง เปลี่ยนเป็นกระบี่อัสนีเทวะพลังบริสุทธิ์ที่มืดหม่นลึกล้ำเล่มหนึ่งในชั่วพริบตา
ราชาเทพทุนซื่อกระตุ้นพลังสายเลือดตั้งแต่ตอนแรก เห็นได้ชัดว่าต้องเอาอาวุธบรรพชนเทียมไปให้ได้ ไม่ออมมือแน่นอน เช่นนั้นจ้าวเฟิงก็ไม่เกรงใจแล้วเช่นกัน อย่างไรราชาเทพชั้นยอดก็รับมือยากจริงๆ
คนเช่นราชาเทพจื้อเหยียนและราชาเทพเทียนหลงที่จ้าวเฟิงเผชิญหน้าด้วยก่อนหน้านี้ก็เป็นราชาเทพทั่วไป ส่วนราชาเทพทุนซื่อกับราชาเทพโยวอวิ๋นแห่งเผ่าเทพมายาเป็นราชาเทพชั้นยอด
ฟิ้ว!
กระบี่อัสนีเทวะพลังบริสุทธิ์เล่มมหึมาบินไปในชั่วพริบตา
“กลืนกิน!”
ราชาเทพทุนซื่ออ้าปากสูดเข้าไป ข้างหน้าประกายกระบี่อัสนีเทวะพลันเกิดคลื่นวนสีดำ แผ่กระจายพลังดูดกลืนอันแข็งแกร่งออกมา ฉุดกระชากประกายอัสนีเทวะสายนั้น
“พลังบริสุทธิ์กับพลังอัสนีเทวะอย่างนั้นรึ? ดูดกลืนยากอยู่จริงๆ!”
สีหน้าของราชาเทพทุนซื่อเปลี่ยนไปเล็กน้อย หากเปลี่ยนเป็นการโจมตีของจอมเทพชั้นสามทั่วไป เขาสามารถดูดกลืนได้ในทันที
แม้พลังบริสุทธิ์จะมีคุณสมบัติกลืนกิน แต่เผ่ากลืนนภาก็มีชื่อเรื่องนี้เช่นกัน และแข็งแกร่งยิ่งกว่าอย่างไม่ต้องสงสัย รวมกับระดับพลังฝึกตนของราชาเทพทุนซื่อสูงกว่าด้วย
ไม่ถึงชั่วขณะ ประกายกระบี่ก็ถูกราชาเทพทุนซื่อดูดกลืนไป
ส่วนท้องของราชาเทพทุนซื่อขยายขึ้นอีกหลายส่วน
“ไป!”
ราชาเทพทุนซื่อคำราม พ่นลูกอัสนีเทวะออกมากลุ่มหนึ่ง ข้างในไม่เพียงแต่มีพลังของอัสนีเทวะบริสุทธิ์ แต่ยังมีพลังเทพของเขาอีกด้วย
เผ่ากลืนนภาสามารถนำพลังที่กลืนกินลงไปมาใช้เป็นของตัวเอง
“สมกับที่เป็นเผ่ากลืนนภา!”
จ้าวเฟิงโคจรพลังเทพ กระตุ้น ‘ทะยานฟ้า’ ที่สวมบนร่าง
ทันใดนั้น ชั้นป้องกันมิติที่สมจริงยิ่งปกคลุมผิวนอกของจ้าวเฟิงทันที ในยามที่ลูกทรงกลมมืดหม่นโจมตีมา ชั้นป้องกันก็ลดทอนพลังของมันลง
ครืน ตูม!
สุดท้าย ประกายกระบี่สายนั้นก็ถูกอาวุธบรรพชนเทียมต้านทานเอาไว้
“เป็นอาวุธบรรพชนเทียมทะยานฟ้าจริงๆ ด้วย อีกทั้งระดับความสมบูรณ์ยังสูงมาก!”
ราชาเทพทุนซื่อจ้องเสื้อคลุมผลึกหยกบนร่างจ้าวเฟิง ไม่ปิดบังความละโมบเลยสักนิด
“กลืนกิน!”
ราชาเทพทุนซื่อจ้องจ้าวเฟิง อ้าปากออกกว้าง
ทันใดนั้น คลื่นวนสีดำก่อตัวขึ้นในจุดที่จ้าวเฟิงอยู่
ฟิ้ว!
จ้าวเฟิงเพียงขยับก็หายไปทันที
แต่คลื่นวนสีดำก็ยังกลืนพลังเทพและพลังของอาวุธบรรพชนเทียมไปได้เล็กน้อย
“ท่าทางจะดูถูกราชาเทพชั้นยอดไม่ได้จริงๆ!”
จ้าวเฟิงหัวเราะเสียงต่ำ
ครืน แซ่ด แซ่ด!
พลังเทพบริสุทธิ์และพลังอัสนีเทวะหมุนโคจร เบื้องหน้าของจ้าวเฟิงมีกระบี่อัสนีเทวะบริสุทธิ์หลายสิบเล่มปรากฏขึ้น
ฝ่ามือเพียงสะบัด กระบี่อัสนีอัสนีเทวะก็พุ่งไปจากรอบด้าน
“ดี ข้ารับเอาไว้แล้ว!”
ราชาเทพทุนซื่อหัวเราะลั่น ปากมหึมาสีดำอันเหี้ยมเกรียมอ้าออกสูบกลืน
ในท้องฟ้ามีคลื่นวนสีดำปรากฏขึ้นโดยมีเขาเป็นศูนย์กลาง แผ่กระจายแรงดูดที่แข็งแกร่งเกินบรรยาย กลืนกินทุกสิ่งในฟ้าดิน
“กลืนกิน!”
ราชาเทพทุนซื่อคำรามลั่น พลังดูดกลืนจากคลื่นวนสีดำเพิ่มขึ้นทันใด กระบี่อัสนีเทวะบริสุทธิ์ที่อยู่รอบด้านถูกดูดกลืนพลังไปไม่หยุด
“พลังดูดกลืนแข็งแกร่งยิ่งนัก!”
จ้าวเฟิงตกใจ พลันนึกอะไรขึ้นได้
ในตอนนี้เอง ราชาเทพทุนซื่ออ้าปากกว้าง ส่งพลังแข็งแกร่งสะเทือนฟ้าดินออกมา
ครืน ครืน ครืน!
พลังบริสุทธิ์และอัสนีเทวะมหาศาลพวยพุ่งออกมา ทำให้ทั้งมิติสั่นสะเทือน
ดีที่จ้าวเฟิงคาดเดาเหตุการณ์นี้ได้นานแล้ว รอบด้านจึงมีหลุมอัสนีบริสุทธิ์ปรากฏรอไว้
ครืน บึ้ม~
การโจมตีแข็งแกร่งของราชาเทพทุนซื่อซัดไปยังหลุมอัสนีบริสุทธิ์ ทั้งสองฝ่ายปะทะกันไม่ถึงชั่วขณะ หลุมอัสนีบริสุทธิ์ก็แหลกทลายลง
แต่ชั้นที่ลึกลงไปยังมีการป้องกันจากอาวุธบรรพชนเทียมอีก
ทว่าอาวุธบรรพชนเทียมก็ไม่ใช่พลังที่ทำได้ทุกอย่าง เมื่อเผชิญหน้ากับการโจมตีอันแข็งแกร่งของราชาเทพชั้นยอดก็ยังค่อนข้างเต็มกลืน ดีที่หลุมอัสนีบริสุทธิ์ลดการโจมตีของราชาเทพทุนซื่อไปก่อนแล้ว มิฉะนั้นคงยากจะต้านทาน
“ฮ่าๆ จ้าวเฟิง เจ้าเพิ่งจะทะลวงขั้นสามได้ สามารถรับมือข้าได้สามสี่กระบวนท่าก็นับว่าไม่เลวแล้ว!”
ราชาเทพทุนซื่อหัวเราะ รู้สึกเบิกบานนัก ราวกับได้อาวุธบรรพชนเทียมมาไว้ในมือแล้ว
‘เผ่ากลืนนภาสามารถแปลงพลังที่อยู่นอกเหนือจากการกลืนกินมาเป็นพลังของตน หากไม่ให้มันกลืนกิน พลังของเผ่ากลืนนภาก็จะเสียหายมาก...’
จ้าวเฟิงครุ่นคิดในใจ
พลังกลืนกินของเผ่ากลืนนภาก็เป็นพลังป้องกันที่แข็งแกร่งอีกประเภทหนึ่ง ยิ่งโจมตีกลับจะเป็นการช่วยเพิ่มพลังให้กับอีกฝ่าย
แต่ทว่า ไม่โจมตีแล้วจะเอาชนะได้อย่างไร?
“ว่ากันว่าเผ่ากลืนนภาสามารถกลืนกินทุกสรรพสิ่ง เช่นนั้นก็ให้เนตรเทพเจ้าดวงที่เก้าของข้าเจอกับเจ้าสักหน่อยแล้วกัน!”
จ้าวเฟิงพลันนึกอะไรขึ้นได้ สีหน้ากลับมาเรียบเฉยเช่นเดิม
“ศาสตร์ความฝันารึ?”
ราชาเทพทุนซื่อไม่กังวลแม้แต่น้อย
ต่อให้เป็นแปดเนตรเทพเจ้าที่มีพลังมรณะ ดับสูญ มิติ หรืออื่นๆ เขาก็สามารถกลืนกินได้ ว่ากันว่าเนตรเทพเจ้าดวงที่เก้าเชี่ยวชาญด้านความฝันมายา แต่ราชาเทพทุนซื่อเคยประมือกับผู้แข็งแกร่งศาสตร์ความฝัน กลืนกินพลังศาสตร์นี้ของอีกฝ่ายมา
“เปลี่ยนมายา!”
จ้าวเฟิงขับเคลื่อนพลังดั้งเดิมมหาศาล หมอกแสงมายาในดวงตาซ้ายหมุนวนออกมา แทรกซึมเข้าไปในฟ้าดินและอากาศ ฉาบย้อมจนรอบด้านราวกับภาพความฝัน
ทุกอย่างในครรลองสายตาเบื้องหน้าจ้าวเฟิงพร่างพรายดุจฝัน สิ่งที่ไม่เหมือนกับก่อนหน้านี้คือ สรรพสิ่งในครรลองสายตาของเขาในตอนนี้เลือนรางโปร่งแสงขึ้น ก่อนหน้านี้ไม่เป็นเช่นนี้
“พลังกลุ่มนี้!”
สีหน้าของราชาเทพทุนซื่อตะลึงไปเล็กน้อย
เสี้ยวขณะนี้ เขารู้สึกว่าตัวเองถูกลดทอนพลังลงอย่างประหลาด พลังกลุ่มนี้เหมือนไม่ใช่พลังศาสตร์ความฝัน
“กลืนกิน!”
ราชาเทพทุนซื่อกระตุ้นกฎเกณฑ์กลืนกินทันที
วู้ม ฟู่ ฟู่!
ในท้องฟ้ามีคลื่นวนสีดำปรากฏขึ้นวงหนึ่ง
แต่ทว่า สีสันพร่างพรายในท้องฟ้ากลับไม่ลดลงไปสักนิด ราวกับไม่ได้รับผลกระทบอย่างไรอย่างนั้น
“ไม่อาจกลืนกินพลังดั้งเดิมศาสตร์ความฝัน?”
จ้าวเฟิงมองจุดนี้ออก
ท่าทางพลังดั้งเดิมศาสตร์ความฝันของตนเหมือนจะพิเศษมากทีเดียว
“สลาย!”
หลังจากโคจรพลังความคิด ความปรารถนาหนึ่งก็ก่อตัวขึ้น คลื่นวนนั้นพลันหายไป
“พลังของเปลี่ยนมายาแข็งแกร่งยิ่งขึ้นแล้ว!”
จ้าวเฟิงเพียงขยับความคิด
ทุกอย่างในครรลองสายตาของเขาก็เลือนรางโปร่งแสง ประหนึ่งแต่เดิมก็เป็นภาพลวงตา จ้าวเฟิงสามารถขจัดมันไปได้อย่างง่ายดาย
เขาโคจรพลังความคิดอีกครั้ง ครั้งนี้เป้าหมายคือราชาเทพทุนซื่อ
ที่ผ่านมาพลังเปลี่ยนมายาอย่างมากก็กำจัดผู้แข็งแกร่งขั้นเดียวกันได้ ทว่าสร้างผลกระทบให้ผู้แข็งแกร่งระดับสูงได้ยาก แต่ครั้งนี้เขาอยากจะลองดู
ทันใดนั้น พลังลึกลับที่ไม่อาจสัมผัสได้และยากจะอธิบายซัดมายังร่างของราชาเทพทุนซื่อ
เสี้ยวขณะต่อมา ราชาเทพทุนซื่อรู้สึกว่าพลังในกายเทพ พลังเทพ และพลังสายเลือดกำลังหายไปอย่างช้าๆ
“ไม่ เป็นไปได้อย่างไร?”
ราชาเทพทุนซื่อโคจรพลังทั้งหมด ต้านทานพลังประหลาดที่มาจากเนตรเทพเจ้าดวงที่เก้าเอาไว้
ถึงแม้การหายไปเช่นนี้เกิดค่อนข้างช้า แต่ราชาเทพทุนซื่อก็ยังคงไม่อาจหยุดยั้งได้
“ท่าทางพลังของภาพฝันมายาจะแข็งแกร่งขึ้นแล้วจริงๆ เมื่อเทียบกันแล้วสายเลือดของเผ่ากลืนนภามีระดับค่อนข้างต่ำ ผลของการต้านทานจึงไม่สูงมาก!”
จ้าวเฟิงวิเคราะห์ทุกอย่างได้ค่อนข้างชัดเจน
“เช่นนั้นข้าก็จะโจมตีเจ้า เอาชนะเจ้าให้ได้ก่อน!”
ราชาเทพทุนซื่อสีหน้าเหี้ยมเกรียม ร่างขยับไหววูบ พุ่งทะยานออกไป
ครืน!
ฝ่ามือของเขาซัดออกไป คลื่นแสงลวดลายสีดำขนาดมหึมาบดขยี้ไปหาจ้าวเฟิง ทั้งยังแผ่พลังกลืนกินที่แข็งแกร่งออกมา
“สลาย!”
จิตใจของจ้าวเฟิงขยับ
พลังแปลกประหลาดก็แผ่ลงมา ถึงแม้จะไม่ได้ทำให้หายไป แต่พลังการโจมตีนี้ก็ลดลงไปมาก
ครืน ตูม!
ฝ่ามือที่ถูกลดทอนกำลังโจมตีถูกอาวุธบรรพชนเทียมสกัดเอาไว้
เผ่ากลืนนภาพลังไม่แข็งแกร่ง หลักๆ อาศัยการกลืนกินพลังของคนอื่น และการโจมตีของราชาเทพทุนซื่อก็ถูกลดทอนพลังจากเปลี่ยนมายา ทำให้ยิ่งธรรมดากว่าเดิม
จ้าวเฟิงหัวเราะเบาๆ ท่าทางการต่อสู้ครั้งนี้จะจบลงเช่นนี้แล้ว
ด้านความเร็วเขาไม่ด้อยไปกว่าราชาเทพทุนซื่อ การป้องกันก็มีอาวุธบรรพชนเทียม
ส่วนราชาเทพทุนซื่อก็ถูก ‘เปลี่ยนมายา’ ของเขาลดทอนพลังไม่หยุด การลดทอนพลังเช่นนี้ไม่ได้ทำให้เขาได้รับบาดเจ็บ แต่ทำให้ของบางสิ่งหายไป จึงเพิ่มอาการบาดเจ็บจนถึงส่วนสำคัญ
หลังจากลิ้มลองการโจมตีหลายครั้ง ราชาเทพทุนซื่อก็ยอมแพ้ ร้องขึ้นว่า “หยุด ถือว่าข้าแพ้!”
เขาในตอนนี้ได้รับผลกระทบจากเปลี่ยนมายาติดๆ กัน พลังลดฮวบ หากสู้ต่อไปเขามีแต่จะยิ่งย่ำแย่
ไม่ไกลนัก ผู้นำระดับสูงของแดนศักดิ์สิทธิ์กลืนนภาเผยสีหน้าตื่นตะลึง ราชาเทพทุนซื่อยอมแพ้แล้ว
แต่ว่าก็ช่วยไม่ได้ เผ่ากลืนนภาเจอกับผู้แข็งแกร่งก็จะแข็งแกร่ง กลืนกินพลังของผู้อื่นมา น่าเสียดายที่ราชาเทพทุนซื่อไม่อาจกลืนกินพลังดั้งเดิมศาสตร์ความฝันได้
รวมกับความเร็วและการป้องกันของจ้าวเฟิงไม่มีจุดอ่อน เนตรเทพมายาได้รับการกระตุ้นจากเนตรเทพศาสตร์ความฝัน พลังแข็งแกร่งยิ่งขึ้น ราชาเทพทุนซื่อจึงทำได้แค่ยอมแพ้ มิฉะนั้นจ้าวเฟิงจะส่งผลกระทบต่อรากฐานของเขา
หลังจากยอมแพ้แล้ว ราชาเทพทุนซื่อได้แต่มอบเศษเสี้ยวอาวุธบรรพชนมิติไป
“ยังขาดอีกชิ้นหนึ่ง!”
ทะยานฟ้าบอกจ้าวเฟิง
ตัวมันเองก็ค่อนข้างตื่นเต้น หรือว่าจ้าวเฟิงจะทำให้มันคืนสู่สภาพสมบูรณ์ ทำให้แสนยานุภาพของอาวุธบรรพชนเป็นที่ประจักษ์อีกครั้งได้จริงๆ
“กลับแดนศักดิ์สิทธิ์ รวบรวมข้อมูลข่าวสักหน่อยก็แล้วกัน!”
ตอนนี้ ในแดนศักดิ์สิทธิ์ชีวิตมีผู้แข็งแกร่งมารวมตัวมากมาย บางทีอาจจะได้ข่าวของเศษเสี้ยวอาวุธบรรพชนมิติชิ้นสุดท้ายจากพวกเขา
ในยามที่จ้าวเฟิงเดินทางกลับมายังแดนศักดิ์สิทธิ์ชีวิต
ด้านนอกแดนศักดิ์สิทธิ์ชีวิต
คนเผ่าความลับสวรรค์ที่สวมชุดดำหลายสิบคนและหลิ่วฉินซินมายังที่นี่
………………………………………………………………..


[Go To Next Chapter]( ./413.md)