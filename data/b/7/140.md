##บทที่ 1284: พ่ายแพ้ติดต่อกัน
“นี่คือคนที่แข็งแกร่งที่สุดในเผ่าพันธุ์วิญญาณแล้วหรือ? ก็ไม่เท่าไหร่นี่ เพียงข้าแค่คนเดียวก็น่าจะจัดการพวกเขาที่เหลือได้!”
เทพโบราณหลิวจินมองทางฝั่งเผ่าพันธุ์วิญญาณ กล่าวอย่างเย่อหยิ่งยิ่งนัก
คนเข้าร่วมประลองที่เหลือของเผ่าพันธุ์วิญญาณร่างกายสั่นเทา ในใจโกรธเกรี้ยวและไม่ยอม แต่ก็ทำได้เพียงก้มหน้าลง
เทพโบราณหลิวจินเอาชนะเทพโบราณปิงหยวนได้ ก็ทำลายความเชื่อมั่นในใจพวกเขาจนสิ้นแล้ว
หนำซ้ำเทพโบราณจินนู่แห่งเผ่าเปลวทองยังไม่ทันได้ลงมือเลยด้วยซ้ำ นอกจากเขาแล้วเผ่าเปลวทองยังมีเทพแท้จริงขั้นหกอีกถึงห้าคนทีเดียว
เทพโบราณสองคนของเผ่าเปลวทองผลัดกันลงมือ ก็สามารถคงผลแพ้ชนะได้ในห้าครั้ง
เมื่อเป็นเช่นนี้ เผ่าพันธุ์วิญญาณจะไม่ได้สายธารผลึกเพลิงวิญญาณแม้แต่ส่วนเดียว
“ข้าแพ้แล้ว!”
ใบหน้าเทพโบราณปิงหยวนหม่นหมอง ค่อยๆ กลับไปยังฝั่งเผ่าพันธุ์วิญญาณและไม่พูดอะไร
แต่เดิมเขายังคิดว่าจะใช้การประลองเดิมพันระหว่างสองเผ่าแสดงฝีมือสักหน่อย
แต่ไม่ว่าอย่างไรเขาก็คาดไม่ถึง การต่อสู้ครั้งแรกของเขากลับจบลงด้วยความพ่ายแพ้
“เผ่าเปลวทอง พวกเขาถึงกับไม่เลือกวิธีการเพื่อชัยชนะเลยหรือนี่!”
ผู้อาวุโสห้าของเผ่าพันธุ์วิญญาณเอ่ยเสียงต่ำ
เผ่าเปลวทองเป็นคนเสนอให้ทั้งสองเผ่าประลองเดิมพัน ภายนอกเผ่าพันธุ์วิญญาณเป็นฝ่ายได้เปรียบ แต่เผ่าเปลวทองกลับซุกซ่อนไพ่ตายที่จะใช้เปลี่ยนสถานการณ์เอาไว้
ดังนั้นเผ่าเปลวทองจึงปกปิดข้อมูล และยังใช้วิธีการต่างๆ นานาอำพรางระดับพลังที่แท้จริงของเทพโบราณหลิวจินเอาไว้ เรียกได้ว่าครุ่นคิดมาอย่างดี
“พูดแบบนี้ก็ไม่ถูกนัก เดิมเผ่าเปลวทองมีผู้ถูกเลือกดาษดื่น ทรงพลัง อาศัยแค่ความสามารถที่แท้จริง แต่ศิษย์เผ่าพันธุ์วิญญาณสู้เราไม่ได้ ทำไมถึงใส่ร้ายคนอื่นเช่นนี้?”
ผู้อาวุโสจินของเผ่าเปลวทองใบหน้าแดงก่ำ หัวเราะร่วน
ในครั้งนี้เผ่าเปลวทองหักหน้าเผ่าพันธุ์วิญญาณอย่างรุนแรงต่อหน้าขั้วอำนาจมากมายของเขตเทพสวรรค์
พอเห็นสีหน้าเดือดดาลและอัดอั้นตันใจของแต่ละคน ผู้อาวุโสจินสาแก่ใจยิ่งนัก
“เจ้า…”
ผู้อาวุโสห้าของเผ่าพันธุ์วิญญาณโกรธจนตัวสั่นเทิ้ม แต่ที่สุดเทพโบราณปิงหยวนก็พ่ายแพ้แล้ว ไม่ว่าเขาจะพูดอะไรก็ไม่มีประโยชน์
“การประลองเดิมพันยังไม่จบลง พวกเรามาต่อกันเถอะ!”
ผู้อาวุโสจินมองผู้อาวุโสเผ่าพันธุ์วิญญาณ เอ่ยด้วยใบหน้าได้ใจ
ยิ่งประลองต่อ ก็จะยิ่งทำให้เผ่าพันธุ์วิญญาณทุกข์ใจและขายหน้ากว่าเดิม!
นี่เป็นสิ่งที่เขาอยากเห็น
“ประลองเดิมพัน…”
ผู้อาวุโสหลายคนของเผ่าพันธุ์วิญญาณมีสีหน้ายุ่งยาก ไม่เห็นด้วยอย่างเห็นได้ชัด
“ยังพอจะมีหวัง!”
ผู้อาวุโสสี่ของเผ่าพันธุ์วิญญาณส่งกระแสจิตบอกทุกคน
“พวกเรามีกันแปดคน ยังมีโอกาสท้าสู้ก่อน ขอแค่โจมตีเทพแท้จริงขั้นหกสามคนของเผ่าเปลวทองได้ เรายังพอจะแบ่งสายธารผลึกเพลิงวิญญาณมาได้บ้าง!”
คำพูดหนักอึ้งของผู้อาวุโสที่สี่ดังขึ้นในหัวทุกคน
ตอนนี้เผ่าเปลวทองเหลือเจ็ดคน ขอแค่ทำให้จำนวนคนของพวกเขาเหลือน้อยกว่าห้าคน เผ่าพันธุ์วิญญาณก็จะได้ส่วนแบ่งมา
ผู้อาวุโสเผ่าพันธุ์วิญญาณที่เหลืออยู่ก็จิตใจสงบลงเล็กน้อย
ถ้าหากยอมแพ้ทันที เผ่าพวกเขาคงขายหน้าไม่มีชิ้นดี
อีกอย่างได้มาส่วนหนึ่งย่อมดีกว่าไม่ได้อะไรเลย!
“ตอนนี้หากพวกเจ้าเอาชนะเผ่าเปลวทองสามคนได้ ทุกคนจะได้หนึ่งหมื่นคะแนนคุณูปการ หากเอาชนะศิษย์ของเผ่าเปลวทอง ก็จะได้สี่หมื่นคะแนน!”
ผู้อาวุโสสี่เห็นสภาพศิษย์ในเผ่ายังคงห่อเหี่ยว จึงพูดต่อ
ทันทีที่เอ่ย ศิษย์ที่เหลือของเผ่าพันธุ์วิญญาณแววตาลุกโชน
ขอแค่เอาชนะเทพแท้จริงขั้นหกได้สามคน ทุกคนจะได้คะแนนคุณูปการ หนำซ้ำเมื่อเอาชนะศิษย์ของเผ่าเปลวทองยังจะได้คะแนนคุณูปการถึงสี่หมื่น
“เริ่มการประลองต่อได้!”
ชายชราแห่งแดนศักดิ์สิทธิ์ชีวิตประกาศ
“ฮึๆ ยังไม่ยอมแพ้กันอีก!”
ผู้อาวุโสจินเผ่าเปลวทองหัวเราะเยาะ
เขาย่อมรู้ว่าเผ่าพันธุ์วิญญาณอยากจะเอาชนะเทพแท้จริงขั้นหกเผ่าเปลวทองสามคนของเผ่าตน หากเป็นเช่นนั้น อีกฝ่ายจะได้ครอบครองสายธารผลึกเพลิงวิญญาณส่วนหนึ่ง
“ได้ พวกเจ้าอยากประลอง ข้าก็จะเล่นเป็นเพื่อนแล้วกัน!”
เทพโบราณหลิวจินหัวเราะชั่วร้ายจากบนเวทีประลอง
ชัดเจนว่าหลังจากเทพโบราณหลิวจินเอาชนะเทพโบราณปิงหยวนได้ เขาไม่ได้ต้องการจะพักแต่อย่างใด
เจ็ดคนที่เหลือของเผ่าพันธุ์วิญญาณสีหน้าเคร่งเครียด
ถึงแม้ว่าเทพโบราณหลิวจินจะต่อสู้กับเทพโบราณปิงหยวนแล้วใช้พลังไปมาก ร่างกายบาดเจ็บสาหัส
แต่ด้วยพลังของเขา ถึงต้องเผชิญหน้ากับเทพแท้จริงขั้นหก ก็ยังคงโจมตีอีกฝ่ายได้อย่างรุนแรง
ทุกคนต่างรับรู้กันว่า หากโดนเทพโบราณหลิวจินเลือกไปจะต้องพ่ายแพ้แน่นอน
“เทพโบราณหลิวจิน เก็บจ้าวเฟิงไว้คนสุดท้าย!”
ผู้อาวุโสจินเผ่าเปลวทองส่งเสียงบอกเทพโบราณหลิวจิน
ก่อนนี้จ้าวเฟิงแสดงฝีมือโดดเด่น ตอนนี้เขาจะให้จ้าวเฟิงต้องแบกรับแรงกดดันและทุกข์ทรมานกว่าคนอื่นหลายเท่าตัว
“ตกลง!”
เทพโบราณหลิวจินผงกศีรษะ
ถึงแม้เขาอยากจะจัดการจ้าวเฟิงเสียตอนนี้ แต่ก็ไม่กล้าขัดผู้อาวุโสจิน
“เริ่มจากทางซ้ายก็แล้วกัน!”
แววตาเทพโบราณหลิวจินจ้องคนทางซ้ายสุดทันที
บุรุษหนุ่มชุดขาวผู้นั้นพลังด้อยที่สุดในเหล่าศิษย์ของเผ่าพันธุ์วิญญาณสิบคนที่เข้าร่วมการประลอง
“สู้สุดกำลัง!”
บุรุษชุดขาวก้าวขึ้นเวทีประลอง รีบกระตุ้นสายเลือดเผ่าพันธุ์วิญญาณ ก่อนจะสำแดงไพ่ตายก้นหีบของตน
โครม ตูม!
ระลอกแสงสีขาวสุกสกาวกลายเป็นกระบี่ชั้นเลิศเล่มหนึ่ง พุ่งไปหาเทพโบราณหลิวจิน
เทพโบราณหลิวจินสีหน้าเย็นชา ร่างกายทะลักแสงทองร้อนแรงกลุ่มหนึ่งออกมา
โครม ตุบ!
เขายืนนิ่งกับที่ ก่อนจะโจมตีบุรุษหนุ่มชุดขาวเผ่าพันธุ์วิญญาณโดยซึ่งหน้า
“ไสหัวไปเสีย!”
เทพโบราณหลิวจินพุ่งทะยานสุดแรง แรงดึงดูดกดดันอันร้อนระอุกลุ่มหนึ่งปกคลุมทั่วตัวบุรุษหนุ่มชุดขาว
เขาสะบัดขวานขนาดยักษ์ในมืออย่างรุนแรง
เงาแสงสีทองขนาดใหญ่กระแทกบุรุษหนุ่มชุดขาวกระเด็นออกจากเวทีประลองทันที
หกคนที่เหลือของเผ่าพันธุ์วิญญาณสีหน้าหนักอึ้งลงไปอีก
“ไม่นึกเลยว่าเขาสู้กับเทพโบราณปิงหยวนแล้วยังจะสำแดงพลังที่แกร่งกล้าเช่นนี้ออกมาได้อีก!”
สีหน้าเทพแท้จริงหลงหยวนตึงเครียด
ต่อให้เป็นเขาลงมือ ก็ไม่มีหวังว่าจะเอาชนะเทพโบราณหลิวจินได้
“คนต่อไปก็เป็นเจ้า ขึ้นมาสิ!”
หลังจากเอาชนะไปได้คนหนึ่งแล้ว แววตาของเทพโบราณหลิวจินก็ไปหยุดที่ผู้เข้าร่วมประลองอีกคนอย่างรวดเร็ว
บุรุษหนุ่มผู้นั้นทำได้เพียงฝืนสำแดงวิชาทั้งหมด
บุรุษหนุ่มเผ่าพันธุ์วิญญาณผู้นี้แข็งแกร่งกว่าคนก่อนเล็กน้อย เขารับมือเทพโบราณหลิวจินสิบกระบวนท่าแล้วถึงจะพ่ายแพ้
ยามนี้เผ่าพันธุ์วิญญาณพ่ายแพ้ถึงสี่ครั้งติดกัน เหลือคนเพียงแค่ห้าคนเท่านั้น!
ผู้เข้าร่วมประลองแถวๆ นั้นหมดความสนใจไปอย่างช้าๆ
เพราะการประลองต่อไปจะเหมือนเดิม และผลลัพธ์สุดท้ายทุกคนต่างรู้ชัดแจ้งในใจ
การประลองของทั้งสองเผ่าครั้งนี้ ทำให้เผ่าเปลวทองผงาดขึ้นโดยสมบูรณ์ และเทพโบราณหลิวจินก็มีชื่อเสียงโด่งดังในเขตเทพสวรรค์
“ข้าน่าจะยังมีโอกาสขึ้นไปประลอง!”
เทพโบราณจินนู่เอ่ยพลางระบายยิ้ม
ก่อนการประลองเดิมพัน เขาเป็นผู้ที่แข็งแกร่งที่สุดของเผ่าเปลวทองในสายตาคนอื่นๆ แต่จนถึงตอนนี้เขายังไม่เคยได้ขึ้นไปประลอง
บึ้ม!
ในตอนนี้เอง มีลูกศิษย์ของเผ่าพันธุ์วิญญาณอีกคนหนึ่งขึ้นเวทีประลอง
เทพโบราณหลิวจินชนะมาห้าครั้งติดต่อกัน!
ส่วนเผ่าพันธุ์วิญญาณพ่ายแพ้มาห้าครั้งติดกันแล้ว
คนทั้งเผ่าพันธุ์วิญญาณต่างไม่อาจทนดูสถานการณ์เช่นนี้ต่อไปได้ อยากจะออกจากที่นี่ไป
สำหรับพวกเขาแล้ว ยิ่งอยู่ที่นี่ต่อนานเท่าไหร่ก็ยิ่งทุกข์ทน
มีเพียงจ้าวเฟิงที่สีหน้าเปลี่ยนเพียงเล็กน้อย
‘เป็นแบบนี้ก็ดี เผ่าเปลวทองยังเหลืออีกเจ็ดคน บวกกันแล้วจะได้คะแนนคุณูปการสองแสนแปดหมื่น!’
เมื่อนึกถึงตรงนี้ สีหน้าจ้าวเฟิงตื่นเต้นขึ้นมาเล็กน้อย
ใช้คะแนนคุณูปการสองแสนแปดหมื่นแลกเปลี่ยนวิชาส่วนหนึ่งในเผ่าพันธุ์วิญญาณก็เหลือเฟือมากแล้ว
“ยังเหลืออีกสี่คน เจ้าขึ้นมาเถอะ!”
เทพโบราณหลิวจินชี้ลูกศิษย์เผ่าพันธุ์วิญญาณอีกคน
สวบ!
บุรุษหนุ่มหน้าเหลี่ยมเดินขึ้นมาบนเวทีประลอง
“เดิมเจ้าก็บาดเจ็บสาหัส สิ้นเปลืองพลังไปมาก แถมยังสู้ติดๆ กัน ในตอนนี้เหนื่อยล้าอย่างสาหัส ให้ข้าจัดการเจ้าแล้วกัน!”
พลังของบุรุษหน้าเหลี่ยมผู้นี้โดดเด่นที่สุดในบรรดาผู้เข้าร่วมสู้ทั้งสิบคน
“เหอะ ข้าเคยบอกเจ้าแล้ว ข้าเพียงคนเดียวก็จัดการพวกคนอ่อนแอของเผ่าพันธุ์วิญญาณได้!”
สีหน้าเทพโบราณหลิวจินอิดโรยอยู่บ้าง แต่คำพูดคำจาก็ยังคงโอหังดังเดิม
เคร้ง เคร้ง ตุบ!
คนทั้งสองต่างสาดคำพูดเผ็ดร้อนใส่กัน แล้วจึงปะทะเข้าหากันทันที
บุรุษหนุ่มหน้าเหลี่ยมถืออาวุธเทพระดับสูง เผาผลาญสายเลือดเผ่าพันธุ์วิญญาณและบุกเข้าโจมตีเทพโบราณหลิวจินอย่างบ้าคลั่ง
ครั้งนี้ เวลาต่อสู้ค่อนข้างยาวนาน จึงทำให้ข้อได้เปรียบของเทพโบราณหลิวจินไม่เด่นชัดมากนัก
ทันใดนั้นเอง!
นัยน์ตาเทพโบราณหลิวจินเปล่งแสงทองเป็นประกาย เขากระตุ้นอาวุธเทพระดับสูงในมือก่อนจะกวัดแกว่ง
โครม!
ดาบยักษ์ของบุรุษหนุ่มคนดังกล่าวถูกเทพโบราณหลิวจินตัดขาดทันที
“ ‘ดาบวายุทลายสุริยา’ ของข้า…”
บุรุษหนุ่มหน้าเหลี่ยมร้องอย่างตื่นตะลึง
อาวุธเทพของเขาอยู่ในระดับกลางเท่านั้น ไม่อาจเทียบเคียงกับอาวุธเทพระดับสูงของเทพโบราณหลิวจินได้
เมื่อสูญเสียอาวุธเทพ กำลังรบของเขาก็ลดลงไป
จนสุดท้าย บุรุษหนุ่มหน้าเหลี่ยมก็พ่ายแพ้ด้วยเงื้อมมือของเทพโบราณหลิวจิน!
เทพโบราณหลิวจินชนะหกครั้งติดต่อกันแล้ว!
ลำดับถัดมา ในสามคนที่เหลือของเผ่าพันธุ์วิญญาณ สตรีเรือนร่างบอบบาง พลังค่อนข้างอ่อนแอ เดินขึ้นบนเวทีประลอง
ไม่นานมากนักนางก็พ่ายแพ้ไป
ชนะเจ็ดครั้งติดต่อกันแล้ว!
เทพโบราณหลิวจินของเผ่าเปลวทองชนะถึงเจ็ดครั้งติดต่อกัน
คนระดับสูงของเผ่าพันธุ์วิญญาณหน้าซีดเผือด
ตอนนี้พวกเขาเหลือสองคน คิดจะแย่งชิงสายธารผลึกเพลิงวิญญาณส่วนหนึ่งมาจากเผ่าเปลวทอง ชัดเจนว่าไม่อาจเป็นจริงได้
แต่เผ่าพันธุ์วิญญาณพ่ายแพ้ติดกันเจ็ดครั้งแล้ว อย่างน้อยต้องชนะสักครั้ง ไม่อย่างนั้นคงจะขายหน้าแย่!
“พลังของจ้าวเฟิงและเทพแท้จริงหลงหยวนค่อนข้างแข็งแกร่ง เทพโบราณหลิวจินคงเลือกหยุดพัก หากเป็นเช่นนี้เผ่าเรายังสามารถชนะได้ครั้งหนึ่ง!”
คำพูดของผู้อาวุโสในเผ่าพันธุ์วิญญาณเจือความขมขื่น
“เทพแท้จริงหลงหยวน ขึ้นมาเถิด!”
ทว่าเทพโบราณหลิวจินยังไม่ยอมถอย แต่เลือกประลองกับเทพแท้จริงหลงหยวนขั้นหกสุดยอดต่อ!
“เหอะ ข้าเอาชนะเจ้าได้แน่!”
ดวงตาเทพแท้จริงหลงหยวนฉายแววชั่วร้าย บินตรงไปที่เวทีประลองทันที
โครม!
พลานุภาพสายเลือดกลุ่มหนึ่งของเผ่าพันธุ์วิญญาณระเบิดปะทุ เทพแท้จริงหลงหยวนกำหอกยาวสีทองที่โอบล้อมด้วยแสงสีทองเจิดจ้า พุ่งแทงไปที่เทพโบราณหลิวจิน
“เจ้าก็ยังแพ้อยู่ดี!”
ดวงตาเทพโบราณหลิวจินเยียบเย็น ก่อนจะกระตุ้นไพ่ตายอีกครั้ง
พลังเสวียนอ้าวทำลายล้างที่ส่องแสงสว่างกลุ่มหนึ่งในร่างเขาค่อยๆ ทะลักออกมา
“แสงทองทำลายล้าง!”
เทพโบราณหลิวจินโบกขวานโบราณขนาดยักษ์ในมือ ฟาดคมเพลิงสีทองทำลายล้างฟ้าดินสายหนึ่งออกมา
ตุบ!
เทพแท้จริงหลงหยวนหน้าเปลี่ยนสี สำแดงเคล็ดวิชาสายเลือดเผ่าพันธุ์วิญญาณ เพื่อหลบเลี่ยงอาการบาดเจ็บที่ถึงแก่ชีวิต
เมื่อได้รับบาดเจ็บสาหัสในฉับพลัน เทพแท้จริงหลงหยวนจึงไร้เรี่ยวแรง หลังจากที่ห้ำหั่นกันอยู่ครู่หนึ่ง เขาก็พ่ายแพ้ไปอย่างน่าอนาถ!
ในตอนนี้ เผ่าพันธุ์วิญญาณเหลือจ้าวเฟิงแค่คนเดียว!
ที่เหลือพ่ายแพ้ไปหมดแล้ว!
“เทพแท้จริงหลงหยวนก็พ่ายแพ้แล้ว!”
ผู้อาวุโสห้าของเผ่าพันธุ์วิญญาณหลับตา ไม่อยากเผชิญหน้ากับเหตุการณ์ทั้งหมดนี้ ไม่อยากจะเห็นใบหน้าอัปลักษณ์ของคนเผ่าเปลวทอง
“เรื่องบนโลกล้วนเกินคาดเดา!”
ผู้อาวุโสสี่ของเผ่าพันธุ์วิญญาณทอดถอนใจ
เขาเองก็คาดคิดไม่ถึงเช่นกันว่าเทพโบราณหลิวจินจะแข็งแกร่งเช่นนี้ มีไพ่ตายจำนวนมาก จนประลองชนะแปดครั้งติดต่อกัน
“พวกเรายอมแพ้เถอะ!”
ผู้อาวุโสเผ่าพันธุ์วิญญาณผู้หนึ่งเอ่ยด้วยใบหน้าทุกข์ทน
เมื่อมีคนเริ่มพูด ผู้อาวุโสคนอื่นที่เหลือก็เริ่มเห็นด้วย
“จ้าวเฟิง เจ้ายังไม่รีบไสหัวกลับไปอีก อยากจะขายหน้าต่อหน้าคนอื่นงั้นหรือ?”
เทพโบราณปิงหยวนหงุดหงิดอย่างที่สุด เขาเห็นจ้าวเฟิงยืนอยู่ด้านหน้าเพียงคนเดียว จึงตะคอกทันที
เมื่อผู้อาวุโสจำนวนมากในเผ่าต่างยอมแพ้ ผู้อาวุโสสี่จึงตัดสินใจ
เขาผุดลุกขึ้น จะประกาศต่อแดนศักดิ์สิทธิ์ชีวิตว่าเผ่าพันธุ์วิญญาณขอยอมแพ้
แต่ในเวลานั้นเอง มีเสียงหนึ่งดังขึ้นขัดจังหวะ
“ช้าก่อน ถึงคราวข้าขึ้นประลองแล้ว!”
จ้าวเฟิงเอ่ยอย่างเหนื่อยหน่ายอยู่บ้าง
เทพโบราณหลิวจินไม่ยอมเลือกเขา จึงได้แต่รอ
รอตั้งนานกว่าจะมาถึงตาตนเอง คนระดับสูงของเผ่าพันธุ์วิญญาณเกิดจะมาขอยอมแพ้เสียอย่างนั้น เขาจะยอมให้เรื่องแบบนี้เกิดขึ้นได้อย่างไร
เมื่อทุกคนในเหตุการณ์ได้ยินเช่นนี้ก็ชะงักไป ก่อนจะพากันหัวเราะเยาะจ้าวเฟิง
แต่ในตอนนี้ กลิ่นอายมหาศาลที่แข็งแกร่งสะเทือนฟ้าดินก็ไหลบ่าออกมาจากร่างจ้าวเฟิง
..................................


[Go To Next Chapter]( ./141.md)