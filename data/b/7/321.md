##บทที่ 1465: จอมเทพซุ่มโจมตี
“เกิดอะไรขึ้น? นี่มัน...”
ถึงแม้เจ้าตำหนักรัตติกาลม่วงจะไม่รู้ว่าจ้าวเฟิงกำลังทำอะไร
แต่จากตาซ้ายของจ้าวเฟิง เขามองเห็นสรวงสวรรค์มายา อีกทั้งยังเกิดความรู้สึกอันตรายอย่างที่ไม่เคยมีมาก่อน
เจ้าตำหนักรัตติกาลม่วงรีบโคจรพลังวิญญาณเพื่อต่อต้าน
“เจ้าเด็กนี่ พลังวิญญาณแข็งแกร่งยิ่งนัก!”
เจ้าตำหนักรัตติกาลม่วงแอบตกใจ
เขาเป็นถึงจอมเทพขั้นสอง วิชาดวงตาวิญญาณขั้นหนึ่งของจ้าวเฟิงกลับสามารถสั่นคลอนพลังวิญญาณของเขาได้
จากนั้นเขาถึงพบว่าเหตุนี้เกี่ยวพันกับตาซ้ายของจ้าวเฟิงในระดับหนึ่ง
“หรือว่าเนตรเทพเจ้าดวงที่เก้าที่โด่งดังเลื่องชื่อในเขตดาราชาดจะเป็นมันจริงๆ?”
เจ้าตำหนักคิดถึงข่าวลือก่อนหน้านี้ ในใจอดสั่นสะท้านขึ้นมาไม่ได้
เนตรเทพเจ้าดวงที่เก้า เป็นตำนานที่สูงส่งจนไม่อาจเอื้อมในใจของเขา ดังนั้นเขาจึงไม่เชื่อว่าจ้าวเฟิงคนนั้นที่ตนรู้จักจะเป็นผู้ครอบครองเนตรเทพเจ้าดวงที่เก้า
แต่ตอนนี้ เมื่อเจ้าตำหนักรัตติกาลม่วงสัมผัสได้ถึงภัยอันตรายที่รุนแรง เขาเลยจำต้องเชื่อ เรื่องเล่านั้นบางทีอาจจะเป็นจริง
ไกลออกไป ครึ่งก้าวสู่จอมเทพทั้งหกใจเต้นโครมคราม
“เกิดอะไรขึ้น เมื่อครู่เกิดอะไรขึ้น?”
ผู้อาวุโสแขนยาวมีสีหน้าตื่นตะลึง
‘ราตรีดับสูญ’ แข็งแกร่งไร้เทียมทานที่เจ้าตำหนักรัตติกาลม่วงปลดปล่อยออกมา เหตุใดจู่ๆ จึงหายไปอย่างไร้ร่องรอยได้
ในตอนนี้เอง ใจกลางหมอกสีม่วงคลุมเครือเกิดแสงมายาหลากสีขึ้นกลุ่มหนึ่ง ชวนให้ทุกคนมองไปอย่างอดไม่ได้
“นั่นคืออะไร?”
ความคิดจิตใจของทุกคนถูกแสงมายากลุ่มนั้นชักนำให้ตกลงสู่มิติอีกแห่งหนึ่งทันใด
ใจกลางสนามรบ
“สู่ห่วงความฝัน!”
ตาซ้ายของจ้าวเฟิงเพ่งมองไปยังร่างของเจ้าตำหนักรัตติกาลม่วง แสงมายาเป็นชั้นๆ แผ่ระลอกออกมา
ภายใต้ตาซ้ายของจ้าวเฟิง เจ้าตำหนักรัตติกาลม่วงกัดฟันต้านทาน
วู้ม แซ่ด แซ่ด!
ทันใดนั้น กระบี่อัสนีรวมศูนย์สองเล่มที่ทะลวงผ่านเจ้าตำหนักรัตติกาลม่วง อานุภาพของมันเพิ่มขึ้นทันที พลังอัสนีเทวะรวมศูนย์มหาศาลถูกปลดปล่อยออกมา
พริบตานั้น ความคิดจิตใจที่มั่นคงของเจ้าตำหนักรัตติกาลม่วงถูกสั่นคลอน
“แย่แล้ว!”
ความคิดของเจ้าตำหนักรัตติกาลม่วงตกลงไปในตาซ้ายของจ้าวเฟิงอย่างไม่อาจต้านได้
เสี้ยวขณะต่อมา เขาเข้ามาอยู่ในมิติห้วงความฝันแห่งหนึ่ง
ทิวทัศน์ในมิติเป็นบริเวณใกล้ๆ สำนักรากฐานเทพ ซึ่งก็คือที่ที่เขาสู้กับจ้าวเฟิงเมื่อครู่
เพียงแต่ว่าสำนักรากฐานเทพเบื้องหน้าเขาในตอนนี้สว่างไสววิจิตร ราวกับภาพลวงตา
ทุกอย่างเบื้องหน้าเสมือนปรากฏให้เห็นได้เพียงในความฝันเท่านั้น แต่เจ้าตำหนักรัตติกาลม่วงกลับรู้สึกเหมือนจริงเกินจะเปรียบ
“เจ้าตำหนักรัตติกาลม่วง!”
ไม่ไกลนัก พวกเจ้าหุบเขามังกรทองทั้งหกคนอดตกใจไม่ได้
“พวกเขาก็มาที่นี่เช่นกัน?”
ครึ่งก้าวสู่จอมเทพพวกนี้ก็ทำให้เจ้าตำหนักรัตติกาลม่วงรู้สึกเหมือนจริงเช่นเดียวกัน
ปรากฏการณ์แปลกประหลาดต่างๆ ทำให้เขารู้สึกไม่มั่นคง เตรียมสำแดงกลวิชาออกไปจากมิติแปลกประหลาดแห่งนี้
แต่ในตอนนี้เอง
ขวับ!
ร่างของจ้าวเฟิงปรากฏขึ้นอยู่ที่ไกลๆ
“เอ๋? เจ้าพวกนี้ก็ที่มาที่นี่เช่นกันรึ!”
จ้าวเฟิงมองไปยังพวกเจ้าหุบเขามังกรทอง
‘สู่ห้วงความฝัน’ ของเขาหลักๆ แล้วพุ่งเป้าไปยังเจ้าตำหนักรัตติกาลม่วง แต่จอมเทพพวกนี้อยู่ใกล้สนามต่อสู้ของพวกเขา ดังนั้นจึงโดนผลกระทบของวิชาเข้าด้วย
อีกทั้งพวกเขาเป็นเพียงแค่ครึ่งก้าวสู่จอมเทพเท่านั้น แรงต้านทานต่ำเป็นอย่างยิ่ง กระทั่งยังไม่ทันรู้สึกอะไรก็เข้ามาในมิติห้วงความฝันของจ้าวเฟิงแล้ว
“เช่นนั้นก็ตายไปด้วยกันเสียเถอะ!”
จ้าวเฟิงหัวเราะลั่น
“น่าหัวเราะนัก อาศัยแค่เจ้าก็จะมาฆ่าข้าได้หรือ?”
เจ้าตำหนักรัตติกาลม่วงรู้สึกเหมือนตัวเองได้ยินเรื่องน่าขำที่สุด
“เจ้าตำหนักรัตติกาลม่วง พวกเราจะช่วยท่านฆ่าเจ้าเด็กนี่!”
สีหน้าของเจ้าหุบเขามังกรทองคร่ำเคร่ง
เจ้าตำหนักรัตติกาลม่วงพยักหน้าให้ เขาเสียเปรียบในเงื้อมมือจ้าวเฟิงซ้ำแล้วซ้ำเล่า ตอนนี้มีความมั่นใจที่จะจัดการกับจ้าวเฟิงไม่มากเท่าใด
แต่หากมีคนพวกนี้ช่วยเหลือแล้วละก็ ความมั่นใจของเขาจะเพิ่มขึ้นอีกหลายส่วน
ว่าแล้วเจ้าตำหนักรัตติกาลม่วงก็เตรียมตัว แต่กลับพบว่าตัวเองราวกับตกอยู่ในบ่อโคลน การเคลื่อนไหวเชื่องช้าเป็นอย่างยิ่ง
อีกด้านหนึ่ง ครึ่งก้าวสู่จอมเทพทั้งหกยิ่งขยับตัวไม่ได้
วู้ม!
ในขณะเดียวกัน ท้องฟ้าความฝันมายาปรากฏกระบี่อัสนีเทวะรวมศูนย์หลายพันเล่ม!
“เป็นไปได้อย่างไร?”
เจ้าตำหนักรัตติกาลม่วงตกใจจนเสียงหลง
เขาเคยประมือกับจ้าวเฟิงมา รู้พลังของวิชานี้ดี แต่ครั้งหนึ่งอย่างมากจ้าวเฟิงก็รวมกระบี่อัสนีเทวะรวมศูนย์ได้สองเล่มเท่านั้น
แต่ตอนนี้ บนท้องฟ้ากลับมีกระบี่อัสนีเทวะรวมศูนย์หลายพันเล่มปรากฏขึ้นอย่างไม่มีปี่มีขลุ่ย
“ไม่…นี่มันเกิดอะไรขึ้น?”
ครึ่งก้าวสู่จอมเทพหกคนที่เหลือตกใจจนขวัญหนีดีฟ่อทันที
เหตุใดจู่ๆ พวกเขาจึงอ่อนแอดั่งมดปลวกเช่นนี้ ส่วนจ้าวเฟิงกลับแข็งแกร่งเหนือความคาดหมาย
“มิติแห่งนี้ผิดปกติ!”
ในความคิดของเจ้าตำหนักรัตติกาลม่วง พลังเจตจำนงที่แข็งแกร่งเป็นอย่างยิ่งปะทุขึ้น
ชั่วเวลานั้น ทั่วทั้งมิติห้วงฝันเกิดสัญญาณไม่มั่นคงขึ้น
กระบี่อัสนีเทวะรวมศูนย์ที่แขวนอยู่ในท้องฟ้าสั่นไหว กระทั่งมีหลายเล่มพังทลายลงมา
แต่ก็เสียหายไม่กี่เล่มเท่านั้น ไม่ส่งผลกระทบมากนัก
“สมกับที่เป็นจอมเทพขั้นสอง ถึงแม้จะเข้ามาในห้วงความฝันของข้าก็ยังสามารถขัดขืนได้!”
สีหน้าของจ้าวเฟิงหนักอึ้งเล็กน้อย ฝ่ามือสะบัดไป
ฟุ่บ ฟุ่บ ฟุ่บ!
กระบี่อัสนีเทวะรวมศูนย์ที่แน่นขนัดบนท้องฟ้าราวกับ ‘ฝนกระบี่’ ห่าหนึ่งตกลงมายังพื้นดิน
“แย่แล้ว!”
เจ้าตำหนักรัตติกาลม่วงรู้สึกถึงอันตรายความเป็นความตาย จึงปะทุพลังวิญญาณที่แข็งแกร่งยิ่งกว่าเดิมออกมาจากจิตสำนึก ทำให้ทั่วทั้งมิติสั่นคลอน
ฟิ้ว!
กระบี่อัสนีเทวะรวมศูนย์เล่มหนึ่งแทงไปยังไหล่ซ้ายของเจ้าตำหนักรัตติกาลม่วง
ความเจ็บปวดรุนแรงทำให้เขายิ่งเพิ่มความตื่นตัวขึ้น
ความปรารถนาจะมีชีวิตรอดทำให้จิตใต้สำนึกของเจ้าตำหนักรัตติกาลม่วงปะทุพลังเจตจำนงอย่างที่ไม่เคยมีมาก่อน
วู้ม ครืน!
ทั่วทั้งมิติห้วงความฝันบางและโปร่งใสขึ้น
กระบี่อัสนีเทวะรวมศูนย์ที่ร่วงลงมา พลานุภาพก็ลดลง ถึงแม้จะมีหลายเล่มที่โจมตีโดนเจ้าตำหนักรัตติกาลม่วง แต่ส่งผลทำร้ายไม่มาก
วู้ม!
ร่างของเจ้าตำหนักรัตติกาลม่วงค่อยๆ โปร่งใส ก่อนจะหลุดพ้นไปจากที่นี่
แต่ครึ่งก้าวสู่จอมเทพทั้งหกถูกห่าฝนกระบี่แทงจนไม่เป็นรูปเป็นร่าง ร่างแหลกสลายไปสิ้น
ที่โลกภายนอก
ความคิดจิตใจของเจ้าตำหนักรัตติกาลม่วงกลับมายังร่างเดิม สีหน้าอิดโรยเป็นอย่างยิ่ง
เขาคลำบาดแผลบนไหล่และรอยแผลอื่นๆ บนร่าง สีหน้างุนงงเล็กน้อย
ทุกอย่างที่เขาประสบเมื่อครู่ราวกับฝันร้ายอย่างไรอย่างนั้น
แต่หลังจากที่ตื่นขึ้นมา ทุกอย่างที่เกิดขึ้นในความฝันกลับเกิดขึ้นจริงบนร่างของเขา
ไม่ไกลนักยังมีกลิ่นอายของครึ่งก้าวสู่จอมเทพที่แตกดับไปอีก
‘นี่มันคือพลังอะไรกันแน่?’
เจ้าตำหนักรัตติกาลม่วงตื่นตกใจ
ก่อนหน้านี้จ้าวเฟิงเปลี่ยนแปลงเส้นทางการโจมตีในฉับพลัน ทำให้เขาได้รับบาดเจ็บ
ต่อมา จ้าวเฟิงก็ทำลายกระบวนท่าสังหารของเขา ส่งผลให้เขาโดนโจมตีอีกครั้ง
และครั้งนี้ วิชาที่จ้าวเฟิงสำแดงออกมาก็ยิ่งน่าเหลือเชื่อ
“หนีออกมาได้อย่างนั้นรึ!”
จ้าวเฟิงมองไปยังเจ้าตำหนักรัตติกาลม่วง ค่อนข้างประหลาดใจ
ความสามารถอย่าง ‘สู่ห้วงความฝัน’ นี้เขาใช้น้อยครั้งนัก ยังไม่ค่อยรู้ถึงขีดจำกัดของมันเท่าใด และเจ้าตำหนักรัตติกาลม่วงก็เป็นคนแรกที่หนีออกมาจากห้วงความฝันของเขาได้
“จ้าวเฟิง ตำหนักรัตติกาลม่วงจะไม่สืบสาวราวเรื่องต่อการกระทำทุกอย่างของเจ้าแล้ว!”
เจ้าตำหนักรัตติกาลม่วงมองไปยังจ้าวเฟิง ในใจพลันเกิดความหวาดเกรง
อีกทั้งในยามที่เขาหลุดพ้นออกมาจากมิติห้วงความฝันแห่งนั้น วิญญาณก็ใช้พลังไปมาก รวมกับมีบาดแผลสาหัสอีก ตอนนี้ไม่ควรสู้ต่อไป
หากจ้าวเฟิงสำแดงวิชาที่น่าเหลือเชื่ออีกครั้ง ไม่แน่ว่าเขาอาจตายอยู่ที่นี่จริงๆ
ฟิ้ว!
เจ้าตำหนักรัตติกาลม่วงแปลงเป็นลำแสงสีม่วงจากไปอย่างรวดเร็ว
ตรงเขตพื้นที่ชายขอบ สามคนที่ติดตามเจ้าตำหนักรัตติกาลม่วงมาก็จากไปพร้อมกันกับเขาเช่นกัน
จ้าวเฟิงมองเจ้าตำหนักรัตติกาลม่วงจากไปไกล ไม่ได้ไล่ตามต่อ
เมื่อครู่เขาสำแดงสู่ห้วงความฝัน ดึงความคิดของจอมเทพขั้นสองเข้ามายังมิติห้วงความฝัน เดิมทีก็ยากเย็นมากอยู่แล้ว การใช้พลังค่อนข้างมาก
นอกจากนั้น ที่นี่คือเขตผาเก่า หากเขาสังหารเจ้าตำหนักรัตติกาลม่วง ขั้วอำนาจห้าดาวที่เหลือไม่มีทางนั่งอยู่เฉยแน่ กระทั่งว่าแดนศักดิ์สิทธิ์อาจจะออกหน้าก็เป็นได้
ฟ้าดินค่อยๆ กลับสู่ปกติ
สมาชิกทุกคนรอบด้านอึ้งตะลึงอยู่กับที่
“ตำหนักรัตติกาลม่วงหนีไปแล้ว?”
“ข้ายังเห็นบาดแผลบนร่างของเจ้าตำหนักรัตติกาลม่วงด้วย คิดไม่ถึงว่าเขาจะเป็นฝ่ายพ่ายแพ้!”
ทั่วทั้งสนามรบแตกตื่นฮือฮาขึ้นทันที
คนของขั้วอำนาจเผ่าปีศาจวารีสวรรค์และหุบเขามังกรทองยังพบอีกว่า ครึ่งก้าวสู่จอมเทพในขั้วอำนาจของพวกเขาหายไปแล้ว!
“ตายซะ!”
จ้าวเฟิงมองหอมังหรเหลืองและเผ่าภูตทมิฬที่อยู่ไกลๆ ก่อนชี้นิ้วหนึ่งออกไป
วูบ!
พลังเทพรวมศูนย์สายหนึ่งพุ่งออกไป
“ไว้ชีวิตด้วย นายท่าน!”
“หนีเร็ว!”
สมาชิกทั้งหมดของสองขั้วอำนาจต่างคิดหลบหนี
แต่พวกเขาพบว่าความคิดและการเคลื่อนไหวของตัวเองเชื่องช้าอย่างยิ่ง เห็นเพียงพลังเทพรวมศูนย์สายหนึ่งพุ่งโจมตีมา
ครืน บึ้ม!
พลังเทพรวมศูนย์ธรรมดาระเบิดไปที่ท้องฟ้าไกล ขอบเขตการโจมตีมหาศาลแผ่ระลอกไปยังขั้วอำนาจทั้งสอง
รอจนฝุ่นควันเลือนหายไป ข้างในก็ไม่เห็นใครเลยสักคน!
“หนีเร็ว!”
ครั้นเห็นภาพนี้ สมาชิกที่เหลือที่นั่นต่างพากันถอยหนี
เจ้าตำหนักรัตติกาลม่วงหนีไปแล้ว ที่นั่นไม่มีใครสามารถรับกระบวนท่าของเขาได้
ณ หุบเขาไกลออกไป
“เจ้าตำหนักรัตติกาลม่วงแพ้อย่างนั้นรึ เนตรเทพเจ้าดวงที่เก้า เจ้าไม่ทำให้ข้าผิดหวังจริงๆ และเจ้าก็ไม่มีทางทำให้ใต้เท้าผู้นั้นผิดหวังเช่นกัน!”
แววตาของจอมเทพป้าหลงฉายประกาย ไหล่ทั้งสองสั่นเล็กน้อย แต่สุดท้ายก็สงบลง
ไม่ถึงเสี้ยวขณะ รอบบริเวณสำนักรากฐานเทพก็ไร้ซึ่งผู้คน!
ที่หุบเขาห่างไกล เงามืดหม่นค่อยๆ สลายไป
เวลาต่อมา ไม่มีใครมาหาเรื่องจ้าวเฟิงอีก
ส่วนหอมังกรเหลืองและเผ่าภูตทมิฬถูกทำลาย หลังจากที่สำนักรากฐานเทพฟื้นฟูขึ้นใหม่อีกครั้งก็ส่งคนไปยึดครองพื้นที่ทันที
เช่นนี้แล้ว พื้นที่ของสำนักรากฐานเทพจึงเพิ่มขึ้นสามเท่าในทันที ทั้งยังได้รับทรัพยากรมหาศาล เกรงว่าอีกไม่นานเท่าใดก็จะรุ่งโรจน์ล้ำหน้ากว่าในวันวาน
เนื่องจากอิทธิพลของจ้าวเฟิง สำนักรากฐานเทพเนื้อชิ้นโตชิ้นนี้ก็ไม่มีใครกล้าแตะต้อง
หลังจากนั้นสามเดือน หานหนิงเอ๋อร์ก็ตัดสินใจกลับแดนศักดิ์สิทธิ์ชีวิต
อยู่ที่นั่นอนาคตของนางถึงจะยิ่งดีกว่า และนี่ก็เป็นสิ่งที่สำนักรากฐานเทพหวังไว้
วันนี้ จ้าวเฟิง เซี่ยโหวอู่ และหานหนิงเอ๋อร์ทั้งสามคนออกเดินทางไปจากสำนักรากฐานเทพ
ถึงแม้หนทางจะยาวนาน แต่ด้วยฐานะจอมเทพของจ้าวเฟิง จึงใช้ค่ายกลส่งข้ามของขั้วอำนาจห้าดาวในเขตผาเก่าได้โดยไร้เงื่อนไข
กระทั่งในตอนที่มาถึงยังตำหนักรัตติกาลม่วง ตำหนักรัตติกาลม่วงยังตระเตรียมของกำนัลมอบให้แก่จ้าวเฟิง
ขวับ!
พวกเขาทั้งสามคนมาถึงยังพื้นที่ชายขอบที่ตำหนักรัตติกาลม่วงดูแลผ่านค่ายกลส่งข้ามของตำหนักนี้
ต่อมาคนทั้งสามก็มุ่งหน้าไปยังขั้วอำนาจห้าดาวอีกแห่งหนึ่ง
แต่มุ่งหน้าไปได้ไม่เท่าไหร่ จู่ๆ จ้าวเฟิงก็หยุดลง
“เป็นอะไรไป?”
สีหน้าของเซี่ยโหวอู่และหานหนิงเอ๋อร์เผยแววสงสัย
“ท่านปรากฏตัวขึ้นเถอะ!”
สีหน้าจ้าวเฟิงเรียบนิ่ง
ฟุ่บ!
ในท้องฟ้าไกลลิบ ร่างเงาดำโผล่ออกมาเบื้องหน้าคนทั้งสาม
ทันใดนั้น กลิ่นอายที่กดดันฟ้าดินก็เผยออกมาทันที
“แข็งแกร่งยิ่งนัก จอมเทพขั้นสอง!”
เซี่ยโหวอู่ตัวสั่นสะท้าน สีหน้าแข็งทื่อ
ผู้แข็งแกร่งที่จู่ๆ ปรากฏตัวขึ้น ทำให้เขารู้สึกว่าคนคนนี้แข็งแกร่งกว่าเจ้าตำหนักรัตติกาลม่วงเสียอีก
หากจ้าวเฟิงเป็นรอง เขาและหานหนิงเอ๋อร์เกรงว่าคงตายไปในทันทีภายใต้พลังของคนคนนี้
“ท่านรอข้าแซ่จ้าวอยู่ที่นี่ มีธุระอันใด?”
พวกเขาออกเดินทางโดยค่ายกลส่งข้าม
ส่วนคนคนนี้ดักซุ่มอยู่ที่นี่ พิสูจน์ว่าเขารู้เส้นทางของจ้าวเฟิงทั้งสามคน หรือก็คือเบื้องหลังเขามีขั้วอำนาจยิ่งใหญ่อยู่
อีกทั้งที่นี่คือเขตผาเก่า จ้าวเฟิงจึงนึกถึงสามขั้วอำนาจห้าดาวในเขตผาเก่าก่อนเป็นอันดับแรก
“เนตรเทพเจ้าดวงที่เก้า เจ้าไม่ต้องไปไหนแล้ว!”
จอมเทพป้าหลงมองไปยังตาซ้ายของจ้าวเฟิง ยากที่จะเก็บซ่อนความตื่นเต้นยินดีเอาไว้
……………………………………


[Go To Next Chapter]( ./322.md)