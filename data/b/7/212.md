##บทที่ 1356: ความลับของเผ่าเทพยักษ์
“จะถึงแล้วหรือ?”
ภายในชุดคลุมมิติ จ้าวเฟิงพอจะรับรู้สถานการณ์ในเรือบินได้
สามปีนี้เขาเอาแต่ปิดด่านฝึกตน หนำซ้ำเวลาส่วนมากก็อยู่แต่ในมิติของชุดคลุม
ในระยะเวลาสามปี พลังฝึกตนของเขามั่นคงอยู่ที่เทพโบราณขั้นแปด เสวียนอ้าวมิติไปแตะขั้นเจ็ด ส่วน ‘พลังฟ้าประสานหนึ่ง’ เองก็ฝึกฝนไปถึงขั้นที่สามช่วงต้น
นอกจากนี้ เขาอนุมาน ‘วิชาแยกวิญญาณ’ ไปถึงขั้นที่สี่แล้ว เพียงแต่ว่ายังไม่ได้แยกวิญญาณ อย่างไรเสีย การแบ่งแยกวิญญาณก็เป็นเรื่องที่อันตรายมาก จะถูกรบกวนไม่ได้ อีกทั้งหลังจากที่แยกวิญญาณแล้วจะอ่อนแอไปช่วงหนึ่ง
และจ้าวเฟิงยังแก้ไขปรับปรุงวิชาดวงตาของตนเองให้สมบูรณ์ยิ่งขึ้น ใช้วิชาและความรู้ประสบการณ์ทั้งหมดสร้างวิชาดวงตาใหม่ๆ ออกมาบางส่วน
ทางฟากมังกรวารีล้างโลกายังดูดซับพลังจากเกล็ดคอเผ่าพันธุ์มังกรล้างโลกาที่จ้าวเฟิงคัดลอกเอาไว้จำนวนมาก จนพลังเทียบเท่าเทพโบราณขั้นแปดไปตั้งนานแล้ว ร่างมังกรวารีกำลังเปลี่ยนสภาพเป็นมังกรแท้ ระดับความเข้มข้นของสายเลือดเผ่าพันธุ์มังกรล้างโลกาก็เพิ่มขึ้นด้วย
ในสามปีที่ผ่านมานี้เขาพัฒนารวดเร็วที่สุดแล้ว พลังเพิ่มขึ้นมากกว่าจ้าวเฟิงเสียอีก
แน่นอนว่านี่เป็นเพราะสายเลือดที่โดดเด่นของตัวเขาเองด้วย
เผ่าพันธุ์ที่แข็งแกร่งที่สุดในยุคบรรพกาลก็คือเผ่าพันธุ์มังกรล้างโลกา ซึ่งเป็นศัตรูคู่แค้นของวิหคทอง จากจุดนี้จะเห็นความน่ากลัวของสายเลือดดังกล่าวได้
ทว่าเมื่อใช้เกล็ดมังกรล้างโลกามากจนเกินไป สรรพคุณที่แท้จริงของมันจึงไร้ผลไปแล้ว
ต่อไปในภายหน้า หากมังกรวารีล้างโลกาอยากจะเพิ่มพลังก็ต้องใช้วิธีอื่นแล้ว
“นายท่าน ด้วยพลังของข้าในตอนนี้ เทพโบราณขั้นแปดทั่วไปไม่ใช่คู่ต่อสู้ด้วยแน่นอน!”
มังกรวารีล้างโลกาเห็นจ้าวเฟิงสิ้นสุดการปิดด่านฝึกตนแล้ว จึงรีบเอ่ยปาก
เขามีพลังฝึกตนเช่นในวันนี้ได้เป็นเพราะจ้าวเฟิงทั้งสิ้น มังกรวารีล้างโลกาในตอนนี้คิดกระทั่งว่าตนเองโชคดีที่ได้รับใช้จ้าวเฟิง
แต่พัฒนาการที่เพิ่มขึ้นมากเกินไปของจ้าวเฟิง ก็เพิ่มแรงกดดันให้เขาอย่างยิ่ง หากตนเองไล่ตามไม่ทัน ถูกทิ้งช่วงไปไกลเกิน มังกรวารีล้างโลกาก็ยิ่งไม่รู้สึกปลอดภัย
“มังกรวารีทมิฬตัวนี้!”
ทางฝั่งคุนอวิ๋นอุทานด้วยความริษยา
ในสามปีนี้ เขาทะลวงถึงเทพแท้จริงขั้นสามได้เพราะการชี้แนะจากจ้าวเฟิง หนำซ้ำพลังฝึกตนยังพุ่งทะยานขึ้นจนไปแตะขั้นสามสุดยอด
ความเร็วในการฝึกตนระดับนี้ หากอยู่ในขั้วอำนาจห้าดาวทั่วไปย่อมต้องภาคภูมิใจแน่
แต่เมื่ออยู่รวมกับพวกจ้าวเฟิง เขาไม่มีความรู้สึกภูมิใจแม้แต่น้อย
เขาถึงกระทั่งได้ยินมาว่า ซินอู๋เหินสหายของจ้าวเฟิงในกาลก่อนกลายมาเป็นเจ้าตำหนักของขั้วอำนาจที่เผ่าเทพยักษ์สังกัดอยู่ ทำเอาเขาตื่นตกใจแทบตาย
พรึ่บ!
จ้าวเฟิงออกจากมิติในชุดคลุมมิติ
“สหายจ้าว เจ้าเก็บงำกลิ่นอายไว้ดีนัก ดูไปแล้วพลังฝึกตนคงเสถียรอย่างที่สุดแล้ว!”
เทพโบราณพั่วเยวี่ยเอ่ยอย่างตกใจ
ในลำดับของเทพโบราณ คนจำนวนมากใช้ศักยภาพและพรสวรรค์ที่มีไปจนถึงขีดจำกัด ต้องลำบากตรากตรำถึงจะเกือบทะลวงผ่านได้ ดังนั้นหากอยากทำให้พลังมั่นคงโดยสมบูรณ์จึงยากเสียยิ่งกว่ายาก
“ใกล้ถึงแล้วกระมัง!”
จ้าวเฟิงเอ่ยถาม
ก่อนนี้เขารู้สึกได้ว่าเรือบินลดความเร็วลง พวกตำหนักเทพยักษ์ทั้งสองหยุดการปิดด่านฝึกตน เขาจึงแน่ใจว่าใกล้จะถึงแล้ว
แต่เขากลับไม่เห็นอะไรในครรลองสายตาของตน
“อยู่ในพื้นที่มหาสมุทรด้านหน้านี้!”
เทพโบราณหนิงเยวี่ยเอ่ยพลางระบายยิ้ม
“ในมหาสมุทร?”
จ้าวเฟิงอึ้งไป
ตู้ม!
เรือบินดำลงไปในจุดลึกของมหาสมุทรด้านหน้า เมื่อเดินทางไปได้ระยะทางหนึ่ง อ้อมระลอกน้ำวนขนาดใหญ่หลายแห่งแล้ว จึงหยุดลงแถวแนวปะการังสีเลือดในที่สุด
หลังจากลงเรือ ทั้งสองคนก็ไปยังแนวปะการังแล้วประสานมือใช้วิชา
ทันใดนั้นเอง อุโมงค์สีเข้มแห่งหนึ่งปรากฏขึ้นด้านหน้า
เมื่อทั้งสามคนข้ามผ่านอุโมงค์ไปแล้ว ก็มาโผล่ยังพื้นที่กว้างใหญ่ไพศาลแห่งหนึ่ง
หมื่นลี้ในนั้นไม่มีก้อนเมฆ เขามหึมาสูงชะลูดกระจายตัวไปทั่วบริเวณ เหนือเขาสูงใหญ่เหล่านั้นมีวิหารตำหนักจำนวนนับไม่ถ้วน
“คิดไม่ถึงเลยว่าจะลึกลับซับซ้อนขนาดนี้!”
จ้าวเฟิงกระจ่างแจ้ง มิน่าเขาจึงไม่เคยได้ยินชื่อตำหนักเทพยักษ์มาก่อน
จะต้องรู้ว่า เผ่าเทพยักษ์จัดอยู่ลำดับที่สิบห้าในรายชื่อหมื่นเผ่าพันธุ์โบราณ จึงเป็นเป้าสายตาอย่างมาก แต่ที่ตั้งขั้วอำนาจกลับลึกลับขนาดนี้ จึงแทบจะไม่มีใครล่วงรู้เรื่องนี้สักคน
“นี่ก็มีเหตุผลเช่นกัน พอถึงเวลาเดี๋ยวเจ้าก็จะรู้เอง!”
เทพโบราณหนิงเยวี่ยทอดถอนใจ ไม่พูดอะไรมากนัก
เวลานี้เอง ในส่วนลึกของตำหนักใกล้ๆ มีประสาทสัมผัสเทพหลายสายกวาดผ่านมา
จากนั้นเงาหลายร่างกระโจนออกมาจากภายในตำหนัก
ณ ที่ไกลออกไป ผู้แข็งแกร่งขั้นเทพโบราณในเกราะสีทองบินตรงมาทันที
“เทพโบราณพั่วเยวี่ย เทพโบราณหนิงเยวี่ย พวกเจ้ากลับมาแล้ว คนผู้นั้นเป็นใคร?”
เทพโบราณเกราะทองถามแล้วก็มองจ้าวเฟิงด้วยสายตาไม่เป็นมิตรนัก
“ผู้ครอบครองตราเทพบรรพกาล!”
เทพโบราณพั่วเยวี่ยเอ่ยอย่างตรงไปตรงมา
ทันทีที่พูดดังนั้น เทพโบราณเกราะทองพลันเอ่ย “แล้วพาเขามาที่นี่เพราะอะไร?”
ความนัยของเทพโบราณเกราะทองชัดเจนแจ่มแจ้ง แค่ชิงเอาตราเทพบรรพกาลกลับมาก็ได้แล้ว ไม่ควรจะพาจ้าวเฟิงมาที่นี่
“ท่านอู๋เหินเชิญเขามาที่นี่!”
ใบหน้าเทพโบราณหนิงเยวี่ยเย็นชาเล็กน้อย
ตอนแรกที่สู้รบกับเทพโบราณโยวหยา บวกกับระยะเวลาสามปีที่รู้จักมักคุ้นกัน ความสัมพันธ์ของทั้งสองคนจึงไม่เลวนัก ความคิดที่เทพโบราณหนิงเยวี่ยมีต่อจ้าวเฟิงจึงค่อยๆ ดีขึ้น
เมื่อได้ยินชื่อ ‘ท่านอู๋เหิน’ ชายเกราะทองพลันก้มหน้าไม่พูดไม่จา
ยามนี้เอง ในทิวเขาที่เรียงรายนับไม่ถ้วนมีเสียงกังวานดังออกมา “หนิงเยวี่ย เชิญแขกมาหาข้าที่นี่!”
ทั้งฟ้าดินตกอยู่ในความเงียบสงัดทันใด คนทั้งหมดต่างก้มลงทำความเคารพ
จ้าวเฟิงเดาว่าว่าคนที่พูดประโยคนี้คงเป็นซินอู๋เหิน แต่เขามองไม่ออกเลยว่าเสียงนี้ดังมาจากยอดเขาลูกไหน
“ไปกันเถอะ!”
จากนั้นเทพโบราณหนิงเยวี่ยจึงพาจ้าวเฟิงข้ามยอดเขาจำนวนมาก จนมาถึงหน้ายอดเขายักษ์สีเหลืองลูกหนึ่ง
ยอดเขาขนาดใหญ่มีตำหนักเก่าแก่เรียบง่ายหลังหนึ่ง ด้านหน้าตำหนักมีคนยืนตระหง่านอยู่
รูปโฉมของเขาธรรมดา แต่บุคลิกอากัปกิริยาต่างๆ กลับทำให้คนรู้สึกว่าไม่ธรรมดาแม้แต่น้อย เขายืนนิ่งๆ อยู่ที่นั่น ดูไปแล้วกลับเหมือนหลอมรวมเป็นหนึ่งเดียวกับยอดเขาแห่งนั้น ช่างสูงใหญ่องอาจ ชวนให้รู้สึกหวั่นเกรงอย่างยิ่ง
“จ้าวเฟิง ไม่เจอกันตั้งนาน เราเข้ามาคุยกันสักหน่อยเถิด”
ซินอู๋เหินระบายยิ้ม
“เจ้านี่เกินคาดเดาจริงๆ!”
จ้าวเฟิงเอ่ยทอดถอนใจ ก่อนจะเดินเข้าไปในตำหนัก
ถึงสุดท้ายเขาจะรู้ถึงความไม่ธรรมดาของซินอู๋เหิน แต่ความเป็นจริงกลับเกินความคาดเดาของเขาไปไกล
หลังจากจ้าวเฟิงเข้ามายังดินแดนเทพรกร้างก็ได้รับโอกาสมากมายมาตลอด จนทะลวงเทพโบราณขั้นเจ็ดได้ทันที แต่ก็ยังคงด้อยกว่าเขามากนัก
จ้าวเฟิงคิดว่าซินอู๋เหินในตอนนี้น่าจะมีพลังระดับเทพโบราณขั้นเก้าเป็นอย่างน้อย แต่ลึกล้ำเกินหยั่งยิ่งกว่าเทพโบราณขั้นเก้าคนใดๆ ที่เขาเคยพบเจอ!
“เดิมทีข้าคิดว่าอย่างน้อยๆ ต้องรออีกห้าร้อยปีจึงจะได้พานพบ คิดไม่ถึงเลยว่าเจ้าจะมีพัฒนาการรวดเร็วเช่นนี้!”
หลังจากนั่งลง ซินอู๋เหินก็มองสำรวจจ้าวเฟิงอย่างละเอียด
“ห้าร้อยปี?”
จ้าวเฟิงหัวเราะน้อยๆ หากเปลี่ยนเป็นเทพแท้จริงคนอื่นที่เดินทางมาดินแดนเทพรกร้างจากภายนอก ถ้าให้เวลาอีกพันปีก็ยังยากจะประสบความสำเร็จเช่นจ้าวเฟิง
แต่ซินอู๋เหินทำนายเวลาไว้ห้าร้อยปี เห็นได้ชัดว่าเขาเองก็รู้ถึงความไม่ธรรมดาของดวงตาซ้ายจ้าวเฟิง
“คืนให้เจ้า”
จ้าวเฟิงล้วงเอาตราเทพบรรพกาลออกมา ของชิ้นนี้เดิมทีก็เป็นของซินอู๋เหิน
ระยะเวลาสามปี เขาเคยพินิจพิเคราะห์ตราเทพบรรพกาลหลายครั้ง ยิ่งศึกษาลึกลงไปเท่าไหร่ ก็ยิ่งเห็นถึงความพิเศษของตราเทพบรรพกาล
จนในที่สุดเขาก็เข้าใจ ที่ตราเทพบรรพกาลไม่ถูกเขายึดครองโดยสิ้นเชิงเป็นเพราะมันมีเจ้าของมาโดยตลอด นั่นก็คือซินอู๋เหิน
วู้ม!
ตราเทพบรรพกาลลอยมาหาซินอู๋เหินด้วยตัวเอง
กลิ่นอายที่แข็งแกร่งกลุ่มหนึ่งแผ่ออกมาจากด้านในนั้นช้าๆ ด้านบนของตราเทพบรรพกาลล้อมรอบด้วยระลอกแสงสุกสกาวหลายเส้น
เมื่อผนึกชั้นหนึ่งเปิดออก ตราเทพบรรพกาลก็สาดซัดกลิ่นอายอาวุธเทพระดับสุดยอดออกมาทันที
“เจ้าก็รู้แล้ว ไม่ผิดหรอก ตราเทพบรรพกาลนี้เป็นของที่ระลึกของเจ้าตำหนักแห่ง ‘ตำหนักเทพโบราณ’!”
ซินอู๋เหินตกตะลึงไปเล็กน้อย ก่อนจะเก็บตราประทับเอาไว้
“ตำหนักเทพโบราณ?”
ขั้วอำนาจที่ซินอู๋เหินสังกัดอยู่ไม่ใช่ตำหนักเทพยักษ์หรอกหรือ? เกี่ยวอะไรกับตำหนักเทพโบราณ?
“สามร้อยล้านปีก่อน เขตดาราชาดมีขั้วอำนาจห้าดาวชั้นยอดนามว่าตำหนักเทพโบราณ มีชื่อเสียงไม่น้อยในดินแดนเทพรกร้าง ตำหนักเทพโบราณมีสองเผ่าพันธุ์กุมอำนาจอยู่ แบ่งเป็นเผ่าเทพยักษ์และเผ่าวิญญาณบรรพกาล…”
ซินอู๋เหินพูดเนิบนาบราวกำลังทบทวนความจำ
อันที่จริง เขตดาราชาดในอดีตไม่มีตำหนักเทพยักษ์ และไม่มีตำหนักวิญญาณบรรพกาล มีแต่ ‘ตำหนักเทพโบราณ’ ที่เป็นขั้วอำนาจห้าดาวขนาดใหญ่เท่านั้น
โดยผู้ปกครองสูงสุดของตำหนักเทพโบราณก็คือเผ่าเทพยักษ์ แต่ลักษณะพิเศษของเผ่าเทพยักษ์คือสัดส่วนในการสืบทอดสายเลือดค่อนข้างต่ำ ความเข้มข้นของสายเลือดก็ต่ำด้วยเช่นกัน พวกที่สายเลือดเข้มข้นน้อยนิดนัก จึงค่อยๆ สูญหายไปแล้ว
ส่วนคนในเผ่าวิญญาณบรรพกาลมีจำนวนค่อนข้างมาก ถึงแม้ว่าลำดับจะไม่สูงเท่าเผ่าเทพยักษ์ แต่สายเลือดเข้มข้นอย่างยิ่ง มีวิชาที่แสนจะพิสดาร พวกเขาไม่พึงพอใจในสถานการณ์ของตนเอง จึงวางแผนมาเนิ่นนาน เพื่อสุดท้ายแล้วจะได้แย่งชิงตำแหน่งและเอาชนะเผ่าเทพยักษ์
ตั้งแต่นั้น ตำหนักเทพโบราณจึงเปลี่ยนชื่อเป็นตำหนักวิญญาณบรรพกาล!
เรื่องราวผ่านไปยาวนานแล้ว มีเพียงผู้อาวุโสเก่าแก่ส่วนหนึ่งในดินแดนเทพรกร้างเท่านั้นถึงจะรู้เรื่องเบื้องหลังพวกนี้
“ที่แท้ก็เป็นแบบนี้!”
จ้าวเฟิงฟังเรื่องราวทั้งหมดนี้ด้วยใบหน้าตื่นตกใจ
จนตอนนี้ ที่สุดแล้วเขาก็เข้าใจว่าทำไมตำหนักเทพยักษ์จึงหลบซ่อนอยู่ในสถานที่เร้นลับเช่นนี้
เพราะตอนนี้พลานุภาพของตำหนักเทพยักษ์ด้อยกว่าตำหนักวิญญาณบรรพกาลอย่างยิ่ง และตำหนักวิญญาณบรรพกาลเองก็ไม่มีวันปล่อยเผ่าเทพยักษ์ไป!
“ในตอนแรกข้าโดนเผ่าวิญญาณบรรพกาลล้อมสังหาร ก่อนที่ดวงจิตจะสูญสลาย ข้าฝืนเปิดอุโมงค์เชื่อมไปนอกดินแดน ผลสุดท้ายก็คือกายเนื้อมาโผล่ที่ดินแดนทวีป ถึงแม้ดวงจิตจะดับสลาย ไม่สามารถชุบชีวิตด้วยเลือดได้ แต่ในฐานะที่เป็นจอมเทพจึงสามารถใช้ ‘ตราผนึกดั้งเดิม’ กลับมาเกิดใหม่อีกครั้ง…”
สีหน้าซินอู๋เหินสลับซับซ้อนเมื่อเอ่ยตอบ
จ้าวเฟิงคาดเดาเรื่องพวกนี้ได้นานแล้ว
เพียงแต่เขาคาดไม่ถึงว่าซินอู๋เหินในชาติก่อนจะเคยเป็นหนึ่งในจอมเทพที่แข็งแกร่งที่สุดของเผ่าเทพยักษ์
หลังจากที่ซินอู๋เหินเดินทางมาถึงดินแดนเทพรกร้าง รับสืบทอดตำแหน่งเจ้าตำหนักแล้ว จึงไม่มีใครเห็นต่างอีก
“ตราเทพบรรพกาลล้ำค่าถึงเพียงนี้ เหตุใดตอนนั้นเจ้าจึงมอบให้ข้า?”
จ้าวเฟิงถามข้อสงสัยอีกอย่าง
แรกเริ่มเดิมที ตราเทพบรรพกาลชิ้นนี้เป็นถึงอาวุธเทพระดับสุดยอด หนำซ้ำยังดูเหมือนมีความลับอย่างอื่นอยู่ สิ่งของที่สำคัญเช่นนี้ ซินอู๋เหินยกให้จ้าวเฟิงในตอนอยู่ดินแดนทวีป ทำให้เขาเกินคาดเล็กน้อย
“ตอนที่ข้าได้รับสืบทอดกายเนื้อและสายเลือดในชาติก่อน ตำหนักวิญญาณบรรพกาลก็สังเกตเห็นการดำรงอยู่ของข้า ข้าจึงเดาว่ามีเทพแท้จริงมาที่ดินแดนทวีป และอาจพาหายนะมาด้วย จึงเอาสิ่งของทุกชิ้นในช่วงชีวิตก่อนมาสร้างเป็นมรดกแห่งหนึ่งให้พวกเจ้าเลือกสรร หนึ่งก็เพื่อชดเชยพวกเจ้า สองเพื่อเพิ่มพลังให้พวกเจ้า สำหรับรับมือกับอันตรายที่อาจจะเกิดขึ้นในภายภาคหน้า ส่วนตราเทพบรรพกาลเจ้าได้ไปผ่านการทดสอบ…”
ซินอู๋เหินหัวเราะน้อยๆ เขาไม่ได้ให้ตราเทพบรรพกาล แต่จ้าวเฟิงเป็นคนเอาไปเอง
ซินอู๋เหินสืบทอดพลังในช่วงชีวิตก่อนและเข้ามาในดินแดนเทพรกร้าง จึงต้องเผชิญหน้ากับการไล่ล่าสังหารจากตำหนักวิญญาณบรรพกาลไม่หยุดหย่อน
ตราเทพบรรพกาลสำคัญมากถึงขนาดนี้ จะปล่อยให้ตกอยู่ในเงื้อมมือของคนตำหนักวิญญาณบรรพกาลไม่ได้ ด้วยเหตุนี้เขาจึงยกของชิ้นนี้ให้คนอื่นดูแล
แต่การคุ้มครองตราเทพบรรพกาลก็เป็นอันตรายอย่างหนึ่งเช่นกัน คนทั่วไปทำก็ไม่ได้…
“อยากจะรู้ความลับของตราเทพบรรพกาลหรือไม่?”
ซินอู๋เหินพลันถามขึ้น
จ้าวเฟิงชะงักไป เขาย่อมรู้ว่าความลับเกี่ยวกับตราเทพบรรพกาลอาจจะยิ่งใหญ่มาก
แต่ซินอู๋เหินกลับไม่มีท่าทีจะปกปิดจ้าวเฟิงแม้แต่น้อย
“อย่างไรเสียเจ้าก็ช่วยข้าได้มากเลยทีเดียว ถือได้ว่าเป็นนายครึ่งหนึ่งของตราเทพบรรพกาลแล้ว จะล่วงรู้เรื่องราวของมันก็เป็นเรื่องที่สมควรแล้ว…”
ซินอู๋เหินเตรียมจะเล่าความลับของมันออกมา
แต่ในตอนนั้นเอง กลิ่นอายกดดันที่หนักอึ้งหาใดเปรียบลงมาเยือนทั้งตำหนักใหญ่
จะต้องรู้ว่า หลังจากที่จ้าวเฟิงเข้ามาที่นี่แล้ว รอบๆ ตำหนักก็เปิดปราการป้องกัน
แต่กลิ่นอายของผู้แข็งแกร่งลึกลับผู้นั้นกลับข้ามผ่านปราการป้องกันมาถึงที่นี่
กลิ่นอายกลุ่มนี้หนักราวขุนเขา ขนาดมีปราการพลังกั้นขวางยังทำให้จ้าวเฟิงขยับตัวไม่ได้ รู้สึกว่าตนเองเล็กจ้อยราวมดปลวก ชีวิตตกอยู่ในกำมือของคนอื่น
เขาเคยสัมผัสความรู้สึกแบบนี้มาก่อนครั้งหนึ่ง
“จอมเทพ!”
จ้าวเฟิงตื่นตะลึง เขาที่เคยเจอจอมเทพเทียนจี้มาก่อนสามารถตัดสินระดับพลังของฝ่ายตรงข้ามได้จากกลิ่นอายสำนึกรู้
“อู๋เหิน เจ้าจะบอกความลับของเผ่าเทพยักษ์กับคนนอกหรือ?”
น้ำเสียงเข้มงวดแก่ชราดังสะท้อนในตำหนัก
................................


[Go To Next Chapter]( ./213.md)