##บทที่ 1548: จนตรอก
ภายในอาณาจักรเทพของพวกฝืนชะตาฟ้า ไฟสงครามลุกท่วม
สมาชิกแดนศักดิ์สิทธิ์ชีวิตโจมตีเข้ามาในอาณาจักรเทพได้นานแล้ว พวกฝืนชะตาฟ้าค่อยๆ ตกเป็นฝ่ายเสียเปรียบ ต้องใช้แผนป้องกันต้านทานศัตรู
เนื่องจากที่นี่เป็นถิ่นของพวกฝืนชะตาฟ้าเอง มีกลไกค่ายกล อาวุธสงคราม และกับดักกลไกมากมาย พวกฝืนชะตาฟ้าจึงยังคงมีแรงต้านทานอยู่
ครืน ตูม เปรี้ยง!
ศูนย์กลางของฝ่ายพวกฝืนชะตาฟ้า จ้าวเฟิงและบริวารสู้กับกายวัฏสงสารของผู้คุมกฎโย่วอย่างต่อเนื่อง
“อ๊าก…”
ผู้อาวุโสผมฟ้าร้องคำรามเจ็บปวดไม่หยุด เมื่อฝ่ามือสะบัดไป พายุหิมะเหมันต์ก็หอบม้วนไปยังฟ้าดิน
แต่ทว่า จ้าวเฟิงที่มีอาวุธบรรพชนปกป้อง ขอแค่ไม่ถูกการโจมตีร้ายแรงถึงชีวิตของผู้อาวุโสผมฟ้าทำร้ายเข้าก็แทบจะไม่เป็นอะไร
“เนตรอัสนีบริสุทธิ์!”
จ้าวเฟิงโคจรดวงตาซ้าย พลังบริสุทธิ์และพลังอัสนีเทวะถูกกระตุ้นขึ้นมา
ครืน ฉัวะ!
ตรากระบี่อัสนีเทวะระเบิดลงยังร่างของผู้อาวุโสผมฟ้าจนเป็นรูใหญ่
ผู้อาวุโสผมฟ้าที่เป็นกายวัฏสงสารบาดแผลสมานกันอย่างรวดเร็ว แต่วิญญาณของเขาได้รับบาดเจ็บด้วย
ทว่าในฐานะที่เป็นผู้แข็งแกร่งขั้นราชาเทพ พลังวิญญาณของเขาแข็งแกร่งเป็นอย่างยิ่ง หากเปลี่ยนเป็นจอมเทพขั้นสามทั่วไป ถ้าไม่ตายก็ต้องบาดเจ็บหนักภายใต้เนตรอัสนีบริสุทธิ์ของจ้าวเฟิง
“เหมันต์พันผนึก!”
ใบหน้าของผู้อาวุโสผมฟ้าเหี้ยมเกรียมชั่วร้าย
ผู้แข็งแกร่งที่ถูกจอมเทพขั้นสองสุดยอดทำร้ายซ้ำแล้วซ้ำเล่า ต่อให้ตายแล้วกลายเป็นกายวัฏสงสาร เขาก็ไม่อาจทนต่อความอัปยศเช่นนี้ได้
ครืน ฟู่ ฟู่!
มิติรอบๆ กายจ้าวเฟิงเย็นยะเยือกขึ้นทันที พายุหิมะเหมันต์ในอากาศแข็งตัว และรวมตัวไปยังจุดศูนย์กลางทันที
จ้าวเฟิงรู้สึกว่าอุณหภูมิตรงที่ตนอยู่ลดต่ำลงเรื่อยๆ ต่อให้มีอาวุธบรรพชนเทียมปกป้องก็ยังคงรู้สึกหนาวเข้ากระดูก
ท่าทางผู้อาวุโสผมฟ้าจะลงมือสุดกำลังแล้ว
เห็นน้ำแข็งยะเยือกมหาศาลรวมตัวไปยังจ้าวเฟิง ราวกับว่าจะฝังเขาเอาไว้ข้างในนิจนิรันดร์
“ปลดปล่อยห้วงฝัน!”
พลังดั้งเดิมมายาทะลักออกมาจากดวงตาซ้ายของจ้าวเฟิง ประกายแสงเจิดจ้ากะพริบวับวิบ
เขาสร้างห้วงฝันออกมาในชั่วพริบตา ผสานเป็นหนึ่งเดียวกับฟ้าดินและมิติรอบด้าน
เมื่ออยู่ในพลังห้วงฝัน ความสามารถแต่ละด้านของจ้าวเฟิงเพิ่มขึ้นทบเท่า
วู้ม แซ่ด แซ่ด!
พลังอัสนีเทวะที่แข็งแกร่งถูกปลดปล่อยออกมา ผสานไปในเขตแดนพลังบริสุทธิ์ที่อยู่รอบกายเขา
พลังความคิดขยับเล็กน้อย พลังในเขตแดนพลังบริสุทธิ์ทั้งหมดแผ่ระลอกอย่างบ้าคลั่ง เข้าปะทะกับน้ำแข็งเย็นยะเยือกที่ไร้สิ้นสุดจากรอบด้าน
แน่นอน นี่ยังไม่อาจต้านทานการโจมตีเต็มกำลังของผู้อาวุโสผมฟ้าได้
จ้าวเฟิงกำมือ กระบี่อัสนีเทวะหลายเล่มก่อตัวขึ้นในเขตแดนพลังบริสุทธิ์เพียงชั่วพริบตา
ฟู่!
ฝ่ามือหนึ่งซัดไป กระบี่อัสนีเทวะพลังบริสุทธิ์ทั้งหมดพุ่งไปทั่วทุกทิศ
พลังเหมันต์เย็นเยือกค่อยๆ ลดกำลังลง ถูกจ้าวเฟิงทำลายไปจนหมดสิ้นทีละน้อย
“พลังศาสตร์ความฝันงั้นรึ?”
ผู้อาวุโสผมฟ้ากัดฟันกรอด โมโหเป็นอย่างยิ่ง
เขาก็เคยเห็นพลังศาสตร์ความฝันมาก่อน เมื่อผู้ฝึกฝนศาสตร์ความฝันอยู่ในห้วงความฝันของตน พลังจะแข็งแกร่งเกินกว่าปกติ
มิเช่นนั้น ต่อให้จ้าวเฟิงมีอาวุธบรรพชนเทียมปกป้อง ก็ต้องถูกน้ำแข็งผนึกไปอย่างสมบูรณ์จากการโจมตีกระบวนท่านี้ของเขา
ในพื้นที่ใต้ดิน ผู้คุมกฎโย่วสังเกตสถานการณ์ฝั่งผู้อาวุโสผมฟ้า อดทอดถอนใจไม่ได้ “ราชาเทพทั่วไปทำอะไรมันไม่ได้แล้ว!”
ผู้อาวุโสผมฟ้าเป็นกายสังสารวัฏ ถึงแม้จะเป็นอมตะไม่ตาย และจัดการได้ยากยิ่ง
แต่เขาสูญเสียกายเทพดั้งเดิมไปแล้ว ไม่มีการเพิ่มพลังจากพลังสายเลือด เท่ากับว่าพลังทุกด้านลดลง
จ้าวเฟิงก็รู้เรื่องนี้เช่นกัน ต่อสู้กับผู้อาวุโสผมฟ้าไม่ยากเย็น แต่หากเปลี่ยนเป็นราชาเทพโยวอวิ๋นแห่งเผ่าเทพมายา หรือผู้คุมกฎจั่วละก็ เกรงว่าจะจัดการกับศัตรูได้ยาก เพราะทั้งสองคนนี้ล้วนเป็นผู้แข็งแกร่งขั้นราชาเทพ
แต่ทว่า ตอนนี้จ้าวเฟิงก็แค่ใช้ผู้อาวุโสผมฟ้าเป็นคู่มือฝึกฝนเท่านั้น
รอให้เขาทะลวงขั้นสามแล้ว ต่อให้เป็นราชาเทพโยวอวิ๋นคนอื่นๆ ที่เป็นราชาเทพ เขาก็น่าจะสามารถต้านทานได้
ครืน ตูม บึ้ม!
ทั้งสองประมือกันอย่างดุเดือดหลายร้อยกระบวนท่า ต่างคนต่างทำอะไรอีกฝ่ายไม่ได้
อีกด้านหนึ่งในยามนี้ กองทัพแดนศักดิ์สิทธิ์ชีวิตโจมตีทำลายการป้องกันของพวกฝืนชะตาฟ้า รุกคืบไปยังเกาะใจกลาง
“ถอย!”
ผู้คุมกฎจั่วและผู้คุมกฎโย่วขับเคลื่อนเรือรบสีดำทองสองลำซึ่งบรรทุกสมาชิกทั้งหลายไว้ เลือกที่จะถอยไป
อยู่ในอาณาจักรเทพของตัวเองยังไม่อาจต้านทานคู่ต่อสู้ได้ สู้ต่อไปก็ไม่มีความหมายใดๆ
“หึ!”
ผู้อาวุโสผมฟ้าแค่นเสียงต่ำ สายตาเคืองแค้นจ้องจ้าวเฟิงเขม็ง ก่อนจะถอยไปอย่างไม่พอใจเป็นอย่างมาก
กายวัฏสงสารที่เหลือก็ต่างพากันหนีเช่นกัน
จ้าวเฟิงไม่ได้ไล่ตามไป เพราะอย่างไรกายวัฏสงสารก็จัดการยากเกินไปอยู่แล้ว
แต่ดินแดนล้ำค่าของฝ่ายฝืนชะตาผืนนี้ ถึงแม้คนจะถอยไปหมดแล้ว ก็น่าจะยังมีของล้ำค่าไม่น้อยที่ขนย้ายไปไม่ทันเหลือไว้
ในกองทัพแดนศักดิ์สิทธิ์ชีวิต สมาชิกส่วนใหญ่ตามไปไล่สังหาร ทิ้งสมาชิกส่วนน้อยไว้ในอาณาจักรเทพเผ่าความลับสวรรค์
“สถานการณ์ของพวกฝืนชะตาฟ้าเปลี่ยนไปแล้ว!”
ชุดคลุมผลึกหยกปลงอนิจจัง
คิดไม่ถึงว่าพวกฝืนชะตาฟ้าที่แข็งแกร่งจะมีวันนี้ด้วยเช่นกัน
แต่ว่าคู่มือเป็นถึงผู้ครอบครองเนตรเทพเจ้าทั้งสาม นี่ก็เป็นเรื่องที่ช่วยไม่ได้
‘ไม่รู้ว่าสามเนตรเทพเจ้าจะสังหารเจ้าสวรรค์ได้หรือไม่!’
จ้าวเฟิงพึมพำในใจ
หากเจ้าสวรรค์ไม่ตาย ใจของเขาก็ยากจะสงบ
ถึงจะพูดว่าหลังจากแปดเนตรเทพเจ้าถือกำเนิดขึ้น ก็ไม่เคยมีนายเหนือหัวผู้ครอบครองเนตรแตกดับ สามนายเหนือหัวร่วมมือกันน่าจะสามารถสังหารนายเหนือหัวได้
ด้านนอกอาณาจักรเทพของพวกฝืนชะตาฟ้า ฟ้าดินมืดหม่นไปทั่ว
“สังหาร!”
เจ้าสวรรค์ถืออาวุธบรรพชน ‘อาญาสวรรค์’ กวัดแกว่งโจมตีลงไป ประกายแสงสีทองโบราณที่สว่างจ้าทั่วฟ้าพุ่งออกมา ราวกับจะผ่าฟ้าดินออกเป็นสองซีก
เผชิญหน้ากับเจ้าสวรรค์ที่ทรงพลังเช่นนี้ สามนายเหนือหัวเนตรเทพเจ้าก็ยังต้องถอยหลบคมแสงนั้นไป
ในด้านความแข็งแกร่งของการโจมตี ทั้งสามคนล้วนสู้เจ้าสวรรค์ไม่ได้ แต่หากคิดจะสังหารเจ้าสวรรค์ คนทั้งสามก็ยังมีความมั่นใจค่อนข้างมาก ในเมื่อพวกเขาสามเนตรเทพเจ้าร่วมมือกัน ถึงจะสิ้นเปลืองพลังแต่ก็ทำให้เจ้าสวรรค์พลังหมดจนตายได้
ไกลออกไปหลายสิบล้านลี้ เงาคนสามคนอำพรางอยู่ในท้องฟ้า
“พวกฝืนชะตาฟ้าแข็งแกร่งถึงเพียงนั้นเชียวรึ? เนตรเทพเจ้าทั้งสามร่วมมือกันก็ยังฆ่าไม่ตาย!”
สตรีสวมชุดสีม่วงหม่นรูปร่างอวบอิ่ม มุมปากยกยิ้มขึ้นน้อยๆ
“เคี้ยกๆ พวกเขาสามคนคงจะสัมผัสถึงตัวตนของพวกเราได้ จึงไม่คิดสู้ตัวตายกับเจ้าสวรรค์ และใช้การสูญเสียที่ค่อนข้างต่ำยื้อให้นายเหนือหัวเนตรเทพวิถีฟ้านั่นเหนื่อยตาย!”
นายเหนือหัวมรณะหัวเราะชั่วร้าย
“กลัวพวกเราจะฉวยโอกาสเอาผลประโยชน์ไปหรือ?”
ผู้อาวุโสอีกคนที่สวมชุดทองวิจิตรตระการตาพูดเสียงเบา
“ข้าคิดว่าพวกเราลงมือจะดีกว่า ป้องกันไม่ให้เจ้าคนเผ่าความลับสวรรค์นั่นหนีไป อีกทั้งหากสู้กันซึ่งหน้าก็เป็นพวกเราสามคนที่แข็งแกร่งกว่า!”
สตรีนางนั้นหัวเราะเบาๆ
กลุ่มพวกนางมีนายเหนือหัวเนตรมรณะ นายเหนือหัวเนตรดับสูญ และนายเหนือหัวเนตรสังสารวัฏ
นายเหนือหัวเนตรดับสูญและนายเหนือหัวเนตรมรณะกำลังรบแข็งแกร่งเป็นอย่างยิ่ง ส่วนนายเหนือหัวเนตรสังสารวัฏมีกายวัฏสงสาร ยิ่งยากจะจัดการได้
หากพูดถึงกำลังรบแล้วละก็ พวกเขาสามคนเป็นฝ่ายได้เปรียบ
ส่วนนายเหนือหัวเนตรทัณฑ์สวรรค์ฝั่งนั้นมีนายเหนือหัวเนตรชีวิต เชี่ยวชาญด้านการลดความสูญเสียและการต่อสู้ระยะยาว
“ก็ดี ‘อาญาสวรรค์’ นับว่าเป็นอาวุธบรรพชนที่ถูกใจข้า!”
สายตาของนายเหนือหัวเนตรดับสูญส่องประกาย ท่าทางมั่นอกมั่นใจ
“ได้ เช่นนั้นก็ทำตามนี้!”
เสียงต่ำทุ้มของนายเหนือหัวเนตรมรณะดังขึ้น
จากสิ่งที่สายสืบของเขาว่ามา สงครามใหญ่ในอาณาจักรเทพ พวกฝืนชะตาฟ้าตกเป็นฝ่ายเสียเปรียบและล่าถอยไปแล้ว เขาสนใจในสิ่งที่เผ่าความลับสวรรค์ค้นคว้ามากกว่า โดยเฉพาะ ‘ต้นกำเนิดดวงตาวิถีฟ้า’ จะไม่ให้ใครแย่งไปได้ก่อนแน่นอน
หลังจากหารือกันแล้ว นายเหนือหัวเนตรเทพเจ้าทั้งสามก็หายวับไป
ในสนามรบของนายเหนือหัว
ฟ้าดินถล่มทลาย พายุต้องห้ามอันน่าสะพรึงกลัวพัดกวาดไปทั่ว ต่อให้เป็นจอมเทพขั้นสอง หากไม่ระวังก็ต้องตายไร้ที่ฝังเหมือนกัน
ครืน ตูม โครม!
การโจมตีของเจ้าสวรรค์แข็งแกร่งไร้พ่าย ทำให้สามเนตรเทพเจ้าต้องหลบหลีกกันชั่วคราว
“พวกเจ้าฆ่าข้าไม่ได้หรอก ไม่สู้ให้เรื่องจบไปเช่นนี้ เผ่าความลับสวรรค์ยินดีชดใช้ให้!”
เจ้าสวรรค์มองไปยังเนตรเทพเจ้าทั้งสามแล้วเอ่ยเสนอขึ้น
เขาดูเหมือนแข็งแกร่ง แต่ต้านทานกับนายเหนือหัวเนตรเทพเจ้าทั้งสาม โดยเฉพาะเมื่ออีกฝ่ายมีเนตรเทพชีวิต เขาก็แทบจะไม่มีโอกาสชนะเลย
เนตรเทพทัณฑ์สวรรค์ขมวดคิ้ว หากไม่ใช่ว่าคอยเฝ้าระวังเนตรเทพเจ้าที่ซ่อนอยู่ในที่มืด แล้วพวกเขาทั้งสามลงมือเต็มกำลัง เจ้าสวรรค์จะต้องได้รับบาดเจ็บสาหัสแล้ว
ทันใดนั้น สีหน้าของนายเหนือหัวทั้งสามพลันเปลี่ยนสี
ในตอนนี้เอง เสียงทรงอำนาจก้องกังวานขึ้นมา “ฮ่าๆ คิดจะให้จบไปเช่นนี้? กล้าแตะต้องแปดเนตรเทพเจ้า เจ้ามีแต่ต้องเอาชีวิตมาชดใช้!”
แสงทองกะพริบ ผู้อาวุโสชุดทองคนหนึ่งปรากฏกายขึ้นทันที
วู้ม ฟุ่บ!
ด้านข้างเขามีผู้อาวุโสหลังค่อมดูชั่วร้ายปรากฏขึ้น
และข้างหลังของทั้งสอง สตรีรูปร่างทรงเสน่ห์ ฝีก้าวเบาหวิว ค่อยๆ ย่างกรายเข้ามา
“ข้านึกว่าพวกเจ้าจะหดหัวอยู่ในกระดองตลอดไปเสียอีก!”
นายเหนือหัวเนตรมิติหัวเราะเยาะหยัน
“เป็นเพราะเห็นว่าพวกเจ้าช่างไม่มีปัญญา สามรุมหนึ่งยังจัดการไม่ได้ พวกเราจึงต้องลงมือเอง!”
นายเหนือหัวเนตรมรณะหัวเราะชั่วร้ายน่าขนลุก
เสี้ยวขณะนี้ หกในแปดเนตรเทพเจ้ามาเยือนพร้อมกัน
ทั่วทั้งฟ้าดินกดดันเกินจะเปรียบ บิดเบี้ยวไปทั่ว
“ฮ่าๆ คิดไม่ถึงว่านายเหนือหัวเนตรเทพเจ้าทั้งหกจะมารวมตัวกัน!”
เจ้าสวรรค์พลันหัวเราะ
นายเหนือหัวเนตรเทพเจ้าทั้งหกมองไปยังเจ้าสวรรค์ พวกเขาจำต้องยอมรับว่าชายเบื้องหน้าคนนี้แข็งแกร่งจริงๆ...
แต่ทว่า การกระทำทุกอย่างของเจ้าสวรรค์เป็นปฏิปักษ์ต่อเนตรเทพเจ้าทั้งแปด
หากอยู่ในยุคแปดเนตรเทพเจ้า เจ้าสวรรค์แพ้พ่ายแน่นอน
“ถึงแม้จะเอาพลังดั้งเดิมแปดเนตรเทพเจ้ามาผสานต้นกำเนิดดวงตาวิถีฟ้าไม่ได้ แต่หากลากเอานายเหนือหัวเนตรเทพเจ้าทั้งหกตายตกไปด้วยกันก็ไม่เลว!”
พลังดั้งเดิมในกายเจ้าสวรรค์พลันลุกไหม้
“ยังมีไพ่ตายอะไรอีก?”
แววตาของนายเหนือหัวเนตรมิติส่องประกาย รีบหนีถอยไปอย่างรวดเร็ว
นายเหนือหัวที่เหลือสีหน้าระแวดระวัง รีบดึงระยะออกห่างทันที แต่ก็ยังจ้องเจ้าสวรรค์เอาไว้เขม็ง
“ย้อนกลับ!”
เจ้าสวรรค์กระตุ้นเนตรเทพวิถีฟ้าขึ้น ทิศทางของฟ้าดินทั้งผืนกลับตาลปัตร
นายเหนือหัวที่ถอยไปพวกนั้นแยกกันต่างเข้ามาใกล้เจ้าสวรรค์
แต่ผลลัพธ์ของแต่ละคนมีแค่เสี้ยววินาทีเท่านั้น นายเหนือหัวทั้งหกผันเปลี่ยนทิศ ถอยร่นไปอีกครั้ง
“ระเบิด!”
มืออีกข้างของเจ้าสวรรค์พลันซัดมายังอาวุธบรรพชนอาญาสวรรค์ พลังกฎเกณฑ์แห่งทองที่น่ากลัวพวยพุ่งออกมา สะเทือนฟ้าดิน
“เจ้า...เจ้าบ้าไปแล้วรึ ระเบิดอาวุธบรรพชนอย่างนั้นหรือ!”
นายเหนือหัวเนตรดับสูญตะลึงงัน ตวาดลั่นออกมาทันที
อาวุธบรรพชนชิ้นนี้เป็นอาวุธที่เขาพอใจ ก่อนตายเจ้าสวรรค์กลับคิดจะทำลายอาวุธบรรพชนชิ้นนี้
ถึงแม้จะเสียดาย แต่นายเหนือหัวเนตรดับสูญก็จำต้องถอยไป
การระเบิดของอาวุธบรรพชนไม่ใช่เรื่องล้อเล่น
“ตายซะเถอะ!”
เจ้าสวรรค์เผยยิ้มที่สิ้นหวังและเหี้ยมโหด แม้แต่พลังดั้งเดิมในกายก็ลุกไหม้ขึ้น
ครืน บึ้ม!
อาวุธบรรพชนอาญาสวรรค์ระเบิด พลังสะเทือนฟ้าดินแผ่กระจายมาทันที
ฟ้าดินแตกสลาย แหลกลาญไปทั่ว ทุกสิ่งกลายเป็นเถ้าธุลี
อาณาจักรเทพของพวกฝืนชะตาฟ้าที่อยู่ไกลลิบก็ได้รับการโจมตีรุนแรงนี้เช่นกัน คนในอาณาจักรเทพล้วนสัมผัสได้ถึงความไม่ชอบมาพากล
ตุบๆ! ตุบๆ!
ดวงตาซ้ายของจ้าวเฟิงเต้นระรัว เตือนเขาไม่หยุด
“ไปจากที่นี่ก่อน!”
จ้าวเฟิงเรียกบริวารกลับเข้าไปในห้วงฝันบรรพกาลทั้งหมด แล้วหนีไปอย่างรวดเร็วกับอาวุธบรรพชนเทียม
โลกภายนอกฟ้าดินปั่นป่วน พายุที่น่ากลัวหอบม้วนอย่างบ้าคลั่ง
“เกิดอะไรขึ้น?”
จ้าวเฟิงตื่นตกใจ บินไปข้างหลังอย่างรวดเร็ว
บริเวณการระเบิดของอาวุธบรรพชน
นายเหนือหัวเนตรเทพเจ้าทั้งหกเสื้อผ้าขาดวิ่นไร้สภาพ สีหน้าย่ำแย่
“คิดหนีหรือ?”
นายเหนือหัวทั้งหกไล่ตามไปพร้อมๆ กัน
พวกเขาก็สามารถสัมผัสได้ว่าเจ้าสวรรค์ยังไม่ตาย แต่หนีไปก่อนที่อาวุธบรรพชนจะระเบิด
“กลับกล้าทำลายอาวุธบรรพชน!”
นายเหนือหัวเนตรดับสูญมีสีหน้าเคียดแค้น
“หนีไม่ได้แล้วรึ?”
เจ้าสวรรค์หน้าซีดขาว ทอดถอนใจปลงอนิจจัง
ถึงแม้เขาจะใช้อาวุธบรรพชนระเบิดตัวเองก็ไม่สามารถสังหารเนตรเทพเจ้าทั้งหกได้ ทำได้เพียงระเบิดให้พวกเขาถอยไปเท่านั้น แต่ตัวของเขาเองกลับได้รับบาดเจ็บสาหัสยิ่ง
หกนายเหนือหัวเข้าประชิดมาอย่างรวดเร็ว
“ย้าก…”
เจ้าสวรรค์คำรามลั่น ฝ่ามือสะบัดไป อาณาจักรเทพของพวกฝืนชะตาฟ้าที่อยู่ไกลลิบลอยใกล้เขามาอย่างรวดเร็ว
“ในเมื่อพวกเจ้าดื้อดึงเช่นนี้ เช่นนั้นก็ตายไปด้วยกันเถอะ!”
สีหน้าของเจ้าสวรรค์สิ้นหวังบ้าคลั่ง
วู้ม วู้ม!
พลังดั้งเดิมในกายเขาลุกไหม้ พลังที่น่ากลัวกลุ่มหนึ่งก่อตัวออกมา
และอาณาจักรเทพก็มาถึงข้างกายเขา
“แย่แล้ว!”
นายเหนือหัวทั้งหกที่เพิ่งเข้าใกล้เจ้าสวรรค์สัมผัสได้ถึงความไม่สู้ดี
“ตายไปพร้อมกันซะเถอะ…”
พลังที่ทำลายฟ้าดินปะทุออกมาจากในกายของเขา
ส่วนอาณาจักรเทพก็ถูกเจ้าสวรรค์ระเบิดเช่นกัน
ตูม——
เสียงระเบิดสะเทือนเลื่อนลั่นดังไปทั่วปฐพี ทำให้ทุกอย่างกลายเป็นความว่างเปล่า
………………………………


[Go To Next Chapter]( ./405.md)