##บทที่ 1445: เนตรเทพเจ้าลำดับที่เก้า (1)
ในตอนนี้ ทุกคนที่นั่นรู้สึกได้ถึงกลิ่นอายที่ทรงพลังนี้
“เมื่อครู่คนผู้นี้เป็นคนกางค่ายกลความลับสวรรค์ลงมือทำร้ายมู่กู่...”
แววตาซินอู๋เหินเคร่งขรึมลงไป ในใจรู้สึกเคว้งคว้าง
เห็นได้ชัดว่าฝ่ายตรงข้ามเป็นจอมเทพขั้นสอง และยังเป็นคนเผ่าความลับสวรรค์!
“ยังมีจอมเทพอยู่อีก?”
คนในระดับกลางและสูงทั้งหมดฝั่งตำหนักเทพยักษ์ดูไร้เรี่ยวแรงอย่างชัดเจน
เดิมตำหนักวิญญาณบรรพกาลมีจอมเทพมากกว่าพวกเขาหนึ่งคน ก่อนนี้จู่ๆ จอมเทพอิ๋นอวี้ก็ปรากฏตัวขึ้น ตอนนี้ยังมีจอมเทพยอดฝีมืออีกคนหนึ่งเพิ่มมาอีก
“ในที่สุดก็ลงมือเสียที!”
สีหน้าจอมเทพอิ๋นอวี้ผ่อนคลายลง ก่อนจะระบายยิ้มออกมาน้อยๆ
ถึงแม้ว่าจอมเทพซิงเซี่ยงจะเป็นเผ่าความลับสวรรค์ ไม่ชำนาญการต่อสู้ แต่อย่างไรก็เป็นจอมเทพขั้นที่สอง
ความต่างในแต่ละขั้นของจอมเทพมากมายอย่างยิ่ง จอมเทพขั้นหนึ่งเป็นขั้นแรกเริ่ม ส่วนขั้นสองก็เป็นขั้นต้น
พลังกฎเกณฑ์ขั้นต้นจะข่มกฎเกณฑ์ขั้นแรกเริ่มอย่างมหาศาล
“ซินอู๋เหิน พวกเจ้าจบเห่แน่แล้ว!”
เจ้าตำหนักวิญญาณบรรพกาลหัวเราะเสียงดัง
จอมเทพซิงเซี่ยงผู้เป็นเผ่าความลับสวรรค์ลงมือแล้ว เรื่องทั้งหมดจบลงแล้วอย่างไม่ต้องสงสัย!
“ที่แท้เป็นจอมเทพขั้นสอง!”
จ้าวเฟิงก็รู้สึกไร้เรี่ยวแรงเช่นเดียวกัน ดวงตาซ้ายของเขาเต้นกระตุกรุนแรงกว่าเดิม
ในเวลานี้เอง
วู้ม วู้ม!
รอบตัวจ้าวเฟิงมีอักขระสีทองนับไม่ถ้วนผุดขึ้นมา ก่อนเกาะกลุ่มกลายเป็นค่ายกลมายาแห่งหนึ่งทันที
“แย่แล้ว...เป้าหมายคือข้า!”
จ้าวเฟิงหน้าถอดสี
วูบ!
เขาไม่พูดพร่ำทำเพลง โคจรเสวียนอ้าวมิติและกฎเกณฑ์เวลา เตรียมจะหลบหนีไป
ก่อนนี้มู่กู่ถูกวิชาค่ายกลของจอมเทพผู้นี้ข่มไว้อยู่หมัด!
โครม ตูม!
จ้าวเฟิงเพิ่งมาถึงขอบค่ายกล แต่กลับประหนึ่งปะทะใส่กำแพงเหล็ก และถูกกระแทกกลับมา
ในขณะเดียวกัน พลังกดดันมหาศาลก็ตรงเข้ามา
พลังของจ้าวเฟิงลดฮวบลงเมื่ออยู่ในค่ายกลอักขระทอง
“จ้าวเฟิง ตามข้ามาเสียดีๆ!”
จอมเทพซิงเซี่ยงค่อยๆ ก้าวเข้ามา ดวงตาลุ่มลึกราวผืนฟ้าดวงดาวจ้องจ้าวเฟิงเขม็ง เหมือนกับจะอ่านความลับทั้งหมดของเขา
“ไม่ได้เด็ดขาด!”
ใบหน้าจ้าวเฟิงฉายแววแน่วแน่
ถ้าหากเขายอมไปกับเผ่าความลับสวรรค์ ต้องมีจุดจบไม่ดีแน่
“ฮี่ๆ เจ้าไม่ยอมแล้วจะทำอย่างไรได้?”
จอมเทพอิ๋นอวี้หัวเราะเยาะเย้ย
เมื่อเผชิญหน้ากับจอมเทพขั้นสอง แค่ครึ่งก้าวสู่จอมเทพจะสามารถทำอะไรได้?
‘ต้องหนีไปให้ได้!’
แววตาจ้าวเฟิงเผยการตัดสินใจอย่างเด็ดขาด
วู้ม!
เขาพลิกฝ่ามือ ด้านบนปรากฏเศษชิ้นส่วนที่เปล่งประกายวาววับขึ้น
ทันใดนั้นเอง พลังของกฎเกณฑ์เวลาที่ทรงพลังกระจายตัวออก ทำให้ทั้งค่ายกลอักขระทองขยับวูบวาบเบาๆ
เมื่อต้องเผชิญหน้ากับอันตรายเช่นนี้ จ้าวเฟิงจึงไม่เก็บงำพลังเอาไว้อีก!
“นี่มัน...เศษเสี้ยวอาวุธบรรพชน!”
จอมเทพอิ๋นอวี้ตาโตอ้าปากค้าง ตะลึงจนพูดอะไรไม่ออก!
ในที่สุด ตอนนี้เขาก็เข้าใจว่าเหตุใดจ้าวเฟิงผู้เป็นครึ่งก้าวสู่จอมเทพ ถึงได้มีพลังกฎเกณฑ์เวลา
ที่แท้ฝ่ายตรงข้ามครอบครองเศษเสี้ยวอาวุธบรรพชนชิ้นหนึ่งนี่เอง
“เศษเสี้ยวอาวุธบรรพชน!”
สองจอมเทพจากตำหนักวิญญาณบรรพกาลตกตะลึงอย่างที่สุด
กระทั่งเจ้าตำหนักวิญญาณบรรพกาล สิ่งที่มีในตอนนี้ก็แค่อาวุธเทพระดับสุดยอดกันทั้งสิ้น
หากเขาครอบครองเศษเสี้ยวอาวุธบรรพชนละก็ ตอนแรกคงสังหารซินอู๋เหินได้ในเสี้ยววินาที และต้องรับมือกับจอมเทพขั้นสองได้แน่
“หืม?”
จอมเทพซิงเซี่ยงเองก็ตกใจเล็กน้อย ก่อนจะระบายยิ้มบางๆ
จ้าวเฟิงเหมือนลูกไก่ในกำมือ ขึ้นอยู่กับว่าเขาจะจัดการเมื่อไหร่ พอถึงเวลานั้น สิ่งของทั้งหมดของจ้าวเฟิงก็จะกลายเป็นของเขา
“ทลาย!”
จ้าวเฟิงกระตุ้นเศษเสี้ยวอาวุธบรรพชนสุดแรง และลากผ่านทันใด
ดาบสีขาวเสมือนจริงเล่มใหญ่ปรากฏขึ้นแล้วตรงดิ่งไปในฉับพลัน
ครืน แซ่ด แซ่ด!
ดาบขาวเล่มใหญ่กระทบลงบนค่ายกลอักขระทองจนสั่นสะเทือน
จ้าวเฟิงที่อยู่ในค่ายกลรู้สึกได้ว่าแรงกดข่มลดน้อยลงไป ทำให้สามารถสำแดงพลังได้มากขึ้น
“หากทำอีกครั้ง จะต้องทำลายค่ายกลได้แน่!”
จ้าวเฟิงโยกย้ายพลังในร่างอีกครั้ง ก่อนวาดเศษเสี้ยวอาวุธบรรพชน
“เจ้าทำเรื่องพวกนี้เพื่ออะไร?”
จอมเทพซิงเซี่ยงยื่นมือข้างหนึ่งจับกลางอากาศ
ทันใดนั้น อากาศเหนือค่ายกลมีมือสีทองข้างหนึ่งยื่นออกมาคว้าจ้าวเฟิง
“ไม่ได้แล้ว!”
จ้าวเฟิงคิดจะหลบ แต่รู้สึกว่าอย่างไรตนก็หนีไม่รอด
ตูม!
ฝ่ามือทองคว้าจับจ้าวเฟิง พลังจำกัดที่แข็งแกร่งยิ่งกว่าปะทะบนร่างเขา
ฉับพลันนั้น จ้าวเฟิงรู้สึกได้ว่าพลังที่ตนเองใช้ได้ลดลงเรื่อยๆ
“หากเป็นแบบนี้ต่อไป ข้าคงจบเห่แน่!”
ใจจ้าวเฟิงร้อนรนอย่างยิ่ง ดวงตาซ้ายเต้นกระตุกถี่รัว
“หลุมดำรวมศูนย์!”
เขากระตุ้นพลังทั้งหมดอีกครั้ง สำแดงเคล็ดวิชาที่แกร่งเกินระดับของตนออกมา
วู้ม โครม!
พลังเทพมืดหม่นลอยขึ้นบนตัวจ้าวเฟิงอย่างช้าๆ และยังสาดพลังที่ดูดกลืนและบิดเบี้ยวอันแข็งแกร่ง
แต่เพราะพันธนาธารจากมือยักษ์สีทอง ทำให้หลุมดำรวมศูนย์ไม่อาจก่อร่างสมบูรณ์ได้
อีกทั้งการจำกัดพลังก็รุนแรงมากขึ้นเรื่อยๆ ส่งผลให้หลุมดำรวมศูนย์ไม่มีพลังอย่างที่เคย
ถึงขั้นที่ว่าจะให้จ้าวเฟิงประคองหลุมดำรวมศูนย์ต่อไป ก็ยังไม่สามารถทำได้
พรึ่บ!
หลุมดำรวมศูนย์สลายหายไปในทันที
และตอนนี้ พลังที่จ้าวเฟิงใช้ได้น่าจะเทียบเท่าได้กับเทพโบราณขั้นเจ็ดเท่านั้น
ในสายตาจอมเทพขั้นสอง เทพโบราณขั้นเจ็ดเทียบกับมดปลวกไม่ได้ด้วยซ้ำไป
‘ไม่...จะจบลงแบบนี้หรือ?’
จ้าวเฟิงตะโกนในใจอย่างไม่ยินยอม
ตุบ ตุบ! ตุบ ตุบ!
ลูกทรงกลมสีเงินมายาในมิติเนตรเทพเจ้าคล้ายรู้สึกได้ถึงโทสะของจ้าวเฟิง จึงสั่นไหวแรงขึ้น พลังดั้งเดิมทะลักออกมากลุ่มแล้วกลุ่มเล่า
‘หืม? พลังดั้งเดิมของดวงตาเทพเจ้าไม่ถูกจำกัดงั้นรึ!’
จ้าวเฟิงเหมือนดำดิ่งลงไปในความสิ้นหวัง และคว้าเชือกเส้นหนึ่งเอาไว้ได้
จอมเทพซิงเซี่ยงจำกัดพลังเทพกับพลังวิญญาณของเขา แต่พลังดั้งเดิมของดวงตาเทพเจ้ากลับไม่ได้รับผลกระทบใดๆ
แต่จากอันตรายที่เพิ่มขึ้น การสั่นไหวของลูกทรงกลมสีเงินมายาก็รุนแรงมากยิ่งขึ้น จนเหมือนว่าภายในมีพลังที่แก่กล้าอย่างยิ่งจะปะทุออกมา!
“ต้องพึ่งเจ้าแล้ว!”
จ้าวเฟิงปิดตาลงน้อยๆ ก่อนจะจดจ่อสตินึกคิดทั้งหมดบนดวงตาเทพเจ้า เพื่อทดลองเหนี่ยวนำพลังภายในลูกทรงกลมสีเงินมายา
เมื่อเห็นจ้าวเฟิงล้มเลิกความตั้งใจที่จะต่อต้าน ทั้งยังไม่ขยับเขยื้อน จอมเทพซิงเซี่ยงระบายยิ้มน้อยๆ
เขาเชื่อว่าจ้าวเฟิงเกี่ยวข้องกับการตายของอวี่เหิง ครั้งนี้ไม่เพียงแต่จับจ้าวเฟิงได้ ตำหนักวิญญาณบรรพกาลยังเอาชนะตำหนักเทพยักษ์ได้อย่างราบรื่นด้วย
วู้ม วู้ม!
มืออักขระทองที่จับจ้าวเฟิงไว้ จู่ๆ ก็หลอมละลายกลายเป็นเกราะแสงอักขระปกคลุมทั่วร่าง
“จบสิ้นแล้ว!”
ด้วยถูกเคล็ดวิชาค่ายกลกักขังเอาไว้ จ้าวเฟิงจึงไม่อาจสลัดพ้นได้
ส่วนความลับทั้งหมดบนร่างเขา รอให้เอาตัวกลับไปด้วย เดี๋ยวก็รู้ชัดแจ้งเอง
“จ้าวเฟิง!”
ซินอู๋เหินที่กำลังต่อสู้กับเจ้าตำหนักวิญญาณบรรพกาลตะโกนลั่น เตรียมมุ่งหน้าไปช่วยเหลืออีกฝ่าย
“ฝันไปเถอะ!”
เจ้าตำหนักวิญญาณบรรพกาลย่อมไม่ปล่อยให้ซินอู๋เหินหนีไปได้ ใช้แรงทั้งหมดตรึงกำลังไว้
หนานกงเซิ่งกับคุนอวิ๋นที่อยู่ด้านล่างจิตใจร้อนรุ่มราวไฟสุม แต่กลับทำอะไรไม่ได้
“นายท่าน!”
เผ่าพันธุ์กิเลนเพลิงโลหิตและเผ่าพันธุ์บรรพกาลมากมายโมโหโกรธาเป็นที่สุด
แต่ต้องเผชิญกับจอมเทพขั้นสอง พวกเขาจะทำอะไรได้อีก?
ทว่าในเวลานั้น จู่ๆ จ้าวเฟิงลืมตาซ้ายขึ้นมา
ในวินาทีนี้ ระลอกแสงมายาบนดวงตาเขาพวยพุ่งออกมา ดึงดูดสายตาทุกคนในสนามรบ!
“เป็นไปได้อย่างไร...พลังกลุ่มนี้!”
จอมเทพซิงเซี่ยงตะลึงงันทันที
ตามหลักเหตุผลแล้ว พลังของจ้าวเฟิงถูกเขาจำกัดเอาไว้ ไม่สามารถสำแดงพลังออกมาได้
แต่ยามนี้ พลังที่สาดซัดออกมาจากดวงตาซ้ายจ้าวเฟิง กลับทำให้จอมเทพซิงเซี่ยงใจสั่นและกระวนกระวาย
“เนตรเทพมายาทำลายล้าง!”
ณ เวลานี้ บางทีอาจมีเพียงเนตรเทพมายาทำลายล้างถึงจะทำลายอุปสรรคด้านหน้าได้
วิ้ง วิ้ง!
ลูกทรงกลมสีเงินมายาได้รับผลกระทบจากพลังอันรุนแรงของจ้าวเฟิง จึงสั่นไหวแรงขึ้น พลังดั้งเดิมมหาศาลหลายกลุ่มทะลักออกมา
ส่วนดวงตาซ้ายก็แผ่ระลอกพลังดวงตาที่น่าสะพรึง
“จัดการ!”
จอมเทพซิงเซี่ยงยื่นมือออกมาพลางตะโกนเสียงต่ำ
ค่ายกลทองที่อยู่ไกลๆ สลายหายไปทันที หลงเหลือเพียงจ้าวเฟิงที่ถูกค่ายกลกักขังเอาไว้ ก่อนจะค่อยๆ ลอยเข้าไปหาจอมเทพซิงเซี่ยง
แต่ทันใดนั้นเอง เกราะอักขระทองนั้นหยุดไปกลางอากาศครู่หนึ่ง
ตูม!
พลังดั้งเดิมต้องห้ามที่ยิ่งใหญ่พุ่งทำลายลูกทรงกลมสีเงินมายา และระเบิดปะทุออกมา!
ในดวงตาซ้ายของจ้าวเฟิงสาดซัดแสงมายาที่เจิดจรัสยิ่งกว่ามาหลายต่อหลายเส้น พร้อมด้วยกลิ่นอายบรรพกาลที่อยู่เหนือสรรพสิ่ง!
ขณะนี้ ไม่ได้มีเพียงเกราะแสงอักขระทองที่สั่นสะเทือนรุนแรง ทั้งฟ้าดินก็ยังสั่นไหว
วู้ม วู้ม!
ประกายแสงมายาเจิดจ้ามากขึ้นทุกที เมื่อทะลวงผ่านทุกอย่าง ก็เหมือนถูกย้อมด้วยสีสันพร่างพราวราวภาพฝัน
บึ้ม!
แสงมายาไร้ที่สิ้นสุดพุ่งออกจากดวงตาซ้ายจ้าวเฟิง
ตอนนี้ ลวดลายเนตรบนลูกทรงกลมสีเงินถูกย้อมด้วยสีสันมายาทั้งสิ้น
ส่วนโลกทั้งหมดเบื้องหน้าจ้าวเฟิง ไม่นานเท่าไหร่นักก็ถูกย้อมจนกลายเป็นสรวงสวรรค์!
ครืน ครืน!
ฟ้าดินทั้งหมดสั่นสะเทือนเพราะเหตุนี้
ร่างกายและวิญญาณของสรรพชีวิตในรัศมีหลายร้อยลี้สั่นเทิ้มมาจากสัญชาตญาณ
ตอนนี้ ประหนึ่งทั้งโลกหยุดหมุน มีเพียงจ้าวเฟิงที่ขยับเขยื้อนได้ และเขาต่างหากที่เป็นนายเหนือหัวของโลกใบนี้
วูบ!
เกราะแสงสีทองรอบตัวจ้าวเฟิงแตกทลายราวกับฟองน้ำ
อั้ก!
ไกลออกไป จอมเทพซิงเซี่ยงกระอักเลือดอึกใหญ่ ร่างโซเซถอยหลังไปด้านหลัง
“เป็นไปได้อย่างไร...”
จอมเทพซิงเซี่ยงใบหน้าซีดเผือด ฉายแววหวาดกลัวออกมาเป็นครั้งแรก
พลังลึกลับที่จู่ๆ ก็ระเบิดออกมา ทำให้ทุกคนที่นั่นตกกลัวเกรง และยังทำให้เขาต้องเผชิญกับการสะท้อนกลับรุนแรง ดวงวิญญาณและกายเทพบาดเจ็บสาหัส
“นี่...มันเรื่องอะไรกัน?”
ดวงตาซ้ายของจ้าวเฟิงเจ็บปวดอย่างยิ่ง สติสัมปชัญญะพร่าเลือนไปเล็กน้อย
เนตรเทพมายาทำลายล้างของเขาก็ไม่ได้สำแดงออกมา!
เขาฝืนมองสภาพรอบๆ จึงพบว่าภาพรอบตัวกลายเป็นเหมือนความฝัน
“จอมเทพอิ๋นอวี้?”
จ้าวเฟิงเห็นจอมเทพอิ๋นอวี้กลายเป็นร่างมายาหลากสีสัน สั่นไหวช้าๆ อยู่เบื้องหน้าตน
เขายื่นมือไปจับจอมเทพอิ๋นอวี้ตามจิตใต้สำนึก
ทั้งโลกคล้ายมีพลังไร้รูปร่างไปรวมตัวกันที่จอมเทพอิ๋นอวี้
“ไม่...”
จอมเทพอิ๋นอวี้มองเห็นจ้าวเฟิงยื่นมือมาหาตน ไม่รู้เพราะเหตุใด ใจของเขาจึงสั่นไหวรุนแรง รู้สึกได้ถึงอันตรายอย่างที่ไม่เคยมีมาก่อน!
ทันใดนั้น ทั้งตัวจอมเทพอิ๋นอวี้เป็นประหนึ่งปุยนุ่นที่ถูกลมพัดกระจาย กลายเป็นควันแสงมายาก่อนสลายหายไป
“นี่เป็น...ภาพมายาหรือ?”
จ้าวเฟิงอึ้งตะลึง
ทำไมจอมเทพอิ๋นอวี้จึงหายไปเช่นนี้ ต้องเป็นเพราะสมองเขาสับสน เกิดภาพลวงตาแน่!
เฮือก!
คนทั้งหมดที่โลกภายนอกต่างเห็นภาพเหตุการณ์นี้อย่างชัดเจน
จอมเทพเผ่าแสงผู้หนึ่งหายตัวไปเสียเฉยๆ!
“เป็นไปได้อย่างไร...นี่มันเรื่องอะไรกันแน่?”
ใบหน้าจอมเทพกุ่ยอู๋ฉายแววหวาดกลัว
จอมเทพที่ทรงพลังผู้หนึ่งหายตัวไปอย่างไร้ที่มาที่ไป นี่เป็นไปได้อย่างไรกัน?
เรื่องประหลาดแบบนี้เกิดขึ้นได้แค่ในฝันเท่านั้น!
“นี่มันเป็นไปไม่ได้!”
เจ้าตำหนักวิญญาณบรรพกาลตื่นตะลึงเช่นกัน
ด้วยประสบการณ์ระดับจอมเทพขั้นสองของเขา ยังไม่สามารถอธิบายภาพเหตุการณ์เมื่อครู่ได้
เกรงว่ากระทั่งตัวจอมเทพอิ๋นอวี้ก็ยังไม่เข้าใจด้วยซ้ำว่าเกิดอะไรขึ้นกันแน่
“พลังกลุ่มนี้...เนตรเทพเจ้า เป็นไปได้อย่างไร?”
จอมเทพซิงเซี่ยงตื่นกลัวจนหน้าถอดสี รีบร้อนถอยไปด้านหลัง
...............................


[Go To Next Chapter]( ./302.md)