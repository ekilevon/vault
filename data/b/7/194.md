##บทที่ 1338: เข้าล้อมสังหาร
ในตอนที่เทพโบราณลั่วหลิงเข้าใกล้แถบนี้ ก็พบความผิดปกติของมิติทันที
นางตรงเข้าไปในห้องที่จ้าวเฟิงอยู่ สายตาจ้องไปจุดหนึ่งที่เลือนรางอย่างเย็นชา แต่ไม่บุ่มบ่ามลงมือ
ตอนนี้เอง หมอกแสงห้าสีกลุ่มหนึ่งลอยออกมาจากความว่างเปล่า
“เจ้าเป็นใคร?”
แววตาเทพโบราณลั่วหลิงคร่ำเคร่ง จ้องหมอกแสงห้าสีนั้นเขม็ง แต่กลับรับรู้ถึงสภาพการณ์ใดๆ ไม่ได้
เหตุที่นางยังไม่ลงมือก็เพราะรู้สึกว่าคนที่ซ่อนอยู่ในหมอกแสงห้าสีเบื้องหน้านี้ไม่มีทางเป็นสมาชิกของหอมารสวรรค์ไปได้
หากคนคนนี้ไม่ใช่สมาชิกของหอมารสวรรค์ เช่นนั้นก็มีเพียงแค่ผู้บุกรุกเท่านั้นแล้ว
“เพิ่งจะร่วมมือกันก่อนหน้านี้ไม่นาน ตอนนี้ลืมข้าไปแล้วรึ?”
จ้าวเฟิงยิ้มบางๆ
“เป็นเจ้า?”
สายตาของเทพโบราณลั่วหลิงตะลึงไป เห็นได้ชัดว่าตกใจไม่น้อย
ด้วยพลังของจ้าวเฟิง นางคิดว่าเขาน่าจะถูกหอมารสวรรค์สังหารไปนานแล้ว
แต่จ้าวเฟิงกลับยังมีชีวิตจนถึงตอนนี้ ทั้งยังเหมือนว่าจะได้โอกาสไปไม่น้อยด้วย
อย่างเช่นหมอกแสงห้าสีที่หุ้มล้อมอยู่รอบกายเขา ก็เป็นกลเม็ดที่แม้แต่นางก็มองไม่ออก เทพโบราณลั่วหลิงก็มั่นใจเช่นกันว่านี่คือของที่จ้าวเฟิงได้มาจากในหอมารสวรรค์
“ข้าขอเตือนเจ้าให้หาโอกาสหนีไป อย่าเข้าใกล้เขตพื้นที่ใจกลางจะดีกว่า!”
จ้าวเฟิงพูดขึ้นทันที
เขารู้ถึงเป้าหมายของเทพโบราณลั่วหลิง รวมกับทิศทางที่นางมุ่งหน้าไปเมื่อครู่ เขาทายว่าเทพโบราณลั่วหลิงเตรียมจะมุ่งหน้าไปยังเขตพื้นที่ใจกลาง
แต่ก่อนหน้านี้จ้าวเฟิงและแมวขโมยน้อยขโมยคลังสมบัติสองแห่งตรงพื้นที่ใจกลางมา
เรื่องนี้ยั่วโทสะหอมารสวรรค์ได้อย่างสมบูรณ์ ตอนนี้พื้นที่ใจกลางน่าจะเป็นพื้นที่อันตรายที่สุดแห่งหนึ่งของทั้งหอมารสวรรค์ ต่อให้เทพโบราณลั่วหลิงไปก็ไม่รอดกลับมา
ถึงแม้จ้าวเฟิงจะไม่เกี่ยวข้องกับสตรีนางนี้สักเท่าไหร่ แต่ที่เขาสามารถช่วยแมวขโมยน้อยออกมาได้ก็เป็นเพราะนาง
ด้วยเหตุนี้ หากสามารถช่วยเทพโบราณลั่วหลิงได้ จ้าวเฟิงต้องช่วยอย่างแน่นอน
เทพโบราณลั่วหลิงคิดใคร่ครวญ หากเข้าไปยังพื้นที่ใจกลางอีกครั้ง นางก็รู้ดีถึงอันตรายของมัน
ในตอนนี้เอง
เหมียว เหมียว!
แมวขโมยตัวน้อยโผล่ออกมาจากมิติของชุดคลุม ดวงตาลึกล้ำมีชีวิตชีวาจับจ้องเทพโบราณลั่วหลิง
“แมว?”
เทพโบราณลั่วหลิงก็มองเจ้าแมวขโมยน้อยเช่นกัน มันทำให้นางรู้สึกไม่ธรรมดาเลย
ทันใดนั้น นางพลันคิดถึงคำพูดที่จ้าวเฟิงเคยพูดเอาไว้ เขาแฝงตัวเข้ามาในหอมารสวรรค์ก็เพื่อช่วยแมวตัวหนึ่งที่เป็นสัตว์วิเศษของเขา
ในตอนนั้นนางนึกว่าจ้าวเฟิงไม่ยอมพูดเป้ามายที่แท้จริงออกมาแล้วแต่งเรื่องพูดซี้ซั้วขึ้น คิดไม่ถึงว่าจะเป็นเช่นนี้จริงๆ
“เจ้าช่วยแมวของเจ้าออกมาได้แล้ว?”
เทพโบราณลั่วหลิงถามตามตรง
“ต้องขอบคุณเจ้าที่ช่วยเหลือ!”
จ้าวเฟิงเอ่ยขอบคุณ
“ข้าไปก่อนล่ะ!”
ครั้นฟังประโยคนั้นจบ เทพโบราณลั่วหลิงก็หมุนตัวจากไปทันที
ถึงแม้ท่าทางของนางจะเย็นชา ไม่มีระลอกคลื่นอารมณ์เท่าใดนัก แต่ใจสั่นไหวในระดับหนึ่ง
นางเคยร่วมมือกับจ้าวเฟิง แต่ต่างฝ่ายต่างมีเป้าหมายของตน
ตอนนี้เป้าหมายของจ้าวเฟิงบรรลุแล้ว ช่วยสัตว์วิเศษของเขาออกมาได้สำเร็จ แต่เป้าหมายของเทพโบราณลั่วหลิงกลับไม่มีความคืบหน้าใดๆ ทั้งสิ้น
ใจที่หยิ่งทะนงของนางสั่นคลอน รู้สึกไม่ค่อยพอใจนัก
เรื่องที่เทพโบราณขั้นเจ็ดสุดยอดคนหนึ่งทำได้ เหตุใดขั้นแปดสุดยอดเช่นนางกลับทำไม่ได้?
เดิมทีนางอาจจะฟังคำเตือนของจ้าวเฟิงอยู่ แต่ตอนนี้นางตัดสินใจว่าจะลองดูอีกครั้ง
เมื่อเห็นท่าทางของเทพโบราณลั่วหลิง จ้าวเฟิงก็รู้ว่าเขาพูดอะไรไปอีกก็ไม่มีประโยชน์
แต่เขาเตือนไปแล้ว เทพโบราณลั่วหลิงไม่ฟังคำเตือน ยังให้ตัวเองเสี่ยงอันตราย เช่นนั้นก็โทษเขาไม่ได้
ขวับ!
จ้าวเฟิงและแมวขโมยตัวน้อยกลับเข้ามาในมิติของชุดคลุมอีกครั้ง
เป้าหมายของเขาบรรลุแล้ว นอกจากนั้นยังได้ข้อมูลและสมบัติมามากมาย
ตอนนี้จ้าวเฟิงแค่รอโอกาสหนีไปจากที่นี่เท่านั้น
“แมวขโมยน้อย ของสองสิ่งนี้มีประโยชน์อะไร?”
จ้าวเฟิงหยิบของอีกสองสิ่งออกมา แบ่งเป็นยาเม็ดวาววับวิจิตรที่พื้นผิวเต็มไปด้วยลายสีเงิน และยังมีน้ำสีขาวระยับอีกขวดหนึ่ง
ถึงแม้จะรู้ว่าเป็นของที่กินได้เลย แต่ยังไม่รู้สรรพคุณของมัน จ้าวเฟิงกล้าซี้ซั้วกินเสียที่ไหน
เมี้ยว เมี้ยว!
ร่างของแมวขโมยน้อยกระโดดไป ชิงเอาขวดแก้วสีฟ้าอ่อนที่มีของเหลวสีขาวระยับเต็มเปี่ยมในมือจ้าวเฟิงมา
มันเปิดขวดออกทันทีแล้วดูดไปอึกใหญ่
ชั่วพริบตาเดียว ของเหลวแวววาวในขวดแก้วสีฟ้าอ่อนทะลักออกมา ก่อนไหลเข้าไปในปากของแมวขโมยน้อย
“เจ้าแมวขโมย พูดมาเร็วๆ!”
สีหน้าของจ้าวเฟิงคร่ำเคร่ง
เห็นสถานการณ์เป็นเช่นนี้ ของในขวดแก้วต้องมีประโยชน์กับแมวขโมยน้อยอย่างมากแน่
เขาชิงของมาทั้งหมดสามชิ้น เกล็ดคอของเผ่าพันธุ์มังกรล้างโลกาไม่มีประโยชน์กับเขา หากของเหลวสีขาวแวววาวขวดนี้ไม่มีประโยชน์กับตน เช่นนั้นก็ไม่ใช่ว่าเหลือแต่ยาเม็ดเม็ดเดียวรึ
ในตอนนี้เอง แมวขโมยน้อยหยุดดื่มของเหลวนั้น
เหมียว เหมียว!
มันยื่นขวดแก้วให้จ้าวเฟิง หลังจากโบกไม้โบกมือชั่วขณะหนึ่งแล้วก็กระโดดไปด้านข้างแล้วฝึกฝนต่อ
“หยาดวารีเทพ ของล้ำค่าที่ช่วยทะลวงขั้นพลัง!”
หลังจากเข้าใจความหมายของแมวขโมยน้อย จ้าวเฟิงก็เผยสีหน้าตื่นตกใจ
จากคำอธิบายของเจ้าแมวขโมย หยาดวารีเทพคือของล้ำค่าที่เทพแท้จริงทั้งเก้าขั้นต่างเฝ้าฝันปรารถนา
เพราะผู้แข็งแกร่งทั้งหมดภายในระดับพลังนี้ เมื่อดื่มหยาดวารีเทพเป็นครั้งแรก อัตราความสำเร็จที่จะทะลวงหนึ่งขึ้นได้ทันทีมีสูงเป็นอย่างมาก
พลังฝึกตนยิ่งต่ำ ความสำเร็จยิ่งสูง เทพแท้จริงต่ำกว่าขั้นหกลงไปมีโอกาสทำสำเร็จห้าส่วน หากเป็นขั้นแปดจะมีประมาณสองส่วน
“เป็นของล้ำค่าสำหรับฝึกฝนระดับนี้เชียว!”
จ้าวเฟิงรู้สึกคาดไม่ถึงยิ่งนัก ในขณะเดียวกันก็ค่อนข้างแปลกใจ
ร่างแยกและบริวารของเขามีมากมาย แต่ล้วนตามฝีเท้าของเขาไม่ทันทั้งนั้น
หยาดวารีเทพนี้สามารถช่วยเพิ่มพลังฝึกตนของร่างแยกและบริวารของเขาได้ภายในระยะเวลาอันสั้นอย่างไม่ต้องสงสัย
“จากปริมาณที่แมวขโมยน้อยดื่มไปเมื่อครู่ หยาดวารีเทพที่เหลืออยู่ อย่างมากสุดก็พอสำหรับห้าคนดื่ม!”
ตาซ้ายของจ้าวเฟิงประมาณหยาดวารีเทพอย่างละเอียด
เขามีร่างแยกสามร่าง รวมกับมังกรวารีล้างโลกา สามารถให้ทุกคนดื่มได้หนึ่งส่วน
อีกทั้งดวงตาเทพเจ้าของจ้าวเฟิงยังมีความสามารถในการคัดลอกวัตถุดิบล้ำค่า โดยไม่ต้องกังวลเรื่องปริมาณเลยแม้แต่น้อย
“พลังฝึกตนยิ่งสูง ความสำเร็จในการดื่มหยาดวารีเทพเพื่อทะลวงขั้นพลังฝึกตนก็ยิ่งต่ำ หากรอให้ข้าทะลวงขั้นแปดก่อนแล้วค่อยดื่ม เป็นไปได้มากว่าอาจจะล้มเหลว ไม่สู้ดื่มตอนนี้แล้วทะลวงขั้นแปด จะได้รับมือกับสถานการณ์ที่อาจจะเกิดขึ้นต่อไปด้วย…”
สุดท้าย จ้าวเฟิงตัดสินใจดื่มหยาดวารีเทพตอนนี้ จากนั้นทะลวงสู่ขั้นแปด
ฟุ่บ!
ร่างของจ้าวเฟิงกะพริบมาถึงข้างๆ มังกรวารีล้างโลกา
“เสี่ยวเฮย นี่คือของล้ำค่าที่มีโอกาสช่วยให้เจ้าบรรลุหนึ่งขั้นได้ในระดับหนึ่งทันที!”
จ้าวเฟิงสะบัดมือ รินของเหลวออกมาจากขวดหนึ่งส่วนแล้วมอบให้มังกรวารีล้างโลกา
“อะไรนะ?”
สีหน้าของมังกรวารีล้างโลกาตะลึงไปเหมือนไม่ค่อยเชื่อ
เมื่อครู่ยามเห็นเกล็ดคอของเผ่าพันธุ์มังกรล้างโลกา สำหรับเขาก็เป็นโอกาสที่ยิ่งใหญ่แล้ว
ไม่นานเท่าใด นายท่านกลับเดินมามอบของล้ำค่าที่อาจทำให้ทะลวงขั้นได้ทันทีให้กับเขาอีก
ทั้งหมดนี้ราวกับฝันไปอย่างไรอย่างนั้น
ถึงแม้จะไม่เชื่อ แต่มังกรวารีล้างโลกาไม่กล้าขัดเจตจำนงของจ้าวเฟิง จึงดื่มของเหลวแวววาวลงไป
หลังจากให้มังกรวารีล้างโลกาดื่มแล้ว จ้าวเฟิงก็ให้จ้าวหวางและจ้าวหุยดื่มไปหนึ่งส่วนเช่นกัน
ส่วนจ้าววั่นอยู่ในห้วงฝันบรรพกาล จึงยังไม่ต้องรีบร้อน
“จะทะลวงขั้นได้หรือไม่ ยังต้องดูที่โชควาสนา!”
จ้าวเฟิงพึมพำเสียงต่ำประโยคหนึ่ง แล้วก็ดื่มลงไปในปริมาณหนึ่งเช่นกัน
ทันใดนั้น เขารู้สึกว่ากระแสความสดชื่นแผ่ซ่านไปในกายของเขา ไหลไปตามเส้นลมปราณทั่วร่าง ผ่านไปยังอวัยวะภายใน แทรกซึมเข้าในกระดูก กระทั่งส่งผลกระทบไปยังชั้นดวงวิญญาณ
เสี้ยวขณะนี้ ทั่วร่างของจ้าวเฟิงเหมือนได้รับการยกระดับขึ้น
ทุกอย่างของเขากำลังถูกพลังแปลกประหลาดกลุ่มนี้เปลี่ยนแปลง
แน่นอนว่าพลังส่วนใหญ่ในหยาดวารีเทพรวมตัวไปยังรากฐานเทพ
จ้าวเฟิงพลันโคจรพลังเทพเจ้า สร้างรากฐานเทพขั้นแปดไว้บนรากฐานเทพขั้นเจ็ด
ไม่นานนัก เค้าโครงของรากฐานเทพขั้นแปดก็ถูกสร้างเสร็จสิ้น
จากนั้นจ้าวเฟิงผสานพลังที่หยาดวารีเทพนำมาให้เข้าไปข้างใน
……
ในมิติชุดคลุมอันเงียบสงัด
แมวขโมยตัวน้อย มังกรวารีล้างโลกา จ้าวเฟิง รวมถึงร่างแยกอีกสองร่าง ต่างดื่มหยาดวารีเทพกันทั้งหมด
ในตอนนี้ทุกคนล้วนใช้สรรพคุณยาทะลวงขั้นพลังฝึกตน
แต่สรรพคุณของหยาดวารีเทพมีโอกาสสำเร็จแค่ในระดับหนึ่ง จะทะลวงได้สำเร็จหรือไม่ยังต้องดูโชคด้วย
เวลานี้เอง
ณ โลกภายนอก กายวัฏสงสารขั้นเจ็ดร่างหนึ่งลอยมาจากนอกห้อง
ถึงแม้จ้าวเฟิงกำลังฝึกฝน แต่เขายังสามารถสัมผัสถึงความเคลื่อนไหวเล็กน้อยนี้ได้
เพียงแต่ว่ากายวัฏสงสารร่างนั้นลอยผ่านที่นี่ไปโดยแทบจะไม่หยุด จ้าวเฟิงก็ไม่ได้สนใจเช่นกัน
……
ในโถงลับตรงพื้นที่ใจกลาง แววตาของเทพโบราณโยวเฉวียนส่องประกายเล็กน้อย
“มีจุดน่าสงสัย!”
เทพโบราณโยวเฉวียนพูดเบาๆ ออกมาสองสามคำ
จากเมื่อครู่จนถึงตอนนี้ ความคิดจิตวิญญาณของเขาส่งเข้าไปอยู่ในร่างของกายวัฏสงสารทั้งหมด และทำการค้นหาอย่างละเอียด
เมื่อครู่นี้ ในที่สุดเขาก็ค้นพบจุดที่น่าสงสัยจุดหนึ่ง
“นายท่าน เกิดอะไรขึ้น?”
สมาชิกที่ควบคุมกลไกคนหนึ่งถามขึ้นทันที
“ยังไม่แน่ชัด เจ้าตรวจดูสถานการณ์ทั้งหมดใกล้ๆ นั่นให้ละเอียด!”
เทพโบราณโยวเฉวียนสั่งเสียงต่ำ จากนั้นทะลักพลังเทพสายหนึ่งออกมา
พลังเทพสายนั้นตรงมายังม่านแสงเบื้องหน้าสมาชิกควบคุมกลไก จากนั้นวงลงบนบริเวณหนึ่ง
ถึงแม้เทพโบราณโยวเฉวียนจะไม่แน่ใจ แต่ก็ปล่อยไปไม่ได้เด็ดขาด
เขาไม่ได้แหวกหญ้าให้งูตื่น ในตอนที่สัมผัสถึงจุดน่าสงสัยก็ให้กายวัฏสงสารร่างนั้นจากไปทันที
“พวกเจ้ารีบไล่ตามไป แต่อย่าเข้าใกล้เกิน จะได้ไม่เป็นการแหวกหญ้าให้งูตื่น…”
เทพโบราณโยวเฉวียนบัญชาเทพคู่เซียนปีศาจทันที
เขาก็ไม่มั่นใจว่าคนที่ซ่อนอยู่ในจุดน่าสงสัยนั่นจะเป็นจ้าวเฟิง แมวความลับสวรรค์ หรือเทพโบราณลั่วหลิงกันแน่
แต่ไม่ว่าจะเป็นใคร ครั้งนี้หากเขาลงมือจะไม่มีทางพลาดแน่นอน!
……
“มีรายงาน!”
คู่เทพเซียนปีศาจได้รับคำสั่งจากเทพโบราณโยวเฉวียน
แผนที่ฉบับหนึ่งลอยขึ้นในสมองของพวกเขาทันที บนนั้นวงสัญลักษณ์เป้าหมายเอาไว้ที่หนึ่ง
“หวังว่าจะเป็นเจ้าเด็กนั่นกับแมวความลับสวรรค์!”
ทั้งสองจากไปทันที
พวกเขาเกลียดชังจ้าวเฟิงมากกว่าเทพโบราณลั่วหลิงเสียอีก อีกทั้งจัดการจ้าวเฟิงก็ค่อนข้างง่ายกว่าด้วย
ขณะเดียวกัน ในห้องฝึกลับห้องหนึ่ง
ชายผมแดงกำลังตรวจตราดูทุกๆ ที่
“เอ๋?”
ทันใดนั้น ชายผมแดงหยิบป้ายส่งข่าวออกมา
“หาเจอแล้ว!”
ใบหน้าของเขาฉายแววตื่นเต้นดีใจ ก่อนจากที่นี่ไปทันที
“หวังว่าจะเป็นที่ซ่อนของแมวความลับสวรรค์กับเจ้าเด็กนั่น เช่นนั้นแล้วหยาดวารีเทพและคะแนนคุณูปการก็จะมาอยู่ในมือข้าแล้ว!”
สีหน้าของชายผมแดงลิงโลดเป็นอย่างยิ่ง
หลังจากได้รับข่าวนี้ก็ไล่ตามไปยังเป้าหมายด้วยความเร็วสูงสุด
ในขณะเดียวกันเขาก็ส่งข่าวให้กับสมาชิกค้นหาคนอื่นๆ
พื้นที่รอบนอกของหอมารสวรรค์ ร่างสูงใหญ่ร่างหนึ่งกะพริบวูบวาบอยู่บนทางเดินทุกที่
เขามีตัวเป็นคนหัวเป็นมังกร มีหางใหญ่ยักษ์ ด้านที่หลังมีปีกมังกร แผ่กลิ่นอายน่าหวาดกลัวสะท้านฟ้า
เขาก็คือผู้แข็งแกร่งเผ่ามังกรโบราณอัสนีเพลิงที่เป็นกายวัฏสงสารขั้นเก้าของเทพโบราณโยวเฉวียน
ชั่วขณะหนึ่ง ร่างของเขาพลันชะงัก จากนั้นก็เปลี่ยนทิศทาง ร่างกะพริบวูบไหวแล้วหายวับไป
…………………………………………


[Go To Next Chapter]( ./195.md)