##บทที่ 588: สายเลือดหมื่นเผ่าพันธุ์โบราณ
ลานประลองแห่งทะเลความว่างเปล่าเป็นสถานที่ปิด สร้างจากทรัพยากรผลึกหินที่มีความพิเศษแข็งทนทาน อีกทั้งทั่วทั้งสนามประลองก็อยู่ภายใต้การปกปักของค่ายกลขนาดใหญ่ ต่อให้เป็นยอดผู้สูงศักดิ์ขั้นขอบเขตแก่นก่อกำเนิดระดับสูง ก็ยากที่จะทำลายสนามประลองแห่งนี้ลงได้

ที่ทางเข้า มีทหารยามของตำหนักวิญญาณความว่างเปล่าเฝ้าอยู่บางส่วน

“ค่าเข้าชมหนึ่งคนจะหักผลึกเริ่มต้นห้าสิบชิ้น” ค่าเข้าชมภายในลานประลองก็มากพอให้ผู้ฝึกตนของสำนักภายในทวีปหมดตัวได้

จ้าวเฟิงและคนอื่นถือตราคำสั่งทะเลความว่างเปล่า มีผลึกเริ่มต้นอยู่ภายในนั้นจำนวนมากจึงสามารถหักได้

เสี่ยวหม่าผู้นำทางรู้สึกเข้าเนื้อเล็กน้อย แต่ก็หักผลึกเริ่มต้นไปเป็นค่าใช้จ่าย

“เด็กนั่นชนะติดกันยี่สิบเก้าครั้งแล้ว เอาให้สุดไปเลย สังหารเขาซะ!”

“ความน่าจะแพ้มีถึงหนึ่งต่อยี่สิบห้าส่วนเลยทีเดียว”

“เฮ้อ ผลึกเริ่มต้นระดับสูงห้าร้อยชิ้นของข้า”

คนในสนามประลองตะโกนเสียงดังอื้ออึง แล้วตามด้วยเสียงร้องโอดครวญอย่างผิดหวัง

ลานประลองขนาดใหญ่เช่นนี้มีเวทีประลองทั้งหมดแปดแห่ง

คนจำนวนมากล้วนแต่ไปแออัดกันอยู่ที่เวทีประลองฟากตะวันออก ที่นั่งผู้ชมในละแวกใกล้เคียงคนแน่นขนัดเบียดเสียดนานแล้ว

“เขาก็คืออัจฉริยะจากดินแดนศักดิ์สิทธิ์เจินอู่งั้นรึ?”

“อายุยังน้อย เพิ่งจะยี่สิบก็ฝึกตนอยู่ในขั้นขอบเขตแก่นก่อกำเนิดเสียแล้ว”

แววตาของคนทั้งหลายจับจ้องไปที่ชายหนุ่มผมสั้นที่ยืนอยู่บนเวทีประลองฟากตะวันออก

ผู้เยาว์ผมสั้นผู้นี้อยู่ในชุดคลุมยาวสีดำ รูปร่างหน้าตาจัดว่าธรรมดา เป็นประเภทที่ว่าหากอยู่รวมกับมวลชนก็ไม่โดดเด่นสะดุดตาอะไร

แต่ว่า เขายืนอยู่บนเวทีที่เบื้องล่างแน่นขนัดไปด้วยยอดฝีมือต่างทวีป ทุกอริยาบถทุกการกระทำของเขาล้วนแต่โดนจับจ้อง ชวนให้สตรีบางส่วนหลงใหลเขามากขึ้นเรื่อยๆ

“ผู้นี้คืออัจฉริยะจากดินแดนศักดิ์สิทธิ์เจินอู่รึ?” โหลวหลานจื๋อสุ่ยกวาดมองครั้งแรก ภายในใจเกิดความรู้สึกผิดหวัง

ในสายตานาง อัจฉริยะที่มาจากดินแดนศักดิ์สิทธิ์เจินอู่น่าจะมีท่าทีสูงส่งองอาจ เย็นชาไม่ธรรมดา หรือไม่ก็ดูห้าวหาญ แต่ว่าคนหนุ่มผมสั้นตรงหน้าร่างกายก็ไม่สูง หรือเรียกได้ว่าเตี้ยแคระแกร็น

“ศิษย์พี่เฉิน คู่ต่อสู้นอกดินแดนศักดิ์สิทธิ์ช่างไม่มีความสามารถในการรบเอาเสียเลย…” คนหนุ่มผมสั้นมีทีท่าไม่ยินยอม จ้องมองไปยังชายหนุ่มรูปร่างผมสูงคนหนึ่งที่บนเวทีประลองทางด้านใต้

“กระบวนท่าเมื่อครู่เจ้าไม่ได้ใช้ในยามสำคัญ ไม่เช่นนั้นคงจัดการได้รวดเร็วมากขึ้น” ชายหนุ่มผอมสูงส่ายศีรษะน้อยๆ

ชายหนุ่มผมสั้นและชายหนุ่มผอมสูงคืออัจฉริยะที่มาจากดินแดนศักดิ์สิทธิ์เจินอู่นั่นเอง

คนสูงผอมฝึกตนอยู่ในขอบเขตแก่นก่อกำเนิดระดับสูง แทบจะไม่มีใครขอท้าประลองเขา สำหรับชายหนุ่มผมสั้นที่ฝึกตนต่ำลงมากกว่าหน่อยก็ยังคงอยู่ในขั้นขอบเขตแก่นก่อกำเนิดระดับต่ำ

“รอบที่สามสิบ” กรรมการเอ่ยปาก

บนลานประลองในฝั่งตะวันออก มีกรรมการเป็นยอดผู้สูงศักดิ์ในขอบเขตแก่นก่อกำเนิดระดับสูงสี่คน

จากจุดนี้จะเห็นได้เลยว่าตำหนักวิญญาณให้ความสำคัญกับสนามประลองทางทิศตะวันออกมากแค่ไหน

“ฮ่าฮ่า! เจ้าเด็กน้อย! ให้ข้าหม่าอวิ๋นเฟยได้ชมวิชาประจำสำนักดินแดนศักดิ์สิทธิ์ของเจ้าเป็นบุญตาหน่อย” ชายชราหน้าตาอัปลักษณ์ในชุดขาดวิ่น ในมือถือแท่งไม้ไผ่ กระโดดขึ้นไปบนเวทีประลอง

“หม่าอวิ๋นเฟย! ที่แท้เป็นหัวหน้ากลุ่มโจรสลัดที่อาละวาดไปทั่วเมื่อยามก่อนนี่เอง!”

“หม่าอวิ๋นเฟยผู้นี้ยามรุ่งโรจน์อยู่ในขั้นขอบเขตแก่นก่อกำเนิดระดับต่ำช่วงปลาย แต่ว่าในยามที่สำรวจเขตทะเลลึกหวงห้ามอยู่ก็พบเหตุไม่คาดคิด ทำให้ขอบเขตฝึกตนลดลงเหลือเพียงขอบเขตแก่นก่อกำเนิดระดับต่ำช่วงกลาง” เหล่าผู้ชมทั้งหลายในลานประลองต่างรู้ฐานะของหม่าอวิ๋นเฟย

ถึงแม้ว่าหม่าอวิ๋นเฟยในวันนี้จะอยู่เพียงในขั้นขอบเขตแก่นก่อกำเนิดระดับต่ำช่วงกลางเท่านั้น แต่ว่าระดับขอบเขตและความชำนาญที่เหี้ยมโหดของเขาในยามที่เป็นหัวหน้ากองโจรสลัด แน่นอนว่าไม่มีคนในระดับเดียวกันสามารถเทียบเคียงได้

“ไผ่ไร้เงา!” หม่าอวิ๋นเฟยยื่นมือออกมาแล้วจึงเรียกอาวุธชั้นพิภพมาไว้ในมือ

แท่งไม้ไผ่ที่ดูหน้าตาธรรมดา กลายมาเป็นเงาต้นไผ่แน่นขนัดเป็นทิวแถวติดกัน ดูเหี้ยมโหดประหนึ่งว่ากลืนกินทุกอย่างไปจนหมดสิ้น

“อาวุธชั้นพิภพ…กลยุทธ์ชั้นพิภพ…” ใจของจ้าวเฟิงกระตุกวูบหนึ่ง

เขาแน่ใจว่า พลังของหม่าอวิ๋นเฟยผู้นี้ด้อยกว่าหัวหน้าโจรสลัดในขั้นขอบเขตแก่นก่อกำนิดระดับต่ำช่วงปลายที่เขาเคยพบในครั้งก่อน กระทั่งค่อนไปทางเหลี่ยมจัดมากกว่า

ถ้าหากต่อสู้กันตัวต่อตัว เจ้าหอโครงกระดูกอาจจะเอาชนะเขาได้ แต่เกรงว่าจะต้องรอหลังจากหนึ่งร้อยกระบวนท่าขึ้นไปจึงสามารถชี้ผลแพ้ชนะ

“ตาแก่ เคล็ดวิชานี้ของเจ้าหากเป็นที่ดินแดนศักดิ์สิทธิ์ล่ะก็ดูไม่ได้เลยทีเดียว” ชายหนุ่มผมสั้นบึนปาก

“หมัดดาวเหนือพิฆาตดารา!”

คนหนุ่มผมสั้นไม่ถอยหนีแต่อย่างใด ครั้นผลักกำปั้นออกไปก็เกิดเสียงดังสะเทือนเลื่อนลั่นทั่วฟ้า กลายเป็นพายุลำแสงหมัดทะลวงอากาศอย่างรุนแรง มีกลิ่นอายน่ากลัวสยดสยองทะลักออกมา

โครม โครม ตูม!

เงากระแสไม้ไผ่ที่หม่าอวิ๋นเฟยเรียกออกมาปริออกทีละชั้นจนแตกเป็นชิ้นเล็กชิ้นน้อย คล้ายกับโดนโจมตีจากฝนห่าดาวตกเป็นหมื่นล้านดวง

“เจ้าเด็กบ้านี่…”

หม่าอวิ๋นเฟยถอยร่นอย่างรุนแรง เขาพบว่าประสบการณ์ในการรบกว่าร้อยปีของตน เมื่อเผชิญหน้ากับพลังหมัดแข็งแกร่งที่กลับคืนสู่สภาวะดั้งเดิมของอีกฝ่าย ก็แทบไม่ได้ช่วยอะไรเลยแม้แต่น้อย

ทุกหมัดที่ชายหนุ่มผมสั้นปล่อยออกมาประหนึ่งมีแรงกดดันที่ไร้ขอบเขตพุ่งผ่านมาด้วยพร้อมกลิ่นอายทรงพลัง แล้วยิ่งไปกว่านั้นคือทุกๆ หมัดพุ่งทะลวงผ่านร่างกายและดวงวิญญาณของเขา

ผลัวะ โครม!

ทันใดนั้น ร่างของหม่าอวิ๋นเฟยโดนกระแทกด้วยลำแสงหมัดอัดจนกระเด็นไปไกลเป็นร้อยจั้ง

อั๊ก!

ยามที่ร่วงกระแทกพื้น หม่าอวิ๋นเฟยกระอักเลือดออกมา กระดูกในร่างหักไปหลายจุด

“นี่มันอีท่าไหนกัน! ยังทนได้ไม่เกินสิบกระบวนท่าเลย”

“หัวหน้ากองโจรสลัดที่เคยลือลั่นมาวันนี้กลับพ่ายแพ้รวดเร็วอะไรเช่นนี้”

ผู้คนต่างเอ่ยอย่างตื่นตกใจ

คนด้านล่างเวทีมองด้วยตาเปล่าต่างรู้สึกว่าพลังของชายหนุ่มผมสั้นก็ไม่ได้น่ากลัวขนาดนั้น แต่เป็นเพราะว่าคู่ต่อสู้เผลอเรอจนพ่ายแพ้ไปต่างหาก

“ร้ายกาจนัก! ขนาดเป็นคนในขอบเขตก่อกำเนิดระดับต่ำช่วงปลาย เมื่ออยู่ต่อหน้าของหนุ่มผู้นี้ยังทนได้ไม่ถึงสิบยี่สิบกระบวนท่า”

ถึงแม้จ้าวเฟิงไม่ได้ใช้ดวงตาเทพเจ้า แต่ว่าด้วยสภาวะวิญญาณของเขาอยู่ในขั้นขอบเขตแก่นก่อกำเนิดระดับสูง ความว่องไวของประสาทสัมผัสจึงแข็งกล้า

ความเป็นจริงแล้ว

ในลานประลอง มีเพียงแค่ยอดผู้สูงศักดิ์ในขั้นขอบเขตแก่นก่อกำเนิดระดับสูง ที่สามารถสัมผัสได้ถึงพลังและเสวียนอ้าวที่แท้จริงจากเคล็ดวิชาสายเลือดของคนหนุ่มผู้นั้น

“ชนะมาสามสิบรอบรวดแล้ว!” ผู้ชมทั้งหลายที่สนามรอผู้ท้าประลองคนใหม่

ในเวลานี้เอง อัตราส่วนแพ้ชนะของชายหนุ่มผมสั้นยิ่งสูงขึ้นเรื่อยๆ มาจนถึงหนึ่งต่อยี่สิบเก้า หรือเรียกอีกอย่างว่า ถ้าหากพนันด้วยหนึ่งชิ้นผลึกเริ่มต้นว่าคู่ต่อสู้จะชนะเขา ก็จะได้ผลึกเริ่มต้นยี่สิบเก้าชิ้น

อีกทั้ง สัดส่วนนี้ก็เพิ่มขึ้นเรื่อยๆไม่หยุดไปตามการชนะของคนหนุ่มผมสั้นผู้นี้

สวบ สวบ!

ในเวลานี้เอง กลิ่นอายแข็งแกร่งสองเส้นสายจากภายในสนามก็ดิ่งอากาศมาที่ลานประลองทิศตะวันออก

“เจ้าเด็กนี่! ยกให้เป็นหน้าที่ข้า!”

“ฮ่าฮ่าฮ่า… ข้าพนันผลึกเริ่มต้นระดับสูงแสนชิ้น ถ้าหากว่าข้าชนะก็จะได้ผลึกเริ่มต้นระดับสูงหลายล้านชิ้น” กลิ่นอายสองเส้นสายนั้นล้วนแต่ถึงขั้นขอบเขตแก่นก่อกำเนิดระดับต้นช่วงปลาย

ผู้มาเยือนสองคน คนหนึ่งเป็นชายหนุ่มในชุดเกราะสีม่วงและชายหนุ่มวัยกลางคนใบหน้าอวบอ้วนหูยาว

“ลำดับที่สามสิบเอ็ด ลำดับที่สามสิบสอง ประลองได้!”

“อยู่ในขอบเขตแก่นก่อกำเนิดระดับต่ำช่วงปลายทั้งนั้น หนึ่งในนั้นเหมือนว่าจะอยู่ในขั้นสุดยอดของขอบเขตแก่นก่อกำเนิดระดับต่ำช่วงปลาย” ความครึกครื้นในบริเวณลานประลองเกิดขึ้นอีกครั้ง

ด้วยคู่ต่อสู้ทั้งสองคนนี้แข็งแกร่งกว่าคนก่อนมากอย่างเห็นได้ชัด

โดยเฉพาะอย่างยิ่งชายวัยกลางคนหน้าอวบอ้วนหูยาวที่ฝึกตนอยู่ในขั้นขอบเขตแก่นก่อกำเนิดระดับต่ำขั้นสุดยอด เพียงอีกแค่ขั้นเดียวก็จะเป็นยอดผู้สูงศักดิ์ขอบเขตแก่นก่อกำเนิดระดับสูงแล้ว

“น่าเบื่อจริง” ชายหนุ่มผมสั้นทำปากยื่นน้อยๆ อีกครั้ง

“เอาแบบนี้ เจ้าคนเดียวสู้กับพวกเขาสองคน ความน่าจะเป็นคงยังเหมือนเดิม” อัจฉริยะ ‘หนุ่มผอมสูง’ อีกคนของดินแดนศักดิ์สิทธิ์เอ่ยย้ำด้วยเสียงกลั้วหัวเราะ

“หืม? สองรุมหนึ่งงั้นรึ?” กรรมการหลายคนมีสีหน้าประหลาดใจ

ด้วยเพราะทางการของตำหนักวิญญาณเป็นผู้จัดงาน ถ้าหากว่าเกิดแพ้ขึ้นมา ความเสียหายที่จะเกิดขึ้นไม่ใช่เล็กๆ เลย

สายตาของคนทั้งหลายมองขึ้นไปที่สนามประลอง จับจ้องยังตัวของชายชราหน้าดำ เห็นได้ชัดว่าชายคนดังกล่าวคือผู้รับผิดชอบสถานที่แห่งนี้ กลิ่นอายของเขาเข้าใกล้ขั้นขอบเขตราชันปราณเทวะ

“ได้” ชายชราหน้าดำมองที่หนุ่มน้อยรูปร่างผอมสูงผู้นั้นด้วยแววตาล้ำลึก

“ฮ่าฮ่า นี่พอจะท้าทายอยู่บ้าง พวกเจ้าสองคนขึ้นมาพร้อมกันเถอะ” ชายหนุ่มผมสั้นยิ้มแย้มน้อยๆ

อะไรกัน! สองรุมหนึ่งงั้นรึ?

คนทั้งหมดล้วนแต่ตกใจไปครู่หนึ่ง แล้วจากนั้นทั้งสนามก็เกิดความวุ่นวายขึ้น

“เร็ว!”

“รีบวางเงินพนันกัน!”

ในเวลานี้อัตราส่วนแพ้ชนะของชายหนุ่มผมสั้นอยู่ที่หนึ่งต่อสามสิบแล้ว

บ้าเกินไปแล้ว!

คนที่เข้าร่วมพนันมากขึ้นเรื่อยๆ

เพราะอย่างไรคนที่ท้าประลองเป็นขอบเขตแก่นก่อกำเนิดระดับต่ำช่วงปลายถึงสองคน หนึ่งในนั้นยังมีขั้นสุดยอดด้วย

“หมัดดาวเหนือพิฆาตดารา!” บนเวทีประลอง ชายหนุ่มผมสั้นสาดซัดจิตต่อสู้ออกมาอย่างหนาแน่น ลำแสงพายุหมัดสลาตันที่เป็นรูปร่างชัดเจนมากยิ่งขึ้น ทะลักกลิ่นอายสายเลือดโบราณออกมา

กระบี่พลิกนภา!

หมัดสิบอัตลักษณ์!

ชายหนุ่มชุดเกราะสีม่วงและชายวัยกลางคนหน้าอ้วนหูยาวลงมืออย่างเยือกเย็น ในแววตามีความเยาะเย้ยเล็ดลอดออกมาด้วย

ทันทีที่สองคนนี้ปล่อยพลังออกมา ถือได้ว่าเป็นการร่วมมือกันโจมตี กระบวนท่าสอดประสานแนบแน่น เติมเต็มช่วยกันจนเป็นกระบวนท่าสังหารที่ไร้ช่องว่าง

“ข้าคิดออกแล้ว คนทั้งสองนี้คือ ‘คู่หูจื่อและจุน’ พวกเขาถนัดร่วมมือกันโจมตี เคยร่วมมือกันประมือกับยอดผู้สูงศักดิ์ในขอบเขตแก่นก่อกำเนิดระดับสูง”

“คู่หูจื่อจุน？ที่แท้แล้วเป็นคนสองคนหรอกเหรอนี่!”

เหล่าผู้ชมที่คอยดูอยู่ยิ่งลุ้นกันกันมากขึ้น

คู่หูจื่อจุน!

ที่แท้ชายหนุ่มชุดเกราะสีม่วงและชายวัยกลางคนหน้าอ้วนหูยาวผู้นี้ มักจะประสานพลังร่วมกันเสมอแต่ไหนแต่ไรมา

“ ‘คู่หูจื่อและจุน’ สองคนนี้เมื่อร่วมมือกันแล้วพลังรบใกล้เคียงกับคนในขอบเขตแก่นก่อกำเนิดระดับสูงมากยิ่งนัก” จ้าวเฟิงตระหนกจนพูดไม่ออก

หากไม่ใช้ดวงตาเทพเจ้าและหุ่นเชิดศพต้องสาป กว่าครึ่งคือเขาแทบจะไม่ใช่คู่ต่อสู้ของทั้งสองคนในยามร่วมมือกัน แม้บวกเจ้าหอโครงกระดูกด้วยแล้ว โอกาสแพ้ชนะก็ยังแค่ห้าสิบห้าสิบเท่านั้น

ในเมื่อเคล็ดวิชาพลังของ ‘คู่หูจื่อจุน’ นี้เป็นการเสริมพลังซึ่งกันและกัน และต่างก็มีอาวุธชั้นพิภพคนละชิ้นอีกด้วย

โครม พรึ่บ ตูม ตูม...

การรบบนเวทีประลองพัวพันกันจนยากจะแยกออก

คนหนุ่มผมสั้นถึงแม้ว่าเคล็ดวิชามรดกจะเลอค่าสูงส่งจนยากจะเปรียบ แต่การฝึกตนยังห่างชั้นจากคนทั้งสองมากนัก

ระหว่างคนในขั้นขอบเขตแก่นก่อกำเนิดระดับต่ำช่วงต้นกับช่วงปลายสุดยอด ตามธรรมดาแล้วจำนวนปราณที่แท้จริงภายในร่างกายสามารถต่างกันได้ถึงสองสามเท่า ระดับความแข็งแกร่งก็ต่างกันด้วย

“เจ้าเด็กนี่ใช้ได้เหมือนกัน! สู้กับพวกเราสองคนด้วยตัวคนเดียวแล้วยังดุเดือดได้ขนาดนี้”

“เสียดายที่เขาฝึกตนไม่พอ ถ้าหากว่าเป็นขอบเขตแก่นก่อกำเนิดระดับต่ำช่วงกลาง คนที่แพ้ก็อาจจะเป็นพวกเรา” บนในหน้าของ ‘คู่หูจื่อจุน’ มีแววปีติยินดีเกิดขึ้น ไม่รีบร้อนจะเอาชนะแต่อย่างใด แต่ค่อยๆ ลดทอนปราณที่แท้จริงของชายหนุ่มผมสั้นไปเรื่อยๆ

เหอะ!

ชายหนุ่มผมสั้นมีสีหน้าเคร่งขรึมลงเมื่อรู้สึกว่าใกล้จะทนรับมือกับสองคนนี้ไม่ไหวแล้ว

“เปิด!” ชายหนุ่มสั้นกางแขนออก แล้วกลิ่นอายสายเลือดที่เก่าแก่รุนแรงก็ทะลักปั่นป่วนภายในร่าง ทันใดนั้นเอง ทั่วร่างก็เกิดลายเส้นโบราณสีดำราวกับเป็นผิวหนังของสัตว์ป่า ทั้งหนาและแข็งกระด้าง จะว่าเป็นผิวหนังก็ไม่ใช่ เป็นเกล็ดก็ไม่เชิง ค่อนข้างคล้ายกับกระดองมากกว่า

“ศิษย์น้องเจียง อย่า!” ชายหนุ่มสูงเก้งก้างที่อยู่อีกฝั่งหน้าเปลี่ยนสี

“กลิ่นอายสายเลือดกลุ่มก้อนนั้น…” ‘คู่หูจื่อจุน’ เกิดความรู้สึกคล้ายกับว่าจะหายใจไม่ออก ซึ่งมาจากความรู้สึกหวาดกลัวของดวงวิญญาณตนเอง

โครม ตูม ตาม!

พลังการโจมตีของคนทั้งสองยังคงครอบคลุมกลืนกินชายหนุ่มผมสั้น

ชายหนุ่มผมสั้นกำลังทุ่มเทแรงทั้งหมดกระตุ้นพลังสายเลือดภายในส่วนลึกของร่าง ไม่ได้หลบหลีกเลยแม้แต่น้อย และก็ไม่ได้ป้องกันเช่นกัน

“อ๊ะ!” เหล่าคนในสนามร้องเสียงดังด้วยทนมองไม่ได้

ตูม โครม โครม!

ชายหนุ่มผมสั้นยืนนิ่งสนิทไม่ไหวติง เขายืนที่ตรงนั้นประหนึ่งสัตว์อสูรขนาดใหญ่ สาดซัดกลิ่นอายดุดันที่สั่นสะเทือนดวงวิญญาณ

โครม!

ทั่วร่างของเขาทิ้งรอยเลือดเป็นริ้วเล็กๆ แล้วสมานตัวกลับอย่างรวดเร็วเป็นลายเส้นโบราณสีดำที่ทั้งหยาบกระด้างและแข็งแกร่ง

“นี่…นี่เป็นไปได้อย่างไร!”

‘คู่หูจื่อจุน’ เสียงหายด้วยความหวาดกลัว การโจมตีที่เกิดจากร่วมมือกันของพวกเขา คนที่อยู่ในขั้นต่ำกว่าขอบเขตแก่นก่อกำเนิดระดับสูงแต่ไหนแต่ไรมาไม่อาจต่อกรได้ และไม่มีใครสามารถหนีรอดไปได้

“นี่มันเรื่องอะไรกัน…” เลือดเนื้อร่างกายของคนทั้งสอง แม้กระทั่งสติดวงวิญญาณ ล้วนสั่นระริกด้วยความหวาดกลัว

ขณะที่ไม่รู้เนื้อรู้ตัว หัวเข่าสองข้างของ ‘คู่หูจื่อจุน’ บิดเบี้ยวไปถึงครึ่ง ขาทรุดลงคุกเข่า ทั้งใบหน้าเต็มไปด้วยความหวาดกลัว

ในวินาทีเดียวกันนั้นเอง เหล่ายอดฝีมือที่คอยชมอยู่ ถึงแม้ว่าจะอยู่วงนอก ดวงวิญญาณเลือดเนื้อก็ยังคงสั่นสะท้านอย่างประหลาดไปด้วย

“เป็นแบบนี้ได้อย่างไร…” จ้าวเฟิงสัมผัสได้ว่าสายเลือดของตนเองสั่นระริกน้อยๆ แมวขโมยตัวน้อยบนไหล่ของจ้าวเฟิงมีสีหน้าเคร่งเครียดที่ยากจะเห็น

โครม! โครม!

ยอดฝีมือที่ฝึกตนต่ำกว่านายเหนือแท้ระดับสุดยอดบางส่วนคุกเข่าลงบนพื้นในทันที

รวมไปถึงเหล่าลูกเรือหลายคนที่อยู่ข้างกายจ้าวเฟิง สีหน้าของโหลวหลานจื๋อสุ่ยแดงขึ้นเรื่อยๆ เรือนร่างแบบบางสั่นสะท้านน้อยๆ ยืนโงนเงนไปมา

“กลิ่นอายสายเลือดกลุ่มก้อนนั้น หรือว่าจะเป็น ‘รายชื่อหมื่นเผ่าพันธุ์โบราณ’…”

ยอดผู้สูงศักดิ์ชุดคลุมสีดำในขั้นขอบเขตแก่นก่อกำเนิดระดับสูงกลืนเสียงเข้าไปในลำคอ ด้วยลำดับขั้นชีวิตของเขา ร่างกายและวิญญาณ สั่นสะท้านไปหมด

.................................................................




[Go To Next Chapter]( ./29.md)