##บทที่ 577: ว่องไวราวติดปีก
“…ดูเหมือนว่าพวกเราจะเข้ามาอยู่ภายในฝูงวาฬแห่งทะเลความว่างเปล่าเสียแล้ว”

ลูกเรือในเรือตัวชาวาบเมื่อตกอยู่ในความหวาดกลัวจนถึงขีดสุด

ในห้วงท้องทะเล

กลิ่นอายของสัตว์ทะเลขนาดใหญ่กลุ่มนั้น ทุกตัวล้วนแต่เป็นกลิ่นอายของ ‘วาฬแห่งทะเลความว่างเปล่า’ ในตำนาน อีกทั้งกลิ่นอายเหล่านี้ส่วนมากเป็นของวาฬที่โตเต็มวัย พลังเกินกว่าผู้สูงศักดิ์ในขอบเขตแก่นก่อกำเนิดธรรมดา

กลิ่นอายของสัตว์ทะเลจำนวนมาก รวมตัวกันก่อให้เกิดเป็นพลังที่น่าเกรงขาม มากพอที่จะทำให้ยอดฝีมือธรรมดาต้องอกสั่นขวัญแขวน เหมือนวิญญาณโบยบินออกจากร่าง!

บรรดาคนในเรือสูดหายใจเย็นเฉียบ แต่ละคนกลั้นลมหายใจ

ตุบ ตุบ! ตุบ ตุบ!

เสียงหัวใจเต้นของบรรดาลูกเรือดังขึ้นกึกก้องในเรือที่เงียบสงัด

“มีแต่ต้องแตะถึงขั้นราชันในขอบเขต ‘ปราณเทวะ’ จึงจะสามารถอยู่รอดปลอดภัย มิฉะนั้นต่อให้เป็นขอบเขตแก่นก่อกำเนิดระดับสูงก็คงตายอย่างไร้ดินกลบหน้า” ใจของจ้าวเฟิงเต็มไปด้วยความตึงเครียด

ในหมู่วาฬแห่งทะเลความว่างเปล่านี้ก็มี ‘วาฬยักษ์’ อยู่หลายตัว เมื่อเทียบกับตัวที่กลืนกินพวกเขา พลังก็ไม่ได้ต่างกันเท่าไหร่นัก วาฬยักษ์ที่มีจำนวนน้อยนิดนี้มีแก่นชีวิตกว่ายอดผู้สูงศักดิ์ในขั้นขอบเขตแก่นก่อกำเนิดระดับสูง เกรงว่าคงไม่มีหนทางไหนเลยที่จะต่อสู้กับพวกมันอย่างซึ่งหน้า

ในสถานการณ์แบบนี้ จ้าเฟิงเองก็ไร้ซึ่งหนทางใด สีหน้ากลับไปสงบราบเรียบดังเดิม

มีสิ่งเดียวที่เขาทำได้ในตอนนี้คือ การไม่ทำอะไรเลยแล้วพยายามเก็บงำกลิ่นอายเอาไว้

ปุด ปุด วูบ

วาฬยักษ์แห่งทะเลความว่างเปล่าว่ายผ่านน้ำลึก บางคราวเปล่งเสียงต่ำชวนเขย่าขวัญออกมา ‘ทักทาย’ เพื่อนร่วมเผ่าพันธุ์ที่อยู่ใกล้ๆ

ลูกเรือทุกคนยังคงอกสั่นขวัญแขวน

ลูกไฟสีแดงในเบ้าตาของเจ้าหอโครงกระดูกเต้นระริกอย่างไม่เป็นสุข ต่อให้เป็นเขาในยุคมารจันทราชาดก็ยังไม่เคยมีประสบการณ์ที่ต้องเผชิญสถานการณ์น่ากลัวขนาดนี้มาก่อน

ทันใดนั้นเอง!

“วูบ วิ้ง…” กลิ่นอายบรรพกาลจำนวนมากทะลวงผ่านทะเลลึกเข้ามา ไอสวรรค์ในบริเวณนั้นประหนึ่งถูกคุมขังไว้

แล้วในวินาทีนั้นเอง ฝูงวาฬทะเลความว่างเปล่าพลันสั่นสะท้าน ศิโรราบต่อสิ่งนั้น

รวมถึง ‘วาฬยักษ์แห่งทะเลความว่างเปล่า’ ที่กลืนกินพวกเขาเข้าไปด้วย ร่างกายใหญ่โตของมันเกร็งขึ้นแล้วสั่นสะท้าน ยากจะควบคุมความหวาดกลัวในใจ

“หรือว่าจะเป็น? ราชันในขอบเขตปราณเทวะ!” จ้าวเฟิงและคนอื่นๆ เกิดแรงกดดันที่มาจากจิตวิญญาณ ขนาดสตินึกคิดล้วนแต่โดนกดไว้อย่างแน่นหนา ยากที่จะต้านทานได้

ยามที่จ้าวเฟิงอยู่ภายในซากปรักหักพังสือเฉิงก็เคยสัมผัสกลิ่นอายของราชันปราณเทวะมาก่อนแล้ว แต่ในคร้ังนี้ กลิ่นอายที่คล้ายคลึงกันแข็งแกร่งรุนแรงยิ่งกว่า แล้วยังมีกลิ่นอายทะเลบรรพกาลที่เก่าแก่ด้วย

“กลิ่นอายนั้นเกรงว่าจะเป็นของราชาวาฬแห่งทะเลความว่างเปล่า!” ร่างของโหลวหลานจื๋อสุ่ยสั่นสะท้าน ขนาดจะพูดก็ยังต้องใช้พลังจำนวนมาก

ราชาวาฬแห่งทะเลความว่างเปล่า!

ในห้องทะเลลึก ไอสวรรค์ของฟ้าดินและคลื่นน้ำหยุดการเคลื่อนไหวชั่วคราว

ราชาวาฬที่มีขนาดใหญ่มโหฬาร ทั้งร่างมีสีเขียวอมเทา ภายนอกมีพวกสาหร่ายปะการังเกาะอยู่ ราชาวาฬตัวนี้ค่อยๆ เปิดตาขึ้นอย่างเกียจคร้าน แล้วกวาดตามองสภาพแวดล้อมของทะเลลึกรอบๆ อย่างไม่ใส่ใจ พลังบรรพกาลที่แข็งแกร่งสาดซัดออกไปโดยมีมันเป็นจุดศูนย์กลาง

“ราชาวาฬแห่งทะเลความว่างเปล่า! จะต้องอยู่ในขั้นขอบเขตปราณเทวะแน่นอน แล้วในฐานะที่เป็นสัตว์ทะเลขนาดมหึมา ระดับขั้นชีวิตของมันก็จะต้องสูงตามไปด้วย…” ดวงวิญญาณของจ้าวเฟิงโดนกดอย่างรุนแรง

ในวินาทีนี้เอง เหล่าลูกเรือในเรือแทบหยุดหายใจ

คนทั้งหลายไม่กล้าใช้ประสาทสัมผัส ต่อให้มีความคิดดังกล่าวแต่ก็โดนพลังยิ่งใหญ่นั้นกดดวงวิญญาณไว้อยู่ดี

แต่ว่าคนอย่างจ้าวเฟิงกลับสัมผัสได้ถึงการดำรงอยู่ของราชาวาฬที่ยิ่งใหญ่

พรึ่บ!

สายตาเย็นยะเยือกของราชาวาฬกวาดผ่านฝูงวาฬ แล้วหยุดมองวาฬตัวที่กลืนกินพวกจ้าวเฟิงอยู่ครู่หนึ่ง

“แย่ล่ะ!” คนในเรือล้วนแต่สัมผัสได้ถึง ‘การจับจ้อง’ จากสายตาของราชาวาฬ

พลังกดทับที่มาจากจิตวิญญาณยิ่งรุนแรงมากขึ้น ถ้าหากว่าจ้องนานอีกหน่อย เหมือนกับว่าจะทำลายดวงวิญญาณของคนเหล่านั้นให้แตกเป็นเสี่ยงๆ ได้

ตุบ ตุบ! ตุบ ตุบ!

ใจของคนเหล่านั้นเต้นระรัวจนจะขึ้นมาจุกบริเวณคอหอยแล้ว แต่ว่าสายตาของราชาวาฬก็ยังคงจับจ้องอยู่ที่เรือ แล้วมองอยู่นานก่อนจะจากไป

ฟู่!

คนบนเรือแห่งทะเลความว่างเปล่าผ่อนลมหายใจออก

โครม! โครม!

ลูกเรือหลายคนขาอ่อนถึงกับทรุดลงไปกับพื้น

หลังของจ้าวเฟิงชื้นด้วยเหงื่อเย็น เมื่ออยู่ต่อหน้าสัตว์ทะเลในขั้นขอบเขตปราณเทวะขนาดมโหฬาร พวกเขาไม่มีแรงขัดขืนเลยแม้แต่น้อย

“ราชาวาฬนั่นรู้สึกถึงการดำรงอยู่ของพวกเรา แต่กลับไม่ได้ทำอะไร” จ้าวเฟิงรู้สึกผิดสังเกต

ราชาวาฬ ‘ค้นพบ’ การดำรงอยู่ของกลุ่มคน ในจุดนี้ไม่เพียงแต่จ้าวที่มั่นอกมั่นใจ คนอื่นๆ ก็ล้วนรู้สึกได้ถึง ‘การจับจ้อง’ โดยกลิ่นอายรุนแรงนั้น

แต่ที่ไม่เข้าใจคือ เมื่อราชาวาฬพบกลุ่มคนแล้วกลับไม่ลงมือทำอะไร ถึงขนาดที่ว่าไม่สนใจเลยด้วยซ้ำ

หรือบางที กลุ่มมนุษย์ในสายตาของมันไม่ใช่เรื่องยากจะพบเจอแต่อย่างไร

“ข้าเข้าใจแล้ว” เจ้าหอโครงกระดูกพยายามรักษาความสงบเยือกเย็น “ด้วยระดับขั้นของราชาวาฬ เดิมทีจะไม่สนใจ ‘อาหารในท้อง’ อย่างพวกเรา ในสายตาของมันเราก็เป็นเพียงแค่มดปลวกเท่านั้น”

เมื่อคนทั้งหลายได้ยินดังนั้น จึงถอนหายใจยาวด้วยความโล่งอก บนใบหน้ามีวี่แววของความยินดี

ราชาวาฬเป็นถึงสัตว์ทะเลโบราณที่ยิ่งใหญ่ของทะเลความว่างเปล่า ในสายตาของมัน ยอดฝีมือทั่วไปหรือต่อให้เป็นผู้สูงศักดิ์ก็เป็นเพียงแค่มดปลวกเท่านั้น แล้วนับประสาอะไรกับพวกจ้าวเฟิงที่กลายเป็น ‘อาหาร’ ของลูกน้องมันกันเล่า

นอกเหนือจากความยินดี พวกเขาก็มีความอนาถใจอยู่ด้วย

ไม่รู้ว่าเมื่อไหร่ที่พวกเขารู้สึกโชคดีที่ตัวเองช่าง ‘เล็กจ้อย’ เหลือเกิน

ถ้าหากว่าจ้าวเฟิงและคนอื่นๆ มีพลังแข็งแกร่งกว่านี้อีกสักขั้นหนึ่ง แล้ว ‘ดึงดูด’ ความสนใจของราชาวาฬได้ เหตุการณ์ที่จะเกิดขึ้นต่อก็อาจต่างออกไป

ปุด ปุด สวบ~

วาฬทั้งหลายว่ายผละออกจากบริเวณใกล้เคียงของราชาวาฬ

จากนั้นสักครู่

วาฬยักษ์หาที่เหมาะสมแห่งหนึ่ง มันเรอออกมาแล้วจึงหลับใหลไป

วิ้ง วิ้ง!

ยามที่วาฬยักษนี้หลับใหล น้ำย่อยเหนียวหนืดภายในร่างกายยังไม่ลดลงแต่กลับเพิ่มขึ้น จนทำให้เรือทะเลความว่างเปล่าติดแน่นอยู่ในน้ำเหนียวหนืดนั้น

จ้าวเฟิงสงสัยว่าของเหลวเหนียวหนืดก้อนดังกล่าวคงจะเป็นอวัยวะในการย่อยอาหารบางอย่างของวาฬยักษ์

เวลาครึ่งชั่วยามผ่านไป ในที่สุดวาฬแห่งทะเลความว่างเปล่าก็นอนหลับสนิท

กลิ่นอายทรงพลังและเก่าแก่ของฝูงวาฬในระยะไกลๆ จางหายไปแล้วก่อนหน้านี้

“สัตว์ทะเลในตำนานอย่างวาฬแห่งทะเลความว่างเปล่าใช้เวลาส่วนมากหมดไปกับการนอนหลับ มีเพียงทุกครั้งที่ตื่น จึงจะออกไปด้านนอกเพื่อหา ‘อาหารมื้อใหญ่’ ” โหลวหลานจื๋อสุ่ยที่ใจสงบลงแล้วเอ่ยอธิบาย

เวลาไม่นานนัก เหล่าลูกเรือก็เริ่มตกอยู่ในสภาวะเงียบงัน

‘เรือแห่งทะเลความว่างเปล่า’ น่าจะทนอยู่ภายในเมือกเหนียวหนืดนี้ต่อไปได้อีกสองสามเดือน

สองสามเดือนหลังจากนั้นเรืออาจจะโดนย่อยสลายไปก็เป็นได้

“หัวหน้าเรือ ตอนนี้พวกเราควรจะทำอย่างไรดี?” โหลวหลานจื๋อสุ่ยเงียบไปครู่หนึ่งแล้วเปิดปากเอ่ย

“รอ” จ้าวเฟิงค่อยๆ เอ่ยคำหนึ่งออกมา ในขณะนี้ต่อให้พวกเขามีวิธีการใดก็ไม่สามารถทำอะไรผลีผลามได้

อย่างแรก ในละแวกนี้คือฝูงวาฬ

อย่างที่สอง มีพลังแข็งแกร่งจากราชาวาฬ

ด้วยเหตุนี้จึงไม่อาจทำอะไรผลีผลามได้ในบริเวณนี้ แล้วยิ่งไม่ต้องพูดถึงว่าพลังรบของวาฬยักษ์ไม่ใช่พลังที่คนธรรมดาจะต่อสู้ได้

ในห้องหัวหน้าเรือ

“การฝึกตนของข้าเข้าใกล้นายเหนือแท้ระดับสุดยอดแล้ว ต้องอยู่ในพื้นที่ปิดและเงียบสงบ จึงจะเหมาะสมกับการฝึกตนมากกว่า” จ้าวเฟิงปิดตาลงช้าๆ

ช่วงก่อนหน้านี้ เขาเข้าไปใน ‘ห้วงฝันบรรพกาล’ หลายครั้ง และเก็บเกี่ยวมาได้ไม่น้อย

ในตอนนี้ เลือดเนื้อและร่างกายของจ้าวเฟิงเปลี่ยนแปลงเพิ่มมากขึ้น ขนาดแหล่งกำเนิดจิตวิญญาณภายในร่างกับพลังของวายุอัสนีพิฆาตสีม่วงยังบริสุทธิ์มากยิ่งขึ้น จนเข้าใกล้แหล่งกำเนิดพลังมากขึ้นทุกที

หากจะพูดถึงสำนึกรู้จิตวิญญาณและพลังดวงวิญญาณ จ้าวเฟิงจะมีความใกล้เคียงกับผู้สูงศักดิ์

ถึงจะเป็นพื้นฐานร่างกาย แต่หลังจากที่ซึมซับเอากลิ่นของห้วงฝันบรรพกาลหลายต่อหลายครั้ง ก็มีความใกล้เคียงกับผู้สูงศักดิ์ขั้นขอบเขตแก่นก่อกำเนิด ซึ่งแน่นอนว่ายังห่างชั้นกับศาสตร์แห่งการหลอมกระดูกของเจ้าหอโครงกระดูก

ในสถานการณ์แบบนี้ จ้าวเฟิงจึงจดจ่อกับการฝึกตนในระดับขั้นนายเหนือแท้ ระดับของการฝึกตนเพิ่มขึ้นอย่างรวดเร็ว

เวลาหมุนเวียนไป

จ้าวเฟิงเข้าไปใน ‘ห้วงฝันบรรพกาล’ วันเว้นวัน ดูดซึมเอากลิ่นอายของที่นั่นมามากมาย

ระยะเวลาที่จ้าวเฟิงอยู่ในห้วงฝันบรรพกาลยาวนานได้ถึงเก้าช่วงลมหายใจแล้ว

เก้าช่วงลมหายใจนี้เป็นขีดจำกัดของจ้าวเฟิงในตอนนี้

ในทุกครั้งที่ย้อนกลับสู่โลกของความเป็นจริง จ้าวเฟิงพยายามสูดกลิ่นอายห้วงฝันบรรพกาลสุดความสามารถ

เมี้ยว เมี้ยว!

แมวขโมยตัวน้อยอยู่บนไหล่ของเขา ดูดซับเศษเสี้ยวของกลิ่นอายห้วงฝันบรรพกาลจนหมด

จ้าวเฟิงกลับไม่รู้เลย หากว่าไม่ใช่เพราะเจ้าแมวขโมยตัวน้อย เศษเสี้ยวของกลิ่นอายห้วงฝันบรรพกาลที่เล็ดลอดออกไปอาจจะส่งผลต่อ ‘ราชาวาฬ’ ที่อยู่ไกลๆ ได้

แต่แมวขโมยตัวน้อยดูดซึมเอากลิ่นอายของห้วงฝันบรรพกาลไปจนหมดทุกครั้ง ไม่เหลือร่องรอยใดแม้เพียงนิดเดียว

ทุกครั้งที่มันสูดเอากลิ่นอายเข้าไป สายเลือดภายในร่างกายของมันจะสั่นสะเทือนน้อยๆ อยู่เสมอ

แต่ว่าสายเลือดภายในร่างกายของแมวขโมยตัวนี้พิเศษเป็นอย่างมาก เพราะมีการเติบโตที่เชื่องช้า แม้แต่จ้าวเฟิงเองยังมองไม่ทะลุปรุโปร่ง

ในที่สุด หลังจากการฝึกตนอย่างทรมานผ่านไปหนึ่งเดือน ภายในเรือมีระลอกกลิ่นอายบางอย่างผุดขึ้นรางๆ

“นายเหนือแท้ระดับสุดยอด สำเร็จแล้ว”

จ้าวเฟิงควบคุมกลิ่นอายภายในจากแหล่งกำเนิดจิตวิญญาณ เวลาดังกล่าว แหล่งกำเนิดจิตวิญญาณภายในร่างของจ้าวเฟิง ไม่ว่าจะด้านคุณสมบัติหรือว่าจำนวนล้วนแต่ขยายไปถึงจุดสูงสุด

นายเหนือแท้ระดับสุดยอดคือที่สุดของขั้น ‘สามสวรรค์ของขอบเขตจิตวิญญาณ’ แล้ว

“หัวหน้าเรือทะลวงขั้นใหม่แล้วหรือ?” ลูกเรือในเรือทั้งหลายล้วนแต่สัมผัสได้

เคราะห์ดีที่เรือหลานเหลยมีความสามารถในการปิดกั้นประสาทสัมผัสต่างๆ อีกทั้งวาฬยักษ์ตัวนั้นหลับใหลสนิท จึงไม่รู้สึกถึงการเคลื่อนไหวที่แปลกไปของ ‘มดปลวก’ เหล่านี้

“นายเหนือแท้ระดับสุดยอด นี่เป็นเพียงแค่ก้าวแรกเท่านั้น” จ้าวเฟิงไม่หยุดฝึกตนเพื่อจะก้าวขึ้นไปยังขั้นใหม่

ในระยะหนึ่งเดือนที่ผ่านมานี้ เขาเข้าไปใน ‘ห้วงฝันบรรพกาล’ อยู่ห้าหกครั้ง เลือดเนื้อและร่างกายก็เปลี่ยนแปลงไปเช่นกัน ถึงจะเพิ่งเป็นนายเหนือแท้ระดับสุดยอด พื้นฐานต่างๆ ของเขาก็เสถียรเป็นอย่างมาก ขอบเขต ดวงวิญญาณ และร่างกายล้วนอยู่ในขั้นผู้สูงศักดิ์

ปัจจัยต่างๆ ทั้งหมดทั้งมวลนี้ส่งผลต่อพัฒนาการการฝึกตนของจ้าวเฟิงเป็นอย่างยิ่ง

ถึงแม้ว่าจะขาด ‘ไอสวรรค์ฟ้าดิน’ ไปหนึ่งอย่าง ในแหวนเหล็กโบราณของจ้าวเฟิงก็ได้ตระเตรียมผลึกเริ่มต้นของธาตุวายุอัสนีหรือแม้กระทั่งทรัพยากรล้ำค่าไว้มากมายแล้ว

ดังนั้นจ้าวเฟิงจึงไม่ได้ขาดแคลนไอสวรรค์ฟ้าดินเสียทีเดียว

แล้วครึ่งเดือนจากนั้น

แหล่งกำเนิดจิตวิญญาณในร่างจ้าวเฟิงก็ยิ่งแข็งแกร่งขึ้น แก่นแท้ของวายุอัสนีสีฟ้าเข้มมีการแทนที่ด้วยวายุอัสนีสีม่วงมากขึ้น อีกทั้งแหล่งกำเนิดจิตวิญญาณในรูปของเหลวค่อยๆ รวมตัวเป็นรูปเป็นร่าง

นานวันเข้าแหล่งกำเนิดจิตวิญญาณของจ้าวเฟิงก็ยิ่งแข็งกล้าขึ้นจนเริ่มเปลี่ยนเป็น ‘ปราณก่อกำเนิด’

‘ปราณก่อกำเนิด’ เป็นใจกลางของพลังภายในร่างของผู้สูงศักดิ์ขั้นขอบเขตแก่นก่อกำเนิด โดยเอาแก่นแท้ของพลังที่ฝึกตนรวมกันไว้ยังที่ดังกล่าว

เมื่อไปถึงขั้นขอบเขตแก่นก่อกำเนิด พลังที่แท้จริงภายในร่างกายจะเปลี่ยนเป็น ‘ปราณที่แท้จริง’

ไม่ว่าจะเป็น ‘ปราณก่อกำเนิด’ หรือว่า ‘ปราณที่แท้จริง’ ระดับขั้นล้วนแต่อยู่เหนือกว่าแหล่งกำเนิดจิตวิญญาณและพลังที่แท้จริง

แน่นอนว่าขั้นครึ่งก้าวสู่ขอบเขตแก่นก่อกำเนิด ก็จะมีได้เพียงแค่ ‘ครึ่งก้าวของปราณที่แท้จริง’

เพียงพริบตาเดียว เวลาก็ผ่านไปอีกครึ่งเดือน

ภายในร่างของจ้าวเฟิงได้เกิด ‘ปราณที่แท้จริงครึ่งก้าว’

ปราณที่แท้จริงครึ่งก้าวนั้นเป็นพลังจิตวิญญาณของวายุอัสนีสีม่วงอ่อน มีสีม่วงเป็นส่วนมาก เหลือส่วนที่เป็นสีเขียวแก่เพียงเล็กน้อยเท่านั้น

“ยินดีกับนายท่านด้วย ที่ก้าวเข้าสู่ขั้นขอบเขตแก่นก่อกำเนิดแล้ว” เสียงของเจ้าหอโครงกระดูกดังขึ้น

ในระยะเวลาเพียงครึ่งเดือนเท่านั้น จ้าวเฟิงก็ทะลวงผ่านขั้นนายเหนือแท้ระดับสุดยอดกับขั้นครึ่งก้าวสู่ขอบเขตแก่นก่อกำเนิด เรียกว่าได้ว่าเป็นความเร็วที่น่าอัศจรรย์ยิ่ง

หากว่าคนนอกได้ยินเข้าคงจะตกใจเป็นอย่างมาก แต่มีเพียงเจ้าหอโครงกระดูกเท่านั้นที่รู้ว่านี่คือผลลัพธ์ของการฝึกฝนมาเป็นอย่างดี

สำนึกรู้ในจิตวิญญาณ พลังดวงวิญญาณ รวมทั้งเลือดเนื้อและร่างกายของจ้าวเฟิงล้วนไปถึงขั้นผู้สูงศักดิ์ทั้งหมดแล้ว

มีเพียงสิ่งเดียวที่ถ่วงไว้คือ พลังฝึกตนที่แท้จริง

ดังนั้น ขอเพียงแค่จ้าวเฟิงสามารถไปถึงขั้นนายเหนือแท้ระดับสุดยอด ก็จะทะลวงผ่านไปยังขั้นครึ่งก้าวสู่ขอบเขตแก่นก่อกำเนิดได้โดยตรง

เมื่อไปถึงขั้นครึ่งก้าวสู่ขอบเขตแก่นก่อกำเนิดแล้ว จ้าวเฟิงก็ยังคงไม่หยุดอยู่แค่นั้น

.............................................................




[Go To Next Chapter]( ./18.md)