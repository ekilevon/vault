##บทที่ 571: ราชาหูสั่ว
ในทะเลความว่างเปล่ามีกลุ่มพลังกว้างใหญ่ไร้ที่สิ้นสุดเกิดขึ้นอีกครา ไอพลังในฟ้าดินส่งเสียงดังเลื่อนลั่น กลิ่นอายที่ปกคลุมทั่วท้องฟ้าทำให้สิ่งมีชีวิตในรัศมีหลายพันลี้หวาดกลัวจนสั่นสะท้าน

ระดับพลังที่แข็งแกร่งนั้นเหมือนกับหลอมรวมเป็นหนึ่งเดียวกับจักรวาล พลังของคนทั่วไปไม่สามารถต่อกรได้

“ทำ…ทำไมถึงตามมาทันอีกแล้ว!”

ภายในเรือหลานเหลย บรรดาลูกเรือทั้งหลายสัมผัสได้ถึงพลังอำนาจในขั้นขอบเขตแก่นก่อกำเนิดที่ใกล้เข้ามาอย่างชัดเจน

ในครั้งนี้

กลิ่นอายของขอบเขตแก่นก่อกำเนิดระดับสูงไม่ลังเลแม้แต่น้อย ตรึงที่เป้าหมายแม่นยำกว่าครั้งก่อนหลายเท่า

วูบ~

ทะเลหมอกความว่างเปล่าในระยะใกล้ๆ โดนทำลายทีละชั้น แสงมารสีเลือดเจิดจ้าอยู่ทั่ว

ในรัศมีสิบลี้เต็มไปด้วยแสงมารสีเลือดที่มีพลังทำลายล้าง ประหนึ่งว่าย้ายร่างไปอยู่อีกสถานที่หนึ่งในพริบตา

ส่วนลึกของทะเลความว่างเปล่า เรือหลานเหลยเข้าสู่ความเงียบอีกครั้ง ยังเก็บซ่อนกลิ่นอาย ทำตัวกลมกลืนไปกับสภาพแวดล้อมรอบๆ

ตุบ ตุบ! ตุบ ตุบ!

ลูกเรือภายในเรือและโหลวหลานจื๋อสุ่ยต่างกลั้นลมหายใจ หัวใจเต้นโครมคราม

ภายในตัวเรือ

“พวกเราโดนจับจ้องแล้ว” จ้าวที่นั่งขัดสมาธิอยู่ถอนหายใจยาว แล้วชันกายลุกขึ้น

เมื่อทุกคนได้ยินเช่นนั้น ใจก็สั่นสะท้าน

“จ้าวเฟิง! ข้ารู้ว่าเจ้าอยู่ด้านล่างนั่น ยังไม่ยอมออกมาให้ข้าจับแต่โดยดีอีก”

เสียงเย็นยะเยือกของบุรุษดังขึ้นจากด้านบนของทะเลความว่างเปล่า

น้ำเสียงเคืองแค้นนั้น จ้าวเฟิงกับโหลวหลานจื๋อสุ่ยต่างคุ้นหูเป็นอย่างดี

เชว้ง! สวบ สวบ...

กลิ่นอายพลังสามกลุ่มก้อนของขั้นขอบเขตแก่นก่อกำเนิดปรากฏที่ทะเลหมอกความว่างเปล่าเหนือเรือหลานเหลย

หนึ่งในผู้ที่เอ่ยคือบัณฑิตชุดสีฟ้าซึ่งเป็นหัวหน้าโจรสลัดหลานเหลย

ในสามคน จอมโจรสลัดหลานเหลยยืนอยู่ด้านซ้าย

ฝั่งขวาเป็นชายฉกรรจ์หน้าดำในชุดเกราะดำ กลิ่นอายพลังน่าเกรงขามสูงถึงขั้นขอบเขตแก่นก่อกำเนิดระดับสูงช่วงปลาย เกือบจะไปถึงขั้นสุดยอด

ส่วนผู้ที่อยู่ตรงกลางเป็น ‘ชายหัวล้านแขนขาด’ ดูเงียบขรึมเยือกเย็น ผิวหนังทั่วร่างมีเส้นพลังสีเลือดสะดุดตา ลำแสงมารสีเลือดซึ่งกระจายรัศมีกว่าสิบลี้มาจากเรือนร่างของเขา

เขาก็คือยอดผู้สูงศักดิ์ขั้นขอบเขตแก่นก่อกำเนิดระดับสูงผู้นั้น!

“อาศัยพลังของตัวเองเพียงคนเดียวบิดเบือนสภาพแวดล้อมธรมชาติของฟ้าและดิน...นี่คือคนในขั้นขอบเขตแก่นก่อกำเนิดระดับสูง”

ในเวลาดังกล่าว จ้าวเฟิงปลดผนึกพลังสายเลือดของดวงตาซ้ายบางส่วน  ภาพเหตุการณ์ด้านบนทะเลแห่งความว่างเปล่าจึงปรากฏขึ้นในครรลองสายตาผ่านดวงตาเทพเจ้า

อีกทั้งภาพเกี่ยวกับชายหัวล้านแขนขาดก็ปรากฏในความคิดของโหลวหลานจื๋อสุ่ยด้วย

“ที่แท้ก็เป็นเขา! ผู้นำพันธมิตรสิบโจรสลัดละแวกเขาปาฮวง  ราชาโจรสลัดที่ได้รับการยอมรับในเขตทะเลความว่างเปล่า... ‘ราชาหูสั่ว’!”

โหลวหลานจื๋อสุ่ยพูดอะไรไม่ออกอีก

ราชาหูสั่ว!

ผู้นำพันธมิตรโจรสลัดแห่งเขาปาฮวง!

บรรดาลูกเรือในเรือทะเลความว่างเปล่าทั้งใจและกายสั่นระรัว เหมือนเท้าข้างหนึ่งเหยียบอยู่บนปากเหว ตกใจจนไม่สามารถควบคุมตัวเองได้อีก

โครม!

หนึ่งในลูกเรือทรุดลงไปนั่งกับพื้น

คิ้วของจ้าวเฟิงขมวดมุ่น เหล่าลูกเรือที่เขาเลือกสรรมาล้วนแต่ใจกล้ากว่าคนธรรมดาทั่วไป

‘ราชาหูสั่ว’ ผู้นี้มีชื่อเสียงขนาดไหนกันแน่ ถึงทำให้คนในเรือของเขาแทบทุกคนหมดหวังและหมดใจสู้ได้

“เขตทะเลความว่างเปล่าเรียกได้ว่าเป็นถิ่นของ ‘ราชาหูสั่ว’ ผู้นำพันธมิตรโจรสลัดคนนี้อยู่แถวทะเลความว่างเปล่าอย่างไร้เทียมทานมาหลายร้อยปี นอกเหนือจากอิทธิพลของสำนักระดับสูงทั้งสาม ยังไม่มีคาราวานค้าขายหรือกำลังคนใดที่เข้าไม่กล้าแตะต้อง”

สีหน้าของโหลวหลานจื๋อสุ่ยตื่นตระหนก น้ำเสียงสั่นเครือน้อยๆ

ในเวลาเดียวกัน

พลังกดดันของขั้นขอบเขตแก่นก่อกำเนิดระดับสูงจากด้านบนทะเลยิ่งแข็งแกร่งมากขึ้น

“เตรียมตั้งรับ!”

จ้าวเฟิงกระโดดขึ้นไปด้านบนหอสังเกตการณ์ ธงสีดำผืนหนึ่งปรากฏขึ้นในมือ

“ยอดฝีมือขั้นขอบเขตแก่นก่อกำเนิดระดับสูงรึ... แม้แต่ ‘จ้าวลัทธิมารจันทราชาด’ ในกาลก่อนยังไม่ทะลวงผ่านขั้นขอบเขตแก่นก่อกำเนิดระดับสูงเลย”

เจ้าหอโครงกระดูกเอ่ยเสียงขมขื่น

เขาเคยเห็นพลังของ ’จ้าวลัทธิมารจันทราชาด’ ด้วยตาของตัวเองมาก่อน แรงกดดันของ ‘ราชาหูสั่ว’ ผู้นั้นเป็นรองก็เพียงแต่จ้าวลัทธิมารจันทราชาดในตอนนั้น

ด้านบนทะเลความว่างเปล่า

“ผู้นำหู ให้ข้าลงไปแล้วจัดการคนเหล่านั้นเถิด” ชายฉกรรจ์หน้าดำสวมเกราะสีดำ มือถือขวานสำริดสีดำสนิท สีหน้าฉายความอำมหิตออกมา

หากจะเอ่ยถึงพลังรบ ชายฉกรรจ์ชุดเกราะดำแข็งแกร่งกว่าจอมโจรสลัดหลานเหลย

“ไม่!”

ราชาหูสั่วเอ่ยเรียบๆ “จัดการปลิดชีพคนที่เหลือเสีย แต่จะต้องจับเป็นจ้าวเฟิงเท่านั้น! ”

เมื่อนึกถึงรางวัลนำจับของทั้งสามสำนักใหญ่ แววตาของ ‘ราชาหูสั่ว’ ผู้สุขุมเยือกเย็นมีความตื่นเต้นจนควบคุมไม่ได้ฉายออกมา

เปรี๊ยะ! เปรี๊ยะ!

ในเวลานี้เอง เงาสองร่างก็พุ่งออกจากน้ำขึ้นมายังด้านบนของทะเลความว่างเปล่า

“จ้าวเฟิง เจ้าช่างกล้าเสียจริง ออกมาต้อนรับข้าด้วยตัวเองเสียด้วย”

ราชาหูสั่วประหลาดใจไม่น้อย คนทั้งสามล้วนแต่คิดว่าจ้าวเฟิงจะหดหัวอยู่ในทะเลแห่งความว่างเปล่าแล้วไม่กล้าออกมาต่อสู้

“ไม่เสียทีที่เป็นผู้นำพันธมิตรสิบโจรสลัด พวกเราหนีออกมาไกลถึงเพียงนี้ยังไล่ตามจนเจอได้”

จ้าวเฟิงจับธงสีดำในมือ แสร้งทำท่าทีตกใจและนับถือ

พูดกันตามความจริง พวกราชาหูสั่วตามเรือแห่งทะเลความว่างเปล่าทันได้อย่างไร…ในตอนนี้จ้าวเฟิงยังคิดไม่ออก

แต่ว่ามีสิ่งหนึ่งที่สามารถยืนยันได้

ทันทีที่โดนคนขั้นขอบเขตแก่นก่อกำเนิดระดับสูงตามทัน จ้าวเฟิงรู้สึกว่าตนยากจะหนีพ้นแล้ว

“ฮ่าฮ่าฮ่า…เจ้าหนุ่ม! ในฐานะที่เป็นหัวหน้าของเรือหลานเหลย ข้ากับเรือลำนี้มีสายสัมพันธ์ระหว่างกันกว่าสองร้อยปี ซ่อมแซมรักษามันด้วยตัวเองมานับครั้งไม่ถ้วน จึงเชื่อมโยงถึงกันและกันมานานแล้ว”

จอมโจรสลัดหลานเหลยหัวเราะอย่างได้ใจ

ราชาหูสั่วพยักศีรษะเห็นด้วย “เรือหลานเหลยมาถึงระดับหนึ่ง จะมีความรู้สึกนึกคิดขั้นต้น ขอเพียงแค่อยู่ไม่ห่างจากหัวหน้าเรือที่อยู่ด้วยกันมานาน ทั้งสองฝ่ายจะมีสายสัมพันธ์ลึกลับระหว่างกัน”

ที่แท้เป็นเช่นนั้น!

จ้าวเฟิงเพิ่งเข้าใจเหตุผลที่แท้จริงในตอนนี้

“สำหรับหัวหน้าเรือของเรือแห่งทะเลความว่างเปล่า นี่ไม่ใช่ความลับอะไร เป็นเพียงความรู้ทั่วไปเท่านั้น!”

ชายฉกรรจ์ชุดเกราะสีดำทำหน้าดูแคลน

ความรู้ทั่วไป?

จ้าวเฟิงและเจ้าหอโครงกระดูกสบตากันแวบหนึ่ง สีหน้าไม่ปกติ

ทั้งสองเดินทางบนทะเลความว่างเปล่า ไม่มีประสบการณ์มากมายนัก โดยเฉพาะอย่างยิ่งจ้าวเฟิงที่เพิ่งเข้ามายังโลกต่างแดนเป็นครั้งแรก

ที่พวกเขาเสียเปรียบเป็นเพราะขาด ‘ความรู้ทั่วไป’ นี่เอง

“จะต้องสังหาร ‘จอมโจรสลัดหลานเหลย’ ผู้นี้ให้ได้” จ้าวเฟิงก็พลันคิดได้ ไอสังหารเพิ่มขึ้นอย่างรวดเร็ว

ในเมื่อเข้าใจเหตุผลชัดเจนแล้ว จ้าวเฟิงจึงไม่เกรงกลัวอะไรอีก มือโบกธงสีดำในมือ

พรึ่บ!

เพียงครู่เดียว หุ่นเชิดศพทั้งหกสิบร่างปรากฏขึ้นเรียงรายในกลุ่มหมอกควันสีเทาหนาแน่น

ตูม โครม วูบ~

จ้าวเฟิงโบกธงสีดำสุดแรง พลังอาฆาตของกลุ่มควันโขมง ประหนึ่งแม่น้ำสีดำสนิทไหลทะลักไปยังหัวหน้าโจรสลัดในขั้นขอบเขตแก่นก่อกำเนิดทั้งสาม

ในพริบตาเดียว ภายในรัศมีหลายร้อยลี้ล้วนแต่โดนพลังของค่ายกลหุ่นเชิดศพกลืนกินไปหมด

“กระดูกเก้าทมิฬ!”

เจ้าหอโครงกระดูกกัดฟัน ใช้พลังทั้งหมดกระตุ้นอาวุธชั้นพิภพ ท่อนกระดูกสีเงินล้อมรอบด้วยประกายเพลิงเผาผลาญ พร้อมเงากระดูกมรณะเป็นชั้นๆ เข้าปกคลุมราชาหูสั่วและคนในขอบเขตแก่นก่อกำเนิดทั้งหมดร่วมกับค่ายกลหุ่นเชิดศพของจ้าวเฟิง

“อ๊ะ!” ราชาหูสั่วเผยอาการตกใจเล็กน้อย

ฟิ้ว โครม พลั่ก!

ชายฉกรรจ์เกราะดำกับโจรสลัดหลานเหลยที่อยู่ข้างกายเขาเหมือนโดนจู่โจมจนเสียแผน จึงไม่มีกะจิตกะใจจะโจมตี

พลังของ ‘ค่ายกลหุ่นเชิดศพต้องสาป’ นั้นไปไกลเกินกว่าที่คาดคิดไว้ในตอนแรก มันพยายามโจมตีทุกช่องทาง พลังทั้งหมดสามารถคุกคามผู้สูงศักดิ์ธรรมดา ทันทีที่สัมผัสร่างกายจะเป็นปัญหาใหญ่อย่างมาก

‘กระดูกเก้าทมิฬ’ ของเจ้าหอโครงกระดูกถูกกระตุ้นจนถึงขีดสูงสุด เมื่อมีพลังค่ายกลหุ่นเชิดศพเพิ่มขึ้น พลังสังหารจึงมากกว่าที่ผ่านๆ มา

“คิดไม่ถึงเลยว่าเจ้าหนุ่มนั่นจะมีวิธีการเช่นนี้…”

จอมโจรสลัดหลานเหลยที่บาดแผลสาหัสยังไม่หายดี โดนพลังอาฆาตของหุ่นเชิดศพกัดกร่อนอีก ผลกระทบที่ได้รับจึงรุนแรงอย่างมาก เลือดเนื้อและจิตวิญญาณสูญสลายไปทีละน้อย

การประมือครั้งสองครั้งเพิ่งผ่านไป จอมโจรสลัดหลานเหลยและชายฉกรรจ์สวมเกราะสีดำก็เป็นฝ่ายโดนโจมตีเสียแล้ว

‘ราชาหูสั่ว’ ผู้เป็นขอบเขตแก่นก่อกำเนิดระดับสูงเพียงคนเดียวยืนนิ่งอยู่ที่เดิม บนร่างมีพลังฟ้าดินที่ยากจะเปรียบ ลำแสงสีเลือดรูปร่างมังกรล้อมรอบทั่วร่างกาย พลังคำสาปยังไม่ทันได้เข้าใกล้ ก็โดนกระแทกจนแตกกระจาย

ภาพเหตุการณ์นี้ล้วนแต่อยู่ในสายตาของจ้าวเฟิง ใจเขาหนักอึ้ง

ราชาหูสั่วยังไม่ทันลงมือก็สร้างความกดดันให้คนทั้งสองเสียแล้ว

“ให้ข้าเอง” น้ำเสียงต่ำของราชาหูสั่วดังขึ้นในทะเลหมอก

พรึ่บ พรึ่บ!

จอมโจรสลัดหลานเหลยและชายฉกรรจ์เกราะสีดำมีสีหน้ายินดี ย้ายตำแหน่งไปอีกพื้นที่หนึ่งในระหว่างประมือ

“ทำลาย!”

ราชาหูสั่วเดินไปหนึ่งก้าว วาดมือครั้งหนึ่ง

อ๊าก~

อากาศในรัศมีหลายสิบลี้อาบด้วยลำแสงมารสีเลือด ไอสวรรค์ฟ้าดินกับสภาพแวดล้อมในอากาศจึงเกิดการเปลี่ยนแปลงราวพลิกแผ่นดิน

ราชาหูสั่วคนนั้นราวกับอยู่บนจุดสุดสูงของโลกนี้ ยามเขาลงมือให้ความรู้สึกดุจเปลี่ยนสุริยันและจันทราได้

ตูม โครม!

พื้นที่บนทะเลหมอกความว่างเปล่าราวกับโดนสัตว์ดุร้ายเขย่าจนสั่นสะเทือน

ในวินาทีนั้นเอง

จ้าวเฟิงและเจ้าหอโครงกระดูกในค่ายกลหุ่นเชิดศพหายใจลำบาก รู้สึกราวกับตนเป็นมดปลวกที่พยายามจะสู้กับจักรวาลที่ยิ่งใหญ่นี้

โครม บึ้ม!

พลังคำสาปอาฆาตแค้นที่หนาแน่นค่อยๆ ถูกทำลายทีละชั้น กลุ่มหมอกควันหุ่นเชิดศพที่เกิดจากค่ายกลพลันกระจัดกระจายเหมือนใกล้จะสลายไป

“เป็นการโจมตีที่น่ากลัวนัก!”

จ้าวเฟิงโดนพลังที่หลงเหลือปะทะจนเลือดซ่านกระเซ็น

“พวกเจ้าจับตัวเจ้าหนุ่มคนนั้น ส่วนข้าจะจัดการโครงกระดูกก่อน”

ราชาหูสั่วยังลงมืออย่าง ‘ระมัดระวัง’ อยู่ส่วนหนึ่ง ด้วยเหตุผลหลักคือกังวลว่าจะทำร้ายจ้าวเฟิง

สามสำนักระดับสูงให้รางวัลนำจับจ้าวเฟิงเป็นผลประโยชน์มหาศาล ขนาดผู้นำพันธมิตรโจรสลัดยังไม่อาจต้านทานความเย้ายวนนี้ได้

“เจ้าหนุ่ม! เกรงว่าเจ้าคงยังไม่เข้าใจว่าคนที่เผชิญหน้าอยู่เป็นศัตรูประเภทใด” จอมโจรสลัดหลานเหลยทำหน้าสัพยอก

“ฮ่าฮ่า…คนหนุ่มเช่นเจ้าช่างกล้าได้กล้าเสียนัก! เจอคนในขอบเขตแก่นก่อกำเนิดยังกล้าเสนอหน้ามาสู้รบด้วยอีก”

รอยยิ้มชายฉกรรจ์ชุดเกราะดำแฝงแววเยาะเย้ย

เวลานี้

ค่ายกลหุ่นเชิดศพต้องสาปเกือบจะโดน ‘ราชาหูสั่ว’ โจมตีจนพังทลาย จ้าวเฟิงจึงสูญเสียการป้องกันไปมากกว่าครึ่ง

เมื่อต้องเผชิญหน้ากับคนขั้นขอบเขตแก่นก่อกำเนิดระดับต่ำช่วงปลาย พลังฝึกตนของจ้าวเฟิงอยู่เพียงขั้นนายเหนือแท้ระดับสูง ต่อให้เขามีอาวุธชั้นพิภพก็เหมือนไร้พลัง ไม่ใช่คู่ต่อสู้แต่อย่างใด

ยังดีที่ขั้นขอบเขตแก่นก่อกำเนิดทั้งสามเกรงว่าจะพลาดไปฆ่าจ้าวเฟิง จึงยั้งมือไว้

โครม คราม!

เสียงดังโครมครามดังมาจากอีกฟากหนึ่ง

“จ้าวเฟิง! ช่วย…ช่วยข้าด้วย!”

เจ้าหอโครงกระดูกร้องโหยหวนทรมานหลังโดนเงามังกรสีเลือดสองเส้นพัวพันรัดร่างกลางอากาศ

ฉึก ผัวะ พลั่ก~

ร่างกระดูกสีทองเงินที่ไขว้ไปมาของเจ้าหอโครงกระดูกเกิดรอยแตกร้าวขึ้น

จ้าวเฟิงหน้าตกใจจนหน้าเสีย คิดไม่ถึงว่าเจ้าหอโครงกระดูกจะพ่ายแพ้รวดเร็วแบบนี้ เพิ่งไม่เท่าไหร่ก็ตกอยู่ในสถานการณ์คับขันเสียแล้ว

ต้องรู้ว่า เมื่อโครงกระดูกทั่วร่างของเจ้าหอโครงกระดูกหลอมรวมกับ ‘กระดูกเก้าทมิฬ’ ระดับความแข็งแรงของกระดูก รวมไปถึงพลังป้องกันจะเพิ่มขึ้น จนสามารถต้านทานการโจมตีของผู้สูงศักดิ์ธรรมดาได้

นี่ขนาดว่าเจ้าหอโครงกระดูกมีร่างกายแข็งแกร่งจากการหลอมด้วยศาสตร์แห่งซากศพ ถ้าเป็นผู้สูงศักดิ์ธรรมดา เลือดเนื้ออาจจะระเบิดเป็นจุณไปนานแล้ว

โครม เปรี๊ยะ!

ร่างกระดูกของเจ้าหอโครงกระดูกใกล้จะระเบิดแหลกลาญแล้ว

“ไม่อาจรั้งรอได้แล้ว…”

ทันใดนั้น จ้าวเฟิงสูดลมหายใจ

ทว่าวินาทีดังกล่าว การโจมตีพัวพันจากผู้สูงศักดิ์อีกสองคนทำให้เขายากจะรักษาตัวรอดได้

“เปิดเนตร!”

จ้าวเฟิงสีหน้าเคร่งขรึม ดวงตาซ้ายและเส้นผมกลายเป็นสีน้ำเงินในทันที

……………………………………………



[Go To Next Chapter]( ./12.md)