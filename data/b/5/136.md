##บทที่ 696: ศึกใหญ่กับราชันในขอบเขตปราณเทวะ
“เอ๋! เจ้าเด็กน้อยนั่น...” ผู้เฒ่าชุดดำมีสีหน้าคาดไม่ถึง

เขตแดนมิติที่พลังราชันของเขาสร้างขึ้นโดนเด็กน้อยอายุสองสามขวบทำให้ปริร้าวเป็นรอยแยก

แก่นแท้พลังและสำนึกรู้วิชาหมัดของเด็กน้อยครึ่งเซียนสูงส่งเหนือใคร แล้วยังปะทะเข้ากับจุดอ่อนของเขตแดนมิติพอดี

“ปีกวายุอัสนี!” แสงปีกที่มีเสียงอัสนีบาตเลือนลั่นพาเด็กน้อยครึ่งเซียนทะลวงออกมาจากรอยโหว่ของเขตแดนมิตินั้น

ช่างรวดเร็วนัก!

ผู้เฒ่าชุดดำคาดไม่ถึง เขายังไม่ทันได้ซ่อมแซมรอยโหว่ของเขตแดนมิติด้วยซ้ำ

การร่วมมือกันระหว่างเด็กน้อยครึ่งเซียนและจ้าวเฟิง ทำให้เกิดประกายอัสนีบาตสว่างวาบอย่างรวดเร็ว

ในวินาทีที่ฝ่ายแรกทำลายรอยปริร้าว ปีกวายุอัสนีของฝ่ายหลังก็ตามมาทะลวงซ้ำเพื่อทำลายเขตแดนของราชัน

“ราชันในระดับลึกซึ้ง ออกมาสู้กันสักหน่อยเถอะ”

จิตต่อสู้ของจ้าวเฟิงเพิ่มสูงขึ้น ปีกอัสนีพิฆาตสีชาดที่เบื้องหลังโบกสะบัดอย่างรวดเร็ว ราวกับมีเพลิงไฟเผาไหม้หอบเอากลิ่นอายน่าสะพรึงจากระเบิดทำลายล้างมา กระตุ้นให้พายุหมุนสีชาดขนาดกว่าร้อยจั้งพุ่งตรงไปทางเรือรบ

เด็กน้อยครึ่งเซียนเกาะอยู่บนตัวจ้าวเฟิง รู้สึกได้ว่าวายุอัสนีพิฆาตที่เผาผลาญรุนแรง กลายเป็นพายุหมุนสีชาดซึ่งทำลายทุกสรรพสิ่งได้

“มรดกของจักรพรรดิผู้หนึ่งมีอานุภาพเพียงนี้เลยหรือ?” เด็กน้อยครึ่งเซียนเกิดกลัวขึ้นมา

วายุอัสนีพิฆาตสีชาดของจ้าวเฟิงแข็งแกร่งกว่าตอนที่ต่อสู้กับเหลยเจิ้นในดินแดนศักดิ์สิทธิ์เจินอู่เป็นเท่าตัว!

“ช่างเป็นกลิ่นอายที่แข็งแกร่งยิ่งนัก...รีบเปิดค่ายกลเร็ว” สีหน้าผู้เฒ่าชุดดำแข็งค้าง รีบเอ่ยปากสั่งทันที

เขาจำต้องยอมรับว่ากำลังรบของบุรุษหนุ่มผู้มีปีกอัสนีมากพอที่จะสู้รบตบมือกับราชันทั่วไป

ถึงขั้นที่ผู้เฒ่าชุดดำมองออกได้ว่า มรดกของจ้าวเฟิงมีที่มาจากจักรพรรดิวายุอัสนี จักรพรรดิวายุอัสนีเมื่อหมื่นปีก่อนมีความเร็วเป็นยอดในหมู่คนระดับเดียวกัน ชื่อเสียงเทียบเท่าได้กับจักรพรรดิโจรสลัดคนแรกเลยทีเดียว

“หยุดเสีย!”

ผู้เฒ่าชุดดำทะยานร่างขึ้น พลังราชันกลายเป็นอานุภาพมหาศาลในระดับลึกซึ้ง เข้าปกคลุมทั่วร่างของบุรุษหนุ่มภายใต้ปีกอัสนี

หากเปลี่ยนเป็นผู้ที่อยู่ในขั้นต่ำกว่าราชัน เพียงห้วงความคิดเดียวของเขาก็สามารถคุมขังเอาไว้ได้ทันที หรือกระทั่งทำให้ดวงวิญญาณของเป้าหมายแตกกระสานซ่านเซ็น

“ประกายปีกอัสนี!”

ปีกวายุอัสนีของจ้าวเฟิงโบกสะบัดด้วยความเร็วจนคล้ายกับสายอัสนีบาตฟาดกลางอากาศ

ระดับความเร็วก็ไม่ได้ลดลงแต่กลับเพิ่มขึ้นเรื่อยๆ

ปีกวายุอัสนีของเขามีเสวียนอ้าวของการเคลื่อนย้ายมิติด้วย

ระดับขั้นดวงวิญญาณ สำนึกรู้ และแก่นแท้ชีวิตของจ้าวเฟิง ทำให้เขาไม่เกรงกลัวพลานุภาพของราชัน

“ทำลาย!”

ทั่วร่างของเด็กน้อยครึ่งเซียนเปล่งแสงวงแหวนสีทองสว่าง เหวี่ยงลำแสงหมัดสีทองที่ทรงพลังออกไป อานุภาพรุนแรงเทียบเท่าได้กับพลังของราชัน

ตู้ม ตู้ม เปรี้ยง!

พลังของราชันทั่วทิศทางยังไม่ทันสร้างเขตแดนมิติที่สมบูรณ์ ก็โดนจ้าวเฟิงและเด็กน้อยครึ่งเซียนร่วมมือกันทำลายไป

ฟิ้ว——

ความเร็วของจ้าวเฟิงไปถึงขั้นสุดยอด ทำให้ผู้เฒ่าชุดดำยังต้องอึ้งตะลึง

เพราะเผชิญหน้ากับราชันในระดับลึกซึ้ง เขาจึงต้องชิงลงมือก่อน!

“เจ้าเด็กนั่น...แข็งแกร่งยิ่ง!”

บนเรือรบประกายมืดทะมึน โจรสลัดทะเลความว่างเปล่าเหล่านั้นตะลึงพรึงเพริด

ประกายปีกอัสนี!

ประกายสายอัสนีเส้นนั้นทะลุผ่านทะเลหมอกความว่างเปล่า หอบเอาลมพายุสีชาดที่เต็มไปด้วยกลิ่นอายทำลายล้างตรงดิ่งมา ความเร็วนั้นทำให้ราชันธรรมดาไม่อาจโต้ตอบได้

“อสรพิษมาร!”

ราชาอสรพิษดำพลันชูไม้เท้าในมือขึ้นกลางอากาศ บนฟ้าเหนือศีรษะปรากฏหุบเหวหมอกควันสีดำขนาดใหญ่ที่บิดเบี้ยว แรงดึงดูดที่แข็งแกร่งอย่างยิ่งลอยเข้ามา

ครืน!

ตรงกลางหุบเหวหมอกควันสั่นสะเทือนเลือนลั่น งูมารลายสีดำยาวประมาณร้อยจั้งเลื้อยออกมา ดูมีชีวิตชีวาเหมือนจริง

งูมารลายดำตัวนั้นโหดเหี้ยมเลือดเย็น ลำตัวงูขนาดใหญ่เลื้อยคดเคี้ยวมุ่งมารัดตัวจ้าวเฟิงอย่างดุร้าย

ประกายปีกอัสนีของจ้าวเฟิงเพิ่งจะมาถึงที่แห่งนี้ ความเร็วค่อยๆ ลดลง

อากาศที่ว่างเปล่าในละแวกใกล้เคียงถูกห้วงเหวหมอกควันสีดำแผ่ขยายปกคลุมเป็นบริเวณกว้าง แล้วยังแผ่ขยายออกไปอีกเรื่อยๆ

“หมัดจักรพรรดิทองคำ!”

เด็กน้อยครึ่งเซียนส่งหมัดไปที่ส่วนหัวของงูมารยักษ์ลายดำ โจมตีเสียจนเกิดเป็นหลุม

แต่ว่าเจ้างูมารลายดำนั่นอยู่กึ่งกลางระหว่างรูปธรรมและไอสวรรค์ที่แท้จริง จึงไม่ได้รับบาดเจ็บจริงๆ งูขนาดมโหฬารพุ่งมาทางพวกของจ้าวเฟิงอย่างเหี้ยมโหด

แต่จ้าวเฟิงกลับไม่ได้หวาดกลัวแต่อย่างใด

โครม! เปรี้ยง เปรี้ยง!

พายุหมุนสีชาดขนาดร้อยจั้งที่เกิดจากปีกวายุอัสนีปะทะเข้ากับงูมารลายดำอย่างรุนแรง

ทันใดนั้น เสียงระเบิดที่รุนแรงดังขึ้นบริเวณริมหูไม่หยุด

เขตแดนผืนนั้นถูกวายุอัสนีพิฆาตสีชาดที่รุนแรงบ้าคลั่งเผาผลาญจนมอดไหม้ เสียงอัสนีดังกึกก้อง ลมพายุหมุนปั่นป่วน เสียงดังจนแก้วหูสั่นสะเทือน

งูมารยักษ์ลายดำถูกกลืนกินเข้าไป แล้วแหลกสลายเป็นชิ้นๆ

“ราชันในระดับลึกซึ้งก็แค่นี้เอง”

ปีกวายุอัสนียาวสิบยี่สิบจั้งที่หลังของจ้าวเฟิงโบกสะบัดด้วยความเร็วสูง ดูประหนึ่งปีศาจที่มีปีกสีชาด

พลังที่น่ากลัวของวายุอัสนีพิฆาตสีชาดกระทบกระเทือนไปถึงหลายสิบลี้โดยมีเขาเป็นจุดศูนย์กลาง

ขนาดค่ายกลป้องกันของเรือรบมืดทะมึนยังสั่นสะเทือนวูบวาบไปมา

เหล่าโจรสลัดบนเรือต่างกลั้นลมหายใจ หน้าเปลี่ยนสีกันหมด

“หึ หึ...”

ผู้เฒ่าชุดดำส่งเสียงหัวเราะออกมา หมุนไม้เท้าในมือเบาๆ เป็นวงกลม

วิ้ง!

ในอากาศเหนือศีรษะ การโจมตีของพายุหมุนทำลายล้างพุ่งทะลุเข้ามายังห้วงเหวหมอก แต่หุบเหวนั้นกลับไม่ได้หายไปแต่อย่างใด แถมยังขยายใหญ่กว่าเดิมเสียด้วยซ้ำ

วูบ~พลั่ก พลั่ก พลั่ก!

ในหุบเหวหมอกควันที่มืดมิด งูมารยักษ์ลายดำสามตัวก็ปรากฏกายขึ้นอีกครั้ง พวกมันดุร้ายโหดเหี้ยม พุ่งทะยานมาจากหลายทิศทางเพื่อล้อมจ้าวเฟิง

“สามตัว!” หลังของจ้าวเฟิงเย็นยะเยือก การโจมตีของงูมารยักษ์ลายดำสามตัวนั้นปิดผนึกทางของเขา

กลางอากาศ ห้วงเหวหมอกควันสีดำจำกัดความเร็วของจ้าวเฟิงเอาไว้ นั่นก็คือพลังราชันในระดับลึกซึ้งของราชาอสรพิษดำ

โครม!

จ้าวเฟิงและเด็กน้อยครึ่งเซียนถูกงูมารยักษ์ตัวหนึ่งกวาดล้างทำลาย ร่างกายสะเทือนจนถอยร่น อีกทั้งยังกระจัดกระจายออกไป

“พวกเจ้าจะคาดเดาถึงพลังของราชันในระดับลึกซึ้งได้อย่างไร”

ในแววตาของราชาอสรพิษดำฉายแววดุร้ายพาดผ่าน แล้วจึงขยับไม้เท้าในมือ งูมารยักษ์ลายดำสามตัวกระตุ้นอานุภาพราชันที่ยิ่งใหญ่ออกมาปิดผนึกจ้าวเฟิงและเด็กน้อยครึ่งเซียนเอาไว้

พรึ่บ! พรึ่บ!

จ้าวเฟิงและเด็กน้อยครึ่งเซียนผละออกจากกัน ต่างฝ่ายต่างโบยบินไปคนละทิศละทาง

ผิวกายของเด็กน้อยครึ่งเซียนเปล่งแสงสีทองสว่างเจิดจ้าประหนึ่งร่างศักดิ์สิทธิ์สีทอง และไม่ได้ถูกทำร้ายจนบาดเจ็บแต่อย่างใด

สายเลือดครึ่งเซียนและ ‘กายศักดิ์สิทธิ์ปฐพีทอง’ ของเขามีรายละเอียดที่ลึกล้ำจนเกินจะคาดเดา

รอบกายของจ้าวเฟิงเกิดเป็นระลอกปราการวารีสีฟ้าที่ลึกล้ำราวมหาสมุทร จากนั้นทั่วร่างจึงปรากฏลายเกล็ดสีม่วงบนผิวหนังคล้ายกับเกราะ

เลือดลมในกายของเขาสั่นสะท้านปั่นป่วน ด้วยได้สายเลือดป้องกันจากหญ้าเกล็ดม่วงและสายเลือดวารี จึงทำให้อาการบาดเจ็บไม่รุนแรงนัก

“เด็กสองคนนี้นี่...” สีหน้าของผู้เฒ่าชุดดำปรากฏร่องรอยจริงจังหนักแน่น

การป้องกันร่างกายของจ้าวเฟิงและเด็กน้อยครึ่งเซียนแปลกประหลาดอย่างยิ่ง ทำให้เขามองบางอย่างไม่ขาดนัก

“หมัดทองทะลวงสวรรค์!”

ทันใดนั้นเอง เด็กน้อยครึ่งเซียนกลายร่างเป็นลำแสงสีทอง ตรงดิ่งไปยังหมอกควันอึมครึมบนฟ้าเหนือศีรษะ หมัดนั้นทะลวงออกไปในทันที แรงหมัดสีทองแวววาว ระลอกแสงเย็นเยียบหมุนคว้างจนเกิดเป็นลำแสงทรงพลังดุจรุ้งที่ทอดยาว ก่อนจะทะลวงเข้าไปภายในหุบเหวหมอกควันนั้น

“มีอย่างนี้ที่ไหนกัน!”

ราชาอสรพิษดำคำรามอย่างเกรี้ยวโกรธ นับว่าจัดการยากอยู่บ้าง  ด้วยเพราะเรือนร่างของเด็กน้อยครึ่งเซียนเล็กจ้อยอย่างยิ่ง

แต่ว่าร่างเด็กน้อยครึ่งเซียนในวัยสองสามขวบ กลับแฝงไปด้วยแก่นแท้พลังของเรือนร่างสีทองที่น่าเกรงกลัว ฝ่ามือสูงส่งยิ่งนัก ทุกกระบวนท่าล้วนแต่สามารถทำร้ายได้โดยตรง

เขาอดสงสัยไม่ได้ว่า เด็กน้อยผู้นี้จะเป็นเลือดเนื้อที่เกิดใหม่ของจักรพรรดิปราณเทวะคนใด หรือเป็นผู้เฒ่าที่ย้อนวัยเป็นเด็กอีกครั้งด้วยเหตุผลใดๆ หรือไม่

วิ้ง ตูม!

หุบเหวหมอกควันดำทะมึนสั่นสะเทือนอย่างรุนแรง แล้วจึงเกิดรอยปริร้าวตรงกลาง

ครึ่งเซียนคุนอวิ๋นอยู่ในร่างเด็กน้อยตัวเล็กจ้อย จึงสามารถมุดไปมาระหว่างงูมารยักษ์สามตัวนั้นได้

ตุบ ตุบ เปรี้ยง!

ร่างของเขาสั่นไหว แต่ละย่างก้าวลี้ลับยากจะสัมผัส แสงหมัดสีทองสว่างเจิดจ้าเป็นดั่งภูผาทรงพลัง และมีอานุภาพที่กดทับสรรพสิ่งนับหมื่นในฟ้าดินได้

“อย่าได้หวัง!”

ราชาอสรพิษดำยิ้มเย็นยะเยือก โบกไม้เท้าเพื่อยันห้วงหมอกทะมึนให้มั่นคง พลังมหาศาลของราชันผนึกร่างของเด็กน้อยครึ่งเซียนเอาไว้

สุดท้ายแล้ว ทุกอริยาบถของเด็กน้อยครึ่งเซียนก็เชื่องช้าลงจนเปลี่ยนเป็นฝ่ายถูกจู่โจม

แต่ในเวลานี้เอง

“ปีกอัสนีโบยบิน!”

ลำแสงแห่งปีกอัสนีที่เลือนรางสายหนึ่งโบกสะบัดด้วยความเร็ว แล้วทำลายแกนกลางของช่องว่างมิติ อานุภาพของเขตแดนห้วงเหวหมอกควันสูญสลายหายไปในพริบตาเดียว

แย่แล้ว!

ราชาอสรพิษดำหน้าเปลี่ยนสี ความสนใจทั้งหมดของเขาทุ่มเทไปยังเด็กน้อยครึ่งเซียนจนมองข้ามจ้าวเฟิงไป

ปีกอัสนีโบยบิน!

หลังเสียงดัง ‘แซ่ด สวบ’ ปีกพิฆาตสีชาดคู่หนึ่งโบยบินไปใกล้ราชาอสรพิษดำ

สังหารในระยะประชิด!

แสงฝ่ามือสีชาดที่รุนแรงบ้าคลั่ง เป็นประหนึ่งกลุ่มพายุหมุนอัสนีลูกเล็ก ทะลวงตรงดิ่งไปยังราชาอสรพิษดำ

“มันไม่ง่ายขนาดนั้นหรอก!”

ราชาอสรพิษดำเอ่ยเสียงเบา ปักไม้เท้าลงบนพื้น แสงเพลิงหมอกควันปรากฏแสงสว่างเป็นรัศมีวงกลม แล้วจึงรวมตัวกันเป็นรูปร่างขึ้น

โครม พลั่ก!

ลำแสงฝ่ามือที่จ้าวเฟิงโจมตีไป ราวกับพายุหมุนสีชาดตรงดิ่งเข้าไปยังกลุ่มแสงสว่างที่ลึกล้ำนั้น

กลุ่มลำแสงรอบกายของราชาอสรพิษดำสั่นสะท้าน แต่กลับไม่ได้โดนทำลายจนแหลกไปอย่างที่คาดไว้

“หืม?”

จ้าวเฟิงรู้สึกว่าหมัดของตนเหมือนตกลงสู่ห้วงอากาศที่ว่างเปล่าราวกับทะเลลึก

เขตแดนมิติ!

สีหน้าของเขาเปลี่ยนไป แล้วจึงคืนสติในชั่วพริบตา

ฝ่ามือเมื่อครู่แทบจะสังหารราชันได้ หรืออย่างน้อยๆ ก็สามารถทำให้เกิดบาดแผลฉกรรจ์

แต่ว่าราชาอสรพิษดำเป็นราชันในระดับลึกซึ้ง เขากระตุ้นการป้องกันและอยู่ภายใต้การคุ้มครองของเขตแดนมิติ

เช่นนี้แล้ว การโจมตีของจ้าวเฟิงจึงได้เขตแดนมิติของเขาแบกรับไว้ด้วยเช่นกัน

เฮือก!

ราชาอสรพิษดำพ่นลมหายใจออกมา เขาถูกหมัดของจ้าวเฟิงซัดใส่จนกระเด็นไปไกลสิบกว่าจั้ง

ถึงแม้ว่าแผลที่เขาได้รับจะได้เขตแดนมิติแบกรับด้วยกัน แต่ว่าวายุอัสนีพิฆาตของจ้าวเฟิงมีสำนึกรู้พลังอยู่ในระดับขั้นที่คาดคิดไม่ถึง

จ้าวเฟิงลึกซึ้งในวายุอัสนีพิฆาตสีชาดเพียงเจ็ดส่วน แต่อานุภาพกลับใกล้เคียงกับวายุอัสนีสีทองของจักรพรรดิวายุอัสนีในอดีต

ต่อให้เป็นเมืองทั้งเมืองก็ยังระเบิดเป็นเถ้าธุลีได้

ยิ่งไปกว่านั้นเขตแดนมิติของราชันยังไม่เป็นรูปธรรมที่แท้จริง

“ผู้เยาว์ คิดไม่ถึงว่าเจ้าจะสามารถฝึกฝนมรดกวายุอัสนีได้จนถึงขั้นนี้ หากว่าเจ้ายินดีเข้าร่วมกลุ่มของ ‘ราชามังกรดำ’ เจ้าก็ยังพอจะมีโอกาสรอดชีวิตอยู่ได้”

ราชาอสรพิษดำเอ่ยด้วยสีหน้าจริงจัง การโจมตีเมื่อครู่ทำให้เขาได้รับบาดเจ็บเพียงเล็กน้อยเท่านั้น

แต่วายุอัสนีพิฆาตสีชาดที่เผาทำลายอย่างบ้าคลั่ง รวมถึงกลิ่นอายของการทำลายล้าง กลับออกฤทธิ์กำเริบอยู่ภายในร่างกาย

“คมปีกวายุอัสนี!”

จ้าวเฟิงใช้วิธีของตนเองตอบกลับ ตรงจุดเดิมเหลือเพียงเศษเสี้ยวเงาปีกอัสนี

วูบ โครม!

กลางอากาศปรากฏเงาปีกอัสนีที่แหลมคมสายหนึ่งแล้วหายวับไป

“พลั่ก!”

ราชาอสรพิษดำไม่มีเรี่ยวแรงจะหลบแล้ว จึงถูกเงาปีกวายุอัสนีสีชาดที่ปรากฏวูบวาบแฉลบผ่านไป

คมปีกวายุอัสนี เป็นเคล็ดวิชาการต่อสู้ปีกอัสนีในกลุ่มของปีกแห่งวายุอัสนี

“ชิ...”

ราชาอสรพิษดำเปล่งเสียงแหบแห้งออกมา บนร่างมีรอยเลือดยาวจากศีรษะลงไปถึงส่วนท้อง

หากไม่ใช่เพราะมีการป้องกันของเขตแดนมิติ คมปีกวายุอัสนีอย่างน้อยก็น่าจะผ่าร่างเขาทิ้งไปครึ่งหนึ่งแล้ว

ถึงแม้จะเป็นเช่นนี้ ราชาอสรพิษดำเองก็ได้รับบาดเจ็บไปไม่น้อย

“หมัดจักรพรรดิทองคำ!”

เด็กน้อยครึ่งเซียนกลายร่างเป็นลำแสงสีทอง โอบล้อมตรงเข้าไปหาราชาอสรพิษดำจากอีกฝั่งหนึ่ง

“ถอนกำลัง!”

ราชาอสรพิษดำมีสีหน้าตื่นตระหนก โบกไม้เท้าในมือเรียกหมอกมืดมัวที่หนาแน่นมาปกคลุมบริเวณรอบๆ เป็นรัศมีกว่าหลายร้อยลี้ บดบังเดือนและดาวจนหมดสิ้น

จ้าวเฟิงและเด็กน้อยครึ่งเซียนถูกไอหมอกตัดขาดประสาทสัมผัส

หลายช่วงลมหายใจจากนั้น ราชาอสรพิษดำที่มีสีหน้าซีดเล็กน้อยก็ปรากฏกายบนเรือรบที่อยู่ห่างออกไปร้อยลี้

“ราชันในระดับลึกซึ้ง ต่อให้พวกเราร่วมมือกันก็ยากที่จะสังหารเขาได้” เด็กน้อยครึ่งเซียนกล่าวขึ้น

“ก็ไม่แน่เสมอไป”

จ้าวเฟิงไม่เห็นด้วย ในมือปรากฏคันธนูโบราณสีเงินเข้ม พื้นผิวแกะสลักลายจารึกที่ลึกลับโบราณ ด้ามธนูเปล่งแสงสีทองเย็นยะเยือกออกมา

………………………………………..




[Go To Next Chapter]( ./137.md)