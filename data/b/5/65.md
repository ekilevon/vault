##บทที่ 625: ยอดเขาจิตวิญญาณแห่งดินแดนศักดิ์สิทธิ์
“ปรากฏขึ้นอีกครั้งแล้ว ในครั้งนี้…”

กลิ่นอายอันตรายจากพลังมรณะในดวงวิญญาณของจ้าวเฟิงรุนแรงอย่างที่ไม่เคยเป็นมาก่อน

การตอบสนองของตรามรณะที่มาจากที่ไกลๆ ไม่ได้มีเพียงแค่กลุ่มก้อนเดียวหรือสองกลุ่มก้อน โดยเฉพาะอย่างยิ่งหนึ่งในนั้นที่ทำเอาใจของจ้าวเฟิงเต้นระรัว ในดวงวิญญาณเกิดความรู้สึกถูกแช่แข็งจนแทบจะหยุดหายใจ

ขนาดราชาชุดฟ้าของสำนักบรรพตทองยังสัมผัสได้ สีหน้ากระตุก

ใจของจ้าวเฟิงเย็นเฉียบ สามารถคาดเดาได้เลยว่า ผู้ที่ตามมาสังหารในครั้งนี้จะต้องไม่ใช่องครักษ์แห่งความตายธรรมดาแน่นอน

วูบ!

ดวงตาเทพเจ้าของจ้าวเฟิงฟื้นฟูกลับมาสู่สภาวะปกติ แล้วจึงสอดส่องไปยังระยะทางไกลๆ อดจะสูดหายใจเย็นเฉียบเข้าปอดไม่ได้

ฟ้าดินที่ไกลออกไปถูกกลิ่นอายมรณะที่มืดมิดทะลวงผ่าน อาณาเขตนั้นกว้างใหญ่ไพศาล ไอสวรรค์ในฟ้าและดินราวกับแข็งตัวไปอย่างไรอย่างนั้น

ในครรลองสายตา

องครักษ์แห่งความตายสี่คนล้อมรอบร่างเงาสูงใหญ่ของราชาซึ่งมีลำแสงสีดำหมุนวน ดูคลับคล้ายคลับคลากับเทพมารแห่งขุมนรก

พลังมรณะที่อยู่เหนือสรรพชีวิตทั้งหลายทะลวงผ่านความว่างเปล่า ข้ามดินแดนทะเลหลายหมื่นลี้ ก่อนย่างกรายมาถึงที่นี่

“เป้าหมายสังหาร…ที่แท้เจ้าก็ไปถึงที่ดินแดนศักดิ์สิทธิ์ได้จริงๆ”

เสียงเย็นยะเยือกชวนขนหัวลุกที่ประหนึ่งดังมาจากขุมนรกทั้งเก้ากระเทือนขึ้นในชั้นดวงวิญญาณ

ในวินาทีนั้น อัจฉริยะของสำนักบรรพตทองบนเรือมังกรทองต่างพากันสั่นสะท้าน สติและความคิดเหมือนโดนความมืดมิดที่ไร้ขอบเขตกลืนกินเข้าไป ชีวิตก็เหมือนหดเล็กลง

พลังมรณะนั้นเจาะจงเข้าหาจ้าวเฟิงโดยเฉพาะ

“ราชาจิตวิญญาณมรณะ!”

ร่างกายจิตใจของจ้าวเฟิงแข็งเกร็ง ร่างกายชาไปหมด กลิ่นอายมรณะปรากฏขึ้นครอบคลุมทั่วร่างกาย

บริวารของจักรพรรดิแห่งความตาย มีสี่ราชาจิตวิญาณมรณะและสามสิบหกองครักษ์แห่งความตาย

ในกลุ่มนั้น ขั้นฝึกตนของสี่ราชาจิตวิญาณมรณะสูงส่งถึงขั้นราชันในขอบเขตปราณเทวะ

ดีที่พื้นฐานสายเลือดของจ้าวเฟิงแข็งแกร่งเกินจะเปรียบ แล้วในระดับชั้นดวงวิญญาณยังมีดวงตาเทพเจ้าคอยคุ้มกันให้อีก ดังนั้นเมื่อโดนกดดันโดยพลังของ ‘ราชาจิตวิญาณมรณะ’ จึงสบายกว่ายอดผู้สูงศักดิ์คนอื่นอยู่ส่วนหนึ่ง

“เหอะ!” สีหน้าของราชาชุดฟ้าเคร่งขรึม ดูไม่ค่อยยินดีเท่าไหร่นัก พลังขอบเขตปราณเทวะขนาดมหาศาลราวกับมหาสมุทรทะลวงผ่านไป แล้วพุ่งปะทะพลังมรณะดังกล่าว

เวลาสั้นๆ

พลังที่ยิ่งใหญ่ของขอบเขตปราณเทวะทั้งสองพัวพันกันอยู่กลางอากาศ

ทันใดนั้นเอง ท้องฟ้าเวิ้งว้างกว้างใหญ่ก็เต็มไปด้วยสองกลิ่นอายที่แตกต่างกัน คือลำแสงสว่างสีฟ้าสว่างเจิดจ้าและความมืดมิดวังเวง

สถานการณ์เช่นนี้เหมือนท้องฟ้าถูกแบ่งออกเป็นสองส่วน กลายเป็นพื้นที่สองแห่งที่แตกต่างกันอย่างมาก

ฝั่งของเรือมังกรทองได้รับการปกป้องจากบริเวณลำแสงสีฟ้าสว่างที่ต้านพลังปราณเทวะจากราชาจิตวิญาณมรณะไว้

“นี่…ก็คือพลังมหาศาลของราชางั้นหรือ?”

บนเรือมังกรทอง ยอดฝีมือทั้งหลายใจสั่นสะท้าน

พลังที่ยิ่งใหญ่ของราชาทั้งสองล้วนแต่ยึดครองท้องฟ้ากันคนละฟากฝั่ง พื้นที่ไพศาลโดนพลังที่ยิ่งใหญ่ครอบคลุมจนหมดสิ้น

ไม่ว่าพลังใดในบริเวณดังกล่าวปะทะเข้ามา ก็รุนแรงจนสังหารยอดผู้สูงศักดิ์ในขอบเขตแก่นก่อกำเนิดได้

“ขอบเขตพลังประเภทนี้…” ใจของจ้าวเฟิงเต้นถี่เร็ว ประสาทสัมผัสโดนกดเอาไว้ มีเพียงดวงตาเทพเจ้าที่พอจะฝืนมองดูพลังที่ยิ่งใหญ่ของราชาทั้งสอง

กลิ่นอายดวงวิญญาณของราชาทั้งสองหลอมรวมเข้ากับท้องฟ้าว่างเปล่าภายใต้อำนาจของพลังขอบเขตปราณเทวะ  ทุกอริยาบถผสานรวมกับฟ้าและดิน พลังไร้ซึ่งขอบเขตทะลวงผ่านทั้งกายเนื้อภายนอกและดวงวิญญาณภายใน

ขอบเขตพลังประเภทนั้นเกินกว่าขีดจำกัดของร่างกายไปแล้ว ดวงวิญญาณเปลี่ยนไปจากเดิมมากมาย สามารถท่องไปในอากาศ เข้าสู่เอกภพไร้ที่สิ้นสุด

หลุดพ้นจากภายในสิ่งมีชีวิตเล็กกระจ้อยร่อย และข้ามผ่านไปถึงพิภพจักรวาลที่กว้างใหญ่กว่านั้น

“นั่นคือขอบเขตพลังในอุดมคติ ‘มนุษย์เป็นหนึ่งเดียวกับฟ้าดิน’ มนุษย์หลอมรวมกับฟ้าและดิน หลุดพ้นออกจากร่างกายของแต่ละบุคคลอย่างแท้จริง และไปเกินกว่าขีดจำกัดของกายเนื้อ…”

ในลูกประคำหมื่นวิญญาณ ใจของเจ้าหอโครงกระดูกสั่นสะท้าน ไม่รู้ว่าเป็นเพราะความหวาดกลัวหรือตื่นเต้น

สำหรับขอบเขตพลังของราชันปราณเทวะ เขาเพียงแต่เคยได้ยิน ‘จ้าวลัทธิมารจันทราชาด’ เอ่ยถึงเท่านั้น

ต่อให้เป็นจ้าวลัทธิมารจันทราชาดในยามที่รุ่งโรจน์ ที่สุดก็เป็นเพียงแค่ครึ่งก้าวสู่ราชัน ได้สัมผัสพลังของขอบเขตราชันเพียงแค่ผิวเผินเท่านั้น

“แข็งแกร่งเกินไปแล้ว! นี่ไม่ใช่พลังที่ ‘มนุษย์’ จะมีได้…ต่อให้เป็นขอบเขตแก่นก่อกำเนิดจำนวนนับร้อยนับพัน เมื่ออยู่ต่อหน้าพลังที่ยิ่งใหญ่ของราชาก็ไม่ต่างอะไรกับมดปลวก” จ้าวเฟิงเกิดรู้สึกต่ำต้อยด้อยค่าขึ้นมา

โครม~

ในทันใดนั้นเอง เสียงกึกก้องที่สั่นสะเทือนเลือนลั่นทั่วฟ้าดินดังมาจากท้องฟ้าเหนือศีรษะ พลังส่วนมากมาจากระดับชั้นวิญญาณ แต่กลับโจมตีเข้าใส่ชั้นกายเนื้อได้

“ไม่เสียทีที่เป็นราชาจิตวิญญาณมรณะ!”

ร่างของราชาชุดฟ้าสั่นไหวน้อยๆ เขาอยู่ท่ามกลางกลุ่มลูกไฟเจิดจ้า ทำให้คนเห็นสีหน้าของเขาไม่ชัดเจนนัก

แต่ผู้มีดวงตาเทพเจ้าอย่างจ้าวเฟิงกลับมามองออก ราชาชุดคลุมสีฟ้าของสำนักบรรพตทองเสียเปรียบกว่าบางส่วน

“ข้าเป็นข้ารับใช้ของจักรพรรดิแห่งความตาย หนึ่งในสี่ราชาจิตวิญญาณมรณะนาม ‘ราชาอเวจี’ ได้รับคำสั่งจากองค์จักรพรรดิให้จัดการผู้เยาว์คนนี้”

ไกลออกไป ราชาผู้ยิ่งใหญ่ซึ่งมีไอสีดำปกคลุมบนร่างกายไม่ได้ขยับเข้ามาใกล้

พลังของราชันทั้งสองปะทะกันอย่างลับๆ บนฟ้า ดวงตาเทพเจ้าของจ้าวเฟิงสามารถมองเห็นเหงื่อเย็นๆ ที่ผุดขึ้นกลางหน้าผากของชายในชุดฟ้า รวมไปถึงความตื่นตระหนกบนใบหน้าของเขาด้วย

แต่ราชาผู้ที่ขนานนามตนว่า ‘ราชาอเวจี’ กลับดูสบายๆ ไม่เป็นอะไรเท่าไหร่นัก

หลังจากราชันทั้งสองหยั่งเชิงกันไปมาแล้ว จึงพูดคุยกันผ่านระดับชั้นที่มองไม่เห็น

“การปะทะเมื่อครู่ข้าใช้พลังเพียงหกส่วนเท่านั้น ถ้าหากท่านมอบเป้าหมายสังหารมาให้ข้า ก็จะได้รับน้ำใจในการช่วยเหลือทุกอย่างจาก ‘จักรพรรดิแห่งความตาย’ …” ราชาอเวจีเอ่ยเสียงเรียบ

“เหอะ! บริวารคนหนึ่งของจักรพรรดิมรณะอยากให้สำนักบรรพตทองของข้ายอมพ่ายแพ้ แล้วในวันหน้าสำนักของข้าจะมีหน้ายืนอยู่ในแผนดินศักดิ์สิทธิ์แห่งนี้ได้อย่างไร?” ราชาชุดฟ้าหัวเราะเสียงดัง

ราชาทั้งสองติดต่อสื่อสารกันในชั้นที่จับต้องไม่ได้ คนนอกจึงไม่มีใครได้ยิน

แต่จ้าวเฟิงรู้สึกว่าชีวิตของเขาอยู่ในกำมือของคนอื่นอย่างไรอย่างนั้น ชะตาชีวิตของเขาจะถูกตัดสินโดยราชาทั้งสอง

ทว่าสิ่งที่ทำให้ประหลาดใจอย่างยิ่งก็คือ ราชาชุดคลุมสีฟ้ากลับไม่ยอมแพ้ต่อราชาจิตวิญญาณมรณะ

“พวกเจ้าถอยไปก่อน กลับเข้าไปยังยอดเขาจิตวิญญาณของดินแดนศักดิ์สิทธิ์…” ราชาชุดฟ้าจ้องมาที่จ้าวเฟิงอย่างลึกซึ้ง แต่ออกคำสั่งต่อคนทั้งหลายของสำนักบรรพตทอง

“ไปได้!” ผู้เฒ่าหลี่เคราขาวและครึ่งก้าวสู่ราชันรวมสามคน นำคนจำนวนหลายร้อยบนเรือมังกรทอง บินตรงดิ่งไปยังใจกลางลำแสงที่ปรากฏอยู่กลางอากาศ ซึ่งในนี้รวมถึงจ้าวเฟิงด้วย

ส่วนราชาชุดคลุมฟ้ายืนหยัดกายอยู่ด้านข้างปากทางเข้า คอยกำบังให้กลุ่มคนเข้าไปภายในดินแดนศักดิ์สิทธิ์

ส่วนราชาอเวจีและองครักษ์แห่งความตายสี่คนซึ่งอยู่ไกลออกไปพันลี้ไกลก็ไม่ได้ผลีผลามบุกเข้ามา

พลังมหาศาลของราชาทั้งสองหมุนวนไปมากลางอากาศ คุมเชิงกันแต่ไม่ได้ปะทะกันอีก

ในขณะที่เหตุการณ์ทั้งหมดเกิดขึ้น ราชาชุดคลุมฟ้าจ้องมองราชาอเวจีและองครักษ์แห่งความตายสี่คนอย่างเย็นชา

“ถอย!” ราชาอเวจีเอ่ยเสียงเรียบ นำองครักษ์แห่งความตายหมุนกายแล้วจากไป

“ท่านราชา ท่านจะยอมวางมือแบบนี้หรือ?”

“พลังของท่านน่าจะสามารถข่มราชาผู้นั้นได้” องครักษ์แห่งความตายเอ่ยอย่างไม่เข้าใจ

“ที่นี่คือดินแดนศักดิ์สิทธิ์เจินอู่ ไม่ใช่ดินแดนของว่านเซินของพวกเรา อีกทั้งสำนักยิ่งใหญ่ที่ตั้งตัวในดินแดนศักดิ์สิทธิ์ได้ก็ไม่ใช่เล่นแล้ว ถึงจะมีคนในขอบเขตราชันปราณเทวะอยู่ด้วยก็ไม่ได้แปลกอะไร”

ราชาอเวจีถอนหายใจหนักๆ ออกมา

ถ้าหากไม่ใช่ละแวกใกล้เคียงกับทางเข้าดินแดนศักดิ์สิทธิ์ เขาก็คงจะไม่ปล่อยไปเช่นนี้แน่

แล้วในเวลานี้เอง

สวบ!

เรือสำเภาเหล็กสีดำเย็นยะเยือกก็ปรากฏขึ้น

“ท่านราชาอเวจี”

บนเรือสำเภาเหล็กสีดำสนิทมีองครักษ์แห่งความตายหลายคน

ในนั้นยังมีบุรุษหนุ่มหยางกวงและเด็กหญิงนัยน์ตาขาวโพลนด้วย

“ฝ่าบาทที่สาม” ราชาอเวจีผงกศีรษะน้อยๆ แล้วเข้าไปรวมกลุ่มกับบุรุษหนุ่มหยางกวงและคนอื่นๆ

“น่าเสียดายจริงๆ คิดไม่ถึงเลยว่าเป้าหมายสังหารจะพัฒนาว่องไวถึงเพียงนี้…”

หลังจากที่บุรุษหนุ่มหยางกวงรู้เรื่องราวทั้งหมดก็เอ่ยอย่างเสียดาย

ถ้าหากราชาอเวจีถึงเร็วกว่านี้สักหน่อย ย่อมต้องปลิดชีพเป้าหมายสังหารและจับเขากลับมาได้อย่างแน่นอน

“เป้าหมายสังหารผู้นั้นเข้าไปภายในดินแดนศักดิ์สิทธิ์เจินอู่ หากว่าได้รับการคุ้มครองจากสำนักในนั้นคงจะลงมือจัดการยากขึ้น…” ราชาอเวจีเอ่ยอย่างเคร่งขรึม

ในดินแดนจิตวิญญาณศักดิ์สิทธิ์ ถึงจักรพรรดิแห่งความตายมาด้วยตัวเองก็ยังไม่กล้าทำอะไรหุนหันพลันแล่น

“เหอะเหอะ เรื่องนี้ก็ไม่ใช่ว่าจะไม่มีทางออก ท่านอาจารย์กับผู้อาวุโสของสำนักสามดาวของดินแดนศักดิ์สิทธิ์เจินอู่นามว่า ‘สำนักศักดิ์สิทธิ์หนึ่งพันเดียวดาย’ มีความสัมพันธ์แน่นแฟ้นกันอยู่ พวกเราหาผู้อาวุโสของสำนักนั้นพบแล้วค่อยคิดหาวิธีการสังหารจ้าวเฟิงคนนั้น โอกาสยังมีอีกมากมายนัก” บุรุษหนุ่มหยางกวงหัวเราะเบาๆ

สำนักศักดิ์สิทธิ์หนึ่งพันเดียวดาย!

องครักษ์แห่งความตายหลายคนในที่แห่งนั้นใจเต้น

สำนักศักดิ์สิทธิ์หนึ่งพันเดียวดายเป็นสำนักใหญ่ระดับสามดาวที่มีชื่อเสียงโด่งดังไปทั่วชางไห่ อีกทั้งยังเป็นสำนักลัทธิมารด้วย

จักรพรรดิแห่งความตายเป็นจักรพรรดิในขอบเขตปราณเทวะที่อยู่มาอย่างยาวนาน ระหว่างที่ใช้ชีวิตยืนยาวนั้นเคยผูกมิตรกับคนที่มีความสามารถมากมายของดินแดนศักดิ์สิทธิ์

“ไม่เลว! ถ้าหากสามารถขอความช่วยเหลือจาก ‘สำนักศักดิ์สิทธิ์หนึ่งพันเดียวดาย’ การคุกคาม กดดันสำนักสองดาวระดับสุดยอดก็เป็นเรื่องง่ายแล้ว” บนในหน้าของราชาอเวจีปรากฏรอยยิ้มเย็นขึ้น

แล้วในเวลาเดียวกันนั้นเอง

พรึ่บ! พรึ่บ! พรึ่บ!

ในวงลำแสงของค่ายกลที่อยู่บนลานขนาดใหญ่ คนบนเรือมังหรทองปรากฏร่างขึ้นทีละคน

พู่ว!

จ้าวเฟิงถอนหายใจอย่างโล่งอกเมื่อเข้ามาภายในมิติที่แปลกตา

“หืม? อ๊ะ…” มีเสียงร้องดังมาจากฝูงชน

เหล่าอัจฉริยะของสำนักบรรพตทองที่เพิ่งจะปรากฏตัวขึ้นพลันรู้สึกร่างกายหนักอึ้ง ยืนได้ไม่มั่นคงนัก

ในมิติดินแดนศักดิ์สิทธิ์ ไอสวรรค์ในฟ้าดินหนาแน่น แรงกดดันครอบคลุมอยู่ทั่ว

“หืม? มิติแห่งนี้คล้ายคลึงกับห้วงฝันบรรพกาลยิ่งนัก แรงกดดันในฟ้าดินมหาศาล มีแรงต่อต้านกลิ่นอายจากภายนอก” จ้าวเฟิงยืนมั่นคงแน่นิ่งบนพื้น

มิติที่แปลกตาเบื้องหน้าเขานี้มีไอสวรรค์ในฟ้าดินบริสุทธิ์อย่างยิ่ง กลิ่นอายบรรพกาลที่เข้มข้นแผ่กระจายออกมา

จ้าวเฟิงและคนอื่นยืนอยู่บนยอดเขาจิตวิญญาณขนาดใหญ่ที่มีลักษณะเหมือนหยกสีเขียวเข้ม

ท้องฟ้าด้านบนศีรษะเป็นสีฟ้ากระจ่างราวภาพมายา

“ดอกไม้ใบหญ้า ไอสวรรค์ในฟ้าดิน ล้วนแต่สาดกลิ่นอายบรรพกาลออกมาด้วย”

ยอดฝีมืออัจฉริยะส่วนหนึ่งใบหน้าตื่นเต้น เพิ่งจะยืนอย่างมั่นคงได้

ภายในดินแดนศักดิ์สิทธิ์ อิฐทุกก้อนกระเบื้องทุกแผ่น หญ้าทุกใบต้นไม้ทุกต้น โครงสร้างสิ่งของ กลิ่นอายฟ้าดิน ล้วนแต่แข็งแกร่งกว่าโลกภายนอกหลายเท่าตัว

“คนที่เพิ่งเข้ามามในดินแดนศักดิ์สิทธิ์เป็นครั้งแรกให้นั่งลงบนพื้น สูดหายใจครึ่งชั่วยามเพื่อทำความคุ้นเคยกับพื้นที่ที่นี่ก่อน” ผู้เฒ่าหลี่เคราขาวเอ่ยเตือน

เมื่อทั้งหมดได้ยินจึงนั่งลงกับพื้น

คนที่เข้ามาภายในดินแดนศักดิ์สิทธิ์ครั้งแรกสัมผัสได้ถึงแรงกดดันมหาศาลในฟ้าดินที่มาจากมิติดินแดนศักดิ์สิทธิ์แห่งนี้

จ้าวเฟิงเองก็นั่งลงเหมือนกับคนอื่น

สภาพแวดล้อมของดินแดนศักดิ์สิทธิ์ทำให้เขาตื่นตะลึงอย่างมาก ขนาดที่ที่แย่ที่สุดยังแข็งแกร่งกว่าหุบเขาลี้ลับของซากปรักหักพังสือเฉิงไม่รู้กี่เท่า แล้วไหนจะยัง ‘ยอดเขาจิตวิญญาณ’ ที่อยู่เบื้องหน้านี้ ซึ่งกินขนาดพื้นที่เป็นรัศมีร้อยลี้

ทั้งยอดเขาอบอวลไปด้วยไอสวรรค์ในฟ้าดินที่โบราณและหนาแน่น

หากมองจากที่ไกลๆ ‘ยอดเขาจิตวิญญาณ’ นี้ถูกล้อมรอบด้วยลำแสงสว่างราวกับภาพฝัน เป็นดั่งเส้นแบ่งเขตแดนของโลกเซียน

แน่นอนว่าคนที่เพิ่งเข้ามาในที่แห่งนี้ครั้งแรก ส่วนมากแล้วต้องทำความคุ้นชินกับแรงกดดันของดินแดนศักดิ์สิทธิ์ก่อน

แต่จ้าวเฟิงกลับเป็นบุคคลอีกประเภทหนึ่ง

“ถึงแม้ว่าแรงกดดันที่นี่จะหนักหนา แต่เมื่อเปรียบกับห้วงฝันบรรพกาลแล้วกลับเทียบไม่ติดเลยแม้แต่น้อย” จ้าวเฟิงเอ่ยพึมพำ

กลายเป็นว่าในทันทีที่เขาเข้ามาถึงดินแดนศักดิ์สิทธิ์แห่งนี้ เขาไม่รู้สึกไม่สบายตัวแต่อย่างใด

ภายในดวงวิญญาณและร่างกายของเขาดูดซึมกลิ่นอายของห้วงฝันบรรพกาลจำนวนมหาศาล เมื่อเปรียบกับกลิ่นอายโบราณของที่นี่แล้วบริสุทธิ์กว่า และเข้าใกล้แหล่งกำเนิดพลังมากกว่า

ด้วยเหตุนี้ จ้าวเฟิงจึงได้รับการยอมรับจากกลิ่นอายในฟ้าดินของดินแดนศักดิ์สิทธิ์อย่างรวดเร็ว แรงต่อต้านของมิติไม่นานก็หายไป

แววตาของเขาจึงเริ่มสอดส่ายไปทั่วทิศทาง ยอดเขาจิตวิญญาณแห่งนี้เป็นเหมือนตาน้ำแห่งหนึ่ง มักจะมีไอสวรรค์ที่บริสุทธิ์ผุดออกมาบ่อยๆ

ไอสวรรค์ในที่แห่งนี้จะปรากฏเป็นหมอกควัน

บนยอดเขาจิตวิญญาณ ภายในแสงสว่างที่เลือนรางราวภาพฝันคือตำหนักและหอนับไม่ถ้วน โอบล้อมไปด้วยศาลากับสวนพฤกษาชาติ มีสะพานกับสายน้ำไหล เต็มไปด้วยเสน่ห์แบบโบราณ เหมือนโลกเซียนในภาพวาดก็ไม่ปาน

บนอากาศ มีลำแสงเงากับกลิ่นอายที่แข็งแกร่งกวาดผ่าน สามารถมองเห็นเงาของอสูรโบราณจำนวนมากมายบินผ่านไป

........................................................



[Go To Next Chapter]( ./66.md)