##บทที่ 704: จักรพรรดิมู่อวิ๋น
ที่หุบเขาสิบแปดยอด ขั้วอำนาจของโจรสลัดทะเลความว่างเปล่าเป็นอันหนึ่งอันเดียวกัน กล่าวคือเป็นอาณาจักรเดียวกัน

และมรดกจักรพรรดิโจรสลัดนั้นเรียกได้ว่าเป็นมรดกสืบทอดที่มีร่วมกันของดินแดนศักดิ์สิทธิ์โจรสลัด

กติกาในการแย่งชิงตำแหน่งจักรพรรดิโจรสลัดจะยกเว้นยอดฝีมือจากโลกภายนอก โดยเฉพาะอย่างยิ่งยอดฝีมือที่อยู่เหนือขั้นราชันขึ้นไป

ในความเป็นจริงแล้ว

จักรพรรดิหรือราชันที่มาจากภายนอกไม่สามารถเข้าร่วมการแย่งชิงมรดกจักรพรรดิโจรสลัดของดินแดนศักดิ์สิทธิ์ มีเพียงราชาโจรสลัดที่แท้จริงถึงจะมีโอกาสได้รับมรดกส่วนหนึ่งได้

ปกติขอบเขตปราณเทวะไม่มีทางทำอะไรที่เหนื่อยเปล่าเป็นแน่ จะสอดมือเข้ายุ่งการแย่งชิงตำแหน่งจักรพรรดิโจรสลัด และร่วมมือกับโจรสลัดทะเลความว่างเปล่าก็ไม่ได้น่าสนใจเท่าไหร่นัก

“จักรพรรรดิปราณเทวะผู้นั้นเป็นใครกัน?”

บรรดายอดฝีมือโจรสลัดทั้งหลาย หลังจากโมโหโกรธาแล้วจึงเริ่มถามคำถามสำคัญขึ้นมา

จักรพรรรดิในขอบเขตปราณเทวะ ถึงแม้จะเป็นปราณเทวะที่สมบูรณ์พร้อม แต่ว่าก็ยังมีการแบ่งขั้นระดับล่างและบน

ถ้าหากเป็นจักรพรรดิระดับสูงเช่นนั้นก็ยุ่งยากแล้ว

แต่ทว่าจักรพรรดิระดับสูงๆ ทั่วไปก็จะไม่ลดตัวลงมาทำเรื่องที่เสียแรงเปล่าเช่นนี้

“ว่ากันว่าเป็นจักรพรรดิมู่อวิ๋น” ราชาเหมันต์จันทราเอ่ย

จักรพรรดิมู่อวิ๋น?

บรรดายอดฝีมือโจรสลัดในที่แห่งนั้น บางคนพอจะเคยได้ยินมา และก็มีบางคนที่ไม่รู้จัก

“ที่แท้ก็เป็นเขา! จักรพรรดิมู่อวิ๋นผู้นี้เป็นราชันในขอบเขตปราณเทวะคนใหม่ที่เพิ่งจะถือกำเนิดขึ้นในช่วงร้อยปีมานี้ของดินแดนหมู่เกาะวั่นหยวน ไม่ได้อยู่ในสำนักใดทั้งสิ้น มีทั้งด้านดีและด้านชั่ว”

ชายวัยกลางคนมีหนวดเอ่ยพึมพำ

จักรพรรดิมู่อวิ๋นไม่ได้เข้าร่วมสำนักใด มีทั้งด้านดีและด้านร้าย คนเช่นเขามาช่วยเหลือราชาอสรพิษดำย่อมสามารถยอมรับได้

ภายในโถงใหญ่โจรสลัด บรรยากาศหนักอึ้งเงียบสงัด

ความกดดันที่จักรพรรดิในขอบเขตปราณเทวะผู้หนึ่งนำมาให้ย่อมไม่ใช่เรื่องธรรมดา

ขอบเขตปราณเทวะที่บริบูรณ์จะเกิดการเปลี่ยนแปลงในชั้นดวงวิญญาณ จะไปถึงระดับขั้นสมดังใจนึก พลังเพิ่มขึ้นรวดเร็ว

หากไม่เช่นนั้นแล้ว ขอบเขตปราณเทวะคงจะไม่มีการแบ่งเรียกราชันและจักรพรรดิ

“ต้องร่วมมือกับราชาฉลามยักษ์ พวกเราถึงมีความเป็นไปได้ที่จะรับมือกับราชันในขอบเขตปราณเทวะ” ราชาเหมันต์จันทราถอนหายใจเสียงต่ำ

ในโถงใหญ่ของโจรสลัด

คนในระดับสูงล้วนไม่คัดค้าน

บางทีพวกเขาอาจเคยมีความแค้นความขัดแย้งกับคนของราชาฉลามยักษ์

แต่ว่าเรื่องพวกนี้เป็นเพียงความขัดแย้งภายในเท่านั้น จักรพรรดิขอบเขตปราณเทวะนั่นต่างหากถึงจะเป็นศัตรูที่แท้จริง

ในทะเลหมอกความว่างเปล่า

พลังอำนาจของราชาฉลามยักษ์และราชาเหมันต์จันทรามีระยะห่างจากกันร้อยสองร้อยลี้ สองฝ่ายค่อยๆ คืบคลานเข้าหากัน

สวบ พรึ่บ พรึ่บ!

บนอากาศเหนือทะเลหมอก ราชาเหมันต์จันทราและราชาฉลามยักษ์เจรจากันในระยะห่างสิบจั้ง

ราชาฉลามยักษ์ร่างกายใหญ่โตกว่าราชาอสรพิษดำ ศีรษะมีเขาแหลมอยู่หนึ่ง ผิวหนังทั่วร่างเป็นกึ่งผิวหนังกึ่งเปลือกแข็ง

“กลิ่นอายสายเลือดของราชาฉลามยักษ์ผู้นี้คล้ายกับรายชื่อหมื่นเผ่าพันธุ์โบราณ” จ้าวเฟิงมองประเมินอยู่ไกลๆ

ราชาฉลามยักษ์เป็นหนึ่งในสามสุดยอดโจรสลัดที่คนต่างยกย่องให้เป็นที่หนึ่งด้านพละกำลัง

“ข้อมูลนี้เป็นข่าวสารที่ข้าได้มาจากสายในฝั่งราชามังกรดำ เชื่อถือได้แน่” ราชาฉลามยักษ์เอ่ยเสียงราบเรียบ

เพื่อให้แน่ใจว่าไม่ใช่ข่าวลวง ราชาเหมันต์จันทราจึงส่งหน่วยลาดตะเวนไปตามสืบ

ขั้วอำนาจของสามยอดโจรสลัดล้วนแต่มีสายลับซ่อนตัวอยู่ระหว่างกัน

การเข้าร่วมกลุ่มของจักรพรรดิในขอบเขตปราณเทวะไม่ใช่เรื่องธรรมดา ยากที่จะปกปิดได้

ครึ่งวันต่อจากนั้น ราชาเหมันต์จันทราก็แน่ใจว่าข้อมูลเป็นเรื่องจริง ในใจพลันหนักอึ้ง

ในวันนี้เอง

ราชาฉลามยักษ์และราชาเหมันต์จันทราจึงร่วมมือกัน แล้วยังป่าวประกาศเรียกราชาโจรสลัดอีกจำนวนมาก

การกระทำของราชาอสรพิษดำเรียกได้ว่า ‘ทรยศ’ ดินแดนศักดิ์สิทธิ์โจรสลัดอย่างไม่ต้องสงสัย

ทางฟากของราชาฉลามยักษ์ มีพรรคพวกเป็นราชันในระดับลึกซึ้งสองคน ราชันธรรมดาห้าคน

ฟากของเขามีตราคำสั่งราชาโจรสลัดสี่แผ่น

“เราสองฝั่งร่วมมือกัน มีตราคำสั่งโจรสลัดแปดแผ่น ขาดอีกแค่แผ่นเดียวก็จะเปิดดินแดนศักดิ์สิทธิ์จักรพรรดิโจรสลัดได้” ราชาฉลามยักษ์และราชาเหมันต์จันทราปรึกษาหารือกัน

เพราะว่าการคุกคามของศัตรูที่แข็งแกร่ง ยอดราชาโจรสลัดทั้งสองสามารถร่วมมือกัน นี่ถึงรวบรวมตราคำสั่งโจรสลัดมาได้ถึงแปดแผ่นอย่างง่ายดาย

“ขาดตราอีกหนึ่ง ก็ไม่ได้ยากนัก” ราชาฉลามยักษ์ยิ้มมั่นใจ

หลายวันต่อมา

กำลังสำคัญโจรสลัดของราชาฉลามยักษ์และราชาเหมันต์จันทราเริ่มคืบคลานเข้าไปยังส่วนลึกของยอดหุบเขาสิบแปดยอด

มีคนจำนวนไม่น้อยมาเข้าร่วมอยู่เรื่อยๆ

การที่ราชาทั้งสองร่วมมือกันต่อต้านจักรพรรดิจากภายนอกได้ชนะใจใครหลายคน

เพิ่งผ่านไปสองวัน ตราคำสั่งโจรสลัดแผ่นที่เก้าก็มาเข้าร่วมกับยอดโจรสลัดทั้งสอง

โจรสลัดผู้ยิ่งใหญ่ทั้งสองยังไม่พอใจกับสิ่งนี้ ยังคงควานหาตราคำสั่งราชาโจรสลัดให้มากขึ้นอีก

การทรยศของราชามังกรดำ การเข้าแทรกแซงของจักรพรรดิปราณเทวะ แหกกฎกติกาของดินแดนศักดิ์สิทธิ์โจรสลัด ทำให้ยอดฝีมือโจรสลัดจำนวนมากเข้ามาร่วมกลุ่มด้วย

ในวันที่เจ็ดของการร่วมมือของคนทั้งสอง ตราคำสั่งโจรสลัดแผ่นที่สิบก็เข้าร่วมกลุ่มพันธมิตร

“ตราคำสั่งราชาโจรสลัดนับวันยิ่งมากขึ้นเรื่อยๆ จำนวนคนที่เข้าไปภายในดินแดนศักดิ์สิทธิ์ได้ย่อมมากขึ้นตามไปด้วย”

“แต่ที่สำคัญยิ่งกว่านั้นคือพวกเราได้ตราคำสั่งราชาโจรสลัดมาสิบแผ่น ยังเหลืออีกแปดแผ่น ถึงจะพอถูไถแต่ก็ไม่อาจจะเปิดดินแดนศักดิ์สิทธิ์ได้”

ราชาเหมันต์จันทราและราชาฉลามยักษ์ยืนเคียงบ่าเคียงไหล่กลางอากาศด้วยท่าทีทระนง

หลังจากที่สะสมตราคำสั่งราชาโจรสลัดได้สิบแผ่นแล้ว พวกเขาจึงได้รับสิทธิ์ในการลงมือก่อน

นี่คือสัญญาณของการเอาชนะใจคนจำนวนมาก

หากทางฟากของราชามังกรดำคิดจะเข้าดินแดนศักดิ์สิทธิ์ของจักรพรรดิจะต้องมาที่หน้าประตู

“ออกเดินทางไปที่ใจกลางสิบแปดยอด!”

เรือโจรสลัดของกองทัพทั้งสองฝั่ง ลอยเข้าไปภายในใจกลางของดินแดนศักดิ์สิทธิ์สิบแปดยอด

หุบเขาสิบแปดยอด มีหุบเขารูปกรวยทั้งหมดสิบแปดแห่ง

ทุกๆ หุบเขาล้วนแต่มีราชาโจรสลัดคอยดูแลอยู่

และใจกลางของสิบแปดยอดก็คือที่ตั้งของดินแดนศักดิ์สิทธิ์ของจักพรรดิโจรสลัด

ในวันที่สิบ

กองกำลังที่ยิ่งใหญ่อย่างที่ไม่เคยมีมาก่อนของสองยอดโจรสลัดเข้าไปยังใจกลางของสิบแปดยอด

ในเวลาดังกล่าว ยอดโจรสลัดทั้งสองมีตราคำสั่งราชาโจรสลัดสิบสองแผ่นเป็นราชันในระดับลึกซึ้งเจ็ดคน ราชันธรรมดาเกือบยี่สิบคน แต่ราชันระดับสุดยอดยังคงเป็นคนทั้งสอง

เรือหุ่นเชิดศพของจ้าวเฟิงดูเล็กจ้อยอย่างยิ่งเมื่ออยู่ในกลุ่มเรือขนาดใหญ่จำนวนมาก

ในระยะสิบวันที่ผ่านมา จ้าวเฟิงเพียงแค่เข้าร่วมการประชุมในบางครั้ง เวลาส่วนมากของเขาใช้ไปกับการฝึกฝนวายุอัสนีพิฆาตสีชาดและหลอมรวมพลังอัสนีเทวะ

เขาเองก็สนใจเรื่องกำลังรบระดับสูงของพันธมิตรโจรสลัดเช่นกัน

“กำลังรบของคนระดับสูงในพันธมิตรโจรสลัด พวกราชันในระดับสุดยอดยังมีน้อยไปนิด” เด็กน้อยครึ่งเซียนเอ่ย เขาเองก็สนใจในสถานการณ์นี้เช่นกัน

ราชันธรรมดายากที่จะคุกคามจักรพรรดิปราณเทวะได้ ขนาดระลอกพลังที่หลงเหลือจากการต่อสู้ของจักรพรรดิ เมื่อรับมือแล้วยังอันตรายอย่างยิ่ง

ผู้ที่สามารถสร้างความยุ่งยากให้แก่จักรพรรดิปราณเทวะได้ ก็เห็นจะมีเพียงแต่ราชันในระดับสุดยอดหรือไม่ก็ราชันในระดับลึกซึ้งเท่านั้น

แต่ว่าพันธมิตรโจรสลัดมีราชันในระดับสุดยอดเพียงสองคน

“รายงาน! ค้นพบเรือของราชามังกรดำ”

“กองกำลังของราชามังกรดำรออยู่ที่ใจกลางสิบแปดยอด”

บรรดาโจรสลัดที่เป็นหน่วยสอดแนมแจ้งข่าวคราวทีละอย่าง

กองทัพเรือของพันธมิตรโจรสลัด ในที่สุดก็หยุดการเคลื่อนไหวลง

ในใจกลางสิบแปดยอด

มีเพียงเรือลักษณะคล้ายมังกรขนาดใหญ่แผ่ไอเย็นยะเยือกสีดำ เงียบสงัดเวิ้งว้าง  แต่กลับสาดซัดกลิ่นอายอันตรายที่น่าสะพรึงขวัญออกมา

เรือลำนั้นคือเรือรบมังกรดำ

“ฝั่งของราชามังกรดำส่งเรือรบมาเพียงแค่ลำเดียวงั้นรึ?”

“เหอะ เหอะ ดูไปแล้วราชามังกรดำผู้นี้จะทรยศคนทั้งหมดแล้วละ”

พันธมิตรโจรสลัดเต็มไปด้วยเสียงถกเถียงอื้ออึง

อย่างน้อยพันธมิตรโจรสลัดก็ยังมีข้อได้เปรียบในด้านของจำนวนคน

แต่ทว่า ราชาเหมันต์จันทรา ราชาฉลามยักษ์ และราชาโจรสลัดส่วนหนึ่ง ใบหน้ากลับเคร่งขรึม

ภายในเรือรบมังกรดำ กำลังรบที่ต่ำที่สุดก็คือยอดผู้สูงศักดิ์ ระดับสูงกว่านั้นคือ ครึ่งก้าวสู่ราชันและราชันปราณเทวะ

ฟากของราชามังกรดำมีตราคำสั่งราชาโจรสลัดหกแผ่นป้าย ในนั้นสี่คนเป็นราชันในระดับลึกซึ้ง

ทั่วทั้งเรือรบมังกรดำล้วนแต่แข็งแกร่ง ไร้ซึ่งผู้อ่อนแอ

ดังนั้น กลิ่นอายที่สาดซัดออกมาจากเรือมังกรดำจึงวังเวงน่ากลัว แล้วยังมีอำนาจคุกคามที่น่าพรั่นพรึงอย่างยิ่ง สามารถเก็บกวาดสำนักสองดาวธรรมดาได้หลายแห่ง

แต่ที่น่ากลัวที่สุดก็คือจักรพรรดิในขอบเขตปราณเทวะผู้นั้น

ในห้องโถงลับบนเรือรบมังกรดำ

“จักรพรรดิมู่อวิ๋น ไม่เกินไปจากที่คาดไว้เลย ราชาเหมันต์จันทราและราชาฉลามยักษ์รวบรวมตราคำสั่งโจรสลัดได้เก้าแผ่นป้ายขึ้นไป แต่ว่าพวกเขาจะต้องเปิดมรดกจักรพรรดิโจรสลัดที่ใจกลางของเขาสิบแปดยอด”

ราชามังกรดำเอ่ยด้วยสีหน้าเคารพนบนอบ

ในฐานะที่เป็นผู้ทรยศหักหลัง เขารู้ตัวดีว่ายากที่จะแย่งชิงตราคำสั่งราชาโจรสลัดกับพันธมิตรโจรสลัด

ถึงแม้จะเป็นเช่นนั้น

การหยิบยืมชื่อเสียงของจักรพรรดิปราณเทวะก็ทำให้เขาประสบความสำเร็จในการรวบรวมกำลังคนไม่น้อย

“เจ้าวางใจเถอะ ตัวข้าจะสังหารราชาเหมันต์จันทรา ราชาฉลามยักษ์ รวมไปถึงศัตรูของบิดาบุญธรรมเจ้า แต่ว่าเจ้าก็ต้องรักษาสัญญาของตนด้วยเช่นกัน”

จักรพรรดิมู่อวิ๋นในชุดคลุมตัวยาวสีขาวดำนั่งตัวตรง

บริเวณหน้าผากของราชามังกรดำมีเหงื่อไหลหยด

จักรพรรดิมู่อวิ๋นผู้นี้เป็นที่เขาทุ่มเทแรงกายแรงใจใช้เงินทองจำนวนมากเชิญมา อีกทั้งยังสัญญาด้วยว่า หากเขากลายเป็น ‘จักรพรรดิโจรสลัด’ ได้แล้วจะให้ค่าตอบแทนมูลค่ามากมายมหาศาล

หากไม่เป็นเช่นนั้นจะเชิญจักรพรรดิมู่อวิ๋นมาได้อย่างไร

“ขอเพียงแค่สามารถเป็นจักรพรรดิโจรสลัด แก้แค้นให้บิดาบุญธรรม ทั้งหมดล้วนคุ้มค่าแน่นอน”

ราชามังกรดำแวววตาเด็ดเดี่ยว

เขาไม่มีทางให้ถอยกลับอีกแล้ว จักรพรรดิมู่อวิ๋นเป็นความหวังเดียวในการพลิกสถานการณ์ทั้งหมด

ถึงแม้ว่าในจำนวนของราชันในฟากของราชามังกรดำจะเสียเปรียบ

แต่ว่าไม่มีใครสงสัยเลย จักรพรรดิขอบเขตปราณเทวะผู้หนึ่งย่อมมีความสามารถในการเปลี่ยนแปลงสถานการณ์อยู่แล้ว

“นายท่าน แย่แล้ว ราชาฉลามยักษ์กับราชาเหมันต์จันทราตรงมาทางนี้แล้ว”

ด้านนอกเกิดความโกลาหลขึ้น

บริเวณนอกเรือรบมังกรดำ ราชาฉลามยักษ์และราชาเหมันต์จันทรานำราชันในระดับลึกซึ้งเจ็ดคน ราชันธรรมดาเกือบยี่สิบคน ล้อมรอบเรือรบมังกรดำเอาไว้ แล้วกระจายตัวในรัศมีร้อยลี้

พลานุภาพที่แข็งแกร่งของราชัน ทำให้อากาศทั้งหมดเหมือนโดนกักขังไว้

ภายในเรือรบมังกรดำ

นอกจากจักรพรรดิมู่อวิ๋น คนอื่นที่เหลือใจเต้นระรัว เกิดความรู้สึกคล้ายจะหายใจไม่ออก

ราชันในขอบเขตปราณเทวะรวมตัวกันในดินแดนศักดิ์สิทธิ์โจรสลัด แทบจะเป็นทุกขั้วอำนาจของโจรสลัดด้วยซ้ำ!

ปกติราชาโจรสลัดทั้งหมดจะอยู่กระจัดกระจายกัน มีเพียงในยามที่แย่งชิงบัลลังก์ ‘จักรพรรดิโจรสลัด’ คนทั่วไปถึงจะเข้าใจว่าอาณาจักรของโจรสลัดนี้มีพลังที่น่ากลัวมากมายเท่าไหร่

“เหอะ เหอะ พวกคนไร้ค่า” เสียงหัวเราะเย็นๆ แว่วมาตามสายลมจากเรือรบมังกรดำ

พรึ่บ!

ร่างของบุรุษอาภรณ์สีขาวดำไม่รู้ว่าปรากฏขึ้นกลางอากาศเหนือทะเลหมอกตั้งแต่ตอนไหน

ในพริบตานั้น

พลังมหาศาลของจักรพรรดิกระจายเป็นรัศมีร้อยลี้ แสงเมฆสีแดงกระจัดกระจายครอบคลุมทั่วผืนฟ้า

ดวงจันทร์และดวงอาทิตย์ถูกบดบังจนสภาพแวดล้อมในฟ้าดินบิดเบี้ยวไปหมด

ความสามารถประเภทนี้ราวกับเรียกลมเรียกฝน ใช้เพียงมือเดียวก็สามารถพลิกฟ้าปกครองใต้หล้า

วูบ โครม โครม!

ทะเลหมอกความว่างเปล่ากับชั้นดวงวิญญาณต่างสั่นสะเทือนราวกับฟ้าดินขยับไหว

เหล่าราชันผู้เป็นกำลังหลักของทางฟากพันธมิตรโจรสลัดล้วนแต่หวาดกลัว

พลานุภาพของราชันปกติ ยามต้องเผชิญหน้ากับพลังของจักรพรรดิก็เป็นเหมือนกระดาษบางๆ ที่ฉีกขาดเป็นชิ้นอย่างง่ายดาย

สถานการณ์เช่นนั้นเปรียบได้กับก้อนหินยักษ์พุ่งลงไปยังโลกใต้น้ำ

คุณสมบัติต่างกันราวฟ้ากับเหว

ราชันที่มีพลังแฝงต่ำหน่อยเลือดลมปั่นป่วน จิตใจถูกสะกดไว้

“นี่ก็คือพลังของจักรพรรดิงั้นหรือ?”

ราชันจำนวนมากในที่ดังกล่าวเพิ่งจะเผชิญหน้ากับจักรพรรดิในขอบเขตปราณเทวะเป็นครั้งแรก

วิ้ง!

รัศมีร้อยสองร้อยลี้ตกเข้าสู่ห้วงแสงเมฆสีแดงหม่นที่เป็นราวคุกกักขัง ก้อนเมฆสีแดงเข้มเหล่านั้นหมุนวนไปมาคล้ายกับเมฆหมอก เหมือนกับเป็นสิ่งที่มีชีวิตและจิตใจ ควบคุมกำลังในฟ้าดินไม่หยุด

เหล่าราชันผู้ยิ่งใหญ่ของกลุ่มพันธมิตรถูกอานุภาพมหาศาลในฟ้าและดินที่หมุนวนอยู่นั้นปลิดชีพและกดข่ม ไม่อาจจะต้านทาน

นี่ก็คือการกดดันในระดับสำนึกรู้อย่างหนึ่ง

“นายท่าน จักรพรรดิมู่อวิ๋นผู้นี้มีกำลังรบที่มิใช่ของจักรพรรดิขั้นต้น เขาถึงกระทั่งว่าแข็งแกร่งกว่าจักรพรรดิทั่วไปอยู่ส่วนหนึ่งเสียด้วยซ้ำ”

เด็กน้อยครึ่งเซียนสังเกตแสงเมฆสีแดงเข้มที่อยู่รอบๆ แล้วสีหน้าก็คล้ำลง

“เจ้ามีความเห็นอย่างไร?” สีหน้าจ้าวเฟิงราบเรียบไร้อารมณ์

“ฟากของพันธมิตรโจรสลัด ความเป็นไปได้ที่จะชนะมีเพียงสามสิบส่วนเท่านั้น ข้าแนะนำให้นายท่านถอยออกจากวังวนนี้เสีย”

………………………………………………



[Go To Next Chapter]( ./145.md)