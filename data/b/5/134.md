##บทที่ 694: ดินแดนศักดิ์สิทธิ์โจรสลัดสิบแปดยอด
ดินแดนศักดิ์สิทธิ์ของโจรสลัด?

จ้าวเฟิงและเจ้าหอโครงกระดูกล้วนแต่มีสีหน้าแปลกประหลาด

โจรสลัดเป็นอาชีพที่พบเห็นได้มากในทะเลความว่างเปล่า

ตลอดทางที่ผ่านมาเรือหุ่นเชิดศพก็พบเจอกับเรือโจรสลัดทะเลความว่างเปล่าส่วนหนึ่ง แต่ว่าเรือโจรสลัดทั้งหลาย ต่างตื่นตระหนกกับกลิ่นอายของเรือเรือหุ่นเชิดศพ จึงไม่กล้าเข้ามาโจมตีเรือลำนี้

ทว่ามี ‘ดินแดนศักดิ์สิทธิ์’ ที่ได้รับความเคารพนับถือเกิดขึ้นในหมู่โจรสลัดแห่งทะเลความว่างเปล่าได้ ก็ออกจะคาดไม่ถึงอยู่บ้าง

“งั้นหรือ? เช่นนั้นแล้วพวกเราจะพบเจอกับโจรสลัดทะเลความว่างเปล่าจำนวนไม่น้อยเลยมิใช่หรือ?” จ้าวเฟิงอดจะเลียริมฝีปากไม่ได้

ตั้งแต่ผ่านอุทยานครึ่งเซียน พลังของจ้าวเฟิงเพิ่มขึ้นอย่างรวดเร็วรุนแรง ขุดค้นเอาเคล็ดลับวิชาต่างๆ มาได้มากมาย

แต่ทว่าโอกาสได้ต่อสู้อย่างแท้จริงของเขากลับน้อยนิดนัก

เบ้าตาของเจ้าหอโครงกระดูกฉายแววตื่นเต้น

พลังของค่ายกลหุ่นเชิดศพที่เขาควบคุมแข็งแกร่งกว่าที่ผ่านมาไม่รู้กี่เท่าต่อเท่า

“ดินแดนศักดิ์สิทธิ์โจรสลัดสิบแปดยอดแห่งนี้ ไม่ใช่ที่ที่จะก่อเรื่องได้โดยง่าย ราชาโจรสลัดที่นี่ล้วนแต่เป็นราชันในขอบเขจปราณเทวะที่แข็งแกร่ง ไม่เพียงเท่านี้ กลุ่มเรือโจรสลัดที่นี่ยังรบราฆ่าฟันกันจนทำให้เกิด ‘ราชาโจรสลัด’ ขึ้นมา” เด็กน้อยครึ่งเซียนเอ่ย

คำพูดดังกล่าวทำให้จ้าวเฟิงและเจ้าหอโครงกระดูกต้องเก็บความคิดดูถูกกลับไป

“แน่นอนว่าที่นี่ยังมีมรดกที่แปลกประหลาดกว่านี้คือ… มรดกจักพรรดิโจรสลัด”

เด็กน้อยครึ่งเซียนชะงักไปชั่วขณะหนึ่ง

มรดกจักพรรดิโจรสลัด?

จ้าวเฟิงรู้สึกแปลกใจกว่าเดิม

“หลายหมื่นปีก่อน ‘จักรพรรดิโจรสลัด’ รุ่นหนึ่งมีกำลังรบอยู่เหนือคนใต้หล้า เคยทำลายสำนักสองดาวมาหลายแห่ง สุดท้ายแล้วได้ ‘ดินแดนศักดิ์สิทธิ์ฝูเมิ่ง’ ออกหน้าถึงสามารถเอาชนะเขาได้ ก่อนจะล่มสลาย จักพรรดิโจรสลัดได้ทิ้งสมบัติทั้งชีวิตของตนเองไว้เป็นมรดก นับตั้งแต่นั้นมาบัลลังก์ ‘จักพรรดิโจรสลัด’ ก็สืบทอดต่อมาเรื่อยๆ” เด็กน้อยครึ่งเซียนเอ่ยอย่างทอดถอนใจ

เขามีสีหน้านึกสนุกยามชมสีหน้าที่เคร่งขรึมลงของจ้าวเฟิงและเจ้าหอโครงกระดูก

ดินแดนศักดิ์สิทธิ์โจรสลัดสิบแปดยอดมีภูมิศาสตร์ที่ซับซ้อน แล้วยังมีโจรสลัดอยู่ทั่วทุกหนแห่ง จนที่แห่งนี้เป็นดินแดนศักดิ์สิทธิ์ของโจรสลัดทะเลความว่างเปล่า

ราชาโจรสลัดทุกคนล้วนอยู่ในระดับขั้นราชัน ขั้วอำนาจมากมายของ ‘ราชาโจรสลัด’ รบราฆ่าฟันกันเองเพื่อแย่งชิงตำแหน่ง ‘จักรพรรดิโจรสลัด’ ที่ยิ่งใหญ่แต่เพียงผู้เดียว

สวบ!

ในขณะที่จ้าวเฟิงกำลังทำความเข้าใจสถานการณ์ของดินแดนศักดิ์สิทธิ์โจรสลัด ก็มีเสียงดังมาจากด้านหลัง

ต่อมาก็ปรากฏเรือใบสีเลือดลำใหญ่ถึงร้อยจั้งลำหนึ่ง แขวนโครงกระดูกและหนังวาฬ ลอยล่องมาท่ามกลางพายุสีเลือด

เรือใบสีเลือดลำนั้นเป็นเรือโจรสลัดในตำนานซึ่งมีความเร็วเทียบเท่ากับเรือหุ่นเชิดศพ แต่ว่าในด้านของคุณสมบัติกลับเหนือกว่าหลายเท่าตัว

“เรือทะเลลำด้านหน้ายังไม่ทันทำอะไรก็ล่าถอยไปเสียแล้ว สอบถามสักหน่อยแล้วกัน”

เสียงเย็นเยือกมุทะลุแว่วมา

เมื่อเอ่ยจบ ห้วงคิดเซียนของครึ่งก้าวสู่ราชันหอบเอาพลังมหาศาลกลุ่มหนึ่งลอยละลิ่วลงมาบนเรือหุ่นเชิดศพ

ฟุ่บ!

ความเร็วของเรือหุ่นเชิดศพชะงักค้างไปชั่วขณะหนึ่ง

“ครึ่งก้าวสู่ราชันทั้งสามคนลึกซึ้งถึงพลังมหาศาลต่างๆ ในฟ้าดิน” จ้าวเฟิงหวั่นไหวเล็กน้อย

เขาและเด็กน้อยครึ่งเซียนไม่ได้รับผลกระทบแต่อย่างใด ทว่าเจ้าหอโครงกระดูกออกจะรู้สึกกดดันและตึงเครียด

“เหมือนว่าจะมีห้วงคิดเซียนของราชันผู้หนึ่ง” เด็กน้อยครึ่งเซียนเอ่ยด้วยสีหน้าสบายๆ

ในวินาทีเดียวกันนั้นเอง บนเรือใบสีเลือดที่อยู่ไกลออกไปร้อยลี้

“เอ๋! แปลกประหลาดเสียจริง…”

ชายหนุ่มรูปร่างซูบผอมนั่งอยู่บนบัลลังก์สูง เรือนผมสีแดงดั่งโลหิต แววตาคมกริบราวเหยี่ยว สีหน้าผิดปกติไป

ห้วงคิดเซียนราชันของเขากวาดผ่านเรือหุ่นเชิดศพลำนั้น ผลก็คือเขามองเห็นโครงกระดูก เด็กน้อยอายุสองสามขวบคนหนึ่ง กับบุรุษหนุ่มที่มีกลิ่นอายเลือนราง

โดยเฉพาะเด็กน้อยผู้นั้นที่ดูอ่อนหัดแต่กลับสามารถค้นพบห้วงคิดเซียนราชันของเขา

“เรือลำนี้เกรงว่าจะไม่ธรรมดาเสียแล้ว” ราชันเรือนผมสีเลือดเลิกคิดดูแคลน

ในฐานะที่เป็นหนึ่งในราชาโจรสลัดของหุบเขาสิบแปดยอด เคยรบมาเป็นร้อยสนาม ฝึกฝนมานานแต่ก็ต้องระแวดระวัง

โครม!

ห้วงความคิดเพียงขยับ ลำแสงสีเลือดก็แทรกซึมไปในอากาศ

เรือหุ่นเชิดศพที่อยู่ไกลออกไปร้อยลี้ถูกพลังมหาศาลของราชันกักขังไว้ที่เดิม ถึงจะดิ้นรนอย่างสุดแรงเกิดก็ยากจะหลุดพ้นไปได้

นี่ก็คือพลังของราชันในขอบเขตปราณเทวะ

คนต่ำกว่าขั้นราชันลงไปก็เป็นเพียงมดปลวกทั้งสิ้น

“นายท่าน ทำอย่างไรดี?” เจ้าหอโครงกระดูกสูดหายใจกระชั้น แฝงไปด้วยความลนลาน

เดิมเขาคิดว่าเป็นเรือโจรสลัดธรรมดาทั่วไป พลังระดับสูงที่สุด อย่างมากก็น่าจะเป็นยอดผู้สูงศักดิ์ ครึ่งก้าวสู่ราชันก็คือที่สุดแล้ว

แต่คิดไม่ถึงเลยว่าที่นี่จะเป็นดินแดนศักดิ์สิทธิ์ของโจรสลัด

“ยุ่งยากเสียจริง” จ้าวเฟิงรู้สึกถึงความยุ่งยาก สายตากลับหยุดลงบนร่างของเด็กน้อยครึ่งเซียน

เด็กน้อยครึ่งเซียนกระตือรือร้น

“อืม เอาแบบนี้แล้วกัน คุนอวิ๋นน้อย ข้าแต่งตั้งให้เจ้าเป็นหัวหน้ากลุ่มคุ้มกันเรือเรือหุ่นเชิดศพ” จ้าวเฟิงเอ่ยด้วยยิ้มที่เหมือนไม่ใช่ยิ้ม

หัวหน้ากลุ่มคุ้มกัน?

เด็กน้อยครึ่งเซียนเกือบจะกระอักเลือด รู้สึกเหมือนกับว่าจ้าวเฟิงให้เขามาเป็นหัวหน้ารักษาความปลอดภัยโดยไร้ซึ่งค่าใช้จ่ายใด แต่ก็ทำอะไรไม่ได้ ด้วยเพราะความสัมพันธ์ของนายและบ่าว เด็กน้อยครึ่งเซียนจึงต้องอาสาออกมา

“โจรสลัดพวกนี้ หากรู้ความก็ไสหัวไปไกลๆ เสีย” เด็กน้อยครึ่งเซียนยืนบนหอสังเกตการณ์ แล้วเอ่ยด้วยเสียงอ้อแอ้

สวบ สวบ สวบ!

ครึ่งก้าวสู่ราชันผู้หนึ่งที่เป็นหัวหน้า นำกลุ่มสมาชิกโจรสลัดขั้นผู้สูงศักดิ์และยอดผู้สูงศักดิ์ส่วนหนึ่งบุกทะลวงมาด้านหน้า

เมื่อเห็นเด็กน้อยสองสามขวบที่ทำท่าทางคุกคามน่ากลัว บรรดาโจรสลัดทั้งหลายชะงักไป

แล้วทันใดนั้นเอง บรรดาโจรสลัดทั้งหลายแหงนหน้าหัวเราะดังลั่น “ฮ่า ฮ่า ฮ่า…ก็แค่เด็กที่ปากยังไม่สิ้นกลิ่นน้ำนม”

“คิกคิก เด็กตัวน้อยน่ารักเช่นนี้ ข้าลงมือไม่ลงหรอก”

โจรสลัดหญิงหลายคนเอ่ยด้วยสีหน้านึกสนุก แต่การหยอกล้อก็เป็นเพียงแค่การหยอกล้อเท่านั้น โจรสลัดเหล่านี้ล้วนดูออกว่าเด็กน้อยผู้นี้ไม่ธรรมดาอย่างแน่นอน

การฝึกตนอยู่ต่ำกว่าขอบเขตจิตวิญญาณที่แท้จริง ดำรงชีวิตอยู่ในทะเลความว่างเปล่าได้ยากนักหนา

แล้วนับประสาอะไรกับเด็กสามขวบ

“ลงมือชิงเรือมาก่อน!” คนในขั้นครึ่งก้าวสู่ราชันบนเรือเอ่ยสั่ง

สวบ สวบ สวบ!

โจรสลัดนับสิบคนที่มีพละกำลังต่ำสุดอยู่ในขอบเขตแก่นก่อกำเนิดระดับต่ำ พากันกรูเข้าไปยังเรือหุ่นเชิดศพ

“เปิดค่ายกล!”

เจ้าหอโครงกระดูกโบกธง เพลิงหมอกหุ่นเชิดศพสีเทาหนาแน่นสาดซัดแรงอาฆาตที่น่าสะพรึงกลัว ทำให้อีกฝ่ายต้องขนลุกชัน

“ระวัง!” ราชันผมสีเลือดที่อยู่บนเรือใบหน้าเปลี่ยนสี

วูบ วูบ!

กลุ่มเพลิงหมอกหุ่นเชิดศพขยายรัศมีเป็นสิบลี้ ครอบคลุมไปทั่วฟ้าและดิน จากนั้นจึงมีเสียงกรีดร้องโหยหวนที่น่าขนพองสยองเกล้าล่องลอยมา

“อ๊าก อ๊าก อ๊าก…”

โจรสลัดหลายคนถูกควันเพลิงของหุ่นเชิดศพแปดเปื้อนไปบนร่าง จึงส่งเสียงร้องครวญครางออกมา เมื่อถูกค่ายกลต้องสาปกลืนกินเข้าไป ในฉับพลันก็ปรากฏเลือดเจิ่งนอง

เพลิงหมอกหุ่นเชิดศพ หากโดนไปเพียงเล็กน้อย คนในขั้นผู้สูงศักดิ์ยังต้องตายอย่างไม่ต้องสงสัย

ถึงจะเป็นคนในขั้นยอดผู้สูงศักดิ์ หากไม่สิ้นชีพก็สะบักสะบอมไม่น้อย

ไม่ต้องพูดถึงว่าหากโดนพลังของค่ายกลต้องสาปปกคลุมหรือโดนโจมตีเข้าจังๆ เลย

พู่ พู่!

ความมั่นใจของเจ้าหอโครงกระดูกเพิ่มขึ้นอย่างแรงกล้า โบกสะบัดธงสีดำ เงื้อมมือขมุกขมัวขนาดมโหฬารก่อตัวขึ้นจากเพลิงหุ่นเชิดศพ จัดการโจรสลัดทะเลความว่างเปล่าให้กลายเป็นเพียงกองเลือดทีละคน

“ขนาดพลังมหาศาลในขั้นราชันของข้าก็ยังโดนแรงอาฆาตต้องคำสาปกัดกร่อนไป” ราชันผมสีเลือดพูดไม่ออก

ค่ายกลหุ่นเชิดศพต้องสาปนั่น อานุภาพจัดอยู่ในขั้นชวนสะพรึงขวัญอย่างยิ่ง คนที่อยู่ต่ำกว่าขั้นราชันไม่อาจจะต่อสู้ได้ อีกทั้งยังสามารถคุกคามราชันในขอบเขตปราณเทวะได้ด้วยซ้ำไป

ในเวลานี้เอง เด็กน้อยครึ่งเซียนก็ลงมือในทันที

ร่างกายของเขาเปล่งแสงสีทอง ราวกับร่างศักดิ์สิทธิ์ของเทพนักรบในรูปลักษณ์ของเด็กสองสามขวบ

วูบ โครม!

กำปั้นของเด็กน้อยครึ่งเซียนชูขึ้น ลำแสงหมัดสีทองทรงพลังสะเทือนไปทั้งฟากหนึ่งของอากาศ

“อ๊าก อ๊าก อ๊าก…”

โจรสลัดสามสี่คนที่อยู่ทางด้านนั้นเลือดเนื้อกระจุยกระจายจากกำปั้น ตายคาที่ในทันที

แรงหมัดจาก ‘กายศักดิ์สิทธิ์ปฐพีทอง’ ของเด็กน้อยครึ่งเซียน หลอมรวมเข้ากับแก่นแท้พลังกายศักดิ์สิทธิ์และสำนึกรู้ลึกซึ้งที่สูงส่งอย่างยิ่ง เพียงกำปั้นธรรมดาๆ ของเขากลับทะลวงผ่านแกนกลางของพลังมหาศาลในขั้นราชัน

“นี่มันวิชาหมัดอะไรกันแน่?”

ราชันผมสีเลือดที่อยู่ไกลออกไป สัมผัสได้เพียงพลังในขั้นราชันของตนเองโคลงเคลงไม่มั่นคง ทั้งยังโดนแรงอาฆาตของปราณศพที่น่าสะพรึงกัดกร่อน

“ตายเสีย!” ในดวงตาของเด็กน้อยครึ่งเซียนฉายแววอำมหิตออกมา แล้วจึงกลายเป็นลำแสงสีทองสว่าง บุกทะลวงเข้าไปยังกลุ่มโจรสลัด

ตุบ ตุบ โครม!

ทันใดนั้นเอง ลำแสงหมัดสีทองใหญ่มโหฬารกระเทือนไปทั้งท้องทะเล โจรสลัดหลายสิบคนราวกับเป็นแผ่นกระดาษที่ถูกฉีกจนละเอียด

เร็วเกินไปแล้ว

ขนาดผู้นำโจรสลัดขั้นครึ่งก้าวสู่ราชันผู้นั้นยังถูกเด็กน้อยครึ่งเซียนจู่โจมด้วยหมัดจนกระเด็นตกลงไปในทะเล ไม่รู้ว่าเป็นตายร้ายดีอย่างไร

“เจ้าเด็กเดรัจฉาน! จงตายเสีย!” ราชันผมสีเลือดโกรธแค้นอย่างยิ่ง เร่งทะยานร่างเข้ามา

พลังมหาศาลของราชันที่ครอบคลุมทั่วทั้งฟ้าดิน ทำให้เด็กน้อยครึ่งเซียนเคลื่อนกายได้ช้าลง

แต่ว่าเด็กน้อยครึ่งเซียนในช่วงรุ่งโรจน์ก็เป็นถึงครึ่งเซียน ‘กายศักดิ์สิทธิ์ปฐพีทอง’ ที่เขาฝึกฝนก็เป็นวิชาระดับสูงสุดในฟ้าดิน

เขาใช้จังหวะก้าวที่แปลกประหลาดส่งแรงกระแทกของหมัดออกไป สำนึกรู้เหนือขั้นกว่า

พลังของราชันกดดันและจำกัดเขาจนอ่อนแรงลงไปกว่าเจ็ดสิบส่วน

“โลหิตชำระฟ้าดิน!”

เรือนผมสีแดงของราชันผู้นั้นโบกสะบัด ชูกำปั้นขึ้น ลำแสงสีเลือดสาดกระจายไปทั่วฟ้า แล้วหอบเอากลิ่นคาวเลือดที่เต็มไปด้วยไอสังหารทะลวงมาในอากาศ

ในวินาทีนั้น ฟ้าและดินโดนแสงสีเลือดย้อมจนแดงฉาน สรรพชีวิตในทะเลทั้งหลายต่างสั่นสะท้านอย่างหวาดกลัว ความคิดและสตินึกคิดเหมือนโดนควบคุมไว้

เรือหุ่นเชิดศพหรือกระทั่งเด็กน้อยครึ่งเซียนล้วนแต่โดนการโจมตีดังกล่าวปกคลุม

แต่ที่คาดไม่ถึงคือ โจรสลัดในละแวกใกล้เคียงไม่เพียงแต่ไม่ได้รับบาดเจ็บ แต่ยังได้รับการรักษาจากลำแสงสีเลือดนั้นด้วย

“หมัดจักรพรรดิทองคำ!” เด็กน้อยครึ่งเซียนเรียกลำแสงหมัดสุกสกาวกว้างราวแท่นโม่หิน มันยิ่งใหญ่ขึ้นเรื่อยๆ เหมือนกับลูกหิมะ สุดท้ายก็มีขนาดใหญ่เท่ากับภูเขา พื้นที่ว่างเปล่าจึงละม้ายคล้ายโดนกดทับจากภูเขาลูกมโหฬาร

โครม เปรี้ยง!

พลังยิ่งใหญ่สองกลุ่มก้อนปะทะเข้าหากันอย่างรุนแรง

หลังเสียงดัง ‘เปรี้ยง’ ลำแสงสีเลือดซัดเด็กน้อยครึ่งเซียนลอยออกไปไกลกว่าครึ่งลี้

แต่ว่าร่างภายนอกของเขาสว่างเรืองรองราวกับหลอมจากทองคำ แล้วยังสาดซัดกลิ่นอายดั้งเดิมของร่างกายออกมา

เมื่อประลองกับราชัน ถึงแม้ว่าเขาจะเป็นฝ่ายเสียเปรียบกว่า แต่ว่าไม่ได้รับบาดเจ็บถึงผิวกายแต่อย่างใด

“เด็กน้อยครึ่งเซียนผู้นี้ใช้เลือดเนื้อจากห้วงฝันของข้า จนระดับขั้นชีวิตแตะไปถึงราชัน ‘กายศักดิ์สิทธิ์ปฐพีทอง’ ก็ฟื้นฟูไปถึงระดับสี่” จ้าวเฟิงอดจะหวาดหวั่นไม่ได้

เลือดเนื้อของห้วงฝันจำนวนมากทำให้พลังกายและสายเลือดของเด็กน้อยครึ่งเซียนยิ่งแข็งแกร่งเป็นรูปเป็นร่างมากขึ้น จนมีกลิ่นอายดั้งเดิม

“อ๊าก อ๊าก อ๊าก…”

โจรสลัดที่อยู่ใกล้เคียงโดนระลอกพลังที่หลงเหลือของทั้งสองคนบีบจนไม่เหลือสภาพมนุษย์

ส่วนโจรสลัดที่อยู่ไกลออกไปจ้องมองเด็กน้อยครึ่งเซียนด้วยสายตาหวาดกลัว ไม่กล้าจะเข้าใกล้

ราชันเรือนผมสีเลือดใจสั่นสะท้าน

พรึ่บ พรึ่บ!

เจ้าหอโครงกระดูกโบกธงค่ายกล เรียกเพลิงควันหุ่นเชิดศพที่หนาแน่นมาเก็บเกี่ยวเลือดเนื้อวิญญาณของโจรสลัดเหล่านั้นอย่างเต็มที่

“ถอย!”

ราชันผมสีเลือดสัมผัสได้ถึงบางอย่างฉับพลัน จึงออกคำสั่งให้ถอนตัวในทันใด

เด็กน้อยครึ่งเซียนและเจ้าหอโครงกระดูกยังรู้สึกประหลาดใจไม่น้อย จ้องมองไปยังเหล่าโจรสลัดบนเรือใบสีเลือด พลางถอยกลับมาในทันที

“นายท่านหัวหน้าเรือ ด้วยความสามารถของพวกเรา ย่อมไม่จำเป็นต้องหวาดกลัวเรือหุ่นเชิดศพลำนั้นเลย” หัวหน้าขั้นครึ่งก้าวสู่ราชันผู้หนึ่งเอ่ยอย่างไม่เข้าใจ

“การต่อสู้ชิงตำแหน่ง ‘จักรพรรดิโจรสลัด’ ที่สามร้อยปีมีครั้งได้เริ่มขึ้นแล้ว อีกทั้งพวกเรายังต้องช่วยเหลือ ‘ราชาฉลามดำ’ ช่วงชิงเอาตำแหน่งนี้มา เพื่อครอบครองดินแดนศักดิ์สิทธิ์ของมรดกจักรพรรดิโจรสลัด ไม่ว่าจะแพ้หรือจะชนะ จักรพรรดิโจรสลัดคนใหม่จะปรากฏขึ้นในอีกไม่ช้า” ราชันเรือนผมสีเลือดชะงักไปชั่วขณะหนึ่ง

แววตาราวกับเหยี่ยวของเขาจับจ้องไปยังเรือหุ่นเชิดศพที่อยู่ไกลออกไป

“เรือหุ่นเชิดศพลำนี้มีแต่ความแปลกประหลาด ภายในยังมีบุรุษหนุ่มลึกลับอยู่ รวมไปถึงเด็กน้อยผู้นั้นที่ข้าเองก็มองไม่ทะลุปรุโปร่ง พวกมันเข้ามาในดินแดนศักดิ์สิทธิ์โจรสลัดสิบแปดยอดในเวลานี้ มากกว่าครึ่งต้องเป็นทหารกองหนุนของราชาโจรสลัดสักคนแน่”

ราชันผมสีเลือดมีสีหน้าเคร่งขรึม

ในเวลาดังกล่าว พื้นที่ทะเลความว่างเปล่ากว่าแสนลี้ในละแวกนั้น ยังมีเรือในตำนานของราชาโจรสลัดอีกสามลำ สายตาสอดส่ายไปยังมุมต่างๆ พร้อมทั้งจับจ้องมายังสถานการณ์ทางนี้ ล้วนแต่รอโอกาสเหมาะๆ เพื่อที่จะลงมือ

………………………………………….



[Go To Next Chapter]( ./135.md)