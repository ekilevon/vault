##บทที่ 695: ราชันระดับลึกซึ้ง
สัญชาตญาณระแวดระวังของราชาโจรสลัดผมสีเลือดทำให้จ้าวเฟิงรู้สึกประหลาดใจ

ถ้าหากว่าเด็กน้อยครึ่งเซียนและเจ้าหอโครงกระดูกรับมือกับสถานการณ์ไม่ได้ จ้าวเฟิงย่อมจะต้องโดนโจมตีอย่างหนักหน่วงในช่วงเวลาหน้าสิ่วหน้าขวานเป็นแน่

แต่ทว่าการประลองที่ผ่านมาเมื่อครู่ จ้าวเฟิงเพียงแค่ต้องการทำความเข้าใจในความสามารถของเด็กน้อยครึ่งเซียนเป็นหลัก

กำลังรบที่เด็กน้อยครึ่งเซียนแสดงออกมาทำให้จ้าวเฟิงต้องตกใจ

การฝึกตนของเด็กน้อยครึ่งเซียนเข้าใกล้ขอบเขตแก่นก่อกำเนิดระดับสูงช่วงสุดยอด และด้วยความช่วยเหลือจากเลือดเนื้อของห้วงฝันจำนวนมาก จึงทำให้วิชาสายเลือดฟื้นฟูขึ้นมหาศาล

เมื่อครู่ไม่เห็นเด็กน้อยครึ่งเซียนแสดงวิชาลับสุดยอด ก็สามารถรับมือกับราชันทั่วไปได้ระยะหนึ่ง

จ้าวเฟิงถึงกระทั่งสงสัยว่า พลังที่เด็กน้อยครึ่งเซียนแสดงออกมายังมีที่เก็บซ่อนเอาไว้อีก

แต่จ้าวเฟิงยังมั่นใจว่าจะควบคุมเด็กน้อยครึ่งเซียนในตอนนี้ได้อย่างแน่นอน

ชั้นดวงวิญญาณของเขาอยู่เหนือกว่าราชันธรรมดา จึงย่อมสามารถกดข่มเด็กน้อยครึ่งเซียนได้แน่

ยิ่งไปกว่านั้น ช่วงนี้ทะเลวิญญาณของจ้าวเฟิงยังดูดซึมอัสนีเทวะเส้นสายหนึ่งจนได้รับการชะล้างจากอัสนีเทวะด้วย

“นายท่าน เส้นทางเดินเรือต่อไปควรจะไปอย่างไร? จะอ้อมดินแดนศักดิ์สิทธิ์โจรสลัดสิบแปดยอดหรือไม่?” เจ้าหอโครงกระดูกเอ่ยถาม

จ้าวเฟิงโบกมือข้างหนึ่ง แล้วจึงปรากฏแผนที่ม่านน้ำสีฟ้าอ่อนเบื้องหน้าเขา บนแผนที่คือกลุ่มดินแดนวั่นหยวน เป็นภูมิประเทศของดินแดนศักดิ์สิทธิ์โจรสลัดสิบแปดยอด

ลักษณะภูมิประเทศแถบนี้สลับซับซ้อนแล้วยังพิเศษอย่างยิ่ง ดินแดนศักดิ์สิทธิ์โจรสลัดสิบแปดยอดมีอาณาเขตขนาดเล็กแบบเขาปาฮวงมากมายกระจัดกระจายไปทั่ว

‘สิบแปดยอด’ หมายถึงเขตแดนเล็กๆ ในลักษณะหุบเขาสิบแปดแห่ง ทุกที่จะอยู่ในระดับขั้นของเขาปาฮวงเป็นอย่างน้อย

ไม่เพียงเท่านี้ ดินแดนศักดิ์สิทธิ์โจรสลัดสิบแปดยอดยังเป็น ‘หนทางที่ต้องผ่าน’ ไปยังดินแดนเกาะใกล้เคียงถึงสี่ห้าแห่ง เพราะนอกเหนือจากดินแดนศักดิ์สิทธิ์แห่งนี้กับเขตอื่นของกลุ่มดินแดนวั่นหยวน ที่อื่นจะมีอากาศปั่นป่วนรุนแรง แล้วยังมี ‘หุบเหวพายุคลั่ง’ ตามธรรมชาตินับไม่ถ้วน ทุกจุดมีรัศมีหมื่นลี้หรือหลายหมื่นลี้ด้วยซ้ำไป

‘หุบเหวพายุคลั่ง’ เป็นปากทางห้วงเหวที่เกิดจากลมพายุหมุนคว้าง สามารถกลืนกินเรือขนาดใหญ่เข้าไป สาเหตุที่เป็นเช่นนั้นยังไม่สามารถอธิบายได้

ถึงจะเป็นคนในระดับขั้นยอดผู้สูงศักดิ์ เมื่อบินเข้าไปใกล้หุบเหวพายุคลั่งนั่นยังต้องระมัดระวังอย่างยิ่ง แล้วยังต้องมีแรงต้านทานอย่างมากด้วย

“ถ้าหากว่าใช้ทางอ้อมล่ะก็ จะต้องเดินทางไกลมากกว่าเดิมเป็นระยะทางห้าถึงสิบเท่า” จ้าวเฟิงขมวดคิ้ว

ลักษณะภูมิประเทศทั้งหมดของดินแดนศักดิ์สิทธิ์โจรสลัดสิบแปดยอดมีความพิเศษอย่างยิ่ง เป็นหนทางที่จำเป็นต้องผ่านของดินแดนเกาะสี่ห้าแห่ง เมื่อบวกกับสภาพภูมิศาสตร์ที่ซับซ้อนกับปราการธรรมชาติในบริเวณรอบๆ จึงไม่แปลกใจเลยมันที่จะกลายเป็นดินแดนศักดิ์สิทธิ์ของเหล่าโจรสลัด

“ไม่ต้องเดินทางอ้อม! ทะลุผ่านดินแดนศักดิ์สิทธิ์โจรสลัดสิบแปดยอดไปเลย” จ้าวเฟิงตัดสินใจ

ถ้าหากว่าอ้อมแล้วล่ะก็ จะต้องเสียเวลาหลายเท่าตัว ไม่แน่ว่าอาจจะโดน ‘คำสั่งล่าสังหาร’ ไล่ตามมาทันก็เป็นได้

เมื่อเปรียบเทียบกับราชาโจรสลัดเหล่านี้ จ้าวเฟิงกังวลเรื่องคำสั่งล่าสังหารมากกว่า

สวบ ฟิ้ว!

เรือหุ่นเชิดศพทะยานไปกลางอากาศ ทะลุผ่านทะเลหมอกแห่งความว่างเปล่า ความเร็วในการโบยบินเทียบเท่าได้กับเรือทะเลในตำนานส่วนหนึ่ง

เด็กน้อยครึ่งเซียนและเจ้าหอโครงกระดูกเตรียมตัวตั้งรับการโจมตีอย่างเต็มที่

บนเรือหุ่นเชิดศพ กลิ่นอายพลังอาฆาตของหุ่นเชิดศพที่น่ากลัวมากพอจะพอทำให้เรือโจรสลัดธรรมดาจ้องมองแล้วเกิดความหวาดกลัว

ในห้องหัวหน้าเรือ จ้าวเฟิงนั่งขัดสมาธิ ไม่ดูดซับอัสนีเทวะเป็นการชั่วคราว

หากรับพลังอัสนีเทวะไม่หยุดจะสิ้นเปลืองพละกำลังของดวงวิญญาณไปจำนวนมาก ไม่ส่งผลเอื้อต่อการเดินทางในดินแดนในละแวกนี้

พรึ่บ! พรึ่บ!

จ้าวเฟิงสะบัดมือครั้งหนึ่ง เอื้อมมือขึ้นไปในอากาศ ปรากฏ ‘แก้วสุราไม้แดง’ และ ‘จอกสุราสำริด’

ภาชนะใส่สุราสองใบนี้แบ่งเป็นสุราเพลิงมังกรและสุราเมฆาอัสนี

“สุราเพลิงมังกรและสุราเมฆาอัสนีอยู่ในระดับขั้นเดียวกันกับสุราเซียนมายา มุ่งเน้นที่ธาตุอัคคีและธาตุอัสนี คราวก่อนที่เร้นกายฝึกตนในดินแดนศักดิ์สิทธิ์ยังไม่ทันใช้หมดเลย” แววตาจ้าวเฟิงเป็นประกาย

ในขณะที่เร้นกายฝึกตนในดินแดนศักดิ์สิทธิ์ เขาจงใจไม่ดื่มสุราสองชนิดจนหมด รวมไปถึงสุราเซียนมายาด้วย

หนึ่ง หากใช้ติดต่อกันตลอดเวลาผลลัพธ์ก็จะลดลง

สอง หากพึ่งพาสิ่งของภายนอกมากจนเกินไป ก็จะทำให้ความเข้าใจลึกซึ้งของตนเองลดลง แล้วยังไม่ส่งผลดีต่อการฝึกตน

ในวันนี้ เวลาผ่านไปนานยาวนานขนาดนี้แล้ว

จ้าวเฟิงได้ลองทำความเข้าใจเสวียนอ้าวอัสนีเทวะไปแล้วส่วนหนึ่ง ระดับความลึกซึ้งในวายุอัสนีพิฆาตสีชาดก็อยู่เกินกว่าห้าหรือหกส่วน

เขาเชื่อมั่นว่าหากใช้สุราสองทั้งชนิดในตอนนี้จะส่งผลดีต่อการฝึกวายุอัสนีพิฆาตสีชาดมากยิ่งขึ้น

อึก อึก!

จ้าวเฟิงดื่มสุราเมฆาอัสนีและสุราเพลิงมังกรเข้าไปอึกใหญ่ แก่นแท้ชีวิตของเขาแข็งแกร่งกว่ายามอยู่ในดินแดนศักดิ์สิทธิ์มาก

นี่เป็นผลดีที่เกิดจาก ‘สายน้ำ’ ของห้วงฝันบรรพกาล ทุกวันจ้าวเฟิงจะดื่มเข้าไปอึกใหญ่ จึงส่งผลดีต่อการฝึกร่างกายหรือกระทั่งดวงวิญญาณ

ฤทธิ์ที่รุนแรงบ้าคลั่งของสุราเพลิงมังกรและสุราเมฆาอัสนีปั่นป่วนอยู่ในร่างกายของจ้าวเฟิง

ครั้งนี้ไม่ใช่ครั้งแรกที่จ้าวเฟิงใช้สุราสองชนิดนี้พร้อมกัน

สุราเพลิงมังกรและสุราเมฆาอัสนี แบ่งเป็นสุราที่ส่งผลต่อธาตุเพลิงมังกรและสายอัสนีสองชนิด เมื่อใช้พร้อมกันจะส่งผลผลักดันการฝึกวายุอัสนีพิฆาตสีชาดที่ยอดเยี่ยม

เวลาหนึ่งวันผ่านไปเต็มๆ

ฤทธิ์ของสุราทั้งสองชนิดถูกจ้าวเฟิงดูดซึมไปพอประมาณ วายุอัสนีพิฆาตสีชาดภายในร่างที่ยิ่งปลดปล่อยออกมาก็ยิ่งมีชีวิตชีวาขึ้น

ในเวลาดังกล่าว เมื่อจ้าวเฟิงพ่นลมหายใจออกมาครั้งหนึ่ง ก็จะเกิดความรู้สึกรุ่มร้อนเหมือนโดนโอบล้อมด้วยวงแหวนวายุอัสนี

“วายุอัสนีพิฆาตสีชาด ระดับในการฝึกบรรลุไปถึงเจ็ดแปดส่วน ขอบเขตแก่นก่อกำเนิดระดับสูงช่วงสุดยอดก็ไม่ห่างไกลอีกแล้ว” จ้าวเฟิงผงกศีรษะน้อยๆ

เขายังมีสุราเพลิงมังกรและสุราเมฆาอัสนีส่วนสุดท้าย รอไปอีกหลายเดือนแล้วค่อยใช้อีก

วายุอัสนีพิฆาตสีชาดของจ้าวเฟิงมีความสามารถในการควบคุมล้ำหน้าไปกว่าจักรพรรดิวายุอัสนีในเวลาเดียวกันมากนัก

อีกทั้งในวายุอัสนีพิฆาตสีชาดยังหลอมรวม ‘เสวียนอ้าวอัสนีเทวะ’ ที่เล็กละเอียดเข้าไป และมีกลิ่นอายอัสนีเทวะที่ไม่มีทางจะดับสลาย

แน่นอนว่าหากไม่สัมผัสอย่างละเอียดก็ยากที่จะค้นพบกลิ่นอายกลุ่มนี้

แต่จ้าวเฟิงเชื่อว่ากลิ่นอายอัสนีเทวะนี้สามารถมอบพลังธาตุที่น่าสะพรึงกลัวแก่วายุอัสนีพิฆาตสีชาดได้

“ท่านหัวหน้าเรือ เบื้องหน้ามีเรือโจรสลัดลำหนึ่งแล่นมาด้วยความเร็วสูง” เจ้าหอโครงกระดูกเอ่ยขึ้นในฉับพลัน

ในทะเลหมอกแห่งความว่างเปล่า

อาณาเขตหลายร้อยลี้ด้านหน้าเรือหุ่นเชิดศพ มีเรือรบมืดทะมึนที่เต็มไปด้วยควันเพลิงลอยคละคลุ้ง กำลังพุ่งตรงเข้ามาท่ามกลางชั้นหมอกควันประหลาด

พลังอำนาจของเรือลำนี้แข็งแกร่งยิ่งกว่าเรือใบสีเลือดในคราก่อนเสียอีก

“เรือหุ่นเชิดศพที่อยู่ด้านหน้า ข้าจะให้โอกาสพวกเจ้าสักครั้งหนึ่ง เข้ามาสวามิภักดิ์อยู่ภายใต้ ‘ราชามังกรดำ’ เสีย”

ในเรือรบมีเสียงแหบต่ำลอยมา

ถัดจากนั้น พลังมหาศาลของราชันแหวกอากาศมาครอบคลุมเรือหุ่นเชิดศพ

อากาศเบื้องหน้ามีความรู้สึกแปลกประหลาดเข้ามาแทนที่ เรือหุ่นเชิดศพตกเข้าไปอยู่ในอากาศมืดมิดของหมอกขมุกขมัว เสียงดังเลือนลั่นทั่วทุกสารทิศ

“นี่มันเรื่องอะไรกัน!” เจ้าหอโครงกระดูกหน้าถอดสี ไม่อาจจะสัมผัสแยกแยะทิศทางได้

เด็กน้อยครึ่งเซียนสีหน้าเปลี่ยนไปเล็กน้อย เอ่ยเสียงต่ำว่า “ยุ่งยากแล้ว นี่เป็นราชันในระดับลึกซึ้ง’ ”

ราชันในระดับลึกซึ้ง!

หัวใจจ้าวเฟิงพลันหนักอึ้ง ที่ว่างทุกส่วนของเรือหุ่นเชิดศพล้วนแต่โดนผนึกโดยอากาศมืดทะมึนจากเพลิงหมอกอึมครึมนั้น

ราชันในระดับลึกซึ้งคือราชันในขอบเขตปราณเทวะที่ลึกซึ้งในความว่างเปล่า

ราชันปราณเทวะในระดับนี้ ถึงแม้ว่าจะเป็นดินแดนศักดิ์สิทธิ์เจินอู่ก็ยังมีเพียงจำนวนน้อยนัก

พลังของราชันในขอบเขตปราณเทวะแบ่งออกเป็นสามระดับ

ราชันธรรมดา อยู่ในขอบเขตขอบเขตปราณเทวะช่วงต้นและช่วงกลาง เช่น หนานกงเชิ่งกับราชันชุดฟ้า

ราชันระดับลึกซึ้ง ปกติจะอยู่ในขอบเขตปราณเทวะช่วงกลางหรือไม่ก็ช่วงปลาย ลึกซึ้งในความว่างเปล่า เข้าใจในมิติเหนือกว่าราชันธรรมดา

ราชันระดับสุดยอด คือขอบเขตปราณเทวะช่วงสุดยอด หรือระดับสูงสุดของขั้นราชัน เป็นรองก็เพียงแต่จักรพรรดิ กระทั่งว่าเผชิญหน้ากับจักรพรรดิก็อาจจะต่อกรได้สักรอบ

“พวกเราตกเข้าสู่บริเวณมิติของฝ่ายตรงข้าม แรงควบคุมที่รุนแรงมหาศาลเช่นนี้แข็งแกร่งกว่า ยากจะทำลายได้”

เด็กน้อยครึ่งเซียนมีสีหน้าเคร่งขรึม

การต่อสู้ก่อนหน้านี้เป็นแค่การปะทะกับราชันธรรมดา อีกทั้งฝ่ายนั้นยังเสียเปรียบอีกด้วย

“เหล่าผู้เยาว์ ข้าให้เวลาพวกเจ้าครึ่งเวลาต้มชาเพื่อพิจารณาดู ใต้เท้า ‘ราชามังกรดำ’ คือหนึ่งสามผู้ยิ่งใหญ่แห่งดินแดนศักดิ์สิทธิ์โจรสลัดสิบแปดยอด ได้เป็นบริวารของว่าที่ ‘จักรพรรดิโจรสลัด’ ก็ถือเป็นเกียรติของพวกเจ้า” เสียงต่ำพึมพำเอ่ยอย่างเชื้อชวน

ภายในเรือหุ่นเชิดศพ จ้าวเฟิงและคนอื่นๆ ตกเข้าไปในบริเวณมิติของราชัน  เจตจำนงทุกอย่างไม่สามารถเล็ดลอดจากประสาทสัมผัสของฝ่ายตรงข้ามได้

“ราชามังกรดำ…สามผู้ยิ่งใหญ่…จักรพรรดิโจรสลัด…”

จ้าวเฟิงคิดวนเวียนไปมาในหัว

เขาตระหนักได้รางๆ ว่าเรือหุ่นเชิดศพของตนเองหลุดเข้ามาอยู่ท่ามกลางการแย่งชิงตำแหน่ง ‘จักรพรรดิโจรสลัด’ ของดินแดนศักดิ์สิทธิ์สิบแปดยอด

“มรดกจักรพรรดิโจรสลัดเป็นมรดกของจักรพรรดิชั้นยอด แตกต่างกับอุทยานครึ่งเซียนอย่างยิ่ง”

จ้าวเฟิงไม่สนใจในมรดกชิ้นนี้นัก อีกทั้งมีเพียงโจรสลัดแห่งทะเลความว่างเปล่าที่แท้จริงเท่านั้น จึงจะได้รับหลักสัจธรรมจริงแท้ของมรดกจักรพรรดิโจรสลัด

แต่จะทำอย่างไรได้ ดินแดนศักดิ์สิทธิ์สิบแปดยอดมีลักษณะพื้นที่พิเศษอย่างยิ่ง จ้าวเฟิงไม่อยากอ้อม จึงต้องตรงดิ่งเข้าไปพายุลูกนี้

เรือรบสีดำวาววับที่อยู่ไกลออกไป

ผู้เฒ่าในชุดสีดำในมือถือไม้เท้า หว่างคิ้วมีไฝแดงเม็ดหนึ่ง ร่างกายล้อมรอบด้วยแสงสว่างเจิดจ้าเหมือนหมอกควันสีมืดทมิฬ

นัยน์ตาราวอสรพิษของผู้เฒ่าชุดดำ จ้องมองไปยังเรือหุ่นเชิดศพที่อยู่เบื้องหน้า

“นายท่านราชาอสรพิษดำ เรือหุ่นเชิดศพลำนี้คุ้มค่ามากพอที่จะให้พวกเราชักจูงมาเป็นพวกงั้นหรือ? เกรงว่ามันจะไม่มีประโยชน์ใดๆ ในการช่วงชิงตำแหน่งราชาโจรสลัด”

หัวหน้าโจรสลัดนัยน์ตาสีฟ้าเอ่ยถามอย่างนับถือ

ผู้เฒ่าชุดคลุมดำผู้นั้นคือราชาอสรพิษดำ ซึ่งเป็นผู้ช่วยของโจรสลัดผู้ยิ่งใหญ่ ‘ราชามังกรดำ’

“เรือหุ่นเชิดศพลำนี้ปราดเปรียวคล่องแคล่วผิดปกติ มีค่ายกลหุ่นเชิดศพที่พิเศษอย่างยิ่ง กำลังรบของมันน่าจะเทียบเท่าได้กับเรือโจรสลัดในตำนานทั่วไปได้เลย”

แววตาของผู้เฒ่าชุดคลุมสีดำเป็นประกายวาววับ

เรือหุ่นเชิดศพที่มีลักษณะเช่นนี้ ไม่ว่าจะยอมแพ้หรือว่าช่วงชิงมาก็มีแต่ได้ไม่มีเสีย

ถ้าหากเป็นราชาโจรสลัดปกติยังไม่มีคุณสมบัติที่จะควบคุมเรือลำนี้ด้วยซ้ำ

แต่ผู้เฒ่าชุดดำหรือ ‘ราชาอสรพิษดำ’ เป็นถึงราชันในระดับลึกซึ้ง เรือโจรสลัดของเขา กำลังรบจัดว่าอยู่อันดับหนึ่งในสิบ

ในห้องหัวหน้าเรือ

จ้าวเฟิงเงียบอยู่กับตนเองเล็กน้อย สายตาจับจ้องไปยังเด็กน้อยครึ่งเซียน คนทั้งสองลอบพูดคุยปรึกษากันอย่างลับๆ ผ่านเมล็ดดวงใจทมิฬ

“คุนอวิ๋นน้อย เจ้าพอมีหวังจะทะลวงผ่านเขตแดนของราชันหรือไม่?” จ้าวเฟิงเอ่ยถาม

เจตจำนงดวงตาของเขาอยู่เหนือกว่าราชันธรรมดา ถ้าหากเปิดสายเลือดดวงตา ก็พอจะทะลวงผ่านพื้นที่มิตินี้ไปได้

แต่ว่าจ้าวเฟิงไม่อาจใช้วิชาสายเลือดดวงตาได้โดยง่าย

“กายศักดิ์สิทธิ์ปฐพีทองของข้าและสำนึกรู้ของวิชาหมัดน่าจะทะลวงผ่านช่องว่างได้ แต่ถึงจะเป็นเช่นนี้ ข้าเองก็เอาชนะราชันในระดับลึกซึ้งไม่ได้ นอกเสียจากว่านายท่านจะให้ข้าหลอมรวมพลังครึ่งเซียนเข้าไป”

เด็กน้อยครึ่งเซียนมีสีหน้าคาดหวัง

ถ้าหากหลอมรวมพลังครึ่งเซียน ศักยภาพของเขาจะต้องเพิ่มขึ้นอีกขั้นหนึ่ง

“สามารถทะลวงผ่านช่องโหว่ได้ เช่นนั้นก็พอแล้ว ” จ้าวเฟิงยิ้มเรียบๆ

ในยามนี้ เขาควบคุมการเติบโตเด็กน้อยครึ่งเซียนไว้ และไม่สามารถให้เขาหลอมรวมเข้ากับพลังครึ่งเซียนไวเกินไป

“เหล่าผู้เยาว์ พิจารณาแล้วเห็นเป็นอย่างไร?” น้ำเสียงโหดเหี้ยมของราชาอสรพิษดำก้องกระหึ่ม ท่ามกลางอากาศมืดมิดที่เต็มไปด้วยควันเพลิง

“ขอเพียงแค่ท่านสามารถเอาชนะพวกเราได้ เช่นนั้นเรือหุ่นเชิดศพก็จะเข้าร่วมกับ ‘ราชามังกรดำ’ แน่”

จ้าวเฟิงเอ่ยตอบเรียบๆ

“เอาชนะ? เหอะเหอะ ไม่ยินยอมเชื่อฟังโดยดี เช่นนั้นพวกเจ้าก็ตายซะเถอะ” เสียงของราชาอสรพิษดำเยือกเย็น

ในวินาทีต่อมา กลางอากาศที่มืดมิดก็ปรากฏไอควันพิษสีดำทะมึน เข้ากัดกร่อนและบีบคั้นเรือหุ่นเชิดศพ ภายใต้แรงกดดันมหาศาลในโลกที่กว้างใหญ่ไพศาลนี้

พลังของอาณาเขตมิติกักขังเรือหุ่นเชิดศพเอาไว้

โครงกระดูกของจ้าวหอโครงกระดูกลั่นดังกรอบแกรบ แทบจะไม่มีแรงต่อต้านแต่อย่างใด

ลมหายใจของจ้าวเฟิงก็ถี่กระชั้นขึ้นเล็กน้อย

“หมัดทองทะลวงสวรรค์!”

เด็กน้อยครึ่งเซียนลงมือ พลังหมัดเปล่งแสงสีทองเจิดจ้า แสงเยือกเย็นหมุนวนกลายเป็นลำแสงรุนแรงที่แหลมคมดังใบมีด ทะลวงผ่านมิติมืดมิดที่เต็มไปด้วยควันขมุกขมัวจนเป็นรอยแยกในอากาศ

ปีกวายุอัสนี!

ด้านหลังของจ้าวเฟิงก่อตัวเป็นปีกแสงสีชาดคู่หนึ่ง โครงร่างของปีกมีวายุและอัสนีหมุนวน ดูมีชีวิตชีวายิ่งนัก

………………………………………




[Go To Next Chapter]( ./136.md)