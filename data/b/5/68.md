##บทที่ 628: ฝีมือสูงส่ง
สำหรับคำถามของจ้าวเฟิงผู้ซึ่งเป็นแขก อินหย่วนตอบหมดโดยไม่ได้ปกปิดอะไร

“อุทยานครึ่งเซียนเป็นสวนร้างลี้ลับ ผู้ถูกเลือกไร้เทียมทานคนหนึ่งในสำนักใหญ่ที่กำลังจะขึ้นเป็นสี่ดาวทิ้งเอาไว้เมื่อหลายหมื่นปีก่อน ว่ากันว่า ผู้ถูกเลือกคนนั้นขาดไปเพียงอีกก้าวเดียวเท่านั้นก็จะได้ตำแหน่งเซียน แต่ว่าสุดท้ายก็สูญสลายไปก่อนที่จะทะลวงผ่านไปเป็นเซียน…” อินหย่วนเอ่ยถึงด้วยท่าทีเคารพชื่นชม

สำนักใหญ่ระดับสี่ดาวกับขอบเขตเซียนสวรรค์ล้วนแต่ห่างชั้นกับพวกผู้ถูกเลือกและคนที่มีความสามารถจำนวนมากในโลกอย่างเกินจะเปรียบ

เรื่องเหล่านี้จะหาเจอก็แต่ในตำนานเรื่องเล่าเท่านั้น

ทั่วทะเลชางไห่ที่กว้างใหญ่ ดินแดนจิตวิญญาณศักดิ์สิทธิ์ทั้งสามไม่ได้มีวี่แววของสำนักสี่ดาวเสียด้วยซ้ำ แล้วนับประสาอะไรกับขอบเขตเซียนสวรรค์?

“สำนักใหญ่สี่ดาว หรือว่า…” จ้าวเฟิงทอดสายตาไปที่ใจกลางของดินแดนศักดิ์สิทธิ์ ยอดเขาจิตวิญญาณหลักที่เป็นเสมือนดินแดนรกร้างว่างเปล่า...ยอดเขาศักดิ์สิทธิ์ว่านกู่!

“ไม่เลว!”

อินหย่วนเอ่ยด้วยน้ำเสียงชื่นชม “อุทยานครึ่งเซียนอยู่บนยอดเขาศักดิ์สิทธิ์ว่านกู่ ไม่เพียงเท่านั้น บนยอดเขาว่านกู่ยังมีมิติลึกลับและมรดกจำนวนมากหลงเหลืออยู่ บางส่วนอยู่รอดมาตั้งแต่สมัยยุคประวัติศาสตร์ หรือกระทั่งยุคโบราณ”

สายตาของคนทั้งหมดที่จับจ้อง ‘ยอดเขาศักดิ์สิทธิ์ว่านกู่’ ฉายแววเคารพนับถือและรอคอยออกมา

จ้าวเฟิงจึงเข้าใจความหมายของยอดเขาศักดิ์สิทธิ์ว่านกู่โดยคร่าวๆ จากคำตอบของอินหย่วน

ดินแดนศักดิ์สิทธิ์เจินอู่กำเนิดขึ้นตั้งแต่ในสมัยโบราณมาจนถึงปัจจุบัน เคยมีสำนักระดับสูงอย่างสำนักสองดาวและสามดาว จึงย่อมไม่ขาดจักรพรรดิในขอบเขตปราณเทวะ หรือกระทั่งเซียนในขอบเขตเทวาเร้นลับที่สูงกว่านั้น

แต่ว่า

ไม่ใช่ว่ายอดฝีมือทุกคนจะพบผู้สืบทอดที่เหมาะสมก่อนละสังขารไป

กาลเวลาหมุนเวียนมาเนิ่นนาน ยอดฝีมือส่วนหนึ่งทิ้งมรดกไว้บนยอดเขาศักดิ์สิทธิ์ว่านกู่ หรืออาจจะสะสมของล้ำค่าไว้ทั้งชีวิต เพื่อรอพบผู้ที่มีชะตาต้องกัน

“บนยอดเขาว่านกู่มีมรดกหลากหลายประเภท อยู่ในขั้นราชันขอบเขตปราณเทวะเป็นอย่างน้อย ขนาด ‘มรดกความลับสวรรค์’ ที่เก่าแก่ลี้ลับที่สุดก็อยู่ในที่แห่งนี้ หนำซ้ำมรดกระดับสูงก็มีอยู่ด้วยเช่นกัน…”

เมื่อเอ่ยถึงยอดเขาศักดิ์สิทธิ์ว่านกู่ ในใจของคนทั้งหมดเกิดความเคารพศรัทธา

จ้าวเฟิงรู้สึกเลื่อมใสอย่างยิ่งยวด ที่แท้แล้วยอดเขาศักดิ์สิทธิ์ว่านกู่มีความหมายที่ไม่ธรรมดาเช่นนี้เอง

มันถือได้ว่าเป็นหลักฐานที่แสดงถึงความรุ่งโรจน์ของผู้ถูกเลือกในแต่ละช่วงเวลา แถมยังสืบทอดพลังและตำนานของพวกเขาต่อมาเรื่อยๆ

“อุทยานครึ่งเซียนถือได้ว่าเป็นหนึ่งในโบราณสถานลึกลับชั้นยอดที่อยู่บนยอดเขาว่านกู่ ซ้ำยังมีมรดกครึ่งเซียนและทรัพย์สมบัติด้วย” อินหย่วนเอ่ยอย่างทอดถอนใจ

อุทยานครึ่งเซียนห้าร้อยปีจะเปิดออกครั้งหนึ่ง ทั้งสำนักบรรพตทองมีกันทั้งหมดห้าร้อย อินหย่วนก็เป็นหนึ่งในแกนนำหลักเช่นกัน

แล้วหัวข้อที่เกี่ยวกับ ‘อุทยานครึ่งเซียน’ ก็จบลงเช่นนี้เอง

ถัดจากนั้น

ลูกศิษย์คนสำคัญของสำนักบรรพตทองเหล่านี้ได้เริ่มประลองพลังกันภายในพื้นที่ว่างของลานฝึกวิชา

ไม่นาน ลูกศิษย์สองคนของสำนักบรรพตทองก็ประลองกัน จ้าวเฟิงเองมองอย่างสนอกสนใจ

ลานฝึกวิชาแห่งนี้มีรัศมีร้อยจั้ง แล้วยังมีค่ายกลพิเศษ จึงทำให้อาณาเขตภายในกลับมีรัศมีแค่สิบลี้

อีกทั้งในดินแดนศักดิ์สิทธิ์แห่งนี้มีระดับมิติในขั้นสูง จึงส่งผลให้แรงกดดันในอากาศสูงตามไปด้วย

โดยปกติเมื่ออยู่ในที่แห่งนี้ พื้นที่ในการโจมตีของขอบเขตจิตวิญญาณที่แท้จริงจะส่งผลกระทบได้อย่างมากก็หลายสิบจั้งเท่านั้น

พูดให้เข้าใจง่ายขึ้นอีกหน่อยก็คือ พลังเสวียนอ้าวหลากหลายประเภทล้วนแต่ถูกกดเอาไว้

ลูกศิษย์ของสำนักบรรพตทองที่กำลังประมือกันอยู่ คนหนึ่งอยู่ในขอบเขตแก่นก่อกำเนิดระดับต่ำช่วงกลาง อีกคนอยู่ในขอบเขตแก่นก่อกำเนิดระดับต่ำช่วงปลาย อัจฉริยะที่อยู่ในระดับต่ำช่วงปลายผู้นั้นก็คือ ชายหนุ่มเรือนผมสีน้ำตาลคนก่อน

“ฝ่ามือรวมศูนย์เบิกฟ้า!”

ฝ่ามือของชายหนุ่มเรือนผมสีน้ำตาลผายออกช้าๆ ประหนึ่งว่าหนักราวกับหินผา นัยน์ตามองเห็นเพียงแค่ลำแสงฝ่ามือสีสดหลากหลายที่หมุนวนเป็นเกลียวกระหวัดกัน พลังของกระบวนท่าทั้งหมดรุนแรงจนแทบแยกฟ้าดินออกจากกันได้

พลังที่อยู่ภายในฝ่ามือนั้น ขนาดจ้าวเฟิงยังประทับใจอย่างยิ่ง

“ไม่เสียทีที่เป็นสำนักใหญ่ซึ่งอยู่ภายในดินแดนศักดิ์สิทธิ์ เคล็ดวิชาสายเลือดของอัจฉริยะที่นี่สูงส่งอย่างยิ่ง สามารถจัดการคนในระดับเดียวกันที่อยู่ในโลกภายนอกได้สบายๆ” จ้าวเฟิงลอบผงกศีรษะ

หากเป็นในช่วงก่อนที่จะทะลวงผ่านขั้นขอบเขตแก่นก่อกำเนิด เขาคิดจะเอาชนะบุรุษหนุ่มผมสีน้ำตาลก็เกรงว่าจะไม่ง่ายนัก

อย่างน้อยที่สุด เมื่อพลังของเจ้าหอโครงกระดูกประมือกับบุรุษหนุ่มผมสีน้ำตาล โอกาสที่จะชนะก็ค่อนข้างน้อย

โครม ครืน!

ภายในลานฝึกวิชาเกิดเสียงดังสะเทือนเลือนลั่น ลำแสงฝ่ามือสีตระการตาเป็นเสมือนห้ายอดทิวเขาโบราณ โจมตีลูกศิษย์ผู้สืบทอดคนหนึ่งกระเด็นลอยละลิ่วออกไปไกล

“ศิษย์พี่วั่น ฝ่ามือรวมศูนย์เบิกฟ้าของท่านระดับของพลังเกือบถึงขอบเขตแก่นก่อกำเนิดระดับสูงแล้ว ศิษย์น้องละอายใจอย่างยิ่ง” ศิษย์ผู้สืบทอดที่พ่ายแพ้มีใบหน้าขมขื่น

บุรุษหนุ่มเรือนผมสีน้ำตาล ไม่ว่าพลังฝึกตนสายเลือดหรือจะเคล็ดวิชากลยุทธ์ล้วนแต่อยู่เหนือกว่าระดับขอบเขตแก่นก่อกำเนิดระดับต่ำได้

หลังจากได้ชัยแล้ว ชายหนุ่มผมน้ำตาลเผยยิ้มที่เหมือนไม่ใช่ยิ้ม แล้วทอดสายตามองมายังจ้าวเฟิง “ตัวข้าด้อยความสามารถ ในสำนักจัดอยู่ในลำดับยี่สิบคนแรก อยากจะบังอาจขอคำชี้แนะจากพี่จ้าวสักหน่อย” น้ำเสียงของเขาเกรงใจและนอบน้อมถ่อมตน

เป็นยี่สิบอันดับแรก?

บรรดาลูกศิษย์ผู้สืบทอดที่อยู่ในบริเวณดังกล่าวมีสีหน้าพิลึกพิกล

“เหอะเหอะ ศิษย์พี่วั่นช่าง ‘ถ่อมตน’ เสียจริง”

“เมื่อครู่มีคนคุยโวโอ้อวดเรื่องเจ้าเด็กคนนั้นไว้ตั้งมากมาย คงจะไม่พ่ายแพ้กระทั่งลูกศิษย์ที่จัดอยู่ในยี่สิบอันดับแรกของสำนักหรอกกระมัง”

เหล่าลูกศิษย์ของสำนักรอดูเรื่องสนุกที่จะเกิดขึ้น

โฉมงามในชุดขาวและชายหนุ่มร่างผอมกลับมีสีหน้าตึงเครียดอยู่บ้าง รู้สึกกระวนกระวายใจ ด้วยก่อนหน้านี้คนทั้งสองได้ชื่นชมพลังของจ้าวเฟิงไว้มาก

“จ้าวเฟิง เจ้าต้องชนะเขาแน่” สตรีชุดขาวตบบ่าเขาเบาๆ สีหน้าเต็มไปด้วยความคาดหวัง

ในใจของนางออกจะชื่นชมจ้าวเฟิงอยู่

จ้าวเฟิงสั่นศีรษะแล้วส่งยิ้ม เมื่อเดินเข้าไปภายในลานฝึกวิชาก็ส่งสายตาไปยังสตรีในชุดขาวและเพื่อน

“ศิษย์พี่วั่นถ่อมตนเกินไปแล้ว ด้วยพลังของท่าน ท่านจะอยู่ในห้าอันดับแรกของสำนักบรรพตทองก็ย่อมไม่มีปัญหา”

จ้าวเฟิงยืนสงบนิ่งแล้วยิ้มน้อยๆ

ทันทีที่เอ่ยจบ ใจของบุรุษหนุ่มผมสีน้ำตาลแซ่วั่นก็เต้นกระตุก

เห็นได้ชัดว่าแววตาของจ้าวเฟิงเที่ยงตรงแม่นยำยิ่ง สามารถแยกแยะอันดับของบุรุษหนุ่มผมสีน้ำตาลออกได้ผ่านการวิเคราะห์ระหว่างนั่งชม

“รับฝ่ามือข้าก่อนแล้วกัน!”

ชายหนุ่มเรือนผมน้ำตาลไม่คิดอะไรมาก ยกมือขึ้นแล้วสาดลำแสงฝ่ามือที่เจิดจ้าตระการตาออกมา เป็นประหนึ่งทิวเขาห้ายอดลอยละลิ่วตรงออกไป

เมื่อโดนกดจากพลังฝ่ามือนั้น ร่างกายและจิตใจของจ้าวเฟิงก็พลันหนักอึ้ง ในโลกภายนอกมีน้อยครั้งนักที่ผู้อยู่ต่ำกว่าขอบเขตแก่นก่อกำเนิดระดับสูงจะทำให้เขาเกิดความรู้สึกเช่นนี้

วายุอัสนีพิฆาต!

จ้าวเฟิงยืนนิ่งอยู่กับพื้นไม่ไหวติง กวาดมือออกมา ลำแสงสายฟ้าสีม่วงก็ทำให้เกิดเสียงดังโครมครามดัง ‘เปรี้ยง’ ยามปะทะกับพลังลำแสงฝ่ามือหลากสีของบุรุษหนุ่มผมน้ำตาล

โครม ผัวะ!

ลำแสงฝ่ามือรวมศูนย์ที่หนักแน่นราวขุนเขาแตกกระสานซ่านเซ็นเมื่อโดนโจมตีจากวายุอัสนีพิฆาต

จากนั้น ลำแสงพิฆาตสีม่วงที่ไหลระริกถือโอกาสนี้พุ่งทะลวงเข้าไป แล้วหอบเอาร่างของบุรุษหนุ่มผมน้ำตาลกระเด็นถอยร่นไปติดๆ กัน

“ลำแสงฝ่ามือรวมศูนย์ของข้า ไยจึง…”

บุรุษหนุ่มเรือนผมน้ำตาลใบหน้าฉายแววหวาดกลัวเมื่อร่างกายโดนโจมตีจนกระเด็นออกมา

นี่ขนาดว่าจ้าวเฟิงยังไม่ได้ใช้กลยุทธ์กระบวนท่าหรือปราณที่แท้จริงในการโจมตี วายุอัสนีที่น่ากลัวนั้นมีความแข็งแกร่งของพลังที่ทำลายล้างสรรพสิ่งอยู่

“ฝ่ามือรวมศูนย์เบิกภูผา สรวงสวรรค์เก้าชั้น!”

บุรุษหนุ่มเรือนผมน้ำตาลตะโกนเสียงกร้าว ปราณที่แท้จริงโคจรไปถึงระดับสุดยอด แล้วลำแสงฝ่ามือรวมศูนย์ที่แข็งแกร่งก็สาดซัดออกมาพร้อมแสงตระการตา ดูราวกับเก้าภูผาใหญ่ที่เต็มไปด้วยไอสวรรค์เก่าแก่เข้มข้นไร้ขอบเขต

อีกทั้งการโจมตีก็รุนแรงหนักหน่วง มากพอที่จะโจมตีต่อคนในขอบเขตแก่นก่อกำเนิดระดับสูงได้

“ทำลาย!”

จ้าวเฟิงหัวเราะเบาๆ ก่อนจะปล่อยหมัดออกไปเสียงดังลั่น บนอากาศปรากฏเงาหมัดที่มีรูปร่างคล้ายกับมังกรวายุอัสนีสีม่วง แล้วพุ่งผ่านลำแสงฝ่ามือเก้าชั้นของบุรุษหนุ่มผมสีน้ำตาลไปด้วยวิธีทรงพลังที่ธรรมดาที่สุด

ตูม! วูบ!

ในลำแสงฝ่ามือทำลายล้างมีอัสนีสีม่วงหมุนคว้างอย่างบ้าคลั่ง มีเสียงกรีดร้องของชายหนุ่มผมสีน้ำตาลดังตามมาเป็นระยะๆ

“ช่างแข็งแกร่งยิ่งนัก!” บรรดาอัจฉริยะของสำนักบรรพตทองในที่ดังกล่าวตกใจจนหน้าถอดสี

ตุ้บ!

ร่างของชายหนุ่มผมสีน้ำตาลไหม้เกรียม โดนโจมตีออกนอกลานฝึกวิชาไปแล้ว

“ขอบคุณที่กรุณา”

จ้าวเฟิงไม่ยินดียินร้าย เขาลงมืออย่างระแวดระวังมาก ถ้าหากว่าลงมือจนสุดพลังทั้งหมด เกรงว่าบุรุษหนุ่มผมน้ำตาลคงจะสูญสลายไปแล้ว

“ช่างเป็นเสวียนอ้าววายุอัสนีที่น่าตกใจยิ่ง อานุภาพปราณที่แท้จริงของเขาเกือบเท่าขอบเขตแก่นก่อกำเนิดระดับสูงแล้ว…”

แม้กระทั่งศิษย์พี่อินสีหน้ายังเคร่งขรึมลง

การที่จ้าวเฟิงได้ชัยชนะมาอย่างง่ายดาย ทำให้อัจฉริยะของสำนักบรรพตทองเก็บความรู้สึกนึกสนุกดูแคลนกลับไป แล้วเกิดความรู้สึกหวั่นเกรงแทน

“เหอะ! ข้าเคยบอกไว้นานแล้วไง พลังของจ้าวเฟิงเทียบเท่าได้กับอัจฉริยะระดับสุดยอดในดินแดนศักดิ์สิทธิ์ส่วนหนึ่งเลย”

โฉมสะคราญชุดขาวกู้หน้าคืนมาได้จึงเอ่ยอย่างลิงโลด

“ข้าเอง”

บุรุษหนุ่มคิ้วเข้มโผล่ออกมาจากฝูงชน พลังฝึกตนเข้าใกล้ขอบเขตแก่นก่อกำเนิดระดับต่ำช่วงสุดยอด

ลำดับของศิษย์ผู้สืบทอดคนนี้ในสำนักบรรพตทองอยู่เหนือกว่าบุรุษหนุ่มผมสีน้ำตาล

แต่ทว่า

เขาที่เผชิญหน้ากับจ้าวเฟิงก็ยังรับมือได้แค่อีกหนึ่งกระบวนท่า

“โครม ฟุ่บ!”

เงาหมัดในรูปร่างมังกรวายุอัสนีสีม่วงที่มีพลังทำลายล้าง ตรงดิ่งจู่โจมเคล็ดวิชาดินแดนศักดิ์สิทธิ์ของบุรุษหนุ่มคิ้วเข้มจนแตกกระจาย

ตุ้บ!

ร่างกายของบุรุษหนุ่มคิ้วเข้มโดนกระแทกจนกระเด็นออกไปด้วยระดับความเร็วที่เพิ่มขึ้น

ในเวลานั้น

อัจฉริยะทั้งหลายในที่นั้นสูดหายใจเย็นยะเยือก ศิษย์พี่อินหน้าถอดสีเพราะเรื่องดังกล่าว

ถัดจากนั้นก็มีขอบเขตแก่นก่อกำเนิดระดับต่ำช่วงสุดยอดคนหนึ่งเข้าประลอง เป็นอัจฉริยะที่อยู่ในอันดับสองของสำนักบรรพตทอง

“ทำลาย!”

จ้าวเฟิงยังคงใช้กระบวนท่าโจมตีแบบเดิมซัดคู่ต่อสู้กระเด็นออกไป

ท่าโจมตีเงาหมัดของเขา พลังแตะถึงขั้นขอบเขตแก่นก่อกำเนิดระดับสูง ความเร็วรุนแรงรวดเร็ว ผู้อยู่ต่ำกว่าขอบเขตแก่นก่อกำเนิดระดับสูงย่อมไม่อาจต้านทานพลังได้

ยามที่จ้าวเฟิงลงมือเอาชัยเหนือลูกศิษย์อันดับสองของสำนักได้

ในระดับชั้นวิญญาณที่จับต้องไม่ได้ มีห้วงคิดเซียนทรงพลังวนเวียนเลือนรางอยู่บนอากาศ

“จ้าวเฟิงผู้นี้ไม่ธรรมดาซะจริง” หนึ่งในราชันขอบเขตปราณเทวะเอ่ยขึ้นมา

“ดูจากลักษณะท่าทาง เขาต้องประลองกับ ‘อินหย่วน’ ผู้เป็นลูกศิษย์อันดับหนึ่งได้อย่างแน่นอน”

ในเวลาดังกล่าว

ราชันหลายคนในสำนักบรรพตทองกำลังจดจ่อกับสถานการณ์การต่อสู้เบื้องล่าง ผู้เฒ่าหลี่เคราขาวก็ซ่อนตัวอยู่ในละแวกใกล้ๆ ด้วยเช่นกัน

“จะมีใครรู้ถึงพลังที่แท้จริงของจ้าวเฟิงบ้าง…” ผู้เฒ่าหลี่นึกถึงเหตุการณ์บนเรือมังกรทอง

ยามนั้นที่สามารถเอาชนะองครักษ์ทั้งสามคนได้ จ้าวเฟิงมีบทบาทสำคัญเป็นอย่างยิ่ง

และในเวลานี้เอง

ภายในลานฝึกวิชา ศิษย์พี่อินลูกศิษย์อันดับหนึ่งและจ้าวเฟิงกำลังประลองด้วยกัน

โครม เปรี้ยง เปรี้ยง!

ภายในลานฝึกวิชา การปะทะกันของกลุ่มพลังทั้งสองเป็นระดับขั้นขอบเขตแก่นก่อกำเนิดระดับสูง

การลงมือของจ้าวเฟิงไม่ได้สบายเหมือนอย่างที่ผ่านมาอีก ร่างกายเคลื่อนที่ไปมาภายในลานฝึกวิชา

“สมกับที่เป็นลูกศิษย์อันดับหนึ่งของสำนักใหญ่แห่งดินแดนศักดิ์สิทธิ์…”

จ้าวเฟิงกระตุ้นปราณที่แท้จริง ถึงกระทั่งใช้พลังสายเลือดส่วนหนึ่งประลองกับอินหย่วน

ถึงแม้ว่าอินหย่วนจะทะลวงถึงขอบเขตแก่นก่อกำเนิดระดับสูงมาไม่นาน แต่พลังที่แท้จริงของเขาเทียบเท่าได้กับขอบเขตแก่นก่อกำเนิดระดับสูงขึ้นไปของโลกภายนอก

“ศิษย์พี่อิน อย่าแพ้ให้เจ้าเด็กนี่เสียเล่า”

พวกลูกศิษย์ของสำนักบรรพตทองทั้งหลายซึ่งอยู่ภายนอกลานฝึกวิชาลอบปาดเหงื่อเย็นๆ

ทันทีที่ศิษย์พี่อินพ่ายแพ้ สำนักบรรพตทองก็คงขายขี้หน้าอย่างมาก

หลังจากประลองกันครู่หนึ่งแล้ว

ทันใดนั้นเอง จ้าวเฟิงก็ถอยออกมาจากวงการประลอง เอากำปั้นประสานฝ่ามือคารวะ ยิ้มพลางเอ่ยว่า “ดูท่าทางแล้วการประลองในครั้งนี้คงจบลงด้วยการเสมอกันเสียแล้ว”

ศิษย์พี่อินไม่ได้คัดค้านแต่อย่างใด ถอนหายใจอย่างโล่งอกแล้วจ้องมองไปที่จ้าวเฟิงอย่างลึกซึ้ง ความรู้สึกบอกเขาว่าการประลองนี้จ้าวเฟิงมีทีท่าสบายๆ เหมือนว่าจะยังเหลือพลังอีกมาก

กลางอากาศ

ห้วงความคิดเซียนของราชันปราณเทวะหลายกลุ่มก้อนเงียบสงัดลง

“จ้าวเฟิงผู้นี้ถ้าหากทุ่มเทพลังทั้งหมด เกรงว่าอินหย่วนน่าจะรับมือได้ไม่ถึงสิบกระบวนท่า”

“สิบกระบวนท่างั้นหรือ? บางทีน่าจะได้แค่สามกระบวนท่าเท่านั้น”

ราชันในขอบเขตปราณเทวะหลายคนอยู่บนระดับที่สูงส่งเกินคาดเดา

ถ้าหากบรรดาอัจฉริยะได้ยินคำพูดดังกล่าวของพวกราชัน โดยเฉพาะอย่างยิ่งศิษย์พี่อิน ก็ไม่รู้เลยว่าพวกเขาจะรู้สึกอย่างไร

“หึ ข้าเคยบอกไว้นานแล้ว พลังของจ้าวเฟิงสู้กับศิษย์พี่อินได้” โฉมสะคราญชุดขาวเอ่ยด้วยน้ำเสียงภาคภูมิใจ

การประลองในครั้งนี้ จ้าวเฟิงผู้เป็นอัจฉริยะจากโลกภายนอกสั่นสะเทือนทั้งสำนักบรรพตทอง

บนอากาศสูงขึ้นไป ห้วงความคิดเซียนของราชันวนเวียนไปมา

“ถ้าผู้เยาว์คนนี้ได้เข้าร่วมสำนักบรรพตทองของเข้า เมื่อเข้าไปภายในอุทยานครึ่งเซียนมีแต่จะโดดเด่นกว่าใคร”

“นี่เกรงว่าคงจะเป็นจริงไม่ได้แล้ว…”

“ใช่สิ เหมือนว่าตวนมู่ชิงจะออกจากการฝึกตนแล้ว ฝั่งนั้นมีข่าวคราวอะไรบ้าง?”

...........................................................


[Go To Next Chapter]( ./69.md)