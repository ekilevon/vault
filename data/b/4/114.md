##บทที่ 555: ผลของการดูแคลนศัตรู!
ในวินาทีความเป็นความตายของเจ้าหอโครงกระดูก จ้าวเฟิงได้เรียกใช้วิชา ‘เคลื่อนย้ายกลางอากาศ’

วินาทีก่อนที่ ‘ไอมีดโลหะเวหา’ ครั้งที่สองกำลังจะฟาดฟันลงยังร่างของเจ้าหอโครงกระดูก ก็โดนพลังดวงตาที่เป็นประหนึ่งระลอกน้ำวนกึ่งโปร่งแสงดูดกลืนเข้าไป

สวบ!

นัยน์ตามองเห็นไอใบมีดสีเงินหายไปกลางอากาศ

บริเวณเขตนทีมรกต ดวงตาของพวกผู้อาวุโสสุ่ยอวิ้นทั้งสี่จ้องเขม็ง

การโจมตีที่รุนแรงมากพอจะปลิดชีพของเจ้าหอโครงกระดูกโดนจ้าวเฟิงจัดการให้หายไปกลางอากาศเสียเฉยๆ

ฟู่!

เจ้าหอโครงกระดูกผ่อนลมหายใจด้วยความโล่งอก ภายในใจยังคงมีความตกอกตกใจหลงเหลืออยู่

โชคดีที่จ้าวเฟิงยื่นมือเข้าช่วย มิฉะนั้นถึงแม้ว่าในร่างของเขามีอาวุธชั้นพิภพปกป้องร่างกาย ก็ยังยากจะหนีพ้นจากภัยครั้งนี้ได้

ในเวลาเดียวกัน เขาอดมองจ้าวเฟิงด้วยอาการสับสนว้าวุ่นไม่ได้

ในเวลานี้จ้าวเฟิงไม่อาจสูญเสียเขาไปได้

ไม่ว่าอย่างไรกำลังของเจ้าหอโครงกระดูกคนเดียวก็สามารถประมือกับผู้อาวุโสสุ่ยอวิ้น ลู่เทียนอี้ เย่หยานหยู และจงหว่านเอ๋อร์ได้

“ถ้าหากว่าจ้าวเฟิงตายไป ข้าก็ไม่มีหวังอะไรแล้ว” เจ้าหอโครงกระดูกตั้งสติ ไม่กล้าวอกแวกอีก

ในเวลาเดียวกัน เหตุการณ์ก็เกิดเปลี่ยนแปลงขึ้นฉับพลัน

ตอนที่เจ้าหอโครงกระดูกพ้นจากสถานการณ์หน้าสิ่วหน้าขวานนี้เอง

“แปลกเสียจริง ไม่มีพลังมิติใดแต่กลับใช้พลังที่คล้ายกับการเคลื่อนย้ายมิติได้ ความสามารถในการย้ายสิ่งของลึกล้ำนัก” คิ้วของปรมาจารย์อิ๋นคงขมวดมุ่น

ใจของเขาสั่นระรัวอย่างฉับพลัน ความรู้สึกอันตรายทะลักเข้ามา ปรมาจารย์อิ๋นคงจับกลิ่นอายมิติเก่าแก่ที่แปลกประหลาดได้

“เคลื่อนย้าย…กลางอากาศ”

ระลอกพลังดวงตากึ่งโปร่งแสงมีน้ำวนหมุนวนภายใน ก่อนที่จะไปปรากฏอยู่กลางอากาศเบื้องหน้าปรมาจารย์อิ๋นคง

ฟู่ วูบ!

‘ไอมีดโลหะเวหา’ ที่หายไปปรากฏขึ้นอย่างฉับพลัน พลังทั้งหมดตรงดิ่งไปฟาดฟันปรมาจารย์อิ๋นคง

“อ๊าก...” ปรมาจารย์อิ๋นคงร้องโหยหวน เลือดบนร่างสาดกระจายลงบนพื้น

เกิด…เกิดเรื่องอะไรขึ้น!

ผู้อาวุโสสุ่ยอวิ้นกับพวกลู่เทียนอี้หน้าถอดสีด้วยความหวาดกลัว พวกเขาแทบไม่เข้าใจว่าเกิดอะไรขึ้น

ผลัวะ!

โลกภายนอก บนยอดเขาเทียมฟ้าเกิดระลอกความไม่สงบอย่างรวดเร็ว

“ไอมีดโลหะเวหาที่หายไปนั่น ทำไมเมื่อปรากฏอีกครั้งถึงฟันบนร่างของปรมาจารย์อิ๋นคงได้”

“นี่…นี่มันเคล็ดวิชาอะไรกัน” ขนาดผู้สูงศักดิ์เหมือนกันบางส่วนยังมีสีหน้าตื่นตระหนก

สามราชันปราณเทวะใบหน้าถอดสี แทบไม่เชื่อสายตาตัวเอง

เหล่าคนอดย้อนคิดถึงเหตุการณ์ก่อนหน้านี้ไม่ได้

อย่างแรก ‘ไอมีดโลหะเวหา’ รอบที่สองตรงดิ่งไปที่ร่างของเจ้าหอโครงกระดูก เห็นชัดว่าต้องการสังหารฝ่ายตรงข้ามให้ถึงแก่ชีวิต

แต่ว่าในเวลาสำคัญนั้น จ้าวเฟิงได้ใช้พลัง ‘เคลื่อนย้ายกลางอากาศ’ นำเอา ‘ไอมีดโลหะเวหา’ หายวับไป

พูดให้ชัดเจนอีกหน่อยคือ ไอใบมีดนั้นย้ายเข้าไปยังอีกมิติหนึ่ง นั้นก็คือมิติดวงตาซ้ายของจ้าวเฟิง

แล้วหลังจากนั้นก็เป็นจุดเปลี่ยน

‘ไอมีดโลหะเวหา’ ที่หายไปย้อนกลับมาอีกครั้ง แล้วตรงดิ่งไปโจมตีปรมาจารย์อิ๋นคงอย่างรวดเร็วและเหนือความคาดหมาย

ในเวลานั้นปรมารจารย์อิ๋นคงกำลังครุ่นคิดเกี่ยวกับหลักการ ‘การเคลื่อนย้ายกลางอากาศ’ ของจ้าวเฟิง อย่างไรก็คิดไม่ถึงว่าจะมีการเปลี่ยนแปลงระดับนี้

สำหรับการชะล่าใจศัตรูในครั้งนี้ ปรมาจารย์อิ๋นคงได้รับบทเรียนที่แสนสาหัสนัก

ผลัวะ! พลั่ก!

ร่างของปรมาจารย์อิ๋นคงร่วงลงบนพื้น บาดแผลตั้งแต่ทรวงอกยาวไปถึงบริเวณขาลึกจนเห็นกระดูก ขาข้างหนึ่งของเขาขาดออกจากร่าง

“อ๊าก” ปรมาจารย์อิ๋นคงกัดฟันทนความเจ็บ นัยน์ตาเต็มไปด้วยความโกรธเกรี้ยวและแค้นเคือง

ถ้าหากว่าเขาไม่ประมาทศัตรู เตรียมพร้อมตั้งรับอย่างรอบคอบ ด้วยพรสวรรค์ทางสายเลือดของเขากับการสัมผัสปฏิกิริยาของมิติ เมื่อจ้าวเฟิงใช้วิชาเคลื่อนย้ายกลางอากาศ อย่างน้อยมีโอกาสถึงห้าสิบส่วนที่เขาจะหลบได้พ้น

เสียดายก็แค่ตั้งแต่เริ่มจนจบ เขามองสถานการณ์อย่างผู้ที่มั่นใจว่าจะได้ชัยชนะ

“เหอะเหอะ นับว่าเป็นเกียรติของท่านยิ่งนักที่ได้ทดสอบพลัง ‘เคลื่อนย้ายกลางอากาศ’ ของข้าเป็นครั้งแรก” จ้าวเฟิงเอ่ยยิ้มๆ

ในตอนแรกสุด เขาเข้าใจในพลังของวิชา ‘เคลื่อนย้ายกลางอากาศ’ เพียงแค่การย้าย ‘สิ่งของ’ เท่านั้น

แต่ว่าต่อมา จ้าวเฟิงก็พบว่าสิ่งของที่ถูกดูดซึมเข้าไปภายในมิติดวงตาซ้ายยังสามารถ ‘ย้าย’ ออกมาได้อีก

ดังนั้นเคล็ดวิชาเคลื่อนย้ายกลางอากาศนี้จึงเป็นรูปเป็นร่างขึ้นภายหลังจัดการเรื่อง ‘เถาวัลย์มารทมิฬ’ เสร็จสิ้น

จ้าวเฟิงสำเร็จในวิชา ‘เคลื่อนย้ายกลางอากาศ’ ก่อนที่กองทัพของผู้อาวุโสสุ่ยอวิ้นจะลักลอบเข้ามาเสียอีก

“เจ้าหนุ่ม ข้าดูแคลนเจ้ามากไป” นัยน์ตาทั้งคู่ของปรมาจารย์อิ๋นคงแดงก่ำ แต่กลับฝืนกล้ำกลืนความเกรี้ยวกราดและจิตสังหารที่ไร้ขีดสุด ไม่ได้ผลีผลามลงมือปลิดชีพในทันที

ข้อแรก หากจะให้บรรลุเป้าหมาย เขายังต้องจับเป็นจ้าวเฟิง

ข้อสอง ร่างของปรมาจารย์อิ๋นคงบาดเจ็บสาหัสแล้วยังต้องเสียขาไปข้างหนึ่ง

พรึ่บ!

ปรมาจารย์อิ๋นคงแบกขาข้างที่ขาด ก้าวเพียงก้าวเดียวก็เข้าไปอยู่ภายในเขตนทีมรกต

“ปรมาจารย์อิ๋นคง” ผู้อาวุโสสุ่ยอวิ้นรีบร้อนเข้ามาประคองเขาแล้วทำการรักษา

“ปรมาจารย์อิ๋นคงผู้นี้ช่างหลักแหลม...” สีหน้าของจ้าวเฟิงไม่ได้เปลี่ยนแปลงไปแม้แต่น้อย ที่จริงเขาเองก็กำลังพิจารณา ‘ไอมีดโลหะเวหา’ ซึ่งเป็นท่าไม้ตายของปรมาจารย์อิ๋นคง

ไอใบมีดนั้นคือพลังประเภทหนึ่งของอัจฉริยะสายเลือดด้านมิติที่หลอมรวมและฉีกแยกอากาศได้

ด้วยเหตุนี้ การป้องกันธรรมดาจึงต้านทานพลังของไอมีดโลหะเวหาได้ไม่มากนัก ทั้งยังยากจะหลบหลีกด้วยเช่นกัน

เสียดายก็เพียงแต่จ้าวเฟิงไม่มีพลังดวงตาประเภทมิติ ต่อให้เข้าใจปรุโปร่งในหลักการของมัน ก็ไม่อาจจะลอกเลียนแบบได้

แต่ไม่ใช่ว่าจ้าวเฟิงจะไม่ได้อะไรจากสิ่งนี้

ใบมีดโลหะเวหานี้กับวิชาเคลื่อนย้ายกลางอากาศของเขา ล้วนแต่มีลักษณะเฉพาะของศาสตร์มิติ โดยเฉพาะอย่างยิ่งการใช้หลักการมิติทำให้เกิดเรื่อง ‘เหนือความคาดหมาย’ ขึ้น

“สายเลือดดวงตาของเจ้าเด็กนี่แปลกประหลาดเสียจริง ขนาดการโจมตีแบบมิติยังเคลื่อนย้ายได้” ปรมาจารย์อิ๋นคงนั่งขัดสมาธิ ในใจตระหนกสงสัย เวลาดังกล่าวผู้อาวุโสสุ่ยอวิ้นก็ยังคงจดจ่อกับการรักษาบาดแผลและต่อขาให้กับเขา

จ้าวเฟิงจะปล่อยให้พวกเขาบรรลุจุดหมายได้อย่างไร

“มรดกอาวุธชั้นพิภพ หอกจักรพรรดิเหมันต์!”

จ้าวเฟิงค่อยๆ ยื่นมือออกมา รวบรวมพลังสายเลือด เงาของหอกเหมันต์สีฟ้าในมือกลายเป็นรูปร่างอย่างรวดเร็ว

เพียงแค่เรียกใช้รูปร่างที่แท้จริงของ ‘หอกจักรพรรดิเหมันต์’ ร่วมกับค่ายกลหุ่นเชิดศพต้องสาป จ้าวเฟิงก็มั่นใจว่าสามารถทำลายเขตนทีมรกตเพื่อขัดขวางการรักษาบาดแผลของปรมาจารย์อิ๋นคงได้

“คุกโลหะเวหา” นัยน์ตาสีเงินลึกล้ำของปรมาจารย์อิ๋นคงสาดพลังดวงตามิติที่ไร้รูปร่างออกมา แล้วเล็งเป้าหมายไปที่จ้าวเฟิง

หืม?

ร่างของจ้าวเฟิงจู่ๆ ก็แข็งทื่อ ประหนึ่งโดนอากาศจากทั้งสี่ทิศคุมขังไว้ในปราการ ความรู้สึกเช่นนี้เหมือนตกลงในบ่อโคลนที่ยากจะหลุดพ้นได้

วูบ!

เงาหอกเหมันต์สีฟ้าที่ปรากฏขึ้นในมือของเขาแตกกระจายไปอย่างรวดเร็ว

“เป็นวิชาดวงตามิติที่ล้ำลึกยิ่งนัก ตรงดิ่งไปกักขังจ้าวเฟิงไว้ในพื้นที่เล็กๆ นั่น” เจ้าหอโครงกระดูกพูดไม่ออก

“ทำลาย...” จ้าวเฟิงดิ้นรนสุดกำลัง แต่กลับพบว่าเพียงแค่จะพูดจาก็เห็นได้ชัดว่ายากเย็นเป็นอย่างมาก

“เจ้าหนุ่ม ไม่มีประโยชน์ที่เจ้าจะดิ้นรน คุกมิติของข้าหลอมรวมใช้อากาศผืนนั้น ทำให้มันกลายเป็นกับดักที่แข็งกล้า สิ่งมีชีวิตภายในจะถูกกักขังไว้จนสูญเสียความสามารถในการควบคุมตนเอง” ปรมาจารย์อิ๋งยิ้มเยาะเย้ย

ด้วยพลังของผู้อาวุโสสุ่ยอวิ้น ใช้เวลาเพียงแค่สิบช่วงลมหายใจก็สามารถต่อขาที่ขาดของเขาได้

ถึงแม้ว่าเขาจะบาดเจ็บสาหัส ยากที่จะรักษาให้หายได้ในเวลาสั้นๆ แต่อย่างน้อยก็ไม่ต้องรบทั้งที่ขาขาด

แต่ว่า

“...สิ่งมีชีวิตภายในจะถูกกักขังไว้จนสูญเสียความสามารถในการควบคุมตนเอง” ปรมาจารย์อิ๋นคงเพิ่งจะเอ่ยจบ

เมี้ยว เมี้ยว

แมวขโมยสีเทาเงินขนาดเท่าฝ่ามือตัวหนึ่งปรากฏบนบ่าของจ้าวเฟิง แล้วยังโยนเหรียญทองแดงโบราณเล่นอย่างสบายอารมณ์

“อะ…อะไร” รอยยิ้มบนใบหน้าปรมาจารย์อิ๋นคงค้างแข็งไปชั่วขณะหนึ่ง

นี่เหมือนลากเขาออกมาตบหน้า เพราะเขาเพิ่งคุยโวโอ้อวดไปว่าบริเวณที่โดน ‘คุกโลหะเวหา’ ปกคลุม สิ่งมีชีวิตในนั้นจะสูญเสียอิสระในการควบคุมตนเอง แต่ว่าตอนนี้เจ้าแมวตัวนี้กลับกระโดดโลดเต้นร่าเริงเสียอย่างนั้น

“แมวขโมยตัวน้อย?”

จ้าวเฟิงรู้สึกแปลกใจอยู่หลายส่วน ร่างกายของเขาไม่สามารถขยับเขยื้อนได้ ด้วยโดนพลังมิติที่ไร้ซึ่งขีดจำกัดขัดขวางและพันธนาการไว้

ทว่าเจ้าแมวขโมยตัวน้อยกลับไม่ได้รับผลกระทบอะไร

แต่เมื่อคิดอย่างละเอียดอีกครั้ง เจ้าแมวขโมยก็มีความสามารถข้ามมิติ ซ้ำยังเข้าออกมิติเก็บของตามอำเภอใจมานานแล้ว

“ลอบสังหารและหลบหลีกงั้นรึ?” รูม่านตาของปรมาจารย์อิ๋นคงหดเล็กลง อดจะมองหยั่งเชิงเจ้าแมวขโมยตัวน้อยไม่ได้

วูบ!

เจ้าแมวขโมยตัวน้อยหายไปจากจุดเดิมที่มันเคยอยู่ ในอากาศหลงเหลือไว้เพียงแต่เส้นสีเทาเงิน

โครม สวบ!

เส้นสีเทาเงินกลุ่มนั้นเสมือนแทงทะลุผ่าน ‘คุกโลหะเวหา’ จนเป็นรูเล็กๆ จ้าวเฟิงจึงสัมผัสได้ว่าแรงกดดันเบาบางลงในฉับพลัน

เมี้ยว เมี้ยว

เจ้าแมวขโมยตัวน้อยลาก ‘กริชลึกลับ’ สีเข้มดุจเงาชิ้นหนึ่ง  ยามที่มันขยับไปมาก็จะเกิดเป็นเงามืดที่มีกลิ่นอายลึกล้ำเกินจะคาดเดาขึ้น

“ปีกวายุอัสนี”

เบื้องหลังของจ้าวเฟิงปรากฏปีกวายุอัสนีสีเขียวม่วง เมื่อโบกสะบัดอย่างรวดเร็ว ลำแสงสีม่วงผุดขึ้นหมุนวนรอบๆ ก่อนจะปล่อยกลิ่นอายทำลายล้างออกมา

พรึ่บ สวบ!

ปีกวายุอัสนีของจ้าวเฟิงขยับเต็มแรง ทำลายท่าไม้ตายควบคุมอย่าง ‘คุกโลหะเวหา’ ที่ปรมาจารย์อิ๋นคงภูมิใจหนักหนาลง

อย่างแรก แมวขโมยตัวน้อยทำให้เกิดรูโหว่เล็กๆ บนพื้นผิวของ ‘คุกโลหะเวหา’

อย่างที่สอง เดิมที ‘ปีกวายุอัสนี’ ที่สมบูรณ์ของจ้าวเฟิงมีพลังสับเปลี่ยนเคลื่อนย้าย อีกทั้งยังมีพลังทำลายล้างของวายุอัสนีสีม่วงแฝงอยู่ด้วย

“ทำลาย!”

ปีกวายุอัสนีของจ้าวเฟิงสาดพลังสายฟ้าลงบนฟากฟ้าเหนือ ‘เขตนทีมรกต’ เขาเรียกเงาหอกจักรพรรดิเหมันต์มาไว้ในมือ ก่อนจะโจมตีไปที่เขตระลอกน้ำแวววาว

จ้าวเฟิงมิได้ใช้รูปลักษณ์ที่แท้จริงของหอกจักรพรรดิเหมันต์เพื่อหยุดการเข้าขัดขวางของปรมาจารย์อิ๋นคง

ถึงแม้จะทำเช่นนี้ ด้วยพลังฝึกตนของเขา แค่พลังสายเลือดดวงตาพัฒนาไปอีกระดับ เงาหอกจักรพรรดิเหมันต์ระเบิดพลังเหมันต์บรรพกาล ก็รุนแรงมากพอจะต่อกรผู้สูงศักดิ์ได้แล้ว

พลังเสวียนอ้าวเหมันต์ของหอกจักรพรรดิเหมันต์ทำให้ระลอกน้ำเป็นประกายของเขตนทีมรกตค่อยๆ แข็งตัวขึ้นทีละน้อย

พรึ่บ!

เจ้าหอโครงกระดูกโบกสะบัดธงสีดำ กระตุ้นพลังค่ายกลหุ่นเชิดศพต้องสาป มืออีกข้างหนึ่งเรียกเงากระดูกขนาดใหญ่ที่มีแสงสีม่วงดำแข็งกล้าหมุนวนรอบๆ ออกมา

‘เขตนทีมรกต’ ที่โดนแช่แข็งจนแตกร้าวแล้วจึงพังทลายในที่สุด

ฮู่!

พลังของค่ายกลหุ่นเชิดศพต้องสาปปกคลุมกัดกร่อนปรมาจารย์อิ๋นคงและพวกผู้อาวุโสสุ่ยอวิ้น

พลังคำสาปที่ไร้รูปร่างก็แทรกซึมเข้าไปในร่างตามบาดแผลของปรมาจารย์อิ๋นคงด้วย

เดิมทีปรมาจารย์อิ๋นคงบาดเจ็บหนักมากอยู่แล้ว ยิ่งถูกพลังคำสาปที่น่าสะพรึงกับปราณศพเข้ากัดกร่อนอีก เหงื่อเย็นๆ จึงผุดขึ้นตามหน้าผาก ทนไม่ไหวจนต้องร้องโอดครวญ

“คลื่นมีดมิติ!” สีหน้าของปรมาจารย์อิ๋นคงขรึมลงแล้ววาดมือข้างหนึ่งอย่างรุนแรง

วิ้ง!

เกิดเป็นคลื่นใบมีดสีเงินไร้เสียงไร้กลิ่นขึ้นกลางอากาศ ไอใบมีดแต่ละอันทะลวงผ่านอากาศเป็นรัศมีหลายจั้ง โดยเล็งเป้าตรงไปที่จ้าวเฟิง

“นี่คือกระบวนท่าที่ใช้สังหารยักษ์ศิลาในคราวที่แล้ว” ใจจ้าวเฟิงพลันหนักอึ้งเมื่อสัมผัสได้ถึงความอันตราย

ในครั้งนี้ปรมาจารย์อิ๋นคงไม่ได้ใช้ไอมีดโลหะเวหาเพียงอย่างเดียว

“วิชา ‘เคลื่อนย้ายกลางอากาศ’ ของเจ้าหนุ่มผู้นี้จัดการสิ่งของชิ้นเล็กๆ ได้ทีละชิ้นเท่านั้น แต่การโจมตีในวงกว้างเช่นนี้ของข้า หากเขาอยากจะเคลื่อนย้ายกลางอากาศคงยากกว่าหลายเท่าตัว” แววตาปรมาจารย์อิ๋นคงสว่างวาบ

อาณาบริเวณของคลื่นใบมีดค่อนข้างกว้าง วงที่ใหญ่ที่สุดน่าจะครอบคลุมรัศมีสิบจั้งได้

ยักษ์ศิลาที่มีพลังป้องกันแข็งแกร่งกว่าจ้าวเฟิงหลายเท่ายังพินาศไปเพราะกระบวนท่านี้ นับประสาอะไรกับคนธรรมดาอย่างฝ่ายนั้นกันเล่า

“กระบวนท่านี้สูญพลังไปมากนัก” ปรมาจารย์อิ๋นคงรู้สึกว่าพลังสายเลือดของตนเองลดลงอย่างรวดเร็ว

“เคลื่อนย้ายการโจมตีในวงกว้างกลางอากาศไม่ได้”

จ้าวเฟิงที่เผชิญกับภัยอันตรายในระดับนี้รีบกระตุ้นพลังสายเลือด เรียกใช้เสวียนอ้าวเหมันต์ของหอกจักรพรรดิเหมันต์

“จิตวิญญาณเทพวารี!”

ทั้งร่างของจ้าวเฟิงสาดชั้นลำแสงดุจมหาสมุทรลึกล้ำออกมา ปรากฏเป็นภาพแปลกประหลาดที่บิดเบี้ยวทับซ้อนกัน

วิ้ง!

ลำแสงวารีสีน้ำเงินเข้มได้หลอมรวมเป็นหนึ่งเดียวกับร่างกายเขา ทั้งร่างพลิ้วไหวประดุจของเหลว ระลอกน้ำกระเพื่อมเป็นวงคลื่น

คลื่นมีดมิติเหล่านั้นเหมือนทะลวงผ่านร่าง ‘มนุษย์วารี’ ราวกับโยนก้อนหินลงในทะเลลึก ไม่เกิดผลอันใดทั้งสิ้น

“กระบวนท่านี้.....” ผู้อาวุโสสุ่ยอวิ้นที่อยู่ไม่ไกลตกใจจนพูดไม่ออก

...............................................................................



[Go To Next Chapter]( ./115.md)