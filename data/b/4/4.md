##บทที่ 445: เสวียนอ้าวแห่งสายลมและสายฟ้า
จ้าวเฟิงยกมือขึ้นขยี้ตาซ้ายเบาๆ อย่างจนใจ
ในสภาวะพิเศษเช่นนี้ที่ไม่อาจใช้ดวงตาเทพเจ้าได้ง่ายๆ ทำให้เขารู้สึกไม่ชินเล็กๆ
ผู้เฒ่าเจียงที่อยู่ใกล้ๆ นัยน์ตาส่องประกายวาบ รับรู้ถึงข้อมูลบางอย่างได้
ในวินาทีนั้น เขาค้นพบว่าดวงตาซ้ายที่ไร้ประกายของจ้าวเฟิงส่องประกายสีน้ำเงินเข้มผ่าน ทว่ามันดูราวกับเขาตาฝาดไป
นอกจากนั้น จ้าวเฟิงยังยกมือขึ้นขยี้ดวงตา นับว่าเป็นสองสัญญาณแล้ว
“น้องชายจ้าว จอมเชือดเคียวโลหิตนั่นเป็นพวกกระหายเลือดยิ่งนัก หากปล่อยให้เขาหนีไป ไม่ว่าจะเป็นท่านหรือข้าก็ต้องมีปัญหาในอนาคตเป็นแน่”
ผู้เฒ่าเจียงเอ่ยขึ้นอย่างรอบคอบ
เมื่อเห็นด้วยตาตนเองว่าปราณสีแดงโลหิตกำลังออกห่างไปที่เส้นขอบฟ้า หัวใจของผู้เฒ่าเจียงก็เต็มไปด้วยความกังวลลนลาน
แต่เด็กหนุ่มผมฟ้าที่อยู่ใกล้ๆ ยังคงมีท่าทีไม่ใส่ใจ ดูเกียจคร้านอยู่หลายส่วน
การบดขยี้หน่อเกิดของปัญหาในอนาคต จ้าวเฟิงย่อมเข้าใจดี ยามที่ลงมือเขาจึงไม่เคยออมมือให้
“จอมเชือดเคียวโลหิตนี่เป็นเพียงปลาเล็ก หากสามารถล่อพวกสมาชิกหลักของพันธมิตรมังกรโลหะออกมาได้ด้วยเขา...”
จ้าวเฟิงคิดอยู่ในใจ
สำหรับเขา การฆ่าจอมเชือดเคียวโลหิตไม่มีความยากเย็นใดๆ แม้แต่น้อย
หากเขาจะฆ่า จอมเชือดเคียวโลหิตนั่นย่อมไม่มีโอกาสหลบหนี
ทว่า
ยามที่จ้าวเฟิงรู้สึกว่าวิชาฝึกตนของ ‘จอมเชือดเคียวโลหิต’ มีความคล้ายคลึงกับ ‘ตำหนักมารจันทรา’ เด็กหนุ่มก็เปลี่ยนความคิด
บริเวณที่จ้าวเฟิงเคยยืนเหลือเพียงประกายกระแสไฟฟ้า ตามด้วยแสงสว่างวาบและเสียงครืนครางของอัสนี
ผู้เฒ่าเจียงและคนอื่นๆ ปากอ้าออกเล็กๆ เด็กหนุ่มที่อยู่ห่างเพียงเอื้อมเมื่อครู่หายไปแล้ว
“ดูเร็ว”
องค์ชายสามและคนอื่นๆ เงยหน้าขึ้น เห็นเพียงกลุ่มก้อนกระแสไฟฟ้าสีเขียวครามพุ่งผ่านก้อนเมฆ ไล่ตามปราณสีแดงเลือดที่อยู่ห่างออกไป
ในกลุ่มก้อนกระแสไฟฟ้าสีเขียวครามนั้นปรากฏร่างของจ้าวเฟิงอยู่จางๆ ความเร็วของเขาเหนือกว่าปราณสีแดงเลือด
“จ้าวเฟิงผู้นี้ฝึกฝนในวิชาแห่งอัสนี เชี่ยวชาญในด้านความเร็ว ดูเหมือนว่าจอมเชือดเคียวโลหิตยากจะมีชีวิตรอดไปได้แล้ว”
ผู้เฒ่าเจียงถอนหายใจยาวอย่างโล่งอก มีสีหน้ายินดีในคราวเคราะห์ของผู้อื่นอยู่บ้าง
ในเวลาเดียวกัน
จอมเชือดเคียวโลหิตกระตุ้นโคจรวิชาลับ หลบหนีไปได้เพียง 1-2 ลี้ก็พลันได้ยินเสียงคำรามของสายฟ้าและเสียงกรีดร้องของสายลม
“บัดซบ สำนึกรู้ของเขาคือเสวียนอ้าวแห่งสายฟ้า... ไม่สิ เสวียนอ้าวแห่งสายลมและสายฟ้า”
ท่าทีของจอมเชือดเคียวโลหิตราวกับตายมาแล้วหลายปี ใบหน้าเต็มไปด้วยความอึดอัด
ยามที่จ้าวเฟิงทะยานร่างมา เสียงคำรามของสายฟ้าได้เข้าใกล้มาอย่างรวดเร็วพร้อมกับสายลมที่กระโชกพัดอย่างรุนแรง สร้างแรงลมที่ทรงพลังขึ้น
วิชาฝึกตนธาตุสายฟ้าและวิชาฝึกตนธาตุลมล้วนแล้วแต่เชี่ยวชาญในความเร็ว
เมื่อทั้งสองรวมกัน มันจะกลายเป็นสุดยอดความเร็วของคนในระดับเดียวกัน
ในอดีต ‘มหาจักรพรรดิวายุอัสนี’ ได้ทำความเข้าใจเสวียนอ้าวแห่งสายลมและสายฟ้าจนถึงจุดสุดยอด เป็นที่เลื่องลือว่าเป็นมหาจักรพรรดิที่มีความเร็วเป็นอันดับหนึ่ง พลังต่อสู้เหยียดหยามฟ้าดิน
ในห้วงความคิด
อนุสรณ์วายุอัสนีโบราณยังคงแตกหักเช่นแต่เดิม เงียบงันไร้ซึ่งสีสัน ส่งกลิ่นอายเรียบง่ายออกมา ตราสายลมและสายฟ้าที่หลอมรวมส่งกลิ่นอายลึกล้ำไร้ที่สิ้นสุดออกมา
จิตใจของจ้าวเฟิงหลอมรวมเข้าไปในอนุสรณ์โบราณ รับรู้ได้ถึงโลกแห่งวายุอัสนีอันยิ่งใหญ่ไร้ขอบเขต
โลกใบนั้นเองก็แตกหักเช่นเดียวกับอนุสรณ์วายุอัสนีโบราณ ราวกับถูกฉีกกระชากเป็นเศษเสี้ยว สายฟ้าฟาดลงที่ขอบฟ้า พายุแห่งความตายเริ่มก่อตัวขึ้นอย่างเงียบงัน
ด้วยขอบเขตจิตวิญญาณของจ้าวเฟิงสามารถรับรู้ได้เพียงชายขอบรกร้างของโลกแห่งอนุสรณ์โบราณนี้
เสวียนอ้าวแห่งสายฟ้าและสายลมที่เขาสามารถทำความเข้าใจได้มีเพียงแค่ราวๆ หนึ่งในร้อยส่วน ไม่อาจนับเป็นอันใดได้
“การหลอมรวมกันระหว่างสายลมและสายฟ้าสามารถสร้างความเร็วที่ว่องไวที่สุดในโลกได้ ข้าเพียงทำความเข้าใจได้แค่ชายขอบก็กระทั่งเหนือกว่าความเร็วยามที่พลังสมบูรณ์พร้อมในซากปรักหักพังสือเฉิงแล้ว”
ตลอดทั้งการเคลื่อนไหว ส่วนหนึ่งของจิตใจของจ้าวเฟิงหลอมรวมอยู่ในอนุสรณ์วายุอัสนีโบราณ
เขายังไม่ได้ใช้ออกอย่างเต็มที่ มิเช่นนั้นคงตามจอมเชือดเคียวโลหิตทันไปแล้ว
ไม่ว่าจะเป็นสายฟ้าหรือสายลมก็ล้วนแล้วแต่เป็นพลังธรรมชาติที่จ้าวเฟิงคุ้นเคย
วิชาในอดีตของเขาทั้ง ‘วิชานภาลอยล่อง’ ‘ฝ่ามือวายุอัสนี’ ‘คัมภีร์บุปผาลึกลับ’ และ ‘มรดกอัสนี’ ต่างก็เกี่ยวข้องกับธาตุทั้งสองไม่ทางใดก็ทางหนึ่ง
เมื่อมีพื้นฐานเหล่านี้ จ้าวเฟิงจึงเลือก ‘มรดกมหาจักรพรรดิวายุอัสนี’ และสามารถทำความเข้าใจได้เล็กน้อย
ที่สุดขอบฟ้า
ร่างของทั้ง หนึ่งนำหนึ่งตาม เจ้าตามข้าหนี บ้างก็วนรอบภูเขา บ้างก็ทะลวงฝ่าผืนป่า
ทว่า
ไม่ว่ากลุ่มก้อนปราณสีแดงสดนั้นจะพยายามหลบเลี่ยงเช่นไร มันก็ไม่อาจสลัดสายลมที่โอบล้อมไปด้วยกระแสไฟฟ้าเบื้องหลังออกได้
“ขอข้าบังอาจถามนามที่สูงศักดิ์ของท่านได้หรือไม่ เหตุใดท่านจึงต้องเป็นศัตรูกับพันธมิตรมังกรโลหะด้วย แม้จะต้องตาย อย่างน้อยก็ขอทราบนามของท่าน”
ท่าทีของจอมเชือดเคียวโลหิตราวกับตายมาแล้วหลายปี ใบหน้าเต็มไปด้วยความสิ้นหวัง
ความแตกต่างของระดับพลังระหว่างขั้นมนุษย์แท้กับขั้นผู้วิเศษแท้นั้นไม่อาจที่จะถูกทำลายได้โดยง่าย
จอมเชือดเคียวโลหิตนับเป็นผู้ที่โดดเด่นในบรรดาคนระดับเดียวกัน อย่างมากก็สามารถรับมือกับผู้ฝึกตนขั้นผู้วิเศษได้ในระยะเวลาสั้นๆ หรือหลบหนีได้
แต่เมื่อต่อสู้ด้วยเป็นเวลานาน เขาย่อมไม่ใช่คู่ต่อสู้ของผู้ฝึกตนขั้นผู้วิเศษแท้
แต่ศัตรูที่แข็งแกร่งผู้นี้ฝึกฝนในวิชาธาตุสายฟ้าและลม ไม่ว่าจะเป็นความเร็วหรือความอดทนก็ล้วนแล้วแต่เหนือกว่าเขาเกินจะเทียบเคียง
“ฮี่ฮี่ สบายใจเถอะ ข้าจะไม่ทำให้เจ้าตายหรอก”
เสียงหัวเราะคิกคักดังแหวกผ่านอากาศมาสู่ใบหู่ ตามด้วยเสียงครืนครางของสายฟ้า
ใบหน้าของจอมเชือดเคียวโลหิตขาวซีด สูดลมหายใจเย็นเยียบเข้าไป ตื่นตะลึงในการเคลื่อนไหวอันรวดเร็วของจ้าวเฟิงที่ทั้งลึกลับไม่อาจคาดเดา เข้าใกล้ตนเองมา
เคียวเสี้ยวจันทร์โลหิต
มีหรือที่จอมเชือดเคียวโลหิตจะยอมโดยง่าย เขาเผาไหม้ปราณจิตวิญญาณ เคียวสีเลือดในมือผ่าลงด้วยคมเคียวสีแดงสดที่สั่นสะท้านไปถึงวิญญาณ ราวกับจันทร์เสี้ยวที่ตัดผ่านท้องฟ้าไป
ในเสี้ยววินาที ชั้นเมฆบนท้องนภาสีฟ้าครามก็ถูกอาบย้อมไปด้วยสีแดงสด พลังสีแดงเลือดรุนแรงแผ่ขยายไปทั่วระยะหนึ่งร้อยจ้างโดยรอบ
กระบวนท่านี้ย่อมเป็นไพ่ลับของจอมเชือดเคียวโลหิต
เมื่อหกเดือนก่อน เขาใช้กระบวนท่านี้ตอบโต้ผู้ฝึกตนขั้นผู้งิเศษแท้ที่แข็งแกร่งคนหนึ่งจนบาดเจ็บแล้วหลบหนีไป
“เคียวเสี้ยวจันทร์โลหิต ไม่ดีแล้ว... กระบวนท่านี้สามารถคุกคามผู้ฝึกตนในขั้นผู้วิเศษแท้ทั่วไปได้”
ผู้เฒ่าเจียงที่อยู่ห่างออกไปหลายลี้รับรู้ได้ถึงกลิ่นอายของกระบวนท่านั้น
ทว่าในเสี้ยววินาทีนั้น สถานการณ์ก็พลันแปรเปลี่ยนไป
จันทร์เสี้ยวสีเลือดที่ตัดผ่านความว่างเปล่าพลันถูกฉีกกระชากสลายหายไป
“เจ้า... เจ้า...”
จอมเชือดเคียวโลหิตตื่นตะลึงจนใบหน้าขาวซีด ร่างกายรับรู้ได้ถึงความหนึบชาจนกระตุกสั่น
ฝ่ามือเรียวทรงพลังขย้ำแน่นอยู่ที่ไหลของเขา ตามด้วยปราณจิตวิญญาณที่เต็มไปด้วยกระแสไฟฟ้าสีเขียว
“จริงๆ... รูปแบบวิชานี่ดูคล้ายคลึงกับที่อัจฉริยะของตำหนักมารจันทราใช้ แต่ว่าหยาบกว่า”
จ้าวเฟิงกระซิบอยู่ในใจ
ในซากปรักหักพังสือเฉิง เด็กหนุ่มได้ฆ่าอัจฉริยะจากตำหนักมารจันทราไปอ้อมๆ ไม่น้อยเช่นกัน
หลังจากที่ยืนยันคำตอบแล้ว
จ้าวเฟิงจึงใช้นิ้วมือสร้างลำแสงกระแสไฟฟ้ารุนแรงทะลวงจุดตันเถียนของจอมเชือดเคียวโลหิต
“เจ้า... ไม่นะ...”
จอมเชือดเคียวโลหิตกรีดร้องโหยหวนอย่างหวาดกลัว ดิ้นรนอย่างหนัก
หลังจากครึ่งลมหายใจ
จุดตันเถียนของเขาถูกทำลาย จุดชีพจรแหลกสลายลงจุดแล้วจุดเล่า ใบหน้าเต็มไปด้วยความเศร้าโศก แข็งค้างไปราวกับตอไม้
จอมเชือดที่น่าพรั่นพรึง ไม่ว่าผู้ใดก็ล้วนหวาดกลัว กลับกลายเป็นเพียงคนอ่อนแอที่ไม่มีแม้แต่แรงจะหักคอไก่ ความหงุดหงิดขุ่นมัวนี้กระทั่งน่าหวาดกลัวกว่าความตายเสียอีก
“ฆ่าเจ้ามันง่ายเกินไป ข้าจะทำลายพลังฝึกตนของเจ้า ทำให้เจ้ากลับกลายเป็นเพียงคนอ่อนแอ ต้องทนทานความอับอายขายขี้หน้าที่แสนเจ็บปวดไปตลอดกาล”
จ้าวเฟิงวาดมือ โยนร่างของ ‘จอมเชือดเคียวโลหิต’ ลงไปยังป่าเบื้องล่าง
เมื่อทำเรื่องทั้งหมดเสร็จสิ้น
เด็กหนุ่มก็กลับกลายเป็นกลุ่มก้อนกระแสไฟฟ้า กลับไปรวมตัวกับผู้เฒ่าเจียงและคนอื่นๆ
“ลำบากน้องชายจ้าวลงมือแล้ว”
ผู้เฒ่าเจียงเอ่ยขึ้นประโยคหนึ่งอย่างโล่งใจด้วยใบหน้ายิ้มแย้ม แสดงความซาบซึ้งครั้งแล้วครั้งเล่า
ในใจของชายชราปรากฏความสงสัย เหตุใดจ้าวเฟิงจึงไม่ฆ่าจอมเชือดเคียวโลหิตเสียให้เสร็จสิ้นไป
จะอย่างไร จอมเชือดเคียวโลหิตย่อมนำข่าวของจ้าวเฟิงไปบอกแก่ ‘พันธมิตรมังกรโลหะ’ เป็นแน่
สามารถคาดเดาได้เลยว่าไม่นาน จ้าวเฟิงจะโดนตั้งค่าหัวไล่ล่าโดยพันธมิตรมังกรโลหะ กระทั่งสร้างวิกฤตเรื่องเลวร้ายตามมาอีกเป็นพรวน
นอกจากนั้น จ้าวเฟิงราวกับจงใจทำเช่นนั้น
อย่าได้บอกข้าเชียวว่าเขาไม่เข้าใจถึงความแข็งแกร่งของพันธมิตรมังกรโลหะ หรือรู้อยู่แล้ว ทว่ายังคงต้องการเป็นศัตรูกับคนเหล่านั้นอยู่ดี?
เมื่อคิดไปคิดมาแล้ว หัวใจของผู้เฒ่าเจียงก็เกิดความตื่นเต้นขึ้น
‘ศัตรูของศัตรูคือมิตร’ หากจ้าวเฟิง อัจฉริยะที่มีพลังลึกล้ำไม่อาจหยั่งถึงและพรสวรรค์ระดับสัตว์ประหลาดผู้นี้สามารถร่วมมือกับพวกเขาได้ มันย่อมเป็นเรื่องที่เขาเฝ้าฝันแน่นอน
จ้าวเฟิงยกมือขึ้นขยี้ดวงตาซ้ายอีกครั้ง เผยท่าทีกังวลออกมา มองไปยังทิศทางของสิบสามแคว้นที่อยู่ห่างออกไป
สิบสามแคว้นอยู่ระหว่างเส้นแบ่งของสองแคว้นใหญ่
ในความเป็นจริงแล้ว สิบสามแคว้นอยู่ห่างจากสองแคว้นใหญ่ไม่มากนัก
เมื่อเห็นด้วยตาตนเองว่าหัวใจของจ้าวเฟิงตั้งท่าจะจากไป ผู้เฒ่าเจียงก็รู้สึกกังวลเล็กน้อย “น้องชาย เป็นเจ้าที่ช่วยชีวิตพวกเรา คนแซ่เจียงผู้นี้ไม่รู้จะตอบแทนเช่นไร โปรดให้เราได้ดูแลเจ้าเสียหน่อยเถิด”
“น้องชายจ้าวเพิ่งกลับมายังแคว้นเมฆา สถานการณ์ที่เจ้าไม่รู้อีกมากเราสามารถอธิบายให้เจ้าฟังได้ ข้าเชื่อว่าผู้เฒ่าซู่แห่งพันธมิตรสังหารมังกรต้องสนใจเจ้าเป็นแน่”
องค์ชายสามอดไม่ได้ที่จะเอ่ยรั้ง สีหน้าเต็มไปด้วยความจริงใจ
พันธมิตรสังหารมังกร?
ฝีเท้าของจ้าวเฟิงชะงักลง
“สมาชิกของพันธมิตรสังหารมังกรส่วนมากมาจากสำนักที่ถูกทำลายโดยพันธมิตรมังกรโลหะ นำโดยเจ็ดสำนักสมบัตินภา ผู้เฒ่าซู่คือผู้นำของ ‘พันธมิตรสังหารมังกร’ นำทุกคนเข้ารับมือกับพันธมิตรมังกรโลหะ”
องค์ชายสามเอ่ยตอบ
แคว้นเมฆาในยามนี้ได้ถูกควบคุมอยู่โดยพันธมิตรมังกรโลหะ
‘พันธมิตรสังหารมังกร’ คำว่า ‘สังหารมังกร’ ชัดเจนว่ามีเป้าหมายอยู่ที่พันธมิตรมังกรโลหะที่ใช้หนึ่งฝ่ามือปิดฟ้านั่น
จ้าวเฟิงแย้มยิ้มบาง ทำท่าจะเอ่ยปฏิเสธ
พูดตามตรง ต่อให้เขามีความสนใจในพันธมิตรสังหารมังกรอยู่บ้าง แต่มันก็ไม่อาจเทียบได้กับบ้านเกิดของตนเองเช่นสิบสามแคว้นได้
ทว่า
เด็กหนุ่มเพียงเตรียมจะเปิดปาก ความรู้สึกเจ็บปวดจากดวงตาซ้ายก็รุนแรงยิ่งขึ้น
มิติในดวงตาซ้าย
บ่อน้ำเหมันต์เย็นเยียบไหวกระเพื่อม ใจกลางสายน้ำสีน้ำเงินที่เชียวกรากส่องประกายคลื่นสีฟ้าอ่อนขึ้น
บ่อน้ำเหมันต์นั้นราวกับหลอมละลายลง มีขนาดเส้นผ่านศูนย์กลาง 9.9 จ้าง
“ดวงตาเทพเจ้าเข้าสู่สถานะวิวัฒนาการแล้ว อย่าได้บอกข้าเชียวว่าการทำความเข้าใจอนุสรณ์วายุอัสนีโบราณก่อนหน้า...”
จ้าวเฟิงลอบถอนหายใจในใจ
ในยามนี้ พลังฝึกตนของเขาเทียบได้กับขั้นครึ่งก้าวสู่ขั้นนายเหนือแท้ ขอบเขตจิตวิญญาณเหนือกว่าขั้นนายเหนือแท้ระดับสูงทั่วไป และดวงวิญญาณที่ขยายออกเหนือกว่าขั้นนายเหนือแท้ระดับสุดยอดไปแล้ว
ตราบเท่าที่เขาปิดด่านฝึกตนเสียหน่อยก็สามารถทะลวงเข้าสู่ขั้นนายเหนือแท้ได้โดยไม่มีคอขวดใดๆ
ทว่า
ดวงตาที่สำคัญนี้ เนตรจิตวิญญาณเทพเจ้าได้เข้าสู่สภาวะวิวัฒนาการ
จ้าวเฟิงวิเคราะห์อย่างระมัดระวัง
การกลับไปยังสิบสามแคว้นเขามีไพ่ตายอยู่สองใบคือ ‘โล่มังกรหยก’ และมรดกอาวุธวิเศษชั้นดินภายในร่าง ‘หอกจักรพรรดิเหมันต์’
แต่เดิมเขามีไพ่ตายสามใบ แต่ดวงตาเทพเจ้าได้เข้าสู่สภาวะวิวัฒนาการอยู่ในยามนี้
“เรื่องเร่งด่วนคือต้องให้ดวงตาเทพเจ้าข้ามช่วงวิวัฒนาการไปได้ด้วยดีก่อน เมื่อเทียบกับการบรรลุสู่ขั้นนายเหนือแท้แล้ว พลังของมันมากมายกว่า”
จ้าวเฟิงตัดสินใจอย่างรวดเร็ว
หากมีดวงตาเทพเจ้า แม้เขาจะไม่บรรลุสู่ขั้นนายเหนือแท้ก็ยังคงเหนือกว่าผู้ฝึกตนขั้นนายเหนือแท้ส่วนมากได้ด้วยวิธีการเดิม ไม่ต้องเอ่ยเลยว่าดวงตาเทพเจ้ายังวิวัฒนาการไปแล้ว
ในทางกลับกัน การบรรลุสู่ขั้นนายเหนือแท้ไม่ได้ทำให้ความแข็งแกร่งของจ้าวเฟิงเพิ่มมากขึ้นเท่าใด
จะอย่างไรเขาก็มีขอบเขตจิตวิญญาณขั้นนายเหนือแท้ แม้ไม่ใช้ดวงตาเทพเจ้าก็ยังสามารถเป็นคู่ต่อสู้กับผู้ฝึกตนขั้นนายเหนือแท้ทั่วไปได้
“น้องชายจ้าว เจ้าคิดเช่นไร?”
ใบหน้าของผู้เฒ่าเจียงเต็มไปด้วยความหวัง เฝ้ารอคำตอบของจ้าวเฟิง
องค์ชายสามพลันนึกถึงบางอย่างขึ้นได้ สายตาปรากฏความกระตือรือร้นขึ้น “น้องสาวคนที่เก้าของข้ามีศักดิ์เป็นองค์หญิง เป็นที่เลื่องลือถึงความงามในสองแคว้นใหญ่ ทั้งยังเป็นอัจฉริยะอันดับหนึ่งของแคว้นใหญ่สมบัตินภา ไม่นานมานี้นางเพิ่งจะกลับมาจากงานชุมนุมเซียนมังกร ข้าเชื่อว่ายอดอัจฉริยะเช่นน้องชายจ้าวคงเคยได้ยินถึงงานชุมนุมเซียนมังกรที่ยิ่งใหญ่ที่สุดในทวีปมาบ้าง คงสามารถพูดคุยกับน้องเก้าของข้าได้”


[Go To Next Chapter]( ./5.md)