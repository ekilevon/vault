##บทที่ 518: หมากที่ก้าวพลาด
แปลโดย 周姿玲 (Zhou Zi Ling)

เปรี้ยง~

ลำแสงศักดิ์สิทธิ์ทำลายล้างที่คล้ายคลึงกันทั้งสองปะทะกันกลางท้องฟ้า

ลำแสงศักดิ์สิทธิ์ทำลายล้างที่จ้าวเฟิงปล่อยออกมาฟาดลงมาในแนวดิ่ง เป็นลำแสงสีเขียวรุ้งเย็นเยียบ ซึ่งปลดปล่อยลูกไฟเล็กนับไม่ถ้วนพุ่งลงมาทิ่มแทงสรรพสิ่งทั้งหลายบนพื้นดิน

ส่วนลำแสงศักดิ์สิทธิ์ทำลายล้างของโอรสสวรรค์สามตาพุ่งตรงขึ้นมาจากเบื้องล่าง เป็นลำแสงที่บิดเบี้ยวไปมาสีเจิดจ้าราวแสงอาทิตย์ และฟาดฟันสรรพสิ่งต่างๆ รวมไปถึงจิตวิญญาณด้วย

ยามที่คนทั้งสองปะทะกันเกิดเป็นลูกไฟแพรวพราวหลากสีสัน ลูกไฟมากมายสลายหายไปกลางอากาศ

แต่ที่น่าประหลาดคือ

ลำแสงศักดิ์สิทธิ์ทำลายล้างทั้งสองหลังจากปะทะกันแล้วไม่ได้หายไปหมด ที่สลายไปนั้นมีเพียงแค่บางส่วน จากนั้นก็พุ่งสวนทางกันเท่านั้น

ภาพนี้อยู่นอกเหนือความคาดเดาของผู้ชมทั้งสิ้น

แม้กระทั่งโอรสสวรรค์สามตาก็ยังตื่นตระหนกเช่นกัน

เคร้ง! เคร้ง!

เมื่อลำแสงทั้งสองปะทะกัน พลังบางส่วนอ่อนแรงลง แล้วจึงพุ่งผ่านกันไป

ความแตกต่างอยู่ที่...

ลำแสงศักดิ์สิทธิ์ทำลายล้างของจ้าวเฟิงล้วนแต่โจมตีที่กายเนื้อ แต่ลำแสงศักดิ์สิทธิ์ทำลายล้างของโอรสสวรรค์สามตาแผดเผาทั้งกายเนื้อและจิตวิญญาณภายใน

บนทิวเขาสูงที่อยู่ไกลลิบ

"มิใช่แล้ว! ลำแสงศักดิ์สิทธิ์ทำลายล้างของเขามิได้สมบูรณ์มากนัก มีพลังทำร้ายได้แค่กายเนื้อภายนอกก็เท่านั้น" ผู้นำตระกูลจินหยางถอนหายใจเสียงต่ำ

ลำแสงศักดิ์สิทธิ์ทำลายล้างที่สมบูรณ์แบบควรจะโจมตีทั้งกายเนื้อและวิญญาณได้ในเวลาเดียวกัน

แต่กับจ้าวเฟิง บางทีอาจเพราะแอบคัดลอกเป็นระยะเวลาสั้นๆ ไม่สามารถใช้ออกได้อย่างสมบูรณ์ จึงทำได้เพียงแค่ทำร้ายกายเนื้อเท่านั้น

ดังนั้นลำแสงศักดิ์สิทธิ์ทำลายล้างของจ้าวเฟิงจึงสลายพลังลำแสงศักดิ์สิทธิ์ทำลายล้างของโอรสสวรรค์สามตาได้เพียงแค่ ‘ชั้นกายเนื้อภายนอก’ แต่กลับไม่มีผลใดๆ ต่อการสลายพลังลึกลงไปถึง ‘ชั้นจิตวิญญาณ’

แต่ในทางกลับกัน พลังดวงตาของจ้าวเฟิงทั้งหมดทุ่มไปยังชั้นกายเนื้อ การทำเพียงแค่ชั้นนี้ก็มีข้อได้เปรียบเช่นกัน

ด้วยเหตุนี้จึงทำให้เกิดเหตุการณ์เช่นนี้ขึ้น

ยามเมื่อลำแสงทั้งสองปะทะกัน จึงปัดป้องได้เพียงส่วนหนึ่งแล้วพุ่งผ่านกันไป

"ฮ่าฮ่าฮ่า...จ้าวเฟิง! เจ้าแอบลอกเลียนลำแสงศักดิ์สิทธิ์ทำลายล้างของข้าก็ทำได้เพียงครึ่งๆ กลางๆ เท่านั้น"

โอรสสวรรค์สามตาหัวเราะร่วน

ลำแสงศักดิ์สิทธิ์ทำลายล้างของจ้าวเฟิงเห็นได้ชัดว่าเพิ่งลอกเลียนได้แค่ครึ่งเสวียนอ้าว

การที่สายเลือดเนตรเซียนของตระกูลจินหยางควบคุมสายเลือดดวงตาในแผ่นดินได้มากมายนั้น ด้วยเพราะเป็นพลังที่โจมตีทั้งกายเนื้อภายนอกและวิญญาณภายในได้ในเวลาเดียวกัน และด้วยเหตุนี้ ลำแสงศักดิ์สิทธิ์ทำลายล้างลักษณะนี้จึงสามารถแก้วิชาลับทั้งหลายได้

"ใช้ลำแสงศักดิ์สิทธิ์ทำลายล้างเพียงครึ่งเสวียนอ้าวรับมือเจ้านั้นเพียงพอแล้ว" จ้าวเฟิงเอ่ยอย่างไม่ใส่ใจ

เมื่อเอ่ยจบ ลำแสงศักดิ์สิทธิ์ทำลายล้างทั้งสองก็สวนทางกันแล้วพุ่งไปยังเป้าหมายซึ่งเป็นฝ่ายตรงกันข้ามทั้งสอง

"ท่าไม่ดีแล้ว! นี่มิใช่ว่าจะบาดเจ็บพ่ายแพ้กันทั้งสองฝ่ายหรอกรึ"

เหล่าผู้ชมที่อยู่ในสนามประลองสีหน้าซีดขาว

ผู้นำตระกูลจินหยางและผู้อาวุโสหมวกฟางที่นั่งชมอยู่ไกลๆ มีสีหน้าแน่วนิ่ง

"ผลประลองสุดท้ายเสมอกัน ก็ไม่ใช่ผลลัพธ์ที่เลวร้ายนัก"

ผู้อาวุโสหมวกฟางเอ่ยพลางลูบเครา

ผู้ชมเห็นแค่เพียงแสงเย็นเยียบสีเขียวรุ้งเส้นนั้น หลังจากเลือนรางไปครึ่งหนึ่งก็โดนเข้าที่ร่างของโอรสสวรรค์สามตา

ร่างของโอรสสวรรค์สามตาสั่นระรัว แล้วจึงกัดฟันกระตุ้นปราณจิตวิญญาณ เรียกลำแสงเส้นสีทองเจิดจ้าเป็นชั้นๆ เพื่อตั้งรับการปะทะที่เต็มไปด้วยพลังทำลายล้างของแสงสีเขียวรุ้งนั่น

อีกฝั่ง จ้าวเฟิงยืนปักหลักนิ่งบนพื้นดิน ไม่ได้มีทีท่าสะทกสะท้านแต่อย่างใด ลำแสงเจิดจ้าโจมตีวิญญาณภายในที่ยังหลงเหลืออยู่พุ่งผ่านร่างกายของเขาไป

เพียงชั่วพริบตา ในดวงตาของเขาราวกับมีคลื่นใหญ่ปั่นป่วนอยู่กลางมหาสมุทรลึก กลางนัยน์ตาเป็นน้ำวนน้อยๆ ที่หมุนวนอย่างรวดเร็ว พลังลำแสงซึ่งทำลายล้างฟาดฟันล้วนแต่สลายกลายเป็นศูนย์จนหมดสิ้น หลังจากนั้นจึงกลับมาเป็นปกติ

สถานการณ์เช่นนี้ เปรียบให้เห็นภาพง่ายๆ ก็เหมือนกับการโยนเลื่อยเข้าไปในบ่อน้ำลึก ไม่อาจตัดอะไรให้ขาดได้ทั้งนั้น

"นี่... เป็นไปได้อย่างไร!"

โอรสสวรรค์สามตารู้สึกว่าลำแสงศักดิ์สิทธิ์ทำลายล้างของเขาราวกับพุ่งผ่านเข้าไปในทะเลสาบไร้ก้นบ่อ

จ้าวเฟิงไม่ได้แยแสกับพลังขั้นทำร้ายวิญญาณที่หลงเหลือจากลำแสงศักดิ์สิทธิ์ทำลายล้างของเขาเลย

"ที่แท้เป็นเช่นนี้!" เนตรวิญญาณหนานจื่อกับถั้วป๋าฉีสบตากัน ต่างฝ่ายต่างพูดไม่ออก

ที่แท้ลำแสงศักดิ์สิทธิ์ทำลายล้างของจ้าวเฟิงล้วนมุ่งไปที่กายเนื้อ รวบรวมพลังดวงตาไปที่การฟาดฟันและทำลายกายเนื้อ จึงทำให้พลังยิ่งแข็งแกร่งมากขึ้นไปอีก

เมื่อเป็นเช่นนี้แล้ว การโจมตีที่ ‘ชั้นกายเนื้อภายนอก’ ของลำแสงศักดิ์สิทธิ์ทำลายล้างที่โอรสสวรรค์สามตาปล่อยออกมา จึงถูกจ้าวเฟิงจัดการทลายไปหมดสิ้น เหลือเพียงแค่การทำลายชั้นจิตวิญญาณเท่านั้น

แต่อย่างไรก็ตาม การโจมตีในชั้นจิตวิญญาณของลำแสงศักดิ์สิทธิ์ทำลายล้างนั้น จ้าวเฟิงก็ไม่ได้มองข้ามไป!

นี่เป็นข้อได้เปรียบที่สุดของดวงตาเทพเจ้าของเขา!

แต่โอรสสวรรค์สามตาผู้เป็นคู่ต่อสู้ของเขา กลับไม่เห็นความสำคัญของลำแสงศักดิ์สิทธิ์ทำลายล้างที่ทำลายกายเนื้อแม้เพียงนิด

"เหอะ!" โอรสสวรรค์สามตาส่งเสียงไม่สบอารมณ์ ลำแสงศักดิ์สิทธิ์ทำลายล้างของจ้าวเฟิงและยังมีพลังอีกสามถึงสี่ส่วน ล้วนแต่ถูกเขารับไว้และฝืนสลายไป

ทางหนึ่งเขาต้องกระตุ้นลำแสงศักดิ์สิทธิ์ทำลายล้าง อีกทางหนึ่งยังต้องกระตุ้นปราณจิตวิญญาณเพื่อปกป้องร่างกาย ใจจึงร้อนรุ่มดังไฟเผา

มองกลับมาที่จ้าวเฟิง เขาเพียงใช้พลังทั้งหมดกระตุ้นลำแสงศักดิ์สิทธิ์ทำลายล้าง เพื่อทำให้การทำลายขั้นกายเนื้อไปถึงขีดสุด

ความแตกต่างอย่างสุดขั้วนี้ ยิ่งทำให้ระยะห่างของทั้งสองไกลมากขึ้นไปอีก

วิ้ง! ลำแสงสีเขียวรุ้งนั้นเกิดเป็นลูกไฟหนาวเย็นสีสันหลากหลายที่พุ่งเพื่อทำลาย ฉีกและทึ้งร่างกายของเขา

เพียงแค่เวลาสองชั่วลมหายใจ โอรสสวรรค์สามตาก็กรีดร้อง ทั่วร่างกายปรากฏรอยแผลเล็กๆ มีเลือดซิบ

"ข้าบอกแล้วไงว่าเพียงแค่ครึ่งหนึ่งของลำแสงศักดิ์สิทธิ์ทำลายล้างก็มากพอแล้วที่จะเอาชนะเจ้า"

จ้าวเฟิงยกมุมปากยิ้มบางๆ

แท้จริงแล้ว เขามิได้ลอกเลียนวิชาลำแสงศักดิ์สิทธิ์ทำลายล้างทั้งหมด โดยเฉพาะอย่างยิ่งการทำลายชั้นจิตวิญญาณที่ยุ่งยากเหลือเกิน

ถึงอย่างไรแต่เดิมจ้าวเฟิงก็ไม่ต้องการพลังที่เหลืออีกครึ่งนั้น

ต้องรู้ก่อนเลยว่า บนร่างของโอรสสวรรค์สามตามีเกราะป้องกันปราณถึงสามหรือสี่ชิ้น เพราะได้ยินมาก่อนว่าจ้าวเฟิงมีความถนัดในวิชาดวงตาทางวิญญาณ จึงเตรียมมาเป็นพิเศษ

ถ้าหากว่าจ้าวเฟิงใช้ลำแสงศักดิ์สิทธิ์ทำลายล้างในการทำลายชั้นวิญญาณแล้วล่ะก็ มิใช่เท่ากับว่าสิ้นเปลืองไปเปล่าๆ หรอกหรือ?

ดังนั้น จ้าวเฟิงจึงทิ้งครึ่งเสวียนอ้าวของลำแสงศักดิ์สิทธิ์ทำลายล้างนี้ไป และเพียงใช้พลังทั้งหมดกระตุ้นเสวียนอ้าวครึ่งที่เหลือในส่วนของกายเนื้อ ดังเช่นกลยุทธ์ ‘เถียนจี้แข่งม้า’[1]  ซึ่งเป็นจุดอ่อนของโอรสสวรรค์สามตาพอดี

"ทำลาย!"

นัยน์ตาซ้ายของจ้าวเฟิงปลดปล่อยพลังดวงตาที่แข็งแกร่งกว่าออกมา เป็นพลังที่ซ่อนอยู่ทั้งหมด นี่ถึงเรียกว่าการระเบิดพลังที่แท้จริง

บึ้ม! แสงเขียวรุ้งเย็นเยียบที่ทะลุไปในอากาศเป็นประกายหลากสีสัน เป็นพลังที่หนาวเหน็บรุนแรงยิ่งขึ้น

"อ้าก!" โอรสสวรรค์สามตาร้องอย่างทรมาน ทั่วร่างกายสะบักสะบอม มีบาดแผลและรอยเลือดนับไม่ถ้วน

พลั่ก! ร่างของโอรสสวรรค์สามตาพุ่งออกไปแล้วล้มลงในกองเลือด

จ้าวเฟิงลอยตัวกลางอากาศ มองลงมายังคู่ต่อสู้ เมื่อเห็นว่าพอสมควรแล้วจึงลดมือลง ด้วยไม่ได้มีเจตนาจะลงมือสังหาร

ในวินาทีนี้ทั่วทั้งงานประลองน้ำชาก็พลันเงียบสนิท หลังจากนั้นจึงมีเสียงถอนหายใจผิดหวังดังขึ้นประปราย

เนตรวิญญาณหนานจื่อและถั้วป๋าฉีมองหน้ากันอย่างจนหนทาง

การพ่ายแพ้ของโอรสสวรรค์สามตา ไม่เพียงเป็นการแพ้แบบอเนจอนาถ ยิ่งไปกว่านั้นคืออับอายขายขี้หน้า

เขามิได้แพ้เพราะคู่ต่อสู้ใช้วิชาดวงตา แต่แพ้ด้วยลำแสงศักดิ์สิทธิ์ทำลายล้างของตนเอง

นี่ยิ่งตอกย้ำคนดูในสนามประลองให้จดจำคำพูดที่จ้าวเฟิงเคยย้ำมาก่อนว่า ‘ขอศึกษาอย่างถ่อมตน’ ในการท้าประลองกับตระกูลสายเลือดดวงตาอันดับหนึ่งของแผ่นดิน

บนยอดเขาไกลออกไป

มาขอศึกษาอย่างถ่อมตน?

ใบหน้าของผู้อาวุโสหมวกฟางกระตุก “จ้าวเฟิงผู้นี้ความคิดลึกล้ำไม่ธรรมดา เห็นได้ชัดว่าพลังดวงตาของเขาเหนือกว่า แต่กลับมาท้าประลองแบบ ‘ขอศึกษา’ เช่นนี้”

"ข้าได้ถ่ายทอดพลังดวงตาทั้งหมดให้แก่เฉิงเอ๋อร์แล้ว...สุดท้ายแล้วก็ยังห่างกันก้าวหนึ่งอยู่ดี" ผู้นำตระกูลจินหยางเอ่ยอย่างเคียดแค้น

ตามแผนที่วางไว้คือ โอรสสวรรค์สามตาจะมีพลังดวงตาที่เขาถ่ายทอดให้เป็นข้อได้เปรียบ พลังดวงตาของทั้งสองคนจะได้ไม่ต่างกันมากนัก

หากเป็นไปตามแผน โอกาสที่จะประลองผลเสมอกันหรือสองฝ่ายพ่ายแพ้สะบักสะบอมทั้งคู่ก็เป็นไปได้สูงทีเดียว

"นี่จะโทษใครได้ เมื่อสุดท้ายแล้วไม่ได้พ่ายแพ้เพราะพลังที่แตกต่างกัน แต่แพ้ที่มันสมองในการวางกลยุทธ์ต่างหาก" ผู้อาวุโสหมวกฟางถอนหายใจยาว

เมื่อผู้นำตระกูลจินหยางได้ยินดังนั้น จึงครุ่นคิดพิจารณาในคำพูดของผู้อาวุโสหมวกฟาง แล้วพลันรู้สึกหนักใจมากขึ้นไปอีก

อันที่จริง สุดท้ายที่จ้าวเฟิงได้ชัย ไม่ใช่เป็นเพราะได้เปรียบในด้านของพลังใดๆ หากว่าเขาลอกเลียนลำแสงศักดิ์สิทธิ์ทำลายล้างแบบ ‘ครบสมบูรณ์’ โดยแบ่งพลังดวงตาออก ก็คงไม่อาจล้มโอรสสวรรค์สามตาได้

จ้าวเฟิงควบคุมหมากตานี้ได้อย่างสมบูรณ์และมองขาดมากจริงๆ

ประการแรก เขามิได้เข้าใจในลำแสงศักดิ์สิทธิ์ทำลายล้างอย่างถ่องแท้ จึงปล่อยลำแสงที่ใช้เสวียนอ้าวเพียงครึ่งเดียว เช่นนี้ทำให้เขาควบคุมได้ง่ายมากขึ้น ถึงอย่างไรลำแสงศักดิ์สิทธิ์ทำลายล้างที่เกิดจากธาตุลมก็จะมีพลังการทำลายแข็งแกร่ง ทว่าหากประมือกับลำแสงธาตุไฟและธาตุแสงก็ยังคงด้อยกว่าเป็นแน่

จ้าวเฟิงได้ลอกเลียนหลักการของลำแสงศักดิ์สิทธิ์ทำลายล้าง โดยประยุกต์ใช้กับดวงตาเทพเจ้าสีเขียว

ประการที่สอง บนร่างกายของโอรสสวรรค์สามตาได้เตรียมเกราะป้องกันปราณสี่ห้าชิ้นไว้ จึงทำให้กายเนื้อกลับกลายเป็นจุดด้อยของเขา

หลังจากบรรยากาศเงียบสนิทในระยะเวลาสั้นๆ เกิดขึ้น งานเลี้ยงน้ำชาเซียนมังกรก็กลับมาคึกคัก เหล่ายอดฝีมือทั้งหลายต่างถกกันถึงการประลองของจ้าวเฟิงและโอรสสวรรค์สามตาที่กระทบถึงปัจจัยต่างๆ มากมาย

มีไม่กี่คนสัมผัสได้ถึงผู้นำตระกูลจินหยางที่แอบซ่อนตัวอยู่เบื้องหลัง

หลังจากจบการประลองนี้ หัวข้อเกี่ยวกับ ‘การขอศึกษา’ ของจ้าวเฟิงก็กลายเป็นประเด็นร้อนที่คนพูดคุยกันอย่างออกรส จนถึงเวลานี้ ฝูงชนจำนวนมากถึงเริ่มเข้าใจจุดประสงค์แท้จริงที่จ้าวเฟิงท้าประลองกับวิชามรดกสายเลือดดวงตาที่แข็งแกร่งที่สุดในแผ่นดิน

"มิใช่ว่าจ้าวเฟิงผู้นี้ศึกษาเคล็ดวิชามรดกสายเลือดดวงตาทั้งสามแขนงของแผ่นดินเรียบร้อยแล้วหรือ..." ไม่รู้ใครเริ่มเอ็ดตะโรเสียงดัง

เมื่อได้ยินเช่นนี้ ทั้งสนามก็เกิดชุลมุน ฝูงชนซึ่งตื่นตระหนกสูดหายใจลึกแล้วจึงมองไปยังร่างของชายหนุ่มเรือนผมสีน้ำเงินที่อยู่บนฟ้าราวกับว่า ‘ไม่ใช่มนุษย์’

บนทิวเขาไกลออกไป

"วิชาสายเลือดดวงตาทั้งสามแขนงของแผ่นดินถูกเขาลอกเลียนแล้วประยุกต์ใช้ หรือว่านี่คือทักษะพลังสายเลือดดวงตาที่แท้จริงของเขา?" ใจของผู้นำตระกูลจินหยางและผู้อาวุโสหมวกฟางเต้นระรัว

หากว่าจ้าวเฟิงลอกเลียนพลังสายเลือดดวงตาของผู้อื่นได้ เช่นนั้นไม่ว่าจะเคล็ดวิชาใดในโลกนี้ ขอเพียงแค่มีขอบเขตที่เพียงพอ และไม่มีข้อจำกัดสายเลือดพิเศษ จ้าวเฟิงล้วนสามารถลอกเลียนแบบได้ทั้งสิ้น

เดาได้เลยว่าหลังจากการประลองครั้งนี้จบลง เรื่องเกี่ยวกับการ 'ขอความรู้แบบถ่อมตน' ของจ้าวเฟิงน่าจะกระฉ่อนไปทั่วแผ่นดิน

"ความสามารถทางสายเลือดดวงตาเช่นนี้ของเจ้า ไม่เคยมีผู้ใดเคยได้ยินมาก่อน เกรงว่าหลังจากนี้ คนในแผ่นดินคงมีคนไม่กี่คนแล้วที่จะยอมประลองกับเจ้า" เสียงของจ้าวตำหนักโครงกระดูกสื่อสารทางจิตกับเขา

แววตาของฝูงชนที่เต็มไปด้วยความประหลาดใจ ตื่นตระหนก หวาดกลัว จับจ้องไปที่จ้าวเฟิงซึ่งลอยตัวอยู่กลางอากาศ การจับจ้องเช่นนี้ทำให้เขารู้สึกไม่เป็นตัวของตัวเองอยู่เล็กน้อย

"การประลองน้ำชาครั้งนี้ ได้ลองประมือกับผู้สืบทอดที่แข็งแกร่งที่สุดของตระกูลจินหยาง นับว่าเป็นเกียรติของจ้าวเฟิงยิ่งนัก ขอขอบคุณโอรสสวรรค์สามตาที่ชี้แนะ" จ้าวเฟิงประสานมือ ใบหน้าเต็มไปด้วยความถ่อมตน จากนั้นก็ทักทายกับฝูงชนเบื้องล่างก่อนขอตัวลา

งานเลี้ยงน้ำชาเซียนมังกรครั้งนี้ จุดมุ่งหมายของเขาสำเร็จลุล่วงไปแล้ว ไม่มีความจำเป็นอะไรต้องอยู่ต่อ

การประลองครั้งนี้ จ้าวเฟิงไม่เพียงแต่ชิงเอาสมญาสายเลือดดวงตาที่แข็งแกร่งสุดในแผ่นดินมาได้ แต่ยังบรรลุจุดประสงค์แอบลอกเลียนของเขาด้วย

อึก! โอรสสวรรค์ที่เพิ่งลุกขึ้นนั่งได้ เมื่อได้ยินคำพูดดังกล่าวก็กระอักเลือดออกมา

"เจ้าเด็กน่าตาย! มีเหตุผลเช่นนี้ที่ไหนกัน!"

ผู้นำตระกูลจินหยางที่อยู่บนยอดเขาไกลออกไปโมโหราวกับพายุ ทำเสียงฟึดฟัด จากนั้นเหาะลงไปยังงานประลองน้ำชา

เอ๋? เหล่าอัจฉริยะเซียนมังกรคลับคล้ายคลับคลาว่าได้ยินเสียงบางอย่าง บนสีหน้ามีความฉงนสงสัย มองไปยังทิศใดทิศหนึ่ง

"เหลวไหล! เจ้าจะทำให้ตระกูลจินหยางขายขี้หน้าไปอีกรึไง?"

บนหน้าผากของผู้อาวุโสหมวกฟางปรากฏเชือกเส้นสีดำ เมื่อยืนแขนออกไป เชือกเส้นนั้นก็กดผู้นำตระกูลจินหยางไว้กับพื้น

โอรสสวรรค์สามตาแพ้ก็ช่างเถิด อย่างมากก็แค่เสียฉายามรดกสายเลือดดวงตาอันดับหนึ่งของแผ่นดิน ถึงแม้ว่าไม่ได้เป็นที่หนึ่ง แต่การเป็นที่สองก็ไม่ได้เลวร้ายมากนัก

แต่หากปล่อยให้คนทั้งโลกรู้ว่าตระกูลจินหยางมีผู้นำตระกูลแอบโกงอยู่เบื้องหลังแต่ก็ยังแพ้พ่ายต่อจ้าวเฟิงอีก จะเอาหน้าที่ไหนไปสู้คนในแผ่นดินได้?

................................
[1] เถียนจี้แข่งม้า เป็นเรื่องการพนันขันแข่งระหว่างคนแข่งม้ากับท่านอ๋อง ความหมายคืออ่อนให้คู่ต่อสู้ก่อน


[Go To Next Chapter]( ./78.md)