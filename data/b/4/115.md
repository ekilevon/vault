##บทที่ 556: เนตรพิฆาตกลางอากาศที่แข็งแกร่งที่สุด
“จิตวิญญาณเทพวารี!”

นี่เป็นเคล็ดวิชาที่เกี่ยวโยงกับสายน้ำซึ่งผู้อาวุโสสุ่ยอวิ้นเคยใช้มาก่อน

แต่ว่าในเวลานี้ เคล็ดวิชาอันแข็งแกร่งนี้กลับถูกจ้าวเฟิงลอกเลียนสำเร็จแล้ว

ครืน~ ฟู่ ฟู่ ฟู่!

ร่างกายของจ้าวเฟิงกลายเป็นดุจของเหลว ระลอกน้ำสีน้ำเงินเข้มราวทะเลลึกผุดออกมา พลังที่มาจาก ‘คลื่นมีดมิติ’ ทะลุผ่านร่างนี้ไป เหมือนกับทะลุผ่านมนุษย์วารีโดยไม่ต้องออกแรงเลยแม้แต่น้อย

โลกภายนอก ยอดฝีมือของสามสำนักแต่ละคนต่างตกตะลึงจนพูดไม่ออก

สำหรับกระบวนท่า ‘จิตวิญญาณเทพวารี’ ของผู้อาวุโสสุ่ยอวิ้น ทุกคนล้วนแต่เคยเห็นมาแล้วด้วยตาตนเอง เคล็ดวิชาลับขั้นสูงที่เกี่ยวกับสายน้ำระดับนี้ ทั่วทั้งสามสำนักสองดาวมีเพียงแค่ไม่กี่คนเท่านั้นที่ฝึกสำเร็จ

“จิตวิญญาณเทพวารีใช้พลังจากสายน้ำ เมื่อหลอมรวมแนบสนิทกับร่างกายของมนุษย์ จะทำให้กลายสภาพเป็นกึ่งของเหลวชั่วคราว ร่างกายจะอยู่ในสภาวะที่มีการปกป้องจนเกือบจะไม่มีทางสังหารได้” จ้าวเฟิงซึ่งลอยตัวอยู่บนที่สูงตัวสั่นน้อยๆ ด้วยสภาวะของเหลว นัยน์ตาเย็นชา

ในเวลาเดียวกัน ‘หอกจักรพรรดิเหมันต์’ ในร่างเขาก็หลอมรวมกับทุกอณูของสายเลือด เสวียนอ้าวเหมันต์นี้เป็นดั่งโครงกระดูกน้ำที่คอยสนับสนุน ‘จิตวิญญาณเทพวารี’ ของเขา

และด้วยเหตุนี้ จ้าวเฟิงที่ยังไม่ถึงขั้นผู้สูงศักดิ์ถึงสามารถใช้ ‘จิตวิญญาณเทพวารี’ ได้สำเร็จ แต่ว่าต้องสิ้นเปลืองพลังไปเป็นอย่างมาก

“น่ารังเกียจ! เจ้าเด็กนี่สำเร็จวิชานี้ตั้งแต่เมื่อไหร่ ร่างกายเท่ากับกึ่งเป็นอมตะแล้ว” ปรมาจารย์อิ๋นคงกัดฟันกรอด

ผลัวะ ผลัวะ ตูม!

ภายใต้การโจมตีจาก ‘คลื่นมีดอากาศ’ จ้าวเฟิงกัดฟันต้านไว้ราวสองสามช่วงลมหายใจ แน่นอนว่าเขาไม่ได้บาดเจ็บแต่อย่างใดจากการโจมตีดังกล่าว

การโจมตีของวิชามิติพิเศษเป็นอย่างยิ่ง ต่อให้ร่างของเขาเป็นกึ่งของเหลวก็ยังกระทบกระเทือนถึงเจ็ดสิบแปดสิบส่วน ร่างกายก็ยังบาดเจ็บบางส่วนด้วย

“โชคดีที่ ‘หอกจักรพรรดิเหมันต์’ หลอมรวมอยู่ในร่างข้า” จ้าวเฟิงที่ใช้ดวงตาเทพเจ้าระหว่างกลายเป็นน้ำยังคงสัมผัสได้ถึงอาการบาดเจ็บที่เกิดขึ้นภายในร่างกาย แต่ยังดีที่เขาได้หอกจักรพรรดิเหมันต์ช่วยทำให้พลังการป้องกันของ ‘จิตวิญญาณเทพวารี’ อยู่ในระดับที่สูงส่งกว่าผู้อาวุโสสุ่ยอวิ้น

ผลัวะ วิ้ง วิ้ง!

เมื่อร่างกายที่ได้รับบาดเจ็บของจ้าวเฟิงเกิดสายน้ำหมุนวน การรักษาบาดแผลก็ไวกว่าปกติเกินกว่าสิบเท่า

ด้วยเหตุนี้ ไม่ว่าจ้าวเฟิงจะบาดเจ็บมากมายขนาดไหน แต่เมื่ออยู่ในสภาวะกึ่งของเหลว ความเร็วในการรักษาบาดแผลก็ไวยิ่งกว่าการเกิดบาดแผลเสียอีก

“เขาทำได้อย่างไร? เขาเรียนรู้เคล็ดวิชา ‘จิตวิญญาณเทพวารี’ ขั้นสูงของข้าได้อย่างไร” ผู้อาวุโสสุ่ยอวิ้นมีสีหน้าตกใจนยั้งสติไม่ได้

สามช่วงลมหายใจจากนั้น

พรึ่บ!

การโจมตีของ ‘คลื่นมีดมิติ’ ก็ไร้ผลใดๆ มันหายวับไปกับอากาศ

ใบหน้าของปรมาจารย์อิ๋นคงซีดเผือด จิตใจหนักอึ้งขึ้น พัฒนาการและพลังที่ซุกซ่อนอยู่ของจ้าวเฟิงล้วนแต่อยู่เหนือกฎเกณฑ์และหลักเหตุผลใด ขนาดผู้ที่แข็งแกร่งดังเช่นปรมาจารย์อิ๋นคงยังจัดการได้ยาก

ในเวลาเดียวกันนั้น

ฟู่~

ร่างกายของจ้าวเฟิงในสภาพของเหลวค่อยๆ กลับคืนสู่สภาวะที่มีเลือดเนื้อปกติ

หือ?

จุดนี้เองทำให้ผุ้อาวุโสสุ่ยอวิ้นและคนอื่นออกจะรู้สึกประหลาดใจ

‘จิตวิญญาณเทพวารี’ เป็นเคล็ดวิชาที่แข็งแกร่ง ไม่เพียงแต่ทำให้ร่างกายเข้าสู่สภาวะของเหลว ทว่ายังทำให้พลังรบเพิ่มขึ้นอีกด้วย แต่ว่าเมื่อครู่ จ้าวเฟิงใช้เคล็ดวิชานี้เพียงแค่ครึ่งเดียวเท่านั้น นั่นคือใช้พลังป้องกันที่ทำให้ร่างกายเป็นของเหลวเสมือนกึ่งอมตะ แต่กลับไม่ได้เพิ่มพลังรบแต่อย่างใด

เมื่อครุ่นคิดอยู่ครู่หนึ่ง ผู้อาวุโสสุ่ยอวิ้นก็เข้าใจ

จ้าวเฟิงคัดลอกวิชานี้ของนางในเวลาสั้นๆ จึงอาจจะได้ไปเพียงแค่ครึ่งเดียวเท่านั้น

อีกอย่าง ‘จิตวิญญาณเทพวารี’ ที่สมบูรณ์ใช้พลังมากเกินไป พลังสายเลือดของจ้าวเฟิงและรายละเอียดพลังฝึกตนยังไม่ถึงขั้นนั้น ต่อให้เป็นผู้อาวุโสสุ่ยอวิ้นใช้วิชานี้ ไอสวรรค์ก็ยังต้องมีการบาดเจ็บหนักเกิดขึ้น

“การใช้ ‘จิตวิญญาณเทพวารี’ สิ้นเปลืองพลังและยังมีสิ่งที่ต้องแลกราคาสูงมาก ข้าใช้พลังไปเพียงครึ่งเดียวก็รู้สึกราวกับพลังจะสูญสลายไปหมด” หลังจากจ้าวเฟิงเอาชีวิตรอดได้ ก็ไม่ได้รีบโจมตีกลับทันทีทันใด

ความรู้สึกว่าร่างกายใกล้จะขาดพลังส่งสัญญาณเตือนจ้าวเฟิงเสียก่อน

สถานการณ์ของปรมาจารย์อิ๋นคงก็ไม่ได้ดีเท่าไหร่นัก พลังสายเลือดดวงตาก็ใช้ไปเป็นจำนวนมาก

อันดับแรก การจะใช้เคล็ดวิชาเพื่อเข้าไปภายในมิติซากปรักหักพังสือเฉิง เขาก็ใช้พลังสายเลือดไปแล้วครึ่งหนึ่ง พลังสายเลือดและพลังดวงตาของเขามาจากแหล่งพลังเดียวกัน

แล้วจากนั้น ปรมาจารย์อิ๋นคงยังต้องสังหารยักษ์ศิลา จัดการกับเจ้าหอโครงกระดูก จากนั้นประลองกับจ้าวเฟิง ซึ่งใช้พลังดวงตาไปไม่น้อย

โดยเฉพาะ ‘คลื่นมีดมิติ’ เคล็ดวิชาที่ต้องใช้กับบริเวณกว้างๆ เช่นนี้สิ้นเปลืองพลังสายเลือดมาก

แต่ว่าเขาก็ไม่อาจใช้เพียงการโจมตีที่เปลืองพลังน้อยกว่าอย่าง ‘ไอมีดโลหะเวหา’ เพราะทันทีที่ใช้มันก็จะโดนจ้าวเฟิงโต้ตอบด้วยวิชา ‘เคลื่อนย้ายกลางอากาศ’

วูบ~

ในเวลานั้นเอง เจ้าหอโครงกระดูกโบกธงสีดำเรียกพลังค่ายกลหุ่นเชิดศพ หมอกควันสีเทาอันแข็งกล้าปกคลุมทั่วบริเวณคนเหล่านั้น

“แค่ก แค่ก…” เมื่อปรมาจารย์อิ๋นคงและคนอื่นๆ ที่บาดเจ็บโดนพลังคำสาปอาฆาตแค้นกัดกร่อน อาการบาดเจ็บก็หนักขึ้นมาก

“รัศมีม่วงพิฆาต แส้วายุอัสนี!” จ้าวเฟิงหัวเราะเสียงดัง ในมือของเขาปรากฏแส้อวายุอัสนียาวหลายสิบจั้งที่รวมตัวขึ้นจากแสงสีม่วงเขียว  พลังไอสวรรค์ของวายุอัสนีสั่นสะเทือนไปทั่วบริเวณ

เพียะ เพียะ! ตูม โครม!

รัศมีม่วงพิฆาต แส้วายุอัสนี ทำให้เกิดกลิ่นอายวายุอัสนีพิฆาตไปทั่ว พลังวายุอัสนีระเบิดเลือนลั่นยามสะบัดแส้ แล้วพันธนาการคนเบื้องล่างไว้

ในเวลานั้น ยอดฝีมือของทั้งสามสำนักที่เหลืออยู่ไม่มากก็กลับมาอยู่ในสถานการณ์จนตรอกอีกครั้ง

ด้านบนมีแส้วายุอัสนี ด้านล่างมีค่ายกลหุ่นเชิดศพต้องสาป

ผู้เดียวที่มีโอกาสมากพอจะหนีไปได้คือปรมาจารย์อิ๋นคง แต่หากว่าเป็นเช่นนั้นก็จะไม่ได้รับการรักษาจากผู้อาวุโสสุ่ยอวิ้น เขาจะเหลือขาเพียงข้างเดียวเท่านั้น

“คุกโลหะเวหา!” นัยน์ตาสีเงินเข้มของปรมาจารย์อิ๋นคงปลดปล่อยพลังดวงตามิติออกมา

ในครั้งนี้ คู่ต่อสู้ที่เขาจะกักขังกลับเป็นเจ้าหอโครงกระดูก

เพราะว่าเจ้าหอโครงกระดูกคอยจัดแจงค่ายกลหุ่นเชิดศพที่ส่งผลต่อสถานการณ์ทั้งหมดนี้

“รัศมีม่วงพิฆาต เนตรมรกตพิฆาต!” จ้าวเฟิงยิ้มเย็น แล้วปล่อยพลังดวงตาแหลมคมโจมตีตรงไปยังปรมาจารย์อิ๋นคงอย่างรวดเร็ว

ตูม...

ไอใบมีดกึ่งโปร่งแสงขนาดใหญ่ซึ่งล้อมรอบด้วยกลิ่นอายวายุอัสนีสีม่วงที่สั่นระริก พุ่งตรงไปตัดฉับที่เบื้องหน้าของปรมาจารย์อิ๋นคง

ปรมาจารย์อิ๋นคงเปลี่ยนสีหน้า

ผลัวะ สวบ!

บนพื้นดินจุดเดิมทิ้งร่องรอยวงแหวนสีเงินไว้ แล้วร่างของปรมาจารย์อิ๋นคงก็หายไป

เนตรมรกตพิฆาตปรากฏในอากาศอีกครั้ง

เมื่อเห็นเนตรมรกตพิฆาตค่อยๆ อ่อนแสงลงแล้วสลายไป แววตาจ้าวเฟิงสว่างวาบ!

ภายในใจของเขาก็เกิดความคิดหาญกล้าอย่างหนึ่งขึ้น

แซ่ด!

ไอใบมีดกึ่งโปร่งแสงขนาดใหญ่สูญสลายหายไปเองในอากาศ

“ถ้าหากใช้ ‘เนตรมรกตพิฆาต’ และวิชา ‘เคลื่อนย้ายกลางอากาศ’ ด้วยกัน ก็จะเพิ่มการโจมตีประเภทมิติให้กับเนตรมรกต ไม่ใช่ว่าเป็น.... ” นัยน์ตาจ้าวเฟิงสว่างวาบ ดวงใจพลันเต้นระรัว

“จ้าวเฟิง! ช่วยข้าที...”

เจ้าหอโครงกระดูกยังคงอยู่ภายใต้ ‘คุกโลหะเวหา’ ของปรมาจารย์อิ๋นคง ร่างกายโดนกักขังจนขยับไม่ได้ ถึงขนาดต้องใช้ ‘เมล็ดดวงใจทมิฬ’ ส่งเสียงหาจ้าวเฟิง

เมื่อขาดการควบคุมของเจ้าหอโครงกระดูก พลังของค่ายกลหุ่นเชิดศพต้องสาปก็สูญสลายหายไปกว่าครึ่งในระยะเวลาอันสั้น

ยามนั้นสถานการณ์หน้าสิ่วหน้าขวานของพวกลู่เทียนอี้ค่อยๆ คลี่คลายลง

“ลู่เทียนอี้ พวกเจ้ารับผิดชอบจัดการเจ้าหอโครงกระดูกนั่น เขาโดนพลังมิติของข้ากักขังไว้ภายในปราการ ไม่มีปัญญาจะขัดขืนอะไรแล้ว” ปรมาจารย์อิ๋นคงหัวเราะ ‘หึหึ’ จากนั้นจึงกลับมาอยู่ที่เบื้องหน้าของผู้อาวุโสสุ่ยอวิ้น เขายังต้องการการรักษาจากนางเป็นการชั่วคราว

“ได้” ลู่เทียนอี้และคนอื่นอีกสองคนบุกเข้าไปยังใจกลางของค่ายกลหุ่นเชิดศพอย่างยากลำบาก โดยตรงเข้าคุกคามเจ้าหอโครงกระดูก

เจ้าหอโครงกระดูกถูกกักขังอยู่ ทันทีที่ลู่เทียนอี้และพรรคพวกไปถึงเขาจะต้องตายอย่างแน่นอน

“รัศมีม่วงพิฆาต เนตรมรกตพิฆาต!”

ในเวลานี้เอง เนตรมรกตพิฆาตคำรบที่สองของจ้าวเฟิงตรงดิ่งแหวกอากาศมา

ที่ไม่เหมือนกับในครั้งก่อนคือ ‘เนตรมรกตพิฆาต’ ในครั้งนี้มีขนาดเล็กเพียงแค่สามชุ่นเท่านั้น พลังจึงอัดแน่นรุนแรง

“ ‘เนตรมรกตพิฆาต’ ในครั้งก่อนมีขนาดหลายจั้ง แต่ว่าในครั้งนี้เล็กเพียง ‘สามชุ่น’ เท่านั้น ถึงแม้ว่าจะย่อเหลือเล็กลงมากขึ้น แต่ว่าพลังดวงตาสลายไปเพียงแค่หนึ่งในสิบส่วนเท่านั้น” มุมปากของจ้าวเฟิงยกน้อยๆ เป็นรอยยิ้ม

เนตรมรกตพิฆาตที่เล็กขนาดนี้แทบไม่ส่งผลกระทบอะไรกับการสิ้นเปลืองพลังดวงตาเลย

แน่นอนว่านี่เป็นเพียงการปูทางเพื่อขั้นตอนต่อไปเท่านั้น

“ไม่มีประโยชน์หรอก! การโจมตีของเจ้าไม่มีทางถึงตัวข้าได้” ปรมาจารย์อิ๋นคงยิ้มราบเรียบ แล้วหลบการโจมตีของเนตรมรกตพิฆาตอย่างสบายๆ

เขายังคงใช้ ‘คุกโลหะเวลา’ กักขังเจ้าหอโครงกระดูกไว้

“ช่วยข้า…” เจ้าหอโครงกระดูกไม่สามารถขยับตัวได้ สายตามองดูลู่เทียนอี้ที่ในมือมีอาวุธชั้นพิภพ ‘คมดาบหมาป่าพิฆาตมังกร’ ค่อยๆ เข้ามาใกล้เขาทุกที

เกิดการเปลี่ยนแปลงขึ้นอย่างฉับพลันในเวลานี้!

‘เนตรมรกตพิฆาต’ ขนาดสามชุ่นนั้นร่วงหล่นลงมาแล้วจึงหายไปกลางอากาศในทันที

“เคลื่อน…ย้าย…กลาง…อากาศ!” พลังดวงตากึ่งโปร่งแสงลักษณะคล้ายระลอกน้ำ ตรงใจกลางปรากฏวังน้ำหมุนวน ทับซ้อนกันแล้วตรงดิ่งไปที่ร่างของลู่เทียนอี้

โครม!

ร่างของลู่เทียนอี้แข็งทื่อ เลือดสาดกระเซ็นออกมา ไอใบมีดกึ่งโปร่งแสงที่มีกลิ่นอายวายุอัสนีพิฆาตสีม่วงสั่นระริกอยู่รอบๆ ทะลวงออกจากร่างเขา

“ชะ…ช่วย…” ลู่เทียนอี้เค้นเสียงอย่างยากลำบาก แต่ว่าเนตรมรกตพิฆาตที่ทะลุออกจากร่างของเขาแหลมคมเกินจะเปรียบ แล้วยังมีกลิ่นอายเสวียนอ้าวทำลายล้างผสานอยู่ด้วย

ตุบ!

ลู่เทียนอี้ล้มลงกับพื้น

เขาตายแล้ว อัจฉริยะอันดับต้นๆ ของทั้งสามสำนักตายคาที่

“เทียนอี้!”

“ศิษย์พี่ลู่…”

ผู้อาวุโสสุ่ยอวิ้น เย่หยานหยู รวมไปถึงคนของทั้งสามสำนัก ณ โลกภายนอกพากันร้องอุทานเซ็งแซ่

ภายในค่ายกลหุ่นเชิดศพต้องสาป เย่หยานหยูและจงหว่านเอ๋อร์ตกใจจนทำอะไรไม่ถูก ผู้แข็งแกร่งอย่างลู่เทียนอี้ยังโดนจ้าวเฟิงปลิดชีพลงอย่างง่ายดายโดยที่ตอบโต้อะไรไม่ได้ด้วยซ้ำ

“คมมีดนั่นพิเศษยิ่งกว่า ‘ไอมีดโลหะเวหา’ ของข้าเสียอีก มันเข้าไปปรากฏภายในร่างของเป้าหมายโดยตรง” ปรมาจารย์อิ๋นคงใจกระตุกวูบ

‘ไอมีดโลหะเวหา’ ของเขายังต้องแหวกผ่านอากาศ มีขั้นตอนของการโจมตีชัดเจน แต่กระบวนท่าของจ้าวเฟิงเมื่อครู่ทำให้คมมีดเนตรมรกตย้ายเข้าไปอยู่ภายในร่างกายของอีกฝ่าย สร้างบาดแผลอันตรายถึงชีวิต การเคลื่อนย้ายมิติแบบนี้เหนือความคาดหมายยิ่งนัก

“ปรมาจารย์อิ๋นคง…ต้องขอบใจพรสวรรค์ด้านมิติของท่านที่เป็นกระจกเงาให้ข้าเรียนรู้ จนวันนี้ข้าคิดค้นวิชาดวงตาที่แข็งแกร่งที่สุดของตัวเองได้...เนตรพิฆาตกลางอากาศ!” จ้าวเฟิงพลันแหงนหน้าหัวเราะ

เอา ‘เนตรมรกตพิฆาต’ และ ‘เคลื่อนย้ายกลางอากาศ’ ผสานเข้าด้วยกัน กลายมาเป็นพลังดวงตาที่โจมตีได้แข็งแกร่งที่สุดของจ้าวเฟิง

เนตรพิฆาตกลางอากาศ?

คนที่อยู่ ณ ที่แห่งนั้นใจเต้นระส่ำระส่าย

“ทุกท่าน หากว่ายอมแพ้เสียตั้งแต่ตอนนี้ข้าอาจจะไว้ชีวิตพวกท่านก็ได้” จ้าวเฟิงยืนเอามือไขว้หลังด้วยท่าทีมั่นใจเต็มเปี่ยม ในวินาทีนี้ เขาถึงขั้นคร้านจะสนใจเจ้าหอโครงกระดูกที่โดนกักขังอยู่

“เด็กน้อย อย่าหวังว่าจะสงบเลย! เจ้าสังหารลู่เทียนอี้ สำนักจิตวิญญาณจันทร์กระจ่างไม่มีทางปล่อยเจ้าไว้แน่” ผู้อาวุโสสุ่ยอวิ้นตะโกนเสียงกร้าว

“ฆ่า...เนตรพิฆาตกลางอากาศ!”

ดวงตาซ้ายของจ้าวเฟิงระเบิดคลื่นพลังมหาศาล ปลายแหลมคมอันเย็นเยียบที่มีกลิ่นอายสีม่วงเขียวสว่างวาบขึ้น ก่อนจะทะลักออกมาจากดวงตาของเขา

พลั่ก!

ร่างของผู้อาวุโสสุ่ยอวิ้นแข็งทื่อ เลือดสาดกระเซ็น หัวใจของนางโดนคมมีดขนาดสามชุ่นทะลวงออกจากร่างอย่างฉับพลัน กลิ่นอายรัศมีม่วงพิฆาตสาดซัดออกมา ปลิดชีวิตของร่างนั้นในทันที

เฮือก!

ผู้อาวุโสสุ่ยอวิ้นหมดลมหายใจ

นางตายเสียแล้ว

ฮะ!

บนยอดเขาเทียมฟ้า ณ โลกกภายนอก ยอดฝีมือของทั้งสามสำนักโกลาหลกันยกใหญ่

เพียงเนตรเดียวก็สามารถสังหารผู้สูงศักดิ์ได้!

ลู่เทียนอี้กับผู้อาวุโสสุ่ยอวิ้น ทั้งสองต่างเป็นผู้สูงศักดิ์ แต่กลับโดนสังหารในทันทีทันใด

“จ้าวเฟิงผู้นี้…ชักจะน่ากลัวเกินไปแล้ว เขาได้วิชาดวงตาที่น่ากลัวขนาดนี้ตั้งแต่เมื่อใดกัน” ยอดฝีมือในขั้นผู้สูงศักดิ์ล้วนแต่เย็นยะเยือกในอก

ภายในค่ายกลหุ่นเชิดศพต้องสาป

“จู่ๆ จ้าวเฟิงทำไมน่ากลัวขนาดนี้ได้ สังหารผู้สูงศักดิ์ราวกับหั่นผักอย่างไรอย่างนั้น” เจ้าหอโครงกระดูกตกใจ ไม่รู้ว่าพลังซึ่งกักขังร่างกายของเขาไว้หายไปเมื่อไหร่

เพราะว่าปรมาจารย์อิ๋นคงที่อยู่อีกฝั่งนัยน์ตาเบิกโพลง ฉายแววหวาดหวั่นออกมา

...............................................


[Go To Next Chapter]( ./116.md)