##บทที่ 455: พ่ายแพ้
“สลายเนตรมารจันทราชาดของข้าได้ตรงๆ? อย่าได้บอกข้าเชียวว่าพลังวิญญาณและพลังดวงตาของเขาได้ถึงระดับที่เป็นราวห้วงมหาสมุทรแล้ว?”
ร่างของหลินทงแข็งค้างอยู่กลางอากาศ นัยน์ตาเต็มไปด้วยความตื่นตะลึงที่ระบายออกไปทั่วใบหน้า
การโจมตีวิชาดวงตาเมื่อครู่ จ้าวเฟิงไม่แม้แต่จะป้องกัน ทำราวกับว่ามันไม่ส่งผลใดๆ ตั้งแต่แรก
หากจะพูดง่ายๆ วิชาดวงตาของหลิงทงไม่แข็งแกร่งพอที่จะทำลายการป้องกันทางจิตวิญญาณของจ้าวเฟิงได้
ฟึ่บ ฟึ่บ
ในเวลาเดียวกัน สองยอดฝีมือขั้นผู้วิเศษแท้ที่นำกองกำลังมาก็พุ่งตรงไปยังจ้าวเฟิงที่ยืนอยู่กลางลานกว้าง
ตามแผน หลินทงจะรับหน้าที่ในการดึงดูดวิชาดวงตาของเด็กหนุ่มตระกูลจ้าว ในขณะที่สองกองกำลังของสองยอดฝีมือขั้นผู้วิเศษแท้รับผิดชอบในการลอบโจมตี
คมมีดวายุอัสนี
จ้าวเฟิงตวาดเบาๆ ไม่ช้า ไม่เร็ว ในมือควบรวมคมมีดสายลมที่ส่องประกายกระแสไฟฟ้าส่งเสียงเปรี้ยะๆ ออกมา สร้างความปั่นป่วนให้กับไอสวรรค์อัสนีและวายุรอบกาย
“ไม่ดีแล้ว ถอย”
จ้าวตำหนักศพโลหิตที่อยู่ไม่ห่างออกไปสีหน้าพลันแปรเปลี่ยนไป
แน่นอนว่าด้วยสายตาของเขาย่อมสามารถมองเห็นขอบเขตจิตวิญญาณที่ทรงพลังของจ้าวเฟิงได้ สำนึกรู้ของกระบวนท่านั้นเหนือกว่าปกติ
ทว่าคำเตือนของเขาสุดท้ายแล้วก็ยังช้าไป
ความเร็วการโจมตีของจ้าวเฟิงอยู่ในระดับที่ไม่มีทางหลบหลีกได้
คมมีดสายลมและกระแสไฟฟ้าได้หลอมรวมกัน แบ่งแยกออกเป็นสอง สร้างประกายไฟฟ้าส่องสว่างขึ้นในอากาศ ยาวกว่า 7-8 จ้าง ทั้งยังหนาแน่น
ในยามนั้น ความแหลมคมของสายลมก็ได้ตัดผ่าตรงไปยังดวงวิญญาณ
พรวด
สองยอดฝีมือขั้นผู้วิเศษแท้ไม่ทันตอบสนองก็กลับกลายเป็นศพ โลหิตสาดกระจายไปทั่ว
ตลอดทั้งเหตุการณ์ใช้เวลาไปเพียงไม่กี่ลมหายใจ
การโจมตีของหลินทงเพียงเพิ่งเสร็จสิ้นก็ถูกจ้าวเฟิงสลายไป
เด็กหนุ่มตระกูลจ้าวโจมตีออกอย่างเรียบง่ายก็ฆ่าหัวหน้าหน่วยในขั้นผู้วิเศษแท้ได้
นี่ได้ทำให้หลินทง รวมทั้งยอดฝีมือของพันธมิตรมังกรโลหะต้องสูดลมหายใจเย็นเยียบเข้าไป
ร่างกายของหลินทงสั่นสะท้านอย่างไม่อาจควบคุม
ไม่เพียงแค่ที่พลังดวงตาของจ้าวเฟิงได้อยู่ในระดับที่เขาไม่อาจรับรู้ ทว่าพลังวิชาของอีกฝ่ายยังน่าพรั่นพรึงถึงเพียงนี้
สองยอดฝีมือขั้นผู้วิเศษแท้ทั้งสองนั้นคือผู้อาวุโสหลักในสิบห้าอันดับแรกของพันธมิตรมังกรโลหะ
หากเปลี่ยนเป็นหลินทงที่ไม่ใช่พลังดวงตา อาจทำได้เพียงสู้จนเสมอเป็นอย่างมาก
ทว่าสองยอดฝีมือในระดับนั้นกลับตายตกด้วยน้ำมือของจ้าวเฟิงง่ายดายราวกับหั่นหัวไชเท้า
“ฮี่ฮี่ ผู้ที่เคยพ่ายแพ้ในมือข้า รีบๆ มาตายได้แล้ว”
จ้าวเฟิงนำสองมือไพล่หลัง มองไปยังเบื้องหน้า
ผู้ที่เคยพ่ายแพ้ในมือข้า
จิตใจของหลินทงสั่นสะท้านราวกับร่วงหล่นลงสู่หุบเหวอันไร้ก้นบึ้ง ความรู้สึกอัปยศอดสูปกคลุมสตินึกคิด
“เจ้า...”
หลินทงกัดฟันกรอดแหงนหน้ามอง เตรียมที่จะใช้กระบวนท่าสุดท้าย
ทว่าเมื่อแหงนหน้าขึ้น เขาก็รู้สึกตื่นตะลึงเล็กๆ
เพราะร่างที่มีเรือนผมสีน้ำเงินบนลานกว้างนั้นไม่แม้แต่จะชายตามองเขาตั้งแต่ต้น
กระทั่งยามนี้ก็ด้วย
“ไอ้เด็กไม่สิ้นกลิ่นน้ำนม อย่าได้จองหองนัก ในอดีตนายเหนือผู้นี้เพียงเพิ่งได้สติจึงถูกเอาเปรียบโดยเจ้า...”
น้ำเสียงมืดครึ้มหงุดหงิดของจ้าวตำหนักศพโลหิตดังขึ้นจากบริเวณใกล้เคียง
เมื่อได้ยินเช่นนั้น ทั้งมิตรและศัตรูต่างก็ชะงักงัน
“นี่มัน... สถานการณ์อันใดกัน?”
คนทั้งหลายในที่นั้นมองตาค้าง
มือทั้งสองของหลินทงสั่นระริก ความอัปยศอดสูเมื่อครู่กลับกลายเป็นความอึ้งและกระอักกระอวลไปหลายส่วน
ผู้ที่เคยพ่ายแพ้ในมือข้า
คำพูดเหล่านี้ที่จ้าวเฟิงเอ่ยเมื่อครู่มีเป้าหมายที่จ้าวตำหนักศพโลหิต
สำหรับหลินทง เขาได้ถูกเพิกเฉยตั้งแต่ต้นจนจบ
ศัตรูที่จ้าวเฟิงตั้งเป้าไว้คือจ้าวตำหนักศพโลหิต
มันยากที่จะจินตนาการยิ่งนักว่าจ้าวตำหนักศพโลหิต ยักษ์ใหญ่แห่งพันธมิตรนี้กลับเคยพ่ายแพ้ด้วยน้ำมือของจ้าวเฟิงในอดีต
ดังนั้นแล้ว
จ้าวเฟิงจึงมีรอยยิ้มเหยียดหยามประดับอยู่บนใบหน้าเช่นนั้น
“เป็นเช่นนี้เอง จ้าวเฟิง ดูเหมือนข้าจะยังคงประเมินเจ้าต่ำไปอยู่”
ผู้เฒ่าซู่ที่กำลังล่าถอยอยู่ห่างออกไปไม่ได้จากไปในทันที ยังคอยสำรวจสถานการณ์ของจ้าวเฟิงอยู่
ทว่าเขาค้นพบว่าความระมัดระวังของเขาเป็นสิ่งที่เขากังวลมากเกินไป
ผู้เฒ่าซู่จึงเข้าใจน้ำเสียงของคำว่า ‘หยอกล้อ’ ที่จ้าวเฟิงพูดที่เต็มไปด้วยความเยาะเย้ยนั้น
“ไอ้เด็กเวร ให้ข้าดูหน่อยว่าสองปีเจ้าพัฒนาไปมากมายเพียงใด”
จ้าวตำหนักศพโลหิตกลับกลายเป็นลำแสงสีม่วงแดง พุ่งตรงไปยังร่างของจ้าวเฟิง
ความเร็วของจ้าวตำหนักศพโลหิตเหมือนเช่นสายลมและสายฟ้าที่ฟาดลง ผู้คน ณ ที่นั้นยากที่จะมองทันการเคลื่อนไหวของมันได้
ในเวลาพริบตา จ้าวตำหนักศพโลหิตก็ไปปรากฏอยู่ใกล้จ้าวเฟิง กลิ่นอายหนักหน่วงอึดอัดให้ความรู้สึกราวกับมีภูเขาล่องหนกดทับอยู่บนร่างของเด็กหนุ่ม
“ผู้คุ้มครองศพโลหิตนี่ศึกษาศาสตร์แห่งซากศพเดียวกับโม่ก่านจากตำหนักผาดำ ทว่าจ้าวตำหนักศพโลหิตนี่ยังมีศาสตร์แห่งโลหิตปะปนอยู่ด้วย”
ดวงตาซ้ายของจ้าวเฟิงมองเห็นทุกอย่างอย่างชัดเจนในการกวาดมองครั้งเดียว
ในด้านระดับพลัง จ้าวตำหนักศพโลหิตและโม่ก่านคงไม่แตกต่างกันมากนัก ทว่าฝ่ายแรกโหดเหี้ยมและเจ้าเล่ห์กว่ามาก
เปรี้ยะ
ยอดเขาสูงกว่าร้อยจ้างใกล้ๆ ปรากฏเสียงแตกระเบิดออก สร้างลมพัดพาฝุ่นจนฟุ้ง
ฝ่ามือน่าพรั่นพรึงไร้ที่ติของจ้าวตำหนักศพโลหิตทำลายยอดเขานั้นไป ทั้งพลังนั้นยังถูกอัดแน่นจนแม่นยำยิ่งนัก มิเช่นนั้นยอดเขานั้นคงถล่มลงมาแล้ว
เสียงหวีดหวิวของสายลมปรากฏขึ้นที่กลางอากาศเหนือศีรษะ
ร่างของจ้าวเฟิงกลับกลายเป็นกลุ่มก้อนสายลมที่ส่งเสียงครืนครางของสายฟ้า ทั้งลึกลับยากจะคาดเดา เคลื่อนไหวทั่วระยะ 1-2 ลี้ เข้าปะทะกับอีกฝ่าย
“อ๊ากกกก”
ใกล้เรือสีแดงอมดำลำใหญ่ได้ปรากฏเสียงกรีดร้องขึ้นอย่างต่อเนื่อง
สายลมที่ปรากฏเสียงครืนครางของสายฟ้าราวกับภาพลวงตา ทุกการเคลื่อนไหวของมันจะเก็บเกี่ยวเอาชีวิตของผู้ฝึกตนไปหนึ่งหรือสองคน ตามด้วยโลหิตที่สาดกระจาย
“เจ้าเดรัจฉานสมควรตาย”
จ้าวตำหนักศพโลหิตกราดเกรี้ยวอย่างหนัก ร่างกลับกลายเป็นเส้นแสงสีม่วงอมแดง ไล่ล่าจ้าวเฟิงไป
ทว่าความเร็วของเขา เมื่อเทียบกับจ้าวเฟิงแล้วไม่มีความเหนือกว่าใดๆ
ร่างของจ้าวเฟิงเคลื่อนไหวไปมาราวกับภาพลวงตา หลังจากผ่านการ ‘ปฏิบัติ’ แล้วจึงกลับไปทำความเข้าใจ ‘อนุสรณ์วายุอัสนีโบราณ’ ในสมองอีกครั้ง
อนุสรณ์วายุอัสนีโบราณคือมรดกของมหาจักรพรรดิวายุอัสนี เหนือกว่าผู้คนทั้งปวงในด้านความเร็ว อาจกล่าวได้ว่าเป็นมรดกของมหาจักรพรรดิที่มีความรวดเร็วเป็นอันดับหนึ่ง
ขอบเขตจิตวิญญาณของจ้าวเฟิงเมื่อเทียบกับจ้าวตำหนักศพโลหิตแล้วก็มีเพียงแค่จะเหนือกว่า ไม่ด้อยกว่า
พลังฝึกตนของเขา แม้ว่าจะยังไม่บรรลุสู่ขั้นนายเหนือแท้ ทว่าความสามารถในการตอบสนองของไอสวรรค์และด้านอื่นๆ ก็ไม่เลวร้ายกว่านัก
เช่นนั้นเอง
ความเร็วของจ้าวเฟิงจึงอยู่ในจุดสูงสุด สลัด ‘จ้าวตำหนักศพโลหิต’ ออกและมุ่งหน้าไปจัดการยอดฝีมือของพันธมิตรมังกรโลหะ
“อ๊ากกกก”
ความเกลียดแค้นจ้าวตำหนักศพโลหิตถึงขีดจำกัด แทบจะสูญสิ้นสตินึกคิดไป
เขาทำได้เพียงแค่มองจ้าวเฟิงเข่นฆ่าลูกน้องของตนเองอย่างไร้หนทาง
สิ่งที่ทำให้เขาไม่อาจทำสิ่งใดได้คือความเร็วของจ้าวเฟิงที่มักจะเหนือกว่าหนึ่งขั้นหรือครึ่งนาที ทำให้สามารถจัดการเรื่องราวได้อย่างง่ายดาย
ความเร็วของจ้าวเฟิงเหนือกว่าจ้าวตำหนักศพโลหิตอย่างมั่นคงด้วยการควบคุมที่แม่นยำของดวงตาเทพเจ้า แม้จะมีจ้าวตำหนักศพโลหิตเพิ่มอีก 1-2 คนก็ไม่อาจล้อมเขาได้
ในหนึ่งนาที
ลูกน้องที่จ้าวตำหนักศพโลหิตนำมาก็ตายเกือบหมด
ผู้ฝึกตนในขั้นผู้วิเศษแท้ นอกจากหลินทงแล้ว คนระดับสูงคนอื่นๆ ล้วนถูกจัดการจนหมดสิ้น
ยามที่จ้าวเฟิงเข่นฆ่า นัยน์ตาไร้ซึ่งความสั่นไหวลังเล ราวกับว่ากำลังเผชิญหน้ากับหุ่นเชิดที่มีร่างกายเป็นมนุษย์เท่านั้น
สิ่งที่ทำให้จ้าวตำหนักศพโลหิตกราดเกรี้ยวอย่างมากคือ ยามที่จ้าวเฟิงปะทะกับพวกมัน อีกฝ่ายมักจะปิดเปลือกตา ราวกับกำลังทำความเข้าใจบางสิ่ง
“บัดซบ”
ทรวงอกของจ้าวตำหนักศพโลหิตแทบจะระเบิดออกด้วยความโกรธแค้นที่จ้าวเฟิงใช้ลูกน้องของมันในการช่วยฝึกฝนวิชา
ในเวลาสั้นๆ เพียง 10-20 ลมหายใจ การใช้พลังวายุอัสนีของจ้าวเฟิงก็ปรากฏความก้าวหน้าขึ้นอย่างชัดเจน
ในสมอง ‘อนุสรณ์วายุอัสนีโบราณ’ ได้ปรากฏแสงของสายฟ้าและสายลมชัดเจนขึ้น เสวียนอ้าวของ ‘โลกแห่งสายฟ้าและสายลม’ ที่แตกหักอ้างว้างถูกตีความทำความเข้าใจ
รูปแบบที่ตีความออกมาได้นั้นทำให้จ้าวเฟิงสามารถรับรู้ถึงภูมิความรู้ที่เหนือกว่าในยามนี้บางอย่าง
กระทั่งถึงจุดหนึ่ง จ้าวเฟิงจึงค้นพบว่านอกจากจ้าวตำหนักศพโลหิตก็ไม่เหลือผู้ใดอยู่อีก
มีเพียงร่างสั่นเทาของหลินทงที่หลบซ่อนอยู่ในรอยแตกของผนังผา
หลินทงมั่นใจว่าจ้าวเฟิงต้องจงใจ หรือมิเช่นนั้นคงไม่ปล่อยให้ตนเองยังมีชีวิตอยู่
“จ้าวตำหนักศพโลหิต ลูกน้องเจ้าตายหมดแล้ว”
มุมปากของจ้าวเฟิงยกโค้งขึ้นเป็นรอยยิ้มยินดีปนครุ่นคิด
สีหน้าของจ้าวตำหนักศพโลหิตมืดครึ้ม จิตสังหารข้นคลั่กส่องประกายออกจากดวงตา
ทว่าเขายังไม่สูญเสียสติไป หลังจากที่กราดเกรี้ยวจนแทบบ้าไปชั่วขณะ จ้าวตำหนักศพโลหิตกลับเยือกเย็นลง
เขาสืบมาก่อนแล้วว่าสายเลือดดวงตาของจ้าวเฟิงนั้นแทบจะเป็นไปไม่ได้ในการป้องกัน โดยเฉพาะวิชาลวงตาและการรุกรานจิตใจ
ในยามนี้
คนของพันธมิตรสังหารมังกรได้หลบหนีไปจนหมดแล้ว
ใจกลางฝุ่นที่ฟุ้งกระจาย เหลือเพียงร่างของจ้าวเฟิงและจ้าวตำหนักศพโลหิตเผชิญหน้ากันห่างออกไป
คนทั้งสองมองหน้ากันเพียงชั่วขณะก็พลันลงมือ
เคร้ง
‘ลำแสงสีม่วงแดง’ ปะทะเข้ากับ ‘สายลมกระแสไฟฟ้า’ หลายครั้งกลางอากาศอย่างรวดเร็ว
เปรี้ยง ครืนนน
การโจมตีของทั้งสองแม่นยำยิ่งนัก คลื่นพลังโจมตีไม่เคยเลยออกไปนอกระยะ 20 จ้าง
หลังจากปะทะกันหลายครั้ง ร่างทั้งสองจึงแยกออกจากกัน
สายตาของจ้าวตำหนักศพโลหิตเต็มไปด้วยความเกลียดชัง บนร่างปรากฏรอยไหม้ขึ้นหลายรอย
“พลังกายของจ้าวตำหนักศพโลหิตนี่แข็งแกร่งยิ่งนัก เทียบกับโม่ก่านจากตำหนักผาดำได้ การโจมตีจากขั้นนายเหนือแท้ในระดับเดียวกันยากที่จะทะลวงผ่าน”
จ้าวเฟิงพึมพำในใจ
การปะทะรวดเร็วราวสายฟ้าของทั้งสอง จ้าวเฟิงเหนือกว่าในด้านความเร็วโดยไม่ต้องสงสัย
ทว่าในด้านพลังกายที่ปะทะกันตรงๆ เด็กหนุ่มไม่แกร่งไปกว่าอีกฝ่าย
หากจะพูดโดยทั่วไป เขายังคงเหนือกว่า จ้าวตำหนักศพโลหิตทำได้เพียงแค่ป้องกันการโจมตีที่ถาโถมเข้าไป
“ในสถานการณ์ที่ข้าไม่ได้ใช้ดวงตาเทพเจ้า ดูเหมือนว่าการทะลวงเข้าสู่ขั้นนายเหนือแท้จะสามารถเพิ่มพลังต่อสู้ของข้าได้อีก”
ในใจจ้าวเฟิงปรากฏความเข้าใจ
หลังจากที่หยุดชะงักไปชั่วครู่ ร่างของจ้าวเฟิงก็หายไปอีกครั้ง สายลมกรีดร้องพร้อมสายฟ้าที่ส่งเสียงครืนครางให้ได้ยิน
การควบคุมโคจรพลังสายลมและสายฟ้าของจ้าวเฟิงกระทั่งเชี่ยวชาญกว่าเดิม ความเร็วของเด็กหนุ่มเพิ่มขึ้นเล็กๆ
จ้าวตำหนักศพโลหิตตวาดลั่น ส่งกระบวนท่าลับที่ทรงพลังออกไป ทว่ากลับสามารถถูกทำความเข้าใจได้อย่างชัดเจนด้วยดวงตาเทพเจ้าของจ้าวเฟิง
กระบวนท่าทั้งสองปะทะกันอย่างรวดเร็ว
เมื่อความเร็วของจ้าวเฟิงเหนือกว่า ร่วมกับความสามารถในการควบคุมอันทรงพลังของดวงตาเทพเจ้าทำให้สามารถสร้างสถานการณ์ไร้พ่ายขึ้นได้
ทั้งนี่ยังเป็นจ้าวตำหนักศพโลหิตที่มีพลังป้องกันกายภาพแข็งแกร่งยิ่งนัก หากเป็นผู้ฝึกตนขั้นนายเหนือแท้ทั่วไปอาจถูกฆ่าโดยจ้าวเฟิงไปแล้ว
แม้จ้าวตำหนักศพโลหิตจะไม่ได้ฝึกฝนวิชากายาในศาสตร์แห่งศพโลหิต จ้าวเฟิงก็ยังสามารถส่งหุ่นเชิดศพพิษเงินทมิฬที่เป็น ‘พิษ’ ต่อผู้ที่มีพลังต่ำกว่าขอบเขตแก่นก่อกำเนิดไปฆ่าในเสี้ยววินาทีได้อย่างง่ายดาย
เพลิงอัสนีเนตรเทพเจ้า
ดวงตาซ้ายของจ้าวเฟิงพลันกลับกลายเป็นสีเขียวส่งเพลิงอัสนีวายุสีใสออกไปกลุ่มหนึ่ง ระเบิดบนร่างของจ้าวตำหนักศพโลหิต
เพลิงอัสนีเนตรเทพเจ้าในยามนี้ถูกใช้ออกโดยดวงตาสีเขียว สร้างเปลวเพลิงแห่งสายลมและสายฟ้า พลังโจมตีรุนแรงขึ้นกว่าเดิม
จ้าวตำหนักศพโลหิตส่งเสียงร้องโหยหวนออกมา ทั่วทั้งร่างถูกเพลิงอัสนีอาละวาดทำลาย สายลมพัดโหม เป็นการโจมตีที่มุ่งไปยังกายเนื้อและดวงวิญญาณพร้อมๆ กัน
“เป็นวิชาดวงตาที่น่าพรั่นพรึงนัก สายเลือดดวงตาของจ้าวเฟิงสามารถรองรับมันได้ด้วยหรือ?”
เมื่อหลินทงที่หลบซ่อนอยู่เห็นกระบวนท่าดวงตาที่ทรงพลังไร้ที่ติก็เผยสีหน้าตื่นตะลึงขึ้นมา
ในฐานะของผู้ที่ฝึกฝนวิชาดวงตา เขาย่อมเข้าใจถึงความทรงพลังของการโจมตีนั้นว่าต้องใช้พลังสายเลือดดวงตาในการรองรับมากมายเพียงใด
นอกจากนั้น จ้าวเฟิงยังไม่ได้ใช้วิชาดวงตาทั่วๆ ไป มันคือเพลิงอัสนีที่มีพลังลมคอยหนุนอยู่
ในฐานะของผู้ที่ฝึกฝนในศาสตร์แห่งศพโลหิต จ้าวตำหนักศพโลหิตกลับสามารถต่อต้านการโจมตีของเพลิงอัสนีได้อย่างคาดไม่ถึง
การโจมตีของ ‘เพลิงอัสนีเนตรเทพเจ้า’ กลับสร้างสถานการณ์จนตรอกให้แก่จ้าวตำหนักศพโลหิต กระทั่งจ้าวเฟิงเองก็รู้สึกประหลาดใจอยู่บ้าง


[Go To Next Chapter]( ./15.md)