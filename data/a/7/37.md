##บทที่ 1065 ทูตผู้ตรวจการ
ปลามังกรสวรรค์ทุกตัวในบ่อล้วนออกอาการคลุ้มคลั่ง
แม้ว่าบ่อสวรรค์จะถูกจักรพรรดิเซิ่งปิดผนึก ทว่าการปิดผนึกนี้ก็เป็นเพียงแค่ภายนอกของบ่อน้ำเท่านั้น ต่อให้น้ำแข็งเย็นเยียบจะแฝงเร้นคลื่นของเวทอาคมเอาไว้จนปลามังกรสวรรค์มิอาจชนแตกได้ ทว่า...บนบ่อสวรรค์ยังมีใบบัวอีกมากมายหลายพันใบ!
ใบบัวพวกนี้ไม่สามารถและไม่มีทางถูกปิดผนึกได้ หากจะบอกว่าบ่อสวรรค์คือรากฐานของนครจักรพรรดิเซิ่ง ถ้าเช่นนั้นใบบัวหลายพันใบนี้ก็คือพื้นดินของนครจักรพรรดิเซิ่ง สิ่งปลูกสร้างจำนวนนับไม่ถ้วนล้วนสร้างอยู่บนใบบัว ล้อมวนอยู่รอบดอกบัวอันเป็นที่ตั้งของวังหลวงซึ่งอยู่ตรงกลาง
แล้วก็เพราะมิอาจปิดผนึกใบบัวด้วยน้ำแข็งได้ ดังนั้นพอปลามังกรสวรรค์ที่ไม่ได้กินยาหลอนประสาทมานานจนอาการเสพติดออกฤทธิ์ ด้วยความร้อนรุ่มคลุ้มคลั่ง พวกมันจึงพุ่งเป้าหมายไปที่ใบบัวทั้งหลาย ยิ่งก้านของใบบัวที่อยู่เบื้องใต้ก็ยิ่งเป็นจุดสำคัญ ยามนี้มองไปจึงเห็นได้ว่าตรงก้านใบบัวที่อยู่ใต้น้ำกำลังถูกปลามังกรสวรรค์จำนวนมากกัดแทะอย่างบ้าคลั่ง
ถึงขั้นที่ใบบัวบางใบเริ่มเอียงกะเท่เร่แล้ว ซึ่งการที่แผ่นดินสะเทือนไหวก่อนหน้านี้ก็มาจากสาเหตุนี้
แล้วก็มีใบบัวไม่น้อยที่ถูกแทะจนแทบกลวงโบ๋ พื้นที่ตรงริมขอบใบก็ยิ่งมีปลามังกรสวรรค์หลายตัวช่วยกันตะบี้ตะบันกัดกินจนใบบัวขาดวิ่นแทบไม่เหลือชิ้นดี...
ทอดสายตามองไป ตลอดทั้งนครจักรพรรดิเซิ่งเหมือนเจอกับมหันตภัยร้ายครั้งใหญ่...
และที่ยิ่งทำให้จิตใจของผู้คนสั่นสะเทือนอย่างบ้าคลั่งมากที่สุดก็คือในบ่อสวรรค์กลับมีปลามังกรสวรรค์จำนวนไม่น้อยที่เป้าหมายของพวกมันหาใช่ใบบัว แต่เป็น...รากของดอกบัวเบื้องใต้วังหลวง!!
ตรงรากบัวนั้น พวกปลามังกรสวรรค์ที่ตาแดงก่ำกำลังกัดกินรากบัวอย่างบ้าคลั่ง เป็นเหตุให้ดอกบัวสั่นไหวแล้วเริ่มโน้มเอียงลงไปด้านล่าง ท่ามกลางเสียงดังครืนครั่น วังหลวงที่อยู่บนดอกบัวจึงเริ่มเอนเอียงอย่างเห็นได้ชัด...
ภาพนี้ทำให้ในสมองของนักพรตทุกคนที่ได้เห็นเกิดเสียงดังอื้ออึง หัวใจราวกับมีคลื่นยักษ์ถาโถม ขณะเดียวกันก็มีเสียงคำรามเดือดดาลดังลั่นออกมาจากในวังหลวง
“ป๋ายเสี่ยวฉุน!!” เสียงคำรามที่สะเทือนเลือนลั่นปฐพีนี้ดังกึกก้องไปทั่วทั้งนครจักรพรรดิเซิ่ง ขณะเดียวกันป๋ายเสี่ยวฉุนที่อยู่ในวิหารเซียนก็หน้านิ่วคิ้วขมวด กระวนกระวายใจนั่งไม่ติดเช่นกัน
“เรื่องนี้จะโทษข้าไม่ได้จริงๆ นะ ข้าแค่อยากกินปลานิดหน่อย...เจ้าเป็นคนปิดผนึกบ่อสวรรค์เองนี่นา...” ป๋ายเสี่ยวฉุนหน้าตาบูดบึ้ง เห็นๆ กันอยู่ว่าครั้งนี้เขาแค่อยากกินปลานิดหน่อยเท่านั้น เรื่องที่เกิดขึ้นภายหลังไม่ได้อยู่ในการควบคุมของเขาแล้ว เวลานี้หัวสมองจึงแล่นเร็วจี๋เพื่อคิดหาวิธีแก้ปัญหา
“ข้าสร้างคุณความชอบครั้งใหญ่ขนาดนั้น แค่กินปลานิดๆ หน่อยๆ เหตุใดจักรพรรดิเซิ่งต้องถึงกับปิดผนึกบ่อสวรรค์ด้วย...” ป๋ายเสี่ยวฉุนถอนหายใจติดต่อกัน รู้สึกว่าเรื่องนี้ค่อนข้างจัดการได้ยาก
เวลาเดียวกัน ชั่วขณะที่นครจักรพรรดิเซิ่งครึกโครมกันไปทั้งเมือง เงาร่างของจักรพรรดิเซิ่งก็พลันเผยกายกลางอากาศ ใบหน้าของเขาบิดเบี้ยว พอเห็นสภาพทุกอย่างรอบด้าน ร่างทั้งร่างก็เหมือนจะหลุดจากการควบคุมเต็มที แม้เขาจะไม่มีหลักฐานว่าเรื่องทั้งหมดนี้คือฝีมือของป๋ายเสี่ยวฉุน แต่อาการประหลาดของปลามังกรสวรรค์ เขากลับสามารถตัดสินได้ทันทีเลยว่าทั้งหมดนี้ต้องเกี่ยวข้องกับการตกปลาของป๋ายเสี่ยวฉุนเมื่อช่วงก่อนหน้านี้แน่นอน!
จิตสังหารพลันปะทุ แต่กลับถูกเขาฝืนข่มกลั้นมันลงไป ตอนนี้เขาไม่มีเวลามาสนใจป๋ายเสี่ยวฉุนแล้ว เมื่อเห็นว่าตลอดทั้งนครจักรพรรดิเซิ่งตกอยู่ท่ามกลางวิกฤต เขาก็พลันยกมือขวาขึ้นแล้วกดลงไปบนบ่อสวรรค์ทันที
การกดครั้งนี้ทำให้ตบะบุพกาลอันยิ่งใหญ่เกรียงไกรขุมหนึ่งระเบิดตูมออกมาจากในนครจักรพรรดิเซิ่งแล้วกลบทับโลกทั้งใบจากแปดทิศ จากนั้นเขาก็ขยุ้มมือขวากระชากกลับมาอย่างแรง พลันปราณเย็นเยียบที่อยู่ในโลกหย่งเหิงก็ถูกดึงมาจากสี่ด้านแปดทิศอย่างรวดเร็ว
ท่ามกลางเสียงอึกทึกที่ดังเกริกก้อง นภากาศเปลี่ยนสี ท้องฟ้าทั้งผืนบิดเบือนไปหมด ปราณความเย็นเป็นเส้นๆ ไหลออกมาจากความว่างเปล่า พุ่งออกมาจากท้องฟ้า ผุดออกมาจากพื้นดิน พริบตาเดียวก็มารวมกันอยู่ในนครจักรพรรดิเซิ่ง หลังจากที่จักรพรรดิเซิ่งทำมุทราชี้ไปหนึ่งครั้ง ไอความเย็นนี้ก็ดิ่งวูบลงสู่เบื้องล่าง ผสานรวมเข้ากับน้ำแข็งบนบ่อสวรรค์!
ชั่วขณะนั้นเสียงเปรี๊ยะๆ ก็ดังลั่นไปทั่วฟ้าดิน เห็นเพียงว่าบ่อสวรรค์ที่เดิมทีถูกปิดผนึกไว้ด้วยน้ำแข็งแค่พื้นผิวด้านบน ผ่านไปแค่อึดใจเดียว น้ำแข็งนั้นก็แผ่ลามไปทั่ว น้ำในบ่อทั้งหมดตั้งแต่บนยันล่างล้วนจับตัวกลายเป็นน้ำแข็ง!
แม้แต่ร่างของปลามังกรสวรรค์แต่ละตัวที่ออกอาการงุ่นง่านก็ยังถูกไอความเย็นแผ่ลามมาโดน จนถูกเคลือบไว้ด้วยน้ำแข็งชั้นหนึ่ง พริบตาเดียว...บ่อสวรรค์ทั้งบ่อก็กลายมาเป็นก้อนน้ำแข็งขนาดมหึมาก้อนหนึ่ง!
ยังไม่สิ้นสุด จักรพรรดิเซิ่งที่สีหน้ามืดทะมึนยกมือขวาขึ้นทำมุทราชี้ไปอีกครั้ง ทันใดนั้นตบะบุพกาลในร่างของเขาก็กลายมาเป็นพลังแห่งความศักดิ์สิทธิ์บางอย่างที่สาดสะท้อนไปทั่วแผ่นฟ้าและผืนดิน คล้ายว่าร่างทั้งร่างของเขาได้กลายมาเป็นดวงอาทิตย์ดวงหนึ่ง!
ดวงอาทิตย์นี้สาดแสงเจิดจ้า แต่กลับไม่มีไอร้อนใดๆ แผ่ออกมา นอกจากแสงสดใสแล้วก็มีเพียงพลังแห่งความศักดิ์สิทธิ์ที่บริสุทธิ์อย่างถึงที่สุดขุมหนึ่งซึ่งคล้ายจะกำลังระเบิดอยู่ภายใน
ท่ามกลางเสียงเกริกก้อง แสงที่แฝงเร้นไว้ด้วยพลังของความศักดิ์สิทธิ์และสะอาดบริสุทธิ์นี้ก็ปกคลุมไปทั่วทั้งนครจักรพรรดิเซิ่ง ลอดทะลวงผ่านชั้นน้ำแข็งในบ่อสวรรค์ กวาดผ่านไปบนร่างของปลามังกรสวรรค์นับหมื่นตัวที่ถูกแช่แข็ง
โรคร้ายที่ซ่อนแฝง ความหงุดหงิดงุ่นง่านทั้งหมด หรือแม้แต่บาดแผลที่เกิดขึ้นจากการต่อสู้กันเองบนตัวของปลามังกรสวรรค์นับตั้งแต่ที่ป๋ายเสี่ยวฉุนยังไม่มาเยือนนครจักรพรรดิเซิ่งล้วนหายวับไปในพริบตา...ร่างของพวกมันฟื้นคืนกลับมาเป็นปกติ ผลกระทบทุกอย่างที่อยู่ในกายถูกชำระล้างไปในเสี้ยววินาที
พอสัมผัสกับวิธีการชำระล้างให้บริสุทธิ์เช่นนี้ ป๋ายเสี่ยวฉุนก็ถึงกับสูดลมหายใจดังเฮือก จิตใจสั่นสะท้านอย่างหาที่เปรียบไม่ได้ พลันมีความรู้อย่างใหม่ต่อความแข็งแกร่งของบุพกาล
ทุกอย่างนี้เกิดขึ้นกะทันหันเกินไป นับตั้งแต่ปลามังกรสวรรค์พลุ่งพล่านไปจนถึงจักรพรรดิเซิ่งลงมือ ทุกอย่างล้วนเกิดขึ้นในเวลาเพียงไม่กี่ชั่วลมหายใจ ไม่นานเมื่อปลามังกรสวรรค์ทุกตัวถูกชำระล้างจนสะอาดเอี่ยม น้ำแข็งของบ่อสวรรค์ก็หลอมละลาย ท่ามกลางน้ำในบ่อที่ใสแจ๋วพอจะมองเห็นว่าปลามังกรสวรรค์แต่ละตัวกลับมามีพฤติกรรมเป็นปกติดังเดิม ไม่มีอาการคลุ้มคลั่งใดๆ อีกต่อไป ยังคงแหวกว่ายในสายน้ำอย่างสบายใจเหมือนไม่เคยมีอะไรเกิดขึ้น...
ภาพนี้ไม่เพียงแต่ทำให้ป๋ายเสี่ยวฉุนถอนหายใจโล่งอก นักพรตในนครจักรพรรดิเซิ่งเองก็พากันวางใจลงได้ เพียงแต่ว่าเมื่อทุกคนซึ่งรวมถึงตัวจักรพรรดิเซิ่งเองมอไปงเห็นใบบัวที่ถูกกัดแทะเสียหายอย่างหนักจนมิอาจใช้เวทคาถาซ่อมแซมได้ในเวลาสั้นๆ รวมไปถึงดอกบัวและวังหลวงที่เอียงเค้เก้ ไฟโทสะในใจของพวกเขาก็ยังคงคุโชนไม่ลดระดับลง
โดยเฉพาะจักรพรรดิเซิ่งที่ยามนี้เดือดดาลสุดขีด เกือบจะปราดไปตบป๋ายเสี่ยวฉุนให้ตายในฝ่ามือเดียวโดยไม่สนใจสถานการณ์ส่วนรวมอย่างคนคุมอารมณ์ไม่อยู่ ทว่าสุดท้ายกลับยังฝืนทนข่มกลั้นเอาไว้ ดวงตาเปล่งประกายเยียบเย็น
เขารู้ดีว่าช่วงเวลาที่ผ่านมานี้ เนื่องจากป๋ายเสี่ยวฉุนถูกตนแต่งตั้งเป็นเจ้าพระยาทงเทียน เรื่องทำนองทองพันตำลึงซื้อกระดูกเช่นนี้ (หมายถึง การใช้เงินจำนวนมากมายเพื่อซื้อของที่ดูแล้วหมดค่าหรือไร้ค่าแล้ว เพื่อแสดงให้คนอื่นเห็นว่าตนเองชื่นชมต่อสิ่งนั้นเพียงใด ต่อมาจึงหมายถึงการแสดงความจริงใจในการให้ได้มาซึ่งสิ่งที่ตนต้องการ หรือให้ได้มาซึ่งคนดีคนเก่งมาช่วยบริหารงาน) ก็เหมือนเป็นการปักธงผืนหนึ่งไว้ในราชวงศ์จักรพรรดิเซิ่ง ทำให้นักพรตของโลกทงเทียนทุกคนที่อยู่บนดินแดนเซียนนิรันดร์กาลมองสถานที่แห่งนี้เป็นสถานที่แห่งความหวัง
อีกทั้งตามรายงานลับที่เขาได้มาก็พบว่ามีนักพรตของโลกทงเทียนไม่น้อยที่เริ่มเดินทางมุ่งหน้ามายังราชวงศ์จักรพรรดิเซิ่ง ทั้งหมดนี้ล้วนทำให้เขาไม่สามารถสังหารป๋ายเสี่ยวฉุนได้
“รอวันใดที่เจ้าหมดประโยชน์ ข้าค่อยมาคิดบัญชีกับเจ้าใหม่!” จักรพรรดิเซิ่งกัดกรามดังกรอด หลังจากสูดลมหายใจเข้าลึกก็รู้สึกว่าจะอย่างไรเรื่องนี้ก็ต้องมีการลงโทษกันบ้าง ดังนั้นเมื่อแค่นเสียงเย็นกับตัวเองจบ เขาก็พลันประกาศราชโองการออกไป
“หักเงินเดือนของเจ้าพระยาทงเทียนหมื่นปี ลงโทษให้ทำความสะอาดเก็บอาจมของปลามังกรสวรรค์!”
“ถอดเข็มขัดสีรุ้งของเจ้าพระยาทงเทียน ลงโทษให้ซ่อมแซมใบบัวที่เสียหายของราชวงศ์จักรพรรดิเซิ่ง!”
กล่าวจบ แม้แต่จักรพรรดิเซิ่งเองก็ยังรู้สึกว่าการลงโทษแบบนี้ยังไม่เจ็บไม่คันมากพอ และด้วยความจนใจเขาก็พลันหวนนึกถึงคำพูดของหลิวหย่งก่อนหน้านี้ซึ่งได้พิสูจน์ให้รู้แล้วว่าเขาได้เตือนทุกคนแล้วจริงๆ
“แต่งตั้งหลิวหย่งเป็นทูตผู้ตรวจการ!” จักรพรรดิเซิ่งสูดลมหายใจเข้าลึก ครั้นจึงป่าวประกาศราชโองการอีกครั้ง แล้วเสร็จถึงได้สะบัดปลายแขนเสื้อเดินหน้าบึ้งตึงกลับเข้าไปในพระราชวัง
ยามนี้ความโกรธเคืองที่คนทั้งนครจักรพรรดิเซิ่งมีต่อป๋ายเสี่ยวฉุนรุนแรงถึงขีดสุด ในวิหารเซียนแห่งหนึ่ง พระยาสวรรค์หลิวผู้นั้นรับพระราชโองการด้วยความตื่นเต้นสุดประมาณ เขาเข้าใจดีว่าที่ตัวเองเลื่อนตำแหน่งได้ก็เพราะจักรพรรดิเซิ่งรู้แล้วว่าป๋ายเสี่ยวฉุนรับมือได้ยากเพียงไหน และต้องการให้ตนมาคอยจับตามองป๋ายเสี่ยวฉุน
“ฝ่าบาทโปรดวางใจ กระหม่อมจะต้องใช้ดวงตาคู่นี้จ้องป๋ายเสี่ยวฉุนอย่างไม่ละสายตา จะใช้พู่กันในมือของกระหม่อมเขียนโทษทัณฑ์ทั้งหมดของเขาลงไปในฎีกาให้ครบถ้วน!”
ขณะที่คนทั้งนครเต็มไปด้วยความแค้นเคือง ป๋ายเสี่ยวฉุนเองก็คลายใจลงได้ เขาหันไปมองยังทิศทางของวังหลวง
“ข้าเกือบจะเขย่าคลอนรากฐานของนครจักรพรรดิเซิ่งแล้วนะ แต่ลงโทษข้าแค่นี้เองหรือ?” ป๋ายเสี่ยวฉุนกะพริบตาปริบๆ หลังจากสัมผัสได้ถึงปราณสังหารที่ซุกซ่อนเอาไว้ของจักรพรรดิเซิ่ง ในใจเขาก็ให้สั่นเยือก ครุ่นคิดอยู่พักหนึ่งก็รู้สึกว่าตัวเองควรใช้ชีวิตอยู่อย่างสงบจะดีกว่า
ดังนั้นช่วงเวลาหลังจากนั้น แม้ว่าป๋ายเสี่ยวฉุนจะหน้านิ่วคิ้วขมวด แต่ก็ยังจำเป็นต้องไปเก็บกวาดมูลของปลามังกรสวรรค์ ต่อให้จะถูกคนชี้ไม้ชี้มือใส่ เขาก็ได้แต่เลือกมองเมิน
แต่กระนั้นก็ยังมีข้อดีอยู่บ้าง เพราะทุกวันที่ออกไปทำงานอยู่ข้างนอกทำให้เขาได้ยินได้ฟังบทสนทนาของคนไม่น้อยที่มีต่อโลกหย่งเหิง จึงทำให้เขายิ่งเข้าใจโลกใบนี้มากกว่าเดิม ก็เหมือนอย่างที่กงซุนหว่านเอ๋อร์เคยเล่าให้ฟังว่าหลังเทียนจุนไปก็คือบุพกาล หลังบุพกาลก็คือผู้บงการ ป๋ายเสี่ยวฉุนแน่ใจมากแล้วว่ากงซุนหว่านเอ๋อร์ไม่ได้โกหกตน
ขณะเดียวกันเมื่อราชาผียักษ์ส่งจดหมายฉบับหนึ่งมาให้ ป๋ายเสี่ยวฉุนก็แน่ใจอีกครั้งว่าการหลอมพลังจิตของคนโลกทงเทียนเป็นสิ่งที่ราชวงศ์จักรพรรดิเซิ่งและราชวงศ์จักรพรรดิแสล้วนทำไม่ได้จริงๆ และนี่ก็เป็นหนึ่งในสาเหตุที่ทำให้พวกเขาปรารถนาในตัวนักพรตของโลกทงเทียนอย่างยิ่ง
ในจดหมายราชาผียักษ์ก็บ่นให้ฟังด้วยเหมือนกันว่าเขตการปกครองเสินหลัวยากจนอย่างมาก จำนวนคนก็มีน้อยนิด แต่ว่าเนื่องด้วยเรื่องที่ป๋ายเสี่ยวฉุนจับตัวมารดาผีก่อนหน้านี้ได้ครึกโครมไปทั่วโลก ดังนั้นจึงมีนักพรตของโลกทงเทียนจำนวนไม่น้อยเป็นฝ่ายมาหาเขา
เพียงแต่ว่าหลังจากที่นักพรตโลกทงเทียนเหล่านี้มาถึงต่างก็ถูกเทียนจุนที่อยู่ในดินแดนเซียนแห่งที่สองของราชาผียักษ์กระจายตัวให้แยกย้ายกันอยู่ไปตามเขตการปกครองต่างๆ ราชาผียักษ์เห็นว่าเป็นเช่นนี้ เกรงว่าอีกไม่นานคงจะต้องถูกราชวงศ์จักรพรรดิเซิ่งกลืนกิน เมื่อนานวันเข้าคำเรียกขานว่านักพรตโลกทงเทียนก็คงไม่มีอีกต่อไป
พอได้อ่านจดหมาย ป๋ายเสี่ยวฉุนก็เงียบงัน เขารู้ว่าบางทีสำหรับนักพรตของโลกทงเทียนแล้ว ชีวิตที่สงบสุขอาจเป็นความต้องการของพวกเขา แต่สิ่งที่เขาต้องทำก็คือมอบทางเลือกให้กับคนพวกนี้
เลือกว่าจะกลายเป็นหนึ่งเดียวกับราชวงศ์จักรพรรดิเซิ่ง หรือเลือกที่จะไม่ลืมบ้านเกิดของตัวเองไปตลอดกาล...ราชวงศ์จักรพรรดิเซิ่งไม่มีทางมอบทางเลือกเช่นนี้ให้แก่พวกเขา ทว่าสิ่งที่ป๋ายเสี่ยวฉุนจะทำก็คือช่วงชิงทางเลือกนี้มาให้แก่คนของโลกทงเทียน
ไม่ว่าจะเลือกข้อไหนก็ล้วนเป็นเรื่องที่ไม่มีใครสามารถแทรกแซงได้
“มีเพียงข้าแข็งแกร่งขึ้นถึงจะช่วงชิงโอกาสการเลือกนี้มาให้แก่คนของโลกทงเทียนได้” ป๋ายเสี่ยวฉุนคิดมาถึงตรงนี้ ดวงตาก็ฉายแสงคมกริบ แม้ว่าปลามังกรสวรรค์หลายพันตัวที่เขากินเข้าไปก่อนหน้านี้จะไม่สามารถส่งผลอะไรให้เขาได้อีกแล้ว แต่มันก็ยังนำข้อดีมหาศาลข้อหนึ่งมาให้เขา
บทอมตะของเขาที่เมื่อมีการไต่ทะยานไปอย่างต่อเนื่อง ก็อยู่ห่างจากขั้นสมบูรณ์แบบอีกแค่เสี้ยวเดียวเท่านั้น!
ขยับไปอีกก้าวเดียวก็คือขั้นสมบูรณ์แบบ และเมื่อถึงเวลานั้น เขาก็จะสามารถทดลองฝ่าทะลุสู่ครึ่งเทพ เลื่อนสู่มหายาน กลายมาเป็นเทียนจุน!
“ข้ายังจำเป็นต้องใช้หญ้าวิเศษยาแห่งเซียนที่ช่วยเพิ่มตบะได้เร็วมากกว่านี้!” ป๋ายเสี่ยวฉุนสูดลมหายใจเข้าลึก ดวงตากลอกมองไปทั่วนครจักรพรรดิเซิ่ง ในสมองก็ใคร่ครวญถึงของทุกอย่างที่สามารถเพิ่มตบะให้กับตนได้...


------


[Go To Next Chapter]( ./38.md)