##บทที่ 1054 นครจักรพรรดิเซิ่ง
เสียงนี้เหมือนดังมาจากแปดทิศ แยกไม่ออกว่ามาจากทิศทางไหนกันแน่ ทั้งยังเหมือนดังสะท้อนผ่านกาลเวลาอันเนิ่นนานแล้วตรงเข้ามาเคาะกระแทกลงบนจิตวิญญาณของทุกคน ซ้ำยังให้ความรู้สึกที่สนิทชิดเชื้อบางอย่างซึ่งอธิบายไม่ถูก ราวกับว่าเสียงที่อยู่ในประโยคนี้มีพลังงานประหลาดบางอย่างที่ทำให้จิตใจคนฟังสงบลงได้ในชั่วพริบตา
ร่างของราชาผียักษ์สะท้านเยือก แม้แต่กงซุนหว่านเอ๋อร์ก็ยังหายใจไม่เป็นจังหวะ นั่นจึงยิ่งไม่ต้องพูดถึงพวกครึ่งเทพบนดินแดนเซียนที่กำลังจับตามองมายังที่แห่งนี้ด้วยดวงตาฉายประกายกระตือรือร้นอย่างเร่าร้อน ทั้งยังหันไปคารวะทางทิศที่ตั้งของนครจักรพรรดิเซิ่งด้วยความเคารพนบนอบ
ต่อให้เป็นกู่เทียนจวินเองก็ยังหน้าเปลี่ยนสีอยู่หลายที ก่อนที่เขาจะหลับตาลง พอลืมตาขึ้นอีกครั้ง ในดวงตาของเขาก็ไม่เหลือปราณสังหารและความเดือดดาลอย่างก่อนหน้านี้อีกแล้ว ที่หลงเหลืออยู่มีเพียงปราณแห่งความเยือกเย็นอย่างเดียวเท่านั้น
“สหายนักพรตป๋าย เชิญ!” กู่เทียนจวินเอ่ยเสียงเรียบนิ่ง
ป๋ายเสี่ยวฉุนใจสั่นรัว เขาสัมผัสได้ถึงความแปลกประหลาดในน้ำเสียงจักรพรรดิเซิ่ง ขณะเดียวกันในร่างของเขาก็มีพลังความคิดเสี้ยวหนึ่งที่เคยปรากฏตอนเผชิญหน้ากับเวทแห่งเต๋าเทียนจุนของมารดาผีซึ่งบัดนี้กำลังโคจรและว่ายวนไปทั่วกายเขาอย่างเงียบเชียบเพื่อขับไล่ความรู้สึกที่ได้รับผลกระทบนี้ออกไป
“จักรพรรดิเซิ่งผู้นี้ช่างร้ายกาจยิ่งนัก!” ป๋ายเสี่ยวฉุนไม่แสดงอารมณ์ใดๆ ของตัวเองออกมา เพียงคลี่ยิ้มและหันไปคารวะน้อยๆ ให้กับทิศทางของนครจักรพรรดิเซิ่ง ก่อนจะหมุนตัวกลับเข้าไปยืนอยู่บนหัวเรือรบโดยไม่เอ่ยคำใด
กู่เทียนจวินมองป๋ายเสี่ยวฉุนด้วยสายตาเย็นชาปราดหนึ่ง ไม่เอ่ยอะไรเช่นกัน เพียงจำแลงล่างเป็นแสงกระบี่เส้นหนึ่งที่ทะยานตัวออกไปเบื้องหน้า พวกครึ่งเทพที่อยู่ตรงชายฝั่งก็สูดลมหายใจเข้าลึก ตอนที่แต่ละคนมองไปยังป๋ายเสี่ยวฉุนก็บังเกิดความคิดที่แตกต่างไปจากก่อนหน้านี้หลายส่วน
“คนผู้นี้...ไม่เหมือนกับคนของโลกทงเทียนที่พวกเราเคยเจอมา!” นี่เป็นความรู้สึกที่ชัดเจนที่สุดในหัวใจของครึ่งเทพแทบทุกคนที่อยู่ที่นี่ เมื่อถอนสายตากลับมา พวกเขาก็ติดตามกู่เทียนจวินเพื่อนำทางให้กับป๋ายเสี่ยวฉุนอย่างเป็นทางการ
และการวางอำนาจที่มาพร้อมกับการหมิ่นเกียรติ แต่มากด้วยความเสี่ยงอันตรายครั้งนี้ก็ได้ถูกคลี่คลายลงด้วยคารมคมคายอันคมกริบของป๋ายเสี่ยวฉุนเช่นนี้ ทุกคนที่อยู่เบื้องหน้านำทางเรือรบที่อยู่ด้านหลังไปจากมหาสมุทรหย่งเหิง เมื่อมาปรากฏตัวในถิ่นของนครจักรพรรดิเซิ่งก็มุ่งหน้าไปยังนครจักรพรรดิเซิ่งด้วยความยิ่งใหญ่เกรียงไกรไม่หวาดเกรงผู้ใด...ไปตลอดทาง
บรรยากาศหนักอึ้งมาพร้อมกับความเคร่งเครียด ไม่มีใครพูดอะไรกันไปตลอดทาง หนึ่งชั่วยามต่อมา อิทธิพลที่มาจากเสียงของจักรพรรดิเซิ่งถึงได้สลายไปจากร่างของราชาผียักษ์ ราชาผียักษ์สูดลมหายใจเข้าลึกๆ จุดลึกในดวงตายังคงมีความตะลึงพรึงเพริดไม่จางหาย
“ตัวอยู่ในนครจักรพรรดิเซิ่งที่ห่างไปไกลถึงเพียงนี้ ทว่าประโยคเดียวของเขาที่ส่งมากลับทำให้ข้าผู้อาวุโสสติหลุดได้นานขนาดนี้!!” ในใจของราชาผียักษ์เต็มไปด้วยความประหวั่นพรั่นพรึง สัมผัสได้ถึงความน่ากลัวของจักรพรรดิบุพกาลอย่างลึกซึ้ง
“นั่นเป็นเพราะว่าเจ้าเพิ่งเคยสัมผัสกับจักรพรรดิบุพกาลเป็นครั้งแรกถึงได้เป็นเช่นนี้ แล้วก็โชคดีที่เจ้าเป็นคนของโลกทงเทียน หากเป็นประชาชนของราชวงศ์จักรพรรดิเซิ่ง ภายใต้สถานการณ์ที่พลังความคิดของตนได้รับผลกระทบเกรงว่าเวลาผ่านไปหลายวันก็คงไม่สามารถฟื้นคืนกลับมาเป็นปกติได้ แต่จะจมอยู่กับความกระตือรือร้นอย่างเร่าร้อนบางอย่างจนสามารถทุ่มเททำทุกอย่างได้ด้วยความบ้าคลั่ง!” กงซุนหว่านเอ๋อร์กล่าวพร้อมยิ้มบางๆ เดิมทีนางก็มีตบะเทียนจุนอยู่แล้ว แม้จะถูกปิดผนึก ทว่าขอบเขตของนางกลับยังคงอยู่ การดิ้นรนของเมล็ดพันธ์แห่งเต๋าในร่างนางรวมไปถึงการที่เดิมทีนางก็เป็นนักพรตของราชวงศ์จักรพรรดิแสล้วนทำให้การฟื้นตัวของนางที่แม้จะเทียบเคียงกับป๋ายเสี่ยฉุนไม่ได้ แต่ก็ช้ากว่ากันไม่มากเท่าใดนัก
“เมื่อมีประสบการณ์ครั้งนี้แล้ว หากเจ้าเจอกับสถานการณ์เช่นนี้อีกครั้ง ขอแค่จักรพรรดิบุพกาลไม่ได้จงใจทำให้เป็น เจ้าก็ไม่มีทางรู้สึกรุนแรงอย่างครั้งนี้อีก” หลังจากกงซุนหว่านเอ๋อร์พูดอธิบายก็หันไปมองป๋ายเสี่ยวฉุนที่ยืนอยู่ตรงหัวเรือ จุดลึกในดวงตานางมีประกายประหลาดเปล่งวูบ นั่นเป็นเพราะนางมองออกว่าป๋ายเสี่ยวฉุนมีความพิเศษมากกว่าผู้อื่น
“หรือจะเป็นอย่างที่เขาพูดจริงๆ นั่นคือบนโลกนิรันดร์กาลใบนี้ คนที่มีฐานะทัดเทียมกับเขาได้จริงๆ มีเพียงจักรพรรดิใหญ่ทั้งสองท่านเท่านั้น...หรือเป็นเพราะวิชาการฝึกตนของเขาที่ไม่ยินยอมให้เขาก้มหัวให้จักรพรรดิใหญ่ทั้งสองท่าน!” ขณะที่กงซุนหว่านเอ๋อร์กำลังครุ่นคิด จิตใจของราชาผียักษ์ก็ค่อยๆ สงบลงได้ แล้วก็หันไปมองแผ่นหลังของป๋ายเสี่ยวฉุนเช่นกัน เมื่อหวนนึกถึงภาพเหตุการณ์ต่างๆ ก่อนหน้านี้ เขาก็พลันรู้สึกว่าบางที...ป๋ายเสี่ยวฉุนอาจจะกลายมาเป็นความหวังของโลกทงเทียนได้จริงๆ ก็เป็นได้!
เมื่อสัมผัสได้ถึงสายตาของคนทั้งสองที่ส่งมาจากด้านหลัง ป๋ายเสี่ยวฉุนยังคงมีสีหน้าเรียบเฉย แต่กระนั้นเมื่อความกดดันก่อนหน้านี้คลายลง ความลำพองใจกลับยังคงผุดขึ้นมาตามความเคยชิน
แต่พอนึกถึงความแข็งแกร่งของสองราชวงศ์ที่ยิ่งใหญ่ รวมไปถึงขอบเขตบุพกาลของสองจักรพรรดิใหญ่ ป๋ายเสี่ยวฉุนกลับรู้สึกได้ถึงแรงกดดันอีกครั้ง
“เป็นแบบนี้ต่อไปไม่ได้ ถ้าจะรู้สึกกดดันทุกครั้งที่คิดถึงแบบนี้ วันหน้าจะปรับอารมณ์ให้ดีขึ้นได้อย่างไร” ป๋ายเสี่ยวฉุนรู้สึกกลัดกลุ้มเล็กน้อย ขณะที่กำลังใคร่ครวญ ดวงตาของเขาก็เป็นประกายวาบเพราะคิดอะไรดีๆ ออก
“อันที่จริงชื่อของสองราชวงศ์นี้ก็น่าสนใจไม่น้อยเลยทีเดียว ราชวงศ์จักรพรรดิแส ก็คือมันปูไม่ใช่หรือ!” (ออกเสียงคล้ายกัน ราชวงศ์จักรพรรดิแสออกเสียงว่าแสหววฺง ส่วนมันปูออกเสียงว่าแซ่หววฺง)
“แล้วก็ราชวงศ์จักรพรรดิเซิ่ง...หอยกาบ?” พอคิดอย่างนี้ ป๋ายเสี่ยวฉุนก็พลันรู้สึกว่าแรงกดดันที่สองราชวงศ์ใหญ่นี้มอบให้ตนลดฮวบลงไปหลายส่วน เขาจึงอดหันกลับมามองกงซุนหว่านเอ๋อร์ไม่ได้
“หว่านเอ๋อร์ ราชวงศ์มันปูของพวกเจ้าชอบกินปูกันหรือ?”
“หา?” กงซุนหว่านเอ๋อร์งงงัน ไม่ทันเข้าใจความหมายของอีกฝ่าย แต่พอนางทำความเข้าใจได้ก็ถลึงตาใส่ป๋ายเสี่ยวฉุนอย่างดุดัน ความรู้สึกผิดปกติก่อนหน้านี้พังทลายลงไปในบัดดล นี่เป็นครั้งแรกจริงๆ ที่นางได้ยินคนเรียกราชวงศ์จักรพรรดิแสว่าราชวงศ์มันปู
พอถูกกงซุนหว่านเอ๋อร์ถลึงตาใส่เช่นนี้ ป๋ายเสี่ยวฉุนก็รู้สึกเกรงๆ เล็กน้อยจึงรีบหันกลับมา เอามือไพล่หลัง วางท่าเย่อหยิ่งต่อไปพลางมองทัศนียภาพที่อยู่เบื้องล่าง
ตลอดทางที่ผ่านมา เขามองเห็นเทือกเขาจำนวนนับไม่ถ้วน เห็นแม่น้ำใหญ่สายแล้วสายเล่า รวมไปถึงนครดารดาษ...สัมผัสได้ถึงความยิ่งใหญ่ของนครจักรพรรดิเซิ่ง เนื่องด้วยก่อนหน้านี้สถานที่ที่เขามาถึงหลังออกมาจากมหาสมุทรหย่งเหิงก็คือดินแดนเซียนอันเป็นที่ตั้งของนครจักรพรรดิเซิ่งอยู่แล้ว ดังนั้นพอเวลาผ่านไปได้หลายวันและพื้นที่ทุ่งราบบนแผ่นดินยิ่งเพิ่มมากขึ้นเรื่อยๆ ในที่สุดยามสนธยาของวันนี้ ป๋ายเสี่ยวฉุนก็มองไกลๆ ไปเห็น...ภูเขายักษ์น่าครั่นคร้ามลูกหนึ่ง!
เมื่อภูเขาลูกนี้ตั้งตระหง่านอยู่บนพื้นที่ราบจึงทำให้มันสะดุดตาอย่างเห็นได้ชัด ความใหญ่โตของมันมากพอจะเขย่าคลอนนภากาศ ต่อให้อยู่ห่างไปไกลมากก็ยังมองเห็นเค้าโครงรูปร่างที่สมบูรณ์แบบของมันได้อย่างชัดเจน
สามารถพูดได้ว่า นี่คือภูเขาใหญ่ที่น่าตะลึงที่สุดเท่าที่ป๋ายเสี่ยวฉุนเคยได้เห็นมาในชีวิตนี้ ขนาดของมันกินอาณาเขตไปถึงครึ่งหนึ่งของเขตการปกครอง เท่ากับครึ่งหนึ่งของโลกทงเทียนเลยทีเดียว!
หากคนธรรมดาเริ่มปีนจากตีนเขาขึ้นมา ใช้เวลาทั้งชีวิตนี้คงปีนได้ไม่ถึงยอดเขา!
และหากจะพูดว่ามันสูงจนทอดติดกับนภากาศก็ยังไม่เกินไปแม้แต่น้อย!
และด้านบนสุดของภูเขาที่สูงราวกับไร้ที่สิ้นสุดลูกนี้ ท่ามกลางชั้นเมฆไม่มียอดเขา แต่มีบ่อสวรรค์ขนาดมหึมาบ่อหนึ่ง!
ภูเขาใหญ่สะท้านฟ้า บ่อสวรรค์นี้เล็กกว่าอยู่หลายเท่า ทว่าก็ยังคงยิ่งใหญ่ไพศาล มีไอหมอกลอยกรุ่นออกมาจากในบ่อน้ำแล้วไปผสานรวมกับชั้นเมฆรอบด้าน ทำให้สถานที่แห่งนี้เป็นเหมือนดินแดนแห่งเซียนที่แท้จริง
โดยเฉพาะในบ่อสวรรค์นั่นยังมีใบบัวอีกเป็นจำนวนมาก ใบบัวแต่ละใบใหญ่ราวกับเกาะแห่งหนึ่ง เมื่อมองอย่างละเอียดจะเห็นได้ว่าบนใบบัวทุกใบล้วนมีสิ่งปลูกสร้างตั้งอยู่หลายหลัง!
ไม่ได้ทำมาจากทองคำเหลืองอร่าม ทว่ากลับเป็นวิหารอาคารที่วิจิตรงดงาม เต็มไปด้วยกลิ่นอายแห่งเซียน!
ใบบัวมีมากหลายพันใบ กระจายอยู่ตามจุดต่างๆ บนบ่อน้ำ และจุดศูนย์กลางที่ถูกใบบัวเหล่านี้โอบล้อมเอาไว้ก็คือดอกบัวดอกหนึ่งที่มีขนาดมโหฬารเกินจะเปรียบ!
ดอกบัวนี้ชูช่อบานสะพรั่งโดดเด่น ส่งกลิ่นหอมอบอวลชวนให้คนลุ่มหลง และตรงเกสรดอกบัวก็มี...พระราชวังหลังหนึ่ง...ที่ขาวพิสุทธิ์ราวกับหยกเนื้อดี!!
นำดอกบัวมาทำเป็นพระราชวัง ใบบัวคือนครที่ห้อมล้อมซึ่งพอประกอบเข้าด้วยกันก็กลายมาเป็นเมืองหลวงของราชวงศ์จักรพรรดิเซิ่ง นครจักรพรรดิเซิ่ง!
นครเช่นนี้อยู่เหนือจินตนาการของป๋ายเสี่ยวฉุนไปอย่างสิ้นเชิง เขานึกภาพไม่ออกเลยว่าจะมีภูเขาใหญ่ขนาดนี้ มีนครแบบนี้อยู่ในบ่อสวรรค์เช่นนี้ได้!
ไม่เพียงแต่ป๋ายเสี่ยวฉุนเท่านั้นที่สะท้านสะเทือน ราชาผียักษ์ก็ยิ่งเป็นเช่นเดียวกัน ตอนที่มองไปเห็นบ่อสวรรค์แห่งนั้นไกลๆ เขาก็ถึงกับอ้าปากค้าง ดูเหมือนว่าเมื่อเปรียบเทียบกับที่แห่งนี้แล้ว ทุกสิ่งที่อยู่ในโลกทงเทียนกลับล้าสมัยไปอย่างสิ้นเชิง
มีเพียงกงซุนหว่านเอ๋อร์เท่านั้นที่สีหน้าเป็นปกติ เห็นได้ชัดว่าทุกอย่างในนครจักรพรรดิเซิ่งแห่งนี้เป็นสิ่งที่นางรู้อยู่แล้ว และสำหรับนาง หากเอานครจักรพรรดิเซิ่งมาเปรียบเทียบกับนครหลักของราชวงศ์จักรพรรดิแส นครจักรพรรดิแสก็ไม่ได้ด้อยไปกว่ากันสักเท่าไหร่นัก
พอสังเกตเห็นท่าทางตะลึงงันของป๋ายเสี่ยวฉุน กู่เทียนจวินที่นำทางอยู่เบื้องหน้ามีสีหน้าเป็นปกติ ทว่าพวกครึ่งเทพที่อยู่รอบๆ กลับมีสีหน้าภาคภูมิใจ นครจักรพรรดิเซิ่งคือสถานที่ศักดิ์สิทธิ์ของพวกเขา แล้วก็เป็นความภาคภูมิใจของพวกเขาเช่นกัน
ยามนี้เมื่อเรือรบขยับเข้าไปใกล้ สายตาของป๋ายเสี่ยวฉุนก็สังเกตไปเห็นว่าในบ่อน้ำของบ่อสวรรค์คล้ายจะมีปลามังกรหลายตัวที่กำลังแหวกว่ายอย่างอิสระเสรี พวกมันแผ่กลิ่นอายของความสูงศักดิ์ บางครั้งปลามังกรพวกนี้ก็กระโดดขึ้นมาเหนือผิวน้ำ เกล็ดสีทองที่พออยู่ภายใต้แสงอาทิตย์อัสดงก็สาดสะท้อนประกายแสงพริบพราว
ทำให้ราชวงศ์จักรพรรดิเซิ่งที่ถูกโอบล้อมไปด้วยเกลียวเมฆยิ่งงดงามเหนือไปกว่าดินแดนแห่งเซียน!
ยามนี้พวกนักพรตที่อาศัยอยู่ในราชวงศ์จักรพรรดิเซิ่งต่างก็สังเกตเห็นว่าบนท้องฟ้ามีกลุ่มคนและเรือรบกิ้งก่ากระดูกขาวอันน่าครั่นคร้ามทะยานผ่านมา
สายตาของแต่ละคนพลันหันมามอง โดยเฉพาะในวังหลวงที่มีขุนนางบุ๋นบู๊ทั้งราชสำนักหลายพันคนซึ่งถูกกรพรรดิเซิ่งเรียกตัวมาคล้ายกำลังประชุมขุนนาง บัดนี้แต่ละคนต่างก็เงยหน้าขึ้น สายตาบางคนฉายความใคร่รู้ บางคนสายตาคมกริบ และบางคนก็ยิ่งมองด้วยสายตาที่เหมือนผู้ปกครองแคว้นใหญ่มองประชาชนของแคว้นเล็กๆ ที่ยากจน
และเวลานี้เอง เมื่อพวกป๋ายเสี่ยวฉุนขยับเข้ามาใกล้นครจักพรรดิเซิ่ง เสียงหวีดแหลมเสียงหนึ่งที่ดังจากในวังหลวงก็พลันทะยานขึ้นสู่ท้องฟ้า
“จักรพรรดิเซิ่งมีราชโองการ เรียกพบป๋ายเสี่ยวฉุน ผียักษ์นักพรตแห่งโลกทงเทียนให้ไปเข้าเฝ้าในวังหลวง!”
------


[Go To Next Chapter]( ./27.md)