##บทที่ 1055 เปิดตัวอย่างงดงาม
ราชาผียักษ์ไม่ได้ชื่อว่าผียักษ์
แต่เห็นได้ชัดว่าในสายตาของราชวงศ์จักรพรรดิเซิ่ง พวกเขาไม่คิดจะเอ่ยคำว่าราชาออกมา แล้วก็ยิ่งไม่ให้การยอมรับ อีกทั้งชื่อจริงของราชาผียักษ์ที่ต่อให้เป็นคนในแดนทุรกันดารก็มีคนที่รู้แค่ไม่กี่คนเท่านั้น เรื่องนี้ราชาผียักษ์มีการเตรียมใจมาก่อนแล้ว ทว่าก็ยังอดพึมพำในใจไม่ได้
“ข้าผู้อาวุโสแซ่โจว!”
เมื่อพระราชโองการของจักรพรรดิเซิ่งถูกป่าวประกาศ กู่เทียนจวินจึงหยุดชะงักฝีเท้า ยืนอยู่กลางอากาศ เมื่อหันกลับมามองป๋ายเสี่ยวฉุน เขาที่ปิดปากเงียบมาตลอดทางก็พลันเอ่ยเสียงเนิบนาบ
“สหายนักพรตป๋าย เรือรบเอาเข้าไปข้างในไม่ได้ เชิญ”
ป๋ายเสี่ยวฉุนมองนครจักรพรรดิเซิ่ง แล้วก็เงยหน้ามองวังหลวงที่ตั้งอยู่บนดอกบัวขนาดมหึมา สัมผัสได้ว่าตอนนี้มีอำนาจจิตของคนหลายพันคนกวาดมาประเมินตนจากในนั้น
สูดลมหายใจเข้าลึกหนึ่งครั้ง ก่อนจะจัดระเบียบเสื้อผ้าตัวเองอีกเล็กน้อย จากนั้นป๋ายเสี่ยวฉุนก็ยกมือขวาขึ้นโบกหนึ่งที เก็บเอากงซุนหว่านเอ๋อร์มาไว้ในถุงเก็บของ ครั้นจึงเดินออกไปหนึ่งก้าว มีราชาผียักษ์ติดตามมาด้านหลัง คนทั้งสองตรงดิ่งสู่พระราชวังปทุมมา
กู่เทียนจวินหัวเราะหยันอยู่ในใจ เดินนำไปข้างหน้าโดยไม่แม้แต่จะชายตามามอง ไม่นานคนทั้งสามก็มาปรากฏตัวอยู่นอกวังหลวงของนครจักรพรรดิเซิ่ง เพิ่งจะขยับเข้ามาใกล้ พลานุภาพสยบขุมหนึ่งก็ระเบิดออกมาจากตัววังหลวง กลายมาเป็นแรงโจมตีที่สกัดกั้นป๋ายเสี่ยวฉุนและราชาผียักษ์ไว้ทันที
แรงโจมตีนี้ไม่มีพลังแห่งการทำลายล้าง ทว่าปราณอันน่าหวาดกลัวที่แผ่ออกมาจากด้านในคล้ายจะสามารถบดขยี้ป๋ายเสี่ยวฉุนได้ในชั่วพริบตา ป๋ายเสี่ยวฉุนหน้าเปลี่ยนสี เขาสัมผัสได้ถึงกลิ่นอายของวิญญาณวัตถุคล้ายกับของบุรพาจารย์หันเหมินจากในปราณนี้ได้ทันที
“สมบัติแห่งโลก...” ป๋ายเสี่ยวฉุนชะงักฝีเท้า ปราณนั้นโชยมาปะทะใบหน้าพร้อมกับอำนาจจิตที่เปี่ยมด้วยความน่าเกรงขามกวาดผ่านมาคล้ายต้องการยืนยันตัวตนของป๋ายเสี่ยวฉุนกับราชาผียักษ์ ก่อนที่อำนาจจิตนั้นจะจางหายไป พลังขัดขวางก็หายตามไปด้วย
ลำพังแค่ถูกสกัดเอาไว้เพียงชั่วพริบตาก็ทำเอาเหงื่อไหลรินไปตามไขสันหลังของราชาผียักษ์ ภายใต้พลานุภาพสยบเช่นนี้ ลมหายใจของเขาเปลี่ยนมาเป็นหอบหนัก และพอคนทั้งสองก้าวเข้าไปในประตูใหญ่ของวังหลวง สิ่งที่ปรากฏอยู่เบื้องหน้าพวกเขาก็คือแท่นบันไดที่ใหญ่โตราวกับสันเขา!
ขั้นบันไดนี้มีเกือบหมื่นขั้น ด้านบนสุดของมัน...ก็คือที่ตั้งของตำหนักหลักแห่งวังหลวงอันยิ่งใหญ่โอ่อ่า!
สามารถมองเห็นได้ว่าตรงนั้นมีคนไม่น้อยกำลังยืนอยู่สองข้างฝั่งหันหลังให้คนทั้งสอง และเบื้องหน้าของพวกเขา จุดที่ป๋ายเสี่ยวฉุนมองไม่เห็นก็มีปราณเกรียงไกรขุมหนึ่งซึ่งเหนือกว่าทวยเทพ คล้ายเป็นนายของปวงประชาแผ่กำจายออกมา!
“จักรพรรดิเซิ่ง...ไม่สิ จักรพรรดิหอยกาบ!” ลมหายใจป๋ายเสี่ยวฉุนเริ่มถี่กระชั้น หัวใจบีบรัดตึงเขม็ง หลังจากพึมพำอยู่ในใจตัวเองสองสามครั้ง ความตื่นเต้นก็จางหายลงไปไม่น้อย เขาถึงได้สงบจิตสงบใจก้าวเดินขึ้นไปบนขั้นบันใด
หน้าผากของราชาผียักษ์เต็มไปด้วยเม็ดเหงื่อ เขาไม่มีตบะอย่างป๋ายเสี่ยวฉุน แล้วก็ไม่มีวิธีบรรเทาความกดดันเฉกเช่นป๋ายเสี่ยวฉุน แต่จะอย่างไรซะเขาก็คือราชาผียักษ์ ผู้ที่เคยเป็นหนึ่งในสี่ราชาสวรรค์ผู้ยิ่งใหญ่ของแดนทุรกันดาร แม้ว่าการบีบคั้นด้านตบะจะทำให้เหงื่อแตกพลั่ก ทว่าพอสูดลมหายใจเข้าลึกๆ หลายที เขาก็สามารถปรับสภาพจิตใจของตัวเองได้อย่างรวดเร็ว
ครั้นจึงก้าวเดินขึ้นไปบนบันไดพร้อมกับป๋ายเสี่ยวฉุน ยิ่งเดินไปข้างหน้า ตำหนักหลักของวังหลวงก็ยิ่งเผยเด่นชัด เงาร่างของนักพรตสองข้างทางที่ยืนหันหลังให้พวกเขาก็เพิ่มมากขึ้นตามไปด้วย
จนกระทั่งคนทั้งสองเหยียบลงบนบันไดขั้นสุดท้าย และมาหยุดยืนอยู่ตรงหน้าตำหนักอย่างแท้จริง พวกเขาถึงมองเห็นว่าเหนือบันไดขั้นนี้มีลานกว้างขนาดมหึมา ซึ่งสุดปลายทางของลานกว้างมีเสาใหญ่ยักษ์เก้าต้น เสาทุกต้นล้วนสลักภาพหงส์ภาพมังกรที่มีชีวิตชีวาเหมือนมีตัวตนอยู่จริง
และใจกลางของเสาทั้งเก้าต้นนี้ก็วางกระถางสีเขียวขนาดมโหฬารอยู่ใบหนึ่ง!
มีควันสีเขียวลอยกรุ่นจากในเตา ผสานเข้าไปในชั้นเมฆเป็นระลอก...
คนที่ยืนอยู่สองฝั่งของลานกว้างมีหลายพันคน พวกเขายืนนิ่งไม่ขยับ หันหน้าไปมองยังตำหนักใหญ่โอฬารที่อยู่สุดปลายของลานกว้างอย่างนอบน้อม!
หน้าประตูของตำหนักใหญ่มีผู้เฒ่าผมขาวสองคนที่หลังค่อมๆ น้อยยืนอยู่ มือทั้งสองข้างของคนทั้งคู่ประสานเก็บซ่อนไว้ในชายแขนเสื้อ กำลังก้มหน้าหันไปหาตำหนักด้วยท่าทางพินอบพิเทา และด้านในตำหนักใหญ่อันเป็นจุดรวมสายตาของคนทุกคนก็มีคนอยู่แค่...คนเดียว!
ไม่ได้สวมชุดจักรพรรดิ แต่สวมเสื้อสีเขียวเข้าชุดคล้ายถูกเลือกมาตามแต่ใจ เขานั่งอยู่บนเก้าอี้ใหญ่กลางตำหนัก กำลังก้มหน้าก้มตาอ่านคัมภีร์โบราณม้วนหนึ่งที่อยู่ในมือ คนผู้นี้น่าจะเป็นวัยกลางคน หน้าตาที่หล่อเหลาแฝงไว้ด้วยความอ่อนโยน ราวกับว่าหากคลี่ยิ้มย่อมต้องปานประหนึ่งลมวสันตฤดูที่พัดโชยมา ทำให้คนมัวเมาอยู่ในความสนิทสนมชิดเชื้อ ยอมทุ่มเทหมดตัวหมดใจเพื่อเขา
รอบด้านเงียบสงัด ราวกับว่าหากเขาไม่เปิดปาก ทุกคนที่อยู่ตรงนี้ก็ไม่มีใครกล้าเสนอหน้าพูด ท่ามกลางความเงียบงันนี้ แม้แต่กู่เทียนจวินก็ยังคารวะเพียงหนึ่งครั้งแล้วมายืนก้มหน้าก้มตาไม่เอ่ยอะไรอยู่ตรงตำแหน่งหน้าสุดของกลุ่มคนฝั่งขวา
ตลอดทั้งตำหนักใหญ่นิ่งสงบ มีเพียงป๋ายเสี่ยวฉุนและราชาผียักษ์ที่ยืนอยู่ตรงกลาง ทว่ากลับไม่มีใครสนใจจะมองพวกเขา ทุกคนต่างก็กำลังรอให้ชายวัยกลางคนที่สวมชุดสีเขียวเงยหน้าขึ้นมา
“ท่าเยอะจริงๆ!” ท่ามกลางความเงียบงันและความกดดันนี้ ป๋ายเสี่ยวฉุนหัวใจเต้นกระหน่ำ แต่เขากลับรู้สึกว่าตัวเองจะขี้ขลาดไม่ได้ จึงพยายามปลอบใจตัวเอง ขณะเดียวกันก็รู้สึกเจ็บจี๊ดๆ ในหัวใจ เพราะว่าท่วงท่าของจักรพรรดิเซิ่งผู้นี้ทำให้เขารู้สึกว่าอีกฝ่ายงามสง่าน่าจับตามองมากเกินไป
ยังดีที่จักรพรรดิเซิ่งไม่ได้ให้ทุกคนรอนาน คล้ายสัมผัสได้ถึงการมาถึงของป๋ายเสี่ยวฉุน สายตาของเขาจึงย้ายออกจากคัมภีร์โบราณที่อยู่ในมือ ตอนที่มองมายังป๋ายเสี่ยวฉุนซึ่งยืนอยู่บนลานกว้าง ใบหน้าของเขาก็ยกยิ้ม
พอรอยยิ้มนี้ปรากฏก็ราวกับร้อยบุปผาเบ่งบาน ลมฤดูใบไม้ผลิพัดโชยชื่นฉ่ำ ตลอดทั้งวังหลวงพลันสว่างไสว แม้แต่เกลียวเมฆที่อยู่รอบด้านก็คล้ายจะเริงระบำอย่างลิงโลดมีชีวิตชีวา ขนาดดอกบัวก็เหมือนจะบานสะพรั่งกว่าเก่า ท่ามกลางกลิ่นหอมที่โชยมา ปลามังกรในบ่อสวรรค์ก็ยิ่งพากันแหวกว่ายเบิกบาน
“สหายนักพรตป๋าย ข้าผู้เป็นจักรพรรดิได้ยินชื่อเสียงของเจ้ามานานมากแล้ว” เสียงของจักรพรรดิเซิ่งที่ดังก้องท่ามกลางรอยยิ้มงดงามนั้นฟังดูแล้วอ่อนโยนอย่างถึงที่สุด เป็นเสียงที่ทำให้คนฟังรู้สึกสนิทใจ ขณะเดียวกันดวงตาของเขาก็ยิ่งเผยความจริงใจที่ใครก็มิอาจกังขา
ป๋ายเสี่ยวฉุนกลั้นหายใจ ในสมองมีภาพเหตุการณ์ตอนที่พบเจอกับจักรพรรดิขุยยในแดนทุรกันดารลอยขึ้นมา จากนั้นจึงรีบก้าวขึ้นหน้าไปสองสามก้าวแล้วคารวะโค้งตัวลงต่ำให้แก่จักรพรรดิเซิ่ง ก่อนจะเอ่ยด้วยเสียงดังฟังชัด
“นักพรตแห่งโลกทงเทียน ป๋ายเสี่ยวฉุน คารวะจักรพรรดิเซิ่ง!”
“ขอบพระคุณในพระกรุณาธิคุณของจักรพรรดิเซิ่งที่ทำให้คนของโลกทงเทียนข้าได้อยู่อาศัยบนแผ่นดินของจักรพรรดิเซิ่งได้อย่างปลอดภัย ขณะเดียวกันก็ได้ปรับตัวเข้ากับฟ้าดินของโลกนิรันดร์กาล”
“ข้าผู้แซ่ป๋ายไม่รู้จะตอบแทนด้วยสิ่งใดจึงถือโอกาสไปเยือนราชวงศ์จักรพรรดิแสพร้อมกับสหายนักพรตผียักษ์มารอบหนึ่ง เดิมทีคิดจะจับตัวจักรพรรดิแสมาส่งมอบให้แก่จักรพรรดิเซิ่ง แต่น่าเสียดายที่ข้าผู้แซ่ป๋ายไม่คุ้นเคยกับดินแดนเซียนนิรันดร์กาล จึงไม่สามารถช่วงชิงโอกาสมาได้ สุดท้ายจึงได้แต่จับเอาเทียนจุนคนหนึ่งมา แม้ว่าของขวัญชิ้นนี้จะเล็กน้อยไปบ้าง แต่ก็มาจากความตั้งใจที่แท้จริง ขอจักรพรรดิเซิ่งโปรดอย่ารังเกียจ” ป๋ายเสี่ยวฉุนถอนหายใจ ใบหน้าเต็มไปด้วยความเสียดายราวกับว่าสะท้อนใจไปกับความโชคดีของจักรพรรดิแสอย่างยิ่ง
จบประโยคของป๋ายเสี่ยวฉุน จักรพรรดิเซิ่งที่เดิมทีมีรอยยิ้มประดับใบหน้าก็ถึงกับยิ้มค้าง เห็นได้ชัดว่าต่อให้เขาจะเป็นถึงจักรพรรดิผู้สูงส่ง ทว่าพอเจอเข้ากับคำพูดของป๋ายเสี่ยวฉุนก็ยังอึ้งงันไปไม่ถูกเหมือนกัน
ขนาดเขายังเป็นเช่นนี้ก็ไม่ต้องพูดถึงเหล่าชนชั้นสูงหลายพันคนที่ยืนอยู่บนสองฝากฝั่งของลานกว้างเลย คนเหล่านี้ต่างก็พากันเหลือบมองป๋ายเสี่ยวฉุนอย่างอดไม่ได้ สีหน้าที่แปลกประหลาดนั้นมากด้วยความดูแคลน ทั้งยังมีคนไม่น้อยที่เผยแววระแวดระวังอย่างหนัก
นั่นเพราะพวกเขาไม่เคยเจอใครที่ไร้ยางอายมาก่อน เพราะในฐานะที่เป็นคนของราชวงศ์จักรพรรดิเซิ่ง เดิมทีการวางมาดภูมิฐานก็เป็นสัญชาตญาณการเข้าสังคมอย่างหนึ่ง คนอย่างป๋ายเสี่ยวฉุนที่คุยโวต่อหน้าจักรพรรดิเซิ่งได้หน้าตาเฉย ซ้ำยังกล้าคุยโม้จนฟ้าแทบทะลุ...ความสามารถเช่นนี้ พวกเขาไม่เคยเจอมาก่อนเลยจริงๆ
“เขาจะไปจับจักรพรรดิแส?!”
“เพราะว่าไม่ชินทางเลยหาจักรพรรดิแสไม่เจอ?”
“หน้าด้านเกินไปแล้ว แค่คุยโวก็ไม่เท่าไหร่ แต่คุยอย่างไม่มีขอบเขตเช่นนี้ถือว่าเขาทำไม่ถูก!”
ราชาผียักษ์กะพริบตาปริบๆ เขาที่เดิมทียังตื่นเต้น พอได้ยินประโยคนี้ของป๋ายเสี่ยวฉุนแล้วหันไปเห็นสีหน้าเสียดายของอีกฝ่าย เขาก็เลิกตื่นเต้นทันที บนใบหน้าเผยความผ่อนคลายได้อย่างน่าแปลกใจ จากนั้นพอหันไปมองทุกคนที่อยู่รอบด้านราชาผียักษ์ก็พลันรู้สึกเหมือนตัวเองตาฝาดราวกับว่าที่นี่ไม่ใช่แผ่นดินหย่งเหิง แต่เป็นนครจักรพรรดิขุยของแดนทุรกันดาร...
“ดูท่า...หลังจากนี้ไม่นาน คนทั้งดินแดนเซียนนิรันดร์กาลคงรู้ถึงความหน้าด้านและความสามารถในการสร้างความวอดวายของไอ้หมอนี่แล้วกระมัง...”
มองสีหน้าของผู้คนที่รายล้อมอยู่รอบด้าน แล้วก็เห็นรอยยิ้มที่แข็งทื่อของจักรพรรดิเซิ่ง ลึกๆ ในใจของป๋ายเสี่ยวฉุนพลันเกิดความลำพอง ตามความคิดของเขา บรรยากาศก่อนหน้านี้เขาเป็นฝ่ายถูกกระทำมากเกินไป มีเพียงทำให้ตัวเองกลายมาเป็นฝ่ายกระทำได้ในระดับหนึ่งเท่านั้นในมือถึงจะมีเบี้ยที่ใหญ่กว่าเดิมสำหรับการแลกเปลี่ยนครั้งนี้
ขณะที่กำลังใคร่ครวญว่าอันดับต่อไปเขาควรจะพูดเช่นไร จู่ๆ ท่ามกลางกลุ่มนักพรตนับพันคนที่อยู่ทางฝั่งซ้ายมือของเขากลับมีเสียงแหลมดังที่ป๋ายเสี่ยวฉุนคุ้นเคยดังขึ้นมา
“ป๋ายเสี่ยวฉุน ที่นี่คือวังหลวงแห่งราชวงศ์จักรพรรดิเซิ่ง อย่าได้หวังว่าจะพูดจาเหลวไหล!” พอประโยคนี้ดังจบก็มีคนผู้หนึ่งเดินออกมาจากกลุ่มคนแล้วหันมาคารวะให้แก่จักรพรรดิเซิ่ง
“ฝ่าบาทพะยะค่ะ จากคำพูดก่อนหน้านี้ของป๋ายเสี่ยวฉุน กระหม่อมสามารถร่ายโทษมหันต์ได้สามร้อยข้อ ทว่าโทษที่ร้ายแรงที่สุดก็คือเขาหลอกลวงเบื้องสูง โปรดลงโทษป๋ายเสี่ยวฉุนผู้นี้หนักๆ ด้วยโทษฐานที่โกหกองค์จักรพรรดิ!”
“หลิวหย่ง!” ป๋ายเสี่ยวฉุนตะลึง ตอนที่หันไปมองแล้วจำคนผู้นี้ได้ ลูกตาของเขาก็เบิกกว้าง สถานที่แห่งนี้มีคนอยู่มากมาย ก่อนหน้านั้นเขาไม่ทันมองอย่างละเอียด ตอนนี้พอเห็นพระยาสวรรค์หลิวที่เคยตั้งข้อหาหนึ่งร้อยข้อให้แก่ตนตอนอยู่แดนทุรกันดาร ป๋ายเสี่ยวฉุนก็ตะลึงค้างไปทันที!
พระยาสวรรค์หลิวไม่แม้แต่จะปรายตามองป๋ายเสี่ยวฉุน ยามนี้ในใจกำลังฮึกเหิมและลำพอง เขาโชคดีเพราะสถานที่ที่ถูกนำส่งมาก็คือในนครจักรพรรดิเซิ่งแห่งนี้ สามารถพูดได้ว่าเขาคือคนแรกที่สวามิภักดิ์ต่อราชวงศ์จักรพรรดิเซิ่ง อีกทั้งยังเล่าเรื่องทั้งหมดที่ตนรู้ให้จักรพรรดิเซิ่งฟังอย่างไม่มีหมกเม็ดเพื่อแลกเปลี่ยนมาด้วยตำแหน่งขุนนาง
ต่อให้ตำแหน่งนี้จะไม่ใหญ่นัก ทว่าเขาก็พอใจ ตอนนี้พอได้เห็นป๋ายเสี่ยวฉุนที่ครานั้นบีบให้ตนจำต้องไปเฝ้าด่านหน้ากำแพงเมือง แถมภายหลังต้องอยู่อย่างอกสั่นขวัญผวากลัวว่าจะถูกอีกฝ่ายแก้แค้น แน่นอนว่าเขาย่อมต้องรีบปรี่ออกมาจ้วงมีดแทงอีกฝ่ายแรงๆ เพื่อทำตามความปรารถนาในปีนั้นที่ไม่สำเร็จให้กลายเป็นจริง
“ลูกผู้ชาย แก้แค้นพันปีก็ยังไม่สาย ป๋ายเสี่ยวฉุน ตอนอยู่แดนทุรกันดารข้าเล่นงานเจ้าไม่ได้ มาอยู่ที่นี่ ข้าจะต้องทำให้เจ้าได้เห็นดีกัน ข้าจะต้องกล่าวโทษเจ้าให้ถึงพันข้อให้ได้!”
------


[Go To Next Chapter]( ./28.md)