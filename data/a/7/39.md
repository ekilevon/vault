##บทที่ 1067 ของดี
ทุกคนเงียบงัน ตอนที่แต่ละคนมองไปยังป๋ายเสี่ยวฉุน สีหน้าก็เหยเกอย่างปิดไม่มิด เรื่องคุยโวเช่นนี้ ทุกคนก็เคยทำกันทั้งนั้น จึงไม่นับว่าเป็นเรื่องใหญ่อะไร แต่ป๋ายเสี่ยวฉุนดันมาคุยโวต่อหน้าทุกคนได้ปลอมขนาดนี้...
แถมยังทำสีหน้าจริงจังประกอบการโม้ นี่จึงทำให้ทุกคนจำต้องยอมแพ้ให้ พอหวนนึกไปถึงวันแรกที่ป๋ายเสี่ยวฉุนเจอกับจักรพรรดิเซิ่งแล้วพูดอย่างไม่อายปากว่าเสียดายที่จักรพรรดิแสโชคดี ถึงได้ไม่ถูกเขาจับตัวมา เฉินซูก็ไอแห้งๆ ออกมาหนึ่งที เป็นฝ่ายเบี่ยงประเด็นไปคุยเรื่องการฝึกตนกับกู่เทียนจวินเสียเอง
คนอื่นๆ ก็ดึงสายตากลับออกมาจากร่างของป๋ายเสี่ยวฉุนแล้วหันไปหัวเราะพูดคุยเรื่องอื่น ไม่พูดถึงเรื่องเม็ดบัวอีก แล้วก็ไม่เปิดโอกาสให้ป๋ายเสี่ยวฉุนได้คุยโวเช่นกัน เพราะการโอ้อวดตัวของป๋ายเสี่ยวฉุนทำเอาพวกเขาที่ได้ฟังรู้สึกขนลุกชันไปทั้งร่าง
“บัวหิมะแสนปี...บัวหิมะนั่นโชคดีอะไรขนาดนั้น ตั้งแสนปีก็ยังไม่ถูกคนเก็บเอาไป!”
“ไก่หางวิเศษทำลายฟ้าพิฆาตดิน...ท่านย่าเจ้าเถอะ ไอ้โม้น่ะไม่เท่าไหร่ แต่ช่วยโม้ให้มันจริงจังหน่อยจะได้ไหม อย่างน้อยก็ตั้งชื่อให้มันฟังหรูหราหน่อยก็ยังดี ตั้งชื่ออะไรเสียตรงเผงขนาดนั้น นี่ถ้าคิดตามคำบอกของเขา เกรงว่าหากในโลกของเขามีปลามังกรสวรรค์จริงๆ ก็คงชื่อว่าปลามังกรสวรรค์เหนือทัดทานผู้สูงส่งแห่งเขตแดนเซียนใต้หล้าไร้ศัตรูเลยกระมัง!”


“ที่เกินจริงที่สุดก็คือพริกเซียนห้าแสนปี สมควรตายนัก ข้าไม่เคยได้ยินมาก่อนว่าไอ้เจ้าสิ่งนั้นจะอยู่ได้นานตั้งห้าแสนปี!!”
ทุกคนบ่นพึมพำกันอยู่ในใจ ไม่ให้ความสนใจป๋ายเสี่ยวฉุนอีก ส่วนป๋ายเสี่ยวฉุนก็ลำพองอยู่กับตัวเอง กวาดตามองทุกคนอย่างโอหัง แค่นเสียงเย็นอยู่ในใจ ครุ่นคิดว่าหากว่ากันด้วยเรื่องของการคุยโว แม้ว่าก่อนหน้านี้ตนจะทำไม่เป็น ทว่าแค่ใช้สมองเล็กน้อยก็สามารถคุยจนคนทั้งแผ่นดินหย่งเหิงหูดับได้
ผ่านไปไม่นานเท่าไหร่ก็มีนักพรตของนครจักรพรรดิเซิ่งอีกไม่น้อยทยอยกันมาถึง แม้แต่ไห่เฉินต้าจุนที่นั่งตกปลามาได้หนึ่งร้อยปีกว่าก็ยังมาวังหลวงด้วยท่าทางตื่นเต้น
หลังจากเห็นป๋ายเสี่ยวฉุน ต่อให้ในใจพวกเขาจะดูแคลนอีกฝ่ายมากแค่ไหน ทว่าภายนอกกลับยังคงยกยิ้ม อีกทั้งคนหลายคนที่เคยรับปลามังกรสวรรค์มาจากป๋ายเสี่ยวฉุนก็ยังเดินมาทักทายเขาสองสามคำด้วย
ทว่าความดูหมิ่นที่ฝังลึกลงไปในกระดูก ความรู้สึกเป็นปฏิปักษ์เพราะไม่ใช่พวกเดียวกันกลับยังคงถูกกั้นขวางไว้ด้วยรอยยิ้ม นี่เป็นสิ่งที่ป๋ายเสี่ยวฉุนสัมผัสได้อย่างชัดเจน แต่ว่าสำหรับเรื่องนี้ป๋ายเสี่ยวฉุนที่อยู่อาศัยในนครจักรพรรดิเซิ่งมาช่วงเวลาหนึ่งกลับเคยชินเสียแล้ว หากวันหนึ่งพวกเขาเลิกอคติขึ้นมา บางทีป๋ายเสี่ยวฉุนอาจจะปรับตัวไม่ทันก็เป็นได้
เมื่อคุ้นชินกับวิธีการพูดและการวางตัวของคนเหล่านี้แล้ว ป๋ายเสี่ยวฉุนจึงยังคงสามารถพูดจาตอบรับทุกคนได้ด้วยรอยยิ้ม และเมื่อมีคนเข้ามาทักทาย เขาก็ไม่ลังเลที่จะคว้าโอกาสในการอ้าปากคุยโว
ไม่นานนักเมื่อที่นั่งทั้งหมดบนลานกว้างของวังหลวงถูกจับจองจนเกือบเต็ม เสียงระฆังก็ดังกังวาน ทุกคนพากันเงียบเสียงลง ครั้นเงาร่างของจักรพรรดิเซิ่งก็เดินออกมาจากในตำหนักใหญ่ ใบหน้าของเขามีรอยยิ้มอ่อนโยนประดับ เมื่อเขาปรากฏตัว ทุกคนก็พากันลุกขึ้นยืนแล้วคารวะ
“ทุกคนนั่งลงเถอะ งานเลี้ยงบงกชในครั้งนี้ข้าผู้เป็นจักรพรรดิจะร่วมชมบงกชเซียนร่วมกับทุกท่านด้วย” จักรพรรดิเซิ่งคลี่ยิ้ม นั่งลงบนตำแหน่งประทานอย่างไม่มีพิธีรีตอง ตอนที่กวาดสายตามาเห็นป๋ายเสี่ยวฉุน รอยยิ้มของเขาก็ยังคงอยู่ดุจเดิม ทั้งยังพยักหน้าให้กับป๋ายเสี่ยวฉุนด้วย
ทุกคนกู่ร้องขอบคุณอย่างพร้อมเพรียงกัน ครั้นจึงทยอยกันนั่งลงไป
ป๋ายเสี่ยวฉุนเองก็ลุกขึ้นยืนพร้อมกับทุกคนแล้วก็นั่งลงพร้อมกับทุกคนอีกครั้ง จากนั้นก็มองจักรพรรดิเซิ่งตาปริบๆ คาดหวังเป็นอย่างยิ่งว่าจะได้ลิ้มรสเม็ดบัวในอันดับถัดไป
ไม่ได้ให้ทุกคนรอนาน เมื่อเห็นว่าทุกคนนั่งลงเรียบร้อยดีแล้ว จักรพรรดิเซิ่งที่อมยิ้มก็ยกมือขวาขึ้นโบกไปรอบด้านหนึ่งที ทันใดนั้นสายลมพลันพัดกระโชกแรง ชั้นเมฆซัดตลบไล่หลังกัน ก่อนที่มือใหญ่ข้างหนึ่งจะจำแลงขึ้นมาบนท้องฟ้า
มือใหญ่นี้แผ่แสงแห่งความศักดิ์สิทธิ์ ทั้งยังมีพลานุภาพสยบที่ทำให้ป๋ายเสี่ยวฉุนใจสั่นแผ่กำจาย แล้วมือใหญ่นี้ก็พลันดิ่งวูบลงไปหาบ่อสวรรค์ภายใต้การจับตามองของคนมากมาย
ครั้นจึงวาดมือผ่านไปบนดอกบัวที่โผล่พ้นผิวน้ำโดยตรง ทันใดนั้นดอกบัวพวกนี้ก็เหมือนบานสะพรั่งโดยอัตโนมัติ เม็ดบัวสีทองแต่ละเม็ดพากันลอยปุดๆๆ ออกมาจากด้านใน!
ส่วนดอกบัวพวกนั้นก็แค่ถูกเก็บเม็ดบัวไปจึงไม่มีความเสียหายเท่าไหร่ เมื่อเม็ดบัวถูกเก็บ พวกมันจึงค่อยๆ ลดตัวลงกลับไปจมอยู่ใต้บ่อสวรรค์อีกครั้ง
เม็ดบัวพวกนั้นหากใหญ่หน่อยก็มีขนาดเท่ากำปั้น เล็กหน่อยก็เท่าผลเหอเถา (ผลวอทนัท) จำนวนมีไม่มาก แค่หลายสิบเม็ดเท่านั้น ทั้งหมดล้วนถูกมือใหญ่คว้าเอาไว้ พอเผยตัวอีกครั้งก็มาอยู่ตรงหน้าจักรพรรดิเซิ่งแล้ว
เม็ดบัวหลายสิบเม็ดเปล่งแสงสีทองพร้อมกัน ทั้งยังมีกลิ่นหอมเข้มข้นอบอวลไปแปดทิศจนเหมือนจะแผ่หมอกบางๆ ไปทั่วด้าน มองไกลๆ ก็ราวกับว่าวังหลวงกลายมาเป็นดินแดนแห่งเซียนอย่างไรอย่างนั้น
กลิ่นหอมโชยเข้าจมูกผู้คน ทำให้ทุกคนที่อยู่ในงานเลี้ยงต่างมีสีหน้าคึกคักสดชื่น ป๋ายเสี่ยวฉุนก็ยิ่งสูดกลิ่นเข้าจมูกแรงๆ หลายที รู้สึกเพียงว่าตบะในร่างลิงโลดกว่าเวลาปกติหลายเท่านัก
“เฉินซูเทียนจุน กู่เทียนจุน โจวเทียนจุน เทียนจุนทั้งสามท่านคอยให้การปกป้องพิทักษ์ราชวงศ์จักรพรรดิเซิ่งของเรา หากไม่มีพวกเจ้า ก็ไม่มีราชวงศ์จักรพรรดิเซิ่ง ข้าผู้เป็นจักรพรรดิเคยกล่าวไว้ว่าจะร่วมแบ่งปันใต้หล้ากับทุกคน แล้วนับประสาอะไรกับบงกชเซียนดอกหนึ่ง” จักรพรรดิเซิ่งกล่าวกลั้วหัวเราะ เมื่อพวกกู่เทียนจวินลุกขึ้นถวายคำนับพร้อมกัน เม็ดบัวเกินครึ่งก็พลันบินเข้าหาคนทั้งสาม
“ราชาสวรรค์พิทักษ์ราชวงศ์ เหล่าเจ้าพระยาช่วยประคับประคอง ในคำสัตย์ที่ข้าผู้เป็นจักรพรรดิเคยกล่าวไว้ก็ยินดีที่จะแบ่งปันใต้หล้าร่วมกับท่านทั้งหลายเช่นกัน ของรางวัลของพวกท่านย่อมขาดไปไม่ได้!” จักรพรรดิเซิ่งโบกมืออีกครั้งก็มีเม็ดบัวส่วนหนึ่งบินไปหาคนเจ็ดแปดคนที่อยู่รอบด้าน หลังจากที่ทุกคนรับเม็ดบัวเอาไว้แล้วก็ลุกขึ้นถวายคำนับ
ตอนนี้เม็ดบัวชุดแรกที่ลอยอยู่หน้าจักรพรรดิเซิ่งเหลือแค่ห้าเม็ด ขนาดค่อนข้างเล็กสักหน่อย เม็ดที่เล็กที่สุดก็แค่เกือบครึ่งของผลเหอเถาเท่านั้น ทั้งเห็นได้ชัดว่ายังเขียวฝาด
ป๋ายเสี่ยวฉุนกะพริบตาปริบๆ มองเม็ดบัวพวกนั้นที่อยู่ดีๆ ก็หายไปตั้งเยอะ อีกทั้งสองครั้งที่ผ่านมาล้วนไม่มีส่วนของตนอยู่ด้วยก็เริ่มร้อนใจ รีบเชิดหน้ายืดอกตั้งพยายามทำให้ตัวเองกลายเป็นที่สนใจของจักรพรรดิเซิ่ง
“ข้าเองก็เป็นเจ้าพระยาเหมือนกันนะ” ขณะที่ป๋ายเสี่ยวฉุนกำลังครุ่นคิดว่าควรจะเอ่ยเตือนจักรพรรดิเซิ่งอย่างไรดี ดวงตาของจักรพรรดิเซิ่งก็เปล่งแสงวาบ มองป๋ายเสี่ยวฉุนแล้วก็ให้ลังเลอยู่ครู่หนึ่ง ก่อนจะยกมือขวาขึ้นโบก
“เจ้าพระยาคนที่เหลือสร้างคุณความชอบให้แก่ราชวงศ์จักรพรรดิเซิ่งของเรา ย่อมต้องได้รับรางวัล!”
ทันใดนั้นเม็ดบัวห้าเม็ดที่ลอยอยู่หน้าจักรพรรดิเซิ่งก็บินไปหาคนห้าคนที่อยู่รอบๆ ซึ่งป๋ายเสี่ยวฉุนก็เป็นหนึ่งในนั้น เมื่อเห็นว่าเม็ดบัวลอยมาหาตน เขาก็รู้สึกตื่นเต้นอย่างยิ่ง ทว่าพอเห็นเม็ดบัวที่ตนจับได้ชัดๆ เขากลับขมวดคิ้วมุ่น
ก็ไม่รู้ว่าเป็นเพราะความบังเอิญหรือไม่ เม็ดบัวที่เขาได้ถึงเป็นเม็ดที่เล็กที่สุด ซึ่งยังเป็นสีเขียวเหมือนไม่สุกงอม
นั่นเป็นเพราะว่าพอจักรพรรดิเซิ่งนึกถึงเรื่องของปลามังกรสวรรค์ก็ไร้ซึ่งความรู้สึกดีใดๆ ต่อป๋ายเสี่ยวฉุน แต่กระนั้นฐานะของป๋ายเสี่ยวฉุนกลับยังคงอยู่ เพื่อให้นักพรตของโลกทงเทียนยอมสวามิภักดิ์ ต่อให้จักรพรรดิเซิ่งจะไม่เต็มใจแค่ไหน แต่ใบหน้ากลับแย้มยิ้มและยังมอบเม็ดบัวเม็ดหนึ่งให้เป็นของรางวัล
“ขุนนางที่รักที่ยังไม่ได้เม็ดบัวสี่สิบเก้าเม็ดในวันแรกไม่ต้องร้อนใจไป ใครก็ตามที่สร้างคุณูปการแก่ราชสำนักย่อมต้องได้รับรางวัลแน่นอน” จักรพรรดิเซิ่งยิ้มน้อยๆ เขาไม่จำเป็นต้องอยู่ในงานเลี้ยงตลอดเวลา ดังนั้นพอพูดให้กำลังใจเหล่าขุนนางสองสามคำก็ลุกขึ้นยืนแล้วจากไป
เมื่อจักรพรรดิเซิ่งจากไป งานเลี้ยงก็พลันครึกครื้นขึ้นมา ไม่ว่าใครที่ได้รับเม็ดบัวจะต้องมีคนมาแสดงความยินดีด้วยไม่น้อย เสียงหัวเราะเสียงพูดคุยจึงดังเอ็ดอึงไปทั่ว
ป๋ายเสี่ยวฉุนเองก็มีคนมาแสดงความยินดีเหมือนกัน พวกเขาเห็นว่าป๋ายเสี่ยวฉุนได้เม็ดบัวเม็ดที่เล็กที่สุด ในใจก็หยามหยัน ทว่ากลับไม่แสดงออก ยังคงเอ่ยแสดงความยินดีกับเขา
ลึกๆ ในใจป๋ายเสี่ยวฉุนก็ให้กลัดกลุ้ม แต่กลับทำอะไรไม่ได้ หลังจากรับคำของทุกคนพอเป็นพิธีและเห็นว่าเริ่มมีคนกินเม็ดบัวลงไปแล้ว เขาจึงก้มหน้าลงมองเม็ดบัวในมือของตัวเอง พอแน่ใจว่าไม่มีปัญหาจึงโยนมันเข้าปากไปตรงๆ พอเม็ดบัวนี้เข้าปากก็กลายมาเป็นกลิ่นหอมที่แผ่กระจายไปทั่วร่างในเสี้ยววินาที ไม่นานป๋ายเสี่ยวฉุนก็สัมผัสได้ว่าในร่างคล้ายมีกองเพลิงกองหนึ่งที่ถูกจุดพรึ่บขึ้นมา
ไอร้อนแผ่ลามไปทั่วร่าง เวียนผ่านทั่วทุกเส้นชีพจร แม้ว่าตลอดทั้งขั้นตอนนี้จะกินเวลาไปแค่สิบกว่าลมหายใจเท่านั้น ทว่าป๋ายเสี่ยวฉุนกลับสัมผัสได้อย่างชัดเจนว่าเพียงแค่สิบกว่าลมหายใจนี้ ตบะของตนกลับไต่ทะยานขึ้นสูงลิ่วราวกับภูเขาไฟระเบิดปะทุอย่างไรอย่างนั้น!
แม้จะยังฝ่าทะลุครึ่งเทพขั้นท้ายไปไม่ได้ ทว่าระดับความก้าวหน้ากลับเหนือกว่าปลามังกรสวรรค์เสียอีก
“ร้ายกาจขนาดนี้เชียว!” ป๋ายเสี่ยวฉุนสูดลมหายใจเข้าลึก นัยน์ตาฉายความตะลึง ต่อให้ก่อนหน้านี้เขาพอจะวิเคราะห์ความมหัศจรรย์ของเม็ดบัวไว้บ้าง แต่กลับคิดไม่ถึงว่าจะใช้เวลาดูดซับพลังแค่สิบกว่าลมหายใจเท่านั้น
อีกทั้งเม็ดบัวนี้ยังไม่มีสิ่งเจือปนแม้แต่นิดเดียว ทั้งยังเข้ากับนักพรตได้ดีเยี่ยมถึงขีดสุด หากลองเอามาเปรียบเทียบกับโอสถ นี่ก็เท่ากับเป็นโอสถขั้นยอดเยี่ยมที่ไม่มีพิษยาใดๆ ปะปน!
“หากได้อีกสักสิบเม็ด...ไม่มากขนาดนั้นหรอก แค่อีกสักห้าเม็ด ข้าก็สามารถฝ่าทะลุครึ่งเทพช่วงท้ายไปได้แล้ว!” ในใจป๋ายเสี่ยวฉุนพลันลุกโชนไปด้วยเปลวเพลิงอันเร่าร้อน ประสิทธิภาพของเม็ดบัวนี้ทำให้หัวใจเขาเต้นกระหน่ำโลดแรง ในสมองเต็มไปด้วยความคิดที่ว่าจะทำอย่างไรถึงจะได้เม็ดบัวมาเพิ่ม
จนกระทั่งงานเลี้ยงของวันนี้สิ้นสุดลง ป๋ายเสี่ยวฉุนที่กลับมาถึงบ้านพักก็ยังคงนั่งเค้นสมองครุ่นคิด
“จักรพรรดิเซิ่งไม่มีทางมอบให้ข้าอีกแน่...”
“ดอกบัวที่อยู่ในบ่อสวรรค์มีมากมาย แต่ถ้าถูกจับได้ก็เป็นเรื่องใหญ่แน่...เว้นเสียแต่ว่าจะคิดหาวิธีมาเก็บมันเอาไปโดยที่ผีไม่รู้เทพไม่เห็น...” ป๋ายเสี่ยวฉุนเคาะหน้าผากด้วยความร้อนใจ นั่นเป็นเพราะได้เห็นเม็ดบัวจำนวนมหาศาลในบ่อสวรรค์จะๆ ตาตัวเองเช่นนี้ ต่อให้ยังไม่สุก แต่นั่นก็คือเม็ดบัว ทว่าเขากลับ...ได้แต่มอง ไม่อาจกิน
“ขนาดปลาข้ายังจับกินไปได้หลายพันตัว ข้าไม่เชื่อหรอกว่ากินเม็ดบัว...จะเป็นเรื่องยากสำหรับข้า!”


------


[Go To Next Chapter]( ./40.md)