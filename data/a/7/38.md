##บทที่ 1066 งานเลี้ยงบงกช
ทว่าคิดอยู่นาน ป๋ายเสี่ยวฉุนก็ยังหาวิธีที่ทำให้ตบะเพิ่มขึ้นอย่างรวดเร็วในเวลาสั้นๆ ไม่ได้ ซ้ำก่อนหน้านี้เขาก็กินปลามังกรสวรรค์มากเกินไปจนตอนนี้ใช้ไม่ได้ผลอีกแล้ว
“คงต้องหลอมยาเอาแล้วล่ะ” ป๋ายเสี่ยวฉุนพึมพำ แม้ว่าการหลอมยาระหว่างโลกทงเทียนกับแผ่นดินหย่งเหิงจะมีความต่างกันอยู่บ้าง อีกทั้งการหลอมยายังต้องสิ้นเปลืองทรัพยากรมหาศาล แต่ป๋ายเสี่ยวฉุนก็คิดหาหนทางอื่นไม่ออกแล้วจริงๆ
ที่สำคัญที่สุดก็คือในถุงเก็บของของเขามีสมุนไพรเก็บเอาไว้ไม่น้อย
“นอกจากนี้ข้ายังเก็บเนื้อปลาตากแห้งไว้บางส่วน...” ป๋ายเสี่ยวฉุนก้มหน้าลงมองถุงเก็บของของตัวเอง ก่อนหน้านี้เขาตกปลาขึ้นมาได้มากเกินไป แม้ว่าจะมอบให้คนอื่นและกินเองไปไม่น้อย แต่ก็ยังเอาส่วนหนึ่งมาทำเป็นปลาตากแห้งเก็บเอาไว้
“ปลาตากแห้งพวกนั้นน่าจะขายได้ราคาดี!”
คิดมาถึงตรงนี้ ป๋ายเสี่ยวฉุนก็สูดลมหายใจเข้าลึก ทว่าในใจกลับยังลังเล เพราะว่าหลายปีมานี้ทุกครั้งที่เขาหลอมยามักจะต้องมีเรื่องประหลาดเกิดขึ้นเสมอ มันจึงกลายมาเป็นเงามืดในใจเขาไปแล้ว
ยิ่งนึกถึงว่าหากมาหลอมยาในนครจักรพรรดิเซิ่งแล้วเกิดปัญหา เกรงว่าเหตุการณ์คงร้ายแรงยิ่งกว่าตอนที่ปลามังกรสวรรค์คลุ้มคลั่ง ป๋ายเสี่ยวฉุนก็เริ่มคิดไม่ตก
เวลาครึ่งเดือนล่วงผ่านไปอย่างรวดเร็ว เมื่อป๋ายเสี่ยวฉุนคอยทำความสะอาดบ่อสวรรค์อยู่ทุกเมื่อเชื่อวันและปลามังกรสวรรค์พวกนั้นก็กลับมาเริงร่ากันอีกครั้ง ป๋ายเสี่ยวฉุนที่ได้แต่มองเวลาแต่ละวันล่วงเลยไปอย่างเสียเปล่าก็พลันกัดฟันกรอด
“ข้าระวังสักหน่อย ก็ไม่น่าจะ...เป็นอะไร...” ป๋ายเสี่ยวฉุนย้ำเตือนตัวเองอยู่ในใจ เมื่อตัดสินใจได้ เขาก็เริ่มไปหาซื้อวัตถุที่จำเป็นสำหรับการหลอมยา วิ่งวุ่นไปมาอยู่หลายวัน ในที่สุดก็เตรียมทุกอย่างพร้อมสรรพ ครั้นจึงเริ่มหลอมยาด้วยความระมัดระวังจนแทบจะใกล้เคียงกับคำว่าทำตัวลับๆ ล่อๆ
บางทีอาจเป็นเพราะพรสวรรค์ด้านการหลอมยาของป๋ายเสี่ยวฉุนเพิ่มพูนขึ้น หรือไม่ก็เป็นเพราะเกิดจากความระมัดระวังของเขาเอง ยาหลายเตาที่หลอมออกมาได้สำเร็จจึงไม่มีเหตุการณ์ไม่คาดฝันอะไรเกิดขึ้น
นี่ทำให้ป๋ายเสี่ยวฉุนตะลึงระคนดีใจ แต่เขาสรุปบทเรียนในอดีตที่เคยลำพองจนลืมตนมาก่อน จึงยังคงหลอมยาต่อไปด้วยความระมัดระวัง แม้ว่าเวลาที่ใช้ในการหลอมจะช้ามาก แต่กลับยังรักษาสภาวะที่มั่นคงไว้ได้ตลอดเวลา
และก็เป็นเช่นนี้ไปเรื่อยๆ จนเวลาล่วงเลยผ่านไปอีกครั้ง ป๋ายเสี่ยวฉุนยังคงเข้าร่วมการประชุมขุนนางใหญ่เดือนละครั้งอยู่เสมอ เพียงแต่ว่าส่วนใหญ่เขามักจะไปถึงเป็นคนสุดท้าย แล้วก็จะยืนหลับตาอยู่ตรงนั้นอย่างเกียจคร้าน ไม่สนใจเรื่องใดๆ ที่ไม่เกี่ยวข้องกับตน นอกจากนี้แล้ว เวลาทั้งหมดก็ล้วนเอาไปใช้กับการหลอมยา
ไม่นานเวลาก็ผ่านไปได้หลายเดือน แม้ว่าความเร็วในการฝึกตนของป๋ายเสี่ยวฉุนจะเทียบกับการกินปลามังกรสวรรค์ไม่ได้ แต่กระนั้นกลับมีการก้าวหน้าอย่างต่อเนื่อง มั่นคงอย่างถึงที่สุด
ตามเวลาที่เขาคำนวณเอาไว้ คาดว่าอีกแค่ไม่กี่ปี เขาคงสามารถฝ่าทะลุครึ่งเทพช่วงท้ายกลายมาเป็นขั้นสมบูรณ์แบบได้สำเร็จ
ขณะเดียวกัน ไม่ว่าจะเป็นชนชั้นสูงทั้งราชสำนักหรือจักรพรรดิเซิ่งเองก็ล้วนมองเห็นการวางตัวสงบเสงี่ยมของป๋ายเสี่ยวฉุนตลอดหลายเดือนที่ผ่านมา เมื่อไม่เห็นว่าจะมีเรื่องเลวร้ายอะไรเกิดขึ้นอีก ทุกคนก็คลายใจลงได้ เพียงแต่ว่ารอยยิ้มและคำพูดที่เต็มไปด้วยความวางมาดเหนือกว่ากลับยังไม่ลดน้อยลง
ต่อให้ป๋ายเสี่ยวฉุนจะเจียมตัวแค่ไหน แต่สำหรับทุกคนของราชวงศ์จักรพรรดิเซิ่งแล้ว เขาก็ยังคงเป็นคนนอกอยู่วันยังค่ำ
สำหรับคำพูดเหล่านั้น ป๋ายเสี่ยวฉุนแสร้งทำเป็นหูทวนลม แล้วก็ไม่มีอารมณ์ไปสนใจ วันๆ หมกมุ่นอยู่แต่กับการหลอมยาและการฝึกตน เป็นเหตุให้ช่วงเวลาที่อยู่ในนครจักรพรรดิเซิ่งแห่งนี้เต็มไปด้วยความสงบสุขอย่างที่ไม่เคยมีมานาน
สิ่งเดียวที่ทำให้เขาไม่พอใจก็คือเจ้าพระยาสรรค์หลิวผู้นั้น เขาจ้องหาช่องเล่นงานป๋ายเสี่ยวฉุนมานานมากแล้ว แต่พอเห็นว่าจู่ๆ ป๋ายเสี่ยวฉุนกลับทำตัวสงบเสงี่ยมราวกับเปลี่ยนสันดาน พระยาสรรค์หลิวก็ให้ร้อนใจขึ้นมาครามครัน
“เขาต้องมีแผนการชั่วร้ายแผนการใหญ่อะไรอยู่แน่!!” พระยาสรรค์หลิวสูดลมหายใจเข้าลึก หลังจากมั่นใจในการวิเคราะห์ของตัวเองก็ยิ่งจับตามองป๋ายเสี่ยวฉุนอย่างเข้มงวดยิ่งกว่าเดิม
แล้วเวลาหลายเดือนก็ผ่านไปเช่นนี้ ฤดูใบไม้ร่วงจากไป ฤดูหนาวมาเยือน และเมื่อฤดูหนาวผ่านพ้น ฤดูใบไม้ผลิจึงมาแทนที่ บนบ่อสวรรค์อันเป็นที่ตั้งของราชวงศ์จักรพรรดิเซิ่งจึงเริ่มมีดอกบัวโผล่พ้นน้ำชูช่อผลิบาน
และเมื่อดอกบัวผุดขึ้นมาเหนือน้ำ นักพรตทุกคนในนครจักรพรรดิเซิ่งที่เห็นภาพนี้ก็พากันฮึกเหิม เสียงวิพากษ์วิจารณ์ดังเซ็งแซ่ออกมาจากทั่วทุกมุมของนครจักรพรรดิเซิ่ง
“ดอกบัวโผล่พ้นน้ำแล้ว!!”
“หรือว่าจะมีงานเลี้ยงบงกชประทานรางวัลใหญ่อีกครั้ง!!”
“คราวที่แล้วที่ดอกบัวชูช่อคือเมื่อหกสิบปีก่อน ได้ยินว่าคนที่ได้เม็ดบัวไปกิน ตบะต่างก็เพิ่มพูนขึ้นอีกไม่น้อย!”
“ต้องเกี่ยวข้องกับการที่องค์จักรพรรดิเซิ่งร่ายเวทอภินิหารลงบนบ่อสวรรค์เมื่อครึ่งปีก่อนแน่นอน ถึงได้ทำให้ดอกบัวโผล่เหนือน้ำก่อนกำหนดเช่นนี้!”
เสียงพูดคุยมีให้ได้ยินหลากหลาย อีกทั้งยังมีคนไม่น้อยที่มาอยู่ตรงริมขอบใบบัว มองดอกบัวหลายสิบดอกที่ผุดขึ้นมาทั่วบ่อสวรรค์ และยิ่งพอดอกบัวผุดขึ้นมาก็โชยกลิ่นหอมเป็นระลอกอบอวลไปทั่วทั้งในและนอกนครจักรพรรดิเซิ่ง เพียงแค่ได้สูดดมก็ทำให้ตบะโคจรเร็วขึ้นอีกไม่น้อย
เมื่อข่าวค่อยๆ แพร่สะพัดออกไป และผู้คนก็วิพากษ์วิจารณ์กันมากขึ้นเรื่อยๆ ต่อให้ป๋ายเสี่ยวฉุนจะไม่ค่อยออกมาข้างนอกก็ยังสังเกตเห็นดอกบัวเหล่านั้นและเริ่มได้ยินเรื่องนี้ โดยเฉพาะกลิ่นหอมที่อบอวลไปทั่วทั้งเมืองก็ยิ่งทำให้ป๋ายเสี่ยวฉุนทั้งตะลึงและแปลกใจอย่างถึงที่สุด
“ดอกบัว!” ด้วยความใคร่รู้ ป๋ายเสี่ยวฉุนจึงออกไปสืบข่าว ตอนที่กลับมาดวงตาของเขาเต็มไปด้วยประกายแสงแห่งความตื่นเต้น
“ก่อนหน้านี้ข้าเอาแต่คิดถึงปลามังกรสวรรค์ ลืมไปเลยว่าในบ่อสวรรค์แห่งนี้ นอกจากปลามังกรสวรรค์แล้วยังมีของวิเศษอย่างอื่นอยู่อีก” ป๋ายเสี่ยวฉุนนึกถึงเรื่องดอกบัวที่ตัวเองไปสืบข่าวมา สีหน้าก็ปกปิดความดีใจเอาไว้ไม่มิด
ที่นครจักรพรรดิเซิ่งถูกสร้างขึ้นบนบ่อสวรรค์แห่งนี้ก็เพราะว่าในบ่อสวรรค์มีบงกชเซียนล้ำโลกอยู่ต้นหนึ่ง ดอกบัวดอกนี้เป็นหนึ่งในใต้หล้า ตลอดทั้งแผ่นดินหย่งเหิงก็มีมันอยู่เพียงต้นเดียวเท่านั้น ขนาดจักรพรรดิแสยังอิจฉา และนี่ก็คือสมบัติล้ำค่าแห่งราชวงศ์จักรพรรดิเซิ่ง
รากของบงกชเซียนต้นนี้แผ่ขยายไปทั่วพื้นดิน แม้ว่าจะมีดอกบัวเพียงแค่ดอกเดียว ทว่ากลับมีใบบัวเป็นจำนวนมาก ขณะเดียวกันก็มีดอกบัวอีกนับไม่ถ้วนซ่อนตัวอยู่ใต้น้ำ ทุกๆ ระยะเวลาหนึ่งร้อยปีจะมีดอกบัวส่วนหนึ่งโผล่พ้นน้ำขึ้นมาชูช่อบานสะพรั่ง
เม็ดบัวที่อยู่ในดอกมีขนาดเล็กใหญ่ไม่เท่ากัน หากเป็นเม็ดที่ดีที่สุด ในบางระดับยังถือว่าเหนือว่าโอสถเซียนด้วยซ้ำ ต่อให้เป็นเม็ดที่แย่กว่าหน่อย ขอแค่โผล่พ้นน้ำมาได้ก็เทียบเคียงได้กับโอสถเซียนแล้ว
สำหรับตลอดทั้งราชวงศ์จักรพรรดิเซิ่งแล้ว ทุกครั้งที่ดอกบัวผลิบาน เม็ดบัวที่อยู่ด้านในก็คือสมบัติล้ำค่า แต่ว่าสำหรับการเก็บเม็ดบัวนั้น จักรพรรดิเซิ่งมีกฎระเบียบที่เข้มงวด นั่นคือคนทั้งนครจักรพรรดิเซิ่งไม่สามารถไปเก็บได้ด้วยตัวเอง มีเพียงตัวของจักรพรรดิเซิ่งเองเท่านั้นถึงจะมีคุณสมบัติไปเก็บ และทุกครั้งที่ดอกบัวบานก็จะเก็บเม็ดบัวมาได้แค่พันเม็ดเท่านั้น จะเก็บมากกว่านี้ไม่ได้ ทั้งยังต้องเก็บจากดอกบัวที่โผล่ขึ้นมาเหนือน้ำอย่างเดียว โดยทั่วไปแล้ว ขั้นตอนการเก็บเม็ดบัวหนึ่งพันเม็ดนับตั้งแต่ที่บัวดอกแรกโผล่พ้นน้ำจนกระทั่งดอกอื่นๆ ทยอยกันโผล่ขึ้นมาจะกินเวลาประมาณครึ่งเดือนถึงหนึ่งเดือน
ขณะเดียวกันในเวลาที่ดอกบัวบานและช่วงของการเก็บเม็ดบัวนี้ ตามประเพณีดั้งเดิมที่สืบทอดกันมา จักรพรรดิเซิ่งจะต้องจัดงานเลี้ยงฉลองขึ้น ซึ่งขุนนางบุ๋นบู๊ทั้งราชสำนักล้วนสามารถเข้าร่วมงานได้ ในงานนั้นผู้คนจะดื่มสุราเซียนพลางรอให้จักรพรรดิเซิ่งร่ายเวทบุพกาลเก็บเม็ดบัวที่ละเม็ดมาประทานให้แก่ผู้คน
ซึ่งในเม็ดบัวหนึ่งพันเม็ดจะมีประมาณสามร้อยเม็ดที่มอบให้กับข้าราชบริพารสามร้อยคนที่มีชื่อติดสามร้อยอันดับแรก ส่วนเม็ดบัวอีกสองร้อยเม็ดจะมอบให้กับคนที่สร้างคุณูปการใหญ่หลวง และอีกสองร้อยเม็ดจะนำไปประมูลตามสถานที่ต่างๆ ทั่วหล้า
เม็ดบัวอีกสามร้อยเม็ดที่เหลือจะถูกส่งเข้าวังหลวงเพื่อนำมาหลอมทำเป็นยา
ตอนนี้เมื่อดอกบัวโผล่ขึ้นมาแล้วหลายสิบดอก ข่าวเกี่ยวกับงานเลี้ยงบงกชก็แพร่สะพัดไปทั่วนครจักรพรรดิเซิ่ง แม้แต่นักพรตในดินแดนเซียนแห่งนี้และดินแดนเซียนแห่งที่สองของราชวงศ์จักรพรรดิเซิ่งก็ยังได้ยินข่าว แต่ละคนฮึกเหิมดีใจ ตระกูลมากมายก็ยิ่งเตรียมตัวให้พร้อมสำหรับการร่วมประมูล
“เม็ดบัวนี่เทียบเคียงกับโอสถเซียนได้เลย!” ป๋ายเสี่ยวฉุนสูดลมหายใจเข้าลึก หลังจากในสมองมีเรื่องต่างๆ ที่ตัวเองสืบได้ลอยขึ้นมา เขาก็เลียปาก ดวงตาโชนแสงลุกเรือง
“ด้วยฐานะเจ้าพระยาทงเทียนของข้า จะอย่างไรก็ต้องได้เป็นของรางวัลหนึ่งเม็ดกระมัง” ท่ามกลางความรอคอยของป๋ายเสี่ยวฉุน หลายวันต่อมาในวังหลวงก็มีเสียงระฆังเหง่งหง่างดังกังวาน งานเลี้ยงบงกชที่คนทั้งราชสำนักรอคอยกันมาระยะเวลาหนึ่งได้เริ่มขึ้นในที่สุด
ป๋ายเสี่ยวฉุนสะกดกลั้นความตื่นเต้นลงไป หลังจากจัดระเบียบเสื้อผ้าหน้าผมเรียบร้อยก็บึ่งไปที่วังหลวง ตอนที่มาถึง เขาก็มองเห็นว่าตอนนี้บนลานกว้างขนาดใหญ่ยักษ์ของพระราชวังมีโต๊ะน้ำชาถูกจัดวางไว้พันกว่าตัว ด้านบนวางสุราเลิศรสและผลไม้เซียน ทั้งยังมีนางกำนัลจำนวนมากคอยปรนนิบัติพัดวีอยู่ข้างๆ
มีชนชั้นสูงไม่น้อยที่มาถึงกันก่อนแล้ว ตอนนี้พวกเขากำลังนั่งอยู่ตามโต๊ะยิ้มแย้มพูดคุยกัน พวกเฉินซู กู่เทียนจวินก็อยู่ในนั้นด้วย พวกเขาเองก็มองเห็นป๋ายเสี่ยวฉุนแล้วเช่นกัน กู่เทียนจวินมองเมินไปอย่างสิ้นเชิง ส่วนเฉินซูที่แม้ในใจจะดูถูกป๋ายเสี่ยวฉุน แต่ภายนอกกลับยังส่งยิ้มอ่อนโยนมาให้
ส่วนชนชั้นสูงคนอื่นๆ ส่วนใหญ่ก็ล้วนทำเช่นนี้ เพียงแต่ว่าแววดูแคลนในจุดลึกของดวงตาที่คนนอกมองไม่ออก ทว่าป๋ายเสี่ยวฉุนที่ฝึกตนมาหลายปี รู้จักกับคนมามากมายกลับมองเห็นอย่างชัดเจน
“นี่ไม่ใช่เจ้าพระยาทงเทียนหรอกหรือ ปกติเวลาประชุมขุนนางเจ้ามักมาสาย แต่วันนี้มาเร็วดีนะ”
“เจ้าพระยาทงเทียนมาจากโลกใบเล็กๆ เกรงว่าทั้งชีวิตนี้คงไม่เคยเห็นบงกชเซียนมาก่อน แต่ว่าด้วยฐานะของเจ้าพระยาทงเทียน คิดๆ ดูแล้วครั้งนี้จักรพรรดิเซิ่งก็คงต้องประทานเม็ดบัวให้เขาสักเม็ด”
“จะว่าไปแล้ว ตลอดทั้งโลกทงเทียน เจ้าพระยาทงเทียนคงเป็นคนแรกเลยกระมังที่ได้กินบงกชเซียน โชควาสนาเช่นนี้คนธรรมดายากจะมีได้ ยามที่กินต้องระวังหน่อยนะ ต้องค่อยๆ เคี้ยวให้ละเอียดแล้วลิ้มรสดีๆ”
ได้ยินเสียงพูดคุยกลั้วหัวเราะจากเหล่าชนชั้นสูงรอบด้าน ป๋ายเสี่ยวฉุนก็กระแอมเบาๆ แสร้งทำเป็นไม่ได้ยินความนัยที่เย้ยหยัน เพียงหันไปหัวเราะฮ่าๆ ให้กับทุกคน ไม่เพียงแต่ไม่ขยับออกห่าง กลับยังหาที่นั่งแถวหน้าๆ แล้วนั่งติดกับทุกคนอีกด้วย
“จะว่าไปแล้วก็คิดถึงมากเหมือนกัน ก่อนหน้านี้ตอนที่ข้าอยู่ในโลกทงเทียน ทุกวันที่ลืมตาต้องเอาเม็ดบัวหิมะหนึ่งแสนปีมากัดเข้าปากหนึ่งคำแล้วก็บ้วนทิ้ง เพราะอยากจะได้แค่กลิ่นหอมของมันเท่านั้น กลิ่นหอมนั้นอวลอยู่ในปากทั้งวันไม่จางหาย ยากจะลืมเลือนได้ เดิมทีนึกว่าจะไม่มีโอกาสแล้ว นึกไม่ถึงเลยว่าที่โลกของพวกเจ้าก็มีเม็ดบัวเซียนกับเขาด้วย” ป๋ายเสี่ยวฉุนกระแอมเบาๆ แล้วก็เริ่มคุยโวได้หน้าตาเฉย
“น่าเสียดายที่ที่นี่ไม่มีไก่หางวิเศษ ที่โลกของพวกเรามีสัตว์ปีกเซียนชนิดหนึ่งที่วิวัฒนาการมาจากกฎแห่งฟ้าดิน นามว่าไก่หางวิเศษทำลายฟ้าพิฆาตดิน หากใช้เม็ดบัวหิมะหมื่นปีมาตุ๋นพะโล้พร้อมกับไก่หางวิเศษ แล้วโรยพริกเซียนห้าแสนปีกำมือหนึ่งลงไป รสชาตินั้น กินครั้งเดียวก็ลืมไม่ลงไปทั้งชาติ”
“น่าเสียดายจริงๆ ต่อให้ฐานะอย่างข้าก็ยังเคยได้กินแค่ไม่กี่พันตัวเท่านั้น” ป๋ายเสี่ยวฉุนถอนหายใจ ดวงตาฉายแววแห่งการย้อนทวนความทรงจำ ทำสีหน้าคิดถึงซึ่งแฝงเร้นไปด้วยความเสียดายอย่างลึกล้ำ


------


[Go To Next Chapter]( ./39.md)