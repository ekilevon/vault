##บทที่ 1053 สหายนักพรตป๋าย เชิญ!
สำหรับคนจากโลกทงเทียน กู่เทียนจวินไม่เคยเห็นอยู่ในสายตา หากก่อนหน้านี้ตอนที่ร่างของผู้บงการขุยยังไม่ระเบิดแตกแล้วเขายังพอจะมีความคาดหวังต่อราชวงศ์จักรพรรดิขุยอยู่บ้าง ถ้าเช่นนั้นเมื่อเรือนกายของผู้บงการขุยแตกกระจายออกเป็นเสี่ยงๆ เมื่อคนไม่น้อยมาปรากฏตัวอยู่ในราชวงศ์จักรพรรดิเซิ่งและกลายเป็นส่วนหนึ่งของราชวงศ์จักรพรรดิเซิ่ง
เขาจึงเริ่มได้รู้เรื่องของโลกทงเทียนมากขึ้นเรื่อยๆ
“ก็แค่โลกใบหนึ่งที่ภายในมีแต่ปัญหาวุ่นวาย แม้แต่มหายานที่แท้จริงสักคนก็ยังไม่เคยถือกำเนิด ก็แค่โลกใบหนึ่งที่แตกออกช้าหลายปีขนาดนี้ ย่อมถูกกำหนดมาให้กลายเป็นเพียงผู้พึ่งพาเท่านั้น แล้วจะมีคุณค่าอะไรให้ต้องเห็นความสำคัญอีก” ในใจของกู่เทียนจวินนิ่งเฉย แม้เขาจะเลื่อมใสผู้แข็งแกร่ง ทว่าในใจกลับมีความคิดที่จะเข้าไปแทนที่ ข้อนี้ต่อให้เป็นจักรพรรดิเซิ่งเองก็ยังว่าอะไรเขาไม่ได้
เพราะอย่างไรซะ...หากจะพูดถึงสายเลือดจริงๆ เขากู่เทียนจวินก็ถือเป็นสายเลือดของจักรพรรดิเซิ่งเช่นกัน
และสำหรับคนที่อ่อนแอก็ยิ่งถูกเขามองเป็นเหมือนมดตัวเล็กๆ ซึ่งในสายตาของเขา มดตัวกระจิดริดที่อยู่ในราชวงศ์จักรพรรดิเซิ่งนับว่ามีอยู่ไม่น้อยแล้ว นับประสาอะไรกับคนของโลกทงเทียน...
ที่แม้แต่มดสักตัวก็ยังเทียบไม่ติด
ต่อให้ฝึกวิชาแห่งการหลอมพลังจิต ซึ่งพอเรื่องนี้แพร่ออกมาก็ทำให้เขาสนใจอยู่บ้าง แต่เขาก็มองว่านี่เป็นเพียงวัตถุนอกกายเท่านั้น ไม่ต่างอะไรไปจากการหลอมโอสถหรือหลอมอาวุธ สุดท้ายแล้วพวกเขาก็ยังเป็นได้แค่ผู้พึ่งพาของสองอิทธิพลใหญ่อยู่ดี
ชะตาชีวิตที่ถูกกำหนดมาแล้วว่าต้องกลายเป็นทาสของพวกเขา!
ต่อให้เป็นคนที่อยู่ตรงหน้าเขาตอนนี้ ในสายตาของเขาอีกฝ่ายก็ยังเป็นแค่มดตัวหนึ่งที่โผล่ออกมาจากในบรรดาสวะจำนวนนับไม่ถ้วนของโลกทงเทียนที่เทียบไม่ติดแม้แต่มดสักตัวเท่านั้น ซึ่งอีกฝ่ายอาจจะแค่ประสบโอกาสเหมาะ หรือไม่ก็ใช้วิธีการอะไรบางอย่างถึงจับตัวเทียนจุนมาได้ ทว่าในใจเขากลับยังคงดูแคลนและเย็นชาไม่เปลี่ยน
“สุดท้ายแล้วก็มาเพื่อพึ่งพาราชวงศ์จักรพรรดิเซิ่งของข้า!” กู่เทียนจวินเริ่มไม่สบอารมณ์ นับแต่ที่เขาพูดประโยคก่อนหน้านั้นออกไปจนมาถึงตอนนี้ เวลาผ่านไปแค่ไม่กี่อึดใจเท่านั้น ทว่าอีกฝ่ายกลับยังไม่มีท่าทีใดๆ
ก้าวออกไปหนึ่งก้าว กู่เทียนจวินไม่ได้สนใจป๋ายเสี่ยวฉุนและราชาผียักษ์ ปราณกระบี่สะท้านฟ้าที่แผ่ออกมาจากร่างฟันเข้าใส่ชั้นป้องกันของเรือรบกิ้งก่ากระดูกขาวโดยตรง ครั้นจึงบุกเข้าไปกลางเรือรบ มาปรากฏตัวอยู่ข้างกายกงซุนหว่านเอ๋อร์
และเนื่องจากในร่างของกงซุนหว่านเอ๋อร์มีตราผนึก การป้องกันของเรือรบนี้จึงลดฮวบตามไปด้วย นั่นถึงได้ทำให้กู่เทียนจวินบุกเข้ามาได้อย่างง่ายดาย
“มารดาผี” กู่เทียนจวินคลี่ยิ้ม มารดาผีต่างหากถึงจะเป็นคนที่เขาสนใจที่สุด ปีนั้นก็เป็นเขาที่ลงมือตัดแขนของอีกฝ่าย ตอนนี้พอได้เจอกันอีกครั้ง ต่อให้อีกฝ่ายยังอ่อนแอกว่าตนเยอะมาก ทว่าจะอย่างไรนี่ก็คือเทียนจุนท่านหนึ่ง แน่นอนว่าย่อมไม่เหมือนกับมดตัวอื่นๆ ในสายตาเขา
ป๋ายเสี่ยวฉุนที่ยืนอยู่ตรงนั้นเพียงมองกู่เทียนจวินด้วยสายตาเยียบเย็นโดยไม่เอ่ยคำใด
ลมหายใจของราชาผียักษ์ชะงักค้าง เขามีชีวิตอยู่มายาวนานมากแล้ว ย่อมมองออกถึงความเย็นชาและความดูแคลนที่ฝ่ายตรงข้ามมีต่อตนและป๋ายเสี่ยวฉุน และยิ่งเข้าใจด้วยว่าคนผู้นี้แสดงท่าทีชัดเจนที่จะไม่เปิดโอกาสให้พวกเขาไปยังนครจักรพรรดิเซิ่ง และต้องการพาตัวมารดาผีไปตั้งแต่ตอนนี้
เมื่อเป็นเช่นนี้ การสร้างใบเบิกทางเพื่อสวามิภักดิ์ของพวกเขาก็เป็นเพียงเรื่องตลกเรื่องหนึ่งเท่านั้น!
ด้วยความร้อนใจ ราชาผียักษ์จึงสูดลมหายใจเข้าลึกอย่างพยายามควบคุมอารมณ์ตัวเอง ก่อนจะปรี่ขึ้นหน้าไปคารวะกู่เทียนจวิน
“คารวะใต้เท้าเทียนจุน สำหรับมารดาผีผู้นี้ พวกข้าคิดว่าจะนำนางไปส่ง...”
“หุบปาก!” กู่เทียนจวินโบกมือตัดบทคำพูดของราชาผียักษ์ด้วยความรำคาญ
“พวกเจ้าอยากได้ของรางวัลเล็กๆ น้อยๆ ไม่ใช่หรือ กลับไปรอก็ได้แล้ว ของรางวัลย่อมต้องส่งไปให้พวกเจ้าแน่นอน!” กู่เทียนจวินยกมือขวาขึ้นเตรียมจะพาตัวกงซุนหว่านเอ๋อร์ไป ทว่าเวลานี้เอง ป๋ายเสี่ยวฉุนกลับหัวเราะขึ้นมา
เสียงหัวเราะของเขาเย็นชาอย่างยิ่ง แต่อันที่จริงใจเขากลับตึงเครียดมาก ความแข็งแกร่งของกู่เทียนจวิน ลำพังเพียงแค่ปราณของอีกฝ่ายก็ทำให้เขาสัมผัสได้ถึงพลานุภาพสยบที่ต่างจากมารดาผีแล้ว
เมื่อเทียบกับมารดาผี คนผู้นี้แข็งแกร่งกว่ามาก!
ทว่าต่อให้แข็งแกร่งถึงขนาดไหน แต่หากอีกฝ่ายมีจิตใจที่คิดจะเหยียบย่ำคนอื่น รวมไปถึงการกระทำที่ไม่เห็นหัวใครเพียงนี้ ต่อให้ป๋ายเสี่ยวฉุนจะข่มกลั้นได้ไหว แต่หากจะให้กงซุนหว่านเอ๋อร์ถูกจับตัวไปทั้งอย่างนี้ มีหรือที่ป๋ายเสี่ยวฉุนจะยอมได้
เขาไม่ได้พูดอะไรให้มากความ แทบจะขณะเดียวกันกับที่กู่เทียนจวินยกมือขึ้น แสงสีฟ้าก็เปล่งวาบขึ้นมาในมือของป๋ายเสี่ยวฉุน กระบี่ใหญ่โลกสายเหนือพุ่งทะยานออกไปด้วยพลานุภาพสยบสะท้านฟ้าสะเทือนดิน เมื่อป๋ายเสี่ยวฉุนกระโจนไปข้างหน้า กระบี่ในมือก็ถูกยกขึ้นแล้วฟาดฟันเข้าใส่กู่เทียนจวินอย่างแรง!
แทบจะชั่วขณะเดียวกันกับที่กระบี่ใหญ่โลกสายเหนือปรากฏตัว สีหน้าของกู่เทียนจุนก็แปรเปลี่ยนไปเป็นครั้งแรก ตอนที่หันขวับกลับมา ม่านตาทั้งคู่ของเขาหดตัวเข้าหากัน มือขวาที่เดิมทียกขึ้นคว้าร่างกงซุนหว่านเอ๋อร์รีบเปลี่ยนทิศทางหันมาคว้ากระบี่ใหญ่ที่พุ่งมาใกล้ผ่านความว่างเปล่าทันควัน!
พริบตานั้นกระบี่ใหญ่และมือของกู่เทียนจุนก็ปะทะกัน เสียงกัมปนาทพลันเกริกก้อง ครั้นจึงก่อให้เกิดแรงโจมตีอย่างไร้ที่สิ้นสุดซึ่งซัดตะลุยไปรอบด้าน ร่างของกู่เทียนจวินถอยกรูดไปข้างหลังอย่างที่มิอาจควบคุม ถูกกระบี่นั้นกระเทือนจนกระเด็นออกไปนอกเรือรบ!
เลือดลมในร่างของป๋ายเสี่ยวฉุนซัดตลบปั่นป่วน พลังที่ย้อนกลับมาจากตัวกระบี่คล้ายจะฉีกทึ้งร่างของเขาให้ขาดออกจากกัน หากเปลี่ยนมาเป็นครึ่งเทพคนอื่น หรือต่อให้เป็นว่าที่เทียนจุนคนอื่น ยามนี้ร่างคงต้องระเบิดหรือบาดเจ็บสาหัสกันบ้าง
ทว่าวิชาอมตะมิวางวายของป๋ายเสี่ยวฉุนกลับทำให้บาดแผลทั้งหมดในร่างของเขาฟื้นตัวกลับมาเพียงชั่วพริบตา เมื่อเงยหน้าขึ้น เขาที่ยืนอยู่บนเรือรบยังคงมองไปยังกู่เทียนจวินที่สีหน้ามืดคล้ำด้วยสายตาเย็นชาดุจเดิม!
“ใจกล้ายิ่งนัก!” ดวงตาของกู่เทียนจวินฉายความเยียบเย็นอึมครึม ในใจตกตะลึงกับพลังการฟื้นตัวของป๋ายเสี่ยวฉุนเป็นครั้งแรก ทั้งยังหรี่ตาที่มีประกายเย็นเยียบวาบผ่านลง ตอนที่มองเห็นกระบี่ใหญ่ในมือของป๋ายเสี่ยวฉุน จุดลึกในดวงตาก็ฉายความละโมบออกมาเสี้ยวหนึ่ง
ทั้งหมดนี้ทำเอาหัวใจของราชาผียักษ์แล่นมาจุกอยู่ตรงคอหอย กงซุนหว่านเอ๋อร์ที่อยู่ข้างๆ ก็เกิดความซับซ้อนในหัวใจ ตอนที่มองไปยังป๋ายเสี่ยวฉุน นางก็พอจะมองออกว่าในเรือนกายที่คล้ายจะหยัดยืนอย่างมั่นคงของป๋ายเสี่ยวฉุนซุกซ่อนอาการตัวสั่นและตื่นตระหนกเอาไว้
นางรู้จักป๋ายเสี่ยวฉุนเป็นอย่างดี รู้จักดียิ่งกว่าราชาผียักษ์ ทว่ายิ่งเป็นเช่นนี้ นางก็ยิ่งตกตะลึงไปกับการเปลี่ยนแปลงของป๋ายเสี่ยวฉุน นางรู้ว่าในความเป็นจริงแล้วเขากลัวตายขนาดไหน เมื่อเผชิญหน้ากับศัตรูที่แข็งแกร่งกว่าตัวเอง หากเป็นเมื่อก่อน บางทีเขาอาจเลือกที่จะคลี่คลายปัญหาอย่างอะลุ่มอล่วย ทว่าสิ่งที่เขาเลือกในวันนี้กลับเป็นการชักกระบี่ออกมาประจัญหน้าศัตรู!
“ชักกระบี่งั้นหรือ...” กงซุนหว่านเอ๋อร์พึมพำอยู่ในใจ มองป๋ายเสี่ยวฉุนที่ร่างกายไม่สูงใหญ่ ทว่าบัดนี้เงาร่างของเขาที่อยู่ในสายตานางกลับเป็นดั่งขุนเขาตั้งตระหง่าน
“ใจกล้า? กู่เทียนจุนงั้นหรือ? ข้าผู้แซ่ป๋ายใจกล้าจริงๆ นั่นแหละ!” ป๋ายเสี่ยวฉุนสูดหายใจเข้าลึกหนึ่งครั้ง ดวงตาฉายประกายแสงคมกริบ เขารู้ดีว่าตอนนี้เสี่ยงอันตรายมากแค่ไหน ทว่าป๋ายเสี่ยวฉุนเรียนรู้การใช้ชีวิตอยู่ท่ามกลางความยากลำบาก มาตั้งแต่เมื่อครั้งอยู่แดนทุรกันดารแล้ว ยามนี้จึงสะกดความตื่นเต้นในใจลงไป แล้วพลันเอ่ยด้วยน้ำเสียงที่ดังกังวานไปสี่ทิศ
“หากไม่ใจกล้าจะสามารถเข่นฆ่าผ่านลมคาวฝนเลือดมาตลอดทางตั้งแต่ในราชวงศ์จักรพรรดิแสได้อย่างไร! หากไม่ใจกล้าจะสามารถจับตัวหนึ่งเทียนจุนเก้าครึ่งเทพได้อย่างไร! หากไม่ใจกล้า ข้าผู้แซ่ป๋ายก็คงยอมให้เจ้าแย่งความดีความชอบโดยไม่มีปากมีเสียงไปแล้ว!”
“ดังนั้น ข้าผู้แซ่ป๋ายใจกล้าอย่างแท้จริง ทว่าเจ้าเองก็ใจกล้าไม่เบาเหมือนกัน!” เสียงของป๋ายเสี่ยวฉุนยิ่งนานก็ยิ่งดังราวเสียงฟ้าคำรณ
กู่เทียนจวินหน้าเปลี่ยนสี นั่นเป็นเพราะคำพูดของป๋ายเสี่ยวฉุนทุกคำเป็นความจริงที่เขามิอาจโต้กลับได้ ยามนี้สายตาจึงยิ่งเย็นชา กำลังจะอ้าปาก แต่ป๋ายเสี่ยวฉุนกลับเปล่งเสียงที่ดังกังวานและทรงอานุภาพออกมาเสียก่อน
“ข้าผู้แซ่ป๋ายพาตัวเทียนจุนแห่งราชวงศ์จักรพรรดิแสมา แต่เจ้ากลับขัดขวางข้า กู่เทียนจวิน นี่เป็นเพราะใจเจ้าคิดไม่ซื่อ! ข้าขอถามเจ้าหน่อย นายของเจ้าคือจักรพรรดิแสหรือจักรพรรดิเซิ่งกันแน่!” ขาดคำของป๋ายเสี่ยวฉุน ความเย็นเยียบก็ระเบิดออกมาจากทั่วร่างของกู่เทียนจวินทันที ทว่าเสียงของป๋ายเสี่ยวฉุนที่ดังเพิ่มขึ้นในทุกๆ ประโยคกลับระเบิดออกมาอีกครั้ง
“ข้าผู้แซ่ป๋ายให้การยอมรับราชวงศ์จักรพรรดิเซิ่ง ตั้งใจมาเยี่ยมเยียนจึงไม่มามือเปล่า ถึงได้หอบเอาของขวัญชิ้นใหญ่มามอบให้ แต่เจ้ากลับมาชิงของขวัญของข้า ขัดขวางให้ข้าอยู่แค่ภายนอก กู่เทียนจวิน นี่คือความไร้มารยาทของเจ้า! ข้าขอถามเจ้าอีกครั้ง ใต้หล้ามีเหตุผลแบบนี้อยู่ด้วยหรือ!” ระหว่างที่พูด ป๋ายเสี่ยวฉุนก็เดินออกมาข้างหน้าหนึ่งก้าว
“ข้าผู้แซ่ป๋ายประหัตประหารกับคนมากมายของราชวงศ์จักรพรรดิแสมาตลอดทางกว่าจะมาถึงที่นี่ได้ แต่เจ้ากลับมาดักชิงผลแห่งชัยชนะของข้า กู่เทียนจวิน นี่คือความไร้คุณธรรมของเจ้า! ข้าจึงขอถามเจ้าเป็นครั้งที่สาม กล้ามาแย่งชิงของขวัญชิ้นใหญ่ของข้า เจ้ากู่เทียนจวินมีสิทธิ์อะไร!” หนึ่งเท้าของป๋ายเสี่ยวฉุนก้าวลงมาอยู่นอกเรือรบ ยืนตระหง่านอยู่ระหว่างฟ้าดินพลางโบกตวัดกระบี่ใหญ่ในมือ
“และข้าผู้แซ่ป๋ายก็เป็นถึงบรรพบุรุษขุยแห่งโลกทงเทียน หากนับกันตามฐานะแล้ว บนแผ่นดินหย่งเหิงแห่งนี้ก็มีเพียงจักรพรรดิแสและจักรพรรดิเซิ่งเท่านั้นที่เทียบเคียงกับข้าได้ เจ้ากล้าทำตัวโอหังต่อหน้าตัวข้า กู่เทียนจวิน นี่คือเป็นเพราะเจ้าไร้ความเคารพยำเกรง! ข้าจะถามเจ้าเป็นครั้งที่สี่ สวะที่ไร้มารยาท ไร้คุณธรรม ไร้ความเคารพยำเกรง ทั้งจิตใจคดโกงไม่ซื่อตรงอย่างเจ้า ไปเอาความกล้าหาญเช่นนี้มาจากไหน!” ประโยคนี้ยิ่งทรงพลัง กระบี่ใหญ่สายเหนือก็ยิ่งแผ่แสงสีฟ้าเจิดจ้า ส่งเสียงกึกก้องไปสี่ทิศ
ได้ยินประโยคเหล่านี้ พวกครึ่งเทพของแผ่นดินเซียนนิรันดร์กาลที่ติดตามมาด้วยถึงกับจิตใจสั่นสะเทือน ส่วนกู่เทียนจวินก็ถูกสี่คำถามของป๋ายเสี่ยวฉุนที่คมกริบประหนึ่งกระบี่แทงทะลุจิตวิญญาณครั้งแล้วครั้งเล่า
“เจ้า!!” ไม่ว่าอย่างไรกู่เทียนจวินก็คิดไม่ถึงว่าคนที่อยู่เบื้องหน้าจะมีฝีปากคมกริบเพียงนี้ แต่ละประโยคของอีกฝ่ายทำเอาตนโต้กลับไม่ได้ และหากยังดึงดันจะโต้คืนก็มีแต่จะกลายเป็นฝ่ายที่เถียงข้างๆ คูๆ เท่านั้น
หากสถานที่แห่งนี้ไม่ใช่ราชวงศ์จักรพรรดิเซิ่ง หรือไม่มีใครจับตามองอยู่ เขาสามารถมองเมินอีกฝ่ายไปได้เลย ทว่าตอนนี้กลับมีเทียนจุนหลายคนจับจ้องมองมา และจะอย่างไรซะราชวงศ์จักรพรรดิเซิ่งก็ยังมียางอายอยู่บ้าง นี่จึงทำให้เขาที่เจอกับความปากคอเราะร้ายของป๋ายเสี่ยวฉุนกลายมาเป็นฝ่ายถูกกระทำอย่างสมบูรณ์แบบ เขาที่หน้าแดงก่ำหายใจถี่รัว ไอสังหารในดวงตาเข้มข้นสุดประมาณ
ราชาผียักษ์และกงซุนหว่านเอ๋อร์ก็ถึงกับอึ้งงันไปเช่นกัน คนทั้งสองมองป๋ายเสี่ยวฉุนด้วยสายตาเหม่อลอย นั่นเป็นเพราะป๋ายเสี่ยวฉุนในเวลานี้กลับมีกลิ่นอายของความเผด็จการบางอย่างที่มิอาจใช้คำพูดมาบรรยายได้แผ่อวลออกมาทั่วร่าง!
“จักรพรรดิเซิ่ง นี่หรือคือวิธีรับรองแขกของเจ้า!” ไม่แม้แต่จะชายตามองกู่เทียนจวิน ป๋ายเสี่ยวฉุนที่ยืนอยู่ระหว่างฟ้าดินสะบัดปลายแขนเสื้อเป็นวงกว้าง โบกกระบี่ใหญ่ไปทางที่ตั้งนครจักพรรดิเซิ่ง เสียงที่เกินอสนีบาตดังกึกก้องไปสี่ทิศจนเกิดคลื่นเสียงซัดออกไปอย่างไม่มีที่สิ้นสุด
ทว่าอันที่จริงลึกๆ ในใจเขากลับตึงเครียดอย่างหาที่เปรียบไม่ได้ วางแผนไว้เรียบร้อยแล้วว่าหากไม่ได้จริงๆ ก็จะคลายตราผนึกในร่างกงซุนหว่านเอ๋อร์ออกแล้วพวกเขาสามคนจะโดยสารเรือรบหนีไปในชั่วพริบตา
ทว่าความเคยชินที่ฝึกฝนตลอดหลายปีที่ผ่านมาทำให้เขาไม่เผยความหวั่นไหวใดๆ ในหัวใจออกมาให้คนอื่นเห็น ความเย่อหยิ่งของผู้สูงศักดิ์ก็ยิ่งแสดงออกมาอย่างเป็นธรรมชาติ
ผ่านไปนานจนป๋ายเสี่ยวฉุนเริ่มตื่นตระหนกมากขึ้นทุกที หัวใจของเขาเต้นเร็วราวรัวกลอง หนังหัวเริ่มชา เตรียมจะเผ่นหนี ทว่าจู่ๆ น้ำเสียงอ่อนโยนแต่กลับไม่ขาดความน่าเกรงขามกลับพลันดังขึ้นเนิบช้าก้องฟ้าดิน
“เพราะข้าผู้เป็นจักรพรรดิไม่รอบคอบเอง สหายนักพรตป๋าย เชิญ!!”
------


[Go To Next Chapter]( ./26.md)