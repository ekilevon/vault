##บทที่ 1002 มือของเทียนจุน!
บุรพาจารย์ซิงคงอึดอัดใจอย่างยิ่ง เขามองออกว่าพลังการต่อสู้ของป๋ายเสี่ยวฉุนยังห่างชั้นกับตัวเองอยู่บ้าง แม้ว่าความต่างนี้จะไม่ได้มากมาย แต่ก็มากพอจะให้คนทั้งสองที่เข่นฆ่ากันสังหารอีกคนได้หากอยู่ในสถานการณ์ปกติ
เพียงแต่ว่า...นั่นคือสถานการณ์ปกติทั่วไป แต่ในสายตาของบุรพาจารย์ซิงคง ป๋ายเสี่ยวฉุนในเวลานี้อยู่ในสภาวะที่ไม่ปกติอย่างถึงที่สุด พลังการต่อสู้ที่น่าหวาดกลัวเช่นนั้นมากพอจะลบเลือนการทำร้ายทั้งหมดจากเขา อีกทั้งแม้ตนจะสามารถต้านทานวิชาอภินิหารของอีกฝ่ายได้ แต่หากเผชิญหน้ากับการโจมตีติดต่อกันอย่างไม่ขาดสายซึ่งรุนแรงประหนึ่งพลิกภูเขาคว่ำมหาสมุทรเช่นนี้ ก็ทำให้เอาเขาปวดหัวสุดๆ ได้เหมือนกัน
“สู้กับเขาก็เหนื่อยเปล่า...ไอ้หมอนี่มันไม่เป็นอะไรเลยสักอย่าง!” บุรพาจารย์ซิงคงถอนหายใจยาวเหยียด สำหรับป๋ายเสี่ยวฉุนที่เป็นเช่นนี้ เขาก็พอจะวิเคราะห์ผลลัพธ์สุดท้ายของการต่อสู้ระหว่างคนทั้งสองได้แล้ว
ยามนี้ด้วยความอึดอัดคับข้องใจ เขาจึงพลันขยับร่าง วิญญาณเทพหวนคืนกาย แล้วถือโอกาสถอยห่างออกไปหลายก้าว แสดงออกอย่างชัดเจนว่าสงครามนอกนครผียักษ์ในเวลานี้ เขาเลือกที่จะสงบศึก
เมื่อเห็นว่าบุรพาจารย์ซิงคงเลือกแล้ว ป๋ายเสี่ยวฉุนก็ผ่อนลมหายใจโล่งอก ครั้นจึงหันไปมองราชาผียักษ์
“พี่ผียักษ์ อันดับต่อไปก็ได้เวลาของพวกเราแล้ว”
ราชาผียักษ์ยิ้มเจื่อน ในใจบังเกิดความรู้สึกไร้เรี่ยวแรง ตอนนี้ความรู้สึกของเขาไม่ต่างจากบุรพาจารย์ซิงคง พอหันไปมองป๋ายเสี่ยวฉุนสายตาของเขาจึงเหมือนกับมองตัวประหลาด รีบส่ายหัวรัวๆ
“เชื่อเจ้า ยุติศึก...”
การหยุดมือของครึ่งเทพสองคนมีอิทธิพลต่อสนามรบด้านล่างทันที ไม่นานนักพรตทั้งสองฝ่ายก็พากันถอยหลัง สายตาของทุกคนที่มองไปยังท้องฟ้าเต็มไปด้วยความตะลึงลาน พรั่นพรึงและซับซ้อน
ทุกคนของสำนักสยบธารก็เป็นเช่นเดียวกัน โดยเฉพาะลูกศิษย์สายธาราเทพและสายธาราโลหิตที่เวลานี้ในสมองมีภาพที่ป๋ายเสี่ยวฉุนเคยหยุดยั้งสงครามก่อนที่สองสำนักจะเปิดศึกกันในปีนั้นลอยขึ้นมา
“สงครามครั้งนี้ เขาจะ...ยุติได้จริงๆ หรือ...” บุรพาจารย์ธาราเทพส่ายหัวอย่างหดหู่ ถอนหายใจเบาๆ อยู่ในใจ
เมื่อเห็นว่านักพรตของทั้งสองฝ่ายค่อยๆ แยกออกจากกัน ป๋ายเสี่ยวฉุนเองก็ระบายลมหายใจออกมา ในหัวใจของเขามีความหวังใหม่เกิดขึ้นมาอีกครั้ง ดวงตาจึงยิ่งฉายความเด็ดเดี่ยว
“ยุติสงครามของที่นี่เป็นเพียงแค่ก้าวแรกเท่านั้น อันดับต่อไป ข้าต้องไปหาคนเฝ้าสุสาน...” ป๋ายเสี่ยวฉุนคิดมาถึงตรงนี้ก็เตรียมจะหมุนตัวกลับ แต่ทันใดนั้นโลกทั้งใบกลับเหมือนมีพลังไร้รูปลักษณ์ขุมหนึ่งเยื้องกรายลงมาปกคลุมแปดทิศ ความรู้สึกกดดันที่มิอาจบรรยายได้ดิ่งวูบลงมาจากท้องฟ้า!
นักพรตของสองฝ่ายบนพื้นดินที่กำลังแยกออกจากกันใจสั่นอย่างบ้าคลั่ง ทุกคนเงยหน้าขึ้นอย่างพร้อมเพรียง คนฟ้าก็ดี หรือแม้แต่ราชาผียักษ์และบุรพาจารย์ซิงคงที่กำลังกลุ้มใจก็ช่าง บัดนี้ทุกคนหน้าเปลี่ยนสี เงยหน้าขึ้นพรวดเหมือนกันหมด
เห็นเพียงว่าเวลานี้บนท้องฟ้ามีดวงตายักษ์ข้างหนึ่งโผล่ขึ้นมา...อย่างเงียบเชียบ!
ดวงตานี้ใหญ่จนเหมือนไร้ขอบเขต มันค่อยๆ ลืมขึ้นอย่างเชื่องช้าแล้วหันขวับมามองสนามรบ มองมายัง...ป๋ายเสี่ยวฉุน!
เมื่อดวงตาข้างนั้นลืมขึ้น ความรู้สึกกดดันก็ยิ่งรุนแรงมากกว่าเก่า ทำเอานักพรตจำนวนนับไม่ถ้วนที่อยู่บนพื้นดินพากันตัวสั่นคล้ายจิตวิญญาณเกิดความหวาดกลัวไร้ที่สิ้นสุด ภายใต้ลมหายใจที่ถี่กระชั้นของพวกเขา จิตวิญญาณของพวกเขาสั่นสะท้าน ในสมองขาวโพลนคล้ายเสียสติสัมปชัญญะทั้งหมดไป
ถึงขั้นที่ว่าโลกทั้งใบเหมือนหยุดนิ่งลงในนาทีนี้ ทุกอย่างล้วนจางหายไป มีเพียงดวงตาที่จู่ๆ ก็โผล่ขึ้นมาบนท้องฟ้าเท่านั้นที่กลายมาเป็นเพียงหนึ่งเดียว!
สายตาที่อยู่ในดวงตานั้นแฝงไว้ด้วยความเย็นชาและยิ่งมากด้วยประกายแสงเย็นเยียบ!
สายตานี้คล้ายมองทะลุทุกสรรพสิ่งแล้วพุ่งตรงเข้ากระแทกจิตใจของทุกคนที่อยู่ที่นี่ ต่อให้มีตบะคนฟ้าก็ยังตัวสั่นเพราะสายตาที่จ้องเขม็งนี้อย่างมิอาจหลีกเลี่ยง
ราชาผียักษ์ผู้แข็งแกร่งเองก็หอบหายใจอย่างหนักหน่วง
“เทียนจุน...” ราชาผียักษ์ถอยหลังกรูด สีหน้าเปลี่ยนมาเป็นดุดัน ตบะทั้งร่างแผ่ออกมาอย่างต่อเนื่องราวกับว่าถูกสายตานี้กระตุ้นให้สัมผัสได้ถึงวิกฤตอย่างที่ไม่เคยสัมผัสถึงมาก่อน สัญชาตญาณจึงบอกให้เขาต่อต้าน
บุรพาจารย์ซิงคงเองก็ตัวสั่นเทิ้ม แต่กลับไม่ได้ก้าวถอยหลัง กลับกันคือหันไปคารวะให้กับดวงตาของเทียนจุนที่อยู่บนท้องฟ้า
ป๋ายเสี่ยวฉุนเงยหน้าขึ้นมองดวงตาบนท้องฟ้าอย่างยากลำบาก ลมหายใจของเขาเริ่มไม่มั่นคง ร่างกายของเขาเกิดความหวาดกลัวตามสัญชาตญาณ เขาสามารถสัมผัสได้ว่าเทียนจุนในเวลานี้เหมือนจะแข็งแกร่งยิ่งกว่าตอนที่พบกันในแม่น้ำสายเหนือเมื่อหลายปีก่อนเสียอีก แม้ว่ายังไม่น่ากลัวเท่าเมื่อครั้งที่ต่อสู้กับคนเฝ้าสุสานในแดนทุรกันดารคราวนั้น แต่ก็แทบจะไม่ต่างกันสักเท่าไหร่แล้ว
เห็นได้ชัดว่าอาการบาดเจ็บของเขาฟื้นตัวกลับมาไม่น้อยหลังจากที่ได้ร่างแยกของใบหน้าผีไป
“คารวะ...เทียนจุน” ภายใต้สายตาของเทียนจุน ป๋ายเสี่ยวฉุนมีความรู้สึกเหมือนว่าจะถูกมองทะลุไปทั่วทั้งในและนอกเรือนกาย ยังดีที่นอกกายของเขามีอาภรณ์แห่งโลกห่อหุ้ม บนร่างจึงมีปณิธานที่ลึกล้ำของโลกตรงเข้ามารวมตัวกัน ทำให้เขาสามารถต้านการรุกรานของสายตานี้ได้ เวลานี้จึงได้แต่ข่มกลั้นความสั่นสะเทือนในใจแล้วหันไปคารวะยังท้องฟ้า
“ป๋าย เสี่ยว ฉุน...” หลังจากที่ป๋ายเสี่ยวฉุนคารวะไปแล้ว ความเย็นชาในดวงตาของเทียนจุนที่อยู่บนท้องฟ้าเริ่มค่อยๆ หายไป แต่แทนที่มาด้วยความกระตือรือร้นอย่างเร่าร้อนในแบบที่ป๋ายเสี่ยวฉุนไม่เคยเห็นจากเทียนจุนมาก่อน...
แม้แต่เสียงที่ดังก้องมาจากความว่างเปล่ารอบด้านก็คล้ายจะมีความฮึกเหิมและ...ความซับซ้อนที่แปลกประหลาดบางอย่าง!
ความซับซ้อนนี้ไม่เพียงแต่ป๋ายเสี่ยวฉุนเท่านั้นที่สัมผัสได้อย่างชัดเจน แต่พอทุกคนที่อยู่รอบด้านได้ยินเข้าก็ล้วนสัมผัสได้เช่นกัน นี่จึงทำให้ป๋ายเสี่ยวฉุนตะลึงไปไม่น้อย
เวลาเดียวกันนั้น บนเกาะทงเทียนอันเป็นจุดศูนย์กลางของมหาสมุทรทงเทียนซึ่งอยู่ห่างจากนครผียักษ์ไปไกลมาก ในตำหนักแห่งเต๋าขนาดใหญ่ที่อยู่บนยอดเขาสูงสุด เวลานี้มีเสียงลมหายใจหอบหนักดังแว่วมา ทั้งยังมีสายตาสองเส้นที่เหมือนพระอาทิตย์ซึ่งสาดส่องให้ตลอดทั้งตำหนักแห่งเต๋าสว่างไสว
และเมื่อสายตานั้นปรากฏก็ยังมีปราณขุมหนึ่งที่ทำให้โลกสั่นสะเทือนแผ่กระจายออกไปแปดทิศ เกาะทงเทียนสั่นไหว แม้แต่มหาสมุทรทงเทียนที่โอบล้อมอยู่รอบด้านก็ยังมีคลื่นใหญ่ยักษ์ไร้ที่สิ้นสุดถาโถมเทียมฟ้าพร้อมเสียงดังอึกทึก
“สุดท้ายเขาก็...ปรากฏตัวจนได้ ทั้งยังมาปราฏตัว...เอาในตอนนี้” ในตำหนักแห่งเต๋า น้ำเสียงที่แหบพร่าของเทียนจุนดังออกมาเนิบช้า เขาในเวลานี้กำลังนั่งขัดสมาธิอยู่ในตำหนักแห่งเต๋า ด้านหน้าของเขามีธงเลือดสีแดงฉานอยู่ผืนหนึ่ง บนธงผืนนั้นผนึกร่างแยกวิญญาณของใบหน้าผีเอาไว้ นั่นคือใบหน้าผีที่มีสีหน้าจะหัวเราะก็ไม่ใช่ร้องไห้ก็ไม่เชิง ซึ่งมองดูแล้วแปลกประหลาดอย่างถึงที่สุด
“ดูท่าคลื่นของบทมิวางวายขั้นสมบูรณ์แบบที่ข้าสัมผัสได้ก่อนหน้านี้คงไม่ใช่ความเข้าใจผิด ป๋ายเสี่ยวฉุนผู้นี้...ฝึกบทมิวางวายสำเร็จแล้วจริงๆ”
“สุกงอมแล้ว...ไม่จำเป็นต้องกระตุ้นอะไรให้มากมาย ถึงขั้นที่ว่าข้ายังไม่ทันตัดสินใจได้ ตัวเขาเองกลับสุกงอมพรั่งพร้อมรอแล้ว...”
“แต่ว่า...ข้าไม่อยากเดินถึงก้าวสุดท้ายนั่นเลยจริงๆ ...จะอย่างไรเสีย นางก็เป็นเลือดเนื้อเชื้อไขเดียวของข้า...” ในดวงตาของเทียนจุนยิ่งเผยความซับซ้อน ขณะที่กำลังใคร่ครวญเขาก็เงยหน้าขึ้น สายตาที่เหมือนสามารถมองทะลุตำหนักแห่งเต๋าทอดออกไปมองตู้หลิงเฟยที่ยืนอยู่บนยอดเขาลูกหนึ่งซึ่งท่าทางของนางคล้ายคนที่เหลือแต่ร่างไร้วิญญาณราวคนที่เสียใจอย่างสุดซึ้ง
“เมื่อถึงท้ายที่สุดแล้วสงครามครั้งนี้...จะทำให้เปิดประตูแห่งโลกได้จริงหรือไม่นั้น ข้าก็ยังไม่มีความมั่นใจ หลังจากที่เจ้าแก่คนเฝ้าสุสานตายไป ประตูแห่งโลกจะเปิดออกด้วยตัวเองหรือปิดสนิทไปตลอดกาล ข้ามิอาจวิเคราะห์ได้...”
“บางทีนี่...อาจจะเป็นโอกาสสุดท้ายของข้าแล้ว...และก็เป็นโอกาสที่มีความเป็นไปได้ว่าจะสำเร็จมากที่สุด...โอกาสที่เอื้อมมือคว้าก็ถึง...” เทียนจุนนิ่งคิดอยู่เป็นนาน ก่อนที่ดวงตาของเขาจะกลายมาเป็นสีเลือดแดงฉาน สีหน้าของเขาเริ่มเปลี่ยนมาเป็นดุดัน ใบหน้าที่ค่อยๆ เงยขึ้นมาเผยให้เห็นความเด็ดเดี่ยวและความบ้าคลั่งในดวงตาสีเลือดของเขา
“ข้าจะออกไป ต่อให้ต้องจ่ายค่าตอบแทนมหาศาลแค่ไหนก็ต้องออกไปให้จงได้ ด้วยพรสวรรค์ของข้า หากอยู่นอกโลกต้องสามารถทะลุขั้น กลายมาเป็นขอบเขตมหายานที่แท้จริงได้นานแล้ว หรือแม้แต่การเป็นบุพกาลก็ใช่ว่าจะเป็นไปไม่ได้!”
“และอายุขัยของข้า...ต่อให้กินยาอายุขัยเข้าไปก็ไม่ได้ผลอีกแล้ว...” สีหน้าของเทียนจุนเริ่มดุร้ายจนกลายมาเป็นบิดเบี้ยว ท่ามกลางลมหายใจที่ถี่กระชั้น เขาก็ค่อยๆ ลุกขึ้นยืนเหมือนคนที่ตัดสินใจได้อย่างเด็ดขาดแล้ว
“คนเฝ้าสุสาน เจ้าบังคับข้าเองนะ!” เทียนจุนแหงนหน้าแผดเสียงคำราม เสียงคำรามของเขาสร้างความสั่นสะเทือนให้กับโลกทั้งใบ ทำเอาคลื่นของมหาสมุทรทงเทียนโถมกระหน่ำน่าหวาดหวั่น ร่างของตู้หลิงเฟยสะท้านเบาๆ น้ำตาไหลรินลงมาจากดวงตาของนาง...แต่หากมองอย่างละเอียดจะเห็นได้ว่าส่วนลึกในดวงตาของนางอักขระสองตัวที่กำลังกะพริบช้าๆ ...
“ขอโทษนะ...เสี่ยวฉุน...” ตู้หลิงเฟยสีหน้าซีดขาว ขณะที่พึมพำน้ำตาก็ยิ่งไหลมากกว่าเดิม ไม่นานดวงตาทั้งคู่ของนางก็ไร้ประกายแห่งชีวิตชีวา
เวลาเดียวกันนั้น เทียนจุนที่ร้องคำรามก็พลันยกมือขวาขึ้นแล้วคว้าจับไปยังทิศทางที่ตั้งของนครผียักษ์ในแดนทุรกันดาร!
ฟ้าดินเปลี่ยนแปลงไปอย่างรุนแรง น้ำวนขนาดใหญ่ยักษ์หมุนคว้างขึ้นมาปรากฏอยู่เหนือเกาะทงเทียน ขณะเดียวกันก็ปรากฏอยู่บน...นภากาศของนครผียักษ์ในแดนทุรกันดารด้วย!
ซึ่งก็คือดวงตาของเทียนจุนที่ยามนี้จำแลงมาเป็นน้ำวนมหึมาท่ามกลางเสียงเกริกก้อง น้ำวนนี้โคจรเสียงดังครืนครั่น ก่อนที่มือใหญ่ข้างหนึ่ง...จะยื่นพรวดออกมาจากด้านในแล้วคว้าจับมาที่...ป๋ายเสี่ยวฉุน!
------






[Go To Next Chapter]( ./149.md)