##บทที่ 403 นักเรียนและอาจารย์
…
นาน่าลุกขึ้นนั่งบนเตียงก่อนจะหาวหวอดใหญ่
พอมองไปยังทิวทัศน์สีขาวนอกหน้าต่าง ก็เห็นแต่หิมะเหมือนวันวาน
สาวน้อยขยับตัวออกจากผ้าห่มอันอบอุ่นอย่างแสนอาลัย จากนั้นจึงหยิบเสื้อคลุมตัวหนามาสวมแล้วเดินช้าๆ ออกจากห้องนอน เวลานี้ ป้าไอด้ากำลังทำความสะอาดห้องรับแขกอยู่
“อรุณสวัสดิ์” เธอพูดเสียงอู้อี้
“อ๊ะ เจ้าหญิงน้อย ตื่นแล้วหรือเจ้าคะ” ไอด้ายิ้มให้เธอ “จะกินอาหารเช้าหรือยังเจ้าคะ ข้าอุ่นไว้ให้แล้ว”
“อืม” นาน่านั่งลงข้างโต๊ะอาหารแล้วมองไปรอบด้าน แต่ไม่เห็นเงาของทีก “ท่านพ่อล่ะ”
“ท่านไพน์ออกไปตั้งแต่เช้าแล้วเจ้าค่ะ” เสียงของไอด้าลอยมาจากห้องครัว “เห็นแบกปืนล่าสัตว์สีเงินติดตัวไปด้วย”
จริงดังคาด เธอเบะปาก สงสัยจะรีบไปฝึกยิงที่กำแพงเมืองอีกตามเคย...นับตั้งแต่ได้ลองใช้ปืนยิงสัตว์อสูรเป็นต้นมา เขาก็หลงรักอาวุธเสียงดังชนิดนี้อย่างหัวปักหัวปำ นอกจากจะคอยหยิบปืนออกมาเช็ดทุกวันแล้ว ยังคอยหาโอกาสไปกำแพงเมืองอยู่เสมอๆ มิหนำซ้ำยังเอาพลังเยียวยาของเธอไปต่อรองกับเจ้าชายโรแลนด์จนได้ปืนรุ่นพิเศษมาอีกต่างหาก
ทั้งหมดนี้เพราะเจ้าชายบอกว่าปืนล่าสัตว์ลำกล้องยาวเป็นอาวุธคู่ใจนายพรานแท้ๆ นาน่าคิด หากท่านแม่ยังอยู่ล่ะก็ เขาคงไม่เตร่อยู่นอกบ้านทั้งวันแบบนี้แน่
“อาหารเช้ามาแล้วเจ้าค่ะ” ไอด้าวางจานที่กำลังร้อนกรุ่นสองจานลงตรงหน้านาน่า “ไข่ทอดกับขนมปัง รีบกินตอนร้อนๆ เถอะเจ้าค่ะ”
“ขอบคุณเจ้ามาก”
ป้าไอด้าน่าจะทำอาหารเช้าเสร็จตั้งแต่ก่อนท่านพ่อออกจากบ้านแล้ว แต่เพื่อไม่ให้มันเย็นไปเสียก่อน เธอจึงนำมันไปวางในน้ำอุ่นเพื่อรักษาอุณหภูมิ มีเพียงป้าไอด้าผู้ละเอียดลออเท่านั้นที่จะทำอะไรแบบนี้ได้ หากให้ท่านพ่อเป็นคนดูแลเธอ เธอคงได้กินไข่ที่เย็นจนแข็งโป๊กแน่ๆ
นาน่าถอนหายใจ
ถ้าป้าไอด้าแต่งงานกับท่านพ่อได้ก็คงดี
แต่สาวน้อยก็รู้ดีว่าความหวังนี้แทบไม่มีโอกาสเป็นจริงเลย ไอด้าเป็นบ่าวในตระกูล ทว่าท่านพ่อเป็นขุนนางของเมืองชายแดน...เท่าที่เธอรู้มา ขุนนางกับคนธรรมดาแทบไม่มีทางลงเอยกันได้เลย
นาน่ากินขนมปังกับไข่หมดอย่างรวดเร็ว จากนั้นจึงเช็ดปากว่า “ข้าไปหน่วยพยาบาลก่อนนะ”
“เจ้าค่ะ” ไอด้าวางไม้กวาดในมือลง แล้วเดินไปส่งเธอที่หน้าประตู ทั้งยังก้มลงไปพันผ้าพันคอให้เธอด้วย “ดูแลตัวเองด้วยนะเจ้าคะ คุณหนูไพน์”
“อืม!”
นาน่าออกจากบ้านท่ามกลางหิมะที่โปรยปราย
นี่คือกิจวัตรประจำวันของเธอ ออกจากบ้านไปหน่วยพยาบาลแต่เช้าตรู่ หากมีผู้ได้รับบาดเจ็บก็ช่วยรักษาพวกเขา แต่หากไม่มีก็ใช้สัตว์มาฝึกพลังแทน พอตกกลางวันก็ไปกินมื้อเที่ยงกับเจ้าชายที่ปราสาท จากนั้นจึงกลับมาเฝ้าหน่วยพยาบาลต่อในช่วงบ่าย จนกระทั่งตกเย็นจึงกลับบ้าน...เธอเป็นแม่มดเพียงคนเดียวที่ไม่ได้อาศัยอยู่ในปราสาท
แม้การอยู่เฝ้าหน่วยพยาบาลจะเป็นเรื่องน่าเบื่อหน่าย แต่เธอก็ยังทนมาได้ เพราะเธอต้องการให้คนเจ็บได้รับการรักษาตั้งแต่เนิ่นๆ นอกจากนี้ อีกเหตุผลหนึ่งที่ทำให้เธอยังสู้งานได้ก็คือรอยยิ้มและน้ำใจของพวกชาวเมือง
“ท่านนาน่า อรุณสวัสดิ์!”
“คุณหนูนางฟ้า ไปหน่วยพยาบาลอีกแล้วหรือ”
“วันนี้อากาศไม่ค่อยดีเลย รักษาสุขภาพด้วยนะ”
“กินอาหารเช้าแล้วหรือยัง คุณหนูไพน์ ข้าเพิ่งทำข้าวต้มข้าวสาลีร้อนๆ เสร็จเลย เข้ามากินด้วยกันเสียหน่อยสิ!”
คำทักทายเช่นนี้ดังขึ้นอย่างต่อเนื่องตลอดทาง ช่างต่างจากเมื่อหนึ่งปีก่อนอย่างสิ้นเชิง...พวกพี่น้องชอบพูดกันว่า เธอเป็นแม่มดที่ได้รับความนิยมที่สุดในเมืองชายแดน แม้แต่อันนาก็เทียบไม่ติด แต่นาน่าไม่สนใจแม้แต่น้อยว่าใครได้รับความนิยมมากกว่าใคร เธอเพียงแค่ชอบบรรยากาศอย่างตอนนี้ก็เท่านั้น ชาวเมืองทุกคนที่เธอเคยรักษาล้วนทักทายเธออย่างสนิทสนม นั่นทำให้เธอรู้สึกอิ่มเอมใจมาก
พี่อันนาพูดไว้ไม่ผิดเลย นาน่าคิด การเผชิญหน้ากับอคติอย่างกล้าหาญสามารถสร้างความเปลี่ยนแปลงได้จริงๆ
พอมาถึงหน่วยพยาบาล ทหารจากกองทัพที่หนึ่งที่เฝ้าอยู่หน้าประตูก็ทำความเคารพเธออย่างนอบน้อม “คุณหนูนาน่า อรุณสวัสดิ์ขอรับ”
“อรุณสวัสดิ์ มีคนเจ็บถูกส่งมาบ้างแล้วหรือยัง”
“ยังไม่มีขอรับ” ทหารตอบ “แต่มีเพื่อนคุณหนูมาแล้วขอรับ”
เพื่อนหรือ นาน่าชะงักไปเล็กน้อย หรือพี่อันนาจะมาเยี่ยมเธอ นาน่ารีบปราดไปชั้นสองแล้วเปิดประตูออก แต่ภาพที่เห็นกลับเป็นลูนา ฮัมมิงเบิร์ด และลิลลี่ที่กำลังฟุบอยู่ข้างโต๊ะอย่างเหงาหงอย พอเห็นเธอปรากฏตัว คนทั้งสามก็ปรี่มาหาเธอทันที
“พวกเจ้า...”
“ฮ่า แปลกใจใช่ไหมเล่า พวกเราตั้งใจมาเล่นกับเจ้าโดยเฉพาะเลยนะ!” ลูนาชูมือร้องเสียงดัง
“ลูนาบอกว่าไหนๆ อยู่ปราสาทก็ไม่มีอะไรทำอยู่แล้ว ก็สู้ออกมาเที่ยวข้างนอกดีกว่า” ฮัมมิงเบิร์ดเสริม
“พวกเจ้าน่ะว่างงานจริง แต่ข้าไม่ได้ว่างด้วยเสียหน่อย ข้ายังมีตัวอย่างแมลงต้องดูอีกตั้งเยอะ” ลิลลี่ที่เดินตามหลังมาบ่นอุบ “แล้วอีกอย่าง นาน่าเองก็น่าจะยุ่งเหมือนกันด้วย เจ้าคิดว่านางว่างงานเหมือนพวกเจ้าหรืออย่างไร”
“อย่างนั้นหรือ เมื่อวานข้ายังเห็นเจ้าสัปหงกอยู่หน้ากล้องจุลทรรศน์อยู่เลย เจ้าน่ะเบื่อแมลงจะแย่แล้ว” ลูนายักไหล่
“อะ เอามาจากไหน!”
ที่แท้ก็ไม่ใช่อันนา นาน่าแอบรู้สึกผิดหวัง ทว่าไม่นานนักก็กลับมาเป็นปกติ ตอนนี้พี่อันนาเป็นคนที่ช่วยงานเจ้าชายมากที่สุด ย่อมไม่มีเวลามาเยี่ยมเธอเหมือนแต่ก่อนแล้ว นี่เป็นเรื่องที่ช่วยไม่ได้จริงๆ
“ไม่หรอก ข้าเองก็ว่างมากเหมือนกัน” เธอยิ้ม “ขอบใจพวกเจ้ามาก”
“อะแฮ่ม...ในเมื่อเจ้าพูดถึงขนาดนี้แล้ว ข้าจะอยู่เล่นเป็นเพื่อนเจ้าสักครู่ก็ได้” ลิลลี่เอียงศีรษะ “แมลงพวกนั้นไว้ค่อยดูพรุ่งนี้ก็ยังไม่สาย”
“พวกเราจะเล่นอะไรกันดี” ฮัมมิงเบิร์ดถาม
“ยังต้องถามอีกหรือ” ลูนาหยิบไพ่ออกมาจากอกเสื้อ “ก็ต้องเจ้านี่สิ!”
“โธ่ ไพ่พิชิตแลนด์ลอร์ดน่ะสนุกก็จริง แต่มันเล่นได้แค่สามคนนี่”
“เปล่า ไม่ใช่ไพ่พิชิตแลนด์ลอร์ดหรอก” เธอส่ายหน้าอย่างลึกลับ “ข้ามีวิธีเล่นแบบใหม่น่ะ เล่นสี่คนได้ แข่งกันว่าใครวางไพ่ได้ไวกว่ากัน ข้าเพิ่งไปเรียนจากแอนเดรียมาเมื่อวานนี้เอง!”
“กลุ่มสามขาไพ่จากเกาะสลีปปิ้งน่ะหรือ” ลิลลี่กุมหน้าผาก “เจ้าเอาอย่างใครไม่เอา ไปเอาอย่างพวกนางเสียได้...หากเจ้าตั้งใจศึกษาความรู้ใหม่ๆ จากเจ้าชายเหมือนเวลาเล่นไพ่ล่ะก็ ป่านนี้คงก้าวหน้าไปแล้ว”
“ของพวกนี้ก็มาจากเจ้าชายเหมือนกัน” ลูนาโต้ “จะไม่ถือเป็นความรู้ใหม่จากเจ้าชายได้อย่างไร”
“นอกจากเจ้าแล้ว คงไม่มีใครในสโมสรแม่มดคิดแบบนี้หรอก” ลิลลี่ถลึงตาใส่เธอ
“แต่ข้าก็อยากเล่นเป็นเหมือนกันนี่...” ฮัมมิงเบิร์ดพึมพำเบาๆ
นาน่าเห็นภาพตรงหน้าแล้วก็อดหัวเราะออกมาไม่ได้ เธอรู้สึกราวกับได้สัมผัสช่วงเวลาอันสดใสอย่างสมัยอยู่ในโรงเรียนของอาจารย์คาร์ลอีกครั้ง “นับข้าไปด้วยอีกคนสิ...สามต่อหนึ่ง ตกลงตามนี้ล่ะ รีบแจกไพ่เลยดีกว่า!”
…
พอมีแม่มดอีกสามคนอยู่เป็นเพื่อน ช่วงเวลายามเช้าอันแสนน่าเบื่อก็ผ่านไปอย่างรวดเร็ว หลังจากกินมื้อเที่ยงที่ปราสาทเรียบร้อยแล้ว นาน่าก็กลับไปที่หน่วยพยาบาลเพียงลำพัง
ขณะที่เดินเข้าไปในโถงใหญ่นั้น เธอก็พบกับคนที่ไม่คาดฝันเข้า
คาร์ล ฟอว์เบิร์ด
“อาจารย์คาร์ล!” นาน่าร้องอย่างตื่นเต้นดีใจ “ท่านมาที่นี่ได้อย่างไร”
“ก็มาเยี่ยมเจ้าอย่างไรเล่า” คาร์ลยิ้มพลางพิจารณาเธอตั้งแต่หัวจดเท้า ก่อนจะพูดอย่างชื่นชมว่า “เจ้า...โตแล้วจริงๆ”
“จริงหรือ” นาน่าก้มหน้าลงอย่างขวยเขิน “แต่ก็ยังห่างไกลจากพี่อันนามากนัก”
“ไม่มีใครเหมือนกันหรอก เจ้าเองก็มีข้อดีของเจ้า” เขายิ้ม “พอได้เห็นเจ้ากับอันนาเติบใหญ่ และเมืองชายแดนเปลี่ยนแปลงไปในทางที่ดี ข้าก็มองไม่เห็นรอยร้าวในโลกใบนี้แล้ว”
“รอยร้าวหรือ” นาน่างง
“ไม่มีอะไรหรอก...ข้าพูดไปเรื่อยเปื่อยน่ะ” คาร์ลส่ายศีรษะ “ข้าเคยคิดว่าพระเจ้าทรงทอดทิ้งโลกนี้ไปแล้ว แต่ดูจากตอนนี้แล้ว พระองค์ยังทรงจับตาดูพวกเราอยู่”
“ไม่ใช่พระเจ้าเสียหน่อย” นาน่าแก้ “เจ้าชายตรัสว่านี่คือผลจากความพยายามของมนุษย์ อย่างเขตที่อยู่อาศัยพวกนั้น ท่านก็เป็นคนสร้างเองไม่ใช่หรือ”
“แต่หากปราศจากจุดเริ่มต้น ทุกอย่างก็คงไม่เกิดขึ้น ตอนนั้นข้าคิดว่าอันนาตายไปแล้ว แล้วเจ้าก็ดันตื่นรู้เป็นแม่มดอีกคน ขณะที่ข้ากำลังร้อนใจจนทำอะไรไม่ถูกนั้น พระเจ้าคงจะทรงได้ยินคำอธิษฐานของข้าแล้วตอบรับมัน” คาร์ลพูดอย่างอ่อนโยน “พระองค์จึงทรงส่งเจ้าชายโรแลนด์มาให้พวกเรา”
………………………………….




[Go To Next Chapter]( ./316.md)