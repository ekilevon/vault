##บทที่ 459 เขี้ยวงู (1)
ตราบใดที่เดือนแห่งปีศาจยังไม่สิ้นสุด อากาศหนาวก็จะยังปกคลุมไปทั่วทุกหัวถนน แม้แต่นักเลงใต้ดินที่แฝงตัวไปทั่วก็ยังต้องเก็บตัวในมุมมืดที่ปราศจากแสง แบ่งปันอาหารที่ตุนไว้ตั้งแต่ฤดูใบไม้ร่วง รอให้เหยื่อใหม่ปรากฏตัวหลังจากที่อากาศอบอุ่นแล้ว
ตามหลักแล้วก็ควรเป็นเช่นนั้น
แต่สวรรค์ เหตุใดข้ายังต้องเดินฝ่าหิมะไปฝังการแถลงนโยบายอะไรนั่นด้วย เขี้ยวงูถ่มน้ำลายลงพื้นอย่างเจ็บใจ ตาเฒ่าพวกนั้นจะทำอะไรไม่เห็นเกี่ยวกับพวกเราเสียหน่อย
“ดึงปกเสื้อขึ้น” เขามองโจที่หนาวจนตัวสั่น “ถ้าเป็นไข้หนาวขึ้นมาล่ะก็ เจ้าตายแน่”
“เขาไม่ควรมาด้วยตั้งแต่แรกแล้ว” ซันฟลาวเวอร์ขมวดคิ้ว “แค่สืบข่าวไม่เห็นต้องใช้คนถึงสี่คนเลย คานาชแกล้งพวกเราชัดๆ”
“ช่างเถอะ ต่อให้แกล้งแล้วอย่างไร” ไทเกอร์คลอว์ซึ่งตัวใหญ่ที่สุดพูดอย่างไม่เห็นด้วย “เขาเป็นคนจ่ายอาหารให้พวกเรานี่” แต่ถึงจะพูดอย่างนั้น เขาก็ยังก้าวขึ้นหน้าไปสองก้าวเพื่อบังคนทั้งสามไว้ เขี้ยวงูรู้สึกว่าลมหนาวเบาลงไปมาก
“ขะ...ขอบคุณ” โจพูดเสียงเบา
แต่พอพูดถึงคานาชขึ้นมา ทุกคนก็ห่อเหี่ยวไปทันที
ขบวนการใต้ดินก็มีการแบ่งชนชั้นเหมือนกัน มีตั้งแต่หัวซึ่งถือว่าสูงที่สุดไปจนถึงหางซึ่งถือว่าต่ำที่สุด อาณาเขตที่ดูแลก็แตกต่างกัน คานาชไม่ใช่ทั้งหัวและหาง เขาเป็นผู้ดูแลตรอกเอนด์เลสทางฝั่งตะวันตกในเขตเมืองชั้นนอก หากไล่ตำแหน่งกันจริงๆ แล้วก็น่าจะเรียกว่าเอว...หรือไม่ก็หนังท้องมากกว่า แต่ไม่ว่าอีกฝ่ายจะเป็นอะไร เวลาที่พวกเขี้ยวงูเจอเขา ก็ต้องเรียกเขาว่าลูกพี่ด้วยความเคารพนบนอบทั้งนั้น
ฝั่งตะวันตกมีผู้ดูแลแบบนี้ทั้งหมดหกคน ส่วนคนที่มีตำแหน่งสูงขึ้นไปอีก หรือก็คือหัวของฝั่งตะวันตกนั้น เขี้ยวงูไม่เคยเจอมาก่อน คานาชคุมนักเลงหลายกลุ่ม เขาเป็นแค่หนึ่งในกลุ่มนักเลงทั้งหมด และแน่นอนว่าผู้ดูแลก็จะสนใจเฉพาะกลุ่มที่แข็งแกร่งเท่านั้น ทว่าพวกเขาเป็นแค่เด็กเร่ร่อนข้างถนน นอกจากจะมีจำนวนคนน้อยแล้ว เวลาต่อยตีกับใคร ขนาดรูปร่างก็มักเล็กกว่าอีกฝ่ายอย่างเห็นได้ชัด เรียกได้ว่าเสียเปรียบตั้งแต่เกิดแท้ๆ...ยกเว้นก็แต่ไทเกอร์คลอว์ รูปร่างของเขาดูไม่เหมือนคนที่กินขนมปังครึ่งก้อนต่อวันเลย
ส่วนการกลั่นแกล้งที่ซันฟลาวเวอร์ เด็กสาวผมน้ำตาลพูดนั้น แท้จริงแล้วก็คือคราวเคราะห์ของพวกเขานั่นเอง ก่อนหน้านี้ในตรอกนี้มีแม่มดอยู่หนึ่งคน เขี้ยวงูอยากใช้พลังของเธอหาเงิน ทว่าแค่เริ่มงานก็เจอขุนนางใหญ่แห่งตระกูลฮันนี่ซัคเคิลแล้ว ผลสุดท้ายคือเขาหาเงินได้แค่ไม่กี่เหรียญ แล้วก็เสียแม่มดไป
เรื่องนี้ทำให้คานาชโมโหมาก เขาคิดว่าหากพวกเขาส่งตัวแม่มดให้เขาตั้งแต่แรก เขาก็คงขายเธอให้ขุนนางหรือศาสนจักรไปแล้ว ซึ่งนั่นย่อมเป็นตัวเลือกที่ดีกว่า
“เขาก็พูดไปอย่างนั้นล่ะ” เขี้ยวงูพูดอย่างดูถูก “ขายให้ศาสนจักรได้ยี่สิบห้าเหรียญทองอย่างนั้นหรือ ข้าถามหน่อยว่าเขาจะขายให้บาทหลวงที่ไหน โบสถ์ก็กลายเป็นซากปรักหักพังไปแล้ว แล้วพวกขุนนางหรือจะยอมจ่ายเงินนักเลงอย่างตรงไปตรงมา เขาไม่มีดวงจะได้เงินก้อนนั้นต่างหาก”
“เขี้ยวงูพะ พูดถูกแล้ว” โจพูดเสียงสั่น “หากเขาชวดเงินยี่สิบห้าเหรียญทองเพราะพวกเราจริง ป่านนี้เขาคงยะ โยนศพพวกเราลงแม่น้ำแดงไปแล้ว”
“อย่างมาก คานาชก็แค่จับแม่มดส่งให้หัวของฝั่งตะวันตกนั่นล่ะ แล้วเขาก็ต้องคอยป้องกันพลังพิสดารของแม่มดด้วย แต่เขาไม่มีหินอาญาสิทธิ์เสียหน่อย” เขี้ยวงูพูดต่อ “เจ้านั่นก็แค่หมั่นไส้พวกเราเท่านั้น”
“พวกเจ้าพูดเรื่องซื้อขายอะไรกัน คนที่พวกเจ้าพูดถึงคือเปเปอร์นะ นางเป็นพวกเดียวกับพวกเรา!” ซันฟลาวเวอร์หยิกเขี้ยวงูอย่างแรง “เจ้าเห็นนางเป็นสินค้าหรือ!” พอพูดถึงตรงนี้ เธอก็ชะงักไป “นี่ อย่าบอกนะว่าตอนนั้นเจ้าขายนางไปน่ะ!”
“ข้าเปล่าเสียหน่อย” เขาร้อง “ตอนนั้นข้าปกป้องนางอย่างสุดชีวิตแล้ว แต่อีกฝ่ายเป็นถึงผู้ดูแลเมืองเชียวนะ!”
“ไม่รู้ว่านางไปอยู่เมืองชายแดนแล้วเป็นอย่างไรบ้าง” ไทเกอร์คลอว์ถอนใจ
“จะเป็นอย่างไรได้” ซันฟลาวเวอร์ส่งเสียงขึ้นจมูก “จะถูกเจ้าชายข่มเหงหรือถูกขุนนางข่มเหงก็เหมือนกันนั่นล่ะ”
อย่างนั้นหรือ...พูดได้น่าฟังดีนี่ ไว้เจ้าได้เห็นความเป็นอยู่ของขุนนางเมื่อไร เจ้าอาจจะอยากถูกขุนนางข่มเหงบ้างก็ได้ เขี้ยวงูเบ้ปาก
คนทั้งสี่มาถึงลานเมืองของป้อมแล้วก็ต้องประหลาดใจ มีคนตั้งเวทีไม้และก่อกองไฟไว้ที่นั่น ข้างๆ เวทีมีฝูงชนยืนอยู่ประมาณสองสามร้อยคน นี่เป็นภาพที่หาดูได้ยากยิ่งในวันที่หิมะโปรย
“มีคนมาประกาศข่าวที่นี่จริงๆ ด้วย” ไทเกอร์คลอว์เดาะลิ้น “ขุนนางเฒ่าพวกนั้นคิดจะเล่นตลกอะไรอีก”
“รับรองว่าไม่ใช่ข่าวดีแน่” เขี้ยวงูยักไหล่ “ข้าเดาว่าถ้าไม่ใช่เรื่องเก็บภาษี ก็ต้องเป็นเรื่องเกณฑ์ทหาร...ก่อนหน้านี้พวกเขาเพิ่งทำสงครามกันไปนี่”
“สรุปแล้วก็ไม่เกี่ยวกับพวกเราอยู่ดี” ซันฟลาวเวอร์ว่า “รีบๆ ฟังให้จบแล้วกลับกันเถอะ โจ เจ้าไปอังไฟตรงนั้นก่อนดีกว่า”
“ตะ ตกลง”
เขี้ยวงูเดินอ้อมฝูงชนมาที่ข้างเวที บนนั้นมีผู้ชายสวมเสื้อกันหนาวตัวหนา หมวกไหมพรม และถุงมือหนังกวาง ดูท่าทางอบอุ่นไม่น้อย เมื่อเทียบกับเสื้อป่านที่ทั้งเก่าและสกปรกบนตัวเขาแล้วก็ต่างกันราวฟ้ากับดิน ถ้าหาจังหวะฉกชิงมาได้ก็คงดี...แต่เขารู้ว่านั่นเป็นแค่ความคิดเพ้อฝันเท่านั้น ผ้าคลุมหลังปักสัญลักษณ์ประจำตระกูลแอลลาเฟียร์บนตัวชายคนนั้นบ่งบอกฐานะของเขาได้อย่างชัดเจน
องครักษ์ของสี่ตระกูลใหญ่ไม่ใช่คู่ต่อสู้ที่นักเลงควรจะมีเรื่องด้วย
“พวกเจ้าไม่ไปผิงไฟกับโจหรือ ข้าอยู่ฟังที่นี่คนเดียวก็พอแล้ว” เขี้ยวงูมองอีกสองคนที่เหลือ
“จริงหรือ” ไทเกอร์คลอว์เลิกคิ้ว
“จริงสิ ข้าความจำดีจะตาย” เขาชี้ศีรษะของตัวเอง “ไม่ว่าจะจำคำพูด จำคน หรือว่าจำความแค้น”
“คิก” ซันฟลาวเวอร์หัวเราะ “เจ้าเก่งเรื่องนี้จริงๆ ในเมื่อเจ้าพูดถึงขนาดนี้ ข้าก็ไม่เกรงใจแล้ว...ไปกันเถอะ เจ้าตัวโต”
“แต่เย็นนี้พวกเจ้าต้องแบ่งขนมปังให้ข้าเพิ่มนะ”
“จะว่าไปแล้ว ข้ายังไม่รู้ด้วยซ้ำว่าเย็นนี้จะมีขนมปังแจกหรือไม่!” เธอแบมือว่า
หลังจากคนทั้งสองจากไปแล้ว เขี้ยวงูจึงตบแก้มที่เย็นจัด แล้วพุ่งความสนใจไปที่เวทีไม้อีกครั้ง ข่าวพวกนี้ไม่มีความหมายสำหรับนักเลงปลายแถว แต่สำหรับหนังท้องและหัวแล้ว นี่อาจเป็นโอกาสแสวงหาประโยชน์ก็ได้ แต่แน่นอนว่าต่อให้พวกเขาได้ของดีมา กว่ามันจะมาถึงมือคนข้างล่างก็แทบไม่เหลืออะไรแล้ว
“ชาวเมืองทั้งหลาย นี่คือประกาศจากผู้ปกครองดินแดนตะวันตก เจ้าชายโรแลนด์ วิมเบิลดัน เอิร์ลแห่งตระกูลแอลลาเฟียร์เลน แมดเดน และผู้ดูแลป้อมปราการลองซอง เปโร เฮอร์มอน” ผู้ประกาศจิบเบียร์ร้อนไปหนึ่งอึก ก่อนจะยกกระดาษหนังแกะขึ้นอ่านเสียงดัง “เวลานี้ สำนักงานเมืองประจำป้อมเริ่มการรับซื้อเสบียงแล้ว ชาวเมืองที่มีเสบียงเหลือสามารถนำเสบียงมาขายที่ตลาดได้ทุกเวลา แต่ขอให้ทุกคนจำไว้ว่า นับตั้งแต่เดือนหน้าเป็นต้นไป การซื้อขายเสบียงกันเองจะถือเป็นความผิดร้ายแรง ผู้ที่มีสิทธิ์ซื้อและขายเสบียงมีแค่สำนักงานเมืองเท่านั้น! ผู้ที่ถูกจับได้ว่าลักลอบซื้อขายเสบียงจะถูกลงโทษอย่างหนัก! สำนักงานเมืองรับแจ้งเบาะแสจากชาวเมืองทุกคน หากเบาะแสใดพิสูจน์ได้ว่าเป็นความจริง ผู้แจ้งเบาะแสจะได้รับเงินยี่สิบห้าเหรียญเงินเป็นรางวัล!”
เขี้ยวงูอ้าปากค้างด้วยความตื่นตะลึง เขาคิดไม่ถึงว่าตัวเองจะได้ยินข่าวที่น่าตกใจเช่นนี้!
ขุนนางพวกนี้ถึงกับห้ามชาวเมืองซื้อขายเสบียงเชียวหรือนี่!
มิหนำซ้ำ ราคารับซื้อและราคาขายของสำนักงานเมืองก็ต่ำเตี้ยเรี่ยดินเหลือเกิน เดือนแห่งปีศาจที่มาถึงก่อนกำหนดทำให้ราคาเสบียงในป้อมสูงขึ้นทุกวัน จนตอนนี้สูงถึงสามเท่าของราคาตลาดแล้ว...หากหิมะไม่หยุดตก ราคาเสบียงก็ไม่มีวันลด ดูจากราคาที่ประกาศออกมาแล้ว ใครจะยอมขายเสบียงให้สำนักงานเมืองในราคาถูกเช่นนั้นเล่า แต่ในทางกลับกัน หากอีกฝ่ายเอาเสบียงออกมาขาย ก็คงโดนพวกขุนนางกับพ่อค้ากว้านซื้อจนหมด เจ้าชายกับผู้ดูแลเมืองไม่คิดถึงปัญหานี้เลยหรืออย่างไร
แต่ว่า...หากพวกเขาสามารถห้ามการซื้อขายเสบียงในหมู่ชาวเมืองได้จริง จะเกิดอะไรขึ้น เขี้ยวงูเสียวสันหลังวาบ เสบียงในมือชาวเมืองส่วนใหญ่ก็ซื้อมาจากพวกนักเลงทั้งนั้น หากตัดเส้นทางการค้านี้ไป แล้วเสบียงในตลาดถูกพวกพ่อค้าขุนนางกวาดซื้อหมดล่ะก็ มีหวังได้เกิดจลาจลแน่!
........................................


[Go To Next Chapter]( ./372.md)