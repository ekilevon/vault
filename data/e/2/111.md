##บทที่ 199 สงครามที่ปั่นป่วน
“บุกเต็มกำลัง!” เสียงตะโกนของเลห์แมนดังขึ้นแทบจะในเวลาเดียวกัน


เลวินมองเลห์แมนที่ร่วงจากหลังม้าอย่างตกตะลึง ศีรษะด้านหลังของเขาถูกเปิดออก มีของเหลวเหนียวๆ สีขาวๆ แดงๆ ไหลออกมา หมวกเกราะหักๆ หล่นลงอีกด้าน บนหมวกมีรูขนาดใหญ่เท่าปากถ้วย ดูเหมือนมันจะช่วยปกป้องคนใส่ไม่ได้เลย


“บุกเข้าไป ข้าสั่งให้บุก!” จากนั้นเสียงของเลวินก็ดังตามมา


ไม่สิ เขายังไม่ได้พูดอะไรสักหน่อย! เลวินยกมือปิดปากมองไปด้านหลัง ก็เห็นพวกทหารพลเรือนกำลังกลืนยาอย่างหิวกระหาย ก่อนจะวิ่งดาหน้าเข้ามาราวกับกำแพงมนุษย์


แม่มดแน่ๆ เขารับรู้ได้ แม่มดกำลังเลียนเสียงเขา “ห้ามบุก หยุดเดี๋ยวนี้!” เขาตะโกนเสียงดัง


ทว่าเสียงของเขาไม่ต่างจากหยดน้ำเล็กๆ ท่ามกลางทะเลคนอันยิ่งใหญ่ บางคนได้ยินคำสั่งเขาแล้วหยุดฝีเท้าลง แต่คนส่วนใหญ่ยังคงวิ่งไม่หยุด


“เร็วเข้า จงบุกให้ไว บุกเข้าไปตรงกลาง ทำลายแนวป้องกันของศัตรูเสีย เมืองชายแดนกำลังรอให้พวกเจ้าปล้นอยู่!” ไม่ใช่แค่เสียงเขาเท่านั้น แต่เสียงของดอร์นและอัศวินคนอื่นๆ ก็ดังขึ้นอย่างพร้อมเพรียงด้วยเช่นกัน มิหนำซ้ำมันยังดังกลบเสียงอึกทึกทั้งหมด ราวกับเจ้าของเสียงกำลังตะโกนอยู่ข้างหูอย่างไรอย่างนั้น


ทุกคนในกองทัพพากันส่งเสียงโห่ร้องคล้ายกับตอบรับคำสั่งนี้ เสียงตะโกนว่า “ปล้น” ดังขึ้นอย่างต่อเนื่องไม่ขาดสาย แม้ไม่รู้ว่าใครเป็นคนเริ่ม ทว่าเพียงไม่กี่อึดใจมันก็ดังกระหึ่มไปทั่วกอง เลวินคุมสถานการณ์ไม่อยู่แล้ว ไม่ว่าจะตะโกนอย่างไร เสียงของเขาก็ถูกกลืนหายไปท่ามกลางเสียงตะโกนอันบ้าคลั่งเหล่านี้ เขาต้องคุมม้าอย่างสุดกำลังเพื่อฝืนตัวเองไม่ให้ไหลไปตามคลื่นมนุษย์ กองพลเรือนวิ่งตะบึงไปกลางถนนราวกับสูญสิ้นสตินึกคิดไปแล้ว


ไม่ ไม่สิ พวกเขาไม่มีสติมาตั้งแต่แรกแล้ว ยิ่งเมื่อมีคนนำด้วยแล้ว คนที่กินยาลงไปก็จะฮึกเหิมถึงขีดสุด มิหนำซ้ำ บรรยากาศการต่อสู้ยังจะช่วยกระตุ้นพวกเขาให้คลุ้มคลั่งยิ่งกว่าเดิมด้วย ตอนแรกพวกเขายังพยายามหลบร่างเลห์แมนที่นอนอยู่บนพื้น แต่ตอนนี้ทุกคนกลับวิ่งเหยียบศพเขาแล้ว เลวินพยายามหาตัวดอร์นและคนอื่นๆ แต่พวกเขาถูกกระแสคนพัดหายไปจนหมด เมื่อถูกสถานการณ์บีบบังคับ เขาจึงต้องยอมไหลไปตามขบวนคน มุ่งหน้าไปทางป่าอย่างช้าๆ...เพราะหากเขาใช้ม้าขวางทุกคนไว้ เขาก็คงถูกทหารพลเรือนที่มีพละกำลังมหาศาลกระแทกล้มจนได้ ถึงตอนนั้นคงลุกไม่ได้ง่ายๆ แน่


หลังจากแยกตัวออกจากขบวนคนได้แล้ว เลวินก็มองไปรอบด้าน หมายจะจับตัวแม่มดผู้ก่อความวุ่นวายมาสับเป็นพันชิ้น เขามั่นใจมากว่านี่เป็นอุบายชั่วของแม่มด!


คนหนึ่งพันห้าร้อยคนซึ่งอยู่ใต้ฤทธิ์ยาวิ่งตะบึงไปยังแนวป้องกันของเมืองชายแดนในคราวเดียว นั่นนับเป็นการโจมตีที่รุนแรงมากสำหรับเจ้าชาย เพราะต่อให้เจ้าชายมีอาวุธชนิดใหม่มากแค่ไหน ก็ไม่มีทางต้านทานคนจำนวนนี้ได้อยู่ดี สุดท้ายก็ต้องพินาศย่อยยับไม่ต่างจากเขา แม่มดคงอยากเห็นทั้งสองฝ่ายพังพินาศถึงได้เล่นลูกไม้นี้ โดยการหลอกให้กองทัพเขาบุกอีกฝ่ายโดยพลการ


“แม่มดที่ฆ่าเลห์แมนกับแม่มดที่สร้างความปั่นป่วนน่าจะเป็นคนละคนกัน” เขามองทหารพลเรือนรอบๆ ตัวที่เหลืออยู่ไม่มาก...ทหารกลุ่มนี้ยืนอยู่หน้าขบวน จึงได้เห็นเลห์แมนที่ล้มลงและได้ยินคำสั่งหยุดของเขา แต่หากเทียบกับกองทหารอันยิ่งใหญ่แล้ว ทหารที่หยุดยืนอยู่กับเขามีไม่ถึงสามสิบคนด้วยซ้ำ “คนหนึ่งน่าจะพรางตัวได้ ส่วนอีกคนน่าจะเลียนเสียงได้ แม่มดหนึ่งคนจะมีพลังสองอย่างไม่ได้ พวกเจ้าไปจับตัวคนหลังมาให้ข้า ข้าจะฉีกคอนางด้วยมือของข้าเอง!”


...


ไบรอันมองลอดช่องยิงออกไป เห็นศัตรูเคลื่อนเข้ามาใกล้ทุกที ทหารที่อยู่ในหลุมหลบภัยแถวหน้าสุดลั่นไกปืนแล้ว


ตำแหน่งของเขาอยู่กลางค่ายกลรูปสี่เหลี่ยมขนมเปียกปูกพอดี เขาต้องรอให้ศัตรูวิ่งผ่านสัญลักษณ์สีม่วงข้างทางก่อนจึงจะยิงได้...การรอคอยทำให้เขากระสับกระส่ายเกินทนไหว


ไบรอันเดินไปที่ช่องยิงอีกฝั่งแล้วมองไปทางด้านหลัง เขาเห็นควันสีขาวผุดขึ้นจากฐานที่มั่นของกองปืนใหญ่เป็นระยะ เสียงยิงปืนใหญ่ดังสนั่นราวกับฟ้าผ่า กองปืนใหญ่ได้แสดงฝีมือเป็นกองแรก ปืนใหญ่ขนาดสิบสองปอนด์สามารถยิงได้ไกลจนแทบจะครอบคลุมทั้งสนามรบ หากตั้งใจฟังดีๆ จะได้ยินเสียงกระสุนพุ่งแหวกอากาศมาด้วย


“ให้ตายเถอะ พวกเขาวิ่งเร็วชะมัด!”


“ดูเจ้านั่นสิ ขนาดถูกยิงมือขาดแล้วยังวิ่งต่อได้”


“เจ้าชายตรัสไว้ไม่ผิดจริงๆ นี่คนจริงๆ หรือนี่ พวกเขาไม่ต่างจากสัตว์อสูรเลย”


เนื่องจากกองทัพที่หนึ่งได้รับแจ้งตั้งแต่ก่อนเริ่มสงครามแล้วว่า ศัตรูของพวกเขาเป็นคนคลั่งที่กินยาของศาสนจักรลงไป ดังนั้น ทุกคนจึงไม่แปลกใจเมื่อเห็นอีกฝ่ายวิ่งฝ่าดงกระสุนเข้ามาได้ ซ้ำยังกลับจะฮึกเหิมยิ่งขึ้นด้วย...เพราะอย่างไรเสีย กองทัพที่หนึ่งก็เติบโตขึ้นได้ด้วยการทำสงครามกับสัตว์อสูร


“หัวหน้ากอง พวกเขาใกล้เข้ามาแล้ว!” ใครบางคนร้องเตือน


ไบรอันรีบกลับไปประจำตำแหน่งตัวเอง แล้วพาดปืนยาวกับช่องยิง...เทียบกับปืนคาบศิลาที่ต้องคอยใส่กระสุนใหม่ทุกครั้งที่ยิงแล้ว อาวุธที่เจ้าชายคิดค้นขึ้นใหม่นี้พัฒนาไปไกลมาก เขาสามารถยิงกระสุนติดต่อกันได้ถึงห้านัด แค่โยนรังเพลิงไปให้ทหารใหม่ด้านหลัง จากนั้นก็ยิงกระสุนให้หมดทุกนัดเท่านั้น ตอนนี้ทหารใหม่น่าจะบรรจุกระสุนใส่รังเพลิงเรียบร้อยแล้ว


แต่ว่า เจ้าชายเคยย้ำระหว่างฝึกอยู่หลายครั้งว่า เขาจะต้องรอจนศัตรูเข้ามาในระยะหนึ่งร้อยถึงห้าสิบเมตรแล้วเท่านั้น จึงจะยิงด้วยวิธีนี้ได้ หากต้องการยิงระยะไกลก็ต้องเล็งเป้าหมายจนแน่ใจก่อน เพราะกระสุนปืนยาวลูกโม่ชนิดนี้ผลิตยากมาก ทุกคนได้รับแจกเพียงไม่กี่นัดเท่านั้น


โบรอันเห็นด้วยกับข้อนี้มาก ปลอกกระสุนทองแดงที่ใช้บรรจุดินปืนมีลักษณะหน้าเล็กหลังใหญ่ มิหนำซ้ำยังมีรูปทรงเหมือนกันทุกนัด ช่างตีเหล็กไม่มีทางทำงานละเอียดขนาดนี้ได้แน่นอน นี่คงเป็นฝีมือแม่มดอีกตามเคย ปกติแล้วทุกคนจะเก็บปลอกกระสุนกลับมาให้ช่างตีเหล็ก หลังจากฝึกยิงเสร็จแล้ว ก็จะเป็นการฝึกบรรจุดินปืนใส่ปลอกกระสุนนัดเก่า ทุกคนจะนั่งล้อมวงกันในค่าย ค่อยๆ ยัดชนวน ดินปืน และหัวกระสุนลงไปในปลอกกระสุนที่ได้รับแจก เพื่อประกอบขึ้นเป็นกระสุนนัดใหม่ ดังนั้น เขาจึงไม่อยากเสียกระสุนไปกับเป้าหมายที่แทบไม่มีโอกาสยิงโดน


เมื่อเห็นศัตรูวิ่งผ่านสัญลักษณ์สีม่วงมาแล้ว ไบรอันก็สูดหายใจลึก “ยิงได้!”


เหล่าทหารรอคำสั่งนี้มานาน พวกเขาลั่นไกไปยังเป้าหมายที่เล็งไว้อย่างตื่นเต้น เพียงพริบตาเดียว เสียงปืนก็ดังสนั่นหลุมหลบภัย ศัตรูที่วิ่งผ่านแนวยิงกลุ่มแรกถูกกระสุนที่ยิงไขว้จากสองทิศทางเจาะเอวจนเลือดสาด วิ่งกะเผลกต่อได้อีกไม่กี่ก้าวก็ทรุดลงกับพื้น เห็นได้ชัดว่าถึงพวกเขาจะทนเจ็บได้มากกว่าคนธรรมดา แต่เมื่อถูกกระสุนลูกใหญ่เข้าไปก็ถึงกับทรุดเหมือนกัน


ไบรอันเห็นคนจำนวนหนึ่งกระโดดขึ้นหลุมหลบภัยแถวแรก ทำท่าเหมือนจะลอบโจมตีคนในนั้นจากด้านหลัง แต่ถูกประตูเหล็กที่แข็งแกร่งสกัดกั้นไว้ ไบรอันรีบเปลี่ยนทิศทางปืนอย่างไม่ลังเล ก่อนจะยิงพวกคนคลั่งซึ่งอยู่ในที่แจ้งจนตายเรียบ สาเหตุที่หลุมหลบภัยถูกวางตำแหน่งเป็นรูปสี่เหลี่ยมขนมเปียกปูนก็เพื่อให้คนในหลุมสามารถปกป้องกันและกันได้ ศัตรูที่อ้อมมาด้านหลังจะต้องถูกคนในหลุมด้านหลังยิงทิ้ง


“ระวังหอก!” ทันใดนั้นก็มีเสียงคนตะโกนขึ้น


ไบรอันเห็นเงาสีดำหนาแน่นพุ่งออกมาจากกลางกองทัพศัตรู พอพวกมันทะยานขึ้นไปจนถึงจุดสูงสุดแล้ว ก็ร่วงลงใส่หลุมหลบภัยทั้งสองด้าน


พวกเขาคงอยู่ห่างออกไปสักสองสามร้อยเมตรได้! เขาหดหัวเข้าไปในหลุมโดยสัญชาตญาณ ได้ยินเพียงเสียงป๊อกแป๊กจากด้านบนที่ดังมาไม่ขาดสาย หลังจากการโจมตีระลอกนี้ผ่านไป เขาก็ลุกขึ้นมองไปรอบด้าน แต่ไม่เห็นมีหอกสั้นปาเข้ามาในหลุมสักเล่ม หลุมหลบภัยด้านหน้าก็เช่นกัน มีเพียงหอกสั้นไม่เล่มที่ปักคากำแพงราวกับขนนกเท่านั้น


“ดูน่ากลัวเสียเปล่า แต่ทำอะไรพวกเราไม่ได้เลย” ทุกคนหัวเราะครืน


ทันใดนั้นเอง ไบรอันก็เห็นศัตรูคนหนี่งวิ่งฝ่าฝุ่นดินที่ฟุ้งกระจายมายังหลุมหลบภัยของเขา ศัตรูค้อมตัวลงแล้วปาหอกสั้นในมือเป็นเส้นตรง พริบตาเดียวกับที่หอกสั้นหลุดจากมือเขานั้น เขาก็ถูกถล่มยิงจนทรุดไป


“ก้มลง!” พูดยังไม่ทันขาดคำดี หอกสั้นเล่มนี้ก็พุ่งผ่านช่องยิงเข้ามา เสียบเข้ากลางหน้าอกมือยิงคนหนึ่ง ฝ่ายหลังส่งเสียงร้องออกมาก่อนจะหงายหลังลงกับพื้น


........................................






[Go To Next Chapter]( ./112.md)