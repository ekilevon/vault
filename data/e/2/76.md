##บทที่ 164 กลั่นกรด
ระยะนี้เคโมแทบไม่ได้นอนเลย เขารู้แล้วว่าการเดินทางมาเมืองชายแดนคือการตัดสินใจที่ถูกต้องที่สุดครั้งหนึ่งในชีวิตของเขา


เขาใช้เวลาสองวันหนึ่งคืนอ่าน ‘เคมีขั้นต้น’ จนจบ จากนั้นก็นอนหลับเพียงไม่กี่ชั่วโมงก่อนจะตื่นขึ้นอย่างสดชื่นอีกครั้ง ตอนนี้เขากำลังย้อนกลับมาอ่านหน้าแรกใหม่ เพื่อศึกษาตำราโบราณเล่มนี้อย่างละเอียดอีกรอบ


สสารประกอบขึ้นจากอนุภาคขนาดจิ๋ว! การเปลี่ยนแปลงของสสารก็คือการแยกออกหรือรวมกันของอนุภาค! ระหว่างการเกิดปฏิกิริยา ปริมาณของสสารจะไม่เปลี่ยนแปลง!


สวรรค์ คนเขียนตำราเล่มนี้เป็นคนประเภทไหนกัน ถึงได้บรรยายโลกที่ไม่เคยมีใครเห็นออกมาได้ละเอียดขนาดนี้ เขาเคยสงสัยอยู่หลายครั้งว่าเนื้อหาพวกนั้นเป็นเรื่องแต่ง แต่พอลองทดลองตามตัวอย่างที่เขียนในนั้นแล้ว ก็ได้ผลตามนั้นจริงๆ! นอกจากนี้ ตัวอย่างบางส่วนที่เขาเห็นเป็นประจำก็พอจะยืนยันความถูกต้องของตำราเล่มนี้ได้


ตัวอย่างเช่น ‘ออกซิเจน’ ที่อยู่ในบทแรก


ก๊าซชนิดนี้เป็นองค์ประกอบหลักของอากาศ สิ่งที่มนุษย์เราหายใจเข้าไปไม่ใช่อากาศ ทว่าเป็นออกซิเจน ออกซิเจนจำเป็นต่อการเผาไหม้ เพราะการเผาไหม้ก็คือปฏิกิริยาออกซิเดชันอย่างหนึ่ง ยิ่งออกซิเจนเยอะเท่าไร เชื้อเพลิงก็ยิ่งติดไฟดีเท่านั้น


ข้อความพวกนี้ทำให้เขานึกถึงเตาเผาแก้วที่เมืองเรดวอเตอร์ เขาต้องให้คนคอยบีบถุงหนังสำหรับเป่าลมถึงสองคน จึงจะทำให้อุณหภูมิในเตาสูงถึงจุดหลอมเหลวของหินทรายได้ ตราบใดที่เป็นสสาร เขาก็สามารถใช้กรรมวิธีเล่นแร่แปรธาตุ...ไม่สิ ใช้ปฏิกิริยาทางเคมีมาเพิ่มออกซิเจนบริสุทธิ์ได้ หากต่อไปเขาสามารถเพิ่มออกซิเจนใส่เตาได้โดยตรง ระบบเป่าลมก็คงไม่จำเป็นอีกแล้วกระมัง


และสิ่งที่น่าตื่นเต้นที่สุดก็คือ ในตำราบอกว่าน้ำประกอบขึ้นจากอะตอมของไฮโดรเจนและออกซิเจน นี่คงเป็นเหตุผลที่สิ่งมีชีวิตต้องดื่มน้ำนั่นเอง แต่ว่าดูเหมือนไฮโดรเจนจะเป็นก๊าซไม่ใช่หรือ ก๊าซสองชนิดมารวมกันจะกลายเป็นน้ำได้อย่างไร


เคโมพบว่าตัวเองยังมีปัญหาให้ขบคิดอีกมากมาย แต่อย่างน้อยก็มีสิ่งหนึ่งที่เขามั่นใจมาก นั่นก็คือเขาได้เดินนำนักเล่นแร่แปรธาตุคนอื่นๆ แล้วแน่นอน ในขณะที่พวกเขาพยายามคิดสูตรอยู่ท่ามกลางเมฆหมอกอันมัวหนา เบื้องหน้าเขากลับเป็นหนทางที่ราบเรียบและเหยียดตรง


แต่ว่าเขายังมีงานหลักที่ต้องทำ เขาจำต้องปิดตำราอย่างอาลัยอาวรณ์ เวลานี้ขอบฟ้าเริ่มเป็นสีขาวแล้ว ถึงเวลาทำงานแล้ว


เคโมเป่าเทียนดับแล้วเดินเข้าไปในห้องนอน มองดูลูกสาวและภรรยาที่ยังหลับสนิท จากนั้นจึงเดินจากมาอย่างเงียบๆ


บ้านพักของเขาตั้งอยู่ทางตะวันตกของปราสาท ขนาดของมันใหญ่กว่าบ้านที่เมืองเรดวอเตอร์ของเขามาก กำแพงก็เป็นอิฐทั้งหมด บ้านแบบนี้อยู่สบายกว่าบ้านไม้ที่มักขึ้นราไม่รู้กี่เท่า มิหนำซ้ำยังมีของใช้และเครื่องครัวพร้อมสรรพ แม้เขาไม่ได้พูดออกมาตรงๆ แต่ลึกๆ แล้วรู้สึกพอใจมาก ส่วนพวกลูกศิษย์ถูกส่งไปอยู่อีกเขตซึ่งห่างจากเขาไปสองถนน พื้นที่ก็เล็กกว่าพอสมควร ซ้ำร้ายยังไม่ใช่ห้องเดี่ยว ทว่าเป็นห้องนอนสำหรับสี่คนเหมือนห้องในโรงแรมทั่วไป


ตอนที่เขาเดินมาถึงห้องปฏิบัติการเคมีริมแม่น้ำแดงนั้น บรรดาลูกศิษย์กำลังยุ่งมือเป็นระวิง พวกเขาเป็นคนที่เคโมคัดมาแล้ว เรียกว่าฝึกล้างวัตถุดิบในสำนักเล่นแร่แปร่ธาตุมาตั้งแต่เด็กๆ ก็ว่าได้ ตอนนี้อายุก็ปาไปยี่สิบสามสิบกันแล้ว พอเห็นห้องปฏิบัติการที่สะอาดสะอ้านและภาชนะแก้วใสแจ๋ว เคโมก็พยักหน้าอย่างพอใจ


“อรุณสวัสดิ์ ท่านอาจารย์” ลูกศิษย์ทั้งหลายค้อมศีรษะทำความเคารพ


“เริ่มกันเลยดีกว่า” เขาหยิบถุงมือจากในตู้มาสวม...ถุงมือชนิดนี้บางและมีความยืดหยุ่นสูงมาก คิดว่าคงเย็บขึ้นจากไส้สัตว์ สำนักเล่นแร่แปรธาตุที่เขาเคยอยู่ไม่มีกฎข้อนี้ แต่เจ้าชายย้ำนักย้ำหนาว่าการทดลองทางเคมีค่อนข้างอันตราย จึงมีกฎว่าเมื่อใดก็ตามที่ต้องทำงานกับวัตถุดิบที่มีฤทธิ์กัดกร่อน ทุกคนจะต้องสวมถุงมือทุกครั้ง แล้วก็ต้องเปิดหน้าต่างทุกบานด้วย


สิ่งที่แตกต่างจากตอนอยู่ที่สำนักก็คือการทำงานที่มีเป้าหมายชัดเจน ซึ่งก็คือการผลิตกรดให้เจ้าชาย พวกเขาเคยสังเคราะห์กรดแร่สองชนิดมาแล้วหลายครั้ง ดังนั้นเคโมจึงไม่จำเป็นลงมือเอง เพียงแต่ยืนสั่งการอยู่อีกด้านเท่านั้น


‘เคมีขั้นต้น’ ได้อธิบายเรื่องกรดสองชนิดนี้ไว้อย่างละเอียด ชนิดหนึ่งเรียกว่ากรดซัลฟูริก อีกชนิดเรียกว่ากรดไนตริก ก่อนหน้านี้พวกเขามักตั้งชื่อกรดจากวัตถุดิบที่ใช้ผลิตมากกว่า อย่างเช่นอย่างแรกเรียกว่ากรดกำมะถัน อย่างที่สองเรียกว่ากรดดินประสิว ถึงชื่อเรียกไม่เหมือนกัน แต่ขั้นตอนการผลิตหลักๆ ยังคงเหมือนกัน นั่นก็คือการกลั่นกำมะถันเขียวและดินประสิวจนได้เป็นไอกรด จากนั้นจึงนำมาลดอุณหภูมิลงจนไอกรดควบแน่นเป็นของเหลว กำมะถันเขียวนั้นมักติดมากับแร่กำมะถันอยู่แล้ว ส่วนดินประสิวก็มีแหล่งผลิตในเมืองใหญ่ๆ หลายแห่ง ทั้งสองอย่างนี้เป็นวัตถุดิบที่พบได้โดยทั่วไป


แต่เจ้าชายย้ำว่าเขาต้องการกรดที่มีความเข้มข้นสูง ทั้งยังสอนวิธีการทำสารให้บริสุทธิ์ด้วย


อย่างเช่นหลังจากได้กรดซัลฟูริกมาแล้ว ให้นำไปเพิ่มอุณหภูมิเพื่อให้น้ำระเหยออกไป ก็จะได้กรดซัลฟูริกที่ความเข้มข้นสูงถึงร้อยละเก้าสิบแปด แต่ว่ากรดไนตริกนั้นยุ่งยากกว่ามาก เจ้าชายบอกว่ากรดชนิดนี้ไม่เสถียรและระเหยง่าย หากอุณหภูมิสูงถึงระดับหนึ่งแล้วก็อาจสลายตัวได้เมื่อสัมผัสแสง ดังนั้นจึงต้องนำกรดไนตริกเจือจางมาผสมกับกรดซัลฟูริกเข้มข้นก่อนจึงค่อยเพิ่มอุณหภูมิ เพื่อให้กรดซัลฟูริกดูดซึมน้ำไว้ แล้วระเหยกรดไนตริกออกมา จากนั้นจึงเก็บไว้ในขวดแก้วสีน้ำตาลอีกที เจ้าชายถึงกับสั่งให้เตรียมเครื่องวัดอุณหภูมิเพื่อการนี้โดยเฉพาะ


เคโมเห็นของสิ่งนี้เข้าก็รู้สึกมหัศจรรย์มาก ภายในหลอดแก้วกลวงบรรจุปรอทไว้ ปลายทั้งสองด้านปิดสนิท ไม่ต้องกลัวว่าปรอทจะไหลออกมา บนหลอดแก้วมีขีดอยู่หลายขีด หากอุณหภูมิสูงขึ้นปรอทก็จะค่อยๆ พุ่งขึ้นไปข้างบน ตำแหน่งสุดท้ายที่มันหยุดก็คืออุณหภูมิ ณ ขณะนั้นนั่นเอง


เวลานี้ ห้องปฏิบัติการผลิตกรดซัลฟูริกเข้มข้นได้สามขวดและกรดไนตริกเข้มข้นอีกหนึ่งขวด เขาเพิ่งเคยเห็นกรดเข้มข้นถึงระดับนี้ คราวนี้ถึงได้สังเกตว่ากรดซัลฟูริกไม่ได้เหลวเหมือนน้ำอีกต่อไป แต่ดูหนืดๆ เหมือนน้ำมันมากกว่า ส่วนกรดไนตริกเข้มข้นก็ไม่ได้โปร่งใสไร้สีเหมือนเดิม ทว่ามีสีเหลืองอ่อนๆ เจืออยู่ด้วย หากเปิดฝาขวดแก้วออก ก็จะมีไอสีขาวลอยออกมา


“อาจารย์ พวกเราต้องทำกรดสองชนิดนี้ทุกวันเลยหรือ” ลูกศิษย์ที่ชื่ออามอนถาม


“ก็จนกว่าเจ้าชายจะทรงมอบภารกิจใหม่ให้นั่นล่ะ” เคโมหยุดไปสักครู่ “ทำไมหรือ กลัวจะไม่มีเวลาคิดสูตรเล่นแร่แปรธาตุหรือ”


อามอนพยักหน้า


เคโมลูบไรหนวดที่คางก่อนจะยิ้มว่า “ข้าลืมบอกพวกเจ้าไป นับแต่นี้ไปจะไม่มีตำแหน่งนักเล่นแร่แปรธาตุแล้ว ดังนั้น พวกเจ้าไม่จำเป็นต้องคิดสูตรเพื่อไต่เต้าเป็นนักเล่นแร่แปรธาตุอีกต่อไป”


“ไม่...” อามอนอึ้ง “ไม่ต้องคิดสูตรอย่างนั้นหรือ” ลูกศิษย์คนอื่นๆ ได้ยินดังนั้นก็วางงานในมือลง แล้วหันมาตั้งใจฟังคำพูดต่อไปของอาจารย์


“ถูกต้อง สูตรเล่นแร่แปรธาตุไม่ได้มาจากการลองผิดลองถูก แต่มาจากความทรงจำและการอนุมาน” เคโมตบมือ เรียกทุกคนมาหาเขา “เจ้าชายทรงให้ข้ายืมตำรา ‘เคมีขั้นต้น’ มาอ่านแล้ว...นี่ก็คือเหตุผลที่ข้าพาพวกเจ้ามาที่นี่ หากพวกเราศึกษาจนเข้าใจได้ถ่องแท้ล่ะก็ พวกเราก็สามารถอนุมานสูตรส่วนใหญ่บนโลกนี้ได้จากเนื้อหาในตำราทั้งนั้น”


“อนุมานเอาหรือ” เหล่าลูกศิษย์ส่งเสียงร้องเบาๆ


“ถูกต้อง ไว้ข้าอ่านละเอียดดีแล้วจะมาสอนพวกเจ้าอีกที” เขาพูด “ส่วนเรื่องการเลื่อนขั้นเลื่อนตำแหน่งนั้น เจ้าชายก็ตรัสกับข้าแล้วเช่นกัน หลังจากนี้ พวกเจ้าจะต้องผ่านการทดสอบของเจ้าชายก่อนจึงจะได้ตำแหน่งนักเคมี เชื่อข้าสิ อีกไม่นาน ตำแหน่งแห่งเกียรติยศนี้ก็จะยิ่งใหญ่เหนือนักเล่นแร่แปรธาตุ พวกเจ้าจะได้รับความรู้อันล้ำค่า แม้แต่สมาคมเล่นแร่แปรธาตุแห่งเมืองหลวงก็เทียบไม่ติด”


........................................


[Go To Next Chapter]( ./77.md)