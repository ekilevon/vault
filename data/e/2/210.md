##บทที่ 298 ความฝันที่ยังตราตรึง
“ข้าเข้าใจแล้ว” โรแลนด์อุ้มเธอมาวางบนเตียงอย่างเบามือ แค่กิริยาง่ายๆ แบบนี้ก็ทำเอาเขาหอบแล้ว เขาเลิกผ้าห่มผืนบางออกแล้วขึ้นไปนอนบนเตียง ในขณะที่อันนาขยับเข้ามาอิงแอบและวางศีรษะลงบนแขนเขา
ขั้นตอนต่อไปน่าจะเป็นการ...เล้าโลมล่ะมั้ง
เขาพบว่าตัวเองก็ชักจะตื่นเต้นขึ้นมาเหมือนกัน ขืนปล่อยให้เป็นแบบนี้ต่อไปไม่ดีแน่ ในฐานะที่เป็นผู้มีประสบการณ์ ‘โชกโชน’ มาก่อน เขาจะแสดงความขี้ขลาดต่อหน้าอีกฝ่ายไม่ได้เด็ดขาด บางทีเขาอาจต้องใช้การพูดคุยที่ผ่อนคลายมาคลี่คลายบรรยากาศก่อนลงมือ เช่นว่า...เล่าเรื่องเสียวอย่างนั้นหรือ
ในขณะที่เขากำลังคิดฟุ้งซ่านไปไกล เสียงนุ่มนวลของอันนาก็ดังขึ้นที่ข้างหู “ตอนที่ท่านผลักข้าบนบอลลูน ท่านไม่กลัวตัวเองเป็นอันตรายหรืออย่างไร”
โรแลนด์ชะงักไป ไม่คิดว่าอีกฝ่ายจะถามคำถามนี้ “ข้าก็แค่ทำไปโดยสัญชาตญาณ”
“ท่านเป็นผู้ปกครองอาณาจักรเกรย์คาสเซิลในอนาคต และเป็นความหวังของแม่มดทั้งหมด” เธอพูดเสียงเบา “ข้าไม่มีค่าพอให้ท่านทำเช่นนั้น”
“เรื่องนี้ไม่เกี่ยวกับมีค่าพอหรือไม่มีค่าพอ” โรแลนด์หัวเราะเบาๆ “ข้าไม่สามารถทนดูเจ้าถูกทำร้ายต่อหน้าต่อตาได้โดยไม่ทำอะไรเลย อันที่จริง หลังจากที่ข้าฟื้นขึ้นมาและนั่งคิดอย่างละเอียดแล้ว ต่อให้เหตุการณ์นั้นไม่ได้เกิดขึ้นอย่างกะทันหัน และข้ามีเวลาใคร่ครวญอย่างเต็มที่ก่อนตัดสินใจ ข้าก็ยังจะตัดสินใจเช่นเดิม”
“ข้าไม่มีทางหยุดยั้งท่านได้เลยใช่หรือไม่”
“อืม ใช่” โรแลนด์ใช้มืออีกข้างบีบจมูกเธอ
อันนาหลุบตาต่ำ หลังจากเงียบไปครู่ใหญ่จึงพูดขึ้นว่า “ท่านเล่าเรื่องอดีตของท่านให้ข้าฟังได้หรือไม่...ข้าอยากรู้จักท่านให้มากกว่านี้”
“อ้อ เรื่องอดีตน่ะหรือ” โรแลนด์พ่นลมหายใจออกมา แล้วเริ่มขุดคุ้ยความทรงจำของเจ้าชายตัวจริง เขาตั้งใจจะเล่าเรื่องสนุกๆ ในวังหลวงสักเรื่องสองเรื่องให้เธอฟัง แต่พอจะอ้าปากเล่า คำพูดก็กลับติดอยู่ที่คอ อดีตของเขาไม่ได้อยู่ที่นี่ แต่อยู่ที่โลกอีกใบซึ่งต่างจากที่นี่อย่างสิ้นเชิงต่างหาก “ข้าเคยอาศัยอยู่ในเมืองใหญ่ ใหญ่มากเชียวล่ะ”
“อืม เมืองหลวงแห่งเกรย์คาสเซิลสินะ ใหญ่กว่าเมืองชายแดนไม่รู้ตั้งกี่เท่านี่”
“ข้าเกิดมาเหมือนคนทั่วๆ ไป พอจะมีสติปัญญาอยู่บ้าง แต่ก็ไม่ถือว่าฉลาดสักเท่าไร แต่เพราะข้าขยันเรียน จึงมักได้รับคำชมจากอาจารย์เป็นประจำ แต่อาจารย์ไม่รู้หรอกว่า รอยขีดเขียนบนกำแพงห้องเรียนที่เช็ดลำบากพวกนั้นเป็นฝีมือของข้าเอง”
“เขาย่อมไม่กล้าดุท่านอยู่แล้ว” อันนาพูดเบาๆ
“ฮ่าๆๆ ไม่ใช่เช่นนั้นหรอก เขาไม่จำเป็นต้องทำอะไรข้าเลย แค่ฟ้องพ่อแม่ข้าก็พอแล้ว” โรแลนด์ส่ายหน้าหัวเราะเบาๆ “สมัยนั้น พวกเขาเข้มงวดมากเชียวล่ะ”
“หลังจากนั้น พอข้าโตขึ้นเรื่อยๆ อาจารย์ของข้าก็เปลี่ยนหน้าไปเรื่อยๆ นับตั้งแต่อาจารย์ระดับต้นไปจนถึงอาจารย์ที่ปรึกษา จนในที่สุดข้าก็เรียนจบด้วยคะแนนปานกลาง แน่นอนว่าหากเทียบกับเด็กครอบครัวอื่น ก็ยังถือว่าแย่กว่าพอสมควร...”
เขาปิดเปลือกตาลงครึ่งหนึ่ง หลังจากแต่งแต้มเรื่องราวในอดีตจนน่าฟังแล้วจึงเล่าอย่างช้าๆ เรื่องพวกนี้ไม่จำเป็นต้องปิดบัง เขาสามารถสัมผัสประสบการณ์ที่ไม่ได้สัมผัสมานานผ่านการพูดคุยอย่างเปิดอกได้ นับตั้งแต่มาอยู่ที่นี่ เขาก็สวมบทบาทเจ้าชายมาโดยตลอด ทว่าตอนนี้ เขารู้สึกเหมือนตัวเองได้ย้อนกลับไปในอดีตอีกครั้ง ประหนึ่งว่าเขากำลังนอนอยู่ในโรงแรมที่ตกแต่งแบบโบราณ พลางพูดคุยเรื่องสัพเพเหระกับหญิงสาวในดวงใจ อารมณ์ตื่นเต้นจึงค่อยๆ คลายลงอย่างช้าๆ
คราวนี้คงได้เวลาลงมือขั้นต่อไปแล้วล่ะมั้ง
แต่พอโรแลนด์หันไป กลับเห็นอันนากำลังหลับตาสนิท ร่างที่นอนซบอกเขาขยับขึ้นๆ ลงๆ คล้ายกับแมวน้อยที่กำลังนอนหลับฝัน
เขาอึ้งไปเล็กน้อยก่อนจะหัวเราะเบาๆ ออกมา
ที่แท้ก็อย่างนี้นี่เอง...เธอเองก็คงเหนื่อยเหมือนกัน
คิดแล้วก็น่าจะใช่ เมื่อคืนก่อนพวกแม่มดต้องหาที่ตั้งค่ายหลบศัตรูในเทือกเขา พวกเธอต้องคอยระวังสัตว์ป่าและปีศาจโจมตีตลอดเวลา จึงแทบไม่ได้นอนตลอดคืน พอฟ้าสว่างก็ต้องรีบขึ้นดิสแตนต์เกซเดินทางต่ออีก มิหนำซ้ำพอกลับถึงปราสาทแล้ว อันนายังมาเฝ้าเขาในห้องนอนต่ออีกคืนด้วย ลองไม่ได้พักผ่อนมาสองวันสองคืนแบบนี้ เป็นใครก็คงต้านทานความอ่อนล้าที่สั่งสมมานานไม่ไหว หากตอนนี้เธอยังมีแรงอยู่ก็แปลกแล้ว
ดูท่าแล้ว เธอคงตัดสินใจแบบนี้ขณะที่รอเขาฟื้นด้วยความกระวนกระวาย
ถึงจะรู้สึกเสียดายอยู่บ้าง แต่โรแลนด์ไม่ติดใจอะไร วันหน้ายังมีโอกาสอีกมาก
เขาขยับไปจุมพิตขนตายาวของอันนา ก่อนจะพูดอย่างแผ่วเบาว่า “ราตรีสวัสดิ์”
********************
ตอนที่แสงแดดยามเช้าส่องผ่านช่องผ้าม่านเข้ามาในห้องนั้น ซิลเวียลุกขึ้นจากเตียงมาหาวอยู่หลายครั้ง
เหตุการณ์ต่างๆ ที่เกิดขึ้นในระยะนี้น่าเหลือเชื่อเสียยิ่งกว่าความฝัน นับตั้งแต่การพบเจอปีศาจไปจนถึงการต่อสู้กลางอากาศ จนกระทั่งหนีกลับเมืองชายแดนมาได้อย่างปลอดภัย เธอรู้สึกว่าต่อให้ถูกทหารพิพากษาของศาสนจักรไล่ล่า ก็ยังไม่น่าตื่นกลัวและเหน็ดเหนื่อยเท่านี้
“อรุณสวัสดิ์” เวนดี้เปลี่ยนเสื้อผ้าเสร็จนานแล้ว ตอนนี้กำลังยกน้ำสะอาดเข้ามาล้างหน้า
“อรุณสวัสดิ์” เธอพยักหน้า “ท่านตื่นเช้าจริงๆ”
“อายุเยอะก็แบบนี้ล่ะ” เวนดี้หัวเราะ “ข้าเริ่มนอนน้อยลงทุกวันแล้ว”
“เอ๋...ฟ้าสว่างแล้วหรือ” ไนติงเกลขยี้ตา “สงสัยวันนี้จะได้นอนกลางวันอีกแล้ว”
“เมื่อคืนหลับไม่ดีหรือ”
“อืม ข้าฝันเยอะน่ะ”
ซิลเวียเบะปากอย่างไม่เห็นด้วย เมื่อคืนนี้เธอเห็นกับตาว่าอีกฝ่ายแอบล่องหนขึ้นไปชั้นสาม ทั้งยังเดินวนไปวนมาหน้าประตูห้องเจ้าชายอยู่พักใหญ่ แต่เนื่องจากไนติงเกลมีพลังชนิดพิเศษ เธอจึงเห็นไม่ชัดว่าอีกฝ่ายคิดจะทำอะไร รู้แค่ว่าเธอกลับมาที่ห้องช้ามากก็เท่านั้น “เมื่อคืนนี้เจ้าไม่ได้...”
ทว่าเพียงอ้าปากพูด ไนติงเกลก็หันขวับมาจ้องซิลเวียทันที ดวงตาที่หรี่ลงเผยความหมายอย่างชัดเจนโดยไม่ต้องเอื้อนเอ่ย...ฝ่ายหลังรีบปิดปากฉับ ทุกคนได้ประจักษ์ถึงความสามารถของแม่มดสายต่อสู้อันดับหนึ่งของสมาคมคนนี้แล้ว ภาพที่อีกฝ่ายสังหารปีศาจกลางอากาศราวกับวิญญาณยังคงตราตรึงอยู่ในความทรงจำ ต่อให้อยู่ที่เกาะสลีปปิ้ง แอชเชสก็ไม่ใช่คู่ต่อสู้ของเธอ เมื่อถูกเตือนอย่างไร้สุ้มเสียงเช่นนั้น ซิลเวียก็บอกตัวเองว่าอย่าสงสัยอะไรมากจะดีกว่า
“เมื่อคืนนี้ทำไมหรือ” เวนดี้ถามอย่างสงสัย
“แค่กๆๆ” เธอตอบอีกฝ่าย “เมื่อคืนนี้ข้าได้ยินเสียงนางกรนน่ะ คงเพราะระยะนี้เสียพลังไปมากนั่นล่ะ”
“ข้าก็คิดเช่นนั้นเหมือนกัน” ไนติงเกลยักไหล่แล้วถอดชุดนอนออก เผยให้เห็นเรือนร่างที่งดงามได้สัดส่วน จากนั้นจึงสวมชุดชั้นในที่เจ้าชายให้เป็นของขวัญ
จะว่าไปแล้ว ตอนนี้แม้แต่เวนดี้ก็ยอมรับของขวัญชิ้นนี้ได้อย่างสนิทใจแล้ว มิหนำซ้ำยังทำท่าจะแนะนำให้เธอใช้อีกต่างหาก
บอกได้คำเดียวว่า เจ้าชายโรแลนด์เป็นคนที่น่ากลัวมากจริงๆ
แต่ว่าตอนนี้พอคิดถึงเขาขึ้นมา ซิลเวียก็กลับรู้สึกอุ่นใจอย่างประหลาด
แท้จริงแล้วยังมีขุนนางที่ยอมเจ็บตัวเพื่อแม่มดอยู่จริงๆ
เมื่อเห็นโรแลนด์ผลักอันนาออกโดยไม่คำนึงถึงความปลอดภัยของตัวเอง เธอก็รู้สึกราวกับมีบางสิ่งในใจกำลังสั่นสะเทือน แม่มดในสมาคมไม่ใช่สิ่งของที่ถูกเขาควบคุม ทว่าเป็นบริวารคนสำคัญของเขา หรือแม้กระทั่ง...เพื่อนร่วมชีวิตของเขา ซิลเวียมั่นใจว่าปฏิกิริยาเพียงพริบตานั้นไม่ใช่การเสแสร้งแกล้งทำ เขายืนอยู่ฝั่งเดียวกับแม่มดด้วยใจจริง เช่นเดียวกับเจ้าหญิงทิลลี
หากเจ้าชายโรแลนด์กับเจ้าหญิงทิลลีสามารถยืนอยู่ข้างเดียวกันและผนึกกำลังร่วมกันได้ ก็ไม่แน่ว่าพวกเขาอาจสร้างอาณาจักรใหม่ที่ไม่มีการแบ่งแยกระหว่างคนธรรมดากับแม่มดได้จริงๆ
เธอตัดสินใจเขียนจดหมายถึงเจ้าหญิงทิลลีทันที
‘เจ้าชายโรแลนด์เป็นพระเชษฐาของฝ่าบาท ช่างเป็นเรื่องที่น่ายินดีจริงๆ เพคะ’
........................................






[Go To Next Chapter]( ./211.md)