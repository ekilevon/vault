##บทที่ 365 เดินทางสู่ตะวันตก
เปโรหาวหนึ่งครั้งแล้วลุกขึ้นนั่งบนเตียง ร่างกายท่อนบนพลันรู้สึกถึงความหนาวทันที หากเป็นไปได้ล่ะก็ เขาก็อยากจะซุกตัวอยู่ใต้ผ้าห่มตลอดไป เพราะในนั้นไม่เพียงแต่อุ่นสบายเท่านั้น แต่ยังมีเชอรีลอยู่ด้วย
“ไม่นอนต่ออีกหน่อยหรือ” หญิงสาวที่อยู่ข้างๆ พลิกตัวพลางส่งเสียงงึมงำด้วยความสะลึมสะลือ “ตอนนี้น่าจะยังเช้าอยู่กระมัง”
เขาก้มลงจุมพิตหน้าผากอีกฝ่าย...เชอรีลมีผมสีน้ำตาลหยักศกนุ่มสลวย ผิวพรรณเนียนละเอียดราวกับทารก และดวงตาคู่โตน่าหลงใหล เขาเจอเธอครั้งแรกที่โรงละครในป้อม แล้วก็หลงใหลดวงตาคู่นั้นตั้งแต่แรกเจอ
“น่าจะใกล้เที่ยงแล้วล่ะ ข้าต้องลงไปดูหน่อยว่ามีงานอะไรต้องทำหรือไม่” เปโรพูดเบาๆ “หากเจ้ายังไม่อยากตื่นก็นอนต่อเถอะ อีกเดี๋ยวข้าจะให้บ่าวยกอาหารเที่ยงมาให้ที่ห้อง”
“แต่ข้าอยากให้ท่านอยู่กับข้าด้วยนี่” เชอรีลเอื้อมมือไปโอบเอวเขาไว้ “หิมะข้างนอกยังตกอยู่เลย จะมีงานอะไรให้ทำกัน”
ก็จริงของเธอ นับตั้งแต่เข้าเดือนแห่งปีศาจเป็นต้นมา เมืองทั้งเมืองก็เงียบสงบลงไปมาก โรงละครเปิดรอบแสดงเพียงสัปดาห์ละครั้ง พ่อค้าในตลาดหนีหายไปจนหมด ร้านเหล้าก็ปิดกิจการชั่วคราว หากเขาเดินถนนตอนกลางวัน คงเผลอคิดว่าที่นี่เป็นเมืองร้างแน่ๆ
เช่นนั้น...นอนต่ออีกหน่อยดีกว่ากระมัง เขาตามเกี้ยวเชอรีลมาเกือบหนึ่งปี จนในที่สุดก็สมปรารถนาเสียที ดังนั้นจึงไม่อยากจากเธอไปไหนทั้งนั้น ความสุขเมื่อคืนดูดพลังเขาไปจนหมดสิ้น ตอนนี้พละกำลังเขาฟื้นฟูกลับมาแล้ว ประเดี๋ยวกินมื้อเที่ยงเสร็จแล้ว น่าจะยังมีความสุขกันได้อีกรอบ
ทันใดนั้นเอง เสียงเคาะประตูก็ดังขึ้นจากนอกห้อง
“ท่านเปโร มีจดหมายซองน้ำเงินส่งมาขอรับ”
เขาชะงักไปเล็กน้อยก่อนจะรีบลุกลงจากเตียง แล้วหยิบชุดคลุมที่กองอยู่บนพื้นขึ้นมาสวม “ข้าจะรีบไปเดี๋ยวนี้”
“ท่านเปโร” เชอรีลร้องเบาๆ
“รอข้าสักครู่นะ” เปโรผูกสายรัดเอวแล้วออกจากห้องไปอย่างรีบร้อน ไม่นานนัก เขาก็กลับเข้ามาแล้วปีนขึ้นไปซุกผ้าห่มบนเตียงอีกครั้ง ในมือมีจดหมายซองสีน้ำเงินเพิ่มมาหนึ่งฉบับ
“จดหมายอะไรหรือ ใครเขียนมาให้ท่าน” เวลานี้หญิงสาวตื่นเต็มตาแล้ว เธอหาวหนึ่งครั้งก่อนจะขยับไปอิงแอบข้างกายเปโร
“จากเมืองชายแดนน่ะ” ฝ่ายหลังตอบเธอ “น่าจะเป็นจดหมายจากเจ้าชาย”
เขาแกะซองแล้วหยิบกระดาษจดหมายออกมา หลังจากกวาดตาอ่านเนื้อหาในนั้นจบ หัวคิ้วก็ย่นเข้าหากัน “เจ้าชายทรงเรียกข้าไปเมืองชายแดน”
“ตอนนี้น่ะหรือ” เชอรีลตกใจ “อากาศแบบนี้ท่านก็ต้องไปหรือ”
“อืม คงจะมีเรื่องด่วนอะไรสักอย่างน่ะ” เปโรถอนหายใจ “ประเดี๋ยวข้าจะไปเก็บสัมภาระก่อน บ่ายนี้ก็ต้องออกเดินทางแล้ว เจ้ากลับบ้านไปก่อนดีกว่า ไว้ข้ากลับมาแล้วจะรีบไปหาเจ้าทันที” เขาอดนึกถึงปีที่แล้วไม่ได้ ตอนนั้น เขาต้องนั่งเรือฝ่าหิมะไปเมืองชายแดนเพื่อส่งคำเตือนให้เจ้าชายตามคำสั่งของดยุกไรอัน ทว่าตอนนี้ เหตุผลที่เขาต้องเดินทางไปดินแดนแร้นแค้นแห่งนั้นกลับเป็นเพราะจดหมายของผู้ปกครองเมืองชายแดนเพียงฉบับเดียว นั่นทำให้เปโรรู้สึกสะท้อนใจกับความไม่แน่นอนขึ้นมาครามครัน
“ท่านแสร้งทำเป็นไม่เห็นไม่ได้หรือ” เธอพูดอย่างไม่สบอารมณ์ “เจ้าชายทรงยึดป้อมปราการลองซองได้ก็จริง แต่คนที่ปกครองป้อมจริงๆ คือท่านต่างหาก ต่อให้เป็นพระราชโองการของพระราชา ก็ไม่จำเป็นต้องทำเดี๋ยวนั้นเสียหน่อย”
ก็ถ้าเป็นดยุก เขาคงทำแบบนั้นแน่ แต่เปโรรู้นิสัยของเจ้าชายลำดับที่สี่ดี เขาลูบหัวเชอรีลอย่างปลอบโยน “นั่นไม่เหมือนกันหรอก พระราชาอาจจะทรงทำอะไรดินแดนตะวันตกไม่ได้ แต่เจ้าชายโรแลนด์ทรงทำได้แน่นอน...พระองค์ไม่เพียงแต่ทรงเป็นผู้ปกครองเมืองชายแดนเท่านั้น แต่ยังทรงเป็นเจ้าของดินแดนตะวันตกทั้งผืนด้วย”
...
หลังจากเข้าเดือนแห่งปีศาจมาแล้ว ป้อมปราการลองซองก็ไม่ค่อยมีงานอะไรให้ทำจริงๆ เปโรสั่งงานบางส่วนกับลูกน้อง แล้วขอให้เอิร์ลเฮอร์มอนมาประจำการที่ปราสาทแทน จากนั้นจึงเดินทางออกจากปราสาท ครั้งก่อนเขามีผู้ช่วยติดตามไปเพียงคนเดียว แต่ครั้งนี้ นอกจากเขาจะได้นั่ง ‘เรือไลออนฮาร์ต’ ซึ่งเป็นเรือสำหรับดยุกโดยเฉพาะแล้ว เขายังพาบ่าวไพร่และเด็กฝึกงานไปอีกอย่างละสิบกว่าคน รวมถึงอัศวินประจำตระกูลอีกสองคนด้วย เรียกได้ว่ายิ่งใหญ่และเอิกเกริกอย่างมาก
ในขณะที่เดินทางผ่านเขตเมืองชั้นนอก เพื่อมุ่งหน้าไปยังท่าเรือของป้อมนั้น เปโรก็ได้ยินเสียงเอะอะดังมาจากริมถนน
เขาเห็นคนสิบกว่าคนยืนล้อมวงคล้ายกับกำลังดูอะไรบางอย่าง ดูจากการแต่งตัวแล้วน่าจะเป็นสามัญชนทั้งหมด คนพวกนี้คงถูกเสียงเอะอะดึงดูดมากระมัง เขาได้ยินเสียงตะโกนแสบแก้วหูว่า “ปีศาจ!” และ “แขวนคอนาง!” ดังขึ้นจากในวงล้อมเป็นระยะ
เปโรเอะใจ จึงหันไปพูดกับอัศวินข้างๆ ว่า “ไปดูซิ ถ้าเป็นเรื่องทะเลาะวิวาทธรรมดา ก็ไล่พวกเขากลับบ้านไปให้หมด”
“ขอรับ นายท่าน”
อัศวินผลักคนที่ยืนรอบนอกออก แล้วเดินเข้าไปชักดาบกลางวง ฝูงชนเห็นดังนั้นก็รีบแยกย้ายกันอย่างรวดเร็ว หลังจากนั้น เขาก็พาหญิงชรากับวัยรุ่นอีกสองคนเดินกลับมา หนึ่งในวัยรุ่นสองคนนั้นถูกมัดคอด้วยเชือกป่าน
“นี่มันเรื่องอะไรกัน”
“ท่านเปโร” หญิงคนนั้นทิ้งตัวลงแทบเท้าเปโร “รีบสังหารนางเสีย! นางหลงผิดกลายเป็นแม่มดไปแล้ว!”
คำพูดนี้ทำให้เปโรอึ้งไปเล็กน้อย “แม่มดหรือ” เขาเลื่อนสายตาไปที่อีกสองคนที่เหลือ เด็กหนุ่มตัวสูงคนนั้นรีบปราดมาบังหน้าเด็กสาวทันที ท่าทางดูดุร้ายคล้ายกับพร้อมจะกระโจนใส่เปโรทุกเมื่อ ใบหน้าของเขาเต็มไปด้วยรอยฟกช้ำ เห็นได้ชัดว่าเมื่อครู่เพิ่งโดนซ้อมมาหมาดๆ “นางไม่ใช่สมุนของปีศาจ ในละครยังบอกเลยว่าแม่มดมีทั้งดีและร้าย พวกท่านมีสิทธิ์อะไรมาสังหารนาง”
“เจ้าแน่ใจหรือว่านางเป็นแม่มด” เปโรไม่สนใจเด็กหนุ่ม แต่หันไปถามหญิงชราแทน
“ข้าแน่ใจ ท่านเปโร ท่านอย่าได้เชื่อละครหลอกลวงนั่นเด็ดขาด หากศาสนจักรยังอยู่ล่ะก็ พวกเขาไม่มีทางได้ขึ้นไปเล่นละครเหลวไหลบนเวทีแน่นอน นางตัวดีนี่คือปีศาจแท้ๆ ข้าก็แค่ลงโทษนางแทนศาสนจักรเท่านั้น ท่านเปโร รีบแขวนคอนางเสีย กลิ่นอายนรกจะได้ไม่แปดเปื้อนป้อมปราการลองซอง!”
“เข้าประเด็นเสียที!” เขาตวาด
เปโรฟังอีกฝ่ายบ่นฉอดๆ จนจบกว่าจะจับต้นชนปลายได้อย่างยากลำบาก ที่แท้ หลังจากที่โบสถ์ถูกทอว์ฟิคเผาทำลายไปแล้ว เธอกับสาวกบางส่วนก็จับกลุ่มกันเผยแพร่ศาสนาและทำพิธีกรรมอยู่ในเขตเมืองชั้นนอก เผื่อว่าวันหนึ่งเมืองศักดิ์สิทธิ์เฮอร์มีสจะส่งบาทหลวงคนใหม่มา แล้วสร้างโบสถ์ขึ้นในดินแดนตะวันตกอีกครั้ง ส่วนเหตุการณ์ครั้งนี้เป็นแค่เรื่องบังเอิญเท่านั้น เธอเห็นเด็กสาวใช้พลังวิเศษละลายหิมะบนหลังคาบ้านชาวเมืองพอดี จึงได้เกิดเหตุการณ์อย่างเมื่อครู่นี้ขึ้น
ระหว่างที่เล่าเรื่องทั้งหมดนั้น เธอยังบ่นซ้ำไปซ้ำมาด้วยว่าการศึกษาขั้นพื้นฐานสอนแต่เรื่องเหลวไหลไร้สาระ และละครเวทีก็กลับขาวเป็นดำ กลับดำเป็นขาว ผู้คนแถวนั้นเลยทำได้แค่จับตัวเด็กหนุ่มไว้ แต่ไม่มีใครกล้าจับปีศาจร้ายแขวนคอสักคน หากเป็นเมื่อก่อนล่ะก็ ป่านนี้ศพของเด็กสาวคงถูกแขวนไว้ใต้ชายคาแล้ว...ถ้อยคำที่เต็มไปด้วยความเคียดแค้นพวกนี้ทำเอาเปโรถึงกับคิ้วกระตุก
“พานางไปสอบสวนอย่างละเอียด” เขาหันไปสั่งอัศวิน “ครั้งนี้เจ้าคงต้องอยู่ป้อมไปก่อน ข้าหวังว่าตอนที่ข้ากลับมาอีกครั้ง จะเห็นสาวกทุกคนที่เกี่ยวข้องกับนางอยู่ในคุกแล้ว”
“อะไรนะ...ไม่นะ! ท่านเปโร เหตุใดท่านจึง...” หญิงคนนั้นยังพูดไม่ทันจบ ก็ถูกอัศวินตบจนเถียงไม่ออก
“เจ้าเป็นแม่มดจริงๆ หรือ” จากนั้น เปโรก็หันไปมองเด็กสาวที่ใบหน้าเต็มไปด้วยความหวาดกลัว “แสดงพลังให้ข้าดูซิ”
ฝ่ายหลังแข้งขาอ่อนจนทรุดลงกับพื้น ไม่แสดงปฏิกิริยาใดๆ ทั้งสิ้น
เปโรส่ายหน้า ก่อนจะพูดย้ำเสียงดังอีกครั้ง “หากเจ้าพิสูจน์ได้ว่าตัวเองเป็นแม่มดจริงๆ ข้าจะปล่อยเจ้าไป”
ผ่านไปครู่ใหญ่ เด็กสาวจึงยื่นมือทั้งสองลงไปในพื้นหิมะอย่างกล้าๆ กลัวๆ เพียงไม่กี่อึดใจ หิมะที่หนาเกือบเท่าฝ่ามือก็ละลายกลายเป็นน้ำเย็นไหลไปตามทาง
“ที่แท้ก็อย่างนี้นี่เอง” เปโรพยักหน้า “ไปกับข้า”
“ไปหรือ” อีกฝ่ายเงยหน้าขึ้น “ไปไหน”
“ไปที่ที่เหมาะกับแม่มด” เขาส่งสัญญาณให้บ่าวพยุงเด็กสาวขึ้นมา แล้วมุ่งหน้าไปยังท่าเรือต่อ
“ปล่อยนางเดี๋ยวนี้ เจ้าคนหลอกลวง! ไหนบอกว่าจะปล่อยนางไปอย่างไรเล่า!” เด็กหนุ่มทำท่าจะกระโจนเข้ามา แต่ถูกบ่าวคนอื่นๆ ขวางไว้ เสียงตะโกนของเขาค่อยๆ เงียบหายไปในที่สุด
………………………………….


[Go To Next Chapter]( ./278.md)