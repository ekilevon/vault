##บทที่ 367 ก้าวแรกของภารกิจสร้างเมือง
เปโรเดินออกมาจากห้องโดยสารแล้วไม่ได้กลิ่นไม้ผุๆ อย่างที่คิด สะพานท่าเรือที่ทอดอยู่ริมกราบเรือดูใหม่เอี่ยม ท่าเรือเก่าๆ ในอดีตถูกต่อเติมจนมีขนาดใหญ่กว่าเดิมเป็นเท่าตัว เวลาเดินก็ไม่มีเสียงเอี๊ยดอ๊าดเหมือนแต่ก่อนแล้ว มีเพียงเสียงตุ้บๆ ที่ฟังดูหนักแน่นเท่านั้น...นั่นแสดงว่าไม้แต่ละแผ่นต่อกันสนิท วัสดุที่ใช้ก็หนาแน่นมั่นคง
เปโรเดินลงจากท่าเรือมาแล้ว ก็เห็นทหารในชุดเครื่องแบบหลายคนเดินเข้ามา คนที่เป็นหัวหน้าเหลือบมองสัญลักษณ์ประจำตระกูลที่แขวนอยู่บนเสาเรือไลออนฮาร์ตสักครู่จึงพูดว่า “ไม่ทราบว่าท่านคือ...ท่านเฮอร์มอนแห่งฮันนี่ซัคเคิลใช่หรือไม่”
“ใช่” เปโรพยักหน้า คำทักทายแบบนี้ทำให้เขารู้สึกพอใจมาก “ข้าคือเปโร เฮอร์มอน ข้าเดินทางมาที่นี่ตามคำเชิญของเจ้าชาย”
“ท่านขวานเหล็กบอกพวกเราไว้แล้ว ท่านตามข้ามาเถิด” ทหารคนนั้นส่งสัญญาณมือ
“พวกเราจะเดินเท้ากันหรือ” เขาชะงักไปเล็กน้อย
“ใช่แล้ว พอดีคอกม้าถูกรื้อไปแล้วน่ะ” อีกฝ่ายยิ้มเก้อๆ “แต่ท่านวางใจเถอะ ถนนในเมืองเดินสบายมาก”
เพียงไม่กี่อึดใจ เปโรก็เข้าใจแล้วว่า คำว่า ‘เดินสบาย’ ที่อีกฝ่ายพูดถึงหมายความว่าอย่างไร
ถนนสีดำทั้งราบเรียบและกว้างใหญ่ หิมะที่กองอยู่ด้านบนถูกกวาดทิ้งจนเกลี้ยง แม้แต่แอ่งน้ำขังก็แทบไม่มีสักแห่ง...ผิวถนนดูคล้ายกรวดสีดำที่เกาะตัวกันแน่น ตรงกลางเต็มไปด้วยรูเล็กๆ จำนวนมาก เวลาโดนน้ำจะเปล่งประกายมันวาวออกมา แต่สิ่งที่น่าประหลาดใจที่สุดก็คือ ถนนชนิดนี้ไม่ได้มีเพียงเส้นเดียวเท่านั้น เขาเห็นถนนตรงแน่วที่ตัดผ่านถนนเส้นนี้ทุกๆ ร้อยกว่าก้าว ดูเป็นระเบียบไม่ต่างจากตารางหมากรุกเลย เดินมาสักพักแล้วก็ยังไม่เห็นแอ่งโคลนเฉอะแฉะสักแห่ง
เปโรประหลาดใจอย่างมาก เมืองชายแดนแห่งนี้ดูไม่เหมือนเมืองชายแดนที่อยู่ในความทรงจำของเขาแม้แต่นิดเดียว
“ท่านเปโร นี่คือ...เมืองชายแดนจริงๆ หรือขอรับ” เซธเหลียวซ้ายแลขวาอย่างตื่นตะลึง “ข้าได้ยินว่าที่นี่มีแต่ที่พักชั่วคราวสำหรับคนงานเหมืองไม่ใช่หรือขอรับ”
“เมื่อก่อนน่ะใช่” ทหารยิ้มตอบอีกฝ่าย “แต่หลังจากที่เจ้าชายเสด็จมาที่นี่ ทุกอย่างก็เปลี่ยนแปลงไปมากมาย อย่างถนนในเมืองนี่ก็เริ่มสร้างกันตั้งแต่เมื่อครึ่งปีที่แล้ว ตอนนั้นมีคนทำงานวันละเกือบพันคนทีเดียว แทบจะสร้างเสร็จกันเดือนละเส้นก็ว่าได้”
เปโรสัมผัสได้ถึงความภาคภูมิใจอันไม่อาจปกปิดจากในน้ำเสียงนั้น คล้ายกับว่าเขาภูมิใจมากที่ได้เป็นสมาชิกคนหนึ่งของเมืองชายแดน
แต่ว่า...นี่มันน่าเหลือเชื่อจริงๆ! ต้นไม้ใหญ่สองข้างทางเรียงรายกันอย่างเป็นระเบียบ เขานึกภาพออกเลยว่าหากถึงฤดูร้อนเมื่อไร ใบไม้ที่หนาแน่นพวกนี้ก็คงจะบังแสงอาทิตย์อันร้อนแรงเหนือศีรษะได้อย่างมิดชิด ต่อไปก็เป็นบ้าน...บ้านดินเตี้ยๆ และโรงแรมไม้ผุๆ หายไปหมดแล้ว เวลานี้มองไปทางไหนก็มีแต่บ้านอิฐที่มีเหลี่ยมมุมชัดเจนทั้งนั้น บ้านแต่ละหลังมีสองถึงสามชั้น หน้าตาแทบจะเหมือนกันทุกประการ เห็นได้ชัดว่าเป็นผลงานของช่างหินชุดเดียวกัน
ภายในเวลาแค่ปีเดียว เขาเปลี่ยนเมืองเล็กๆ ที่ยากจนให้กลายเป็นแบบนี้ได้อย่างไร!
เปโรเดินตามทหารเข้าเขตปราสาทไปพร้อมกับความแปลกใจและสงสัย คราวนี้คนที่นำทางเขาถูกเปลี่ยนเป็นอัศวินชุดเกราะแล้ว ผู้ติดตามของเขาถูกทิ้งไว้นอกกำแพงทั้งหมด
จนกระทั่งได้เหยียบเข้าปราสาทผู้ปกครองมาแล้ว เปโรถึงเรียกความรู้สึกเมื่อหนึ่งปีก่อนกลับมาได้อีกครั้ง
ดูเหมือนที่นี่จะเปลี่ยนไปไม่มากนัก หากเทียบกับปราสาทของดยุกป้อมแล้ว ปราสาทของเจ้าชายก็ดูเล็กไปถนัดใจ
อัศวินผลักประตูโถงรับแขกออก แล้วผายมือเชิญเขาเข้าไป เขาเห็นเจ้าชายที่นั่งอยู่บนเก้าอี้ใหญ่อย่างรวดเร็ว
เจ้าชายโรแลนด์ วิมเบิลดัน
“ยินดีต้อนรับสู่เมืองชายแดน” โรแลนด์ยิ้มว่า “ท่าน ‘ทูต’ ”
ดูเหมือนเจ้าชายจะยังเหมือนเดิมอยู่ เปโรรู้สึกโล่งใจอย่างประหลาด เขายกมือขึ้นแนบอก แล้วถวายบังคมอย่างนอบน้อม “ตระกูลฮันนี่ซัคเคิลถวายบังคมฝ่าบาทพ่ะย่ะค่ะ”
“นั่งก่อนเถอะ” อีกฝ่ายพยักหน้า “ข้าเรียกเจ้ามาเพราะมีเรื่องสำคัญอย่างยิ่ง เรื่องนี้เกี่ยวพันถึงอนาคตของดินแดนตะวันตกทีเดียว แน่นอนว่ารวมถึงป้อมปราการลองซองด้วย”
“ตรัสมาเถิดพ่ะย่ะค่ะ”
“ข้าตั้งใจจะสร้างเมืองขึ้นที่นี่ เมืองแห่งนี้จะกินพื้นที่ฝั่งตะวันตกไปจนถึงป่าเร้นลับ ฝั่งตะวันออกถึงป้อมปราการลองซอง พื้นที่ทั้งหมดประมาณครึ่งหนึ่งของดินแดนตะวันตก ถึงตอนนั้น ป้อมจะกลายเป็นฐานที่มั่นฝั่งตะวันออกของเมืองใหม่ และเป็นแนวป้องกันแรกที่ต้องเผชิญกับกองทัพของศาสนจักร ไม่ใช่เมืองอิสระอย่างทุกวันนี้” โรแลนด์บรรยายอย่างชัดเจน “อาณาเขตที่กว้างใหญ่ไพศาลนี้จะอยู่ภายใต้กฎหมายฉบับเดียวกัน และจะถูกปกครองโดยสำนักงานเมืองใหม่ทั้งหมด ไม่ว่าขุนนางคนไหนก็ไม่มีสิทธิ์แทรกแซงกิจธุระในเมืองทั้งนั้น รวมทั้งห้าตระกูลใหญ่แห่งดินแดนตะวันตกด้วย”
เปโรใจกระตุกวูบ! เมื่อหนึ่งปีก่อน เขาก็เคยมีความคิดแบบนี้เหมือนกัน...ให้ดยุกไรอันย้ายแนวป้องกันสัตว์อสูรไปที่เมืองชายแดน และใช้พื้นที่ระหว่างเมืองทั้งสองแห่งให้เป็นประโยชน์ แต่คิดไม่ถึงเลยว่าอีกหนึ่งปีให้หลัง เจ้าชายจะใช้วิธีแบบเดียวกัน มิหนำซ้ำวิธีของเจ้าชายยังสุดโต่งกว่าวิธีที่เขาคิดไว้มากด้วย เปลี่ยนป้อมปราการลองซองให้กลายเป็นส่วนหนึ่งของเมืองใหม่อย่างนั้นหรือ แค่นึกภาพตามก็รู้แล้วว่าเมืองแห่งนี้จะมีขนาดใหญ่โตเพียงใด!
เขาเกือบจะแย้งอีกฝ่ายแล้ว แต่ในจังหวะที่จะพูดออกไปก็เกิดเปลี่ยนใจกะทันหัน...เจ้าชายคงตัดสินใจดีแล้วถึงได้เอาเรื่องนี้มาบอกเขา เวลานี้ ไม่ว่าใครหน้าไหนก็ไม่มีทางหยุดเจ้าชายได้ทั้งนั้น
เปโรไม่เคยคิดต่อต้านเจ้าชายเลย...ความพ่ายแพ้ของดยุกไรอันยังคงตราตรึงใจเขามาจนทุกวันนี้ เขาถึงกระทั่งรู้สึกว่าผู้ชายผมเทาคนนี้เป็นศัตรูที่ไม่อาจเอาชนะได้ด้วยซ้ำ อย่างน้อย...ก็สำหรับเขา เช่นนั้น สิ่งเดียวที่เขาพอทำได้ก็คือ พยายามตักตวงผลประโยชน์จากความเปลี่ยนแปลงครั้งใหญ่นี้ให้ได้มากที่สุด
“ฝ่าบาทตรัสว่า ห้าตระกูลใหญ่ไม่มีสิทธิ์แทรกแซงกิจธุระในเมืองหรือพ่ะย่ะค่ะ เช่นนั้นตระกูลฮันนี่ซัคเคิลจะรับใช้ฝ่าบาทได้อย่างไร”
เจ้าชายเงียบไปครู่ใหญ่ ในขณะที่เปโรเริ่มรู้สึกกระวนกระวายใจนั้น เขาก็หัวเราะเบาๆ ว่า “เจ้ามักมีอะไรให้ข้าประหลาดใจทุกทีสินะ ทูตเปโร ทั้งการเจรจาขอไถ่ป้อมคืนจากข้าในตอนนั้น และท่าทีกระตือรือร้นในตอนนี้ ล้วนเป็นความเฉียบแหลมที่หาได้ยากยิ่งในหมู่ขุนนางทั้งสิ้น”
หลังจากชื่นชมจบแล้ว เขาก็เก็บรอยยิ้มแล้วพูดอย่างจริงจังว่า “ตราบใดที่ตระกูลฮันนี่ซัคเคิลยอมรับการปกครองของข้า เจ้าก็จะยังได้ช่วยข้าปกครองป้อมต่อไป”
“กระหม่อมและบิดาของกระหม่อมยินดีสนองพระ...”
“ข้าไม่ได้หมายถึงตัวบุคคล แต่หมายถึงพื้นที่ใต้ปกครอง” โรแลนด์ขัดขึ้น “นับแต่นี้ไป ขุนนางที่อยู่ภายใต้ความคุ้มครองของข้าจะมีเพียงกรรมสิทธิ์ในที่ดิน แต่จะไม่มีอำนาจปกครองในที่ดินอีกต่อไป...ไม่ว่าจะเรื่องกฎหมาย การบังคับใช้กฎหมาย หรือนโยบายอื่นๆ ก็จะต้องฟังคำสั่งจากสำนักงานเมืองทั้งหมด”
“นี่มัน...” เปโรลังเล
“ที่ดินสามารถสืบทอดจากรุ่นสู่รุ่นได้ เช่นเดียวกับบรรดาศักดิ์ คนในครอบครัวเจ้าสามารถหารายได้จากที่นา โรงผลิตต่างๆ หรือกิจการอื่นๆ ได้ ทรัพย์สินเหล่านี้จะผูกติดกับที่ดิน และตกเป็นของตระกูลฮันนี่ซัคเคิลทั้งหมด นอกจากสิทธิ์ในการปกครองแล้ว ที่ดินของเจ้าจะยังคงเหมือนเดิมไม่เปลี่ยนแปลง หรือแม้กระทั่งอาจรุ่งเรืองกว่าเดิมเพราะนโยบายใหม่ของข้าด้วยซ้ำ” เจ้าชายพูดต่อ “แน่นอนว่า เจ้าอาจจะเลือกกลับไปเป็นขุนนางศักดินาปกครองที่ดินตัวเองเหมือนเดิมได้ แต่หากข้าสร้างเมืองใหม่เสร็จแล้วเริ่มขยายเมืองเมื่อไร ที่ดินที่เคยมีเจ้าของก็จะไม่เป็นของเจ้าของเดิมอีกต่อไป”
........................................


[Go To Next Chapter]( ./280.md)