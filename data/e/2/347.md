##บทที่ 435 ถูกจับ
“ทำไมท่านถึง...ให้ของชิ้นนี้กับข้า” ผ่านไปครู่ใหญ่ ทิลลีจึงวางตุ๊กตาลง
“เจ้าจำเหตุการณ์ที่เกิดขึ้นตอนเจ้าบรรลุนิติภาวะได้หรือไม่” โรแลนด์พูดช้าๆ
“...” เธอเม้มปาก “นั่นเป็นฝีมือท่านหรือ”
“เปล่า นั่นเป็นฝีมือของทอว์ฟิคกับการ์เซีย” เจ้าชายเล่าเรื่องในอดีตให้เธอฟัง “แต่ข้าเองก็มีส่วนผิดด้วยเหมือนกัน หากตอนนั้นข้าบอกเสด็จพ่อก่อน เรื่องทั้งหมดก็คงไม่เกิดขึ้น”
“แต่ท่านก็จะถูกพวกเขาซ้อมจนสะบักสะบอม” ทิลลีแลบลิ้น “ดังนั้นหากท่านจะไม่บอกก็ไม่แปลกหรอก”
“เรื่องแบบนี้จะไม่มีวันเกิดขึ้นอีก”
“เดิมทีข้ายังคิดว่าความทรงจำที่เพิ่มมาในสมองท่านจะมีแต่สาระและความรู้เสียอีก” เธอไม่ได้ตอบคำพูดเขา แต่กลับเปลี่ยนไปพูดเรื่องอื่น “แต่ดูจากตอนนี้แล้วคงไม่ใช่เช่นนั้น แล้วนอกจาก ‘หมีแพนด้า’ แล้ว ยังมีของแปลกๆ อย่างอื่นอีกหรือไม่”
พอได้ยินอีกฝ่ายเกร็งลิ้นออกเสียงคำที่ไม่คุ้นเคยแบบอ้อมแอ้ม โรแลนด์ก็อดยิ้มไม่ได้ “แน่นอนสิ...มีมากจนนับไม่ถ้วนเชียวล่ะ ไว้มีโอกาสข้าจะค่อยๆ เล่าให้เจ้าฟังเอง”
ทิลลีเป็นคนฉลาดหลักแหลม เขาเชื่อว่าเรื่องบางเรื่องต่อให้พูดออกไปแค่ครึ่งเดียว อีกฝ่ายก็เข้าใจความหมายของเขาได้
แล้วก็จริงดังคาด เธอชะงักไปเล็กน้อยก่อนจะจ้องโรแลนด์ด้วยสายตาครุ่นคิด
ทันใดนั้นเอง เสียงโวยวายของแอนเดรียก็ดังขึ้นจากนอกประตู “เจ้าหญิงทิลลีเพคะ หม่อมฉันมาถวายของขวัญแล้วเพคะ...เจ้าหลีกไปนะ!”
“ข้ามาก่อนเจ้าแท้ๆ” เสียงของแอชเชสดังตามมาติดๆ
“ข้ามาเป็นคนแรกต่างหาก!”
โรแลนด์หัวเราะก่อนจะลุกขึ้นยืน “เมื่อก่อนนี้พวกเรามีเรื่องหมางใจกันมากมาย แต่เหตุการณ์พวกนั้นก็เป็นอดีตไปแล้ว ข้าคิดว่าพวกเราไม่ควรยึดติดกับความทรงจำเก่าๆ อีก ไม่ว่าเจ้าหรือข้า เมืองชายแดนหรือเกาะสลีปปิ้ง หากวันหน้าเจ้ามีเรื่องเดือดร้อนอะไร ก็มาหาข้าได้ทุกเวลา...ข้าจะเป็นพี่ชายเจ้าตลอดไป” เขาหยุดไปเล็กน้อย “สุขสันต์วันเกิดนะ ทิลลี”
เขาเปิดประตูออก แม่มดทั้งสองพลันตกตะลึงไปทันที ต่างฝ่ายต่างมองหน้ากันเลิ่กลั่ก
เจ้าชายยิ้มว่า “ไม่ต้องทะเลาะกันแล้ว ข้านี่ล่ะคนแรก”
**********
อ็อตโตเดินถนนด้วยความหดหู่ คำพูดของแอนเดรียยังคงวนเวียนในหูเขา
‘คุณหนูใหญ่แห่งตระกูลควินน์ตายไปตั้งแต่เมื่อห้าปีก่อนแล้ว นี่ต่างหากสิ่งที่พ่อข้าต้องการ’
เขารู้สึกว่าคำพูดนี้ไม่ถูกต้อง แต่พอจะแย้งก็ไม่รู้จะเริ่มจากตรงไหน ระยะนี้ นอกจากสำรวจเมืองชายแดนแล้ว เขาก็เอาเวลาที่เหลือไปเดินวนอยู่แถวตลาด เผื่อว่าจะมีโอกาสพบเธออีกครั้ง ทว่าสุดท้ายก็คว้าน้ำเหลว
อ็อตโตเดินมาที่ม้าหินริมลานเมือง แล้วปัดหิมะด้านบนออก จากนั้นจึงหย่อนตัวลงอย่างช้าๆ
แม้ในใจจะยังปั่นป่วน แต่เขาก็ยังไม่ลืมจุดประสงค์ที่ตัวเองมาที่นี่ นอกจากค่ายทหารแล้ว เขาก็สำรวจพื้นที่ในเมืองชายแดนส่วนอื่นๆ จนครบทุกมุม และเริ่มเข้าใจสถานการณ์ในเมืองแห่งนี้บ้างแล้ว อย่างเช่น ชาวเมืองชายแดนไม่ได้กินดีอยู่ดีแบบนี้มาตั้งแต่แรก ทว่าใช้ชีวิตอย่างคนจนทั่วไป ความเปลี่ยนแปลงทั้งหมดนี้มีที่มาจากผู้ปกครองของพวกเขา เจ้าชายโรแลนด์ วิมเบิลดัน เขาไม่เพียงแต่นำชาวเมืองต่อสู้กับสัตว์อสูรที่น่ากลัวเท่านั้น แต่ยังคิดค้นเครื่องมือและอุปกรณ์มหัศจรรย์มากมายที่ช่วยยกระดับคุณภาพชีวิตของทุกคนได้
อ็อตโตเห็นเครื่องจักรสีดำที่ทำงานอยู่ในเหมืองกับตา ลำพังแค่เครื่องมือเหล็กไม่กี่ตัวก็ทำงานได้มากพอๆ กับคนหลายสิบคนแล้ว มิหนำซ้ำยังสะดวกสบายกว่าด้วย
แล้วไหนจะหอคอยสูงที่ตั้งอยู่ริมแม่น้ำแดงอีก เห็นว่าพวกมันสามารถส่งน้ำไปได้ไกลถึงบ้านชาวเมืองทีเดียว
นอกจากนี้ยังมีเขตที่อยู่อาศัย ท่าเรือ และกำแพงเมืองที่ใช้เวลาสร้างเพียงพริบตาด้วย
เวลานี้เมืองชายแดนกำลังอยู่ระหว่างการขุดร่องถนน เพื่อเตรียมติดตั้งระบบทำความร้อนที่จะอำนวยความสะดวกสบายมากยิ่งขึ้น ต่อไปพวกชาวเมืองก็ไม่ต้องกลัวความหนาวแล้ว...เขาสามารถหาข้อมูลพวกนี้ได้จากกระดานประกาศกลางลานเมืองทุกวัน แต่ที่น่าตกใจกว่านั้นก็คือ ชาวเมืองชายแดนส่วนใหญ่กลับอ่านประกาศที่แปะอยู่บนนั้นออกนี่สิ
ยิ่งสัมผัสเมืองแห่งนี้มากเท่าไร ก็ยิ่งรู้สึกเหลือเชื่อเท่านั้น เมืองชายแดนเปลี่ยนแปลงไปทุกอณู มิหนำซ้ำยังไปไกลเกินกว่าที่เขาคิดมากด้วย
อ็อตโตเปิดสมุดออก เตรียมจะบันทึกเรื่องราวใหม่ๆ ที่เจอในวันนี้ลงไป ทว่าทันใดนั้น มือที่ถือพู่กันอยู่ก็ถูกคนคว้าไว้
เขาเงยหน้าขึ้น ก็เห็นสมาชิกกองลาดตระเวนในชุดเครื่องแบบสีดำสองคนยืนอยู่ตรงหน้า “เจ้าคือซิลเวอร์อายใช่หรือไม่”
นั่นคือชื่อปลอมที่เขาใช้ตอนปลอมตัวเป็นพ่อค้า อ็อตโตตอบรับด้วยสีหน้าเรียบเฉย ขณะเดียวกันก็กวาดตามองไปรอบตัว คราวนี้ถึงได้เห็นว่าอีกสองฝั่งของลานเมืองก็มีกองลาดตระเวนชุดดำยืนอยู่เหมือนกัน ทว่าพวกเขาไม่ได้เดินเข้ามา เพียงแต่จ้องเขาไม่วางตาจากที่ไกลๆ
พวกเขาตั้งใจมาหาเขาอย่างไม่ต้องสงสัย
อ็อตโตหนักใจ ตอนแรกเขายังคิดว่ากองลาดตระเวนข้างในคงไม่ตรวจเข้มเหมือนกองลาดตระเวนข้างนอก ไม่คิดเลยว่าคราวนี้เขาจะตกที่นั่งลำบากจริงๆ
“มีอะไร” เขาพูดเสียงห้วน กับคนละโมบที่ชอบรังแกคนอ่อนแอพวกนี้ ทำตัวอ่อนน้อมไปก็ไร้ประโยชน์ ต่อให้เป็นแค่การข่มขู่ ก็ใช่ว่าเขาจะต้องยอมให้ใครมารีดไถเอาตามใจ หากสะบัดคนพวกนี้ไม่หลุดจริงๆ เขาก็ต้องเปิดเผยฐานะขุนนางของตัวเองแล้ว
ทว่าคำตอบของคนชุดดำกลับอยู่เหนือความคาดหมายของอ็อตโตมาก “พวกเราได้รับรายงานว่าเจ้ามีพฤติกรรมสอดแนม เอามือไพล่หลังแล้วทำตามคำสั่งเสียดีๆ อย่าขัดขืน มิฉะนั้นเจ้าอาจเจ็บตัวได้”
สอดแนมหรือ นี่มันข้อหาอะไรกัน...หรือพวกเขากำลังหาแพะรับบาปอยู่ “ข้าไม่เข้าใจสิ่งที่เจ้าพูด” อ็อตโตสะบัดมืออีกฝ่ายทิ้ง “ข้าเป็นขุนนางจากตระกูลโลซีแห่งเมืองกลอรี อาณาจักรดอว์น ไม่ใช่...”
ในจังหวะที่เขาสะบัดมือนั้น กำปั้นหนักๆ ก็พุ่งใส่ท้องเขาอย่างกะทันหัน เรี่ยวแรงในร่างกายพลันหายไปกว่าครึ่ง ของเหลวรสเปรี้ยวพุ่งทะลักเข้ามาในปาก ลำตัวของเขาโค้งลงอย่างไม่อาจควบคุม จากนั้น ชายสองคนก็กดร่างเขาลงกับพื้นหิมะที่เย็นจัด แล้วใช้เชือกมัดมือเขาไว้อย่างแน่นหนา
“ขุนนางหรือ ไม่กี่วันก่อนเจ้ายังบอกว่าเป็นพ่อค้าอยู่แท้ๆ” หนึ่งในนั้นหัวเราะเยาะ
“ข้าเตือนเจ้าแล้วนี่ว่าอย่าขัดขืน” ชายอีกคนเตะเขาอย่างแรง “เจ้ารนหาที่เองนะ”
ไม่กี่วันก่อนหรือ นี่พวกเขาจับตาดูเขามาตั้งแต่แรกแล้วหรือ เป็นไปไม่ได้...อย่างน้อย สองวันแรกก็ยังไม่มีกองลาดตระเวนมาตามดูเขาสักคน
“แค่ก...ข้าเป็นขุนนางจริงๆ ในกระเป๋าข้ามี...หนังสือยืนยัน” อ็อตโตพยายามดิ้นรน แต่อีกฝ่ายไม่สนใจ
“ไปอธิบายกับท่านคาร์เตอร์เองแล้วกัน” คนทั้งสองหิ้วเขาขึ้นมา “ถ้าเจ้ายอมสารภาพแต่โดยดี เจ้าอาจรอดชีวิตก็ได้”
…
หลังจากถูกขังอยู่ในคุกไปหนึ่งวัน อ็อตโตที่ทั้งหิวและกระหายก็ได้พบท่านคาร์เตอร์ที่พวกเขาพูดถึงในที่สุด
เขาไม่รอให้อีกฝ่ายเปิดปาก ก็ปราดไปเกาะซี่กรงแล้วโพล่งออกไปว่า “ข้าคืออ็อตโต โลซีจริงๆ ข้ามาจากเมืองกลอรีแห่งอาณาจักรดอว์น พระราชาแห่งดอว์นทรงส่งข้ามาหาแนวร่วมต่อต้านศาสนจักรที่เกรย์คาสเซิล ข้าไม่ใช่สายสืบอย่างที่พวกเจ้าคิด! ข้าต้องการพบผู้ปกครองของพวกเจ้า เจ้าชายโรแลนด์ วิมเบิลดัน!”
เขาเคยได้ยินเรื่องความฟอนเฟะในคุกมาก่อน กองลาดตระเวนกับนักเลงใต้ดินมักร่วมมือกันจับคนต่างถิ่นมาเป็นแพะรับบาป หากคนพวกนี้คิดว่าเขาเป็นเหยื่อที่ไม่มีหัวนอนปลายเท้าจริงๆ เขาก็คงไม่มีโอกาสเห็นเดือนเห็นตะวันแล้ว
อีกฝ่ายอึ้งไปอย่างเห็นได้ชัด “ข้ายังไม่ทันถามอะไรเลย” เขาหันหน้าไปอีกทาง “เจ้ามีความเห็นอย่างไร”
ทันใดนั้น อ็อตโตก็เห็นภาพอันน่าตกตะลึง ร่างของหญิงสาวคนหนึ่งปรากฏออกมาท่ามกลางเงามืด เธอสวมชุดคลุมสีขาวปกปิดร่างกายตั้งแต่หัวจดเท้า แม้แต่ใบหน้าก็ซ่อนอยู่ใต้หมวกคลุมศีรษะ แต่ดูจากรูปร่างแล้ว รูปโฉมของเธอไม่ได้ด้อยไปกว่า ‘บุปผาแห่งแสงสว่าง’ เลย
“เขาพูดความจริง” หญิงสาวแบมือว่า
“อย่างนั้นหรือ เช่นนั้นเขาก็เป็นทูตจากอาณาจักรดอว์นจริงๆ น่ะสิ” คาร์เตอร์กุมขมับ “ดูเหมือนพวกเราจะสร้างปัญหาให้เจ้าชายอีกแล้ว”
………………………………….


[Go To Next Chapter]( ./348.md)