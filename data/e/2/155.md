##บทที่ 243 สร้างหน่วยข่าวกรอง
เมื่อพระจันทร์ลอยขึ้นเหนือศีรษะ อากาศที่อบอ้าวมาทั้งวันก็เริ่มเย็นลง ทาซานั่งอยู่ในสวนในบ้าน มองดูแสงสว่างที่ลอดออกมาจากหน้าต่างโรงแรม ซ่อง และบ่อนที่อยู่ไกลออกไป มันเปล่งประกายอยู่ท่ามกลางความมืดราวกับหมู่ดาวบนท้องฟ้า เผยให้เห็นความมีชีวิตชีวาของเมืองแห่งนี้
ทิวทัศน์แบบนี้จะมองเห็นได้ก็ต่อเมื่ออยู่ในเขตเมืองชั้นในของเมืองหลวงเท่านั้น...ดูเหมือนว่าหลังจากที่โรคระบาดสงบลงแล้ว การตายของคนในเขตเมืองชั้นนอกที่สูงถึงหนึ่งในสามของคนทั้งหมด จะไม่ส่งผลกระทบใดๆ ต่อการใช้ชีวิตอันสุขสำราญของขุนนางในเขตเมืองชั้นในเลย หากตั้งใจฟังดีๆ ทุกคนจะได้ยินเสียงร้องไห้เบาๆ ที่ลอยมากับสายลมยามค่ำคืนด้วย
ทาซาซื้อบ้านพร้อมสวนและสระน้ำแห่งนี้ในราคาหนึ่งร้อยห้าสิบเหรียญทอง มันตั้งอยู่บนเนินรอบนอกเมืองชั้นใน ขนาดตอนกลางวันก็ยังไม่ค่อยมีคนเฉียดกรายมาเท่าไร หากไม่ใช่เพราะมีการนัดพบสายสืบหรือแลกเปลี่ยนข่าวกรองแล้ว เวลาปกติเขาก็ไม่ค่อยมาที่นี่มากนัก แต่มักไปค้างคืนที่โรงแรมหรือไม่ก็ร้านนักดนตรีใต้ดินมากกว่า
“ท่านทาซา พวกเขามากันครบแล้ว”
ใครคนหนึ่งเดินถือตะเกียงน้ำมันออกมาจากในห้อง เขาคือฮิลล์ ฟอกส์ หนึ่งในสมาชิกกลุ่มนิ้วผีนั่นเอง
“จุดเทียนเถอะ” ทาซาพยักหน้าแล้วเดินเข้าไปในห้อง
ฮิลล์กับคนอีกห้าคนนั่งล้อมโต๊ะกลมอยู่ใต้แสงเทียนสลัว เมื่อเห็นองครักษ์เดินเข้ามา ทุกคนก็ลุกขึ้นก้มศีรษะทำความเคารพ ทาซาแอบประเมินพวกเขาเงียบๆ หวังจะอ่านสีหน้าท่าทางของพวกเขาเพื่อดูว่าพวกเขาไว้ใจได้หรือไม่ เสียดายที่ไนติงเกลกลับเมืองชายแดนไปพร้อมกับกองเรือแล้ว หากเธอยังอยู่ที่นี่ล่ะก็ เธอคงให้คำตอบเขาได้ในทันที
คนพวกนี้ก็คือเพื่อนของฮิลล์ สมาชิกคณะกายกรรม ‘นกพิราบกับหมวก’ ผู้เคียดแค้นพระราชาองค์ใหม่เต็มหัวใจ เหตุปะทะที่ท่าเรือเมื่อหนึ่งสัปดาห์ก่อนนี้ ก็ได้หนึ่งในคนพวกนี้ที่เป็นสมาชิกกลุ่มน้ำแห่งฝันมารายงาน ทาซาถึงได้รู้ล่วงหน้าว่าพวกนักเลงจะบุกมาโจมตีตอนกลางคืน เวลานี้ โรคระบาดสงบลงแล้ว เขาจึงตัดสินใจพบพวกเขาที่เมืองหลวงดูสักครั้ง หากเป็นอย่างที่ฮิลล์ว่าจริง พวกเขาก็เหมาะจะเป็นสายสืบอย่างยิ่ง
“นอกจากฮิลล์แล้ว ข้าขอให้คนอื่นๆ แนะนำตัวเองคร่าวๆ ด้วย” ทาซาพูดขึ้น
“ข้าชื่อร็อก ท่านทาซา” ชายที่มีรูปร่างกำยำที่สุดพูดด้วยเสียงทุ้มต่ำ เขาสูงเกือบหกฟุต กล้ามแขนที่ปูดนูนบ่งบอกถึงพละกำลังที่เต็มเปี่ยม “ข้ารับบทเป็นมนุษย์จอมพลังในคณะกายกรรม ตอนนี้เป็นสมาชิกกลุ่มสำเภาเลือด”
“ข้าชื่อคลาวน์” ชายร่างเล็กที่นั่งข้างร็อกชี้หน้าตัวเอง ดูเหมือนเขาจะเด็กที่สุดในบรรดาคนทั้งหมด อายุคงประมาณสิบแปดสิบเก้าปีได้ “ข้าแสดงเป็นตัวตลกในคณะกายกรรม แต่ไม่ได้เข้าร่วมกับขบวนการใต้ดินกลุ่มไหน เพียงแต่ออกแสดงปาหี่ตามร้านเหล้าเท่านั้น”
“ชอมและเนียร์” สองคนถัดมาเป็นพี่น้องกัน ทั้งหน้าตาและการแต่งตัวของพวกเขาเหมือนคนในเขตเมืองชั้นนอกไม่มีผิด พวกเขาบริจาคทรัพย์สินที่มีทั้งหมดให้บาทหลวงฟิลลิปส์ จึงได้เลื่อนขั้นเป็น ‘สาวกผู้มีศรัทธาแรงกล้า’ ของศาสนจักร ทาซาอดคิดไม่ได้ว่าสองคนนี้ก็อาจมีใจให้ภรรยาของฮิลล์เช่นกัน เขาเก็บความสงสัยไว้แล้วเลื่อนสายตาไปที่คนสุดท้าย
“พวกเขาเรียกข้าว่านักมายากล ท่านทาซา” อีกฝ่ายทำความเคารพเขาอีกครั้ง “เดิมทีข้าปลอมตัวเป็นคนที่สิ้นหวังจนต้องไปเข้าร่วมกับกลุ่มน้ำแห่งฝัน แต่เสียดายที่พวกเขาส่วนใหญ่ล้มตายและหนีหายไปหมดแล้ว แม้แต่ ‘เขี้ยวคม’ แทนิสก็ถูกทหารพิพากษาของศาสนจักรฆ่าตายไปแล้ว ตอนนี้ทุกคนกำลังวุ่นอยู่กับการหาที่พึ่งแห่งใหม่”
“ถูกทหารพิพากษาฆ่าอย่างนั้นหรือ” ทาซาเลิกคิ้ว “ศาสนจักรไม่ได้หนุนหลังพวกเขาอยู่หรอกหรือ”
“ข้าเองก็ฟังมาจากคนอื่นเช่นกัน” เขาแบมือ “ แทนิสพลาดท่าตอนบุกท่าเรือ พอกลับไปที่เขตตะวันออกก็ถูกคนของกลุ่มนิ้วผีดักโจมตีจนเหลือพรรคพวกเพียงไม่กี่สิบคน คืนนั้น เขาพาลูกน้องไปที่โบสถ์ด้วยความเดือดดาล แต่พอวันรุ่งขึ้นกลับเหลือคนสนิทของเขากลับมาแค่สองสามคนเท่านั้น ข้าได้ยินคนพวกนั้นบอกว่า เขาทะเลาะกับบาทหลวงฟิลลิปส์ จากนั้นก็ถูกทหารพิพากษาใช้หอกแทงหน้าอก...สรุปคือตอนนี้ กลุ่มน้ำแห่งฝันล่มสลายไปแล้ว”
ที่แท้ก็อย่างนี้นี่เอง ทาซาคิด คงเพราะกำลังคนที่เขาระดมมาอย่างยากลำบากถูกกำจัดทิ้งจนแทบไม่เหลือหรอ ตำแหน่งหัวหน้าของเขี้ยวคมจึงพลอยสั่นคลอนไปด้วย พอจะไปขอความช่วยเหลือจากศาสนจักรก็ถูกปฏิเสธอีก เลยกลายเป็นเหตุให้เกิดการทะเลาะวิวาทกัน ทว่ารายละเอียดปลีกย่อยพวกนี้ไม่ใช่เรื่องสำคัญ แค่เขารู้ว่าตอนนี้กลุ่มน้ำแห่งฝันล่มสลายไปแล้วก็พอ นี่สิข่าวดีที่แท้จริง บางทีเขาอาจใช้โอกาสนี้รวบรวมพวกนักเลงที่ไม่มีที่ไปมาอยู่ด้วย เพื่อขยายแหล่งข่าวกรองของตัวเองก็ได้
“ข้าคิดว่าพวกเจ้าน่าจะได้ยินชื่อข้ามาจากฮิลล์แล้ว” ทาซาเคาะโต๊ะพลางพูดเสียงขรึม “ข้าเป็นองครักษ์ของเจ้าชายโรแลนด์ วิมเบิลดัน มีหน้าที่รวบรวมข่าวคราวจากพื้นที่ต่างๆ ในอาณาจักรให้พระองค์ ในเมื่อพวกเจ้ายินยอมพร้อมใจกันมาที่นี่ ก็แปลว่าพวกเจ้ามีเป้าหมายที่ชัดเจนแล้ว แต่เพื่อความมั่นใจ ข้าจะขอถามพวกเจ้าอีกครั้งว่า พวกเจ้ายินดีทำงานรับใช้เจ้าชายหรือไม่”
“พวกเรายินดี!” คนทั้งห้าตอบพร้อมกัน
“ขอเพียงทวงความยุติธรรมคืนจากพระราชาทอว์ฟิคได้ ท่านจะให้ข้าทำอะไร ข้าก็ยอมทั้งนั้น” ฮิลล์พูดเน้นทีละคำ
“ดีมาก นับแต่นี้ไป พวกเราจะมาเจอกันที่นี่เวลานี้ทุกสัปดาห์ แต่หากพวกเจ้ามีข่าวด่วนก็มารายงานข้าก่อนได้...โดยวางดอกไม้สีม่วงไว้ที่หน้าประตูบ้านข้า” ทาซาสั่ง “ข้าเห็นแล้วจะมารอพวกเจ้าที่นี่ตอนกลางคืนเอง แล้วก็เวลาเคาะประตูให้เคาะยาวสามที สั้นสองที เข้าใจแล้วหรือไม่”
เมื่อเห็นพวกเขาตอบรับอย่างพร้อมเพรียง ทาซาก็พยักหน้าอย่างพึงพอใจ “สายสืบที่ดีต้องไม่เปิดเผยฐานะตัวเองให้ใครรู้ง่ายๆ สิ่งแรกที่พวกเจ้าต้องทำก็คือปกปิดฐานะตัวเองให้ดีที่สุด ไม่ว่าจะออกไปหาข่าวเอง หรือส่งคนไปเก็บข้อมูลที่น่าสงสัยก็ตาม พวกเจ้าจะต้องระวังเรื่องนี้ไว้ หากขัดสนเรื่องเงินเมื่อไรก็ให้มาเอาที่ข้า...แล้วจงจำไว้ว่า อย่าได้ทำอะไรบุ่มบ่ามเด็ดขาด พระราชาทอว์ฟิคจะไม่ทรงครองบัลลังก์ไปตลอดกาล เรื่องนี้เจ้าชายโรแลนด์ทรงยืนยันกับข้าเอง” เขาหยุดไปเล็กน้อย “เอาล่ะ พวกเจ้ามีอะไรจะพูดอีกหรือไม่”
“ท่านทาซา วันนี้พระราชาทอว์ฟิคเสด็จกลับมาจากดินแดนตะวันออกแล้ว” ฮิลล์พูดขึ้น “ท่านคงได้ยินข่าวนี้มาบ้างแล้ว”
บ่ายวันนี้ กองอัศวินของพระราชาองค์ใหม่เคลื่อนขบวนผ่านประตูตะวันออกเข้ามาในเมืองอย่างเอิกเกริก ใครๆ ก็เห็นกันทั้งนั้น ทาซาไม่ได้ตอบอีกฝ่าย เพราะเขารู้ว่าอีกฝ่ายจะต้องพูดอะไรต่อแน่นอน
“แต่ว่าเย็นวันนี้ ข้าได้ข่าวมาจากค้อนดำว่า พระราชาทรงกำลังเกณฑ์นักเลงใต้ดินบางส่วนมาเป็นทหาร โดยทรงเสนอว่าจะเลื่อนสถานะพวกเขาเป็นสามัญชนธรรมดา ตอนนี้มีหัวหน้านักเลงหลายคนในกลุ่มนิ้วผีเดินทางไปที่วังหลวงแล้ว เรื่องนี้ไม่ใช่ข่าวโคมลอยแน่นอน”
เกณฑ์นักเลงหรือ ทาซายังคงสีหน้าสงบนิ่งทั้งที่ใจกระตุกวูบ ใครๆ ก็รู้ว่านักเลงพวกนี้ทำสงครามอย่างทหารมืออาชีพไม่ได้ เช่นนั้น คนพวกนี้ก็คงจะถูกสั่งให้กินยากระตุ้นเพื่อทำสงครามอีกตามเคย เหมือนอย่างที่อีกฝ่ายเคยทำมาแล้วตอนบุกป้อมปราการลองซอง ทว่าเป้าหมายครั้งนี้คือที่ไหนกัน
“ข่าวนี้น่าสนใจไม่น้อย” เขาพูดเสียงเข้ม “พวกเจ้าจับตาดูนักเลงพวกนี้ให้ดี หากมีข่าวอะไร ให้รีบมารายงานข้าทันที”
ขอให้พระราชาทอว์ฟิคอย่าบุกดินแดนตะวันตกเลย ทาซาคิดเงียบๆ


.......................................


[Go To Next Chapter]( ./156.md)