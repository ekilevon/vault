##บทที่ 368 แก้ไขข้อบกพร่อง
“ฝ่าบาททรงคิดว่าเขาจะตกลงหรือไม่เพคะ” หลังจากเปโรออกไปแล้ว เสียงของไนติงเกลก็ดังขึ้นข้างหูเขา
“ไม่รู้สิ แล้วลำพังแค่เขาตกลงคนเดียวก็ไม่พอด้วย ไหนจะเอิร์ลเฮอร์มอนอีก” โรแลนด์จิบชาไปหนึ่งอึก “แต่หากเขาเลือกที่จะเป็นขุนนางศักดินาต่อจริงๆ ข้าก็คงพูดได้แค่ว่าน่าเสียดายยิ่ง”
“ฝ่าบาทคงทำพระทัยไม่ได้กระมัง” เธอหยอกเขา
“แน่นอนสิ” โรแลนด์เบ้ปาก “หากเทียบกับขุนนางคนอื่นๆ แล้ว เขาก็เป็นคนที่มีหัวคิดทันสมัยมาก ทั้งยังรู้จักคว้าโอกาสและเชี่ยวชาญเรื่องการค้าอีก ลองได้ฝึกมือในป้อมปราการลองซองสักหกเดือนหรือหนึ่งปีล่ะก็ ต่อไปจะต้องเป็นขุนนางฝีมือดี ปกครองเมืองเองได้แน่ๆ”
“หากเขาเกลี้ยกล่อมเอิร์ลเฮอร์มอนได้สำเร็จ ฝ่าบาทจะทรงยกเมืองหลวงให้เขาปกครองจริงๆ หรือเพคะ”
“หากข้ารวมเกรย์คาสเซิลจนเป็นปึกแผ่นได้แล้ว ข้าย่อมต้องย้ายเมืองหลวงแน่นอน...แล้วอีกอย่าง เมืองที่อยู่ห่างจากดินแดนตะวันตกก็ควรส่งคนจากดินแดนตะวันตกไปปกครองดีที่สุด ดังนั้น เงื่อนไขที่ข้าเสนอเขาไปจึงไม่ใช่เรื่องล้อเล่น” ในช่วงท้ายของการสนทนา โรแลนด์แอบบอกเปโรไปว่า หลังจากนี้เขาจะไม่แต่งตั้งขุนนางใดๆ ทั้งสิ้น และหลังจากที่รวมเกรย์คาสเซิลได้แล้ว ทั้งอาณาจักรก็จะต้องใช้กฎหมายและนโยบายปกครองเดียวกับเมืองใหม่ อำนาจทั้งหมดจะถูกรวมเข้าสู่ศูนย์กลาง หากเขาตัดสินใจจะอยู่ต่อ ป้อมปราการลองซองก็จะไม่ใช่จุดหมายสุดท้ายสำหรับเขา เขายังมีโอกาสได้ปกครองเมืองใหญ่ๆ หรือมีตำแหน่งเป็นหัวหน้าขุนนางในสำนักงานกลางด้วย
ส่วนเขาจะไปได้ไกลแค่ไหนนั้น ก็ขึ้นอยู่กับความสามารถของเขาแล้ว
โรแลนด์หวังว่าอีกฝ่ายจะเข้าใจความนัยที่ซ่อนอยู่ในคำพูดนี้
“เอาเถอะเพคะ ถึงอย่างไรหม่อมฉันก็ไม่เข้าใจเรื่องพวกนี้อยู่ดี” ไนติงเกลตบไหล่เขา “แต่ตอนนี้แม่มดคนใหม่ใกล้จะมาถึงแล้ว ฝ่าบาทเสด็จออกไปสักครู่ดีกว่าเพคะ”
“เจ้าจะคุยกับนางเพียงลำพังหรือ”
“หม่อมฉันจะเรียกเวนดี้มาด้วยเพคะ” เสียงหัวเราะเบาๆ ดังขึ้นจากข้างกายเขา “นางเก่งเรื่องพวกนี้มากกว่าหม่อมฉันเพคะ”
สโมสรแม่มดคำนึงถึงความปลอดภัยเป็นสำคัญ (หลักๆ แล้วก็มาจากคำแนะนำของบุ๊ก) ดังนั้น เวลารับแม่มดใหม่ จึงต้องให้ไนติงเกลตรวจสอบฐานะของอีกฝ่ายก่อน แต่เนื่องจากการจับโกหกในหมอกมายาจำเป็นต้องถอดหินอาญาสิทธิ์ออก ดังนั้น โรแลนด์จึงห้ามอยู่ในสถานที่ด้วย ทั้งนี้เพื่อป้องกันอีกฝ่ายคิดร้ายและก่อเหตุไม่คาดฝัน
บุ๊กคิดคำถามที่ใช้สำหรับยืนยันตัวตนขึ้นมาถึงสิบข้อด้วยกัน อย่างเช่น ‘เจ้ามาจากไหน’ ‘เจ้ามีชื่อจริงว่าอะไร’ ‘รู้จักเจ้าชายหรือไม่’ ‘เคยมีความแค้นกับเจ้าชายมาก่อนหรือไม่’ เนื่องจากไนติงเกลจับโกหกได้เฉพาะคนที่จงใจพูดโกหกเท่านั้น แต่ไม่สามารถจับโกหกคนที่เชื่อในสิ่งที่ตนโกหกได้ ดังนั้น คำถามพวกนี้จึงครอบคลุมถึงหลายแง่มุมด้วยกัน แทบไม่มีจุดบอดเลยก็ว่าได้ อีกฝ่ายอาจจะหลอกไนติงเกลได้หลายข้อ แต่ไม่มีทางหลอกเธอได้ครบทุกข้อแน่นอน
โรแลนด์เองก็ไม่รู้ว่าจะหัวเราะหรือร้องไห้ดี แต่พอคิดถึงว่าพวกเธอทำไปเพราะเจตนาดี เขาก็จำต้องปล่อยเลยตามเลย
…
โรแลนด์ออกจากโถงรับแขกมาแล้วก็กลับไปที่ห้องทำงาน จากนั้นจึงเรียกผู้อำนวยการสำนักงานเมืองบารอฟมาหา
รายงานการพบแม่มดใหม่ในป้อมปราการลองซองของเปโรทำให้เขาสังเกตเห็นจุดบกพร่องของตัวเอง แม้เขาจะให้นาน่าขึ้นไปรับเหรียญเกียรติยศบนเวที และแสดงท่าทียอมรับแม่มดในเมืองชายแดนอย่างชัดเจนแล้วก็ตาม แต่จนแล้วจนรอด เขาก็ไม่เคยประกาศสิทธิและฐานะของแม่มดอย่างเป็นเรื่องเป็นราวสักครั้ง ดังนั้น เหตุการณ์ที่เกิดขึ้นในป้อมก็อาจเกิดขึ้นในเมืองชายแดนได้เช่นกัน...นั่นก็คือแม่มดที่ตื่นรู้แล้วไม่ยอมแสดงตัวออกมา แต่เลือกที่จะปิดบังตัวเองไว้
พอบารอฟเดินเข้าประตูมา โรแลนด์ก็ออกคำสั่งทันที “ข้าจะประกาศรับสมัครงานระยะยาว เนื้อหาก็ตามที่เขียนในนี้”
เขารับกระดาษไปอ่านอย่างรวดเร็ว “ฝ่าบาท...จะทรงรับสมัครแม่มดโดยให้ค่าตอบแทนเดือนละหนึ่งเหรียญทองหรือพ่ะย่ะค่ะ”
“ถูกต้อง” โรแลนด์พยักหน้า “นี่คืออัตราค่าจ้างมาตรฐานของสโมสรแม่มด” ในยุคนี้ ค่าตอบแทนเดือนละหนึ่งเหรียญทองถือว่าสูงที่สุดแล้ว อัตราค่าตอบแทนของเมืองชายแดนถือว่าสูงกว่าเมืองอื่นๆ พอสมควร คนงานในโรงงานผลิตกรดซึ่งถือว่าได้ค่าตอบแทนสูงสุดได้เงินมากถึงยี่สิบเหรียญเงิน ในขณะที่แม่มดได้มากกว่านั้นถึงห้าเท่า ประกาศรับสมัครงานนี้ไม่เพียงแต่แสดงรายได้ของแม่มดเท่านั้น แต่ยังเป็นการยืนยันฐานะทางสังคมของพวกเธอด้วย
“หากฝ่าบาททรงต้องการแม่มดมากขนาดนั้น เหตุใดจึงไม่ทรงให้พวกชาวเมืองช่วยกันสอดส่องล่ะพ่ะย่ะค่ะ” บารอฟถาม “เหมือนอย่างตอนที่ทรงให้ชาวเมืองช่วยกันจับตาดูสายสืบตอนนั้น คนพวกนี้มีสายตาแหลมคมนัก”
ตอนนี้ แม้แต่บารอฟก็รู้จักใช้กลยุทธ์ ‘พลังแห่งมวลชน’ แล้ว เจ้าชายแอบกลั้นหัวเราะเงียบๆ ก่อนจะโบกมือว่า “แล้วข้าก็ต้องตกรางวัลให้พวกเขาด้วยอย่างนั้นสิ เช่นนั้นจะต่างจากวิธีของศาสนจักรตรงไหน”
“แต่...จุดประสงค์ของฝ่าบาทคือเพื่อชักชวนแม่มด ไม่ใช่เพื่อแขวนคอพวกนาง”
“แต่ถึงอย่างนั้น แม่มดที่ถูกจับได้ก็อาจคิดว่าข้ากำลังบีบบังคับพวกนางก็ได้ เจ้าต้องเข้าใจนะว่า แม่มดที่จะตื่นรู้ในเมืองชายแดนปีนี้ไม่เคยถูกใครกดขี่มาก่อน จะเอาไปเปรียบกับแม่มดที่มาจากเมืองอื่นไม่ได้” โรแลนด์พูดอย่างสงวนท่าที “ข้าอยากให้พวกนางแสดงตัวออกมาเอง และใช้พลังของตัวเองทำประโยชน์เพื่อเมืองชายแดนมากกว่า”
นอกจากความสมัครใจของแม่มดแล้ว สิ่งที่เขาเป็นกังวลอีกอย่างก็คือ หากมีการประกาศออกไปว่า จะตกรางวัลให้คนที่พบแม่มดและผู้ที่ให้กำเนิดแม่มดขึ้นมาจริงๆ ก็อาจจะเกิดการกระหน่ำ ‘แจ้งเบาะแส’ ระลอกใหม่ หรือเกิด ‘ธุรกิจ’ ให้กำเนิดแม่มดขึ้นได้ เพราะการให้กำเนิดแม่มดย่อมสบายกว่าการทำงานหามรุ่งหามค่ำอยู่แล้ว แม้วิธีนี้จะช่วยยกระดับฐานะแม่มดได้ภายในระยะเวลาอันสั้น แต่ในระยะยาวแล้ว ย่อมไม่เป็นผลดีต่อคำขวัญประจำเมืองชายแดนที่ว่า ‘ความขยันสร้างความมั่งคั่ง’ แน่นอน การประกาศรับสมัครแม่มดจะช่วยหลีกเลี่ยงปัญหาตรงนี้ได้ดีกว่า
หลังจากบารอฟออกไปได้ไม่นาน เวนดี้ก็เข้ามาส่งผลสัมภาษณ์แม่มดใหม่ให้เขาที่โต๊ะ “ฝ่าบาท ผลการตรวจสอบฐานะของนางออกมาแล้ว โดยรวมแล้วก็เหมือนที่บุตรชายคนโตของตระกูลฮันนี่ซัคเคิลว่าไว้จริงๆ ไม่มีปัญหาเพคะ”
“เห็นไหมเล่า” โรแลนด์หัวเราะ “พวกเจ้ากังวลจนเกินเหตุจริงๆ”
“แต่พวกหม่อมฉันจำเป็นต้องระวังไว้ก่อนเพคะ” เวนดี้ยืนกราน “ความปลอดภัยของฝ่าบาทคือสิ่งสำคัญอันดับหนึ่งสำหรับพวกหม่อมฉันเพคะ”
“เอาล่ะ” เขาพลันรู้สึกซาบซึ้งใจขึ้นมา จึงสูดหายใจลึกว่า “เช่นนั้นก็พานางเข้ามา”
เด็กสาวมีอายุประมาณสิบห้าสิบหกปี ผมเผ้าสีน้ำตาลเข้มแลดูสกปรก ดวงตาเต็มไปด้วยความหวาดกลัวและความกระวนกระวาย เธอคงเพิ่งเคยเข้ามาในห้องที่ปูพรมเป็นครั้งแรก จึงไม่รู้ว่าควรทำตัวอย่างไร
ข้อมูลบนกระดาษบันทึกไว้ว่า เธอเรียกตัวเองว่าเปเปอร์ เกิดในเขตชานเมืองของป้อมปราการลองซอง ก่อนจะกลายเป็นเด็กกำพร้าหลังจากพายุหิมะเมื่อสามปีก่อน เด็กเร่ร่อนในดินแดนตะวันตกส่วนใหญ่มีประวัติแบบนี้กันทั้งนั้น หากไม่ตายลงระหว่างการแก่งแย่งอาหารกัน ก็มักกลายเป็นขโมย อันธพาล หรือไม่ก็แพะรับบาปอยู่ในขบวนการใต้ดิน
“เจ้า...” โรแลนด์ไม่รู้จะพูดอะไรดี เธอปรับตัวไม่เก่งเหมือนอกาธา และไม่สุขุมหนักแน่นเหมือนอันนา แม้แต่ลูนาและลิลลี่ที่ดูคล้ายกับเธอก็ยังมีพี่น้องในสมาคมอยู่เคียงข้างมาโดยตลอด สำหรับเด็กสาวในวัยนี้แล้ว การต้องมาอยู่ในที่ที่ไม่คุ้นเคยคงทำให้เธอกังวลใจไม่น้อย กว่าจะปรับตัวให้เข้ากับสภาพแวดล้อมใหม่ๆ ได้คงต้องใช้เวลาอีกนาน หากดูจากรายงานของเปโรแล้ว เขาเดาว่าพลังที่ทำให้หิมะละลายได้อย่างรวดเร็วก็คงเกี่ยวกับอุณหภูมินั่นล่ะ
อย่างไรเสียเขาก็ไม่จำเป็นต้องรีบร้อนทดสอบพลังเธออยู่แล้ว อยู่ด้วยกันนานไปเดี๋ยวก็ค่อยๆ เข้าใจไปเอง พอคิดถึงตรงนี้ เขาก็มองไปที่เวนดี้ “นางนั่งเรือมานานคงจะเหนื่อยไม่น้อย เจ้าพานางไปอาบน้ำพักผ่อนก่อนเถอะ ให้นางอยู่ที่หอพักแม่มดแล้วกัน แล้วข้าก็ฝากเจ้าชี้แนะนางเรื่องพลังวิเศษด้วย”
“เพคะ” เธอยิ้มบางๆ “ตามแต่พระประสงค์เพคะ”
………………………………….




[Go To Next Chapter]( ./281.md)