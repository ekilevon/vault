##บทที่ 398 ความสงสัย
“ก็ไม่แน่เสมอไป” อกาธาส่ายหน้า “จากประสบการณ์ที่ข้าเจอมาในสงครามแห่งโชคชะตาครั้งที่สอง หากพวกเขาคิดจะสอดแนมสถานการณ์ในเมืองมนุษย์จริงๆ ก็ไม่น่าจะประมาทขนาดนี้”
“หมายความว่าอย่างไร” เจ้าชายรีบถามต่อ
“การสอดแนมแต่ละครั้งต้องมีการส่งข่าวกลับไป ดังนั้น ปีศาจที่ทำหน้าที่สอดแนมจะถูกแบ่งเป็นกลุ่มเล็กๆ สองถึงสามกลุ่ม พวกเขาส่วนใหญ่จะขี่สัตว์อสูรมาด้วย และก็จะไม่อยู่ห่างกันจนเกินไป...อย่างน้อยที่สุด ก็ต้องอยู่ในบริเวณที่ปีศาจขว้างหอกสามารถควบคุมได้” เธอพูดช้าๆ “สมาพันธ์ต้องการกำจัดกลุ่มสอดแนมพวกนี้ให้สิ้นซาก จึงส่งแม่มดบินได้อ้อมไปดักหลังไว้ แล้วส่งผู้พิทักษ์ศักดิ์สิทธิ์ในจำนวนที่มากกว่าอีกฝ่ายสองเท่าไปโจมตีด้านหน้า ในช่วงท้ายของสงคราม กลุ่มสอดแนมเริ่มมีขนาดใหญ่ขึ้นทุกที มิหนำซ้ำยังมีปีศาจสยองขวัญและปีศาจบินได้มาเพิ่มอีก ดังนั้น จึงไม่มีเหตุผลที่พวกเขาจะส่งปีศาจธรรมดาซึ่งไม่มีคนคุ้มกันมาแค่สองคนเลย แล้วอีกอย่าง เครื่องแต่งกายของพวกเขาก็ดู…ซอมซ่อมากด้วย”
“หรือพวกปีศาจจะคิดว่าอย่างเมืองชายแดนไม่จำเป็นต้องสอดแนมอะไรมาก ส่งปีศาจมาแค่สองคนก็พอแล้ว” แอชเชสพูดขึ้น
“ไม่ใช่หรอก” อกาธาคิดสักครู่ ก่อนจะปฏิเสธในที่สุด “ตอนที่สมาพันธ์ยังอยู่นั้น เมืองที่ตั้งอยู่บริเวณชายแดนทุกเมืองจะต้องมีแม่มดประจำการเสมอ ไม่ว่าเมืองเมืองนั้นจะเล็กเพียงใดก็ตาม ข้าคิดว่าปีศาจไม่น่าจะรู้ความเปลี่ยนแปลงในโลกมนุษย์ในช่วงสี่ร้อยปีที่ผ่านมา ดังนั้นจึงน่าจะยังสอดแนมด้วยวิธีเดียวกับสมัยสงครามแห่งโชคชะตาครั้งที่สองอยู่”
“เจ้าหมายความว่า...พวกเขาไม่ได้ตั้งใจมาสอดแนมเมืองชายแดน แต่พบเมืองชายแดนเข้าโดยบังเอิญอย่างนั้นหรือ” โรแลนด์รู้สึกโล่งใจขึ้นมาก
“ก็มีความเป็นไปได้สูง” เธอนิ่วหน้าคล้ายกับกำลังขบคิดอะไรบางอย่าง “ปีศาจไม่น่ารู้ว่าที่นี่มีเมืองมนุษย์อยู่ คงแค่สำรวจพื้นที่รอบๆ ค่ายเท่านั้น ศัตรูที่พวกเขามีโอกาสเจอมากที่สุดก็คือสัตว์อสูร ดังนั้น พวกเขาจึงไม่พกหินรวมพลังซึ่งใช้ได้เป็นครั้งคราว...อย่างที่ใช้ตอนขว้างหอกมาด้วย แต่กลับพกหินแสงไฟฟ้าซึ่งใช้โจมตีได้ง่ายและรวดเร็วมาแทน”
“ช้าก่อน...” โรแลนด์อึ้ง “เจ้าบอกว่าค่ายของปีศาจอย่างนั้นหรือ”
“ใช่สิ มิฉะนั้นพวกเขาจะเดินทางข้ามน้ำข้ามภูเขามาถึงที่นี่ได้อย่างไร” อกาธาพูดอย่างมั่นใจ “พวกเขาต้องสร้างฐานที่มั่นในที่ราบลุ่มบริบูรณ์​เสร็จก่อน จึงจะสามารถใช้มันเป็นทางผ่านข้ามไปยังดินแดนร้างได้...อ้อ ข้าลืมไปว่าตอนนี้ต้องเรียกว่าสี่อาณาจักรใหญ่แล้ว”
บ้าชะมัด นี่มันเรื่องใหญ่แท้ๆ! ศัตรูมาเคาะประตูถึงหน้าบ้านแล้ว แล้วต่อไปจะอยู่กันอย่างไร เจ้าชายถลึงตาถาม “เหมือนอย่างค่ายที่อยู่หลังภูเขาหิมะนั่นน่ะหรือ”
“ก็น่าจะประมาณนั้น ในยุคสงครามน่ะ แค่ด่านหน้าเพียงแห่งเดียวก็มีหอปล่อยหมอกตั้งหลายหอแล้ว แล้วไหนจะปีศาจเป็นร้อยๆ คนที่ประจำการอีกเล่า” อกาธาพยักหน้า “แต่ตอนนี้พระจันทร์แดงยังไม่ปรากฏ พวกเขาคงยังไม่สร้างป้อมแห่งใหม่ในที่ราบลุ่มบริบูรณ์หรอก หมอกแดงขนส่งลำบาก ค่ายแห่งนี้จึงไม่น่าจะใหญ่มาก”
“คราวนี้ท่านจะทำอย่างไรต่อ” ทิลลีมองโรแลนด์อย่างไม่สบายใจ
“หาค่ายของพวกเขาก่อน...ในกรณีที่มันมีอยู่จริงน่ะนะ” เขาหยุดไปเล็กน้อย “จากนั้นก็...กำจัดมันเสีย”
“ตัดสินพระทัยได้เด็ดขาดมาก” แอชเชสยกมุมปาก “นี่ล่ะวิถีของผู้นำ วางพระทัยเถอะเพคะ พวกหม่อมฉันจะช่วยฝ่าบาทอย่างแน่นอน”
หากอกาธาสันนิษฐานไม่ผิดล่ะก็ ในขณะที่สงครามแห่งโชคชะตาครั้งที่สามยังไม่เริ่มต้นอย่างเป็นทางการนั้น ปีศาจจะยังไม่กระจายตัวไปทั่วที่ราบลุ่มบริบูรณ์ ดังนั้น การกำจัดฐานที่มั่นแถบดินแดนตะวันตกทิ้งก็น่าจะแลกความสงบสุขมาได้หลายปีอยู่...เพราะต่อให้อีกฝ่ายคิดจะยกทัพมาแก้แค้นก็ทำไม่ได้ในทันที
แน่นอนว่าวิธีนี้ก็มีความเสี่ยงเหมือนกัน เพราะอย่างน้อยที่สุด อีกฝ่ายก็ต้องรู้ว่าทางตะวันออกของป่าเร้นลับมีคนกลุ่มหนึ่งอาศัยอยู่ มิหนำซ้ำ คนกลุ่มนี้ยังมีกำลังพอที่จะเปิดสงครามกับพวกเขาก่อนด้วย
แต่หากเขาปล่อยให้ค่ายปีศาจขยายอาณาเขตต่อไป อนาคตก็มีแต่จะวุ่นวายมากขึ้นเท่านั้น ลองพวกปีศาจรู้ว่ากลุ่มสอดแนมกลุ่มแรกหายตัวไปล่ะก็ ประเดี๋ยวก็คงส่งปีศาจกลุ่มใหญ่กว่าเดิมมาอีก ไม่ช้าก็เร็วก็ต้องพบตำแหน่งเมืองชายแดนอยู่ดี นอกจากนี้ ยิ่งฐานที่มั่นของพวกปีศาจขยายใหญ่ขึ้นเท่าไร พวกเขาก็จะยิ่งเพิ่มจำนวนมากขึ้นเท่านั้น หากสิ้นสุดเดือนแห่งปีศาจแล้วยังต้องรับมือกับศัตรูที่พร้อมจะรุกรานทุกเมื่ออีก งานนี้ก็คงได้ไม่คุ้มเสียแน่นอน...หากกองทัพที่หนึ่งต้องผูกติดกับเมืองชายแดนตลอดเวลา เขาจะทำสงครามฤดูใบไม้ผลิตามแผนได้อย่างไร
โรแลนด์กลับมาถึงห้องทำงานแล้ว ก็เรียกไลต์นิ่งกับเมซีมารับภารกิจใหม่
“จำไว้ว่าครั้งนี้ห้ามสู้กับปีศาจโดยพลการเด็ดขาด เจอค่ายของพวกเขาแล้วก็ให้รีบกลับมาทันที เพราะพวกเขาอาจมีพาหนะบินได้ ความปลอดภัยของพวกเจ้าคือสิ่งสำคัญที่สุด”
“เพคะ!”
“จิ๊บ!”
เขาหยุดไปเล็กน้อยก่อนจะเสริมว่า “หากพวกเจ้าพบเป้าหมายล่ะก็ ข้าจะให้พวกเจ้ากินขนมปังไอศกรีมเป็นของหวานทั้งสัปดาห์เลย”
เมซียืดคอจนตรงแน่ว “ไว้ใจพวกหม่อมฉันได้เลยเพคะ!”
…
สามวันต่อมา โรแลนด์ก็ได้รับรายงานจากไลต์นิ่งว่า พวกเธอพบสถานที่ต้องสงสัยว่าเป็นค่ายของปีศาจในดินแดนร้างซึ่งอยู่ห่างจากเมืองชายแดนออกไปประมาณหนึ่งร้อยสามสิบกิโลเมตร
หลังจากทำเครื่องหมายลงในแผนที่อย่างคร่าวๆ แล้ว เขาก็สังเกตว่าตำแหน่งนี้บังเอิญอยู่หน้าเส้นทางที่สมาคมเคยผ่านพอดี...มันอยู่ห่างจากจุดที่สมาคมเจอปีศาจไม่ถึงสิบกิโลเมตรเท่านั้น
“ทำไมถึงบอกว่าต้องสงสัยล่ะ” เขาถามไลต์นิ่ง “เจ้าเห็นหอคอยหินสีดำหรือไม่”
สาวน้อยส่ายหน้า สีหน้าดูประหลาดชอบกล “หม่อมฉันเห็นแต่...ซากปรักหักพังเพคะ”
“อะไรนะ”
“เศษหินสีดำ ซากรั้วหักๆ แล้วก็...โพรงขนาดใหญ่เพคะ” เธอนวดหน้าผาก “เหมือนอย่างตอนที่ไปช่วยพี่อกาธาที่โบราณสถานไม่มีผิด หม่อมฉันไม่ได้ตามไปดูต่อ แค่บินวนรอบๆ ซากปรักหักพังสองรอบแล้วก็กลับมาเพคะ”
โพรงอีกแล้วหรือ โรแลนด์อึ้ง อย่าบอกนะว่าโพรงแห่งนี้ก็มีหนอนยักษ์เหมือนกัน ครั้งที่แล้วมันกลืนหอคอยหินลงไปทั้งหอคอย แล้วครั้งนี้ล่ะ...มันกลืนค่ายปีศาจลงไปด้วยเหมือนกันหรือ
นี่เขาเผลอมองข้ามจุดเชื่อมโยงสำคัญบางจุดระหว่างสองเรื่องนี้ไปหรือเปล่า
เขาส่ายหน้า สะบัดความสงสัยที่ผุดขึ้นในหัวทิ้งไปชั่วคราว “แล้วนอกจากนี้ เจ้ายังเห็นอะไรอีกหรือไม่”
“ไม่แล้วเพคะ...ค่ายทั้งค่ายว่างเปล่า ไม่มีปีศาจแม้แต่คนเดียว”
“แล้วก็ไม่มีหินเวทมนตร์วิบๆ วับๆ ด้วยเพคะ!” เมซีเสริม
“ข้าเข้าใจแล้ว” โรแลนด์คิดสักครู่ก่อนจะวางแผนงานอย่างรวดเร็ว เขามองไปที่สาวน้อยผมขาว “เจ้าพาไนติงเกลกับโซโรยาไปที่นี่ก่อน ให้โซโรยาเก็บภาพสถานที่จริงทั้งหมดไว้ จากนั้นค่อยเปลี่ยนเป็นไนติงเกลกับซิลเวียไปตรวจดูอีกที เผื่อว่ามีจุดที่มองข้ามไป”
“เหตุใดไม่ทรงให้โซโรยากับซิลเวียไปด้วยกันตั้งแต่แรกเลยเล่าเพคะ” ไลต์นิ่งถาม
“ข้ากลัวว่าหากว่าเจอสัตว์บินได้ของปีศาจขึ้นมา เมซีจะสลัดอีกฝ่ายไม่หลุดน่ะสิ” โรแลนด์อธิบายง่ายๆ “ในสถานการณ์แบบนี้ ไนติงเกลสามารถใช้หมอกมายาพาแม่มดหลบหนีการไล่ล่าของพวกเขาได้ พวกเจ้าแค่บินให้เร็วขึ้นก็พอ”
…
ไม่นานนัก ‘ภาพถ่าย’ ของโซโรยาก็ถูกวางลงตรงหน้าโรแลนด์
เป็นอย่างที่ไลต์นิ่งว่าไว้จริงๆ ในพื้นที่กลางรั้วบิดๆ เบี้ยวๆ มีโพรงขนาดใหญ่อยู่หนึ่งแห่ง เส้นผ่านศูนย์กลางประมาณห้าถึงหกเมตรได้ หิมะและดินที่อยู่รอบๆ ผสมกันเละเทะราวกับมีใครมาพรวนไว้ หินสีดำแตกๆ ที่กระจายอยู่อีกด้านถูกบดลงไปในเนื้อดิน มีเพียงสิ่งมีชีวิตขนาดใหญ่เท่านั้นที่จะสร้างความเสียหายขนาดนี้ได้
การค้นพบของซิลเวียทำให้เขายิ่งร้อนใจขึ้นไปอีก...โพรงใต้ดินทอดตัวไปทางภูเขาหิมะ เหมือนโพรงที่เจอที่โบราณสถานในป่าเร้นลับไม่มีผิด
พวกมันล้วนชี้ไปที่ตำแหน่งเดียวกัน
………………………………….




[Go To Next Chapter]( ./311.md)