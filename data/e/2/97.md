##บทที่ 185 ดวงดาวแห่งโรงละคร (1)
เรือสวอนแล่นตามแม่น้ำแดงไปทางทิศตะวันตก เมย์ยืนอยู่ที่หัวเรือ ทอดสายตาไปข้างหน้า เธอไม่ได้กำลังชื่นชมทิวทัศน์ ทว่ากำลังมองหาท่าเรือเมืองชายแดน


“เมื่อไรพวกเราจะถึงสักที” เธอถามอย่างหงุดหงิด


“ใกล้แล้วล่ะ เมย์ ตรงนี้แดดส่อง เจ้าเข้าไปพักข้างในเถอะ” เกธที่ยืนอยู่ด้านหลังตอบ ไม่ต้องหันไปดูก็รู้ว่าเขากำลังฉีกยิ้มประจบอยู่


และพอหันหลังกลับไป เมย์ก็พบว่าเป็นอย่างที่เธอคิดจริงๆ “ก่อนหน้านี้เจ้าบอกว่าใกล้แล้ว ตอนนี้เจ้าก็บอกว่าใกล้แล้ว เจ้าเคยไปเมืองชายแดนจริงๆ หรือไม่”


“เอ่อ...” เขาอ้ำๆ อึ้งๆ อยู่ครู่ใหญ่ก่อนจะเกาศีรษะเก้อๆ “ข้าเคยไปเมื่อสิบปีที่แล้วน่ะ”


“ขนาดแค่ปีเดียว ป้อมปราการลองซองยังเปลี่ยนผู้ปกครองได้เลย แล้วจะนับประสาอะไรกับสิบปี” เมย์พูดอย่างหัวเสีย “แต่ก็มีกรณียกเว้นเหมือนกัน ข้าว่าเจ้าไม่เปลี่ยนไปเลยสักนิด จนแล้วจนรอดก็ไม่เคยได้ขึ้นแสดงบนเวที”


พอเห็นรอยยิ้มเจื่อนๆ ของอีกฝ่าย เธอก็อารมณ์ดีขึ้น หากไม่ใช่เพราะข่าวจากเอริน เธอคงไม่มีวันนั่งเรือไปเมืองชายแดนพร้อมกับนักแสดงตัวประกอบพวกนี้หรอก


เธอเป็นถึงดาวเด่นของโรงละครประจำป้อม ชื่อของเธอดังกระฉ่อนไปทั่วดินแดนตะวันตก ก่อนหน้านี้โรงละครใหญ่ที่เมืองหลวงยังเชิญเธอไปแสดงเรื่อง ‘เจ้าชายตามรัก’ เลย และผลงานครั้งนั้นก็ประสบความสำเร็จอย่างงดงาม ขนาดเคแกน เฟส นักเขียนบทละครชื่อดังยังชมเธอว่าเธอแสดงบทเจ้าหญิงช้ำรักได้อย่างสมจริงด้วยซ้ำ ถึงบทของเธอจะไม่ใช่นางเอก แต่เธอก็สร้างความประทับใจให้ทุกคนได้ไม่แพ้นางเอกทีเดียว


ทว่า ขณะเดินทางกลับป้อมปราการลองซองด้วยความตื่นเต้นดีใจนั้น เธอกลับได้ยินข่าวความเปลี่ยนแปลงครั้งใหญ่ ดยุกไรอันตายในสงคราม ป้อมตกอยู่ในมือของเจ้าชายลำดับที่สี่ โรแลนด์ วิมเบิลดัน โดยมีเปโร เฮอร์มอนจากตระกูลฮันนี่ซัคเคิลช่วยดูแลชั่วคราว...เธอจากป้อมไปไม่ถึงปี ดินแดนตะวันตกก็เปลี่ยนไปถึงเพียงนี้แล้ว


ยังดีที่สถานการณ์ทางการเมืองของชนชั้นสูงไม่ได้ส่งผลกระทบต่อโรงละครมากนัก เรื่องพวกนี้เป็นได้แค่หัวข้อสนทนาหลังมื้ออาหารของเมย์และผองเพื่อนเท่านั้น แต่ข่าวที่ว่าอัศวินอันดับหนึ่งแห่งดินแดนตะวันตกอย่างแสงอรุณถูกจับไปเป็นเชลยนั้นกลับขยี้ใจเธออย่างแรง


เมย์รีบปรี่ไปที่โรงละครเพื่อถามเรื่องราวจากเอริน ทว่าเอรินย้ายไปอยู่เมืองชายแดนตั้งแต่เมื่อครึ่งเดือนก่อนแล้ว คงจะย้ายไปอยู่กับสามีเธอนั่นล่ะ ข่าวนี้ทำให้เมย์รู้สึกผิดหวังและอิจฉาในเวลาเดียวกัน


เธอกับเอรินทำงานในโรงละครเหมือนกัน เธอเป็นนักแสดงยอดนิยมที่ใครๆ ก็ยอมรับ ส่วนเอรินเป็นนักแสดงหน้าใหม่ที่ยังไม่แจ้งเกิด ฉายาบุปผาแห่งวันใหม่ก็ได้มาเพราะพวกนักแสดงปลายแถวช่วยกันอวยทั้งนั้น หากว่ากันเรื่องหน้าตา เธอก็มั่นใจว่าเธอไม่แพ้อีกฝ่ายแน่นอน หรือหากว่ากันเรื่องชาติกำเนิด ถึงเธอจะเกิดมาเป็นสามัญชน แต่เอรินเป็นแค่เด็กกำพร้าที่โรงละครรับเลี้ยงไว้ ดูอย่างไรก็ต่ำต้อยกว่าเธอมาก


ทว่าสิ่งที่กวนใจเมย์มาตลอดก็คือ ผู้หญิงที่อัศวินแสงอรุณ เฟร์ราน ชิลต์หลงรักกลับเป็นเอรินผู้ใสซื่อคนนั้น มิหนำซ้ำ เขายังยอมสละสิทธิ์ที่จะสืบทอดบรรดาศักดิ์ของตระกูลเพียงเพื่อจะแต่งงานกับเธอ


“ดูแปลงนานั่นสิ” ใครบางคนตะโกนขึ้น “พวกเราใกล้ถึงเมืองชายแดนแล้ว”


เมย์มองไปทางด้านขวาของเรือ ก็เห็นต้นข้าวสาลีที่สูงถึงเข่ากำลังโบกพลิ้วตามแรงลม พวกชาวนาสวมหมวกฟางทำงานกันอยู่ในนา ดูเผินๆ คล้ายกับกำลังยืนอยู่กลางมหาสมุทรสีเขียวสด นาข้าวสาลีทอดยาวไปตามสายน้ำที่สะท้อนประกายระยิบระยับ ไกลสุดลูกหูลูกตา


“ทิวทัศน์งดงามเหลือเกิน เมย์” โรเซียเดินมาค้อมศีรษะให้เธอ “ไม่คิดเลยว่าที่ที่ห่างไกลความเจริญเช่นนี้จะมีแปลงนาที่กว้างใหญ่ไม่แพ้ป้อมปราการลองซอง”


“แต่ถ้าเทียบกับเมืองหลวงก็ไม่เท่าไรหรอก” เมย์พูดอย่างไม่เห็นด้วย “นาข้าวสาลีที่นั่นน่ะ ใหญ่จนแทบจะเชื่อมเมืองสองเมืองได้ด้วยซ้ำ มองไปทางไหนก็มีแต่ข้าวสาลี ข้าเห็นเสียจนรำคาญตา”


“อย่างนั้นหรือ” เธอยิ้มเก้อๆ “ข้าไม่เคยไปที่ไกลๆ เช่นนั้นเลย”


อืม นี่สิปฏิกิริยาของคนปกติ เมย์คิด หากคนที่ได้ยินคำพูดพวกนี้เป็นเอรินล่ะก็ เธอจะต้องผุดสีหน้าตื่นเต้น แล้วคะยั้นคะยอขอให้เธอเล่าอีกแน่ๆ “วางใจเถอะ อีกหน่อยเจ้าต้องมีโอกาสไปแน่”


“ข้าก็หวังเช่นนั้น” โรเซียตบหน้าอก “ขอบคุณเจ้าที่ให้กำลังใจข้า”


ข้าหมายความว่าแค่เจ้ายอมจ่ายเงิน เจ้าก็ขออาศัยขบวนพ่อค้าไปเมืองหลวงได้แล้ว ไม่ได้หมายความว่าเจ้าจะมีปัญญาไปแสดงละครที่เมืองหลวงเสียหน่อย เมย์แอบค้อนในใจ แต่ว่าอย่างไรเสียอีกฝ่ายก็เป็นเพื่อนสนิทของเอริน เมย์จึงไม่อยากจะพูดสิ่งที่คิดออกมาหมด


โรเซียทำงานในโรงละครมาก่อนเธอ อายุก็พอๆ กับเธอ แต่เพราะหน้าตาที่แสนธรรมดาและความจำที่ย่ำแย่ โรเซียจึงไม่เคยได้ขึ้นแสดงอย่างเป็นทางการสักครั้ง นอกจากเอรินแล้ว ก็แทบไม่มีใครในโรงละครสนใจโรเซียเลย


“เอรินรู้หรือไม่ว่าพวกเราจะไปถึงวันนี้” เมย์ถาม


“ข้าเขียนจดหมายบอกนางไปแล้ว นางน่าจะรอรับพวกเราอยู่ที่ท่าเรือแล้ว”


“เช่นนั้นก็ดี” เธอพยักหน้า “ข้าไม่อยากเดินหาที่พักในเมืองที่ไม่รู้จัก”


“ข้าถามอะไรเจ้าหน่อยได้หรือไม่ เมย์” โรเซียลังเลสักครู่ “เหตุใดเจ้าจึงไปเมืองชายแดนกับพวกเรา มิหนำซ้ำยังแอบไปเงียบๆ ไม่ให้โรงละครรู้อีก ในจดหมายของเอรินบอกว่าพวกเราอาจมีโอกาสได้ขึ้นแสดงที่นี่ แต่เจ้าก็ได้ขึ้นแสดงบ่อยๆ อยู่แล้วนี่”


“แล้วเจ้าว่าหากข้าบอกไปตามจริง โรงละครจะยอมให้ข้ามาที่บ้าๆ แบบนี้หรือ” เมย์เบะปาก “ส่วนเรื่องที่ว่าทำไมข้าถึงมาที่นี่นั้น...ข้าก็แค่อยากมาดูว่าสหายข้าเป็นอย่างไรบ้างก็เท่านั้น”


เธอเองก็ไม่รู้เหมือนกันว่าทำไมตัวเองถึงตัดสินใจวู่วามแบบนี้ อีกสองวันโรงละครที่ป้อมก็จะเปิดแสดงละครเรื่องสำคัญแล้ว แต่เธอกลับหนีมาดื้อๆ เสียได้ ป่านนี้เจ้าของโรงละครคงปวดหัวใหญ่แล้ว ถึงจะมีนักแสดงสำรอง แต่หากขาดเธอไป พวกขุนนางก็อาจไม่พอใจได้ หรืออย่างร้ายแรงที่สุดก็อาจจะถึงขั้นต่อต้านโรงละครได้


อันที่จริง นี่ไม่ใช่การตัดสินใจที่ฉลาดเลย เมย์รู้ดี ต่อให้เธอมีชื่อเสียงโด่งดังอย่างไร เธอก็ยังต้องพึ่งโรงละครอยู่ดี หากเจ้าของโรงละครโมโหจนไม่ป้อนงานเธอ แล้วหันไปดันนักแสดงหญิงหน้าใหม่ขึ้นมาแทนเธอ เธอก็ทำอะไรไม่ได้ หากไม่ยอมรับผิดแต่โดยดี ก็ต้องออกไปจากที่นี่ ไปแข่งขันกับนักแสดงยอดนิยมในโรงละครแห่งอื่นต่อไป


เอาอย่างนี้ดีกว่า...ประเดี๋ยวพอเห็นหน้าเฟร์รานแล้วก็นั่งเรือกลับป้อมเลยแล้วกัน เมย์คิด


“ที่แท้ก็อย่างนี้นี่เอง” โรเซียพยักหน้า “ถ้าเอรินเห็นเจ้าจะต้องประหลาดใจมากแน่นอน”


ทิวทัศน์ริมแม่น้ำเริ่มหนาตาขึ้น ฝั่งแม่น้ำด้านเทือกเขาสิ้นวิถีเต็มไปด้วยกระโจมและกระท่อมไม้จำนวนมาก ตอนนี้เป็นเวลาใกล้เที่ยง พวกชาวนาส่วนใหญ่กำลังปรุงอาหาร ควันไฟจากการทำครัวลอยขึ้นมาจากเขตที่อยู่อาศัย เมย์ได้กลิ่นหอมของข้าวสาลีที่ลอยมาเป็นระยะๆ เด็กๆ จับกลุ่มเล่นสนุกกันอยู่ริมแม่น้ำ เด็กที่ว่ายน้ำเก่งถอดเสื้อผ้าจนล่อนจ้อน แล้วกระโดดลงแม่น้ำท่ามกลางเสียงโห่ร้องของเพื่อนๆ จากนั้นจึงปีนขึ้นฝั่งอีกครั้งอย่างภาคภูมิใจ


ในที่สุดเมย์ก็เห็นท่าเรือที่เฝ้ารอมานาน


เรือสวอนเข้าฝั่งแล้ว เกธกับแซมอาสาแบกสัมภาระของพวกผู้หญิงทั้งหมด ทุกคนเพิ่งจะเหยียบสะพานท่าเรือได้ไม่นาน โรเซียก็ร้องอย่างตื่นเต้น “เอริน!”


เมย์มองตามเสียงตะโกนของอีกฝ่ายไป ก็เห็นหญิงสาวในชุดกระโปรงสีขาวกำลังยืนโบกมือให้พวกเธอที่ท่าเรือ ข้างกายเธอเป็นชายหนุ่มรูปร่างสูงใหญ่ ต่อให้มองจากไกลๆ ก็ยังเห็นถึงความองอาจสง่างามที่แผ่ซ่านมาจากเรือนร่างสูงตระหง่านกำยำของเขา


อัศวินแสงอรุณ เฟร์ราน ชิลต์


ภาพในความทรงจำของเมย์กลับมาชัดเจนอีกครั้ง


........................................




[Go To Next Chapter]( ./98.md)