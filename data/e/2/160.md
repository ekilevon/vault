##บทที่ 248 การเปลี่ยนแปลงอย่างฉับพลัน
แม้อยู่ในฤดูร้อน หิมะบนที่ราบสูงเฮอร์มีสก็ไม่ได้ละลายลงเท่าไร
เมนยืนอยู่บนยอดหอคอยสวรรค์ ทอดสายตามองไปไกล ทุ่งหญ้านอกกำแพงเมืองมีสีเพียงสองสีเท่านั้น...นั่นคือสีเขียวของพื้นหญ้ากับสีขาวสะอาดของหิมะที่ทอดสลับกัน ราวกับธรรมชาติจงใจทิ้งร่องรอยไว้หลังสงครามในช่วงเดือนแห่งปีศาจ อากาศแบบนี้ปลูกอะไรไม่ได้ทั้งนั้น ดังนั้น เมืองศักดิ์สิทธิ์ใหม่จึงต้องให้คนขับรถม้าขนอาหารมาจากข้างล่าง หรือก็คือเมืองศักดิ์สิทธิ์เก่านั่นเอง
เขาอยู่เฮอร์มีสมาสิบกว่าปี ชินกับความหนาวที่แทรกตัวอยู่ทุกหย่อมหญ้ามานานแล้ว
“ครั้งนี้มีแค่พวกเราสองคนหรือ” เทรวอนผลักประตูเข้ามา “พวกเราประชุมกันนอกห้องลับได้ด้วยหรือ”
“หรือเจ้าชอบนั่งอึดอัดอยู่ในห้องแคบๆ เล็กๆ นั่นเล่า”
“ไม่...ไม่แน่นอน” เทรวอนลูบหนวดขาวโพลนของตัวเอง “หากไม่ใช่เพราะเฮเธอร์ชอบอ้างกฎบ่อยๆ ล่ะก็ ข้าก็อยากจะประชุมที่นี่ทุกครั้งไป เพราะถึงนางจะพูดจาเลอะเทอะเพียงใด อย่างน้อยข้าก็ยังชื่นชมทิวทัศน์ของเมืองศักดิ์สิทธิ์ได้ แล้วก็...” เขายิ้มบางๆ “ข้าไม่คิดเลยว่าคนตรงต่อเวลาอย่างนางจะผิดนัดครั้งนี้ได้”
“บางทีนางอาจจะมีเหตุสุดวิสัยบางอย่าง” เมนนั่งลงที่ข้างโต๊ะ “หรือไม่ก็อาจจะกำลังอยู่ระหว่างทาง”
“ก็เป็นไปได้...” เทรวอนเบะปาก “ท่านไม่ต้องหาข้ออ้างให้นางหรอก ไม่ว่าใครก็ควรรักษาคำพูดทั้งนั้น นางมักพูดเช่นนี้เสมอมิใช่หรือ ต่อให้มีเหตุสุดวิสัยอะไร ก็น่าจะแจ้งพวกเราก่อน นางไม่ได้เดินทางไปเมืองหลวงของอีเทอร์นัลวินเตอร์คนเดียวเสียหน่อย แค่ส่งทูตส่งข่าวมาสักคน ง่ายเสียกว่าพลิกฝ่ามือ”
“อย่าเพิ่งสนใจเรื่องนางเลย” เมนเลื่อนจดหมายสามฉบับไปตรงหน้าเทรวอน “พวกเราลำบากแล้ว”
“ลำบากหรือ” ฝ่ายหลังอึ้งไปเล็กน้อย เขานั่งลงฝั่งตรงข้ามกับโต๊ะกลม แล้วคลี่กระดาษจดหมายออก “ข่าวร้ายหมดเลยหรือ”
“ถูกต้อง” เขาสูดหายใจลึก “ร้ายจนไม่รู้ว่าจะร้ายกว่านี้ได้อย่างไรแล้ว”
เทรวอนหน้าเจื่อนไป จากนั้นจึงเริ่มอ่านจดหมายลับฉบับแรกอย่างละเอียด “...โรคระบาดสงบลงแล้ว เฟซเลสหายสาบสูญ ช้าก่อน โรคระบาดคืออะไร”
“ผลงานชิ้นล่าสุดของเขตลับ เจ้าไม่จำเป็นต้องรู้รายละเอียดหรอก รู้แค่ว่าเป็นโรคที่แพร่กระจายได้รวดเร็วชนิดหนึ่งก็พอ” เมนอธิบายง่ายๆ อันที่จริง พระอาจารย์โครวส์อายเคยบอกว่ามันคือสัตว์อสูรขนาดเล็กชนิดหนึ่ง เมื่อนำมาเพาะเลี้ยงด้วยวิธีพิเศษแล้ว มันก็จะมีฤทธิ์ทำลายร่างกายมนุษย์ได้ และยาศักดิ์สิทธิ์ที่ใช้หยุดมันได้ก็เป็นสัตว์อสูรเช่นเดียวกัน เพียงแต่รูปร่างของมันเล็กกว่าเท่านั้น “ตัวนำโรคมองไม่เห็นด้วยตาเปล่า วิธีรักษาทั่วๆ ไปก็ใช้ไม่ได้ผล สิ่งเดียวหยุดมันได้ก็คือคนประเภทหนึ่ง”
“แม่มดหรือ” เทรวอนคิดคำตอบออกอย่างรวดเร็ว
“มิหนำซ้ำยังไม่ใช่แค่คนเดียวด้วย” เขาพูดเสียงขรึม
หลังจากอ่านจดหมายจบ เทรวอนก็ทุบโต๊ะเสียงดัง “เจ้าโง่นั่นกำลังทำอะไรกันแน่ นอกจากจะให้พวกนักเลงไปโจมตีทหารรับจ้างแล้ว ยังให้เฟซเลสออกโรงอีก เขาไม่รู้หรืออย่างไรว่าผู้บริสุทธิ์คนนี้มีความสำคัญแค่ไหน”
“ความคิดของเขาไม่ถือว่าผิดเสียทีเดียวหรอก” เมนขมวดคิ้ว “หากในจดหมายไม่ได้เขียนจำนวนคนผิดล่ะก็ นักเลงหนึ่งพันคนก็น่าจะจัดการทหารรับจ้างร้อยกว่าคนของอีกฝ่ายได้แล้ว แต่ดูเหมือนอีกฝ่ายจะมีหน้าไม้ขนาดใหญ่ที่สามารถยิงระยะไกลได้อย่างต่อเนื่อง ข้อนี้ ข้าจำได้ว่าปุโรหิตทาโรซึ่งประจำอยู่ที่ป้อมปราการลองซองก็เคยพูดถึงอยู่ ที่ดยุกไรอันรบแพ้คนงานเหมืองก็เพราะเหตุนี้นี่ล่ะ หน้าไม้ของอีกฝ่ายทรงพลังมาก เกราะกับโล่สามารถลดความแรงของลูกหน้าไม้ได้ก็จริง แต่พวกนักเลงไม่มีอุปกรณ์พวกนี้”
“แต่ต่อให้เขาใช้งานสวะพวกนี้อย่างไร ก็ไม่น่าส่งเฟซเลสไปง่ายๆ นี่!” เทรวอนพูดอย่างเดือดดาล “คราวนี้เฮเธอร์กลับมาได้อาละวาดใหญ่แน่ แม่มดที่ถูกเลี้ยงให้เป็นผู้บริสุทธิ์มีพลังที่หาได้ยากยิ่งทุกคน แล้วกว่าจะบ่มเพาะมาได้แต่ละคนก็ยากเย็นแสนเข็ญนัก จะว่าไปแล้ว พวกนางล้ำค่ากว่านักรบอาญาสิทธิ์ด้วยซ้ำ”
“แต่ไม่ว่าจะแม่มดหรือนักรบอาญาสิทธิ์ ก็ถูกสร้างมาเพื่อใช้ทำลายศัตรูและชิงชัยในสนามรบทั้งนั้น” เมนพูดช้าๆ “หากระหว่างทางจะเกิดการสูญเสียไปบ้างก็เป็นเรื่องที่หลีกเลี่ยงไม่ได้”
“อย่าบอกนะว่าท่านกำลังปกป้องบาทหลวงฟิลลิปส์”
“อย่าลืมกฎของศาสนจักรสิ” เมนพูดเสียงเข้ม “มีแต่ขุนนางเท่านั้นที่ดูแต่ผลลัพธ์ ถึงฟิลลิปส์จะแพ้ราบคาบ แต่จุดประสงค์และแผนการของเขาก็ไม่ถือว่าเลวร้ายเลย เพียงแต่ศัตรูแข็งแกร่งเกินไปก็เท่านั้น เขาจะต้องถูกลงโทษแน่นอน แต่จะลงโทษด้วยวิธีใดนั้นยังต้องพิจารณากันอีกที”
“แต่เฮเธอร์คงไม่คิดอย่างนั้นแน่” เทรวอนส่ายหน้าก่อนจะคลี่จดหมายฉบับที่สองออก “อย่าลืมว่านางเป็นคนดูแลงานพิพากษาทั้งหมดในศาสนจักร”
“แล้วข้าจะอธิบายให้นางฟังเอง”
เพียงครู่เดียว เทรวอนก็เปิดกระดาษในมือจนครบทุกหน้า ก่อนจะร้องออกมาอย่างเหลือเชื่อ “ทหารพลเรือนของพระราชาทอว์ฟิคแอบโจมตีโบสถ์ในป้อมปราการลองซอง จากนั้นก็สังหารคณะทูตทั้งคณะอย่างนั้นหรือ พระองค์ทรงเสียสติไปแล้วหรืออย่างไร!”
แท้จริงแล้ว เนื้อหาในจดหมายฉบับที่สองมาจากสองแหล่ง แหล่งแรกคือเปโร ตัวแทนปกครองป้อมปราการลองซอง แหล่งที่สองคือสาวกศาสนจักรที่อาศัยอยู่ในพื้นที่นั้น สรุปความได้ว่า มีกองพลเรือนจากนอกดินแดนตะวันตกยกทัพมาบุกป้อมและปล้นโบสถ์จริง พวกเขาใช้ยาคลุ้มคลั่งกับตัวเอง และยังหมายจะปล้นยาที่เก็บอยู่ในโบสถ์ด้วย...ดังนั้น ประโยคแรกจึงน่าจะเชื่อถือได้อยู่ หากกองกำลังที่ว่านี้ไม่ได้มาจากพระราชาองค์ใหม่ ทอว์ฟิค ก็ต้องมาจากราชินีเคลียร์วอเตอร์ การ์เซียแน่นอน ซึ่งหลังจากชั่งน้ำหนักดูแล้ว เขาคิดว่าน่าจะเป็นฝ่ายแรกมากกว่า
ส่วนประโยคหลังนั้น เมนรู้สึกผิดปกติอยู่บ้าง หากเป็นอย่างที่เปโรรายงานจริงว่า อีกฝ่ายเผาโบสถ์แล้วถอนกำลังออกจากป้อมทันที ไม่รู้ว่ามุ่งหน้าไปที่ไหนต่อ แล้วพวกเขาจะสังหารคณะทูตได้อย่างไร ป่านนี้คณะทูตน่าจะไปถึงเมืองชายแดนแล้ว ทั้งสองฝ่ายไม่น่าจะเจอกันได้เลย
เมื่อเห็นเมนเงียบไป เทรวอนก็เริ่มสังเกตเห็นความผิดปกตินี้เหมือนกัน เขาหยิบจดหมายฉบับแรกมาอ่านซ้ำอีกครั้ง รอยย่นที่หน้าผากพลันขมวดแน่นจนเป็นร่องลึก “หรือว่า...เจ้าชายโรแลนด์ทรงกำจัดคณะทูตแล้วโยนความผิดทั้งหมดให้พระราชาทอว์ฟิค พระเชษฐาของพระองค์”
“พวกเราจะสันนิษฐานเช่นนั้นก่อนก็ได้” เมนเงียบไปสักครู่จึงพูดขึ้น “เจ้าชายโรแลนด์ทรงต้องการคนต่ำต้อยพวกนี้ จึงส่งแม่มดไปรักษาโรคระบาดและรับผู้อพยพมาอยู่ดินแดนตะวันตก ซึ่งก่อนหน้านี้ พระองค์ทรงกลัวว่าคณะทูตจะรู้ว่าพระองค์ทรงเลี้ยงแม่มดไว้ จึงส่งอัศวินไปโจมตีค่ายของคณะทูตอย่างกะทันหัน ทำให้พวกเขาส่งพิราบสื่อสารไม่ได้ จากนั้นก็ทรงโยนความผิดให้คนที่บุกป้อม อย่างไรเสีย เปโรก็ได้เป็นตัวแทนปกครองป้อมเพราะเจ้าชาย หากจะช่วยเจ้าชายปกปิดความผิดก็ไม่ใช่เรื่องแปลก แน่นอนว่า...ทั้งหมดนี้เป็นเพียงการสันนิษฐานเท่านั้น การหายตัวไปของคณะทูตนั้นน่าสงสัยมาก แล้วตอนนี้พวกเราก็ไม่มีกำลังพอจะส่งคณะทูตคณะใหม่ไปที่นั่นแล้วด้วย”
“ในเมื่อเป็นเช่นนี้ พวกเราก็ควรยกทัพไปหยุดพฤติกรรมเลวร้ายของพระองค์โดยไว” เทรวอนพูดอย่างโหดเหี้ยม “ต่อให้การหายตัวไปของคณะทูตไม่เกี่ยวข้องกับพระองค์ แต่พวกแม่มดที่ดินแดนตะวันตกก็สมควรถูกกวาดล้างอยู่ดี”
เมนไม่ได้ตอบอีกฝ่าย เพียงแต่ชี้ไปที่จดหมายฉบับที่สาม “เจ้าอ่านจดหมายฉบับสุดท้ายก่อนดีกว่า”
เทรวอนมองอีกฝ่ายอย่างสงสัยพลางคลี่จดหมายออก ไม่นานนัก มือของเขาก็สั่นระริกจนกระดาษบางๆ แผ่นนั้นแทบร่วงหลุดจากมือ “แม่มดจำนวนมากปรากฏตัวขึ้นที่ฟยอร์ด ซ้ำยังทำลายโบสถ์ทั้งหมดในฟยอร์ดด้วยอย่างนั้นหรือ เช่นนั้นจดหมายฉบับนี้...”
“ส่งมาจากโบสถ์ที่ถูกโจมตีเป็นแห่งสุดท้ายในอ่าวซีดรากอน” เมนหลับตาลง ทิ้งตัวพิงเก้าอี้ น้ำเสียงของเขาเต็มไปด้วยความอ่อนล้า “ไม่มีทางที่อยู่ดีๆ จะมีแม่มดกลุ่มใหญ่ปรากฏตัวขึ้นโดยปราศจากวี่แววได้ ความเป็นไปได้เพียงอย่างเดียวก็คือพวกนางเดินทางมาจากทวีป” มิหนำซ้ำในจดหมายยังพูดถึงอมนุษย์ด้วย...กฎของศาสนจักรเขียนไว้ชัดเจนว่า หากพบร่องรอยการเคลื่อนไหวของแม่มดอมนุษย์เมื่อไร จะต้องส่งนักรบอาญาสิทธิ์ไปจับกุมทันที แต่หมู่เกาะในฟยอร์ดอยู่ห่างไกลเกินไป และเวลานี้สถานการณ์สงครามที่วูลฟ์ฮาร์ตก็กำลังคับขัน เขาจำต้องพักเรื่องฝั่งฟยอร์ดไว้ก่อน
“พวกเราไปขอคำชี้แนะจากพระสันตะปาปาดีหรือไม่” เทรวอนถาม
“...” เมนส่ายหน้าเบาๆ พยายามข่มความเหนื่อยล้าในใจลงไป บางทีพระเจ้าอาจกำลังทดสอบศาสนจักรอยู่ก็เป็นได้ หากไม่ยอมฝ่าฟันอุปสรรคจะเห็นสัจธรรมแห่งพระเจ้าได้อย่างไร เขาลืมตาขึ้น ในที่สุดก็สงบสติอารมณ์ลงได้ “ข้าฝากเจ้ากับเฮเธอร์ดูแลเมืองศักดิ์สิทธิ์เฮอร์มีสด้วย”
“อย่าบอกนะว่าท่านจะไปฟยอร์ด” อีกฝ่ายตาโต
“ข้าจะนำผู้บริสุทธิ์และนักรบอาญาสิทธิ์หนึ่งร้อยคนไปกวาดล้างดินแดนตะวันตกของเกรย์คาสเซิล จากนั้นค่อยหาโอกาสจัดการเรื่องแม่มดที่ฟยอร์ด”
“แต่กฎบอกว่า...”
เมนขัดอีกฝ่าย “กฎนั่นใช้ในกรณีที่เจออมนุษย์ในสี่อาณาจักรใหญ่เท่านั้น เวลานี้พวกนางอยู่ไกลถึงอีกฟากทะเล หยุดยั้งแผนการของพวกเราไม่ได้หรอก อย่าลืมสิว่าเป้าหมายของพวกเราคือการยึดครองพื้นที่และผู้คนให้ได้มากที่สุด และสร้างนักรบอาญาสิทธิ์อย่างต่อเนื่อง เห็นได้ชัดว่าเจ้าชายลำดับที่สี่แห่งเกรย์คาสเซิลจะเป็นภัยต่อพวกเรามากกว่า”
“แต่ว่า...” ในขณะที่เทรวอนกำลังจะแย้งนั้น เสียงฝีเท้าที่เร่งรีบก็ดังขึ้นจากนอกโถงรูปวงแหวน คนทั้งสองชะงักไป ก่อนจะหันไปมองประตูพร้อมกันโดยไม่ได้นัดหมาย
ประตูห้องถูกผลักเข้ามาดังผัวะ ศาสนบริกรคนหนึ่งวิ่งเข้ามาอย่างตื่นตระหนก “แย่แล้ว ท่านอัครมุขนายก แย่แล้ว!”
“ใจเย็นๆ ก่อน!” เมนตวาด “มีเรื่องอะไร ค่อยๆ พูด”
“ผู้ติดตามของท่านเฮเธอร์ส่งข่าวด่วนมาว่า มีกองเรือขนาดใหญ่ยกพลขึ้นบกที่ชายฝั่งอาณาจักรอีเทอร์นัลวินเตอร์ ศัตรูกลุ่มใหญ่กำลังล้อมโจมตีเมืองหลวง สถานการณ์กำลังวิกฤตหนัก เรือเดินทะเลของอีกฝ่ายแขวนใบเรือสีดำ บนเสาใบเรือเป็นธงสีเขียวเป็นรูปเรือสำเภาและมงกุฎ” ศาสนบริกรดูร้อนรนสุดขีด “ขณะที่ส่งข่าวนั้น ศัตรูตีประตูเมืองได้สองแห่งแล้ว เวลานี้ ท่านเฮเธอร์กำลังนำสาวกสู้กับศัตรูอย่างสุดความสามารถ แต่ว่าศัตรูมีจำนวนมาก ซ้ำยังใช้ยาคลุ้มคลั่งด้วย!”
“อะไรนะ” เมนแทบไม่เชื่อหูตัวเอง ใบเรือสีดำ สัญลักษณ์รูปเรือสำเภาและมงกุฎ...
ศัตรูก็คือกองเรือสำเภาดำของราชินีเคลียร์วอเตอร์!
........................................


[Go To Next Chapter]( ./161.md)