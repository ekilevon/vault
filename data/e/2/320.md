##บทที่ 408 ปัญหาใหญ่
เขาคิดไม่ถึงว่าคำถามของอีกฝ่ายจะเป็นหลุมพราง มิหนำซ้ำ หลุมพรางนี้ยังมีที่มาจากเนื้อหาที่เขาเขียนในหนังสือเสียด้วย
หากเป็นคนธรรมดาล่ะก็ แค่เจอเนื้อหาที่มากมายและซับซ้อนขนาดนี้เข้าไปก็คงปวดหัวแย่แล้ว คงไม่มีทางสังเกตเห็นแน่ว่าในนั้นมีข้อผิดพลาดอะไร...วิชาวิทยาศาสตร์ธรรมชาติที่ศึกษาธาตุแท้ของสรรพสิ่งบนโลกใบนี้กลับไม่พูดถึงพลังวิเศษสักคำ นี่เป็นเรื่องที่น่าเหลือเชื่อจริงๆ
ส่วนตัวโรแลนด์นั้นก็โยนความทรงจำของเจ้าชายลำดับที่สี่ทิ้งไปจนหมดสิ้น เดือนแรกที่ย้อนเวลามาใหม่ๆ เขายังจงใจเลียนแบบพฤติกรรมของอีกฝ่ายอยู่บ้าง แต่หลังจากนั้นเขาก็ไม่ได้สนใจเรื่องพวกนี้อีก พวกขุนนางไม่กล้าสงสัยเขาอยู่แล้ว ส่วนพวกแม่มดก็ไม่จำเป็นต้องปิดบังอะไร เขาจึงยิ่งวางตัวตามสบายขึ้นทุกที
แต่ทิลลีไม่ใช่แม่มดทั่วไป
นอกจากจะเป็นน้องสาวของเจ้าชายลำดับที่สี่แล้ว เธอยังเป็นอมนุษย์ด้วย
เธอไม่เพียงแต่อ่านหนังสือทั้งหมดจบภายในระยะเวลาสั้นๆ เท่านั้น แต่ยังจับจุดที่ไม่สมเหตุสมผลได้อย่างชาญฉลาด การใช้ตรรกะของเธอยอดเยี่ยมไม่แพ้คนยุคใหม่ที่มีการศึกษาเลยแม้แต่น้อย นอกจากนี้ เธอยังรู้จักใช้คำถามหลอกล่อขอความเห็นจากเขาเพื่อเอาข้อมูลมาเปรียบเทียบด้วย งานนี้เขาแทบหาวิธีแก้ตัวไม่ได้เลย
วิกฤตแท้ๆ
โรแลนด์ใช้สมองอย่างรวดเร็ว แต่กลับคิดคำตอบที่เข้าท่าไม่ออก สำหรับคนที่สังเกตเห็นแม้กระทั่งจุดเล็กๆ อย่างทิลลีแล้ว ไม่ว่าเขาจะฝืนอธิบายอย่างไร ก็มีแต่จะดูน่าสงสัยมากกว่าเดิมเท่านั้น มิหนำซ้ำ พอโกหกเรื่องหนึ่งแล้ว ก็ต้องคอยโกหกเรื่องอื่นๆ ไปด้วย คราวนี้พิรุธก็จะยิ่งมากขึ้นไปอีก
ในขณะที่ความเงียบอันน่าอึดอัดกำลังเข้าปกคลุมนั้น ทิลลีก็พูดขึ้นอีกครั้ง ทว่าครั้งนี้ น้ำเสียงของเธอนุ่มนวลขึ้นกว่าเดิมมาก “ท่านไม่จำเป็นต้องรีบตอบข้าหรอก นี่ก็ดึกมากแล้ว ข้าจะกลับหอพักแม่มดก่อน ท่านเองก็รีบพักผ่อนเถอะ”
“เอ่อ...อืม” โรแลนด์มองหญิงสาวผมเทาอย่างอึ้งๆ ไม่รู้ว่าดวงตาที่กลอกไปมาของเธอซ่อนความคิดอะไรไว้อยู่ เขาถึงกระทั่งลืมลุกไปส่งเธอทีเดียว
ทิลลีเดินไปหยุดหน้าประตูห้อง แล้วหันกลับมามองเขา “ข้าคงเชื่อท่านได้กระมัง”
หากเป็นเมื่อก่อน โรแลนด์จะต้องตบอกยืนยันอย่างไม่ลังเลแน่นอน ทว่าตอนนี้ เขากลับพบว่าตัวเองไม่สามารถตอบอีกฝ่ายได้อย่างง่ายดายอีกต่อไป สุดท้ายจึงได้แต่พยักหน้าช้าๆ
พอประตูห้องปิดลงแล้ว ไนติงเกลก็จุ๊ปากอย่างประหลาดใจว่า “นี่นางจะไปทั้งอย่างนี้น่ะหรือ”
“เหตุใดเจ้าจึงดูเสียดายถึงปานนั้น” โรแลนด์จ้องเธออย่างไม่สบอารมณ์
“ก็หม่อมฉันเกือบจะได้รู้ที่มาที่แท้จริงของฝ่าบาทแล้วน่ะสิเพคะ” ไนติงเกลแลบลิ้นอย่างไม่คิดอะไร “เหตุใดเจ้าหญิงจึงไม่ทรงถามต่ออีกสักหน่อยนะ”
“เพราะว่านางไม่อยากเสียสัมพันธ์กับข้าน่ะสิ” เจ้าชายถอนหายใจยาว
“เอ๋”
“เปล่า...ไม่มีอะไรหรอก” โรแลนด์ทิ้งตัวพิงพนักเก้าอี้ คราวนี้ถึงได้รู้สึกถึงความเย็นที่แผ่ซ่านมาจากหลัง การเดินหมากของทิลลีครั้งนี้เรียกได้ว่าไร้ที่ติจริงๆ เธอไม่ได้บีบเขาจนเกินไป สำหรับพันธมิตรจากเกาะสลีปปิ้งแล้ว เมืองชายแดนย่อมเป็นสหายที่แข็งแกร่งที่สุดอย่างไม่ต้องสงสัย ในยามที่ศัตรูอยู่ตรงหน้า ความเป็นพันธมิตรย่อมสำคัญกว่าฐานะที่แท้จริงมากนัก หากความสัมพันธ์ของพวกเขาต้องแตกหักลงเพราะการขุดคุ้ยคำตอบเรื่องนี้ ก็คงไม่ใช่เรื่องดีสำหรับแม่มดเกาะสลีปปิ้งแน่นอน
ดังนั้น ทิลลีจึงเลือกที่จะทิ้งคำถามไว้แล้วจากไป เพื่อให้เขาได้มีเวลาหายใจ แต่นั่นไม่ได้หมายความว่าเธอไม่ต้องการคำตอบจากเขา หากเขายังประวิงเวลาต่อไปเรื่อยๆ จนกระทั่งจัดการศัตรูภายนอกเรียบร้อยแล้ว เธอก็คงไม่เชื่อใจเขาอีกต่อไป ตอนนี้เธอเดินหมากของเธอแล้ว ต่อไปก็ถึงตาเขาบ้าง
ทว่าโรแลนด์ไม่สามารถบอกความจริงกับทิลลีได้ อย่างน้อยที่สุดก็ไม่ใช่ตอนนี้...อันนากับไนติงเกลไม่ใช่ปัญหาใหญ่ เพราะพวกเธอรู้จักเขาที่เป็นเขาตั้งแต่แรกอยู่แล้ว แต่ทิลลีเป็นน้องสาวของเจ้าชายลำดับที่สี่ ตราบใดที่เขายังไม่รู้ว่าเธอคิดกับเจ้าชายลำดับที่สี่อย่างไร เขาก็จำต้องเก็บเรื่องนี้ไว้ในใจก่อน
โรแลนด์ส่ายหน้า โยนเรื่องน่าปวดหัวพวกนี้ทิ้งไปแล้วหันไปมองไนติงเกล “เจ้าคงได้ยินเรื่องที่พวกข้าคุยกันเมื่อครู่นี้แล้วกระมัง ข้าจะให้เจ้า เมซี และไลต์นิ่งไปสืบข่าวที่นั่น เจ้าจะว่าอย่างไร”
“ไม่มีปัญหาอยู่แล้วเพคะ ฝ่าบาท”
“การเจรจาไม่ง่ายเหมือนการพูดคุยหรอกนะ...บอกตามตรง ข้าเองก็ไม่ไว้ใจเจ้าเหมือนกัน” เขาพูดช้าลง
“หา...มะ ไม่ไว้ใจหม่อมฉันเรื่องอะไรกันเพคะ” เสียงของไนติงเกลติดขัดขึ้นมาทันที “มะ หม่อมฉันไม่มีปัญหาอะไรเสียหน่อย ต่อให้ต้องจับนางมัด...”
“ที่ข้าไม่ไว้ใจก็เรื่องนี้นี่ล่ะ!” โรแลนด์เคาะโต๊ะ “จับนางมัดอะไรกัน แบบนั้นนางคงได้ฉีกอกพวกเราแน่! ฟังให้ดีนะ ครั้งนี้เจ้าห้ามวู่วามเด็ดขาด ดูสถานการณ์ให้ดีก่อนค่อยหาโอกาสไปพบสเปียร์ พาซี หากนางปฏิเสธก็ไม่เป็นไร เจ้าอย่าได้ข่มขู่นางเด็ดขาด...นางเองก็เป็นแม่มดเหมือนพวกเจ้า คงไม่มีปัญหากับพวกเจ้าหรอก”
“เอ่อ...แค่นี้เองหรือเพคะ” เธอถามอย่างผิดหวัง
“ที่เกี่ยวกับแม่มดก็มีแค่นี้ล่ะ” โรแลนด์บุ้ยปาก “นอกจากนี้ เจ้ากับไลต์นิ่งยังต้องช่วยกันเก็บข้อมูลเรื่องทำเลของสันเขาฟอลเลนดรากอน มาตรการป้องกันเมือง กองลาดตระเวน และการวางกำลังทหารของพวกเขาด้วย เสร็จงานแล้วก็รีบกลับมา”
ไนติงเกลรับคำเสียงอู้อี้
“ส่วนเรื่องสุดท้ายก็เรื่องเดิม” เขาหยุดไปเล็กน้อย “ระวังตัวด้วย เรื่องนี้สำคัญที่สุด”
**********
“ทางนี้ ขอเบียร์อีกแก้ว!”
“นี่ ข้าวต้มยังไม่เสร็จอีกหรือ!”
“มาแล้วๆ ขออภัยที่ให้รอนาน!”
อ็อตโตเดินเข้ามาในร้านเหล้าที่ชื่อว่า ‘นักดนตรีใต้ดิน’ เสียงเอะอะโวยวายดังขึ้นรอบตัวเขา ไฟในเตาผิงที่กำลังลุกโชนไล่ความหนาวออกไปจนหมดสิ้น อากาศอับๆ ที่โชยมากับกลิ่นตัวและกลิ่นเหม็นเปรี้ยวทำให้เขานิ่วหน้าเล็กน้อย อ็อตโตเป็นขุนนาง จึงไม่ค่อยไปสถานที่ระดับล่างของพวกชาวบ้านเท่าไรนัก แล้วก็ไม่ชินกับการดื่มเหล้าในที่แออัดแบบนี้ด้วย หากไม่ใช่เพราะนัดกับพวกขบวนการใต้ดินไว้ เขาคงไม่มาอุดหนุนร้านเหล้าในตรอกเล็กๆ ในเขตเมืองชั้นนอกเด็ดขาด
เขาใช้วิธีของคนที่นี่มองหาเป้าหมายจนเจออย่างรวดเร็ว...ชายรูปร่างผอมบางสวมหมวกคลุมผมกำลังนั่งอยู่ที่มุมหนึ่งของร้าน บนโต๊ะไม่จุดเทียน ร่างของเขาถูกความมืดบดบังไปกว่าครึ่ง ข้างมือเขามีกระดูกชิ้นเล็กๆ วางอยู่หนึ่งชิ้น
อ็อตโตเดินไปนั่งตรงข้ามชายคนนั้น “ขอดื่มให้กับกลุ่มนิ้วผี”
“ท่านไม่มีเหล้า จะเอาอะไรมาดื่ม”
“ของซึ่งมีค่าเทียบเท่ากับสรรพสิ่ง” เขาพูดรหัสลับออกไป
อีกฝ่ายยักไหล่ “ท่านเรียกข้าว่าฮู้ดก็ได้ ได้ยินว่าท่านมาสืบข่าวหรือ”
อ็อตโตพยักหน้า ระหว่างที่กำลังรอทอว์ฟิคให้คำตอบนั้น เขาก็ไม่ได้อยู่เปล่าๆ ทว่าคอยหาข่าวเกี่ยวกับเจ้าชายกบฏไปทั่ว...คนที่สามารถยึดครองดินแดนตะวันตกได้อย่างมั่นคงหลังจากที่พระราชาขึ้นครองราชย์แล้วถึงครึ่งปี ทั้งยังเป็นเสี้ยนหนามที่ทอว์ฟิคยังจัดการไม่ได้มาจนถึงตอนนี้ จะต้องมีแสนยานุภาพที่ไม่ควรมองข้ามอย่างแน่นอน
เขาต้องการข้อมูลมากที่สุดเท่าที่จะมากได้ และวิธีที่เร็วที่สุดก็คือการสืบข่าวจากขบวนการใต้ดินนั่นเอง
ฮู้ดเป็นนักเลงใต้ดินที่เขานัดเจอคนที่หก ข่าวที่เขาได้มาก่อนหน้านี้ทำให้เขาตกใจอย่างยิ่ง เจ้าชายกบฏโรแลนด์ วิมเบิลดัน โอรสองค์ที่สี่ของพระราชาวิมเบิลดันที่สามไม่เพียงแต่จะไม่มีวี่แววเสื่อมอำนาจเท่านั้น ทว่ายังกล้าท้าทายพระราชาองค์ใหม่โดยการประกาศว่าจะบุกมาโจมตี และลากเขาลงจากบัลลังก์อีกต่างหาก
มิหนำซ้ำ คนคนนี้ก็ไม่ได้ดีแต่ขู่ ทว่ายังลงมือทำให้ดูด้วย...ต่อให้ทอว์ฟิคพยายามปิดข่าวอย่างไร อ็อตโตก็ยังสังเกตเห็นจุดน่าสงสัยจากสิ่งก่อสร้างที่พังทลายอยู่ดี หากข่าวพวกนี้เป็นเรื่องจริงล่ะก็ การเชื่อมไมตรีกับทอว์ฟิคก็อาจไม่มีประโยชน์อย่างที่คิด เขาจะต้องสืบเรื่องราวทั้งหมดให้กระจ่างชัด จึงจะสามารถช่วยอาณาจักรดอว์นให้พ้นภัยได้
“ถูกต้อง” อ็อตโตตอบเสียงขรึม “ข้าอยากรู้เรื่องที่วังหลวงเกิดเสียงดังและถล่มลงมาเมื่อสามเดือนก่อน”
………………………………….




[Go To Next Chapter]( ./321.md)