##บทที่ 352 ภาพมายา (2)
ที่แท้...ที่แท้ก็เป็นอย่างนี้นี่เอง!
เมนจ้องภาพตรงหน้าตาไม่กระพริบ รู้สึกหวั่นไหวอย่างไม่อาจบรรยาย
พิธีเปลี่ยนร่างนักรบอาญาสิทธิ์ถูกคิดค้นขึ้นโดยแม่มด เพื่อที่จะเอาชนะปีศาจแล้ว พวกเธอถึงกับยอมใช้พวกเดียวกันเป็นเครื่องสังเวย...คราวนี้จะมีใครลุกขึ้นมาตราหน้าว่าเธอใจดำอำมหิตหรือไม่
ทว่าผลลัพธ์ที่ได้กลับเหนือความคาดหมายของเขามาก ผ่านไปครู่ใหญ่แล้ว แต่กลับไม่มีใครลุกขึ้นค้านสักคน แม้แต่แม่มดที่มีท่าทีไม่เห็นด้วยคนนั้นก็ยังไม่แย้งคำพูดอควาเรียสสักคำ เธอเพียงแต่กัดฟันทุบโต๊ะอย่างแรงว่า ‘ช่างน่าขำอะไรเช่นนี้! พวกเราต้องสละชีวิตแม่มดมากมายเพื่อให้เผ่าพันธุ์แม่มดดำรงอยู่ต่อไปหรือนี่! มีอะไรน่าขำกว่านี้อีกหรือไม่!’
‘แต่นางพูดถูก’ แม่มดสูงอายุคนหนึ่งพูดขึ้น ‘พวกเราเกิดจากคนธรรมดา หากเผ่าพันธุ์มนุษย์สูญสิ้นลง สายเลือดแม่มดก็ต้องสูญสลายลงไปด้วย’
‘ลองมองอีกมุมสิ ต่อให้พิธีเปลี่ยนร่างสังเวยชีวิตแม่มดไปมากมายอย่างไร แต่สุดท้ายก็ต้องมีแม่มดเกิดใหม่อยู่ดี ยิ่งมีคนธรรมดามากเท่าไร ก็ยิ่งมีแม่มดมากเท่านั้น’ อีเลนยักไหล่
‘นักรบอาญาสิทธิ์จะรบชนะปีศาจแน่นอนใช่หรือไม่’ ใครบางคนถามขึ้น
‘ข้าไม่รู้’ อควาเรียสพูดขึ้นอีกครั้ง ‘ตราบใดที่ยังไม่ได้สู้กับปีศาจ ก็ไม่มีใครรู้คำตอบหรอก ความพ่ายแพ้ในสงครามแห่งโชคชะตาสองครั้งก่อนบอกอะไรพวกเราได้มากมาย พละกำลังของปีศาจเหนือกว่าพวกเรามากนัก สิ่งที่จำกัดความเคลื่อนไหวของพวกเขาได้มีแค่หมอกสีแดงเท่านั้น...นั่นแปลว่า ต่อให้พวกเราสร้างนักรบอาญาสิทธิ์ขึ้นมากลุ่มใหญ่ ก็ใช่ว่าจะเอาชนะพวกเขาได้’ เธอหยุดไปเล็กน้อย ‘แต่พวกเจ้าก็น่าจะรู้นิสัยข้าดี’
อีเลนยิ้มบางๆ ‘ขอแค่มีความเป็นไปได้แม้เพียงเล็กน้อย ก็ต้องลงมือทำอย่างสุดความสามารถ’
‘ข้ายินดีติดตามท่านไปทุกแห่ง’
‘เพื่อสืบทอดเผ่าพันธุ์แม่มดต่อไป’
‘ข้าไม่อยากยอมแพ้ตั้งแต่ตรงนี้’
ทุกคนพากันลุกขึ้นทำความเคารพราชินีแม่มด
แม่มดคนที่ตั้งข้อสงสัยลุกขึ้นแสดงความเห็นเป็นคนสุดท้าย ‘ขอให้สิ่งที่ท่านพูดมาเป็นความจริงเถอะ’
‘เช่นนั้นก็ตกลงตามนี้’ อควาเรียสพยักหน้า ดูเหมือนเธอจะไม่แปลกใจกับข้อสรุปนี้เลย ‘ลำดับถัดไปก็คือการเกลี้ยกล่อมสมาชิกคนอื่นๆ ในสมาพันธ์’
‘พวกนางอาจจะไม่เห็นด้วยกับท่าน’ แม่มดสูงวัยพูดขึ้น ‘หากต้องการให้ภารกิจเปลี่ยนร่างนักรบอาญาสิทธิ์ดำเนินไปได้โดยปราศจากแรงต้านล่ะก็ แม่มดจะเป็นผู้กุมอำนาจสูงสุดไม่ได้ สมาพันธ์จะต้องถูกยุบ เรื่องราวในอดีตทั้งหมดจะต้องถูกลบเลือน’
‘ข้าจะพยายามเกลี้ยกล่อมพวกนางอย่างสุดความสามารถ’ อควาเรียสพูดด้วยน้ำเสียงหนักแน่น ‘หากพวกนางไม่ยอมรับมตินี้ เมืองมีทีเออร์ก็จะดำเนินการตามแผนเดิม และฟื้นฟูความเจริญขึ้นใหม่เพียงลำพัง’
จากนั้นภาพตรงหน้าก็หายไป...ความมืดเข้าปกคลุมทุกอย่างอีกครั้ง แสงสว่างในห้องลับกลับมาเป็นปกติ เมนพบว่าหลังตัวเองเปียกชุ่มไปด้วยเหงื่อ ศีรษะวิงเวียนอย่างรุนแรง
“ท่านดูอ่อนแรงทีเดียว ต้องการให้ข้าพยุงออกไปหรือไม่” ซีโร่เดินมาถาม
“ไม่ต้อง เจ้ารีบไปเปิดประตูเถอะ” เขาหอบหายใจแรง
ทันทีที่ประตูโลหะถูกเปิดออก เมนก็เดินเซออกมาจากห้องแห่งภาพมายา เขายกมือขึ้นปิดปาก แล้ววิ่งลงจากแท่นอธิษฐานไปทรุดลงตรงหน้าอะพอลเลอัน
“หลังจากที่หินเวทมนตร์ได้รับพลังวิเศษแล้ว มันจะแทรกภาพเหตุการณ์เข้าไปในสมองเจ้าโดยตรง หากเจ้าจะรู้สึกคลื่นไส้ก็ไม่แปลก” พระสันตะปาปาพูดเสียงเบา “ตอนข้าเห็นภาพจากหินเวทมนตร์ครั้งแรกก็มีอาการเหมือนเจ้านี่ล่ะ พักครู่เดียวเดี๋ยวก็หาย”
“แล้วเหตุใดข้าจึงไม่เป็นไรเลยเล่า” ซีโร่ถามพลางเกาะแขนพระสันตะปาปา
“เพราะเจ้าเป็นแม่มดอย่างไรเล่า ร่างกายของเจ้าชินกับการเคลื่อนที่ของพลังวิเศษอยู่แล้ว” อะพอลเลอันยิ้มอย่างเมตตา “แม่มดเหนือกว่าคนธรรมดาทั้งด้านความอดทนและความต้านทาน”
กว่าเมนจะกลับมาหายใจเป็นปกติได้ก็ผ่านไปครู่ใหญ่ “นี่คือความเป็นมาของ...ศาสนจักรหรือ”
“ถูกต้อง หลังจากนั้น อควาเรียสก็นำแม่มดเมืองมีทีเออร์ทำสงครามกับแม่มดอีกสองเมือง จนกระทั่งได้รับชัยชนะและเขียนกฎใหม่ขึ้นทั้งหมด...แม่มดไม่ใช่ผู้สูงส่งที่ได้รับเลือกจากพระเจ้าต่อไป ทว่าเป็นสิ่งชั่วร้ายที่ถูกล่อลวงโดยปีศาจ สงครามนี้ดำเนินติดต่อกันเป็นเวลาเกือบร้อยปี หนังสือประวัติศาสตร์เรียกมันว่าสงครามแห่งความเชื่อ”
“นางมีชีวิตอยู่นานขนาดนั้นเชียวหรือ”
พระสันตะปาปาส่ายหน้า “หลังจากอควาเรียสก่อตั้งศาสนจักรได้ไม่นาน นางก็ตายไปพร้อมกับแม่มดอมนุษย์อีกคน พระสันตะปาปาองค์ต่อมาได้นำทหารเข้าร่วมสงครามตามเจตนารมณ์ของนาง จนกระทั่งกวาดล้างอำนาจของแม่มดอีกสองกลุ่มได้สำเร็จ...เสียดายก็แต่สงครามครั้งนี้ได้สร้างความเสียหายย่อยยับให้แก่ทั้งสามเมือง อำนาจการปกครองของพวกนางเริ่มระส่ำระสาย พวกคนธรรมดาที่ไม่อยากร่วมสงครามของแม่มดจึงเริ่มตั้งรกรากในทวีปที่คับแคบ และช่วยคนพื้นเมืองบุกเบิกพื้นที่อยู่อาศัย จนกระทั่งกลายเป็นสี่อาณาจักรใหญ่ในปัจจุบัน”
อะพอลเลอันยิ่งพูดก็ยิ่งกระปรี้กระเปร่าอย่างไม่ทราบสาเหตุ แม้แต่น้ำเสียงก็ฟังดูลื่นไหลต่อเนื่อง ไม่อ่อนระโหยโรยแรงเหมือนก่อนหน้านี้
“ต่อมาศาสนจักรยังได้กวาดล้างผู้ต่อต้านที่หลงเหลืออยู่ รวมถึงคนธรรมดาที่ไม่ใช่ชาวเมืองมีทีเออร์อีกหลายครั้ง แต่ตอนนั้นชุมชนต่างๆ เริ่มสร้างระบบการปกครองขึ้นแล้ว เนื่องจากศาสนจักรขาดกำลังคนรุ่นหลัง จึงไม่สามารถยึดครองทวีปได้ ทั้งหมดนี้เป็นเพราะราชินีแม่มดจากโลกนี้ไปเร็วเกินไป”
“นาตายาที่นางเห็นเป็นสหายไม่เพียงแต่ไม่ยอมรับแผนการของนางเท่านั้น แต่ยังทำร้ายนางในที่ประชุมด้วย เหตุการณ์นี้ถูกบันทึกไว้ในคัมภีร์ศักดิ์สิทธิ์ฉบับสมบูรณ์” พระสันตะปาปาถอนหายใจ “หากนางยังอยู่ล่ะก็ สงครามแห่งความเชื่อคงสิ้นสุดเร็วกว่านี้สักห้าสิบปีได้ เวลานั้น ศาสนจักรยังมีกำลังพอจะรวบรวมแม่มดทั้งหมดแล้วยึดครองทวีปได้ ไม่มีใครคาดคิดว่าเรื่องจะยืดเยื้อมาจนถึงตอนนี้”
เมนปาดเหงื่อที่หน้าผากทิ้ง “พระสันตะปาปา ข้ายังไม่เข้าใจอยู่เรื่องหนึ่ง เหตุใดพระสันตะปาปายุคแรกจึงมีแต่แม่มด แต่ต่อมากลับกลายเป็นคนธรรมดาเสียหมดได้”
“ซีโร่ เจ้าออกไปก่อน” อะพอลเลอันเงียบไปครู่หนึ่งจึงพูดขึ้น
“ข้าทราบแล้ว”
เขารอจนผู้บริสุทธิ์ออกไปแล้ว จึงเอ่ยขึ้นอย่างช้าๆ ว่า “เพราะความอ่อนแอและขี้ขลาดน่ะสิ”
“อะไร...นะ” เขาตะลึงงัน นึกสงสัยว่าตัวเองฟังผิดไปหรือไม่
“ไม่หรอก เด็กน้อย เจ้าไม่ได้ฟังผิดไป” อะพอลเลอันคล้ายกับอ่านความคิดเขาออก ดวงตาของเขาเปล่งประกายระยิบระยับราวกับได้ย้อนเวลากลับไปเป็นหนุ่มอีกครั้ง “เพื่อที่ว่าหลังจากเอาชนะปีศาจได้แล้ว พวกแม่มดจะได้ฟื้นฟูคืนวันอันรุ่งโรจน์ขึ้นใหม่อีกครั้ง อควาเรียสจึงตั้งกฎไว้ว่า ผู้ที่จะมาเป็นพระสันตะปาปาจะต้องเป็นแม่มดอมนุษย์เท่านั้น แต่เนื่องจากแม่มดอมนุษย์มีจำนวนเพียงหยิบมือ และผู้ที่มีคุณสมบัติเหมาะสมก็หาได้ยากยิ่ง ต่อมาจึงมีการอนุโลมให้แม่มดธรรมดาที่มีความสามารถเข้ารับตำแหน่งพระสันตะปาปาแทน...ทว่าความอ่อนแอและขี้ขลาดนั้นไม่ต่างจากงูพิษในใจคน หากมันปรากฏตัวขึ้นเมื่อไรก็อย่าหวังจะหยุดยั้งมันได้อีก อัครมุขนายกซึ่งเป็นคนธรรมดากลัวว่าสักวันตัวเองจะถูกแม่มดที่เคยกดขี่ไว้ตามล้างแค้น จึงวางแผนชิงตำแหน่งพระสันตะปาปามาครองเสียเอง”
เมนเบิกตาโต “ดังนั้น พระสันตะปาปาองค์ต่อๆ มาจึงมีแต่...”
“ถูกต้อง พวกเราล้วนเป็นคนขี้ขลาดที่แย่งผลงานอันเกิดจากความเสียสละของแม่มดทั้งนั้น” พระสันตะปาปาพ่นลมหายใจยาว “ไม่ว่าอนาคตจะเป็นอย่างไร ศาสนจักรก็จะเก็บความลับนี้ไว้ตลอดกาล” เขาหยุดไปเล็กน้อย “ส่วนเหตุการณ์ที่เกิดขึ้นในสงครามแห่งโชคชะตานั้นได้ถูกบันทึกไว้ในวิหารลับหมดแล้ว ถึงเวลาแล้วที่เจ้าจะต้องแบกรับทุกอย่างและเดินหน้าต่อไป หรือต่อให้เจ้าละทิ้งมันไป...ก็ยังถือเป็นการตัดสินใจที่ชาญฉลาดอยู่ดี”
พอพูดคำพูดพวกนี้จบ เขาก็ทิ้งตัวพิงรถเข็นทันที ราวกับได้ปลดเปลื้องภาระอันหนักหน่วงออกไปแล้ว
ละทิ้งหรือ หากเขาละทิ้งภาระนี้ไป แล้วใครจะมารับตำแหน่งนี้แทน แต่เมนยังไม่ทันคิดอะไรมากกว่านั้น ก็สังเกตเห็นความผิดปกติของอะพอลเลอันเสียก่อน...ร่างกายของเขาทรุดลงอย่างรวดเร็ว ท่าทางกระปรี้กระเปร่าเมื่อครู่ดูเหมือนจะเป็นแค่อาการที่กระเตื้องขึ้นเพียงชั่วขณะก่อนตายเท่านั้น เวลานี้สายตาของเขาดูเลื่อนลอยมาก ประกายตาก็หม่นลงอย่างเห็นได้ชัด
“พระสันตะปาปา พระสันตะปาปาอะพอลเลอัน!” เมนเข้าไปเขย่าร่างอีกฝ่ายด้วยความร้อนใจ ทว่าอีกฝ่ายเอาแต่มองเพดานด้วยสายตาว่างเปล่า ริมฝีปากคู่นั้นขยับน้อยๆ คล้ายกับกำลังพึมพำอะไรบางอย่าง
ในพริบตาสุดท้ายนั้น เมนราวกับได้ยินอีกฝ่ายพูดว่า “เด็กน้อย ข้าขอโทษ”
………………………………….




[Go To Next Chapter]( ./265.md)