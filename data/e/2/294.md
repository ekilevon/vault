##บทที่ 382 สอบปลายภาค
วันสอบปลายภาคมาถึงอย่างรวดเร็ว
เหล่าแม่มดนั่งเรียบร้อยอยู่ในโถงใหญ่เพื่อรอให้อาจารย์บุ๊กแจกข้อสอบ
แอนเดรียใช้มีดเล็กๆ ตะไบเล็บด้วยท่วงท่าสง่างาม ทว่าใจกลับลอยไปถึงมื้อเย็นเรียบร้อยแล้ว...เจ้าชายโรแลนด์บอกว่าพอสอบวันนี้เสร็จ ก็จะถือว่าพวกเธอเรียนจบไปหนึ่งภาคเรียนแล้ว และทุกคนก็จะได้ขนมปังไอศกรีมเป็นรางวัล
สำหรับเธอแล้ว นั่นหมายความว่าเธอจะได้กินขนมปังไอศกรีมมากกว่าหนึ่งชิ้นแน่นอน
ระยะนี้ เธอเล่นไพ่กับแอชเชสและซาวีทุกครั้งที่มีโอกาส การละเล่นที่ต้องอาศัยทั้งการวางแผนและทักษะแบบนี้ ไม่ต่างจากหมากกระดานที่เคยได้รับความนิยมในหมู่ขุนนางมากนัก การละเล่นทั้งสองชนิดล้วนเน้นไปที่การส่งเสริมจุดแข็งกลบจุดอ่อนและการวางกลยุทธ์​ก่อนการเคลื่อนไหวทั้งสิ้น หากเป็นเรื่องนี้ล่ะก็ เธอมั่นใจว่าเธอไม่เป็นรองเจ้าหญิงทิลลีแน่นอน ยิ่งเป็นแอชเชสด้วยแล้วยิ่งไม่ต้องพูดถึง ซึ่งทุกอย่างก็เป็นไปตามที่เธอคาดจริงๆ ตอนนี้เธอมีใบยืมขนมปังไอศกรีมในมือถึงหกใบ สี่ใบจากแอชเชสและสองใบจากซาวี หรือพูดอีกอย่างก็คือ หากถึงเวลาที่เจ้าชายแจกขนมหวานแสนอร่อยชนิดนี้เมื่อไร ทั้งสองคนก็จะต้องส่งส่วนของตัวเองมาให้เธอ
วันนี้เป็นวันเก็บเกี่ยวความสุขแท้ๆ เย็นนี้เธอจะได้กินขนมปังไอศกรีมถึงสามชิ้นทีเดียว เธอจะกินให้หนำใจไปเลย!
ส่วนเรื่องการสอบนั้น แอนเดรียย่อมมั่นใจเต็มร้อย
หลังจากที่รู้ว่ามีการสอบ เธอก็ไปถามซิลเวียจนรู้ว่าการสอบเป็นอย่างไร ทั้งยังลองทำโจทย์หัวข้อต่างๆ ด้วยตัวเองด้วย เธอพบว่าข้อสอบประเภทนี้ง่ายเสียยิ่งกว่าพลิกฝ่ามือ ดูๆ ไปก็ไม่ต่างจากความรู้พื้นฐานของพวกขุนนางสักเท่าไร หลักๆ จะเป็นเรื่องอ่านเขียนเสียมากกว่า ส่วนสิ่งที่เรียกว่าการคำนวณนั้นก็แค่การคิดกำไรขาดทุนอย่างง่ายๆ ยังห่างไกลจากการทำบัญชีมากนัก ยิ่งถ้าเป็นบัญชีประจำตระกูลด้วยแล้วก็ยิ่งเทียบไม่ติด ซึ่งถ้าเป็นเรื่องนี้ล่ะก็ ทุกคนในตระกูลต่างรู้ความสามารถของเธอดี เธอตรวจสอบบัญชีได้ตั้งแต่อายุสิบห้าปีด้วยซ้ำ
ไม่ว่าจะทำอะไรก็ต้องทำให้ดีที่สุด นี่ล่ะคุณสมบัติของชนชั้นสูง
ข้อสอบถูกแจกอย่างรวดเร็ว
ข้อสอบทั้งหมดมีสามแผ่น แอนเดรียกวาดตาดูหัวข้ออย่างรวดเร็ว ข้อสอบสามแผ่นนั้นแบ่งเป็นการทดสอบด้านภาษา การคำนวณขั้นพื้นฐาน และธรรมชาติวิทยาขั้นต้น
เยี่ยม หัวข้อเหมือนครั้งก่อนจริงๆ ด้วย
เธอยกมุมปากอย่างกระหยิ่มใจ ก่อนจะคลี่ข้อสอบภาษาออก แล้วตวัดพู่กันลงบนกระดาษทันที
เธอตอบคำถามทุกข้อบนกระดาษเสร็จภายในเวลาเพียงสิบห้านาที แม้คำศัพท์รอบนี้จะกว้างรอบที่แล้ว และมีวิธีทดสอบพิลึกๆ อย่างการ ‘อ่านจับใจความ’ และ ‘เติมคำในช่องว่าง’ เพิ่มมาด้วยก็ตาม แต่นั่นก็ไม่ได้ยากเกินความสามารถเธอเลย ก็แค่อ่านเนื้อหาแล้วตอบคำถามกับเติมประโยคเท่านั้น ไม่รู้จะทำให้ซับซ้อนไปทำไม
จากนั้นก็เป็นข้อสอบคำนวณขั้นพื้นฐาน
ส่วนแรกยังเป็นการคำนวณกำไรขาดทุนอย่างง่ายๆ อยู่ แต่หลังจากทำข้อสอบไปได้สักครู่ ความเร็วของแอนเดรียก็เริ่มลดลงเรื่อยๆ
นี่มันอะไรกัน ให้เขียนสมการอธิบายเส้นตรงที่ตัดกันสองเส้นกับจุดสองสามจุดด้านบนนี่นะ
เธอนึกเครียดขึ้นมาทันที ความรู้สึกตอนที่อ่าน ‘พื้นฐานทฤษฎีวิทยาศาสตร์ธรรมชาติ’ พลันผุดขึ้นมาอีกครั้ง ทั้งๆ ที่อ่านออกทุกคำ แต่ทำไมพอเอามารวมกันแล้ว เธอกลับไม่เข้าใจความหมายของมันแม้แต่น้อย
โจทย์ข้อต่อๆ มาก็เป็นแบบนี้เหมือนกัน
แอนเดรียรู้สึกถึงเหงื่อที่ผุดออกมาจากหน้าผาก
เธอสูดหายใจลึกแล้วกลั้นลมหายใจไว้ ก่อนจะหันไปมองไนติงเกลที่นั่งแถวหลังอย่างช้าๆ...ในฐานะที่เป็นชนชั้นสูงเหมือนกัน เธอคงจะยอมบอกใบ้เธอบ้างกระมัง
แต่สีหน้าของอีกฝ่ายทำให้เธอถึงกับใจแป้ว
ไนติงเกลกำลังเหม่อมองข้อสอบตาลอย พู่กันขนห่านยังคาบอยู่คาปาก สายตาคู่นั้นจับจ้องที่เดิมอยู่เป็นนาน
หรือว่าโจทย์พวกนี้จะยากเกินไปจริงๆ
เจ้าหญิงทิลลีไม่ได้ร่วมสอบด้วย ในขณะที่สุดยอดอัจฉริยะในตำนานอย่างอันนาก็ไม่รู้หายตัวไปไหน ส่วนคนที่นั่งรอบๆ เธอก็ยังทำข้อสอบหน้าแรกอยู่ เธอพึ่งใครไม่ได้สักคน
ผ่านไปประมาณสิบห้านาที ทุกคนถึงเริ่มพลิกมาทำข้อสอบแผ่นที่สอง แต่ถึงกระนั้น พู่กันในมือพวกเธอก็ยังคงขยับไหวไม่มีหยุด แม้แต่เมซีก็ยังก้มหน้าก้มตาเขียนยิกๆ...สวรรค์ ขนาดท่าจับพู่กันของเธอยังดูทุลักทุเลอย่างกับใช้กรงเล็บกำพู่กันออกอย่างนั้น เธอยังอุตส่าห์เขียนคำตอบได้อีกหรือ
ในที่สุด แอนเดรียก็ทนไม่ไหว จึงแสร้งว่าทำข้อสอบคำนวณเสร็จแล้ว แล้วเปิดไปยังข้อสอบธรรมชาติวิทยาซึ่งอยู่หน้าสุดท้ายแทน
ทว่า หากเทียบกับคำถามง่ายๆ เมื่อครั้งก่อนแล้ว ครั้งนี้กลับมีตัวเลขและสัญลักษณ์ที่เธอไม่เข้าใจเพิ่มเข้ามาอีกมากมาย ช้าก่อน...วิชานี้ก็ต้องคำนวณด้วยหรือ
เธอพลันรู้สึกว่าอะไรๆ ก็ผิดจากที่คิดไปเสียหมด
เรื่องน่ายินดีเพียงเรื่องเดียวก็คือ แอชเชสหยุดเขียนไปนานแล้ว เห็นได้ชัดว่าเธอก็ตอบคำถามพวกนี้ไม่ได้เช่นกัน
แต่ว่า...ให้ตายเถอะ เธอคิดอย่างเจ็บใจ การเอาชนะคนโง่ที่ไม่มีรอยหยักสมองได้มันน่าภูมิใจตรงไหน
ในขณะที่เธอกำลังร้อนใจนั้น บุ๊กก็ประกาศหมดเวลา แอนเดรียทิ้งตัวพิงพนักเก้าอี้พลางมองข้อสอบตรงหน้าที่ถูกเก็บไป อยู่ดีๆ ก็รู้สึกว่าขนมปังไอศกรีมสามชิ้นที่กำลังจะได้กินเย็นนี้ไม่ได้อร่อยอย่างที่คิดไว้เสียแล้ว
**********
“ฝ่าบาท ข้อสอบทั้งหมดเพคะ” บุ๊กวางกระดาษหนึ่งปึกลงบนโต๊ะทำงานของเจ้าชาย “ฝ่าบาทจะทรงตรวจข้อสอบเองจริงๆ หรือเพคะ”
“จริงสิ” โรแลนด์ยิ้ม “บางครั้ง การอ่านข้อสอบก็เป็นความสุขอย่างหนึ่ง”
ไม่ว่าจะเป็นการได้เห็นคำตอบประหลาดๆ หรือการได้สัมผัสความเจ็บปวดทรมานที่แทรกอยู่ในคำตอบของผู้เข้าสอบก็ตาม สิ่งเหล่านี้ล้วนเป็นความบันเทิงยามว่างทั้งนั้น
“หม่อมฉันช่วยฝ่าบาทรวมคะแนนดีหรือไม่เพคะ”
“เช่นนั้นก็รบกวนเจ้าด้วย” เขาพยักหน้าก่อนจะตะโกนเสียงดังว่า “ไนติงเกล ห้ามแอบดูนะ”
“รู้แล้วเพคะ” ไนติงเกลปรากฎตัวบนเก้าอี้ยาวก่อนจะเบ้ปากว่า “เหตุใดอันนาจึงไม่ต้องสอบเพคะ ไหนๆ ก็จบภาคเรียนทั้งที สมาชิกทุกคนในสโมสรแม่มดก็ต้องเข้าสอบสิเพคะ”
โรแลนด์อดขำไม่ได้ “นั่นเพราะอันนาเป็นคนช่วยบุ๊กออกข้อสอบพวกนี้น่ะสิ”
เธอเงียบไปทันที ผ่านไปครู่ใหญ่จึงพูดขึ้นอีกว่า “แล้วพระขนิษฐาของฝ่าบาทล่ะเพคะ”
“ทิลลีน่ะหรือ...นางเป็นคนตรวจดูความถูกต้องของข้อสอบน่ะ นางทำข้อสอบไปแล้วรอบหนึ่ง เผื่อว่าเจอข้อผิดพลาดอะไรจะได้แก้ไขได้ทัน” เจ้าชายแบมือว่า “แล้วอีกอย่างนะ นางได้คะแนนเต็มด้วย”
ร่างของไนติงเกลดูอ่อนแรงลงทันตา
โรแลนด์ส่ายหน้าอย่างระอาก่อนจะเริ่มตรวจข้อสอบ
...
เขาบิดขี้เกียจหลังจากรวมคะแนนทั้งหมดเสร็จแล้ว หากดูจากผลการสอบปลายภาคครั้งนี้ พวกแม่มดจากเกาะสลีปปิ้งก็ก้าวหน้าขึ้นไม่น้อย แคนเดิล อีฟลิน และซิลเวียที่อยู่เมืองชายแดนต่อได้คะแนนผ่านเกณฑ์ทั้งหมด ในบรรดาสามคนนี้ อีฟลินทำคะแนนเพิ่มจากเดิมได้มากที่สุด จากที่เคยได้เพียงห้าคะแนนก็กระโดดมาเป็นหกสิบสองคะแนน แม้คะแนนจะยังต่ำสุดในบรรดาคนทั้งสาม แต่ก็เห็นได้ชัดว่าเธอทุ่มเทความพยายามลงไปไม่น้อย
ส่วนแม่มดสายต่อสู้ที่เพิ่งมาใหม่สามคนนั้นคะแนนต่ำกว่าใคร ไม่มีใครได้คะแนนเกินห้าสิบสักคน คงเพราะระยะเวลาเรียนค่อนข้างสั้น และคะแนนส่วนภาษาก็มีสัดส่วนน้อยด้วยกระมัง หากผลสอบจะออกมาไม่ดีนักก็พอเข้าใจได้
แต่ที่แย่ที่สุดก็คือไนติงเกล ทั้งๆ ที่เรียนมาพร้อมกับทุกคนแท้ๆ แต่คะแนนสอบสามส่วนรวมกันแล้วยังต่ำกว่าคะแนนสอบครั้งที่แล้วด้วยซ้ำ โรแลนด์เห็นแล้วไม่รู้จะหัวเราะหรือร้องไห้ดี บางทีการเรียนหนังสือก็ต้องอาศัยพรสวรรค์เหมือนกันกระมัง เรื่องพวกนี้คงบังคับกันไม่ได้จริงๆ
แต่คนเดียวที่เขารู้สึกประหลาดใจก็คือเมซี
เธอตอบข้อสอบคำนวณและธรรมชาติวิทยาถูกอยู่ไม่กี่ข้อ มิหนำซ้ำสูตรที่ใช้ก็ผิดไปไกล แต่ส่วนที่เป็นปรนัยกับเลือกถูกผิดกลับตอบถูกถึงร้อยละเก้าสิบ รวมคะแนนออกมาได้สูงถึงหกสิบสามคะแนน ช่างน่าเหลือเชื่อจริงๆ
เธอทำได้อย่างไร
โรแลนด์คิดอย่างไรก็ไม่ได้คำตอบ
........................................




[Go To Next Chapter]( ./295.md)