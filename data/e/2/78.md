##บทที่ 166 คืนก่อนการประลอง
สองวันก่อนถึงการประลอง ในที่สุดโรแลนด์ก็เตรียมวัตถุดิบสำหรับทำดินสำลีเสร็จ


เขาพบความผิดพลาดครั้งใหญ่ระหว่างกระบวนการคลอร์อัลคาไล เนื่องจากเขาใช้ทองแดงที่อันนาใช้เหลือจากการทำกระสุนมาเป็นขั้วไฟฟ้า จึงทำให้ขั้วไฟฟ้าละลาย เสียน้ำเกลือไปเปล่าๆ หนึ่งอ่าง...


โดยทั่วไปแล้ว การแยกของเหลวด้วยไฟฟ้ามักใช้น้ำเกลืออิ่มตัวเป็นอิเล็กโทรไลต์เพื่อป้องกันคลอรีนละลายในน้ำ แต่เกลือในยุคนี้ไม่ได้ราคาถูกเหมือนผักกาดขาว ดังนั้นตอนที่เทน้ำเกลือซึ่งปนตะกอนอันเกิดจากสารละลายทองแดงทิ้งไปนั้น โรแลนด์จึงรู้สึกเหมือนตัวเองกำลังโยนเงินทิ้งไปหลายเหรียญ สุดท้ายแล้วก็ต้องเปลี่ยนขั้วไฟฟ้าเป็นแท่งคาร์บอนจึงแก้ปัญหานี้ได้


โรแลนด์ไล่ไขมันบนผ้าโดยการนำไปต้มในน้ำกับโซดาไฟ จากนั้นจึงนำโซดาไฟที่เหลือไปที่ห้องปฏิบัติการเคมี


ขั้นตอนที่สำคัญที่สุดก็คือการเกิดปฏิกิริยาเอสเทอริฟิเคชันของดินสำลี เขาไม่ค่อยแน่ใจเรื่องหลักการนัก แต่รู้ว่าจะต้องแช่ผ้าไว้ในกรดที่ผสมก่อน รอจนกระบวนการไนตริฟิเคชันเสร็จสิ้นแล้วจึงนำผ้าออกมา โรแลนด์ไม่รู้ทั้งเรื่องอัตราส่วนสารละลายและระยะเวลาการทำปฏิกิริยา ดังนั้นจึงให้เคโมแบ่งกลุ่มเพื่อทดลองเรื่องนี้ พวกเขาใช้นาฬิกาทรายเป็นตัวจับเวลา ผ้าชิ้นเล็กๆ ที่แช่กรดแล้วจะถูกนำไปล้างน้ำซ้ำอีกหลายครั้ง จากนั้นจึงนำไปแช่ในสารละลายโซเดียมไฮดรอกไซด์เพื่อกำจัดกรดเกินออก ผลงานที่เปียกชุ่มเหล่านี้จะถูกขนกลับไปให้เวนดี้เป่าลมที่ปราสาทต่อไป


เนื่องจากพวกเขาใช้กรดไนตริกที่มีความเข้มข้นสูงในการทำปฏิกิริยาเอสเทอริฟิเคชัน ดังนั้น ผลงานทดลองส่วนใหญ่จึงติดไฟได้อย่างรวดเร็ว ในบรรดาผลงานทั้งหมด ดินสำลีที่แช่กรดไนตริกหนึ่งส่วนกับกรดซัลฟูริกสองส่วนให้ผลที่น่าพอใจที่สุด เมื่อรู้ส่วนผสมคร่าวๆ แล้ว ห้องปฏิบัติการก็เริ่มการผลิตครั้งใหญ่....


ดินสำลีที่ผ่านการแช่และล้างแล้วจะถูกทหารจากกองทัพที่หนึ่งขนออกไปอย่างรวดเร็ว แม้แต่หัวหน้านักเล่นแร่แปรธาตุก็ไม่รู้ว่าผลงานของพวกเขาจะถูกนำไปใช้ประโยชน์อะไร


ผ้าที่ถูกเป่าจนแห้งแล้วจะถูกสาวใช้ตัดเป็นชิ้นสี่เหลี่ยมขนาดเท่าเล็บมือ ขนใส่ลังส่งไปที่เนินเขาทิศเหนือ แล้วนำไปประกอบเป็นกระสุนต่อไป เนื่องจากในยุคนี้ยังไม่มีเครื่องจักรอำนวยความสะดวก กระบวนการนี้จึงต้องพึ่งแรงงานคนเพียงอย่างเดียว องครักษ์กลุ่มใหญ่นั่งกันกระจัดกระจาย พวกเขาใช้แท่งไม้ยัดดินสำลีที่จุ่มกาวแล้วใส่ท้ายปลอกกระสุนอย่างเบามือเพื่อปิดรูจุดชนวน จากนั้นจึงเทเม็ดดินปืนใส่ปลอกกระสุนผ่านกรวย แล้วกดให้แน่นทีละชั้น โดยพยายามควบคุมให้กระสุนแต่ละนัดมีปริมาณดินปืนเท่ากันมากที่สุด


ขั้นตอนสุดท้ายก็คือการอัดหัวกระสุน หัวกระสุนและปลอกกระสุนที่อันนาทำขึ้นประกอบกันได้แน่นพอดี แค่ใช้มือเปล่าดันเข้าไปแล้วใช้ค้อนเคาะเบาๆ สองสามครั้งก็เป็นอันเสร็จสิ้น


แม้ประสิทธิภาพการผลิตจะยังไม่สูงมาก แต่อย่างน้อยโรแลนด์ก็ผลิตกระสุนได้ร้อยกว่านัดต่อวัน คาร์เตอร์จึงได้ลองใช้อาวุธฉบับสมบูรณ์ในวันสุดท้ายก่อนถึงการประลอง และในฐานะหัวหน้าอัศวินผู้เชี่ยวชาญการต่อสู้ทุกแขนง คาร์เตอร์ซึ่งซ้อมยิงปืนมาหลายวันก็ยิงถูกเป้ามากขึ้นกว่าเดิมมาก ผีมือของเขาต่างจากตอนหัดยิงใหม่ๆ ราวฟ้ากับดิน


หลังจากเปลี่ยนมาใช้กระสุนชนิดมีปลอก คาร์เตอร์ก็ไม่จำเป็นต้องทำท่าประหลาดๆ อีกต่อไป เขาสามารถจับปืนได้ปกติโดยไม่ต้องกดข้อมือลงเหมือนตอนแรก ตราบใดที่ดินสำลียังอุดรูที่ท้ายกระสุนไว้ได้ ก็แน่ใจได้เลยว่ารังเพลิงจะยังสะอาดแน่นอน นอกจากนี้มันยังไวต่อประกายไฟมากกว่าดินปืนหลายเท่า จึงไม่ต้องกลัวว่าจะยิงกระสุนไม่ออกเลย


โรแลนด์ใช้เวลาช่วงโค้งสุดท้ายก่อนการประลอง ฝึกคาร์เตอร์ชักปืนและยิงปืนสองกระบอกพร้อมกัน...แรงถีบของปืนลำกล้องขนาดสิบสองมิลลิเมตรรุนแรงมาก การถือปืนมือเดียวจะทำให้กระสุนนัดถัดไปพลาดเป้าได้ง่าย แต่โรแลนด์ก็ยังฝึกคาร์เตอร์ไว้เผื่อเขาถูกแอชเชสจู่โจมในระยะประชิด


คาร์เตอร์จะพกปืนสองกระบอกลงสนามประลอง ต่อให้พวกเขาสู้กันยืดเยื้ออย่างไร กระสุนสิบนัดก็น่าจะพอชี้ผลแพ้ชนะได้แล้ว หรือหากเขาถูกแอชเชสบุกประชิดตัวตั้งแต่เริ่มประลองจริงๆ เขาก็จะได้ชักปืนอีกกระบอกมาตอบโต้ได้ทัน


โรแลนด์รู้ว่าอาวุธของอีกฝ่ายสามารถใช้ป้องกันการโจมตีได้ ดังนั้นจึงใช้เหล็กกล้าซึ่งเปลี่ยนรูปได้ยากมาทำหัวกระสุนทั้งสิบนัด หัวกระสุนเหล็กกล้าจะเพิ่มแรงทะลวงให้กระสุนโดยไม่ทำให้เกิดโพรงบาดแผลที่ใหญ่จนเกินไป และเนื่องจากวิทยาการการถลุงแร่ในยุคนี้ยังไม่เจริญ โรแลนด์จึงเดาว่าดาบยักษ์ของแอชเชสน่าจะทำมาจากเหล็กหล่อ...รูปทรงที่ใหญ่ยักษ์ไม่ได้ทำให้ดาบมีคุณภาพมากขึ้น ตรงกันข้าม อาวุธเหล็กที่มีหน้ากว้างมักถูกตีอย่างไม่ทั่วถึง ทำให้ความเค้นภายในชิ้นงานไม่เท่ากัน ดังนั้นจึงใช้เป็นโล่คุณภาพดีไม่ได้


โรแลนด์คิดว่าดาบยักษ์ของเธอน่าจะเป็นดาบธรรมดา หากไม่โชคร้ายจนเกินไป กระสุนก็ไม่น่าจะกระเด้งกลับมา


หากแอชเชสคิดจะเอาชนะคาร์เตอร์ให้ได้ก็ต้องพุ่งมาประชิดตัวเขาก่อน อาวุธเย็นเสียเปรียบอาวุธร้อนก็ตรงนี้ ตราบใดที่เธอไม่เก่งถึงขั้นมองเห็นวิถีกระสุนแล้วหลบได้ทันล่ะก็ เธอก็ไม่น่าจะวิ่งฝ่าระยะทางขนาดนี้ได้ง่ายๆ หรอก


********************


กว่าแอชเชสจะเห็นเมซีบินกลับมา ฟ้าก็เริ่มมืดแล้ว


“เหตุใดระยะนี้จึงกลับช้าลงทุกวันเล่า” เธอปิดหน้าต่างถาม


“ไลต์นิ่งพาข้าไปจับนก” เมซีแปลงร่างเป็นคน ก่อนจะควักขานกย่างสุกออกมาจากกระเป๋าคาดเอว กลิ่นหอมพลันอบอวลไปทั่วห้อง “ข้าตั้งใจเก็บมาให้ท่านเลยนะ”


“ข้ากินมาแล้ว” แอชเชสส่ายหน้า “ไลต์นิ่งเป็นแม่มดในสมาคมหรือ”


“อืม” เธอพยักหน้าอย่างแรง “นางมีพลังบินได้เหมือนข้า แต่ใช้ได้คล่องกว่าข้าเยอะ” เธอหยุดไปสักครู่จึงถามต่อ “พี่แอชเชส ท่านต้องประลองจริงๆ หรือ ข้าว่า...พวกนางไม่ยอมไปกับท่านหรอก พวกนางอยู่ที่นี่ก็มีความสุขดีอยู่แล้ว”


แอชเชสอึ้งไป ทว่าจนแล้วจนรอดก็ไม่ได้ตอบอีกฝ่าย


“ขนาดข้าเองยังอยากอยู่ที่นี่เลย” เมซีนั่งลงบนเตียงแล้วพูดโดยไม่สนใจคนฟัง “เตียงก็นุ่ม อาหารก็อุดมสมบูรณ์ พอถึงเวลาอาหารเที่ยง เจ้าชายก็จะทรงตั้งโต๊ะอาหารในสวนด้านหลัง แล้วเสวยพร้อมๆ กับแม่มดที่ฝึกพลังเสร็จแล้ว ทุกคนพูดคุยกันสนุกสนาน บางครั้งเจ้าชายยังทรงร่วมวงสนทนาด้วยเลย พระองค์ทรงต่างจากขุนนางที่รังเกียจแม่มดพวกนั้นจริงๆ นะ แถมพอตกบ่ายไลต์นิ่งก็พาข้าไปเล่นการ์ดเกว็นต์อีก วิธีเล่นก็คือให้ผู้เล่นสองฝ่ายหยิบการ์ดมาประลองกัน ใครแต้มมากกว่าก็ชนะไป สนุกมากเชียวล่ะ พวกนางยังให้การ์ดข้ามาอีกสองชุดด้วย พี่แอชเชส ท่านอยากลองเล่นหรือไม่เล่า ข้าจะสอนท่านเอง”


“ไม่ล่ะ...” แอชเชสส่ายหน้าพลางสูดหายใจลึก ระยะนี้เธอก็รู้สึกถึงความเปลี่ยนแปลงของเมซีเหมือนกัน เพียงแต่เธอเพิ่งจะตระหนักเอาตอนนี้ว่า เมื่อก่อนนี้ตัวเองคงเข้าใจอะไรผิดไปมาก


แม่มดส่วนใหญ่ใช้ชีวิตอยู่ท่ามกลางความเคร่งเครียดและหวาดกลัว ความปรารถนาเพียงหนึ่งเดียวของพวกเธอก็คือบ้านอันสงบสุข ดูอย่างเมซีก็ได้ ก่อนที่เจ้าหญิงทิลลีจะรับเธอมาอยู่ด้วย เธอต้องหลบอยู่ในกระท่อมฟางในแหล่งเสื่อมโทรมของเมืองหลวงมาตลอด ต้องนอนขดตัวในช่องหลังคาแคบๆ ราวกับนกจริงๆ ทุกคืน แม้แต่ตอนที่เจ้าหญิงตัดสินใจเดินทางข้ามทะเลตะวันออกแล้ว เมซีก็ยังต้องบินไปไหนมาไหนเพื่อติดต่อกับแม่มดที่ซ่อนตัวตามที่ต่างๆ อยู่ดี ตลอดครึ่งปีมานี้เธอไม่เคยได้พักเลย นี่คงเป็นครั้งแรกที่เธอได้มีชีวิตอย่างสุขสบายแบบนี้


เธอเองก็ไม่ต่างจากเมซีเลย หลังจากพบเจ้าหญิงแล้ว เธอถึงได้ใช้ชีวิตอย่างที่ไม่เคยคิดฝันมาก่อน เธอชินกับชีวิตที่สงบสุขในวังหลวงจนลืมคิดไปว่าเมืองชายแดนมีความหมายต่อแม่มดกลุ่มนี้มากแค่ไหน...ปลายทางแห่งความสงบสุขมีแรงดึงดูดแม่มดเหนือสิ่งอื่นใด เหตุผลที่พวกเธออยากอยู่ที่นี่ อยากปกป้องดินแดนแห่งนี้ ก็คงเหมือนที่เธออยากปกป้องเจ้าหญิงทิลลีนั่นเอง...


หากเจ้าชายโรแลนด์สามารถรับมือนักรบอาญาสิทธิ์ที่บ้าคลั่งได้ตามที่พูดจริง ที่นี่ก็จะเป็นตัวเลือกที่ดีกว่าฟยอร์ดอย่างไม่ต้องสงสัย...การสร้างอาณาจักรแม่มดบนแผ่นดินผืนใหม่อาจเป็นสิ่งที่ใครหลายคนใฝ่ฝัน ทว่าสุดท้ายแล้ว ทุกคนจะต้องพบความยากลำบากมากน้อยเพียงใดก็ไม่มีใครคาดเดาได้


แต่หากเจ้าชายรับมือศาสนจักรไม่ได้เล่า พวกแม่มดควรไปจากที่นี่หรือไม่


แอชเชสพลันสงบอารมณ์ลงมาได้


ลองคิดอีกมุมหนึ่งดู หากเจ้าหญิงทิลลีตั้งหลักแหล่งที่ฟยอร์ดไม่สำเร็จ เธอเองก็คงยืนข้างเจ้าหญิงเพื่อปกป้องเจ้าหญิงตราบจนลมหายใจสุดท้ายเหมือนกัน เธอไม่มีเหตุผลที่จะไปจากคนที่มอบปลายทางแห่งความสุขให้เธอ


“ที่นี่อาจถูกศาสนจักรบดขยี้ได้ทุกเวลา พวกเขาต้านทานนักรบอาญาสิทธิ์ไม่ไหวหรอก ไม่ช้าก็เร็วเมืองชายแดนก็ต้องพังพินาศ”


อันที่จริง เธอไม่จำเป็นต้องประลองเลยด้วยซ้ำ...แต่ว่าเธอก็ยังตัดสินใจจะประลองให้รู้เรื่องรู้ราวไป เพื่อที่จะได้เป็นการเตือนอีกฝ่าย และบางทีอาจเป็นการพิสูจน์คำพูดเธอด้วย


“แล้วหากพวกเขาต้านทานได้เล่า” เมซีงึมงำ


“ข้าก็หวังให้เป็นเช่นนั้นเหมือนกัน ดังนั้น ข้าจะพิสูจน์เรื่องนี้ให้พวกเขาเห็นเอง” แอชเชสพูดเสียงขรึม


เธอหลับตาลง เตรียมใจสำหรับการต่อสู้อย่างสุดกำลัง


........................................


[Go To Next Chapter]( ./79.md)