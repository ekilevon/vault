##บทที่ 385 เหตุและผล
“อย่าทรมานใจไปเลย ท่านเมน” ซีโร่ไพล่มือไว้ด้านหลัง ก่อนจะเดินอ้อมลานเมืองอย่างช้าๆ
“เดิมทีศาสนจักรก็มีต้นกำเนิดมาจากสมาพันธ์อยู่แล้ว ที่พระสันตะปาปาทำแบบนี้ก็แค่เพราะต้องการให้โอกาสแม่มดได้คืนฐานะเดิมเท่านั้น หากท่านชนะ ท่านก็จะได้ทั้งความทรงจำและประสบการณ์ทั้งหมดของข้า...นั่นน่ะขุมทรัพย์ล้ำค่าที่ข้าสั่งสมมาเป็นเวลาสองร้อยปีเชียวนะ”
ที่แท้ก็อย่างนี้นี่เอง อันที่จริง แค่ให้ซีโร่เสกหินแห่งภาพมายาในโบสถ์เงาสะท้อนก็ดูไม่ชอบมาพากลมากอยู่แล้ว ต่อให้เป็นคนโปรดของพระสันตะปาปาแค่ไหน เธอก็ยังเป็นแค่ผู้บริสุทธิ์อยู่ดี ตามหลักแล้วไม่ควรได้เข้าถึงส่วนลับที่สุดของศาสนจักรด้วยซ้ำ แต่เสียดายที่ตอนนั้นเขามองข้ามจุดนี้ไป เมนเงียบไปครู่ใหญ่ก่อนจะเอ่ยขึ้นว่า “แล้วหากเจ้าชนะเล่า เจ้าจะนำพาศาสนจักรไปในทิศทางใด”
“ทิศทางแห่งชัยชนะ” เธอเชิดหน้าขึ้น “หรือไม่ก็ทิศทางแห่งความพินาศ...แต่ไม่ว่าจะอย่างไร ก็ไม่ใช่ทิศทางของเกาะฟยอร์ดแน่”
“อะ...อะไรนะ!”
“ท่านคิดว่าไม่มีใครรู้คำสั่งลับของท่านจริงๆ หรือ” น้ำเสียงของซีโร่เจือแววเสียดสี “สงครามใหญ่ยังไม่ทันเริ่มแท้ๆ แต่ท่านกลับย้ายข้าวของบางส่วนไปที่ท่าเรืออีเทอร์นัลวินเตอร์เพื่อซ่อมเรือและเลี้ยงเหล่ากะลาสี มิหนำซ้ำยังหาแพะรับบาปมาแขวนคอแทนพวกเขาเสียด้วย ท่านทำเสียเอิกเกริกถึงเพียงนี้ มีหรือที่สายสืบในศาสนจักรจะไม่รู้”
บ้าที่สุด อะพอลเลอันยกหน่วยสอดแนมในเขตลับให้เธอดูแลด้วยหรือนี่ “เรื่องแค่นี้ก็เอามาปรักปรำข้าได้! ข้าเป็นพระสันตะปาปา ย่อมต้องมองการณ์ไกลกว่าคนทั่วไปอยู่แล้ว หากถึงคราวจำเป็นจริงๆ ข้าก็ต้องใช้วิธีนี้รักษาศาสนจักรไว้”
“คำพูดพวกนี้ แม้แต่ตัวท่านเองก็เชื่อไม่ลงกระมัง” ซีโร่ยิ้มเยาะ “เพิ่งรับคทาต่อหน้าหมู่สาวกมาหมาดๆ ก็คิดหาทางหนีเสียแล้ว สงครามแห่งโชคชะตายังไม่ทันเริ่ม ก็สูญสิ้นศรัทธาในชัยชนะไปเสียหมด...คนธรรมดาเช่นท่านยังหวังจะได้รอยยิ้มจากพระเจ้าอีกหรือ”
“รอยยิ้มจากพระเจ้าบ้าบออะไรกัน!” เมนตวาดอย่างเหลืออด “หากพระเจ้าทรงเมตตาพวกเราจริง เหตุใดจึงทรงให้มนุษย์พ่ายแพ้อยู่ร่ำไปเล่า” เขาสูดหายใจลึกก่อนจะลดเสียงพูดต่อว่า “สุดท้ายแล้ว การทำสงครามกับปีศาจก็ต้องอาศัยนักรบอาญาสิทธิ์อยู่ดี เวลากระชั้นชิดเช่นนี้ เจ้าจะเปลี่ยนแปลงอะไรได้”
“ไม่หรอก ไม่ใช่แค่นักรบอาญาสิทธิ์แน่” ซีโร่พูดเสียงเบา “ชะตากรรมของมนุษยชาติไม่ควรขึ้นอยู่กับคนกลุ่มเล็กๆเพียงกลุ่มเดียว”
“แล้วจะให้ขึ้นอยู่กับแม่มดอย่างพวกเจ้าหรือ” เมนหัวเราะเสียงเย็น “อย่าลืมสิว่าเมื่อสี่ร้อยกว่าปีก่อน เพื่อนร่วมเผ่าพันธุ์ของเจ้าก็เคยพ่ายแพ้ยับเยินมาแล้ว!”
“แม่มดเป็นแค่เผ่าพันธุ์เล็กๆ ของมนุษย์เท่านั้น” เธอหยุดฝีเท้าแล้วหันมาสบตาพระสันตะปาปาตรงๆ แววตาของเธอทำเอาเขาถึงกับหนาวยะเยือก “นี่คือสงครามครั้งสำคัญที่จะตัดสินความเป็นความตายของมนุษย์ ทุกคนย่อมต้องมีส่วนในสงครามอยู่แล้ว...ไม่ว่าหญิงหรือชาย เด็กเล็กหรือคนชรา ทุกคนจะได้เป็นนักรบผู้ทรงเกียรติและได้ต่อสู้อยู่ในสนามรบจนกว่าศัตรูจะพ่ายแพ้ หรือไม่ก็...วอดวายกันทั้งสองฝ่าย”
“เหลวไหล เจ้าจะให้ชาวบ้านที่กลัวแม้แต่สัตว์อสูรไปสู้กับปีศาจนี่นะ นี่น่ะหรือแผนการของเจ้า ช่างไร้เดียงสาสิ้นดี...” เมนพลันชะงักไป สีหน้าของอีกฝ่ายดูไม่เหมือนว่ากำลังพูดเล่น แต่คล้ายกับกำลังบอกเล่าแผนการของตัวเองอย่างจริงจังมากกว่า และวิธีเดียวที่จะทำให้พวกชาวบ้านสามารถทำสงครามได้ก็คือ…
“อย่าบอกนะว่าเจ้าจะจับทุกคนกินยาคลุ้มคลั่งน่ะ” เขาอ้าปากค้างด้วยความตกตะลึง
“คนคลุ้มคลั่งเพียงคนเดียวย่อมเทียบไม่ได้กับนักรบอาญาสิทธิ์อยู่แล้ว แต่ถ้าเป็นคนคลุ้มคลั่งสักสิบคนล่ะ” ซีโร่เอียงศีรษะว่า “นี่เป็นช่วงเวลาที่สัตว์อสูรกำลังออกอาละวาด ศาสนาจักรมีแหล่งวัตถุดิบที่สมบูรณ์พร้อม แถมดีไม่ดีเขตลับยังอาจคิดค้นยาสูตรใหม่ๆ ได้อีก อีกห้าปีข้างหน้า ศาสนจักรคงผลิตยาได้หลายล้านเม็ดทีเดียว” เธอหยุดไปเล็กน้อย “นั่นหมายความว่านอกจากนักรบอาญาสิทธิ์แล้ว เมืองศักดิ์สิทธิ์จะยังมีกองทัพคนคุ้มคลั่งอีกหลายล้านคนที่สามารถต่อกรกับปีศาจได้”
“เจ้า...บ้าไปแล้ว!”
“บ้าหรือ ข้าว่าพวกท่านประมาทวันสิ้นโลกเกินไปมากกว่า!” ผู้บริสุทธิ์เกรี้ยวกราดขึ้นมาทันที “ไม่ว่าจะสมาพันธ์ก็ดี หรือศาสนจักรก็ดี ทุกคนคิดแต่จะใช้คนเพียงหยิบมือมาสู้กับศัตรูที่ยกทัพมาเต็มกำลังทั้งนั้น นี่ก็คือเหตุผลที่พวกเขาพ่ายแพ้อย่างไรเล่า หากสงครามมาถึงเมื่อไร ข้าจะไม่ยอมให้ใครหนีเอาตัวรอดเป็นอันขาด คนธรรมดาจะหลบอยู่หลังนักรบอาญาสิทธิ์หรือแม่มดตลอดไปไม่ได้...ก็ข้าบอกแล้วนี่ว่า นี่คือสงครามชี้ชะตามนุษย์ ทุกคนจะต้องทุ่มเทอย่างถึงที่สุด จึงจะสามารถต่อกรกับปีศาจในดินแดนร้างได้!”
ผู้บริสุทธิ์ที่ศาสนจักรเลี้ยงไว้ไม่มีวันพูดจาแบบนี้แน่นอน นี่คือ...ปณิธานของผู้พิชิต เมนหน้าซีดเป็นกระดาษ “เจ้ามัน…ระยำนัก!”
พระสันตะปาปาอะพอลเลอัน ท่านรู้เรื่องพวกนี้อยู่แล้วจริงๆ หรือ
“การรับความรู้คือกระบวนการการเปลี่ยนแปลงตัวเอง และการแลกเปลี่ยนความคิดก็นำมาซึ่งความก้าวหน้า” ซีโร่สูดหายใจลึก “บางที พวกเราน่าจะหยุดพูดแล้วสู้กันได้แล้ว จะได้รู้กันเสียทีว่าใครจะได้เป็นผู้ปกครองศาสนจักร”
“อย่าคิดว่าเจ้าจะเป็นฝ่ายชนะเสมอไป” พระสันตะปาปาขบกรามว่า “เพราะที่นี่คือโลกของข้า!”
พอสิ้นเสียง ไอสีแดงก็พุ่งขึ้นมาจากใต้เท้าเขาแล้วแพร่กระจายไปทั่วทั้งสี่ทิศ ซีโร่อึ้งไปเล็กน้อยก่อนจะสำลักทันที เธอส่งเสียงกรีดร้องอย่างน่าเวทนา ผิวหน้าที่เริ่มเหี่ยวย่นค่อยๆ หลุดร่อนเป็นชิ้นๆ ราวกับเปลือกส้มที่ม้วนตัว เลือดสดๆ ไหลรินลงมาเป็นสาย ใบหน้าและร่างกายบิดเบี้ยวไปจนดูไม่เหมือนมนุษย์
“นี่คือหมอกปีศาจที่เก็บอยู่ในเขตลับ มันเป็นพิษเฉพาะกับแม่มดที่มีพลังวิเศษเท่านั้น” เมนยืนพูดอย่างเคียดแค้นอยู่กลางหมอกแดง “หากข้าปล่อยมันจนเต็มลานเมืองล่ะก็ ต่อให้เจ้ามีลูกเล่นแค่ไหน ก็คงได้แต่ดิ้นเร่าๆ แล้วตายซ้ำตายซากอยู่กลางหมอกนั่นล่ะ!”
“อย่างนั้นหรือ” ทันใดนั้นก็มีพายุพัดเอาหมอกแดงรอบๆ ตัวผู้บริสุทธิ์ไป ซีโร่ที่ฟื้นคืนชีพขึ้นมาใหม่ข่มความเจ็บปวดพลางพูดว่า “มิเสียทีที่เป็นพระสันตะปาปาองค์ใหม่ ช่างมีของเล่นมากมายจริงๆ หากท่านไปเยือนห้องหนังสือในวิหารลับเสียหน่อย การต่อสู้ครั้งนี้ก็คงดุเดือดขึ้นอีกเป็นกอง...นี่ล่ะความสนุกของสงครามวิญญาณ”
นี่คือ...หินเวทมนตร์แห่งลมหรือ เมนสังเกตเห็นแหวนหินสีเขียวที่เพิ่มขึ้นมาบนนิ้วเธอ พื้นที่ออกฤทธิ์ของหินเวทมนตร์มีจำกัด หากเขาทิ้งระยะห่างแล้วยิงศรหินอาญาสิทธิ์ใส่เธอ ก็คงทำลายเกราะกำบังนี้ได้อย่างง่ายดาย แต่ทางที่ดี เขาก็ควรเตรียมตัวเผื่อเกิดเหตุไม่คาดฝันด้วย สมองของเขาทำงานอย่างรวดเร็ว เขาเสกยาคลุ้มคลั่งขึ้นมาสองเม็ดแล้วกลืนมันลงท้องทันที
“อ้อ ตัดสินใจได้ฉลาดดีนี่” ซีโร่แสยะยิ้ม “จุดอ่อนที่ใหญ่ที่สุดของท่านก็คือท่านไม่ถนัดเรื่องการต่อสู้ ยาสองสีนี้ช่วยเพิ่มพละกำลัง ความว่องไว และความอดทนต่อความเจ็บปวดให้ท่านได้ ต่อให้ข้าใช้อาวุธโจมตีระยะไกลอย่างหน้าไม้โจมตีท่านตอนนี้ ข้าก็คงกำจัดท่านไม่ได้ง่ายๆ แล้ว”
เมนไม่สนใจอีกฝ่าย เขาย้ายตัวเองออกจากพื้นที่ออกฤทธิ์ของหินเวทมนตร์แล้วเสกหินอาญาสิทธิ์ขึ้นมา เวลานี้ ยาคลุ้มคลั่งเริ่มออกฤทธิ์แล้ว เขารู้สึกว่าพละกำลังในร่างกายกำลังเพิ่มขึ้นอย่างรวดเร็ว สายตาของเขาชัดเจนขึ้นมาก เมื่อมีหินอาญาสิทธิ์อยู่ในมือก็เท่ากับมีอาวุธปราบแม่มดที่ทรงประสิทธิภาพที่สุด หากเธอกล้ากระโจนเข้ามา เธอก็จะถูกหมอกแดงกัดร่างกายจนตายทันที
อีกฝ่ายก็กำลังสร้างอาวุธของตัวเองขึ้นมาเหมือนกัน...แต่ว่านั่นมันอะไรกัน ดาบยักษ์ที่ต้องจับด้วยสองมืออย่างนั้นหรือ
หากเป็นหน้าไม้ยังพอเข้าใจได้ แต่นี่เป็นดาบ เธอจะเอาไปทำอะไรได้ แล้วอีกอย่าง ดาบนั่นก็หน้าตาพิลึกชอบกล ส่วนใบมีดมีขนาดใหญ่เท่าลำตัวคน ด้านบนฝังผลึกหินไว้หลายก้อน เขารู้สึกคล้ายกับเคยเห็นมันที่ไหนมาก่อน
จากนั้น ซีโร่ก็ชูอาวุธในมือขึ้น “ท่านรู้หรือไม่ว่า บันทึกภาพที่อยู่ในห้องแห่งภาพมายาไม่ได้มีแค่ส่วนที่ท่านเห็นเพียงส่วนเดียว”
“หมายความว่าอย่างไร”
“ท่านจำคำพูดของพระสันตะปาปาอะพอลเลอันได้หรือไม่เล่า การต่อสู้ของอควาเรียสและนาตายาครั้งนั้นก็ได้รับการบันทึกไว้เช่นกัน” เธอพูดเน้นทีละคำ “นอกจากการกลืนความทรงจำแล้ว การเรียนรู้และการลอกเลียนแบบก็เป็นงานถนัดของข้าเหมือนกัน”
พอพูดจบ ผลึกหินบนตัวดาบก็สว่างขึ้นตามลำดับราวกับกำลังสื่อถึงอะไรบางอย่าง จากนั้น ลำแสงสีทองจ้าตาก็ผุดออกมาจากคมดาบ มันพุ่งทะลุหมอกแดงขึ้นสู่เบื้องบน ท้องฟ้าพลันปล่อยแสงสว่างจ้าลงมาคล้ายกับตอบรับพลังที่ส่งไป
“นี่มัน...พลังอะไรกัน” เมนเบิกตากว้าง
คำตอบที่เขาได้ก็คือลำแสงสีทองที่กลืนกินสรรพสิ่ง พริบตานั้น โลกทั้งใบพลันล่มสลายลงภายใต้แสงสีทองที่สาดส่อง
**********
กรงเหล็กเคลื่อนตัวลงสู่พื้นถ้ำอย่างช้าๆ
ซีโร่โยนเสื้อที่พาดไหล่ทิ้งแล้วเดินออกจากกรง รอยแผลบนหลังเธอจางหายไปจนหมดราวกับไม่เคยปรากฏขึ้นมาก่อน
ทหารพิพากษาที่รออยู่อีกด้านโค้งศีรษะลงอย่างเคารพ ก่อนจะส่งชุดคลุมสีทองที่เตรียมไว้ให้เธอ...นี่เป็นเครื่องแต่งกายที่บ่งบอกถึงอำนาจสูงสุดในศาสนาจักร
ซีโร่ปล่อยให้ทุกคนช่วยเธอสวมชุดคลุมที่หลวมโพรกอย่างเห็นได้ชัด ก่อนจะเดินต่อไปยังวิหารลับโดยไม่หันกลับมา
………………………………….




[Go To Next Chapter]( ./298.md)