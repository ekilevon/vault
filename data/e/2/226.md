##บทที่ 314 ดับสลาย
การ์เซียเพิ่งเคยสัมผัสความน่ากลัวของอมนุษย์เป็นครั้งแรก
ทั้งๆ ที่อาวุธของเธอเป็นแค่ดาบขนาดกะทัดรัด แต่มันกลับแสดงพลังอันน่าสะพรึงได้เมื่ออยู่ในมือเธอ น้ำหนักของมันที่กระแทกโล่มาแต่ละครั้งรุนแรงไม่ต่างจากดาบขนาดใหญ่เลย ไม่นานนัก การ์เซียก็ยกแขนไม่ไหว จากนั้นเธอก็ถูกดาบที่ฟันขึ้นมาจากด้านล่างผ่าคางออก
หลังจากฟื้นคืนชีพอีกครั้ง ราชินีเคลียร์วอเตอร์ก็เลิกตั้งรับแล้วหันมารุกแทน พริบตานั้น เครื่องยิงหน้าไม้ขนาดใหญ่พลันปรากฏขึ้นตรงหน้าเธอ เธอง้างสายมันทันที แต่สิ่งที่เธอยิงออกไปไม่ใช่หอกเหล็ก ทว่าเป็นน้ำสีดำหลายไห ซีโร่ตวัดดาบฟันไหดินเผาแตก จึงถูกน้ำสีดำราดรดจนท่วมตัว เมื่อผลึกไฟนรกที่แช่อยู่ในไหโดนอากาศก็เกิดการลุกไหม้อย่างรวดเร็ว มันเปลี่ยนผู้บริสุทธิ์ให้กลายเป็นมนุษย์เพลิงในทันที
แต่ลูกไม้นี้ใช้ได้เพียงครั้งเดียวเท่านั้น อีกฝ่ายวิ่งอ้อมแปลงดอกไม้ด้วยความเร็วเหนือมนุษย์ ในขณะที่เครื่องยิงหน้าไม้ไม่สามารถหมุนตามได้ การ์เซียจึงต้องหยุดความเคลื่อนไหวของผู้บริสุทธิ์ด้วยการเสกกำแพงหินและรั้วหนามขึ้นมา แล้วเปลี่ยนกระถางดอกไม้กลางแปลงให้กลายเป็นกระถางบรรจุผงหิมะแทน นอกจากนี้ บนพื้นดินยังมีกับดักอันตรายที่สามารถยุบตัวได้ตลอดเวลาด้วย
หลังจากสังหารอีกฝ่ายด้วยวิธีนี้อยู่หลายครั้ง การ์เซียก็พบว่าลมหายใจของตัวเองเริ่มหนักหน่วงขึ้นทุกที เม็ดเหงื่อขนาดใหญ่ไหลลงมาจากหน้าผาก ความรู้สึกวิงเวียนที่ผุดขึ้นมาเป็นระยะทำให้เธอแทบจะทรงตัวไม่อยู่
“ไม่เลวนี่เพคะ” ซีโร่ฟื้นคืนชีพมาแล้วไม่ได้ฉวยโอกาสโจมตีเธอทันที แต่กลับปรบมือชื่นชมว่า “ทรงทำได้ขนาดนี้ก็ถือว่าเหนือความคาดหมายมากแล้วเพคะ แต่หม่อมฉันลืมบอกใต้ฝ่าละอองฯไปว่า แม้ใต้ฝ่าละอองฯจะสามารถปรับเปลี่ยนสภาพแวดล้อมและสนามรบในโลกนี้ได้ตามพระทัย แต่การกระทำเช่นนั้นใช้พลังจิตมากกว่าการเสกของขึ้นใหม่มาก...เทียบได้กับการฟื้นคืนชีพใหม่เลยก็ว่าได้ ใต้ฝ่าละอองฯคงจะทรงรู้สึกเหนื่อยและอ่อนเพลียแล้วกระมัง ไม่แน่ว่าหลังจากจบการต่อสู้ครั้งหน้า ใต้ฝ่าละอองฯอาจจะได้บรรทมยาวแล้วก็ได้เพคะ”
“เฮอะ ถึงอย่างนั้นก็ยังดีกว่าอยู่นิ่งๆ รอความตายนั่นล่ะ” การ์เซียหอบหายใจ “แล้วอีกอย่าง ดูเหมือนเจ้าจะลืมเสียงร้องของตัวเองตอนถูกไฟนรกเผาแล้วกระมัง เมื่อครู่นี้เจ้าตายไปกี่ครั้งแล้วเล่า สามหรือว่าสี่ล่ะ ข้าไม่คิดว่าเจ้าจะอึดกว่าข้าสักเท่าไรหรอก”
“...” ซีโร่เงียบไปสักครู่จึงเอ่ยขึ้นว่า “นับตั้งแต่หม่อมฉันเป็นผู้บริสุทธิ์เป็นต้นมา ศาสนจักรก็เตรียมความพร้อมให้หม่อมฉันทุกด้าน ไม่ว่าจะเป็นการเปิดประสบการณ์ การฝึกทักษะการต่อสู้ หรือการสังเวยทหารพิพากษาเพื่อพัฒนาความสามารถของหม่อมฉัน ทหารพิพากษาพวกนั้นรู้ทั้งรู้ว่าตัวเองจะต้องสละชีวิตเพื่อการนี้ แต่ก็ยังเต็มใจเดินเข้าสนามรบแห่งวิญญาณด้วยความยินดี ในโลกใต้สำนึกนี้ พวกเขาฝึกทักษะการต่อสู้ให้หม่อมฉันด้วยการฟาดฟันอย่างสุดความสามารถ จากนั้นจึงอ้าแขนรับความตายอย่างสงบ โดยทิ้งประสบการณ์และความรู้ทั้งหมดของตัวเองไว้กับหม่อมฉัน”
การ์เซียไม่ได้ขัดคำพูดเธอ บางทีอีกฝ่ายอาจจะกำลังประวิงเวลา ทว่าเธอเองก็อยากพักสักครู่เช่นกัน
“หม่อมฉันเคยกลืนอมนุษย์ลงไปคนหนึ่ง พลังของนางแข็งแกร่งจนน่ากลัวทีเดียว...หม่อมฉันเกือบจะแพ้นางในสงครามวิญญาณแล้ว แต่สุดท้าย หม่อมฉันก็เอาชนะนางได้ด้วยอาวุธของปีศาจ และได้ทุกสิ่งทุกอย่างของนางมา แต่เนื่องจากลักษณะพลังของแม่มดแต่ละคนไม่เหมือนกัน หม่อมฉันจึงไม่สามารถเปลี่ยนตัวเองให้เป็นอมนุษย์จริงๆ หรือใช้พลังของแม่มดคนอื่นๆ ที่หม่อมฉันกลืนลงไปในโลกแห่งความจริงได้ แต่หากเป็นโลกใต้สำนึกล่ะก็ นี่ไม่ใช่เรื่องยากเลย นับแต่นั้นมาก็แทบไม่มีใครทำให้หม่อมฉันกลัวได้อีก ตลอดระยะเวลาสองร้อยกว่าปีมานี้ หม่อมฉันกลืนคนลงไปมากมายจนแม้แต่ตัวเองก็ยังจำไม่ได้ ไม่ว่าจะความเจ็บปวด ความปลาบปลื้ม ความโศกเศร้า หรือความรื่นเริงใดๆ หม่อมฉันก็ราวกับได้สัมผัสมาด้วยตัวเองแล้วทั้งนั้น...” เธอหยุดไปเล็กน้อย “แม้กระทั่งความตายก็เช่นกัน”
“เจ้าอยากพูดอะไรกันแน่” การ์เซียขมวดคิ้ว
“ความต่างระหว่างหม่อมฉันกับใต้ฝ่าละอองฯอย่างไรเล่าเพคะ” ซีโร่ตอบเรียบๆ “วิญญาณมากมายที่หม่อมฉันกลืนลงไปทำให้ดวงจิตของหม่อมฉันแข็งแกร่งไร้เทียมทาน หากจะวัดกันด้วยจำนวนครั้งที่ตายล่ะก็ หม่อมฉันคิดว่าตัวเองน่าจะตายได้เป็นร้อยครั้งทีเดียวเพคะ”
“ข้าจะช่วยเจ้าพิสูจน์ข้อนี้เอง” เธอหัวเราะเสียงเย็น ทว่าในใจกลับเครียดขึ้นมา...ท่าทางของอีกฝ่ายดูไม่เหมือนกำลังอวดอ้าง ดูจากตอนที่เธอสังหารองครักษ์อย่างคล่องแคล่วที่ท่าเรือก็รู้แล้ว ผู้บริสุทธิ์คนนี้มีฝีมือการต่อสู้ที่สวนทางกับอายุจริงๆ หากเป็นเช่นนั้นจริง เธอก็ต้องมีอาวุธที่แข็งแกร่งกว่าอีกฝ่าย...รีบคิดสิ มีอะไรที่สามารถสังหารแม่มดอมนุษย์มากประสบการณ์ได้ง่ายๆ บ้าง
“สงครามวิญญาณไม่ใช่การประลองพลังจินตนาการนะเพคะ” ซีโร่คล้ายกับอ่านความคิดเธอออก “ใต้ฝ่าละอองฯไม่สามารถเสกให้ตัวเองอยู่ยงคงกระพัน หรือเรียกอาวุธทำลายล้างโลกในตำนานโบราณออกมาได้...หรือพูดง่ายๆ ก็คือ ใต้ฝ่าละอองฯไม่สามารถเสกของที่ไม่เคยทอดพระเนตรมาก่อนได้ กุญแจสำคัญที่ใช้ตัดสินผลแพ้ชนะก็คือประสบการณ์และความรู้เพคะ”
“ข้าจะเสกผงหิมะชนิดรุนแรงให้เต็มสวนดอกไม้ คราวนี้เจ้าคงหมดทางหนีแล้วกระมัง” การ์เซียพูดอย่างเย็นชา “ต่อให้ต้องตาย ข้าก็ต้องลากเจ้าไปลงนรกด้วยกัน!”
“แม้ผลลัพธ์ที่ได้จะไร้ความหมายอย่างนั้นหรือเพคะ” ซีโร่มองเธออย่างสงสาร “ในเมื่อเป็นเช่นนั้น หม่อมฉันก็จะแสดงพลังที่แท้จริงของศาสนจักรให้ใต้ฝ่าละอองฯได้ประจักษ์”
ลำแสงสีแดงจำนวนมากผุดขึ้นด้านหลังซีโร่ ก่อนจะประกอบกันเป็นรถศึกหน้าตาบิดเบี้ยวน่ากลัว ลำตัวขนาดใหญ่ยักษ์ของพวกมันเบียดกำแพงสวนดอกไม้จนแตกละเอียด หอกโลหะคมกริบสองด้ามที่ยื่นออกมาจากด้านบนทำให้การ์เซียนึกถึงรายงานขององครักษ์ประจำตัวพระราชาวูล์ฟ...ศาสนจักรใช้เครื่องยิงหน้าไม้ประหลาดโจมตีกำแพงเมือง ทั้งระยะยิงและความแรงล้วนเหนือกว่าอาวุธใดๆ ที่เคยพบมา หรืออาวุธที่องครักษ์พูดถึงก็คือวัตถุมหึมาตรงหน้าเธอนี้
จากนั้นเธอก็ได้ยินเสียงดังผึง
หอกขนาดใหญ่พุ่งทะลุสิ่งกีดขวางที่การ์เซียเสกขึ้นชั้นแล้วชั้นเล่า พลังอันมหาศาลของมันฉีกร่างเธอออกเป็นสองท่อน ตอนที่ลำตัวของเธอกระเด็นไปด้านหลังนั้น เธอยังเห็นเลือดและอวัยวะภายในตัวเองกระจายเกลื่อนพื้นด้วย
รถศึกยิงหอกยาวทรงพลังอย่างต่อเนื่อง หลังจากฟื้นคืนชีพขึ้นมา เธอก็ตายด้วยอาวุธชนิดนี้อีกครั้งทันที การ์เซียยังไม่ทันแม้แต่จะเสกผงหิมะมาปลิดชีพศัตรูด้วยซ้ำ ความทรมานอย่างต่อเนื่องทำให้สติของเธอค่อยๆ เลือนรางลง ผืนดินเริ่มสั่นสะท้าน ผืนฟ้าเริ่มปรากฏรอยแยก ท่ามกลางเสียงฟ้าร้องที่ดังสนั่น สวนดอกไม้พลันลุกเป็นไฟอันโชติช่วง
“ดวงจิตที่แข็งแกร่งทำได้แค่ยืดเวลาตายออกไปเท่านั้น แต่ไม่สามารถเปลี่ยนแปลงจุดจบนี้ได้” ซีโร่หลับตาลง “ใต้ฝ่าละอองฯทรงสู้มานานแล้ว ทรงพักผ่อนให้สบายเถิดเพคะ”
ทันทีที่สิ้นเสียง โลกทั้งใบก็ดับสลาย
…
“เสร็จแล้วหรือ” อิสซาเบลลาเบ้ปาก “จริงๆ ก็น่าจะเสร็จเร็วอยู่แล้วนี่ ข้าเห็นเจ้าเปลี่ยนกลับไปเป็นร่างเดิมตั้งนานแล้ว แต่กลับไม่พูดอะไรสักคำ…ข้ายังนึกว่าเจ้าแพ้แล้วเสียอีก”
“ในความทรงจำของพระองค์มีสิ่งที่น่าสนใจมากมายเชียวล่ะ” ซีโร่ลืมตาขึ้น “ความคิดพวกนี้...ทำให้ข้ารู้สึกทึ่งทีเดียว”
“เอ๋ บนโลกนี้มีอะไรทำให้เจ้าทึ่งได้ด้วยหรือ” อิสซาเบลลาถามอย่างไม่ใส่ใจ “เจ้าเจอผงเล่นแร่แปรธาตุประหลาดนั่นหรือไม่”
“อืม นักเล่นแร่แปรธาตุเรียกมันว่าผงหิมะชนิดรุนแรง แต่ส่วนประกอบของมันธรรมดามาก เป็นของใช้ทั่วไปในโรงงานทั้งนั้น”
“เช่นนั้นก็ใช้ได้แล้ว รีบกลับไปรายงานท่านอะพอลเลอันที่เมืองศักดิ์สิทธิ์กันเถอะ” เธอพ่นลมหายใจออกมา “สงครามที่นี่น่าจะยังดำเนินต่อไปอีกสามสี่วัน แต่ตอนนี้ศัตรูไม่มีผู้นำกับแม่มดแล้ว พวกกากเดนที่เหลือทำอะไรนักรบอาญาสิทธิ์ไม่ได้หรอก”
“พวกเราไปกันเถอะ” ซีโร่พยักหน้า
“ช้าก่อน...” อิสซาเบลลาเรียกอีกฝ่ายไว้
“มีอะไรหรือ”
เธอรู้สึกไปเองหรือ ทั้งๆ ที่ท่าทางของอีกฝ่ายยังเหมือนเดิมทุกประการ แต่ไม่รู้ทำไม เธอกลับรู้สึกเหมือนดวงตาสีแดงอ่อนคู่นั้นฉายแววที่ต่างไปจากเดิม อิสซาเบลลาพิจารณาอีกฝ่ายอย่างละเอียดอยู่สักครู่ สุดท้ายจึงส่ายหน้าว่า “เปล่า...ไม่มีอะไร”
เธอคงคิดมากไปเองนั่นล่ะ
........................................


[Go To Next Chapter]( ./227.md)