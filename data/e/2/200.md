##บทที่ 288 อาจารย์และลูกศิษย์
เคโมเดินผ่านเมือง มุ่งหน้าไปยังแม่น้ำแดง
เมืองชายแดนในเวลานี้เต็มไปด้วยความเจริญรุ่งเรือง ไม่น่าเชื่อเลยว่าก่อนหน้านี้ ที่นี่เคยเป็นแค่เมืองหน้าด่านที่มีไว้เพื่อสังเกตความเคลื่อนไหวของสัตว์อสูรเท่านั้น ใต้เท้าเขาเป็นพื้นสีเทาเข้มเนื้อแน่น สองข้างทางเป็นบ้านชั้นเดียวที่เรียงรายกันอย่างเป็นระเบียบ พวกมันไม่เหมือนบ้านพักในเขตที่อยู่อาศัย บ้านพวกนี้ไม่ได้มีไว้อยู่ ขนาดพื้นที่ก็กว้างกว่าบ้านพักมาก ดูคล้ายกับโกดังเก็บของขนาดเล็กมากกว่า
เห็นเจ้าชายบอกว่าบ้านพวกนี้มีไว้ขาย
บริเวณหน้าบ้านชั้นเดียวเป็นทางระบายน้ำลึก ด้านบนปิดด้วยฝาหิน ดูคล้ายกับเส้นตัดขอบถนนสองเส้น นอกจากนี้ ทุกๆ ระยะจะมีการปลูกต้นไม้ใหญ่ริมทางระหว่างบ้านสองหลัง กิ่งก้านของมันแผ่เข้ามาในถนน นอกจากจะช่วยบังแดดบังฝนแล้ว ยังช่วยให้ความเจริญหูเจริญตาด้วย
หากว่ากันจริงๆ แล้ว สิ่งที่เขาประทับใจที่สุดในเมืองแห่งนี้ก็คือความเป็นระเบียบ
ไม่ว่าจะบ้านเรือน ถนนหนทาง ทางระบายน้ำ หรือต้นไม้ ก็ล้วนอยู่ในตำแหน่งที่กำหนดไว้ทั้งสิ้น ความประณีตงดงามเหล่านี้ไม่ได้ด้อยไปกว่าสวนดอกไม้ของพวกขุนนางเลย การเดินทอดน่องในเมืองชายแดนให้ความรู้สึกดีพอๆ กับการเดินเล่นในเขตเมืองใหญ่ของเมืองเรดวอเตอร์จริงๆ...แม้ว่าสิ่งก่อสร้างในเมืองเรดวอเตอร์จะยิ่งใหญ่และหนาแน่นกว่าก็ตาม แต่การวางโครงสร้างที่กลมกลืนกันของที่นี่ กลับทำให้บ้านเรือนที่แสนธรรมดาพวกนี้เปล่งประกายความงามอันเป็นเอกลักษณ์ได้ ความงามนี้อยู่เหนือกว่าขนาดความใหญ่โตของบ้านนัก และเมื่อมองโดยภาพรวมก็ให้ความรู้สึกที่อลังการกว่าด้วย
ก็คงเหมือนกับสูตรเคมีที่เป็นระเบียบพวกนั้น เขาคิด นี่ล่ะความงามที่มาจากความเป็นระเบียบเรียบร้อย
เวลานี้ เคโมกลายเป็นคนมีชื่อเสียงในเมืองชายแดนแล้ว คนที่เดินสวนกับเขาต่างพากันก้มศีรษะทำความเคารพเขา ทั้งยังเรียกเขาอย่างนอบน้อมว่าท่านปราชญ์ด้วย แต่หากเทียบกับคำว่าปราชญ์แล้ว เคโมชอบคำว่าปรมาจารย์เคมีมากกว่า แต่เจ้าชายบอกว่าคนที่จะใช้คำอันทรงเกียรตินี้ได้ จะต้องเข้าใจ ‘เคมีขั้นกลาง’ เสียก่อน
ถัดจากเขตใจกลางเมืองออกไปเป็นแม่น้ำแดงที่ไหลผ่านดินแดนตะวันตก ห้องปฏิบัติการที่ตั้งอยู่ริมน้ำถูกสร้างเพิ่มเป็นสี่แห่งแล้ว เพียงแต่สองแห่งหลังนั้นยังขาดคนอยู่ ดังนั้นจึงปล่อยว่างไว้ชั่วคราว
ในขณะที่เคโมกำลังจะเรียกเด็กฝึกงานมาทำภารกิจของเจ้าชายนั้น ทหารซึ่งสวมเครื่องแบบของกองทัพที่หนึ่งคนหนึ่งก็เดินมาหาเขา
“ท่านเคโม มีเรือสำเภาลำหนึ่งมาเทียบท่าขอรับ บนนั้นมี...สามัญชนประมาณห้าสิบกว่าคนได้” เขาพูดหลังจากทำความเคารพอีกฝ่ายแล้ว “เนื่องจากจำนวนคนค่อนข้างมาก และดูไม่เหมือนพ่อค้าวานิช กองรักษาการณ์จึงกักตัวพวกเขาไว้ชั่วคราว หนึ่งในนั้นบอกว่าต้องการพบท่านด้วยขอรับ เขาอ้างว่าตัวเองเป็นนักเล่นแร่แปรธาตุจากเมืองเรดวอเตอร์ ชื่อ...”
“ไชมส์!” เคโมคว้าไหล่ทหารอย่างตื่นเต้น “รีบพาข้าไปหาเขาเร็ว!”
…
เคโมลากทหารมาจนถึงท่าเรือแล้ว ก็เห็นเงาที่คุ้นเคยเงาหนึ่ง...เป็นไชมส์จริงๆ ด้วย
“อาจารย์!” พออีกฝ่ายเห็นเคโม ก็โบกมือทั้งสองให้เขาทันที
“คนพวกนี้เป็นนักเล่นแร่แปรธาตุและผู้ช่วยที่ข้าเชิญมา” เขาเดินไปหาหัวหน้ากองรักษาการณ์ “ปล่อยพวกเขาก่อนเถอะ ข้าจะพาพวกเขาไปลงทะเบียนที่สำนักงานเมืองเอง”
“ขอรับ ท่านเคโม แต่ว่าพวกเราขอส่งทหารกองเล็กๆ ไปดูแลพวกเขาด้วยนะขอรับ”
“ไม่มีปัญหา”
แม้จะใช้คำว่าดูแล แต่ความจริงแล้วคือการเฝ้าระวังและควบคุมมากกว่า เผื่อว่ามีใครแอบหนีออกจากกลุ่ม เข้าไปในเขตใจกลางเมือง แต่ว่านี่เป็นกฎที่เจ้าชายกำหนดไว้ เคโมจึงไม่คิดแทรกแซงอะไร
“อาจารย์ พวกเขามีอะไรกันหรือ เหตุใดเมืองเล็กๆ อันห่างไกลเช่นนี้จึงมีคนเฝ้าท่าเรือด้วยเล่า” ไชมส์ที่ถูกปล่อยตัวแล้วเร่งฝีเท้าเดินมาหาเขา ขณะเดียวกันก็บ่นอย่างไม่พอใจ “มิหนำซ้ำยังตรวจเข้มยิ่งกว่าทหารในเมืองใหญ่ๆ เสียอีก พวกเขาถามแม้กระทั่งชื่อและที่มาของข้า ข้าใช้เงินล่อก็ไม่ได้ผล”
“เงินหรือ” เคโมถามอย่างสนใจ “เท่าไรล่ะ”
“หนึ่งเหรียญเงิน” ไชมส์งงเล็กน้อย
“ฮ่าๆๆ” เขาลูบหนวดพลางหัวเราะเสียงดัง “นั่นย่อมไม่ได้ผลแน่ พวกเขาได้เงินเดือนเดือนละประมาณสิบห้าเหรียญเงินเชียวนะ”
“สิบ...สิบห้าเหรียญเงินหรือ”
“อืม หากเทียบกับกองลาดตระเวนทั่วไปที่อยู่ได้ด้วยการรีดไถพ่อค้าและนักเดินทางล่ะก็ กองทัพที่หนึ่งก็กินดีอยู่ดีกว่ามาก แต่เพราะเหตุนี้ พวกเขาจึงห้ามรีดไถ จี้ปล้น หรือรับสินบนอย่างเด็ดขาด หากถูกพบเข้าก็จะถูกไล่ออกจากกองทัพ แล้วจับขังคุกรอลงทัณฑ์ทันที” แม้จะไม่ใช่เจ้าหน้าที่สำนักงานเมืองอย่างเป็นทางการ แต่หลังจากที่เข้าประชุมในฐานะหัวหน้ากองอุตสาหกรรมเคมีชั่วคราวไปหลายครั้ง เขาก็รู้นโยบายระดับสูงพอสมควร
“พวกเขาคุมคนของตัวเองได้จริงๆ น่ะหรือ” ไชมส์ถามอย่างสงสัย
“ก็มีที่คุมไม่ได้บ้าง แต่ก็ถูกส่งไปอยู่เหมืองหมดแล้ว” เขาเบ้ปาก “ตอนเจ้ามาไม่เห็นความต่างอะไรเลยหรือ”
“อ้อ...ข้าก็เห็นอยู่หลายจุดเหมือนกัน” นักเล่นแร่แปรธาตุหนุ่มเกาศีรษะ “อย่างเช่นคนจำนวนมากกำลังตัดต้นไม้สร้างทางเลียบแม่น้ำอยู่ จะว่าไปตรงนั้นก็ไกลจากเมืองชายแดนมากแล้ว ไม่รู้ว่าพวกเขาจะสร้างไปอีกไกลแค่ไหน แล้วก็ยังมีหอคอยเหล็กริมน้ำพวกนั้นอีก ไม่รู้ว่าใช้ทำอะไร ใช้เก็บน้ำดื่มหรือ” เขาหยุดไปเล็กน้อย “จริงสิ! ก่อนจะถึงท่าเรือ...ข้ายังเห็นคนกำลังสร้างสะพานด้วย! ไม่ใช่สะพานไม้หรือสะพานหิน แต่เป็นสะพานเหล็ก!”
“มิหนำซ้ำยังยาวกว่าสะพานที่เจ้าเคยเห็นมาด้วยใช่หรือไม่” หัวหน้านักเล่นแร่แปรธาตุยิ้มน้อยๆ “ดังนั้น เจ้าอย่าเอาประสบการณ์ชีวิตในเมืองเรดวอเตอร์มาใช้กับที่นี่ ที่นี่เป็นเมืองที่แตกต่างจากเมืองใดๆ แน่นอนว่า...ถึงมันจะเป็นแค่เมืองเล็กๆ แต่มันก็สร้างความประหลาดใจให้ผู้พบเห็นมากมาย ก็เหมือนกับเนื้อหาใน ‘เคมีขั้นต้น’ นั่นล่ะ ตราบใดที่เจ้ายังไม่ได้เห็นด้วยตาตัวเอง เจ้าก็ไม่มีทางนึกออกว่าบนโลกนี้จะมี ‘ความเป็นไปได้’ อย่างอื่นอีก”
ไม่รู้เพราะเหตุใด ขณะที่พูดถ้อยคำพวกนี้กับอดีตลูกศิษย์นั้น เขากลับรู้สึกปลาบปลื้มและเบิกบานอย่างประหลาด พอคิดดีๆ ถึงได้พบว่า นั่นเป็นเพราะเขามองตัวเองเป็นสมาชิกคนหนึ่งของเมืองชายแดนอย่างเต็มตัวแล้ว ดังนั้นจึงรู้สึกอิ่มเอมใจเหมือนเจ้าบ้านที่กำลังโอ้อวดบ้านหลังใหม่ให้แขกผู้มาเยือนฟัง
…
หลังจากลงทะเบียนเรียบร้อยแล้ว เจ้าหน้าที่สำนักงานเมืองก็จัดการเรื่องที่อยู่ให้พวกผู้ช่วยที่เหลือ ส่วนเคโมนั้นลากไชมส์มาที่บ้านพักของตัวเอง
“ข้ารู้อยู่แล้วว่าเจ้าจะต้องตอบรับคำเชิญของข้า แต่ข้าไม่คิดว่าจะเร็วขนาดนี้”
“ข้า...” ไชมส์ก้มหน้าลงอย่างรู้สึกผิด “ข้าควรจะตอบรับท่านตั้งแต่แรกแล้ว”
หัวหน้านักเล่นแร่แปรธาตุหัวเราะ เขาหลงใหลการเล่นแร่แปรธาตุอย่างหัวปักหัวปำก็จริง แต่ก็ใช่ว่าจะไม่รู้เรื่องโลกภายนอกเลย ที่ไชมส์ไม่ยอมออกจากสำนักเล่นแร่แปรธาตุตั้งแต่แรก น่าจะเป็นเพราะยังหวังในตัวผู้ปกครองอยู่ เขาคงคิดจะใช้ผลงานการผลิตกรดสองชนิดมาคว้าตำแหน่งหัวหน้าสำนักนั่นล่ะ จนกระทั่งคาโปลาขึ้นเป็นหัวหน้าสำนักคนใหม่ และปฏิบัติต่อเขาด้วยอคติ เขาจึงตัดสินใจออกจากเมืองเรดวอเตอร์
แต่เคโมไม่ถือเรื่องเล็กๆ น้อยๆ เหล่านี้ แต่ไหนแต่ไรมา ตำแหน่งหัวหน้าสำนักเล่นแร่แปรธาตุก็เป็นความใฝ่ฝันของนักเล่นแร่แปรธาตุทุกคนอยู่แล้ว
“เจ้าอย่าเก็บเรื่องในอดีตมาใส่ใจเลย ศาสตร์เล่นแร่แปรธาตุไม่มีความหมายสำหรับที่นี่ เกียรติยศของนักเล่นแร่แปรธาตุก็เช่นกัน ที่เมืองแห่งนี้ มีเพียงสิ่งเดียวเท่านั้นที่ควรค่าแก่การไขว่คว้า นั่นก็คือเคมี”
“ข้าเข้าใจแล้ว” ไชมส์สูดหายใจลึก
“ถึงเจ้าจะได้บ้านพักของตัวเองแล้ว แต่คืนนี้เจ้านอนที่นี่ดีกว่า เหมือนอย่างแต่ก่อนอย่างไรเล่า...พวกเราไม่ได้คุยกันนานแล้ว”
สมัยที่เขาสอนวิชาเล่นแร่แปรธาตุให้ไชมส์ ก็มักชวนลูกศิษย์หนุ่มคนนี้ถกปัญหาข้ามคืนอยู่บ่อยๆ หากง่วงเมื่อไร ก็ค่อยนอนเบียดกันบนเตียง
ไชมส์เองก็เข้าใจความหมายของเขาดี จึงพูดอย่างตื่นเต้นว่า “ได้สิ อาจารย์!”
หลังจากกินมื้อเย็นเสร็จแล้ว ทั้งสองคนก็มาที่ห้องหนังสือ เคโมหยิบ ‘เคมีขั้นต้น’ ออกมาอย่างระมัดระวัง
“นี่คือตำราโบราณที่ท่านชื่นชมล่ะหรือ”
ไชมส์เปิดหน้าแรกอย่างตั้งใจ แล้วเริ่มอ่านอย่างจริงจัง ในขณะที่เคโมคอยอธิบายจุดที่เขาไม่เข้าใจอยู่ด้านข้าง วันเวลาราวกับหมุนย้อนไปเมื่อหลายปีก่อน ตอนที่ไชมส์ยังเป็นลูกศิษย์ของเขาอีกครั้ง
ตอนนี้เขามีทั้งไชมส์และผู้ช่วยอีกห้าสิบกว่าคนที่เพิ่งมาใหม่ ซึ่งถือว่ามากพอสำหรับการทดลองผลิตกรดซัลฟูริกในปริมาณมากแล้ว นั่นแปลว่าห้องปฏิบัติการเคมีอีกสองแห่งก็จะได้เปิดดำเนินการด้วยเช่นกัน เคโมคิดอย่างกระหยิ่มใจ และที่สำคัญที่สุดก็คือ เจ้าชายจะได้มอบ ‘เคมีขั้นกลาง’ ให้เขาอย่างที่สัญญาไว้เสียที
........................................


[Go To Next Chapter]( ./201.md)