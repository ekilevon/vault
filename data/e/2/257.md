##บทที่ 345 อดีต (2)
ความเปลี่ยนแปลงอันใหญ่หลวงทำให้อกาธารู้สึกสับสน เธอไม่อยากเชื่อสิ่งที่อีกฝ่ายพูด แต่เรื่องราวพวกนั้นกลับฟังดูสมจริงเหลือเกิน...หากไม่ใช่เพราะเคยสัมผัสมาด้วยตัวเองล่ะก็ จะมีแม่มดคนไหนแต่งเรื่องได้น่ารันทดถึงเพียงนี้
ถ้าเป็นเธอ คงไม่มีวันนึกภาพตัวเองถูกใช้งานเป็นทาสหรือถูกไล่ล่าได้แน่นอน
ต่อให้เป็นคนธรรมดาซึ่งมีฐานะต่ำต้อยในเมืองศักดิ์สิทธิ์ก็ยังถือว่าเป็นคน ไม่ใช่สัตว์
เธอรู้สึกอ่อนล้าเหลือกำลัง เวนดี้คล้ายกับดูออกว่าเธอรู้สึกไม่สบาย จึงยื่นนมร้อนๆ ให้เธอ “ดื่มเสียหน่อยสิ จะได้รู้สึกดีขึ้น”
แม้ผู้หญิงผมแดงคนนี้จะไม่มีความน่าเกรงขามและพละกำลังอันยิ่งใหญ่เหมือนผู้พิทักษ์คนนั้น แต่เธอก็ให้ความรู้สึกราวกับเปลวไฟเช่นกัน ความรู้สึกนั้นไม่ได้มาจากความร้อนหรือแสงที่จ้าตา ทว่ามาจากความอบอุ่นอ่อนโยนมากกว่า...เธอรับนมจากอีกฝ่ายมาดื่ม รสชาติหอมหวานที่ไม่ได้สัมผัสมานานค่อยๆ ไหลลงไปในท้อง ทำให้เธอรู้สึกมีเรี่ยวแรงขึ้นเล็กน้อย หลังจากพักผ่อนอีกครู่ใหญ่ บทสนทนาก็ดำเนินต่อไปอีกครั้ง
แม้จะยังไม่เข้าใจว่าทำไมแม่มดกลุ่มหนึ่งจะต้องระแวงและป้องกันแม่มดอีกกลุ่มหนึ่ง แต่หากเธอต้องการให้อีกฝ่ายเชื่อใจเธอ และปลดพันธนาการอาญาสิทธิ์ที่ข้อเท้าแล้วล่ะก็ เธอก็จำเป็นต้องสร้างความน่าเชื่อถือให้ตัวเองเสียก่อน
ส่วนคำพูดของเจ้าชายและเวนดี้จะเชื่อถือได้แค่ไหนนั้น เธอต้องเห็นด้วยตาตัวเองเสียก่อนจึงจะเชื่อลง
ก่อนที่เธอจะได้เห็นดินแดนร้างที่คับแคบและล้าหลังแห่งนี้อย่างเต็มตา เธอจะไม่ยอมเชื่อเด็ดขาดว่าสมาพันธ์ได้สูญสิ้นไปแล้วราวกับไม่เคยมีตัวตนมาก่อน
“ก็เหมือนอย่างที่ข้าพูดไปก่อนหน้านี้นั่นล่ะ ข้าชื่ออกาธา มาจากสถาบันค้นคว้าศาสตร์ลึกลับแห่งทาคิลา ทาคิลาเป็นเมืองศักดิ์สิทธิ์แห่งสุดท้ายที่ยืนหยัดมาจนถึงปีที่สามสิบของสงครามแห่งโชคชะตา แต่มันก็ไม่อาจต้านทานศัตรูจนถึงที่สุดได้ เวลานั้น คนส่วนใหญ่พากันหนีเอาตัวรอด แต่ข้ากลับมุ่งหน้าไปเอาของที่ทิ้งไว้ในป่าเร้นลับ”
“ช้าก่อน...พวกเจ้าทำสงครามกับปีศาจหรือ” เจ้าชายถาม
อกาธาขมวดคิ้ว “แล้วนอกจากพวกข้าแล้วจะมีใครอีก คนธรรมดาอย่างเจ้าน่ะหรือ”
“เจ้าเป็นแม่มดของศาสนาจักรหรือ”
“ศาสนจักรคืออะไร ข้าไม่เคยได้ยินมาก่อน” เธอพูดอย่างรำคาญ “เมืองศักดิ์สิทธิ์ทาคิลา...ไม่สิ เมืองศักดิ์สิทธิ์ทุกแห่งล้วนสร้างขึ้นโดยแม่มดทั้งสิ้น แต่ละเมืองมีคนอาศัยอยู่หลายหมื่นคน นอกจากแม่มดแล้ว คนที่เหลือก็ล้วนเป็นคนธรรมดาเช่นเจ้าทั้งหมด พวกเขามีหน้าที่แค่สืบพันธุ์และเลี้ยงดูเด็กๆ เท่านั้น หากมีเด็กตื่นรู้เมื่อไร พวกเขาก็จะส่งตัวไปฝึกอบรมกับกลุ่มแม่มด แน่นอนว่าแม่มดที่ถนัดด้านการต่อสู้จะได้เข้าไปอยู่ในสมาพันธ์และทำสงครามกับปีศาจ”
เจ้าชายคิดอยู่สักครู่จึงยื่นหนังสือเล่มหนึ่งไปตรงหน้าเธอ “เจ้าอ่านออกหรือไม่ว่าในนั้นเขียนอะไรบ้าง”
อกาธารับหนังสือมาพลิกดูลวกๆ ก่อนจะถูกข้อความในนั้นดึงความสนใจอย่างรวดเร็ว “นี่คือ...บันทึกของแม่มด”
“พวกเจ้าใช้ตัวอักษรชนิดนี้กันหรือ” แม่มดผมสีเทาอ่อนคนหนึ่งเอ่ยถาม
“นี่เป็นตัวอักษรที่สมาพันธ์ประดิษฐ์ขึ้นเพื่อให้ต่างจากตัวอักษรของคนธรรมดา พวกเขาจะได้เข้าถึงแผนงานระดับสูงไม่ได้ แต่ข้าไม่คิดว่านี่เป็นความคิดที่ดีหรอก”
“พวกเจ้าทำได้อย่างไร” เธอถามอย่างสงสัย “หากแค่ประดิษฐ์อักษรขึ้นมาสักชุด คนธรรมดาก็น่าจะเรียนรู้ได้เช่นกัน”
“ตัวอักษรพวกนี้ต้องใช้พลังวิเศษ” อกาธาอธิบาย “แต่ก็ไม่ได้ยากอะไรหรอก หากเจ้าเป็นแม่มด ข้าก็สอนเจ้าได้”
“เดิมทีตัวอักษรก็คือเครื่องมือที่ใช้ในการสื่อสารอยู่แล้ว ยิ่งทำให้แพร่หลายได้เท่าไรก็ยิ่งดี พวกเจ้าทำแบบนี้นับว่าโง่เหลือเกิน” เจ้าชายตำหนิ “การกีดกันคนธรรมดาเป็นการลดจำนวนทรัพยากรมนุษย์ที่พวกเจ้าสามารถใช้ประโยชน์ได้อย่างมหาศาล ที่จริงแล้ว หากพวกเจ้ารู้จักสั่งสอนและให้การศึกษาแก่คนธรรมดา พวกเขาก็จะสามารถทำหน้าที่ต่างๆ ได้มากมาย นอกจากเรื่องพลังวิเศษแล้ว พวกเขาก็ไม่มีอะไรด้อยไปกว่าพวกเจ้าเลย”
แม้ความคิดของเขาจะตรงกับเธอ แต่อกาธาก็ยังไม่ชินกับการเห็นคนธรรมดาวิพากษ์วิจารณ์มติของสมาพันธ์อยู่ดี เธอสามารถทำงานร่วมกับคนธรรมดาที่ไม่มีพลังวิเศษได้ แต่ไม่ชอบให้พวกเขามายืนแสดงความเห็นต่อหน้าเธอแบบนี้
เธอเริ่มจะคิดถึงคัฟฟีขึ้นมาแล้ว
ขนาดหัวหน้าองครักษ์ประจำตระกูลยังมีมารยาทกว่าคนที่เรียกตัวเองว่าเจ้าชายเลย
“ข้าชื่อบุ๊ก อกาธา” แม่มดที่ดูมีอายุอีกคนเอ่ยขึ้น “เจ้าเคยได้ยินชื่ออควาเรียสหรือไม่”
อกาธามือสั่นไปเล็กน้อย “เจ้าไปได้ยินชื่อนี้มาจากไหน เรื่องราวเมื่อสี่ร้อยห้าสิบปีก่อนหายสาบสูญไปหมดแล้วไม่ใช่หรือ”
“ข้าพบคัมภีร์โบราณเล่มหนึ่งในโบราณสถานในป่าดินแดนตะวันออกของเกรย์คาสเซิล” บุ๊กว่า “ซึ่งก็คือหนังสือที่เจ้าถืออยู่ หน้าสุดท้ายของมันเขียนชื่อนี้ไว้ ซ้ำยังเขียนด้วยตัวอักษรของคนธรรมดาเสียด้วย”
อกาธารีบพลิกไปที่หน้าสุดท้ายแล้วอ่านลายมือหวัดๆ ไม่กี่บรรทัดนั้นทันที จากนั้นเธอก็ถอนหายใจยาวแล้วนิ่งเงียบอยู่เป็นนาน ในสมองของเธอปรากฏภาพหญิงสาวที่กำลังชูดาบเรียกแสงสว่างคนนั้นอีกครั้ง เพียงแต่ครั้งนี้ เงามืดที่อยู่ท่ามกลางแสงสีทองกลับขยายใหญ่ขึ้นกว่าเดิมมาก
ผ่านไปครู่ใหญ่ เธอจึงพูดขึ้นช้าๆ ว่า “อควาเรียสเป็นราชินีแห่งเมืองมีทีเออร์ และเป็นหนึ่งในสามผู้นำของสมาพันธ์ นางเป็นแม่มดอมนุษย์ระดับสูง หรือเรียกอีกอย่างก็คือสุดยอดอมนุษย์นั่นเอง แม้ในสมาพันธ์จะมีผู้พิทักษ์ศักดิ์สิทธิ์จำนวนมาก แต่นางก็เป็นคนที่แข็งแกร่งที่สุด”
“สุดยอด...อมนุษย์อย่างนั้นหรือ” บรรดาแม่มดต่างส่งเสียงฮือฮา
“ข้อมูลพวกนี้หายสาบสูญไปหมดแล้ว พวกเจ้าไม่รู้ก็ไม่แปลกหรอก” อกาธาพูดเสียงขรึม “พลังวิเศษของแม่มดจะพัฒนาอย่างต่อเนื่องนับตั้งแต่วันที่พวกนางตื่นรู้ และจะคงตัวในวันที่พวกนางบรรลุนิติภาวะ แต่ว่านี่ไม่ใช่จุดสิ้นสุดของพลังวิเศษ มีแม่มดเพียงไม่กี่คนเท่านั้นที่รู้จักสังเกต ทำความเข้าใจ และฝึกพลังของตัวเองจนสามารถพัฒนาพลังไปได้อีกขั้น ทำให้พลังของพวกนางแข็งแกร่งขึ้นอย่างไม่น่าเชื่อ...พวกเราเรียกการพัฒนาครั้งนี้ว่าการตื่นรู้ระดับสูง การตื่นรู้ประเภทนี้ไม่มีขีดจำกัด และไม่มีกฎตายตัวว่าจะพัฒนาพลังไปได้ไกลแค่ไหน แต่พวกเราสามารถเห็นความเปลี่ยนแปลงนี้ได้จากลักษณะของพลัง”
“อ้อ ที่แท้ก็คือการพัฒนาพลังสินะ” เจ้าชายลูบศีรษะว่า “นับๆ ดูแล้ว ที่สโมสรแม่มดก็มีแม่มดพัฒนาพลังได้แล้วสี่คน”
คำพูดนี้ทำเอาอกาธาแทบสำลัก “สะ สี่คนหรือ สโมสรแม่มดมีสมาชิกทั้งหมดกี่คนกัน”
อีกฝ่ายนับนิ้วว่า “สิบกว่าคนได้”
“ถ้าไม่รู้อะไรก็อย่าพูดเหลวไหลดีกว่า!” เธอดูอารมณ์เสียอย่างเห็นได้ชัด “ในบรรดาแม่มดสิบกว่าคนมีคนตื่นรู้ระดับสูงถึงสี่คนอย่างนั้นหรือ เจ้าไม่รู้แม้แต่น้อยว่านั่นหมายความว่าอย่างไร อย่าได้สับสนกับการคงตัวของพลัง หรือการแตกพลังย่อยในวันบรรลุนิติภาวะเด็ดขาด เพราะนั่นมันคนละเรื่องกัน! คนที่พัฒนาพลังได้ล้วนเป็นคนที่ได้รับความเมตตาจากพระเจ้าทั้งนั้น พวกนางมีทั้งเงื่อนไขที่ดีและความขยันหมั่นเพียร จะขาดสิ่งใดสิ่งหนึ่งไปไม่ได้เป็นอันขาด!”
เจ้าชายรู้สึกหน่ายใจจึงโบกมือว่า “อันนา”
เด็กสาวคนนี้ช่างสวยและสุขุมจริงๆ อกาธามองแม่มดที่เดินมาข้างเตียงพลางนึกประเมินในใจ ต่อให้ยืนอยู่ท่ามกลางกลุ่มแม่มด รูปลักษณ์ภายนอกของเธอก็ยังโดดเด่นยิ่งกว่าใคร ดวงตาสีฟ้าคู่นั้นราวกับผิวน้ำทะเลสาบที่สะท้อนแสงจันทร์ มันใสวาวเสียจนเธอมองเห็นเงาตัวเองได้ ทว่าอีกฝ่ายยังดูอ่อนเยาว์นัก ดูท่าแล้วคงเพิ่งบรรลุนิติภาวะได้ไม่นาน และน่าจะอ่อนประสบการณ์ทั้งในด้านการฝึกฝน การสังเกต และการทำความเข้าใจพลังวิเศษ แค่เธอพัฒนาพลังระดับสูงได้ตอนอายุยี่สิบหกก็นับว่าเป็นอัจฉริยะบุคคลของสมาพันธ์แล้ว...คนที่ไม่เคยผ่านประสบการณ์เหล่านี้มาก่อน ย่อมไม่มีวันเข้าใจว่านั่นเป็นเรื่องยากเย็นเพียงใด
พวกเขาคงคิดว่าพลังย่อยที่ได้มาตอนบรรลุนิติภาวะคือการตื่นรู้ระดับสูงกระมัง อกาธานึกในใจ
เปลวไฟสีส้มกลุ่มหนึ่งผุดขึ้นมาเหนือฝ่ามือของอันนา
“พลังประเภทเปลวไฟ เป็นพลังประเภทเรียกใช้ที่พบได้โดยทั่วไป สามารถวัดระดับความสามารถของผู้ครองพลังได้โดยดูจากอุณหภูมิที่สูงที่สุดและความเร็วในการเพิ่มอุณหภูมิ หากสามารถปล่อยเปลวไฟออกมาได้ด้วยก็จะถือว่าเป็นแม่มดสายต่อสู้” เธอประเมินอย่างรวดเร็ว
ทว่าทันทีที่พูดจบ เปลวไฟกลุ่มนั้นก็พลันมืดลง ก่อนจะแปรสภาพไปเป็นเปลวไฟสีเขียว มันค่อยๆ เปลี่ยนสีตัวเองจากสีเขียวเข้มไปเป็นสีเขียวอ่อน ไม่ว่าดูอย่างไร ก็คล้ายกับว่าเปลวไฟสีเขียวกำลังดูดแสงสว่างจากรอบด้านมาเติมเต็มตัวมันเอง
“นี่เป็นพลังที่คงตัวตอนที่นางบรรลุนิติภาวะ หลังจากนี้ต่างหากคือของจริง” เจ้าชายอธิบาย
คงตัวหรือ ไม่ใช่แน่...นี่ไม่ใช่ความคงตัว ตามหลักแล้ว การบรรลุนิติภาวะเพียงแค่ทำให้เปลวไฟมีอุณหภูมิสูงขึ้น สว่างขึ้น และมีขนาดใหญ่ขึ้นเท่านั้น เธอเผลออ้าปากค้างโดยไม่รู้ตัว แล้วอีกอย่าง อะไรคือสิ่งที่เรียกว่าหลังจากนี้ต่างหากคือของจริงกัน
ไม่นานนัก อกาธาก็ได้เห็นภาพที่เหลือเชื่อที่สุด...เปลวไฟสีเขียวดับหายไปแล้ว สิ่งที่เข้ามาแทนที่ก็คือก้อนลูกบาศก์สีดำก้อนหนึ่ง รูปทรงของมันไม่เหมือนเปลวไฟ แต่กลับเหมือนก้อนโลหะที่อับแสงมากกว่า ผิวของมันเรียบเนียน เหลี่ยมมุมคมชัด มันกำลังทรงตัวอย่างเงียบๆ อยู่ในมือของแม่มด
........................................






[Go To Next Chapter]( ./258.md)