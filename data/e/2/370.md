##บทที่ 458 บทเพลงแห่งอารมณ์
ตอนที่โรแลนด์ได้ยินขวานเหล็กรายงานนั้น ยังนึกสงสัยว่าตัวเองหูฝาดไปหรือไม่
“เจ้าบอกว่าเห็นทะเลทรายอันกว้างใหญ่ในเสียงเพลงของเอคโค ทั้งยังหยิบทรายจากทะเลทรายกลับมาด้วยอย่างนั้นหรือ”
ถ้าแค่หูแว่วก็ว่าไปอย่าง แต่นี่ถึงกับเกิดสัมผัสทางอื่นด้วย นี่คือเสียงเพลงจริงๆ ล่ะหรือ
“ไม่ได้หยิบกลับมาพ่ะย่ะค่ะ ฝ่าบาท” ขวานเหล็กวางกรวดก้อนนั้นลงบนโต๊ะด้วยท่าทางจริงจัง “ตอนนั้นกระหม่อมกำลังตกตะลึงอยู่ จึงไม่ได้คิดจะพิสูจน์ว่าภาพพวกนั้นเป็นของจริงหรือไม่ มันเหมือนกับผุดขึ้นมาในมือกระหม่อมเอง ถ้าจำเป็นต้องหาที่มาให้มันจริงๆ ล่ะก็ กระหม่อมคิดว่าน่าจะเป็นทรายที่พัดมาพร้อมกับลมร้อนพ่ะย่ะค่ะ”
ยิ่งพูดก็ยิ่งเลอะเทอะขึ้นทุกที โรแลนด์ครุ่นคิดอยู่สักครู่ “นางร้องแค่เพลงเดียวหรือ”
“ยังมีเพลงอื่นด้วยพ่ะย่ะค่ะ แต่ตอนนั้นกระหม่อมฟังไม่รู้เรื่องแล้ว” ขวานเหล็กนึกย้อนกลับไป “ภาพเหตุการณ์ตอนนั้นราวกับปาฏิหาริย์ก็ว่าได้...หากเป็นเมื่อก่อน ต่อให้ท่านซิลเวอร์มูนอ้างตัวว่าเป็นทูตของสามเทพ กระหม่อมก็คงไม่สงสัย ฝ่าบาท หรือว่านางจะพัฒนาพลังแล้วพ่ะย่ะค่ะ”
หลังจากติดตามเขามาได้ปีกว่า ชาวทะเลทรายเผ่าโมเกนคนนี้ก็มีความรู้เรื่องแม่มดพอสมควร
“น่าจะเป็นอย่างนั้น แต่กรณีนี้ข้าเพิ่งเคยเจอเป็นครั้งแรก” โรแลนด์คิดอยู่สักครู่ สุดท้ายจึงตัดสินใจเรียกเอคโคมาถาม
พอขวานเหล็กออกไปแล้ว โรแลนด์ก็หยิบก้อนกรวดขึ้นมาพิจารณาอย่างละเอียด “นี่คือผลงานของพลังวิเศษหรือ”
“หม่อมฉันก็ไม่รู้เหมือนกันเพคะ” เสียงของไนติงเกลดังมาจากด้านหลัง “แต่บนนั้นไม่มีร่องรอยของพลังวิเศษเลย”
ไม่มีร่องรอยของพลังวิเศษไม่ได้หมายความว่าไม่ใช่วัตถุที่เกิดจากพลังวิเศษ แต่วัตถุชนิดนี้เป็นวัตถุที่จับต้องได้จริง หลังจากที่มันถือกำเนิดขึ้นมาแล้วก็ไม่ต้องอาศัยพลังวิเศษในการรักษาสภาพอีก แม้แต่หินอาญาสิทธิ์ก็ทำอะไรมันไม่ได้ เหมือนอย่างภาพวาดของโซโรยา
เอคโคมาที่ห้องหนังสืออย่างรวดเร็ว ไนติงเกลปรากฏตัวขึ้นข้างกายโรแลนด์แล้วยิ้มให้เธอทันที “ยินดีด้วยนะ”
ฝ่ายหลังชะงักไป “ยินดีกับข้าหรือ”
ไนติงเกลพยักหน้า “พลังวิเศษในตัวเจ้าจับตัวกันแล้ว เจ้าไม่รู้สึกเลยหรือ”
“จะ จริงหรือ” เอคโคตื่นเต้นดีใจ “แปลว่าข้าพัฒนาพลังได้แล้วหรือ”
“มันหน้าตาเป็นอย่างไร” โรแลนด์แอบนึกในใจว่าเป็นอย่างที่คิดจริงๆ
“เป็นอัญมณีสีฟ้าใส ใสเหมือนน้ำเลยล่ะ” ไนติงเกลพูดต่อ “ปริมาณพลังอยู่ในระดับเดียวกับเมซี”
ดูเหมือนการพัฒนาพลังครั้งนี้จะไม่เกี่ยวข้องกับการรู้แจ้งอย่างฉับพลัน ทว่าเป็นกระบวนการที่เกิดโดยไม่รู้ตัวมากกว่า โรแลนด์เล่าสิ่งที่เกิดขึ้นกับขวานเหล็กให้เอคโคฟัง ฝ่ายหลังฟังแล้วก็ประหลาดใจมาก
“ฝ่าบาทตรัสว่า...เขาเหมือนได้กลับไปที่ทะเลทรายในดินแดนใต้สุดหรือเพคะ”
“คำว่า ‘เหมือน’ น่ะน่าคิดมาก เพราะตอนที่เขากลับมาจากทะเลทรายอีกครั้งนั้น เขามีกรวดติดมือมาด้วยหนึ่งก้อน” โรแลนด์ยิ้ม “กรวดพวกนี้มีอยู่ทั่วไปก็จริง แต่เขาคงไม่ถึงขั้นขุดหิมะคุ้ยดินเพื่อหาของแบบนี้มาหลอกข้าหรอก” เขาหยุดไปเล็กน้อย “ตอนนั้นเจ้าเห็นอะไรบ้าง”
“หม่อมฉันไม่เห็นอะไรเลยเพคะ...” เอคโคตอบอย่างเขินๆ “ตอนนั้นหม่อมฉันหลับตาอยู่ จึงไม่ได้สังเกตความเปลี่ยนแปลงรอบกาย”
“เช่นนั้นเจ้าลองแสดงพลังให้พวกเราดูดีหรือไม่” โรแลนด์เท้าคางอย่างสนใจ “ใช้เพลงที่เจ้าแต่งให้บ้านเกิดนั่นล่ะ”
“เอ่อ...ที่นี่เลยหรือเพคะ”
“อืม ใช่สิ” เขายืนกราน “พวกเรายังมีเวลาอีกหนึ่งชั่วโมงกว่าจะถึงมื้อเย็น ไม่รบกวนคนอื่นหรอก”
“ข้าก็อยากฟังเพลงที่จะพาข้าไปยังที่ดินแดนอื่นเหมือนกัน” ไนติงเกลพูดอย่างกระปรี้กระเปร่า
“เช่นนั้น...ก็ได้”
เอคโคสูดหายใจลึก ไม่นานนัก บทเพลงโซนาตาซึ่งไม่เข้ากับยุคสมัยก็ดังขึ้น สุ้มเสียงหวานใสอันเป็นเอกลักษณ์ของเธอดังก้องไปทั้งห้องหนังสือ ตอนแรกเธอยังเกร็งๆ อยู่บ้าง คงเพราะเธอไม่เคยร้องเพลงในห้องมาก่อน แต่พอท่วงทำนองเริ่มโลดแล่นไปสู่ช่วงสำคัญ เธอก็ปลดปล่อยตัวเองไปตามเสียงดนตรี
โรแลนด์ราวกับได้ยินเสียงลมร้อนพัดผ่านหมู่ไม้เชียวชอุ่ม อุณหภูมิในห้องราวกับสูงขึ้นอีกระดับ จมูกของเขาได้กลิ่นทรายที่ถูกแผดเผาอยู่ใต้ดวงอาทิตย์ที่แรงกล้า...ตอนที่ท่วงทำนองค่อยๆ เงียบหายไปนั้น โรแลนด์ยังต้องตั้งสติอยู่เป็นนาน กว่าจะดึงตัวเองออกมาจากเสียงดนตรีได้ นี่คือบทเพลงบอกความรู้สึกซึ่งเต็มไปด้วยกลิ่นอายของคนต่างเผ่าอย่างไม่ต้องสงสัย สำหรับคนที่ไม่เก่งเรื่องดนตรีอย่างเขาแล้ว ย่อมไม่พบจุดผิดพลาดอะไรแน่นอน...แต่ว่า เขาไม่เห็นทะเลทรายที่กว้างใหญ่ไพศาล เขายังคงนั่งอยู่ในห้องหนังสือ ไม่มีร่องรอยของโอเอซิสที่มีสายน้ำไหลแม้แต่น้อย
พอหันไปมองไนติงเกล ก็เห็นฝ่ายหลังส่ายหน้าให้เขา แสดงว่าเธอก็ไม่เห็นปรากฏการณ์มหัศจรรย์เช่นกัน
หรือพลังจะยังไม่ออกฤทธิ์
“เจ้าแต่งแค่เพลงนี้เพลงเดียวหรือ” โรแลนด์ถาม
“เพคะ” เอคโคพยักหน้า
“เช่นนั้นลองร้องเพลงที่ข้าเคยสอนเจ้าซิ” เขาคิดสักครู่ก่อนตัดสินใจ “เรียกทุกคนมาฟังด้วยกันก็ดี”
ไม่นานนัก แม่มดทั้งหลายก็มารวมตัวกันที่ห้องหนังสือ รวมทั้งแม่มดทั้งสามจากเกาะสลีปปิ้งด้วย ในมือพวกเธอยังถือไพ่ที่เล่นค้างไว้อยู่ เอคโคดูตื่นเต้นอย่างเห็นได้ชัด แต่เมื่อได้รับกำลังใจจากไนติงเกล เธอจึงค่อยๆ สงบสติอารมณ์ลง และเริ่มร้องเพลงทั้งหมดรวมทั้ง ‘เพลงกองจรยุทธ์’ ออกมา
บทเพลงเหล่านี้ล้วนได้รับเสียงปรบมือดังสนั่นจากเหล่าแม่มด
หลังจากถามความรู้สึกของทุกคนแล้ว โรแลนด์ก็พอสันนิษฐานได้คร่าวๆ
นั่นก็คือ ระดับอารมณ์ร่วมที่เกิดจากบทเพลงนั้นขึ้นอยู่กับประสบการณ์ส่วนตัวของผู้ฟังด้วย คนที่เคยมีประสบการณ์เหมือนบรรยากาศในเพลงจะเกิดอารมณ์ร่วมได้มากกว่า ข้อสันนิษฐานนี้อ้างอิงจากเพลงในยุคใหม่ที่เขาเคยสอนเอคโคไป ทุกคนตอบสนองต่อเพลงกองจรยุทธ์ได้ดีที่สุด เขาคิดว่าคงเพราะพวกแม่มดเคยเห็นภาพกองทัพที่หนึ่งเดินตามจังหวะกลองในเพลงมาก่อน จึงเข้าใจอรรถรสที่ซ่อนอยู่ในท่วงทำนองของมันได้
เหมือนอย่างที่ขวานเหล็กเป็นชาวทะเลทราย จึงเกิดอารมณ์ร่วมกับเพลงที่มีกลิ่นอายของดินแดนใต้สุดได้มากเป็นธรรมดา
แต่ว่าอิทธิพลจากเพลงประเภทนี้จะส่งผลต่อผู้ฟังได้มากแค่ไหนนั้น โรแลนด์ยังไม่สามารถหาคำตอบได้...หากผู้ฟังปล่อยใจไปกับเพลงอย่างเต็มที่ ทุกอย่างในภาพฝันจะกลายเป็นจริงหรือไม่
แต่ไม่ว่าอย่างไร พลังใหม่ของเอคโคก็ถือว่าน่าสนใจอย่างยิ่ง...เขาสามารถใช้มันในการปลุกเร้าทหาร ปลอบขวัญประชาชน หรือกระทั่งประกอบละครที่กำลังจะเปิดแสดงในอนาคต...หากมันสามารถชักจูงอารมณ์ฝูงชนได้ มันก็จะทำประโยชน์ให้เขาได้อย่างมหาศาล
…
บ่ายวันต่อมา โรแลนด์เรียกเวเดอร์จากเมืองชายแดนมาพบที่ห้องหนังสือ
“ฝะ ฝ่าบาท...กระ กระหม่อมมาแล้ว...” ฟันของเขากระทบกัน เห็นได้ชัดว่าร่างกายยังไม่หายสั่นหลังจากบินด้วยความเร็วสูง
เวลานี้ หากคิดจะเดินทางไปกลับระหว่างสองเมืองโดยไวล่ะก็ ก็ต้องพึ่งขนส่งเมซีทางเดียวเท่านั้น ซึ่งแน่นอนว่า การบินอยู่ใต้กรงเล็บสัตว์ยักษ์ที่บินฝ่าลมหนาวด้วยความเร็วหกสิบกิโลเมตรต่อชั่วโมงนั้นย่อมไม่ใช่เรื่องสบายนัก ต่อให้มีผ้าห่มหนาๆ ห่อตัวแล้วก็ตาม
“ทำได้ดีมาก” โรแลนด์ลูบหัวนกพิราบอ้วนที่เกาะอยู่บนไหล่
“จิ๊บ!” ฝ่ายหลังชูคออย่างภาคภูมิใจ
“ที่ข้าเรียกเจ้ามาก็เพราะต้องการให้เจ้าช่วยขุนนางตระกูลแอลลาเฟียร์ฝึกกองกำลัง” เขามองเวเดอร์ “สถานการณ์ที่นี่ไม่เหมือนที่เมืองชายแดน ที่นี่มีทั้งนักเลง ผู้ลี้ภัย และอาชญากรใจโฉด น่าจะคล้ายกับเมืองวาเลนเซียมากกว่า”
เวเดอร์อังไฟข้างเตาผิงสักพักจนหายสั่น “ฝ่าบาททรงหมายความว่า...จะให้กระหม่อมตั้งกองลาดตระเวนหรือพ่ะย่ะค่ะ”
“ไม่ใช่ กองตำรวจต่างหาก” โรแลนด์เล่าแผนปราบอาชญากรรมให้อีกฝ่ายฟัง “ช่วงแรกอาจยังต้องพึ่งกองทัพที่หนึ่งอยู่ แต่ท้ายที่สุดแล้ว ตำรวจจะเป็นคนดูแลงานสันติบาลในป้อมทั้งหมด และในฐานะตำรวจ สิ่งที่สำคัญที่สุดก็คือการตระหนักรู้ว่าตัวเองเป็น ‘ผู้คุ้มครองประชาชน’ ”
“จงปฏิบัติต่อประชาชนอย่างนุ่มนวลประดุจสายลมในฤดูใบไม้ผลิ และปฏิบัติต่ออาชญากรอย่างเด็ดขาดประดุจสายฟ้าฟาด” เวเดอร์ท่องคำพูดของเจ้าชายออกมา
“ถูกต้อง” เจ้าชายยิ้มบางๆ “หวังว่าเจ้าจะตั้งใจฝึกพวกเขาอย่างดี”
………………………………….






[Go To Next Chapter]( ./371.md)