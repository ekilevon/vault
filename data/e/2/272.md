##บทที่ 360 น้ำแข็ง
เช้าวันรุ่งขึ้น อกาธาก็ได้รับกระดาษหนังแกะแผ่นสวยจากมือโรแลนด์
“มันคืออะไร”
“สัญญาน่ะ พอประทับรอยนิ้วมือแล้ว เจ้าก็จะได้เป็นสมาชิกสโมสรแม่มดอย่างเป็นทางการ”
เธอคลี่กระดาษออกแล้วอ่านเนื้อหาในนั้นอย่างละเอียด ก่อนจะถามอย่างประหลาดใจว่า “แค่นี้เองหรือ”
“หา” ดูเหมือนอีกฝ่ายจะยังไม่เข้าใจความหมายของเธอนัก “อะไรนะ”
“ข้อบังคับในนี้ไม่มีความหมายแม้แต่น้อย” อกาธาชี้ไปที่ ‘รายละเอียดการทำงาน’ “ตรงนี้พูดแค่ว่าในกรณีที่ยังไม่มีการละเมิดข้อตกลงระหว่างทั้งสองฝ่าย ห้ามแม่มดทรยศเมืองชายแดนโดยเด็ดขาด แต่กลับไม่เขียนมาตรการลงโทษใดๆ ทั้งสิ้น คนที่คิดจะทรยศเมืองชายแดนอ่านแล้วคงไม่เกรงกลัวหรอก แล้วอีกอย่าง ภาษาที่ใช้ในนี้ก็ไม่รัดกุมเอาเสียเลย นี่คือสัญญาจริงๆ น่ะหรือ”
“อืม ตอนนั้นข้าเขียนลวกๆ น่ะ ก็แค่รูปแบบสัญญาเท่านั้น” เจ้าชายพยักหน้า เขาไม่รู้สึกประหลาดใจแม้แต่น้อย ดูท่าแล้วคงไม่ใช่เขาแค่คนเดียวที่คิดว่าสัญญาฉบับนี้มีปัญหา
“รูปแบบที่เต็มไปด้วยช่องโหว่น่ะสิ” เธอแอบตำหนิในใจเป็นชุด ก่อนจะใช้นิ้วจิ้มสีมาประทับบนกระดาษ สัญญาของสโมสรแทบไม่เรียกร้องอะไรจากทั้งสองฝ่ายเลย ดูจากเงื่อนไขที่เขียนบนนั้นแล้ว ก่อนเข้ากับหลังเข้าก็แทบไม่มีอะไรเปลี่ยนแปลงด้วยซ้ำ แม้จะรู้สึกว่าอีกฝ่ายทำเรื่องให้ใหญ่โตเกินจำเป็น แต่ลึกๆ แล้วเธอก็แอบโล่งใจไม่น้อย
ถึงปากเธอจะพูดว่าร่วมงานกับคนธรรมดา แต่ใจเธอก็รู้ดีว่าผู้ชายผมเทาคนนี้คือผู้นำที่แท้จริงของสโมสรแม่มด หากเธอต้องปฏิบัติต่อคนธรรมดาอย่างนอบน้อมเหมือนอย่างที่เคยปฏิบัติต่อสมาชิกระดับสูงของสมาพันธ์หรือผู้ปกครองเมืองทั้งสามแห่งแล้วล่ะก็ เธอคงรับไม่ได้แน่นอน แต่ดูจากตอนนี้แล้ว อย่างน้อยเธอก็ยังมีอิสระอยู่มาก
โรแลนด์เก็บกระดาษกลับไปแล้วจึงถามอย่างสงสัยว่า “แล้วข้อบังคับในสัญญาของเมืองทาคิลาเป็นอย่างไร”
“ข้อบังคับมีไว้ใช้กับคนธรรมดาเท่านั้น บทลงโทษก็มีตั้งแต่การทรมานร่างกายไปจนถึงจิตใจ” เธอเบ้ปาก “ส่วนแม่มดไม่จำเป็นต้องลงชื่อในสัญญาพวกนี้ คนที่เข้าสมาพันธ์มาแล้วจะต้องเป็นสมาชิกตลอดชีพ หากใครทรยศจะต้องตายสถานเดียว”
“เอาล่ะ” เขาสูดหายใจ “ยินดีต้อนรับสู่สโมสรแม่มดนะ เจ้ากินมื้อเช้าเสร็จแล้วก็ไปที่สวนดอกไม้หลังปราสาทด้วย ข้าจะทำการทดสอบพลังเจ้าที่นั่น”
...
ขั้นตอนการทดสอบพลังง่ายกว่าที่อกาธาคิดไว้มาก เพียงแค่แสดงพลังต่างๆ ออกมาต่อหน้าเจ้าชาย และตอบคำถามเขาเพียงไม่กี่คำถามก็เป็นอันเสร็จสิ้น
“รูปทรงของพลังวิเศษเป็นผลึกห้าเหลี่ยมสีฟ้า ปริมาตรความจุระดับกลาง จัดอยู่ในประเภทเรียกใช้ ผ่านการพัฒนามาแล้วหนึ่งครั้ง แรกเริ่มสามารถลดอุณหภูมิได้ หลังจากพัฒนาแล้วสามารถทำให้สสารแข็งตัวได้ที่อุณหภูมิห้อง นับเป็นพลังที่มีประโยชน์มาก” โรแลนด์จดเสร็จแล้วจึงถามต่อ “เจ้าพัฒนาพลังตัวเองได้อย่างไร”
“โดยการฝึกอย่างต่อเนื่องและการรู้แจ้งอย่างฉับพลัน” เธอพูดอย่างภาคภูมิใจ ในฐานะที่เป็นผู้ตื่นรู้ระดับสูงที่อายุน้อยที่สุด ทุกคนในสมาพันธ์ล้วนเรียกเธอว่า ‘อัจฉริยะแห่งทาคิลา’ ทั้งนั้น “ข้าพยายามลดอุณหภูมิให้ต่ำลงกว่าเดิมทุกวัน จนสามารถทำให้น้ำแข็งตัวได้อย่างรวดเร็ว จนกระทั่งวันหนึ่ง ข้าเห็นแม่มดที่ควบคุมเปลวไฟได้คนหนึ่งละลายก้อนตะกั่วจนกลายเป็นของเหลวกับตา พอน้ำตะกั่วถูกไฟเผานานเข้าก็เริ่มเดือดพล่าน”
“เหตุการณ์นี้ทำให้ข้าตระหนักได้ว่า สรรพสิ่งบนโลกนี้น่าจะมีสามสถานะ นั่นก็คืออากาศธาตุ ของเหลว และของแข็ง...ตะกั่วมีสถานะเป็นของแข็งเมื่ออยู่ในอุณหภูมิห้อง แต่หากอุณหภูมิสูงขึ้นเมื่อไร ก็อาจเปลี่ยนสถานะเป็นอากาศธาตุได้ น้ำมีสถานะเป็นของเหลวเมื่ออยู่ในอุณหภูมิห้อง แต่หากอุณหภูมิลดลงเมื่อไร ก็อาจแข็งตัวกลายเป็นน้ำแข็งได้เช่นกัน”
“ถ้าอย่างนั้น อากาศธาตุซึ่งอยู่ในอุณหภูมิห้องจะสามารถแข็งตัวได้เมื่ออุณหภูมิลดลงเหมือนตะกั่วหรือไม่”
“ข้าปล่อยพลังออกไปด้วยความคิดนี้ จากนั้นก็รู้สึกว่าพลังในร่างกายเกิดความเปลี่ยนแปลงครั้งใหญ่ จนข้ากลายเป็นแม่มดระดับสูงในที่สุด การรู้แจ้งของข้าครั้งนี้ได้รับการบันทึกลงใน ‘หลักแห่งสรรพธรรม’ ด้วย”
แท้จริงแล้ว เธอคือผู้ที่ได้รับการบันทึกพลังที่อายุน้อยที่สุดในหนังสือเล่มนี้ ตอนนั้น แม้แต่ผู้นำทั้งสามก็ยังชมเธอไม่ขาดปาก ทุกคนคิดว่าการรู้แจ้งนี้ไม่เพียงแต่จะช่วยเพิ่มอัตราการตื่นรู้ระดับสูงได้อย่างมหาศาลเท่านั้น แต่ยังมีคุณค่าต่อการศึกษาธรรมชาติอย่างใหญ่หลวงด้วย ทว่า ทั้งๆ ที่เธออุตส่าห์อธิบายเรื่องพวกนี้อย่างเป็นการเป็นงานขนาดนั้น อีกฝ่ายกลับยังนิ่งเฉยอยู่ได้
“ที่แท้ก็อย่างนี้นี่เอง” เจ้าชายพยักหน้า “ว่าแต่ ‘หลักแห่งสรรพธรรม’ คืออะไร”
“ช้าก่อน เจ้า...ไม่รู้สึกทึ่งบ้างเลยหรือ” อกาธาพูดอย่างประหลาดใจ “บนโลกนี้เต็มไปด้วยอากาศธาตุ มันอาจดูเหมือนจับต้องไม่ได้และไร้น้ำหนัก แต่แท้จริงแล้วมันสามารถแปรสภาพเป็นน้ำที่หลั่งไหล หรือน้ำแข็งที่แข็งตัวได้”
“ก็ปรากฏการณ์ทั่วไปทั้งนั้น แล้วอีกอย่าง ก๊าซที่เจ้าว่าก็ยังแบ่งออกได้อีกหลายชนิด ซึ่งแต่ละชนิดก็มีจุดเดือดและจุดหลอมเหลวที่ต่างกันด้วย” โรแลนด์ยักไหล่ “เหตุใดข้าต้องรู้สึกทึ่งด้วย เรื่องพวกนี้ถือเป็นความรู้ทั่วไปใน ‘พื้นฐานทฤษฎีวิทยาศาสตร์ธรรมชาติ’ ทั้งนั้น”
“...” อกาธาพลันรู้สึกแน่นหน้าอกขึ้นมาทันที เธอสูดหายใจลึกไปสองครั้ง “เอาเถอะ ข้าจะตั้งใจอ่านหนังสือเล่มนี้อย่างละเอียดเชียวล่ะ”
“เช่นนั้น ‘หลักแห่งสรรพธรรม’ คือ...”
“หนังสือที่บันทึกความเข้าใจและกระบวนการพัฒนาพลังของผู้ตื่นรู้ระดับสูงทั้งหมด” เธอพูดอย่างไม่สบอารมณ์ “แต่แม่มดแต่ละคนมีพลังแตกต่างกัน จึงไม่สามารถพัฒนาพลังโดยการลอกเลียนแบบหรืออ้างอิงข้อมูลได้ ย่อมเทียบไม่ได้กับ ‘พื้นฐานทฤษฎีวิทยาศาสตร์ธรรมชาติ’ ของเจ้าอยู่แล้ว!”
“นี่ข้าพูดอะไรผิดไปหรือไม่” เจ้าชายผุดสีหน้างุนงง
“ไม่ เพียงแต่ข้าหลงตัวเองเกินไปเท่านั้น” อกาธารู้สึกอึดอัดใจยิ่งกว่าเดิม
“แค่กๆๆ” คงเพราะดูออกแล้วว่าเธอไม่พอใจ เขาจึงรีบเปลี่ยนหัวข้อสนทนาอย่างรวดเร็ว “เมื่อครู่เจ้าบอกว่า แม่มดแต่ละคนมีพลังแตกต่างกันหรือ...ในสมาพันธ์มีแม่มดตั้งหลายพันคน ไม่มีใครมีพลังซ้ำกันเลยหรือ”
“ไม่มี” เธอตอบเสียงแข็ง “สถาบันค้นคว้าศาสตร์ลึกลับคิดว่ารูปทรงของพลังวิเศษเป็นตัวกำหนดวิธีแสดงพลัง แต่ที่ผ่านมาก็ยังไม่เคยมีพลังวิเศษของใครมีรูปทรงเหมือนกันทุกประการ”
“แต่ตอนที่เจ้าเห็นอันนา เจ้าก็บอกได้ทันทีนี่ว่านางมีพลังประเภทเปลวไฟ”
“ก็แค่วิธีวิเคราะห์ทั่วไปเท่านั้น ไม่ได้ยากอะไรเลย พลังที่ให้แสงสว่างและความร้อนทั้งหมดก็คือพลังประเภทเปลวไฟ แต่หลังจากที่เกิดการสั่งสมพลัง การคงตัวในช่วงบรรลุนิติภาวะ หรือการตื่นรู้ระดับสูงแล้ว พลังที่ดูเหมือนกันก็จะเกิดการเปลี่ยนแปลงครั้งยิ่งใหญ่ ต่อให้เป็นพลังประเภทเปลวไฟในระดับต้นก็ยังจำแนกได้หลายลักษณะ บางคนอาจจะถนัดเรื่องควบคุมอุณหภูมิ บางคนอาจจะเพิ่มขนาดเปลวไฟได้ หรือบางคนก็อาจจะยิงลูกไฟได้ ที่พวกเรามองไม่เห็นความต่างของมันก็เพราะวิธีสังเกตยังไม่ดีพอ” อกาธาพูด “วิธีแยกประเภทพลังของสถาบันจะค่อนข้างมีหลักการกว่า โดยรวมแล้วก็ไม่ต่างจากวิธีของเจ้ามากนัก”
“พวกเจ้าก็แยกได้สามประเภทเหมือนกันหรือ” โรแลนด์ถาม
“สี่ประเภท ต่างกันตรงที่ประเภทเรียกใช้...สถาบันแบ่งมันออกเป็นสองประเภทย่อย ประเภทแรกเรียกว่าพลังงาน ส่วนประเภทที่สองเรียกว่าสิ่งประดิษฐ์ เจ้าคงพอจะเดาความต่างของพวกมันได้จากชื่อกระมัง”
“ประเภทพลังงานคงเป็นประเภทที่ต้องใช้พลังวิเศษอย่างต่อเนื่องเหมือนของอันนา หากพลังขาดหายไปเมื่อไร ผลลัพธ์ของพลังก็จะหายไปเมื่อนั้น ส่วนประเภทสิ่งประดิษฐ์ก็คงเหมือนพลังของโซโรยากระมัง ผิวเคลือบที่นางวาดสามารถคงอยู่ได้นานมาก”
“ข้าไม่รู้ว่าพลังของโซโรยาเป็นอย่างไร แต่ฟังดูแล้วก็น่าจะใช่...หากผลลัพธ์ของพลังคงอยู่ได้นานก็คือประเภทสิ่งประดิษฐ์ทั้งนั้น อย่างพลังเปลี่ยนสถานะสิ่งของที่อุณหภูมิห้องของข้าก็เช่นกัน”
“ข้าเข้าใจแล้ว” โรแลนด์จดข้อมูลพวกนี้ลงบนกระดาษ “วันนี้พอแค่นี้ก่อน ตามเงื่อนไขที่ตกลงกันไว้ หากข้าไม่ได้มอบหมายภารกิจอะไรให้ เจ้าก็สามารถฝึกพลังได้อย่างอิสระ แต่ข้าคิดว่าตอนนี้น่าจะมีคนต้องการความช่วยเหลือจากเจ้าอยู่”
“ใคร”
“หัวหน้านักเล่นแร่แปรธาตุแห่งเมืองชายแดน เคโม ชูอิล”
………………………………….




[Go To Next Chapter]( ./273.md)