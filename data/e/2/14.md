##บทที่ 102 ฮันนี่ซัคเคิลและแอลลาเฟียร์ (1)
คืนนี้ คฤหาสน์ตระกูลแอลลาเฟียร์สว่างไสวไปด้วยแสงโคม เปโรถือบัตรเชิญเดินตามบ่าวรับใช้มาจนถึงโถงใหญ่ งานเลี้ยงฉลองวันเกิดของออเรเลียน คุณหนูคนที่สามของเอิร์ลกำลังจะเริ่มขึ้นพอดี


คนที่มีสิทธิ์ร่วมงานเลี้ยงนี้ได้จะต้องเป็นขุนนางชั้นสูงในป้อมปราการลองซองเท่านั้น เอิร์ลให้ความสำคัญกับงานเลี้ยงครั้งนี้มาก ดูจากพรมขนสัตว์ที่ปูเต็มพื้นที่โถงรับแขก ตลอดจนเครื่องแบบสีดำขลิบทองที่สั่งตัดพิเศษของพวกบ่าวไพร่ก็พอจะรู้อยู่ อย่างไรเสียออเรเลียนก็อายุครบสิบหกปีแล้ว ถึงวัยที่จะแต่งงานออกเรือนแล้ว


เสียงดนตรีดังขึ้น เหล่าบริกรยกไวน์และแก้วไวน์เดินแทรกเข้าไปในกลุ่มคน โต๊ะแต่ละตัววางอาหารที่อุ่นร้อนจนไอขึ้น ออเรเลียน เจ้าของงานซึ่งแต่งตัวราวกับนกคีรีบูนกำลังจับกลุ่มกับพวกสาวๆ อยู่ที่มุมหนึ่ง ดูเหมือนกำลังคุยกันอย่างออกรส


งานเลี้ยงรูปแบบนี้กำลังได้รับความนิยมในเมืองหลวง ก่อนหน้านี้คนในดินแดนตะวันตกไม่ได้จัดงานเลี้ยงกันแบบนี้ เปโรคิด ปกติทุกคนจะนั่งล้อมโต๊ะไม้ตัวยาว รอพ่อครัวยกอาหารมาบริการ อาหารที่ว่าก็คือเนื้อหมูจานใหญ่กับไก่เป็นตัวๆ ขนมปังทาเนย ไข่ที่ทอดจนออกสีน้ำตาลอ่อนทั้งสองด้าน และผักสดชามใหญ่


แต่ในสายตาเปโรซึ่งเคยอยู่เมืองหลวงมาหลายปี งานเลี้ยงครั้งนี้เลียนแบบงานเลี้ยงในเมืองหลวงได้แค่เปลือกเท่านั้น


ดูอย่างแก้วไวน์ที่บริกรถือก็ได้ แทนที่จะเป็นแก้วใสๆ ก็เป็นแก้วสีสันต่างๆ พอเทไวน์ลงไปเลยมองไม่เห็นสีไวน์ โต๊ะกลมพวกนั้นก็ด้วย น่าจะปูผ้าขาวเสียหน่อย ไม่ใช่ปล่อยให้เห็นผิวโต๊ะมันๆ แบบนี้ ส่วนอาหารน่ะหรือ บอกได้คำเดียวว่ายังคงกลิ่นอายอย่างดินแดนตะวันตกทุกประการ...คือมาเป็นก้อนใหญ่ๆ หนาๆ เปโรส่ายหน้า ให้พ่อครัวหั่นเป็นชิ้นเล็กๆ ก่อนยกออกมาก็ได้นี่


เขากินอาหารที่บ้านจนอิ่มตั้งแต่ก่อนมาร่วมงานแล้ว ไม่มีทางถือมีดหั่นอาหารชิ้นโตพวกนั้นกินแน่นอน คนที่ได้รับเชิญมางานเลี้ยงก็เปรียบเสมือนตัวแทนของตระกูลตัวเอง จะให้กินในงานจนปากมันแผล็บก็จะเสียภาพลักษณ์เกินไป เปโรไม่อยากกลายเป็นตัวตลกให้พวกสาวๆ ตระกูลต่างๆ นินทากัน


“ไม่เจอกันนานเลยนะสหาย” ทันใดนั้น ใครบางคนก็เกี่ยวคอเขาไว้จากด้านหลัง “ได้ยินว่าท่านผู้ปกครองส่งเจ้าไปเป็นทูตหรือ แร่ที่เมืองชายแดนเป็นอย่างไรบ้างเล่า คงได้กำไรมาไม่น้อยกระมัง”


เปโรได้ยินเสียงที่คุ้นเคยก็รู้ทันทีว่าเป็นเลน แมดเดน บุตรชายคนรองของตระกูลแอลลาเฟียร์ เจ้าทึ่มที่ฝันจะเป็นอัศวินทั้งที่ไม่มีปัญญาจะดูแลที่ดินใต้ปกครอง ทว่าอย่างไรเสียก็ยังเป็นเพื่อนของเขา


“ก็ดี” เปโรไม่อยากเล่าเหตุการณ์ที่ตัวเองเจอที่เมืองชายแดนมากนัก “แล้วเจ้าไปสันเขาโคลด์วินด์มาได้ทำประโยชน์อะไรบ้างหรือไม่เล่า หรือว่าเอาแต่นั่งตัวสั่นงันงกอยู่ในร้านเหล้าที่เฮอร์มีส”


“ให้ตายเถอะ” เลนผลักเปโร “ปากเจ้านี่พูดอะไรดีๆ เป็นบ้างไหม ครั้งนี้ข้าไม่ได้เหยียบเมืองศักดิ์สิทธิ์ใหม่ด้วยซ้ำ เพราะก่อนกองป้องกันชายแดนจะออกเดินทางหนึ่งวัน ข้าดันไข้ขึ้นพอดี เลยได้นอนป่วยไปหนึ่งสัปดาห์เต็มๆ”


“ไม่เลวนี่ พัฒนาขึ้นกว่าครั้งก่อนหน่อยหนึ่ง อย่างน้อยก็ลดภาระให้กองป้องกันได้พอควร”


“ผิดถนัดเลยล่ะ” เลนหัวเราะอย่างลึกลับ “หากข้าไม่ได้นอนซมที่สันเขาโคลด์วินด์หนึ่งสัปดาห์ล่ะก็ ป่านนี้คงได้นอนตัวแข็งอยู่บนกำแพงเย็นๆ ที่เมืองศักดิ์สิทธิ์ไปตลอดกาลแล้ว”


“หมายความว่าอย่างไร” เปโรขมวดคิ้ว


“ข้าเองก็ฟังมาจากคนอื่นเหมือนกัน” บุตรชายคนรองของตระกูลแอลลาเฟียร์ขยับมากระซิบข้างหูเปโร “เมืองศักดิ์สิทธิ์ใหม่เกือบจะถูกตีแตกแล้ว พวกสัตว์อสูรพุ่งเข้ามาถึงในเมืองเลยนะ หากศาสนจักรไม่ส่งนักรบที่แข็งแกร่งที่สุดของพวกเขาออกมาล่ะก็ รับรองว่ารักษามหาวิหารไว้ไม่ได้แน่ๆ แต่ว่ากองทหารจากสี่อาณาจักรใหญ่ก็บาดเจ็บล้มตายกันเยอะอยู่ เหลือรอดกลับมาสันเขาโคลด์วินด์แค่ไม่กี่คนเท่านั้น ภายในเวลาสั้นๆ แค่เดือนเดียว แม่ม่ายนี่เกลื่อนเมืองเลยล่ะ ยิ่งพวกที่ไม่ค่อยมีเงินใช้นะ...” เขาขยิบตาพลางชูสองนิ้ว “แค่สองเหรียญเงินก็ซื้อได้แล้ว นี่ อย่ามองข้าด้วยสายตาแบบนั้นน่า ข้าไม่ได้ทำอะไรเสียหน่อย”


“เจ้าแน่ใจหรือว่าข่าวนี้เป็นเรื่องจริง แล้วกองป้องกันชายแดนทำอย่างไรเล่า”


“แน่ใจสิ ก็ข้าเห็นเองกับตานี่ พอท่านผู้ปกครองรู้ข่าวเข้าก็ล้มป่วยเลย” เลนยักไหล่ “ส่วนกองป้องกันน่ะหรือ...จะทำอะไรได้นอกจากประกาศรับคนเพิ่ม ตอนนี้ชายแดนเหนือกำลังขาดแคลนนักรบเก่งๆ อย่างหนักเลย หากที่บ้านไม่เรียกตัวข้ากลับเสียก่อนนะ ป่านนี้ข้าคงได้นำกองทหารม้าสักกองแล้ว”


นั่นไม่ใช่ประเด็น เปโรคิดเงียบๆ ในใจ ศัตรูของกองป้องกันชายแดนที่สันเขาโคลด์วินด์ก็คือทหารพิพากษาของศาสนจักร แต่เวลานี้นายทหารชั้นสูงและพลทหารจากสี่อาณาจักรใหญ่กลับจบชีวิตลงที่เฮอร์มีส ดูอย่างไรก็ไม่ชอบมาพากล หากนี่เป็นอุบายของพวกเขาจริง เขตแดนทางเหนือของเกรย์คาสเซิลก็ไม่ต่างจากผู้หญิงที่ถูกจับแก้ผ้า “แล้วทหารพิพากษาเล่า บาดเจ็บล้มตายกันเยอะหรือไม่”


“ก็ไม่ได้ดีไปกว่ากองทัพจากสี่อาณาจักรเท่าไรหรอก ใครๆ ก็รู้ว่าพวกนั้นบ้าเลือดจะตาย เห็นพุ่งไปอยู่แนวหน้าเสียทุกงาน แต่จะว่าไปแล้วถ้าไม่ได้ทหารพิพากษานำรบล่ะก็ พวกทหารจากอาณาจักรคงไม่มีใครขยับตัวแน่ๆ” เขาพูดอย่างดูถูก “นี่ล่ะธาตุแท้ของอัศวินพวกนั้น ทำเป็นเน้นย้ำเรื่องเกียรติยศหนักหนา พอถึงเวลาสู้กับสัตว์อสูรจริงๆ เห็นเอาแต่หดหัวอยู่ข้างหลัง”


“อย่างเช่นสหายที่อยู่เบื้องหน้าข้าผู้นี้” เปโรหัวเราะ บางทีเขาอาจคิดมากไปเองก็ได้ ต่อให้ศาสนจักรคิดลงมือจากดินแดนทางเหนือจริง ก็ไม่เกี่ยวอะไรกับป้อมปราการลองซองอยู่ดี ปล่อยให้พระราชาองค์ใหม่ปวดหัวกับเรื่องนี้คนเดียวดีกว่า


“น่าเสียดายที่ยังไม่มีใครได้รับความจงรักภักดีจากข้า หรือพูดอีกอย่างก็คือ ข้ายังไม่พบคนที่มีคุณสมบัติคู่ควรพอ” เลนหยุดไปสักครู่ก่อนจะมองไปทางประตู “คนจากตระกูลวูล์ฟมาแล้ว ข้าขอไปทักทายพวกเขาก่อน ประเดี๋ยวจะมาคุยกับเจ้าใหม่”


“ไปเถอะ แล้วไม่ต้องกลับมาก็ได้”


“จริงสิ” เขาเดินไปได้สองก้าวก็หันกลับมา “เจ้าเห็นผ้าเช็ดหน้าในจดหมายเชิญหรือไม่”


“เจ้าเป็นคนใส่มาหรือ”


“เฮอะ ถ้าเป็นข้าข้าคงใส่ถุงเท้าที่ไม่ได้ซักมาสองวันมากกว่า” เขาส่ายนิ้วไปมา “นั่นน่ะฝีมือน้องสาวข้า ถึงพวกเจ้าสองคนจะอายุห่างกันไปหน่อย แต่หากเจ้าไม่รังเกียจ ข้าก็ยินดีสนับสนุนพวกเจ้าเต็มที่ เลิกผัดผ่อนเสียทีเถอะสหาย เจ้าอายุยี่สิบสองแล้วนะ”


เปโรค้อนใส่เขา ฝ่ายหลังผิวปากก่อนจะเดินหัวเราะจากไป


เปโรหยิบแก้วไวน์จากถาดบริกรแล้วเดินทอดน่องไปที่มุมโถงเพียงลำพัง พร้อมกันนั้นก็แอบพิจารณาโถงใหญ่ท่ามกลางบรรยากาศคึกคักอย่างเงียบๆ


เขาสังเกตว่าขณะที่ออเรเลียนและพวกสาวๆ กำลังพูดคุยกันนั้น เธอแอบเหลือบมองมาทางเขาอยู่หลายครั้ง เมื่อสายตาสองคู่ประสานกัน เขาเห็นอีกฝ่ายเสตาไปทางอื่นอย่างรวดเร็ว แก้มทั้งสองของเธอผุดสีแดงซ่าน


เปโรยิ้มตอบเป็นมารยาท ทว่าในสายตาเขา อีกฝ่ายยังเป็นแค่เด็กสาวตัวน้อยเท่านั้น


ทันใดนั้น เสียงถกเถียงกันอย่างรุนแรงก็ดังขึ้นมาจากอีกด้านของโถงใหญ่ สายตาทุกคู่ต่างมองไปที่ต้นเสียง


“อะไรนะ! เจ้าชายตรัสเช่นนี้จริงหรือ”


“จริงสิ แล้วเจ้าคริสจอมขี้ขลาดนั่นก็ไม่กล้าทำอะไรสักอย่าง หน้าหมองกลับมาเชียวล่ะ” คนที่เสียงดังที่สุดพูดขึ้น “ขายขี้หน้าป้อมปราการลองซองแท้ๆ!”


เปโรรู้จักเขา ดูเหมือนจะชื่อไซมอน เอลี เป็นสมาชิกคนหนึ่งในตระกูลวูล์ฟ มีภรรยาหน้าตาสะสวยทีเดียว ผู้หญิงคนนั้นเขาเองก็เคยเห็นมาก่อน มีเสน่ห์สมคำร่ำลือจริงๆ


“พูดอย่างกับเจ้าทำอะไรได้อย่างนั้นล่ะ” ใครบางคนหัวเราะเยาะ


“ลำพังแค่ข้าคงไม่มีปัญญาทำอะไร แต่หากท่านดยุกรู้เรื่องเหลวไหลนี้เมื่อไร ข้าเชื่อว่าเจ้าชายโรแลนด์จะไม่เหิมเกริมเช่นนี้อีก!”


เปโรได้ยินชื่อที่คุ้นเคยก็ชะงักไป เริ่มรู้สึกสนใจขึ้นมาทันที


........................................




[Go To Next Chapter]( ./15.md)