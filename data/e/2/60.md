##บทที่ 148 วาณิชจากเมืองหลวง (1)
หยาดฝนโปรยลงที่เมืองชายแดหลังจากห่างหายไปนาน ท้องฟ้าเต็มไปด้วยเมฆดำหนาแน่น ฝนที่ร่วงจากฟ้าสาดกระทบหน้าต่างและกระจก ส่งเสียงดังเปาะแปะ


ตามหลักแล้ว ฤดูใบไม้ผลิน่าจะเป็นฤดูที่มีฝนตกบ่อย อากาศอบอุ่นและชุ่มชื้น ทว่านับตั้งแต่สิ้นสุดเดือนแห่งปีศาจเป็นต้นมา เมืองชายแดนกลับมีฝนตกนับครั้งได้ โชคดีที่แปลงนาของโรแลนด์อยู่ติดแม่น้ำ จึงชักน้ำเข้านาได้สะดวก เวลานี้ฝนห่าใหญ่ไล่อากาศอบอ้าวไปแล้ว ไนติงเกลเปิดหน้าต่าง รับกลิ่นหอมของดินที่ลอยเข้ามาในห้อง


หากมองไปไกลๆ จะเห็นต้นกล้าใหม่ในแปลงนาริมฝั่งแม่น้ำแดง แปลงต้นกล้าสีเขียวชอุ่มทอดตัวต่อเนื่องไปไกลสุดสายตา หลังจากถูกสายฝนชะล้าง สีสันของต้นพืชก็ยิ่งดูสว่างสดใส ตัดกับสีเทาหม่นของแม่น้ำด้านข้างอย่างชัดเจน


โรแลนด์บิดขี้เกียจ โยนพู่กันขนห่านในมือลงกระบอกพู่กัน


“ทรงวาดเสร็จแล้วหรือเพคะ” ไนติงเกลถาม


“อืม อาวุธใหม่ล่าสุด ยิงได้เร็วขึ้นหลายเท่าเชียวล่ะ” โรแลนด์วางภาพวาดสิบกว่าใบซ้อนกัน “ข้าตั้งชื่อมันว่าปืนยาวลูกโม่ เจ้าอยากดูหรือไม่เล่า”


“ไม่เพคะ” เธอเบ้ปาก “หม่อมฉันดูไปก็ไม่รู้เรื่องอยู่ดี”


“นี่เป็นปืนแบบดั้งเดิมน่ะ หากลดความยาวกระบอกปืนลง ก็จะได้ปืนพกลูกโม่ สามารถพกไปไหนมาไหนได้ แต่ถ้าจะให้ใช้งานได้ดีจริงๆ ก็ต้องรอข้าแก้ไขชิ้นส่วนสำคัญก่อน ถึงตอนนั้นข้าจะแจกพวกเจ้าคนละกระบอก ต่อไปพวกเจ้าก็ไม่ต้องกลัวทหารพิพากษาแล้ว”


“ฝ่าบาททรงหมายความว่ามันช่วยให้ผู้หญิงธรรมดาๆ ล้มผู้ชายตัวโตที่มีอาวุธครบมือได้หรือเพคะ”


“ถูกต้อง และไม่ใช่ล้มได้แค่คนเดียวเท่านั้น แต่มากกว่านั้นก็ยังไหว” โรแลนด์ยิ้มอย่างภูมิใจ “หรือหากเจ้าดวงดีล่ะก็ ห้าคนก็ไม่ใช่ปัญหา”


ไนติงเกลดูไม่ค่อยเชื่อนัก แต่ขณะที่กำลังจะพูดอะไรออกไป เสียงเคาะประตูก็ดังมาจากนอกห้องทำงานเสียก่อน


“ฝ่าบาท ลูกศิษย์ของบารอฟกลับมาจากเมืองหลวงแล้วพ่ะย่ะค่ะ เขาพาคนขายดินประสิวมาด้วย ตอนนี้กำลังรอเข้าเฝ้าอยู่นอกปราสาทพ่ะย่ะค่ะ”


ลูกศิษย์ของผู้ช่วยเจ้ากรมหรือ โรแลนด์นึกสักครู่ถึงนึกออก ตอนทำสงครามกับป้อมปราการลองซอง ดินปืนของเมืองชายแดนลดลงไปมาก เขาจึงส่งองครักษ์ไปที่หาแหล่งดินประสิวที่สันเขาฟอลเลนดรากอนและเมืองเรดวอเตอร์ในเวลาไล่เลี่ยกัน ส่วนลูกศิษย์ของบารอฟนั้นเขาส่งไปทีหลัง ปลายทางคือเมืองหลวง เพราะอย่างไรเสียที่นั่นก็มีสินค้าทุกประเภท นอกจากนี้ฤดูร้อนก็กำลังจะมาถึงแล้ว จะต้องมีการผลิตดินประสิวเพิ่มขึ้นอย่างแน่นอน


ไม่คิดเลยว่าคนที่เขาส่งไปเป็นคนสุดท้ายจะกลับนำข่าวดีมาให้เขาเป็นคนแรก


“พาพวกเขาไปรอที่โถงรับแขกก่อน แล้วข้าจะรีบตามไป” โรแลนด์มองสีของท้องฟ้า “ให้พ่อครัวเตรียมขนมไว้ด้วย”


พอหันกลับมาอีกที ไนติงเกลก็หายตัวไปแล้ว


แต่เขารู้ว่าเธอยังอยู่ข้างๆ เขา


...


ตอนที่โรแลนด์เดินเข้ามาในโถงรับแขกนั้น องครักษ์เดินนำคนขายดินประสิวเข้ามาพอดี เธอถอดเสื้อคลุมและหมวกฟางที่เปียกชุ่มออก แล้วโค้งตัวทำความเคารพเจ้าชาย “หม่อมฉันมาร์เจอรี ฟาร์แมนจากเมืองหลวง ถวายบังคมเพคะ เจ้าชายวิมเบิลดันที่เคารพ”


โรแลนด์เห็นอีกฝ่ายเป็นผู้หญิงก็อึ้งไปเล็กน้อย การเดินทางค้าขายในยุคนี้ไม่ได้ปลอดภัยเหมือนยุคสมัยใหม่ เพราะระหว่างทางอาจเจอโจรหรือผู้อพยพได้ หรือบางครั้งเข้าเมืองมาแล้วก็อาจเจอนักเลงหรือกลุ่มอิทธิพลมืดอีก ดังนั้น เขาจึงไม่ค่อยเห็นผู้หญิงทำอาชีพนี้มากนัก


เธอมีผมสีทองสว่างเหมือนไลต์นิ่ง แต่หนาและยาวกว่า อายุน่าจะประมาณสามสิบกว่าได้ ที่หางตาและหน้าผากเริ่มปรากฏรอยเหี่ยวย่นแล้ว คงเพราะเธอไม่ใช่แม่มดนั่นเอง ผิวของเธอดูคล้ำและหยาบอยู่บ้าง ดูจากหน้าตาแล้วไม่น่าใช่ชาวโมเกน แต่น่าจะเป็นชาวฟยอร์ดมากกว่า


“นั่งก่อนสิ” เจ้าชายทำท่าเชิญอีกฝ่าย ส่วนตัวเองนั่งบนเก้าอี้ใหญ่ “เจ้าไม่ใช่ชาวเกรย์คาสเซิลกระมัง”


“เหตุใดฝ่าบาทจึงตรัสเช่นนั้นเพคะ” มาร์เจอรียิ้มบางๆ


“สีผมของเจ้าหาได้ยากยิ่งในทวีปนี้ เท่าที่ข้ารู้ คนที่อาศัยอยู่ทางช่องแคบทะเลส่วนใหญ่จะมีผมสีทองสวยแบบนี้ ข้าเองก็รู้จัก...นักผจญภัยที่มาจากที่นั่นคนหนึ่งเหมือนกัน”


“ฝ่าบาททรงมีความรู้กว้างขวางนัก บ้านเกิดของหม่อมฉันอยู่ที่ฟยอร์ดจริงๆ แต่หม่อมฉันย้ายออกมาได้สิบกว่าปีแล้วเพคะ เวลานี้หม่อมฉันอาศัยอยู่ในเมืองหลวง จึงนับว่าเป็นชาวเกรย์คาสเซิลครึ่งหนึ่งเหมือนกัน” เธอหยุดไปเล็กน้อย “ฝ่าบาททรงจากเมืองหลวงมาประทับที่นี่ได้ไม่นาน ไม่แน่ว่าพวกเราอาจจะเคยพบกันที่ไหนในเมืองหลวงมาก่อน แค่ได้อยู่เมืองเดียวกันกับฝ่าบาท หม่อมฉันก็รู้สึกเป็นเกียรติแล้วเพคะ”


จริงดังคาด พ่อค้าแม่ค้าที่เก่งๆ มักฉลาดพูดกันทั้งนั้น ทั้งที่รู้ว่าอีกฝ่ายกำลังประจบและตีสนิท แต่โรแลนด์ก็ยังอดรู้สึกดีไม่ได้ ทันใดนั้นเขาก็รู้สึกถึงแรงบีบที่ไหล่ขวา...เอ่อ สถานการณ์แบบนี้ไม่ต้องจับเท็จก็ได้มั้ง ไนติงเกลคนขยัน


“แต่ว่าหากพูดถึงนักผจญภัย ที่ฟยอร์ดถือว่าเป็นคำที่ทรงเกียรติมากเพคะ” มาร์เจอรีพูดต่อ “ฝ่าบาทอาจจะยังไม่เข้าพระทัยนัก ชาวฟยอร์ดมีพื้นที่อยู่อาศัยน้อยมาก น้ำทะเลก็ขึ้นๆ ลงๆ เอาแน่เอานอนไม่ได้ เกาะแก่งต่างๆ มักถูกทะเลกลืนหายไปตอนน้ำขึ้น หรือไม่ก็ถูกปกคลุมด้วยเปลวไฟและควันหนาตลอดวัน อุณหภูมิของมันสูงขนาดละลายหินเป็นแม่น้ำสีแดงได้เลยเพคะ มีเพียงผู้ที่บุกเบิกเส้นทางเดินเรือ หรือค้นพบทำเลอยู่อาศัยใหม่เท่านั้นจึงจะมีสิทธิ์ใช้คำว่านักผจญภัยได้ คนธรรมดาจะไม่เรียกตัวเองว่านักผจญภัยเด็ดขาดเพคะ”


“ฮ่าๆๆๆ นางไม่เพียงเรียกตัวเองว่านักผจญภัยเท่านั้น แต่นางยังเรียกบิดานางว่านักผจญภัยผู้ยิ่งใหญ่ที่สุดด้วย” โรแลนด์ส่ายหน้ายิ้มๆ “เด็กๆ ก็ชอบจินตนาการว่าตัวเองเป็นบุคคลสำคัญทั้งนั้น”


“แต่เด็กๆ ที่ฟยอร์ดจะไม่เอ่ยคำคำนี้ออกมาง่ายๆ เพคะ” มาร์เจอรีขมวดคิ้ว “นางได้บอกชื่อบิดานางหรือไม่เพคะ”


เมื่อเห็นสีหน้าอีกฝ่าย โรแลนด์ก็รู้สึกได้ถึงความผิดปกติ หรือคำว่านักผจญภัยจะถือเป็นคำศักดิ์สิทธิ์สำหรับชาวทะเล ห้ามเอามาพูดส่งเดช “บิดานางชื่อธันเดอร์”


ทันทีที่เขาพูดชื่อนี้ออกไป อีกฝ่ายก็พลันเบิกตากว้าง “ฝ่าบาททรงรู้จักท่านธันเดอร์หรือเพคะ”


“เปล่า ข้ารู้จักบุตรสาวของเขาน่ะ ทำไมหรือ เจ้าเคยได้ยินชื่อนี้หรือ”


“ไม่มีชาวฟยอร์ดคนไหนไม่เคยได้ยินชื่อนี้เพคะ! ท่านธันเดอร์ค้นพบเกาะทวินดรากอนและอ่าวซีดรากอน ทำให้พื้นที่อยู่อาศัยของชาวฟยอร์ดขยายกว้างกว่าเดิมมาก นอกจากนี้เขายังเป็นคนเขียนแผนทีทะเลฝั่งตะวันออกและแหลมไม่รู้จบด้วยเพคะ เส้นทางเดินเรือไปทวีปที่ใช้กันทุกวันนี้ก็ได้มาจากเขาทั้งนั้น เด็กๆ ทุกคนรู้เรื่องท่านธันเดอร์เป็นอย่างดี เขาคือหนึ่งในนักผจญภัยที่ยิ่งใหญ่ที่สุดของฟยอร์ดเพคะ!”


“แต่เหมือนข้าเคยได้ยินว่าเขาถูกพายุซัดตายในทะเลไปแล้ว...”


“ไม่เพคะ ฝ่าบาท นักผจญภัยที่แท้จริงย่อมไม่ตายเพราะพายุ เขาเคยผ่านอันตรายมานับครั้งไม่ถ้วน แต่ก็รอดชีวิตมาได้ทุกครั้ง เวลานี้ท่านธันเดอร์น่าจะกำลังรวบรวมคนไปผจญภัยที่ไหนสักแห่ง เหมือนอย่างที่เขาเคยทำมาแล้วในอดีต” มาร์เจอรีโน้มตัวไปด้านหน้าเล็กน้อย “ฝ่าบาท ทรงรู้ความเป็นไปของบุตรสาวของเขาหรือไม่เพคะ”


โรแลนด์รู้สึกประหลาดใจ เขาคิดไม่ถึงว่าพ่อของไลต์นิ่งจะโด่งดังขนาดนี้ เรื่องราวการผจญภัยที่ฟังดูเหลือเชื่อพวกนั้นเป็นเรื่องจริงหรือนี่ “นางอยู่ในปราสาทข้านี่ล่ะ หลังจากเจอพายุไปเมื่อครั้งนั้น นางก็มุ่งหน้ามาทางตะวันตกจนถึงเมืองชายแดน ข้าบังเอิญรับนางมาอยู่ด้วยน่ะ”


“นางอยู่ในปราสาทแห่งนี้หรือเพคะ” ใบหน้าของเธอดูมีความหวัง “หม่อมฉันขอ...พบบุตรสาวของเขาได้หรือไม่เพคะ”


“อ้อ ตอนนี้คงยังไม่ได้หรอก” เวลานี้ไลต์นิ่งน่าจะกำลังสำรวจป่าเร้นลับ เพื่อหาตำแหน่งโบราณสถานใน ‘แผนที่ขุมทรัพย์’ อยู่ “ตอนนี้นางกำลังฝึก...ทักษะการผจญภัยในป่าอยู่น่ะ หากเจ้าอยู่ที่นี่ต่ออีกคืน นางคงกลับมาทันพบเจ้าหรอก”


“เป็นพระกรุณาอย่างยิ่งเพคะ” มาร์เจอรีพยักหน้าอย่างไม่ลังเล


“คราวนี้พวกเราคงคุยเรื่องงานได้แล้วกระมัง”


“แน่นอนเพคะ ฝ่าบาท” เธอยิ้ม “ฝ่าบาททรงเริ่มมาได้เลย”


........................................


[Go To Next Chapter]( ./61.md)