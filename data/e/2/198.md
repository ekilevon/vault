##บทที่ 286 ‘เปลี่ยนแปลง’
พี่ชายจริงๆ
พี่ชาย...จริงๆ อย่างนั้นหรือ จะเป็นไปได้อย่างไร
ทิลลีถือจดหมายอึ้งๆ ไม่สามารถรวบรวมสมาธิได้เลย ความคิดต่างๆ พลันโถมเข้ามาราวกับกระแสน้ำ
เสด็จพ่อวิมเบิลดันที่สามมีลูกห้าคน กูลอน ทอว์ฟิค และการ์เซียเกิดก่อนในช่วงเวลาไล่เลี่ยกัน จึงนับเป็นพวกเดียวกัน ตอนที่โรแลนด์เกิดนั้น การ์เซียซึ่งอายุน้อยที่สุดก็หกขวบแล้ว ย่อมไม่เล่นกับเขาแน่นอน ตามหลักแล้วเธอกับโรแลนด์น่าจะเป็นพวกเดียวกันได้ ทว่า...ความจริงกลับไม่เป็นเช่นนั้น
พี่ชายคนนี้ของเธออยากไปอยู่กับพี่ชายอีกสองคนมากกว่า จึงพยายามจะเข้ากลุ่มพวกเขาให้ได้ แต่ผลสุดท้ายมักกลายเป็นคนที่ถูกแกล้งเสมอ นั่นเป็นเหตุให้โรแลนด์มีนิสัยที่ผิดเพี้ยนและโมโหง่าย แน่นอนว่าเขาไม่กล้าระบายอารมณ์ใส่พวกกูลอนอยู่แล้ว สุดท้ายจึงหันมาระบายกับเธอแทน
อย่างเช่นตอนที่เขายุให้เธอขโมยมงกุฎของเสด็จพ่อด้วยกันนั้น พอถูกเธอปฏิเสธก็ด่าทอเธออย่างเดือดดาล บางครั้งยังถึงกับลงไม้ลงมือด้วย ต่อมาพอเสด็จพ่อรู้เรื่องเข้าจึงดุเขาอย่างแรง เขาจึงสงบเสงี่ยมลงไปมาก แต่ก็ยังไม่วายกลั่นแกล้งเธอเล็กๆ น้อยๆ อยู่ดี
เรื่องพวกนี้อาจจะฟังดูเข้าใจยากในเวลานั้น แต่เวลานี้พอนึกย้อนกลับไปแล้ว ทิลลีก็รู้สึกว่าช่างน่าขันและ...ไร้เดียงสาเหลือเกิน
จนกระทั่งปีที่เธออายุสิบขวบ เธอพบชิ้นส่วนไส้เดือนหลายชิ้นอยู่ในรองเท้าคู่โปรด คราวนี้เธอสุดทนจริงๆ จึงตัดสินใจตอบโต้อีกฝ่ายบ้าง เธอเรียกโรแลนด์มาหา แล้วอาศัยจังหวะที่เขากำลังอ้าปากพูดจาข่มขู่เธอ ยัดไส้เดือนใส่ปากเขา...นับแต่นั้นมา อีกฝ่ายก็ไม่กล้าหาเรื่องเธออีกเลย และเธอก็ไม่สนใจพี่ชายคนนี้อีกต่อไป
หลังจากบรรลุนิติภาวะแล้ว โรแลนด์ยังคงนิสัยเหมือนเดิม หรืออาจจะเลวร้ายกว่าเดิมด้วยซ้ำ เรื่องราวความเสเพลของเขามักลอยมาเข้าหูเธอเป็นประจํา พวกขุนนางซุบซิบกันว่าเขาเป็นคนอารมณ์ฉุนเฉียว ใจดำอำมหิต และโง่งมไร้การศึกษา เป็นขุนนางที่ไม่เหมือนขุนนางที่สุด นอกจากความเป็นเชื้อพระวงศ์แล้วก็ไม่มีอะไรดีสักอย่าง ทิลลีเห็นด้วยกับคำวิจารณ์นี้อย่างมาก...และเธอยังรู้ด้วยว่าแท้จริงแล้ว เขาจงใจแสดงอารมณ์ฉุนเฉียวและทำตัวขี้โมโหเพื่อกลบเกลื่อนจุดด้อยที่ใหญ่ที่สุดในตัวเขา...นั่นคือความขี้ขลาดและอ่อนแอ
ทว่า คนแบบนี้กลับลุกขึ้นมายืนข้างแม่มด ปกป้องคนอีกประเภทที่ได้ชื่อว่าเป็นสมุนของปีศาจ ถึงกระทั่งยอมเป็นศัตรูกับศาสนจักรเชียวหรือ
ทิลลีไม่รู้จะพูดอย่างไรดี
“ฝ่าบาท ฝ่าบาทเพคะ” จนกระทั่งแอชเชสเขย่าตัวเธอ เธอถึงได้สติกลับมา
“ข้าไม่เป็นไร ข้าเพียงแต่รู้สึก...เหลือเชื่อนิดหน่อยน่ะ” เธอส่ายหน้า “ซิลเวียบอกว่าผู้ปกครองเมืองชายแดนน่าจะเป็นโรแลนด์ วิมเบิลดันตัวจริง เขาไม่ได้ถูกแม่มดควบคุมหรือสับเปลี่ยนวิญญาณ”
“อ้อ เจ้าตัวที่...แค่กๆๆ เจ้าคนที่คิดจะลวนลามหม่อมฉันน่ะหรือเพคะ” แอชเชสกระแอม “หนึ่งปีที่ไม่เจอกันนี้ พระองค์ทรงเปลี่ยนไปมากจริงๆ หากไม่นับรูปร่างหน้าตาที่ยังเหมือนเดิมล่ะก็ หม่อมฉันก็รู้สึกราวกับเห็นคนอีกคนเลยล่ะเพคะ”
“เจ้าช่วยขยายความหน่อยได้หรือไม่”
แอชเชสเอียงศีรษะคิดอยู่ครู่ใหญ่ “หม่อมฉันคิดว่า...จุดที่ต่างไปจากเดิมมากที่สุดน่าจะเป็นความสะอาดเพคะ”
“ความสะอาดหรือ”
“ไม่ว่าจะการแต่งกาย...หรือบุคลิกลักษณะ พระองค์ก็ทรงต่างจากขุนนางช่างแต่งตัวพวกนั้นอย่างมาก หม่อมฉันไม่เห็นพระองค์ทรงสวมเครื่องประดับเงินทองหรืออัญมณีติดตัวแม้แต่ชิ้นเดียว” แอชเชสนึกย้อนกลับไป “แม้แต่เสื้อผ้าก็ยังแสนธรรมดา ดูสบายๆ ไม่มีทั้งลูกไม้ ของตกแต่ง หรือดิ้นทองสักอย่าง หากไม่ใช่เพราะทรงมีสีพระเกศาเด่นสะดุดตา พระองค์ก็แทบไม่ต่างจากคนธรรมดาเลย แต่ถึงอย่างนั้น...พระองค์ก็ไม่เหมือนคนธรรมดาเช่นกัน”
“แล้วเหมือนขุนนางหรือ” ทิลลีถาม
“ไม่เพคะ ยิ่งไม่เหมือนขุนนางเข้าไปใหญ่” แอชเชสเบะปาก “หม่อมฉันยังไม่เคยเจอขุนนางคนไหนสะอาดแม้แต่คนเดียว หากไม่สกปรกเหมือนน้ำเน่า ก็โสมมเหมือนโคลนเลนที่อยู่ใต้น้ำเน่านั่นล่ะเพคะ แต่กับพระองค์...หม่อมฉันเองก็พูดไม่ถูกเหมือนกัน เอาเป็นว่าทรงให้ความรู้สึกที่ไม่เลวเลยเพคะ”
“ไม่น่าเชื่อว่าเจ้าจะพูดถึงเขาในทางที่ดีได้”
“เอ่อ หม่อมฉันเพียงแต่ตั้งใจตอบคำถามฝ่าบาทก็เท่านั้น”
ทิลลีพ่นลมหายใจออกมา ดูท่าพี่ชายของเธอจะเปลี่ยนไปไม่น้อยจริงๆ แต่ว่าอะไรกันที่เป็นต้นเหตุของความเปลี่ยนแปลงนี้ หรือจะมีสิ่งลึกลับที่เธอไม่สามารถหาคำตอบได้บางอย่าง ทำให้เขาเปลี่ยนไปเป็นคนละคนโดยไม่รู้ตัว
ทันใดนั้น เจ้าหญิงลำดับที่ห้าก็นึกถึงจดหมายของโรแลนด์เมื่อครั้งก่อน…‘ด้วยเหตุนี้ ข้าจึงจำเป็นต้องทำลายศาสนจักร เพื่อให้ความเชื่อที่ว่าแม่มดเป็นสิ่งชั่วร้ายหมดสิ้นไป และช่วยให้ประชาชนทั้งหลายหลุดพ้นจากความโง่เขลาเบาปัญญา ซึ่งขั้นตอนนี้คงต้องใช้เวลาพอสมควร และข้าอาจต้องการความช่วยเหลือจากเจ้ามากกว่าเดิมด้วย ส่วนเรื่องที่ว่าเหตุใดข้าจึงตัดสินใจเช่นนี้ และเหตุใดข้าจึงหันมาสนใจโลกภายนอกผิดจากแต่เดิมนั้น ไว้มีโอกาสข้าจะอธิบายให้เจ้าฟังอย่างละเอียดเอง’
บางที เธออาจต้องเจอเขาก่อนจึงจะรู้คำตอบที่แท้จริง
ทิลลีเลิกคิดเรื่องนี้ แล้วเลื่อนสายตาไปที่จดหมายอีกครั้ง
ส่วนล่างของจดหมายเป็นเรื่องราวที่ซิลเวียพบในเมืองชายแดน
ที่แท้ เหตุผลที่โรแลนด์เลือกเธอก็เพราะต้องการให้เธอช่วยสำรวจแหล่งแร่ แต่เธอกลับพบหินอาญาสิทธิ์จำนวนมหาศาลในเหมืองเนินเขาทิศเหนือแทน...แท้จริงแล้ว หินที่สามารถควบคุมพลังแม่มดได้ชนิดนี้ก็อยู่ตามถ้ำใต้ดินเหมือนแร่ชนิดอื่นๆ ถ้าอย่างนั้น เมืองศักดิ์สิทธิ์เฮอร์มีสก็คงมีสายแร่ชนิดนี้เหมือนกัน พวกเขาถึงได้ผลิตหินอาญาสิทธิ์ออกมาได้ไม่ขาดสายแบบนี้
เมื่อเลื่อนสายตาลงไปอีก เธอก็เห็นเนื้อหาที่ดึงความสนใจเธอได้ไม่น้อย
นั่นคือเรื่องกระบอกเหล็กที่สามารถยิงลูกเหล็กและลูกดอกออกมาได้ มันมีอานุภาพที่ร้ายแรงและเสียงดังสนั่นหวั่นไหว...จริงอยู่ที่เมซีกับแอชเชสเคยพูดถึงของสิ่งนี้มาก่อน แต่เธอเพิ่งได้อ่านข้อความบรรยายที่ละเอียดขนาดนี้เป็นครั้งแรก มิหนำซ้ำ ใต้ข้อความส่วนนี้ยังมีภาพวาดประกอบด้วย
“เอ๋ อาวุธที่ยิงหม่อมฉันบาดเจ็บหน้าตาแบบนี้เองหรือ” แอชเชสขยับศีรษะเข้ามา “ไหนๆ ก็เป็นพันธมิตรกันแล้ว ฝ่าบาทน่าจะทรงขอให้เจ้าชายทรงส่งอาวุธชนิดนี้มาให้เกาะสลีปปิ้งสักชุดนะเพคะ บอกว่าเอาไว้ป้องกันศาสนจักรก็ได้ หากทางนั้นปฏิเสธล่ะก็...หึๆๆ ก็แปลว่าพันธมิตรคนนี้อาจจะไม่น่าไว้ใจอย่างที่ฝ่าบาททรงคิด”
“การเป็นพันธมิตรกันไม่ได้หมายความว่าจะต้องไว้ใจกันทุกเรื่องนี่” ทิลลียิ้ม “ดูก็รู้แล้วว่าอาวุธชนิดนี้เป็นสิ่งที่เขาใช้รักษาความมั่นคงของดินแดน แล้วเขาจะมอบให้คนอื่นง่ายๆ ได้อย่างไร การลองใจเช่นนี้มีแต่จะทำลายความเชื่อใจที่ได้มาอย่างยากลำบากเปล่าๆ...ใบรายชื่อแม่มดที่ข้าส่งให้เขาก็ไม่มีชื่อของมอลลี่และวินด์วิสเปอร์เหมือนกัน แล้วอีกอย่าง ฤดูหนาวปีนี้พวกเราก็ต้องไปเมืองชายแดนอยู่แล้ว ถึงตอนนั้นค่อยเอ่ยปากต่อหน้าเขาจะไม่ง่ายกว่าหรือ”
“ก็ได้เพคะ” แอชเชสแบมือว่า “ตามแต่จะทรงบัญชา”
ทิลลีหัวเราะก่อนจะอ่านจดหมายต่อ
แต่เมื่อสายตากวาดมาถึงส่วนท้ายของจดหมาย เธอก็ถึงกับตะลึง
นี่โรแลนด์ถึงกับประดิษฐ์เสื้อชั้นในสำหรับพยุงหน้าอกผู้หญิง ทั้งยังมอบมันให้แม่มดทุกคนที่บรรลุนิติภาวะแล้วด้วยอย่างนั้นหรือ เหลวไหลที่สุด! ของแบบนี้มีแต่คู่รักเท่านั้นถึงจะมอบให้กันได้ เหตุใดเขาจึง...ช้าก่อน ทิลลีพลันนึกได้ว่า ดูเหมือนตอนอยู่เมืองหลวง เขาก็เคยมอบคอร์เซ็ตให้พวกผู้หญิงสูงศักดิ์เหมือนกัน มิหนำซ้ำยังถูกสาวๆ พวกนั้นปาใส่หน้าอยู่หลายตัว จนกลายเป็นเรื่องขบขันในหมู่ขุนนางอยู่ช่วงหนึ่ง
นี่ก็ดูเป็นเรื่องที่เขาจะทำจริงๆ เสียด้วย!
ทิลลีพลันรู้สึกสับสนขึ้นมา ใจหนึ่งก็คิดว่าเขาเหมือนพี่ชายในความทรงจำของเธอ แต่อีกใจก็รู้สึกว่าหากไม่เหมือนจะดีกว่า
สรุปแล้ว ฤดูหนาวนี้เธอควรไปหาเขาที่เมืองชายแดนหรือไม่นะ เจ้าหญิงลำดับที่ห้าครุ่นคิดด้วยความกลัดกลุ้ม
........................................


[Go To Next Chapter]( ./199.md)