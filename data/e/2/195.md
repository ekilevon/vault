##บทที่ 283 ส่งมอบบอลลูนไฮโดรเจน
วันที่สามหลังจากเข้าฤดูใบไม้ร่วง เรือของพวกมาร์เจอรีเข้าเทียบท่าเมืองชายแดนตามกำหนด
ครั้งนี้ ขบวนเรือของพวกเขากลับมายิ่งใหญ่เหมือนเดิมแล้ว เรือสำเภาสิบลำจอดเรียงกันเป็นแถวยาวอยู่ริมสะพานท่าเรือ
“ฝ่าบาทที่เคารพ พวกเราพบกันอีกแล้ว” กามอน หนึ่งในสมาชิกกลุ่มพ่อค้าอ่าวเครสเซนต์มูนโค้งตัวทำความเคารพโรแลนด์ “เห็นมาร์เจอรีบอกว่า ฝ่าบาททรงผลิตเรือกลไฟลำแรกเสร็จแล้วหรือพ่ะย่ะค่ะ”
“ถูกต้อง” โรแลนด์ยิ้ม “แต่เพื่อให้แน่ใจเรื่องคุณภาพ ข้าต้องขอเวลาทดสอบเรืออีกสักสามสี่วัน จะได้ตรวจสอบระบบขับเคลื่อนว่าใช้งานได้ดีแค่ไหน”
“กระหม่อมล่ะอยากเห็นจริงๆ” มาร์แลนด์ปรบมือ “ขบวนเรือก็ต้องใช้เวลาขนถ่ายสินค้าประมาณสามสี่วันเหมือนกัน พวกกระหม่อมรอได้ ว่าแต่ฝ่าบาท กระหม่อมขอดูการทดสอบเรือด้วยได้หรือไม่พ่ะย่ะค่ะ”
“ได้สิ อย่างไรเสียมันก็เป็นเรือชนิดใหม่ ไม่เหมือนเรือสำเภาที่ไหน ข้ายังต้องสอนพวกเจ้าใช้งานมันอีก แต่ว่าตามแผนแล้ว ข้าจะเริ่มทดสอบเรือวันพรุ่งนี้” โรแลนด์ทำท่ากวักมือเรียกพวกเขา “สิ่งที่สำคัญที่สุดตอนนี้น่าจะเป็นการผ่อนคลายร่างกายที่เหนื่อยล้ามากกว่า พวกเจ้ายังไม่ได้กินมื้อเที่ยงมากระมัง ข้าเตรียมอาหารมื้อใหญ่ไว้ที่โถงรับแขกแล้ว”
“หม่อมฉันมาหาฝ่าบาททีไร ต้องได้กินของอร่อยทุกที” มาร์เจอรีปิดปากหัวเราะ “ตอนนี้หม่อมฉันหิวจนท้องร้องแล้วเพคะ...เนื้อแห้งกับขนมปังกรอบบนเรือแข็งอย่างกับหิน กินลำบากจริงๆ เพคะ”
ในยุคนี้ยังไม่มีเทคโนโลยีถนอมอาหารที่มีประสิทธิภาพ อาหารแห้งส่วนใหญ่จึงแห้งและแข็งมาก นั่นทำให้โรแลนด์อดนึกถึงอาหารกระป๋องไม่ได้ ไว้เขาเริ่มพัฒนาอุตสาหกรรมเบาเมื่อไร ค่อยผลิตอาหารกระป๋องที่ทั้งอร่อยและสะดวกออกมาดีกว่า รับรองว่าจะต้องเป็นตัวเลือกอันดับหนึ่งของพ่อค้านักเดินเรือและคนเดินทางไกลแน่นอน
...
หลังจากกินอาหารเสร็จแล้ว ฮอกก์ก็ลูบท้องด้วยใบหน้าอิ่มเอม “ซุปเห็ดถ้วยนี้อร่อยจนกระหม่อมแทบจะเลียถ้วยอยู่แล้วพ่ะย่ะค่ะ กระหม่อมรู้สึกราวกับได้กินอาหารทะเล ไก่ตุ๋น และกระดูกหมูในคราวเดียวกัน พ่อครัวของฝ่าบาทฝีมือยอดเยี่ยมจริงๆ”
“แต่หม่อมฉันชอบของหวานหลังอาหารมากกว่า มันเรียกว่าไอศกรีม...ใช่หรือไม่เพคะ” มาร์เจอรีพูดขึ้น “หม่อมฉันเดาว่ามันน่าจะทำมาจากนมวัวและน้ำผึ้ง แล้วนำไปแช่ในดินประสิวจนกลายเป็นเกล็ดน้ำแข็ง”
“ต้องใส่เนยกับไข่ขาวลงไปด้วย ถึงจะเหนียวนุ่มได้อย่างนี้” โรแลนด์เสริม “ว่าแต่ครั้งนี้เจ้าได้ดินประสิวมาเท่าไร”
“แค่หนึ่งลำเรือเพคะ” มาร์เจอรีส่ายหน้า “สมาคมเล่นแร่แปรธาตุยังคงกว้านซื้อดินประสิวอย่างต่อเนื่อง อัครมหาเสนาบดีถึงกับส่งกองลาดตระเวนไปช่วยพวกเขาขูดรีดกับโรงผลิตดินประสิวเลยทีเดียว กลุ่มคนที่ได้ชื่อว่าปราชญ์พวกนี้ เวลากว้านซื้อสินค้าก็ไม่ต่างอะไรจากโจรเลย ดินประสิวพวกนี้หม่อมฉันได้มาจากเมืองเรดวอเตอร์เพคะ”
“เช่นนั้นสินค้าที่ขนมารอบนี้ส่วนใหญ่คงเป็นหินซักล้างกระมัง”
“พ่ะย่ะค่ะ” ฮอกก์ดื่มเหล้าขาวในแก้วหมดแล้วก็รินเพิ่มให้ตัวเอง “ปริมาณอาจดูมากก็จริง แต่ครั้งก่อนฝ่าบาทตรัสว่าให้หามาให้มากที่สุด กระหม่อมจำได้ขึ้นใจ แล้วก็นอกจากหินซักล้างแล้ว ยังมีเหล็กก้อนและตะกั่วก้อนอย่างดีด้วยพ่ะย่ะค่ะ ระยะนี้นอกจากฝ่าบาทแล้ว ก็ไม่ค่อยมีใครซื้อของพวกนี้หรอกพ่ะย่ะค่ะ” เขาถอนใจ “กิจการเหมืองซบเซาลงทุกวัน”
นั่นเป็นผลมาจากสงครามภายในแท้ๆ โรแลนด์คิดในใจ กำลังซื้อจากเมืองต่างๆ เริ่มลดลงแล้ว ขืนสถานการณ์ยังเป็นแบบนี้ต่อไปเรื่อยๆ อีกสักสองสามปีคงได้เกิดภาวะข้าวยากหมากแพง ผู้คนอดตายกันทั่วแผ่นดินแน่ๆ
“จริงสิเพคะ ระยะนี้เกิดอะไรขึ้นกับดินแดนตะวันตกหรือเพคะ” มาร์เจอรีถามขึ้น
“ทำไมหรือ”
“ระหว่างล่องเรือมาเมืองชายแดน พวกหม่อมฉันเห็น...เอ่อ” เธอหยุดไปเล็กน้อย คล้ายกับกำลังคิดคำที่เหมาะสม “ศพลอยน้ำจำนวนมากเพคะ ศพพวกนั้นสวมเสื้อผ้าขาดวิ่น ลอยตามกระแสน้ำไปเรื่อย นอกจากศพแล้ว ยังมีเศษไม้และเชือกด้วย สภาพเหมือนเรือชนหินโสโครกเลยเพคะ แต่ว่าในแม่น้ำไม่มีหินโสโครกสักก้อน หม่อมฉันจึง...”
“หึ นั่นเป็นกองเรือของทอว์ฟิคที่บุกมาโจมตีดินแดนตะวันตกน่ะสิ” โรแลนด์ทำท่าโมโหฮึดฮัด จากนั้นจึงเล่าเหตุการณ์ก่อนหน้านี้ให้อีกฝ่ายฟังคร่าวๆ “พวกเขาถูกลงโทษอย่างสาสมแล้ว”
เพื่อไม่ให้ซากเรือและซากศพปิดกั้นทางสัญจรและแพร่โรคระบาด หลังจากเก็บกวาดสนามรบแล้ว เขาจึงเรียกตัวอันนาและลิลลี่มาจากเมืองชายแดน โดยให้อันนาเผาเรือที่อับปางทิ้ง และให้ลิลลี่เสกน้ำในแม่น้ำให้เป็นน้ำสะอาด ส่วนศพที่มาร์เจอรีเห็นนั้น น่าจะเป็นศพที่ถูกน้ำพัดไปก่อนที่สงครามจะเสร็จสิ้น
“ที่แท้ก็อย่างนี้นี่เอง” มาร์เจอรียิ้มบางๆ “ดูท่าพระราชาทอว์ฟิคจะทรงเจอศึกหนักทั้งสองด้านเสียแล้ว”
“สองด้านหรือ”
“ยังมีราชินีการ์เซียแห่งท่าเรือเคลียร์วอเตอร์อีกพระองค์เพคะ...หม่อมฉันได้ข่าวล่าสุดมาว่า กลุ่มโจรปริศนาที่บุกปล้นเมืองแถบตะวันออกก่อนหน้านี้ก็คือบริวารของราชินีการ์เซียเพคะ กองเรือสำเภาดำกวาดล้างเขตซีวินด์และเมืองวาเลนเซียแล้วไม่ได้กลับไปที่ท่าเรือ แต่กลับแล่นเรือเลียบฝั่งทะเลขึ้นไปทางเหนือ ไม่มีใครรู้ว่าพระองค์เสด็จไปที่ไหนเพคะ”
“ขึ้นไปทางเหนือหรือ...” โรแลนด์พึมพำอย่างประหลาดใจ “นางออกจากเกรย์คาสเซิลไปแล้วหรือ”
“ถ้าดูจากตอนนี้ก็ใช่เพคะ กองทัพของพระราชาทอว์ฟิคไม่พบใครที่ท่าเรือเคลียร์วอเตอร์ ตอนนี้ที่นั่นกลายเป็นเมืองร้างแล้วเพคะ” มาร์เจอรีอธิบาย “เนื่องจากในกองทัพของพระองค์มีพวกนักเลงปะปนอยู่ด้วย ดังนั้นเรื่องนี้จึงไม่ใช่ความลับในกลุ่มขบวนการใต้ดิน แต่ไม่ว่าจะอย่างไร เวลานี้ศัตรูของพระองค์ก็เหลือแค่ฝ่าบาทคนเดียวแล้ว ต่อไปดินแดนตะวันตกคงถูกรุกรานอีกหลายระลอก”
“หากฝ่าบาทอยากเสด็จออกจากเกรย์คาสเซิลเมื่อไร กลุ่มพ่อค้าอ่าวเครสเซนต์มูนก็ยินดีต้อนรับฝ่าบาททุกเมื่อพ่ะย่ะค่ะ” มาร์แลนด์พูดขึ้น
“ถูกต้อง” กามอนตบหน้าอก “เกาะแห่งนั้นใหญ่พอจะจุเมืองชายแดนได้เป็นสิบเมือง พวกกระหม่อมยินดีแบ่งพื้นที่ให้ฝ่าบาทและประชาชนของฝ่าบาทโดยไม่ต้องการสิ่งใดตอบแทนพ่ะย่ะค่ะ”
แต่ข้าจะต้องถ่ายทอดองค์ความรู้เกี่ยวกับเครื่องจักรไอน้ำและเรือกลไฟให้พวกเจ้าก่อนใช่ไหมล่ะ โรแลนด์แอบค้อนเงียบๆ ต่อให้เขาอยู่เกรย์คาสเซิลต่อไม่ได้จริงๆ คนแรกที่เขาจะไปพึ่งพิงก็ต้องเป็นทิลลีอยู่แล้ว ทว่าเขาเพียงแต่ยิ้มตอบอีกฝ่ายว่า “อย่างนั้นหรือ หากถึงวันนั้นจริงๆ ข้าค่อยคิดดูอีกที”
“จริงสิ” จากนั้นเขาก็มองไปทางมาร์เจอรี “บอลลูนสังเกตการณ์ที่เจ้าสั่งผลิตเมื่อคราวก่อน ข้าผลิตได้สองลูกแล้ว”
“เร็วขนาดนี้เชียวหรือเพคะ” ฝ่ายหลังถามอย่างตื่นเต้นดีใจ “หม่อมฉันขอดูได้หรือไม่เพคะ”
“ย่อมได้แน่นอน ตามข้ามาสิ” โรแลนด์พูดพลางลุกขึ้นยืน
...
บอลลูนไฮโดรเจนที่เติมก๊าซจนเต็มถูกนำมาวางในสวนหลังปราสาทซึ่งถูกขยายพื้นที่แล้ว
ถุงบอลลูนเป็นรูปทรงหยดน้ำ ด้านบนกว้างด้านล่างแคบ เส้นผ่านศูนย์กลางยาวห้าเมตร ขนาดของมันเท่ากับสินค้าทดลองทุกประการ สามารถบรรทุกผู้ชายขึ้นไปได้หนึ่งคน ทั้งถุงบอลลูนและเชือกถูกทาผิวเคลือบลายท้องฟ้าเพื่อพรางตา เมื่อใช้ร่วมกับชุดพรางของคนสังเกตการณ์แล้ว ก็สามารถลดโอกาสที่ศัตรูจะเห็นลงได้มาก
“ดูเหมือนมันจะต่างจากบอลลูนที่พวกเรานั่งกันครั้งที่แล้วนะเพคะ” มาร์เจอรีพิจารณาสินค้าตัวใหม่อย่างละเอียด
“เพราะว่ามันสามารถใช้งานได้โดยไม่ต้องพึ่งแม่มดน่ะสิ” โรแลนด์กระแอมก่อนจะแนะนำวิธีใช้บอลลูนสังเกตการณ์ “ส่วนปลายของถุงบอลลูนมีลิ้นเปิดปิดอยู่ สามารถเติมหรือปล่อยก๊าซได้…เจ้าจะต้องเติมก๊าซที่ได้จากการเล่นแร่แปรธาตุชนิดนี้ใส่ถุงบอลลูน บอลลูนจึงจะลอยขึ้นฟ้าได้ ส่วนวิธีเติมก๊าซก็ง่ายมาก แค่นำสายยางในชุดประกอบมาต่อกับถังก๊าซ แล้วเปิดลิ้นทั้งสองฝั่งก็เรียบร้อยแล้ว”
“บอลลูนสังเกตการณ์หนึ่งลูกต้องเติมก๊าซกี่ถังถึงจะใช้งานได้เพคะ” มาร์เจอรีจับประเด็นได้อย่างรวดเร็ว
“ห้าถึงหกถัง...” โรแลนด์รู้สึกขัดเขินกับคำถามนี้ “อย่างมากก็ไม่เกินเจ็ดถัง” เหตุผลเป็นเพราะเขาไม่สามารถควบคุมความเข้มข้นของกรดซัลฟูริกเจือจางซึ่งเป็นตัวผลิตไฮโดรเจนภายในถังได้ หากจะผลิตกรดซัลฟูริกที่เข้มข้นถึงร้อยละเก้าสิบแปด แล้วค่อยเติมน้ำเพื่อเจือจาง ก็จะเป็นการสิ้นเปลืองแรงงานอันมีค่าของห้องปฏิบัติการจนเกินไป ดังนั้นจึงต้องใช้วิธีนี้แก้ขัดไปก่อน
“ก๊าซที่ว่านี้ราคาแพงมากหรือเพคะ”
“ถูกต้อง เพราะมันเก็บรักษายากและอันตรายมาก...ข้าหมายถึงในกรณีที่ใช้อย่างไม่ระวังน่ะนะ” โรแลนด์กระแอมอีกครั้ง “ดังนั้นถังแก๊สนี้จึงมีอายุเพียงหนึ่งปีเท่านั้น ห้ามทุบตี แยกชิ้นส่วน หรือเผาเด็ดขาด เพราะผลที่ตามมาอาจร้ายแรงจนคาดไม่ถึงเชียวล่ะ” เขาหยุดไปเล็กน้อย “ถึงราคาอาจจะแพงไปบ้าง แต่เจ้าสบายใจได้ คนที่ซื้อบอลลูนสังเกตการณ์ครั้งแรกจะได้ก๊าซแถมไปด้วย และยังจะได้ชุดพรางลายท้องฟ้าเพิ่มอีกต่างหาก”
........................................


[Go To Next Chapter]( ./196.md)