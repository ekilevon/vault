##บทที่ 347 สงสัย
…
“มีอะไรหรือ” โรแลนด์วางพู่กันในมือลง แล้วเงยหน้ามองไนติงเกลที่ปรากฏตัวขึ้นในห้องทำงานอย่างเงียบๆ
“นางหลับไปแล้วเพคะ ก่อนหน้านี้นางกินข้าวต้มไปหนึ่งถ้วย รสชาติไม่เลวเลย” เธอเดินไปที่ข้างโต๊ะแล้วนั่งลงบนที่ประจำของเธอ “ตอนนี้ซิลเวียกำลังเฝ้านางอยู่”
“อืม เช่นนั้นก็ดีแล้ว”
“ฝ่าบาททรงเชื่อที่นางพูดหรือเพคะ” ไนติงเกลถาม
“อย่างไรเสียก็ปลดพันธนาการอาญาสิทธิ์ออกแล้วนี่ ประเดี๋ยวตอนพูดคุยกันพรุ่งนี้ เจ้าก็ลองดูแล้วกันว่านางโกหกหรือไม่ แต่ว่า...” โรแลนด์หยุดไปเล็กน้อย “ข้าเชื่อว่าคำพูดส่วนใหญ่ของนางเป็นความจริง”
“เพราะเหตุใด” เธอถามอย่างสงสัย
“เจ้าไม่สังเกตหรือว่า คนเมื่อสี่ร้อยกว่าปีก่อนใช้ภาษาและตัวอักษรแบบเดียวกับพวกเรา” เจ้าชายเท้าคางพูด “ตามหลักแล้ว คนที่อยู่คนละดินแดนกัน มิหนำซ้ำยังมีเทือกเขาสิ้นวิถีคั่นกลางแบบนี้น่ะ แทบไม่มีโอกาสใช้ภาษาเดียวกันได้เลย...นอกเสียจากว่าดินแดนสองแห่งนี้จะมีแหล่งกำเนิดเดียวกัน และมีการไปมาหาสู่กันอย่างใกล้ชิด”
“แต่นางเรียกสี่อาณาจักรใหญ่ว่าดินแดนร้าง”
“นี่ล่ะประเด็นสำคัญ...ข้าไม่รู้ว่าเมื่อสี่ร้อยกว่าปีก่อน พื้นที่ตรงนี้มีสภาพอย่างไร บางทีอาจจะมีแค่หมู่บ้านเล็กๆ ไม่กี่แห่งกับนักโทษที่ถูกเนรเทศออกมาจากโลกของแม่มดก็ได้ หนังสือประวัติศาสตร์ของอาณาจักรบันทึกไว้ว่า อายุเฉลี่ยของเมืองใหญ่ๆ แต่ละแห่งอยู่ที่สองร้อยถึงสามร้อยปี และนักโหราศาสตร์ก็ถือกำเนิดขึ้นในยุคนี้” เขาพูดอย่างสนใจ “ข้าเคยสงสัยมาตลอดว่า เหตุใดนักโหราศาสตร์ที่ไม่เคยสร้างความดีความชอบหรือมีผลงานการค้นคว้าใดๆ จึงได้รับยกย่องว่าเป็น ‘ปราชญ์’ เช่นเดียวกับนักเล่นแร่แปรธาตุ แต่ตอนนี้ข้าพอจะเข้าใจแล้ว...สมาพันธ์พาผู้รอดชีวิตมายังพื้นที่ชายแดนแห่งนี้ ขณะเดียวกันยังนำภาษาและวัฒนธรรมของพวกเขามาด้วย คนพวกนี้ได้หลอมรวมเข้ากับคนท้องถิ่น และช่วยคนท้องถิ่นสร้างระบบการปกครอง ป้อมปราการ และเมืองขึ้นใหม่”
“ตรัสเสียราวกับเห็นด้วยพระองค์เองเชียวนะเพคะ” ไนติงเกลส่ายหน้ายิ้มๆ
“ก็มีแต่ทฤษฎีนี้นี่ล่ะที่พออธิบายได้ว่าเหตุใดพวกเราจึงใช้ภาษาเดียวกับนาง” โรแลนด์พูดอย่างจริงจัง “เพราะว่าพวกเรามีแหล่งกำเนิดเดียวกัน และในช่วงสี่ร้อยปีมานี้ก็เป็นช่วงฟื้นฟูความเจริญมาโดยตลอด ไม่มีการพัฒนาอะไรเพิ่มเติมทั้งนั้น”
“เอาเถอะเพคะ” เธอแบมือว่า “ประเดี๋ยวพรุ่งนี้ก็รู้คำตอบแล้ว หากฝ่าบาททรงเดาผิดล่ะก็...จะต้องประทาน ‘มื้อเที่ยงสุดพิเศษ’ ให้หม่อมฉันนะเพคะ”
สิ่งที่เรียกว่ามื้อเที่ยงสุดพิเศษก็คือชุดอาหารที่มีซุปข้าวโพด ขาไก่ย่าง และขนมปังไอศกรีมนั่นเอง พ่อครัวจะทำอาหารชุดแบบนี้เพียงสัปดาห์ละครั้งเท่านั้น
“แล้วถ้าเจ้าเดาผิดล่ะ”
“ก็แล้วแต่ฝ่าบาทจะทรงมีรับสั่งเพคะ” ไนติงเกลเอียงศีรษะหรี่ตาว่า พวงแก้มและลำคอเนียนละเอียดของเธอเชื่อมต่อกันเป็นเส้นโค้งที่งดงาม ชวนให้หวั่นไหว ลองคะแนนเรื่องรูปร่างหน้าตาได้เต็มแล้วล่ะก็ ไม่ว่าจะทำกิริยาใดก็เท่ากับยั่วยวนฝ่ายตรงข้ามทั้งนั้น เวลานี้ โรแลนด์ได้พิสูจน์คำพูดนี้แล้วว่าจริง
“ข้าจดไว้แล้ว” เขากระแอมสองทีก่อนจะเบนความสนใจไปที่กระดาษอีกครั้ง
เนื่องจากอกาธาเพิ่งฟื้นได้ไม่นาน โรแลนด์จึงไม่อยากจี้เธอให้อธิบายคำตอบอย่างละเอียดเท่าไรนัก หลักๆ จึงเป็นการถามตามเรื่องที่เธอคิดได้เสียมากกว่า เธอคิดได้แค่ไหนก็ถามถึงแค่นั้น ดังนั้นข้อมูลที่ได้จึงกระจัดกระจายมาก งานที่เขากำลังทำตอนนี้ก็คือการเรียบเรียงข้อมูลที่ได้จากอกาธา และค้นหาประเด็นสำคัญที่ต้องสืบค้นเป็นลำดับต่อไป
ซึ่งแน่นอนว่า เรื่องที่เร่งด่วนที่สุดตอนนี้ก็คือเรื่องปีศาจ
สงครามกับปีศาจเกิดขึ้นจากสาเหตุใด แล้วทำไมตอนนี้พวกเขาถึงได้พักรบไป ข้อมูลพวกนี้สำคัญต่อเมืองชายแดนอย่างมาก ไม่เคยมีสงครามครั้งไหนเกิดขึ้นโดยปราศจากสาเหตุ และสิ่งที่ปีศาจทำก็ดูเหมือนจะไม่ใช่เพื่อแย่งชิงทรัพยากรหรือเพื่อขยายอาณาเขตเลย พวกเขาไม่ได้ยึดครองดินแดนร้างหรือบุกปล้นมนุษย์ แต่คล้ายกับแค่ต้องการเข่นฆ่าเพียงอย่างเดียวมากกว่า
โรแลนด์ยังสังเกตด้วยว่าอีกฝ่ายพูดคำว่า ‘สงครามแห่งโชคชะตา’ ออกมา หรือว่าสงครามอันดุเดือดนี้จะเกิดขึ้นจากความประสงค์ของพระเจ้า แต่ว่าตอนนั้นศาสนจักรยังไม่ถือกำเนิดขึ้นนี่นา ดังนั้นพระเจ้าที่พวกเขาชอบอ้างถึงจึงยังไม่น่าจะมีตัวตน ตราบใดที่ยังไม่ได้คำตอบเรื่องนี้ เขาก็ไม่มีวันสบายใจได้เลย
นอกจากนี้ เขายังต้องรีบหาข้อมูลเรื่องอารยธรรมและความเป็นอยู่ภายในเมืองศักดิ์สิทธิ์ด้วย...หรือพูดอีกอย่างก็คือ เมืองศักดิ์สิทธิ์มีสภาพเศรษฐกิจเป็นอย่างไรนั่นเอง รายละเอียดพวกนี้จะช่วยให้เขาคาดเดาระดับความเจริญทางอารยธรรมได้ และยังช่วยให้เขาประเมินความสามารถของปีศาจทางอ้อมได้ด้วย
ส่วนเรื่องสมาพันธ์นั้น โรแลนด์ไม่สนใจเท่าไรนัก จำนวนแม่มดที่น้อยนิดและความไม่แน่นอนของพลังวิเศษทำให้องค์กรแห่งนี้ขาดความพร้อมด้านการต่อสู้ ประวัติศาสตร์ที่ผ่านมาได้เน้นย้ำมาโดยตลอดว่า ตราบใดที่อาวุธสงครามของแต่ละฝ่ายยังอยู่ในระดับใกล้เคียงกัน สงครามที่เกิดขึ้นก็มีแต่จะเป็นสงครามล้างผลาญทั้งนั้น อาวุธที่มีความแม่นยำระดับสูงเพียงไม่กี่ชิ้นไม่สามารถกอบกู้สถานการณ์เลวร้ายทั้งหมดได้
เรื่องที่สองก็คือหินเวทมนตร์
หากนำข้อมูลที่ได้จากทิลลีมาพิจารณาด้วยแล้ว ก็จะเห็นได้ว่าหินชนิดนี้มีลักษณะเด่นที่สามารถชดเชยจุดอ่อนเรื่องความไม่แน่นอนของพลังวิเศษได้ เพราะมันช่วยให้แม่มดสามารถปล่อยพลังที่ตัวเองไม่มีได้ ทำให้แม่มดสายสนับสนุนสามารถลงสนามรบได้ไม่ต่างจากแม่มดสายต่อสู้...แม้ว่าในสายตาโรแลนด์แล้ว นี่จะเป็นการจัดลำดับความสำคัญที่กลับหัวกลับหางไปหน่อยก็ตาม เขาอยากเปลี่ยนแม่มดสายต่อสู้ให้กลายเป็นแม่มดสายสนับสนุน และส่งพวกเธอเข้าสู่อุตสาหกรรมการผลิตอันไร้ขอบเขตใจแทบขาด
แต่จุดที่ประหลาดก็คือ สมาพันธ์ซึ่งเป็นแหล่งรวมแม่มดกลับไม่ใช้หินเวทมนตร์ในการต่อสู้กับปีศาจ แต่กลับเลือกที่จะสร้างนักรบอาญาสิทธิ์ขึ้นมาแทน เรื่องนี้ออกจะเหลือเชื่อเกินไปหน่อย เป็นไปได้หรือไม่ว่าหินเวทมนตร์จะมีข้อเสียอะไรที่เขาไม่รู้ หรือมีขั้นตอนการผลิตที่ยุ่งยากจนชวนให้ถอดใจ
โชคดีที่อกาธาเป็นสมาชิกคนหนึ่งในสถาบันค้นคว้าศาสตร์ลึกลับ หน่วยงานนี้คล้ายกับสํานักเล่นแร่แปรธาตุในยุคนี้ กล่าวคือ แม่มดที่มีพรสวรรค์จะมารวมตัวกันเพื่อศึกษาวิจัยเรื่องหินเวทมนตร์และพลังวิเศษ โรแลนด์รู้สึกได้ว่าในนั้นน่าจะมีข้อมูลที่เป็นประโยชน์ซ่อนอยู่ไม่น้อยเลย
ส่วนข้อสงสัยสุดท้ายก็คือศาสนจักร
เขาวงข้อความส่วนนี้ไว้ เขาไม่สามารถหาคำตอบเรื่องการถือกำเนิดและการพัฒนาของคนกลุ่มนี้ได้จากคำให้การของอกาธา สิ่งที่เขาพอสันนิษฐานได้จากคำพูดของเธอในเวลานี้ก็คือ ศาสนจักรถือกำเนิดขึ้นหลังจากที่แม่มดแพ้สงคราม พวกเขารู้ความลับของสมาพันธ์ และพยายามปกปิดทุกอย่างที่เกี่ยวกับแม่มด โดยใส่ร้ายว่าพวกเธอเป็นร่างจำแลงของปีศาจ หากมองว่าประชาชนในสี่อาณาจักรใหญ่คืออนุชนรุ่นหลังของคนพื้นเมืองดั้งเดิมล่ะก็ เช่นนั้นศาสนจักรก็คือคนนอกโดยแท้จริง คนพื้นเมืองพวกนี้ไม่มีอารยธรรมใดๆ ทั้งสิ้น หากจะถูกคำพยากรณ์และประวัติศาสตร์ที่ศาสนจักรแต่งขึ้นหลอกลวงก็คงไม่แปลก
เรื่องทั้งหมดเกิดขึ้นจากการที่แม่มดในสมัยก่อนกดขี่คนธรรมดา จึงทำให้ผู้ลี้ภัยที่หนีรอดมาได้เห็นแม่มดเป็นศัตรูคู่อาฆาต จนนำไปสู่การไล่ล่าแม่มดในทวีปอย่างนั้นหรือ โรแลนด์ขมวดคิ้ว ฟังดูก็เหมือนจะสมเหตุสมผลอยู่ ทว่า...เขากลับรู้สึกแปลกๆ อย่างไรก็ไม่รู้
ในสมาพันธ์มีผู้พิทักษ์ศักดิ์สิทธิ์และแม่มดอมนุษย์ตั้งมากมาย แล้วไหนจะสุดยอดอมนุษย์อีก...ต่อให้อีกฝ่ายมีหินอาญาสิทธิ์ไว้ในครอบครอง ก็ไม่น่าจะเอาชนะคู่ต่อสู้ระดับนี้ได้ง่ายๆ กระมัง
ความเคียดแค้นเพียงอย่างเดียวไม่อาจช่วยให้ใครกำจัดคู่ต่อสู้ที่แข็งแกร่งกว่าตัวเองหลายเท่าได้ ข้อมูลที่เขาได้มาคงขาดรายละเอียดสำคัญบางอย่างไป
“แม่มดคนนั้นดูไม่ค่อยชอบฝ่าบาทเท่าไรนัก” ไนติงเกลพลันเอ่ยขึ้น
“ก็นางอยู่ในโลกที่แม่มดมีฐานะสูงกว่าคนธรรมดามาโดยตลอดนี่นะ” โรแลนด์หัวเราะร่า “ในสายตานาง ข้าคงไม่ต่างจากเศษหญ้าข้างทางหรอก”
“ฝ่าบาทไม่ทรงเกลียดนางหรือเพคะ”
“แล้วทำไมข้าต้องเกลียดล่ะ นางเป็นแค่คนน่าสงสารที่ถูกพรากจากยุคสมัยเท่านั้น” เขาส่ายหน้า “นางหลับอยู่ในโลงศพน้ำแข็งมาสี่ร้อยกว่าปี พอตื่นขึ้นมาอีกที โลกนี้ก็เปลี่ยนแปลงไปหมดแล้ว ความกลัวที่เกิดจากความไม่คุ้นเคยทำให้นางก่อกำแพงขึ้นในใจ ประเดี๋ยวนางรับความจริงได้เมื่อไร ก็คงเปลี่ยนความคิดได้เอง”
“ทรงตอบได้สมกับเป็นฝ่าบาทจริงๆ” ไนติงเกลยิ้มบางๆ “วางพระทัยเถิดเพคะ หม่อมฉันจะไม่ยอมให้นางทำอันตรายฝ่าบาทได้แม้แต่ปลายเล็บ”
........................................


[Go To Next Chapter]( ./260.md)