##บทที่ 279 แนวประจัญบาน
ขวานเหล็กเดินเข้าโถงใหญ่มาแล้วก็ทำวันทยหัตถ์
“กองทัพของทอว์ฟิคน่าจะมาถึงทางแยกแม่น้ำในอีกสี่วันข้างหน้า ดังนั้น กองทัพที่หนึ่งต้องออกเดินทางตั้งแต่บ่ายนี้” โรแลนด์สั่งอย่างเด็ดขาด “กองกำลังรักษาการณ์เมืองชายแดนจะมาเจอกับพวกเจ้าที่จุดตั้งรับศัตรู ข้าเองก็จะรีบไปให้เร็วที่สุดเช่นกัน”
“แล้วไม่ต้องมีใครรักษาการณ์เมืองชายแดนหรือพ่ะย่ะค่ะ”
“ไลต์นิ่งกับเมซีคอยสังเกตความเคลื่อนไหวของศัตรูอยู่แล้ว พวกเราไม่จำเป็นต้องแบ่งทหารไปป้องกันเมืองอีก แค่มารวมตัวกันแล้วบดขยี้ศัตรูให้ราบคาบก็พอ” เจ้าชายหยุดไปเล็กน้อย “นอกจากนี้ พวกเรายังต้องทิ้งทหารหนึ่งร้อยคนไว้เฝ้าพวกขุนนางที่ป้อมด้วย”
“ทิ้งทหารไว้...ที่นี่หรือพ่ะย่ะค่ะ” ขวานเหล็กอึ้งไปเล็กน้อย
โรแลนด์ทวนคำสั่งที่เขาสั่งห้าตระกูลใหญ่ให้ขวานเหล็กฟัง “ที่ข้าจับพวกเขามารวมกันก็เพื่อให้ง่ายต่อการควบคุม ข้าเกรงว่าหลังจากได้ข่าวเรื่องทอว์ฟิคบุกดินแดนตะวันตกแล้ว จะมีขุนนางบางคนคิดก่อความไม่สงบ กองทัพที่สองยังใช้อาวุธเก่าอยู่ ประสบการณ์ทำสงครามก็ยังไม่มี หากเกิดเหตุฉุกเฉินอะไรก็อาจจะคุมสถานการณ์ไม่อยู่ แต่หากมีกองทัพที่หนึ่งอยู่ด้วยสักสิบกลุ่ม ขุนนางพวกนั้นก็คงทำอะไรไม่ได้ ข้าไม่อยากให้เกิดเหตุจลาจลอะไรระหว่างที่พวกเราทำสงครามที่ทางแยกแม่น้ำ”
“น้อมรับพระบัญชาพ่ะย่ะค่ะ ฝ่าบาท” เขารับคำสั่ง
“ฝ่าบาทก็จะเสด็จด้วยหรือเพคะ” หลังจากขวานเหล็กออกไปแล้ว ไนติงเกลก็ปรากฏตัวออกมาจากหลังที่นั่งเขา
“แน่นอนสิ” โรแลนด์แบมือว่า “หากข้าไม่ไป แล้วใครจะสั่งงานโลตัสเล่า เรื่องบัญชาการการรบข้าอาจไม่เก่งเท่าไร แต่ถ้าเป็นเรื่องใช้หลุมหลบภัยปิดทางข้าศึกหรือรถถังถล่มศัตรูล่ะก็ ข้าถนัดเชียวล่ะ”
“หลุบหลบภัยน่ะหม่อมฉันรู้จัก แต่รถถังคืออะไรหรือเพคะ” ไนติงเกลผุดสีหน้างุนงง
“อ้อ...ก็คือรถม้าที่ลากปืนใหญ่มาด้วยน่ะ” เจ้าชายกระแอม “แต่พวกเรามีม้าไม่พอ เลยต้องใช้ลิตเติ้ลทาวน์ขนปืนใหญ่แทน ก็เลยเรียกรถถังไม่ได้”
“นี่คือเหตุผลที่ฝ่าบาททรงเลือกฮันนี่หรือเพคะ” เธอกะพริบตา “เท่าที่หม่อมฉันรู้มา นางสามารถเสกให้เสือและเสือดาวเชื่องได้เหมือนม้า แต่ว่าปืนใหญ่ที่ใช้สัตว์ขนก็เรียกรถถังได้หรือเพคะ”
“แน่นอนสิ” โรแลนด์ยกมุมปาก “จะระบุว่ารถถังเสือหรือรถถังเสือดาวก็ยังได้เลย”
ขณะที่กำลังพูดนั้น คาร์เตอร์ก็เดินอุ้มอินทรีหางขาวเข้ามา “ฝ่าบาท ข่าวจากเมืองชายแดนพ่ะย่ะค่ะ”
พอโรแลนด์ปรบมือ อินทรีตัวนั้นก็สยายปีกอย่างแสนรู้ แล้วโผทะยานจากอ้อมอกของอัศวิน บินข้ามระยะห่างมาเกาะไหล่เขาอย่างมั่นคง เขาหยิบเนื้อแห้งจากในกระเป๋าออกมาป้อนมัน ฝ่ายหลังยังยกกรงเล็บขึ้นเพื่อให้เขาปลดผ้าที่มัดอยู่ด้านบนได้สะดวกด้วย
นกตัวนี้ไม่ใช่เมซี แต่เป็นหนึ่งในสัตว์ส่งสารทางอากาศที่ฮันนี่ฝึกไว้ พวกมันสามารถจดจำมนุษย์ได้ห้าถึงหกคน รวมถึงเส้นทางบินอีกหลายร้อยเส้นทาง ขอแค่พาพวกมันไปยังสถานที่ใหม่ พวกมันก็จะนึกหาเส้นทางกลับรังได้ทันที โรแลนด์เดินทางมาป้อมครั้งนี้พาสัตว์ส่งสารมาด้วยสี่ตัว พวกมันสามารถบินไปกลับระหว่างสถานที่สองแห่งได้ภายในเวลาสองชั่วโมง ทั้งยังสามารถบินได้ตลอดเวลากลางวันโดยไม่ต้องหยุดพัก ในยุคที่ยังไม่มีการใช้คลื่นวิทยุเช่นยุคนี้ นี่ถือเป็นวิธีติดต่อสื่อสารที่รวดเร็วที่สุดแล้ว
โรแลนด์คลี่กระดาษจดหมายที่มัดผ้าไว้ แล้วกวาดตาอ่านอย่างรวดเร็ว
คนส่งจดหมายฉบับนี้คือเวนดี้ เธอบอกว่าเธอพาโลตัส ซิลเวีย ลีฟ ฮัมมิงเบิร์ด และนาน่าเดินทางไปที่ทางแยกแม่น้ำตามคำสั่งเขาแล้ว นอกจากนี้ยังมีสมาชิกกองปืนใหญ่และปืนใหญ่อีกแปดกระบอกติดเรือไปด้วย...หลังจากที่ปืนใหญ่ถูกเสกให้น้ำหนักเบาลงแล้ว ดาดฟ้าเรือลิตเติ้ลทาวน์ก็สามารถบรรทุกปืนใหญ่ได้แปดกระบอก
เจ้าชายคำนวณในใจอยู่สักครู่ หากเวนดี้เร่งเดินทางด้วยความเร็วสูงสุด เรือซีเมนต์จะใช้เวลาหนึ่งวันในการเดินทางถึงจุดหมาย ต่อให้ซิลเวียช่วยดูทางเรือตอนกลางคืนได้ เวนดี้ก็ไม่สามารถใช้พลังอย่างต่อเนื่องได้อยู่ดี เพราะพลังของเธอยังไม่สมบูรณ์เหมือนของอันนา ดังนั้นหากพักผ่อนตอนกลางคืนแล้วเดินทางตอนกลางวัน สี่วันก็เพิ่งไปกลับได้แค่สองรอบเท่านั้น อย่างมากก็ขนปืนใหญ่มาที่ทางแยกแม่น้ำได้เพียงสิบหกกระบอก
ทว่าถึงจำนวนปืนจะไม่มากเท่าตอนทำสงครามครั้งที่แล้ว แต่สำหรับการโจมตีที่อีกฝ่ายไม่มีเวลาตั้งตัว และไม่สามารถตอบโต้ได้อย่างรวดเร็วเพราะอยู่บนเรือด้วยแล้ว ปืนใหญ่จำนวนเท่านี้ก็พอใช้ได้อยู่ โรแลนด์รับกระดาษกับพู่กันจากไนติงเกลมาเขียนคำสั่งใหม่...กองรักษาการณ์จะต้องนำอาวุธและดินระเบิดเดินทางมารวมกับกองทัพใหญ่ของขวานเหล็กที่ทางแยกแม่น้ำโดยเร็วที่สุด
อีกหนึ่งชั่วโมงข้างหน้า อินทรีหางขาวก็จะส่งจดหมายไปถึงมือบุ๊ก และบุ๊กก็จะส่งจดหมายต่อไปให้หัวหน้ากองไบรอันทันที
...
กว่าโรแลนด์จะมาถึงสถานที่นัดหมายก็เช้าวันรุ่งขึ้น
แม่น้ำที่สะท้อนประกายระยิบระยับถูกแยกออกเป็นสองสายที่จุดนี้ สายหนึ่งไหลไปทางป้อมปราการลองซอง ส่วนอีกสายเชื่อมไปถึงเมืองเรดวอเตอร์
เนื่องจากสายหลังมีขนาดใหญ่กว่า คนส่วนใหญ่จึงถือว่ามันเป็นทางสายหลักของแม่น้ำแดง ส่วนสายที่เชื่อมไปถึงป้อมนั้นถูกเรียกว่าแม่น้ำแดงสายเล็ก
ทันทีที่โรแลนด์ลงจากเรือ พวกแม่มดที่รออยู่ริมแม่น้ำก็กรูกันมาต้อนรับ
"เวนดี้ล่ะ" โรแลนด์ถามพลางมองไปรอบตัว
"ขึ้นลิตเติ้ลทาวน์กลับเมืองไปตั้งแต่ฟ้าสว่างแล้วเพคะ" ลีฟตอบ "นางบอกว่ายังเหลือปืนใหญ่ที่ต้องขนมาอีกชุด”
“ได้ยินว่าฝ่าบาทจะทรงทำสงครามกับทอว์ฟิค วิมเบิลดัน พระราชาจอมปลอมที่วันๆ เอาแต่ล่าแม่มดหรือเพคะ” โลตัสถามอย่างกระตือรือร้น “ฝ่าบาทจะทรงให้พวกหม่อมฉันทำอะไรบ้างเพคะ”
แม้ตอนนี้ขวานเหล็กและกองทัพที่หนึ่งจะยังเดินทางมาไม่ถึง แต่เขาก็สามารถเตรียมงานบางส่วนล่วงหน้าได้...ตราบใดที่ยังมีแม่มด
“ข้าต้องการสร้างแนวป้องกันริมฝั่งแม่น้ำสายหลักทั้งสองฝั่ง” เขานั่งยองๆ ลงแล้วใช้หินวาดภาพ “สมมติว่าเส้นนี้เป็นเส้นทางเดินทัพของศัตรู ข้าจะแบ่งกองทัพไปอยู่สองฝั่งน้ำเพื่อตีขนาบศัตรูอย่างกะทันหัน และเพื่อไม่ให้ศัตรูรู้ตัวก่อน พวกเราจะต้องพรางตัวให้แนบเนียนที่สุด ดังนั้น เจ้าจะต้องสร้างบ้านดินสองฝั่งให้ทำมุมกันเป็นรูปสามเหลี่ยม บ้านที่ว่านี้จะมีลักษณะเป็นเส้นยาว กำแพงแน่นหนา ข้างในแบ่งพื้นที่เป็นแปดห้อง และเว้นรูหน้าต่างเล็กๆ ไว้เฉพาะด้านที่หันหน้าหาแม่น้ำแดง”
“ฝ่าบาท หม่อมฉันไม่เข้าใจเพคะ...” โลตัสถามอย่างงุนงง “การซ่อนทหารไว้ในบ้านดินช่วยเรื่องพรางตัวก็จริง แต่พวกเขาก็โจมตีเรือที่อยู่ในแม่น้ำไม่ได้เหมือนกัน หากกองเรือของพระราชาจอมปลอมแล่นต่อไปโดยไม่เข้าฝั่ง จนกระทั่งผ่านบ้านดินพวกนี้ไปจะทำอย่างไรเพคะ”
“ไม่หรอก พวกเขาผ่านไปไม่ได้หรอก” โรแลนด์ยิ้ม “ถึงตอนนั้นเจ้าจะรู้เอง”
จากนั้นเขาก็หันไปหาลีฟ “เจ้ารับผิดชอบงานพรางตัวพวกนี้ จะใช้พงหญ้าหรือเถาวัลย์ก็ได้ ขอแค่ให้ดูเป็นธรรมชาติก็พอ”
“เพคะ” ลีฟรับคำ
คราวนี้ เมื่อปืนใหญ่ถูกอำพรางแล้ว บ้านดินที่ดูไร้ประโยชน์ในสายตาลีฟสองหลังก็จะกลายเป็น ‘เรือสำเภารบ’ ที่ไม่มีวันจมทันที ถึงตอนนั้นแค่เปิดแผ่นกระดานที่บังหน้าต่างออก ห้องทุกห้องก็จะพ่นเปลวไฟพิฆาตออกมาได้ ปืนใหญ่สนามสิบหกกระบอกจะยังคงยิงได้อย่างแม่นยำ เพราะอยู่บนพื้นนิ่งไม่โคลงเคลง และการยิงในระยะใกล้ขนาดนี้ ต่อให้หลับตายิงก็ไม่มีทางพลาดเป้าที่อยู่กลางแม่น้ำแน่นอน...ต่อให้ยิงจนเรือล่มไม่ได้ ก็ยังพอเปลี่ยนดาดฟ้าของมันให้กลายเป็นพื้นที่มรณะได้
นอกจากนี้ เรือของศัตรูก็อยู่ในจุดเสียเปรียบของตัวที ตั้งแต่แรกอยู่แล้ว โรแลนด์คิดอย่างลำพองใจ ไหนลองบอกซิว่า คนที่อยู่ในจุดที่ได้เปรียบของตัวทีจะแพ้ได้อย่างไร
........................................




[Go To Next Chapter]( ./192.md)