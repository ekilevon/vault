##บทที่ 228 คนไร้หน้า
ยายเฒ่าเก็บดาบแล้วผลักพินโฮลล้มลงกับพื้น จากนั้นจึงหยิบขวดยามาเช็ดกับเสื้อแล้วยื่นให้บาทหลวง
"ทำได้ดีมาก" ฟิลลิปส์พยักหน้า "ลากเขาไปจัดการข้างนอก"
"รับทราบ" เธอส่งเสียงแหบแห้งออกมา ก่อนจะยกศพนั้นขึ้นมาอย่างง่ายดาย กิริยาท่าทางดูไม่เหมือนคนแก่ไร้เรี่ยวแรงแม้แต่น้อย
"ท่านบาทหลวง ท่านเชื่อที่เขาพูดหรือไม่" หลังจากผู้ดูแลจากไปแล้ว ศาสนบริกรแชตรัธก็ถามขึ้น "กลุ่มพ่อค้ากับแม่มดร่วมมือกัน มิหนำซ้ำยังรับคำสั่งมาจากผู้ปกครองเมืองชายแดนอีก...หากข้าจำไม่ผิดล่ะก็ ผู้ปกครองที่นั่นคือเจ้าชายโรแลนด์ไม่ใช่หรือ"
"เรื่องนี้ต้องส่งคนไปตรวจสอบก่อนถึงจะรู้ว่าจริงหรือเท็จ" ฟิลลิปส์พูดหน้าเครียด "แต่ข้าคิดว่าเขาไม่น่าพูดโกหก เพราะแค่พวกเรายืนมองจากกำแพงเมืองก็เห็นความเคลื่อนไหวของผู้อพยพแล้ว หากเขาคิดจะแต่งเรื่องมาหลอกเอายาศักดิ์สิทธิ์ ก็น่าจะแต่งเรื่องที่พิสูจน์ได้ยากหน่อย"
"ข้าจะส่งคนไปตรวจสอบเดี๋ยวนี้" ศาสนบริกรโค้งตัวพูด
"ไปเถอะ แล้วได้เรื่องอย่างไรมารายงานข้าด้วย"
ฟิลลิปส์เดินไปนั่งที่โต๊ะช้าๆ พลางหมุนยาศักดิ์สิทธิ์ในมือเล่น ผู้อพยพพวกนี้ไม่ต่างจากลูกไก่ในกำมือเขาเลย ฟิลลิปส์ต้องการควบคุมความเคลื่อนไหวของพวกเขา ไม่ให้พวกเขาหาทางหนีตายกันเอง จึงวางแผนไว้ว่าหลังจากโรคระบาดแพร่กระจายไปแล้ว เขาก็จะให้กลุ่มน้ำแห่งฝันส่งคนไปปะปนกับผู้อพยพ แล้วกระจายข่าวว่าศาสนจักรกำลังจะมาช่วยพวกเขา ขอให้อดทนรออีกสักสองสามวัน พวกเขาก็จะได้รับความช่วยเหลือจากพระเจ้า ได้รับการอุปถัมภ์จากศาสนจักร หรือกระทั่งได้กลายเป็นส่วนหนึ่งของเมืองหลวงแห่งเกรย์คาสเซิลแล้ว พวกขบวนการใต้ดินเองก็น่าจะติดโรคกันไม่น้อยเหมือนกัน พวกเขาจะต้องยอมใช้พลังเฮือกสุดท้ายทำงานให้เขาเพื่อแลกกับยาศักดิ์สิทธิ์อย่างไม่ต้องสงสัย
หากข่าวที่เขาได้มาถูกต้องล่ะก็ คนกลุ่มนี้น่าจะเริ่มเคลื่อนย้ายผู้อพยพตั้งแต่เมื่อวานเป็นอย่างช้า และไม่น่าจะหยุดมือจนกว่าคนจะหมดค่าย ซึ่งนั่นจะเป็นอุปสรรคต่อแผนการของเขาอย่างใหญ่หลวง แต่ที่เลวร้ายกว่านั้นก็คือ พวกเขาร่วมมือกับแม่มด...ฟิลลิปส์มั่นใจว่าคนที่รักษาโรคนี้ได้มีแค่แม่มดเท่านั้น
"ท่านบาทหลวง ข้าจัดการศพเรียบร้อยแล้ว" หญิงชราเดินเข้ามาในห้องอย่างระมัดระวัง "ยังมีผู้ใฝ่ต่ำคนไหนโผล่มาอีกหรือไม่"
"น่าจะต้องมีอีกอยู่แล้ว" ฟิลลิปส์พูดเสียงขรึม "และอาจจะไม่ใช่แค่คนเดียวด้วย" เขาหยุดไปเล็กน้อย "ที่นี่ไม่มีคนอื่น เจ้าไม่ต้องใช้ร่างอัปลักษณ์เช่นนี้ก็ได้ เห็นแล้วให้รำคาญตานัก"
"ข้าเข้าใจแล้ว"
เธอโค้งตัวลง จากนั้นก็มีเสียงเปรี๊ยะปร๊ะดังมาจากร่างเธอ ราวกับกระดูกทั้งหมดในร่างเธอกำลังเสียดสีกัน ร่างกายเธอยืดออกอย่างรวดเร็ว ผมขาวโพลนเปลี่ยนเป็นสีดำในพริบตา ผิวที่หย่อนคล้อยและมีรอยยับย่นค่อยๆ เรียบเนียนขึ้น จนในที่สุดก็กลับมาเต่งตึงและยืดหยุ่นอีกครั้ง...ราวกับร่างกายเธอกำลังย้อนเวลากลับไป เมื่อเธอเผยร่างให้เห็นเต็มตาอีกครั้ง ร่างนั้นก็กลายเป็นหญิงสาวผู้งดงามแล้ว
"ดูดีขึ้นเยอะ" ฟิลลิปส์หัวเราะอย่างพอใจ "ข้าจำได้ว่าผู้หญิงคนนี้คือ...คนที่ถูกแขวนคออยู่หน้าประตูเมือง"
"ใช่แล้ว ท่านบาทหลวง" เธอพยักหน้า "ตอนนั้นท่านมองนางนานที่สุดในบรรดาคนทั้งสี่"
"เจ้านี่ช่าง... รู้จักเอาใจข้าจริงๆ" บาทหลวงจุ๊ปาก "แต่ว่าแชตรัธคงใกล้กลับมาแล้ว ข้าคงมีเวลาไม่มากพอ" เขาข่มไฟปรารถนาในใจ "แล้วก็ เจ้ายังต้องไปจัดการพวกใฝ่ต่ำพวกนั้นด้วย... เหมือนเช่นที่แล้วมา"
"ปล่อยให้เป็นหน้าที่ข้าเถิด ท่านบาทหลวง" อีกฝ่ายโค้งตัวพูด "ข้าจะไม่ปล่อยให้แม่มดใฝ่ต่ำหลุดรอดไปแม้แต่คนเดียว"
ผ่านไปสักครู่ แชตรัธก็กลับมาที่ห้องลับอีกครั้ง เขาเหลือบมองแม่มดแวบหนึ่งก่อนจะรายงานฟิลลิปส์ว่า " ท่านบาทหลวง ที่ค่ายผู้อพยพนอกประตูตะวันตกเหลือคนไม่มากแล้ว ข้าเกรงว่าฟ้ามืดอาจมองเห็นไม่ถนัด จึงให้คนถือคบไฟไปตรวจดู ปรากฏว่าพบกระโจมว่างมากมาย แต่ว่าที่เขตท่าเรือก็ไม่มีแสงไฟเลยเช่นกัน ไม่รู้ว่าพ่อค้ากลุ่มนั้นยังประจำการอยู่ที่เดิมหรือไม่ ส่วนแม่มด..."
"ไม่ต้องสืบแล้ว" ฟิลลิปส์พูดขัด "ในเมื่ออีกฝ่ายกล้าขนผู้อพยพอมโรคไปจริงๆ ข่าวที่ได้มาก็คงไม่ผิดหรอก คนกลุ่มนี้ต้องมีแม่มดสองคนเป็นอย่างต่ำ คนนึงบินสังเกตการณ์บนฟ้า ส่วนอีกคนรักษาโรคได้ คนหลังนั้นเป็นอุปสรรคต่อแผนการข้าอย่างร้ายแรง ข้าต้องหยุดนางให้ได้โดยไวที่สุด" เวลานี้อีกฝ่ายยังขนย้ายผู้อพยพอยู่นอกเมือง หากพวกเขาพาแม่มดเข้าเมืองแล้วเปิดรักษาชาวเมืองที่ติดโรคเมื่อไร 'ยาศักดิ์สิทธิ์' ที่เขาโฆษณาไว้หนักหนาก็จะกลายเป็นเรื่องขบขันทันที
"เช่นนั้นพวกเราควรทำอย่างไร" บาทหลวงถาม "ส่งทหารพิพากษาไปจับแม่มดหรือ"
เขาส่ายหน้า “ที่นี่คือเมืองหลวง ไม่ใช่เมืองศักดิ์สิทธิ์เฮอร์มีส ในโบสถ์มีทหารพิพากษาเพียงยี่สิบกว่าคนเท่านั้น หากส่งพวกเขาไป พรุ่งนี้ใครจะดูแลความสงบตอนแจกยา นอกจากนี้ หากส่งคนไปน้อยเกินไปก็มีแต่จะแหวกหญ้าให้งูตื่นเท่านั้น ต่อให้กำราบทหารรับจ้างพวกนั้นได้ พวกแม่มดก็ยังหนีไปได้อยู่ดี” ทหารพิพากษาที่ทำหน้าที่ดูแลโบสถ์ในเมืองหลวงมีจำนวนเพียงไม่กี่สิบคนเท่านั้น เพราะหากมีทหารประจำที่นี่หลายร้อยคน พระราชาคงนอนไม่หลับแน่
"เช่นนั้น...พวกเราเขียนจดหมายไปบอกทางเฮอร์มีส ให้มุขนายกส่งกำลังเสริมมาแล้วค่อยเคลื่อนไหวดีหรือไม่"
"กว่าทหารพิพากษาจะมา ผู้อพยพคงไปจากที่นี่หมดแล้ว" บาทหลวงฟิลลิปส์ยิ้มเยาะ "แล้วอีกอย่าง ถ้าแค่จะรับมือกับทหารรับจ้างน่ะ ไม่ต้องใช้ทหารชั้นดีของศาสนจักรก็ได้ เรื่องนี้ปล่อยให้เป็นหน้าที่ของกลุ่มน้ำแห่งฝันดีกว่า"
"ท่านจะให้พวกขบวนการใต้ดินทำงานนี้หรือ" แชตรัธแปลกใจ
"พวกเขามีคนมาก สามารถล้อมท่าเรือแล้วบุกโจมตีได้ในคราวเดียว เจ้าคิดว่าทหารรับจ้างที่ไม่สวมเกราะและใช้ทวนเป็นอาวุธจะสู้นักเลงใต้ดินได้กี่คนเชียว" เขาถามกลับ
"น่าจะประมาณสองถึงสามคน"
"ดังนั้น พวกเขาก็สู้กับนักเลงได้แค่สองร้อยกว่าคนเป็นอย่างมาก แต่กลุ่มน้ำแห่งฝันสามารถรวบรวมคนได้ถึงพันกว่าคน แน่นอนว่าเศษมนุษย์บ้าพลังพวกนี้อาจสู้กองทหารพิพากษาเล็กๆ ที่รู้จักใช้ค่ายกลไม่ได้ก็จริง แต่ถ้าแค่บดขยี้ทหารรับจ้างที่ไม่มีเกราะพวกนั้นล่ะก็ รับรองว่าเหลือเฟือ" ฟิลลิปส์ลุกขึ้นยืน "ไปบอก 'เขี้ยวคม' แทนิสตามที่ข้าพูดนี่ล่ะ ข้าให้เวลาเขารวบรวมคนหนึ่งวัน ยิ่งได้คนมากเท่าไรก็ยิ่งดี แล้วลงมือคืนพรุ่งนี้เลย แต่จงระวังไว้ อย่าให้พวกเขารู้ว่ามีวิธีรักษาโรควิธีอื่นนอกเหนือจากยาศักดิ์สิทธิ์เด็ดขาด แล้วก็อย่าบอกพวกเขาด้วยว่าเป้าหมายของพวกเราเป็นแม่มด บอกแค่ว่าอย่าปล่อยให้ใครหนีไปได้ก็พอ ค่าตอบแทนคือยาศักดิ์สิทธิ์หนึ่งลัง หากเขาปฏิเสธหรือรับปากส่งๆ ก็บอกเขาไปว่า ต่อไปไม่ต้องมาเอาดอกฝิ่นกับเฟิร์นหลับใหลที่ข้าอีก”
“แล้วพวกแม่มดเล่า...จะให้ทำอย่างไรกับพวกนาง โดยเฉพาะคนที่บินได้นั่น”
“นางบินไม่ได้ตลอดหรอก และพวกนักเลงก็จะไม่จบการต่อสู้ภายในระยะเวลาสั้นๆ แน่นอน หรือพูดอีกอย่างก็คือ...ประโยชน์ของพวกเขาก็คือช่วยดึงดูดความสนใจอีกฝ่ายนี่ล่ะ” ฟิลลิปส์เดินไปหาแม่มด แล้วยื่นมือไปลูบไล้ใบหน้าเธอ “หากเฟซเลสหาจังหวะเข้าไปในค่ายได้ก็ไม่มีอะไรน่าเป็นห่วง”
เธอสามารถเปลี่ยนร่างตัวเองหรือคนอื่นให้เป็นอีกคนได้โดยการสัมผัส โดยสามารถเปลี่ยนได้ทั้งหน้าตา รูปร่าง และเสียง มิหนำซ้ำหากพลังวิเศษออกฤทธิ์แล้ว หินอาญาสิทธิ์ก็ทำอะไรไม่ได้ด้วย สำหรับนักฆ่าแล้ว พลังชนิดนี้ถือว่าสมบูรณ์แบบมากทีเดียว และเพราะเหตุนี้เอง เธอถึงได้กลายเป็นหนึ่งในแม่มดเพียงไม่กี่คนที่ศาสนจักรเลี้ยงไว้และตั้งใจปลุกปั้นโดยเฉพาะ “ตอนที่อีกฝ่ายรู้ตัวว่าไม่มีทางชนะนั้น ในค่ายก็น่าจะกำลังชุลมุนหนัก ถึงตอนนั้น เฟซเลสจะตรวจดูเองว่าไม่มีแม่มดหลุดรอดไปได้แม้แต่คนเดียว” บาทหลวงยิ้ม
........................................


[Go To Next Chapter]( ./141.md)