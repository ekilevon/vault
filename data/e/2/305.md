##บทที่ 393 ทดสอบเรือใหม่
บริเวณรอบๆ อู่ต่อเรือชั่วคราวริมแม่น้ำแดงเนืองแน่นไปด้วยผู้คน
ใครๆ ก็รู้ว่าในเพิงไม้แห่งนี้มีเรือประหลาดอยู่ชนิดหนึ่ง รูปลักษณ์ภายนอกของมันเหมือนอ่างอาบน้ำขนาดใหญ่ สร้างขึ้นจากซีเมนต์สีเทา...ของชนิดนี้เมื่อแห้งแล้วก็จะเหมือนหินทุกประการ หากโยนลงน้ำก็จะได้ยินแค่เสียงจ๋อมเท่านั้น ไม่มีใครทันเห็นแม้แต่เงาของมัน
ช่างที่ทำงานที่นี่ตั้งชื่อเหมาะๆ ให้มันว่า เรืออ่าง
วันนี้เป็นวันทดสอบเรือตัวอย่างสองลำแรก
ฝูงชนที่มามุงดูสามารถแบ่งได้เป็นสองประเภทใหญ่ๆ ประเภทแรกคือคนที่เพิ่งย้ายมาอยู่เมืองชายแดน พอพวกเขารู้ข่าวก็พากันนึกสงสัย บ้างก็รู้สึกเหลือเชื่อ จึงมุ่งหน้ามาดูสิ่งประดิษฐ์แปลกตาชนิดนี้ด้วยความอยากรู้อยากเห็น ในคนกลุ่มนี้มีชาวประมงและกะลาสีเรือจากดินแดนตะวันออกและดินแดนใต้ด้วย ส่วนประเภทที่สองก็คือชาวเมืองดั้งเดิม พวกเขาชินกับปาฏิหาริย์นานาชนิดของเจ้าชายแล้ว และก็เคยได้ยินกิตติศัพท์ของ ‘เรือลิตเติ้ลทาวน์’ มาก่อน ที่วันนี้ฝ่าหิมะมารวมตัวกันที่นี่ ก็แค่เพราะอยากเห็นเจ้าชายที่พวกเขาเคารพรักเท่านั้น
กูกาซิมจัดอยู่ในประเภทแรก
ตอนที่เจ้าชายแปะประกาศข่าวนี้และข่าวการรับสมัครงานตำแหน่งใหม่นั้น เขายืนกรานว่าไม่ว่าอย่างไรก็ต้องมาดูให้ได้ เวเดอร์ไม่มีทางเลือก จึงต้องขอคาร์เตอร์ลางาน​แล้วมาที่นี่เป็นเพื่อนเขา...ที่นี่ไม่ใช่ที่ที่เขาคุ้นเคย ผู้คนก็แปลกหน้า แล้วไหนจะหิมะที่กองพะเนินอีก เขาจะยอมให้อีกฝ่ายมายังที่ที่ผู้คนคลาคล่ำเช่นนี้เพียงลำพังได้อย่างไร หากถูกคนเบียดหกล้มจนได้รับบาดเจ็บล่ะก็ ผู้สูงอายุอย่างกูกาซิมคงฟื้นตัวไม่ได้ง่ายๆ แน่
“เจ้าดูถูกข้าเกินไปแล้ว เด็กน้อย” ชายชราโบกมือไล่เขาไม่ให้ตามมา “ข้าเคยผ่านร้อนผ่านหนาวมาไม่น้อย ถึงจะอายุมากแล้ว แต่ร่างกายก็ไม่ได้อ่อนแอกว่าเจ้านักหรอก”
“ข้ารู้แล้ว” เวเดอร์พูดอย่างไม่เห็นด้วย “แต่อย่างไรเสียข้าก็ลางานมาแล้ว ท่านมาพูดเอาตอนนี้ก็ไม่มีประโยชน์หรอก ข้าก็แค่ไม่เข้าใจว่าทำไมท่านต้องมาดูเจ้านี่ลงน้ำด้วย ก็แค่เรือธรรมดาไม่ใช่หรือ”
“แต่เจ้าบอกว่ามันทำมาจากหินสีเทานี่” กูกาซิมส่ายหน้า “หินที่ก้อนใหญ่เท่าอ่างอาบน้ำจะลอยน้ำได้อย่างไร”
เขาผิดเองที่ปากมากเกินไป เวเดอร์คิด ไม่รู้ทำไมเขาถึงเผลอพูดถึงประกาศที่ลานเมืองกับกูกาซิมได้ “บางที เจ้าชายอาจจะตรัสเกินจริงก็ได้ ข้าว่าคงเป็นเรือไม้ที่มีโครงสร้างบางส่วนเป็นซีเมนต์อะไรนั่นมากกว่า”
“นั่นยิ่งเป็นไปไม่ได้ใหญ่” ชายชราพูดอย่างมั่นใจ “เจ้าลองคิดดูซิ พวกเขาเริ่มสร้างเพิงไม้นั่นเมื่อไร”
“ก็น่าจะประมาณ...หนึ่งเดือนกว่าก่อนหน้านี้ได้”
“ถูกต้อง ก่อนหน้าที่เจ้าจะถูกเรียกตัวไปเป็นตำรวจ ตอนที่พวกเราย้ายเข้ามาอยู่ในเขตเมืองชั้นในน่ะ ที่นี่ยังเป็นลานว่างอยู่เลย!” หนวดของเขาขยับไหว “ลำพังแค่สร้างเพิงก็กินเวลาไปหนึ่งเดือนแล้ว นั่นแปลว่าเจ้าชายทรงใช้เวลาต่อเรือลำแรกเพียงครึ่งเดือนเท่านั้น”
“เอ่อ แล้วนั่นผิดปกติหรือ” เวเดอร์ถามอย่างไม่เข้าใจ
“ก็ผิดปกติน่ะสิ!” กูกาซิมร้องเอะอะ “ข้าสาบานต่อเทพแห่งทะเลเลยก็ได้! ตั้งแต่เกิดมา ข้ายังไม่เคยเห็นเรือที่ใช้เวลาต่อเพียงครึ่งเดือนมาก่อน แล้วเรื่องนี้ก็ไม่เกี่ยวกับขนาดของเรือด้วย...หากเป็นเรือสำเภาล่ะก็ ลำพังแค่ต่อโครงเรือก็กินเวลาไม่ต่ำกว่าหนึ่งเดือนแล้ว เพราะไหนจะต้องรอผึ่งไม้ให้แห้งแล้วนำไปอบไอน้ำให้โค้งอีก ขั้นตอนนี้ยุ่งยากไม่น้อย ไม่มีทางทำเสร็จได้ภายในระยะเวลาสั้นๆ แน่นอน”
เวเดอร์ถามอย่างประหลาดใจ “ทำไมท่านถึงได้...รู้เรื่องการต่อเรือดีขนาดนี้”
“เพราะข้าเคยเป็นกัปตันเรือมาก่อนน่ะสิ เด็กน้อย” ชราชายพ่นไอสีขาว “สมัยหนุ่มๆ น่ะ ข้าเคยแล่นเรือขนสินค้าไปทั่วเขตซีวินด์และท่าเรือเคลียร์วอเตอร์มาแล้ว อาณาจักรดอว์นและหมู่เกาะในฟยอร์ดก็เคยไป แต่เพราะเหตุสุดวิสัยบางอย่าง...ข้าถึงได้ตกอยู่ในสภาพเช่นนี้”
“ท่านไม่เห็นเคยเล่าเรื่องพวกนี้ให้ข้าฟังเลย” เขาเบิกตาโต
“ก็เจ้าไม่เคยถามนี่ เด็กน้อย” กูกาซิมยักไหล่
“เอาเถอะ” เวเดอร์เลื่อนสายตาไปที่อู่ต่อเรือ “ดังนั้น ท่านถึงได้สงสัยว่าเจ้าชายทรงต่อเรือสำเภาเสร็จภายในเวลาครึ่งเดือนได้อย่างไรใช่หรือไม่”
“ไม่มีกัปตันคนไหนไม่สงสัยหรอก” เขาลูบหนวดว่า “หากเจ้าชายไม่ทรงโกหกล่ะก็ เจ้ารู้หรือไม่ว่านั่นหมายความว่าอย่างไร อีกเพียงหนึ่งถึงสองปี พระองค์ก็จะทรงกระจายกองเรือของพระองค์ไปยังแม่น้ำทุกสายในเกรย์คาสเซิลได้แล้ว”
เวเดอร์สั่นสะท้าน “อย่าบอกนะว่าท่านคิดจะ...”
ชายชราหัวเราะ “ข้าจะขอข้าวต้มเจ้ากินตลอดไปได้อย่างไร”
“เจ้าชายไม่ทรงโกหกหรอก” ทันใดนั้นก็มีเสียงใครบางคนดังขึ้นจากด้านข้าง “แล้วเรือนั่นก็ไม่ใช่เรือสำเภาด้วย”
เวเดอร์หันไปมองก็เห็นคนพูดเป็นชายหนุ่มอายุน้อย ฟังจากสำเนียงแล้วน่าจะเป็นชาวดินแดนตะวันตก “ไม่ใช่เรือสำเภาหรือ”
“ไม่ใช่แน่นอน เพราะมันแล่นได้โดยไม่ต้องใช้ใบเรือ มิหนำซ้ำยังแล่นได้เร็วกว่าเรือสำเภาด้วย” อีกฝ่ายพูดอย่างภูมิใจ “เจ้าเคยเห็นเครื่องจักรไอน้ำที่พ่นควันสีขาวในเหมืองหรือไม่เล่า มันสามารถดึงกระบะแร่ขึ้นจากอุโมงค์เหมืองได้อย่างง่ายดาย เรือซีเมนต์พวกนี้ก็ขับเคลื่อนด้วยเครื่องจักรไอน้ำนี่ล่ะ เจ้าชายตรัสว่าเรือพวกนี้คือเรือกลไฟ!”
“แล่นได้โดยไม่ต้องใช้ใบเรือหรือ” กูกาซิมสงสัย “เด็กน้อย เจ้าพูดเพ้อเจ้ออะไรน่ะ หากเรือลำไหนไม่มีใบเรือ ก็ต้องอาศัยคนพายลูกเดียว แล้วความเร็วก็สู้เรือสำเภาไม่ได้ด้วย แล้วอีกอย่าง ตอนนี้พวกมันก็ยังไม่ได้ลงน้ำเสียหน่อย เจ้ายังไม่ทันเห็นพวกมันด้วยซ้ำ เจ้ารู้ได้อย่างไรว่าพวกมันใช้งานได้”
“ข้าย่อมเคยเห็นแน่นอน” เด็กหนุ่มฉีกยิ้ม “พวกท่านคงเป็นคนต่างถิ่นที่เพิ่งมาอยู่ที่นี่กระมัง หากไม่รู้ก็ไม่แปลกหรอก ฤดูร้อนที่ผ่านมา ข้าเพิ่งดัดแปลงเรือกลไฟให้พวกพ่อค้าจากฟยอร์ดไปเอง แต่ว่าเรือนั่นสร้างด้วยไม้ ไม่ทนทานเหมือนเรือหินพวกนี้หรอก”
เวเดอร์ยังอยากจะพูดอะไรต่อ แต่อีกฝ่ายกลับตาลุกวาวขึ้นมา แล้วชี้มือไปที่อู่ต่อเรือเสียก่อน “ดูนั่น เจ้าชายเสด็จแล้ว!”
เสียงโห่ร้องพลันดังขึ้นจากกลุ่มฝูงชน ทุกคนต่างชูมือขึ้นแสดงความเคารพต่อผู้ปกครองของพวกเขา
เจ้าชายโรแลนด์เดินขึ้นเวทีไม้ชั่วคราวที่ตั้งอยู่ข้างอู่ต่อเรือ พอกล่าวแสดงความยินดีอย่างง่ายๆ จบแล้ว ก็ประกาศนำเรือใหม่ลงน้ำทันที
ในขณะที่ฝูงชนกำลังส่งเสียงร้องให้กำลังใจอย่างเป็นจังหวะนั้น เหล่าคนงานก็รื้อเพิงไม้ด้านที่หันไปทางแม่น้ำแดงออก เรือสีเทายาวสี่สิบเมตรค่อยๆ ไหลตามพื้นหิมะลงไปยังคันดินริมแม่น้ำ ก่อนจะปักหัวลงในน้ำที่เย็นเฉียบ
เวเดอร์ตกใจ เขาคิดว่าเรือจะจมลงไปที่ก้นแม่น้ำแล้ว แต่พอส่วนที่เหลือลงน้ำหมดแล้ว หัวเรือก็กลับกระดกขึ้นมาอีกครั้ง มิหนำซ้ำยังกระแทกผิวน้ำจนน้ำกระเซ็นเป็นวงกว้างด้วย
ฝูงชนพากันปรบมืออย่างยินดี
“สวรรค์ มันลอยน้ำได้จริงๆ ด้วย” กูกาซิมตะลึงไปครู่ใหญ่ “ว่าแต่เรือนั่นสร้างจากหินจริงๆ หรือ”
เวเดอร์เองก็สงสัยเหมือนกัน...ผิวของเรืออ่างดูเรียบเนียนราวกับหินแกรนิตที่ถูกขัดอย่างละเอียด ทว่าตามตัวเรือกลับไม่ปรากฏรอยต่อแม้แต่รอยเดียว ผิวเรือทั้งลำเนียนสนิทเป็นเนื้อเดียวกัน บนนั้นมีห้องโดยสารเตี้ยๆ ที่ไม่มีดาดฟ้าเรือ ดูแล้วไม่น่าใช้นอนพักได้เลย มิหนำซ้ำส่วนพื้นเรือก็แบนมาก ไม่มีทางตั้งเสาใบเรือได้แน่ๆ มันคืออ่างอาบน้ำอย่างที่ทุกคนว่าจริงๆ
แต่ไม่ว่าจะอย่างไร เจ้าชายก็สร้างเรือเสร็จภายในเวลาครึ่งเดือนจริงๆ
เขามองไปที่กูกาซิม ก็เห็นดวงตาของอีกฝ่ายกำลังฉายประกายตื่นเต้น
“ข้าจะสมัครตำแหน่งกัปตัน” ชายชราพูด
.........................................




[Go To Next Chapter]( ./306.md)