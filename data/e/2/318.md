##บทที่ 406 ขีดจำกัดของพลังวิเศษ
นี่เขาเห็นอะไรกัน ระบบผลิตพลังงานไฟฟ้าที่ทำงานได้แม้ไม่มีแหล่งพลังงานภายนอกใช่หรือไม่!
พอคิดถึงว่าพลังของลูนาเป็นประเภทเกาะติด คำตอบก็เด่นชัดขึ้นมาทันที เธอเพิ่มคุณสมบัติใหม่ให้กรอบโลหะ และใช้พลังวิเศษเป็นแหล่งพลังงาน
“เจ้าทำได้อย่างไร” โรแลนด์ถามทึ่งๆ
“ฝ่าบาทเคยตรัสว่าไฟฟ้าและแม่เหล็กมีความสัมพันธ์กันอย่างแนบแน่น ไม่สามารถแยกจากกันได้ใช่หรือไม่เพคะ หม่อมฉันเลยคิดว่าในเมื่อหม่อมฉันสามารถทำให้วัตถุต่างๆ มีแรงแม่เหล็กได้ เช่นนั้น หม่อมฉันก็น่าจะทำให้มันปล่อยสายฟ้าได้เช่นกัน ฝ่าบาทตรัสว่าการสร้างสายฟ้าต้องอาศัยการเปลี่ยนแปลงของแรงแม่เหล็ก หม่อมฉันจึงลองเสกแรงแม่เหล็กที่เคลื่อนไหวซ้ำๆ ใส่ลวดทองแดงดู แล้วก็ได้ผลอย่างที่เห็นนี่ล่ะเพคะ...” ลูนาตอบอย่างระมัดระวัง ดวงตาเต็มไปด้วยความหวัง
ที่แท้ก็อย่างนี้นี่เอง...เจ้าชายคิดในใจ กระแสไฟฟ้าสร้างสนามแม่เหล็กได้จริงๆ แต่สนามแม่เหล็กไม่สามารถผลิตกระแสไฟฟ้าได้โดยไม่มีเงื่อนไข อย่างหลังต้องอาศัยวงจรปิดและการเปลี่ยนแปลงของฟลักซ์แม่เหล็ก...ซึ่งไม่ว่าจะเปลี่ยนขนาดพื้นที่หรือเปลี่ยนขนาดแรงแม่เหล็ก ก็ต้องอาศัยแหล่งพลังงานภายนอกมาช่วยทั้งนั้น
แต่พลังใหม่ของลูนาสามารถทดแทนจุดนี้ได้ มันสามารถทำให้แรงแม่เหล็กเปลี่ยนแปลงได้โดยที่ไม่ต้องมีแรงภายนอกมากระทำ หากเป็นเมื่อก่อน โรแลนด์จะต้องคิดว่ามันเป็นเครื่องจักรนิรันดร์แน่นอน แต่ตอนนี้เขารู้แล้วว่า เขาไม่สามารถใช้ตรรกะปกติกับพลังวิเศษของแม่มดได้...เพราะพลังแม่เหล็กที่เกาะติดวัตถุอาจจะไม่ได้มาจากขั้วแม่เหล็กจริงๆ เสมอไป เหมือนอย่างที่ไฟสีดำของอันนาก็ไม่ใช่ไฟจริงๆ เช่นกัน
สิ่งเหล่านี้ล้วนเป็นผลที่เกิดจากพลังวิเศษทั้งนั้น
แต่เรื่องเดียวที่เขาสงสัยก็คือ ก่อนหน้านี้ลูนาไม่เคยสังเกตเห็นความเปลี่ยนแปลงของแรงแม่เหล็กที่เกาะติดวัตถุเลยหรือ
พอโรแลนด์ถามคำถามนี้ออกไป เธอก็พยักหน้าหงึกหงักก่อนจะส่ายหน้าอย่างรวดเร็วว่า “ตอนอยู่ที่ค่ายสมาคม หม่อมฉันก็เคยคิดจะทำให้แรงแม่เหล็กในวัตถุเปลี่ยนแปลงได้เองเหมือนกันเพคะ อย่างเวลาไม่ใช้ก็สามารถลดแรงแม่เหล็กลงได้ จะได้ไม่สร้างความเดือดร้อนให้พวกพี่น้อง แต่ว่าหม่อมฉันทำไม่ได้ แรงแม่เหล็กมักคงที่อยู่เสมอ หม่อมฉันคิดว่าคงเป็นไปไม่ได้ ก็เลยไม่ได้ลองทำอีกเพคะ”
เป็นอย่างที่คิดจริงๆ โรแลนด์หันไปถามไนติงเกล “รูปทรงพลังวิเศษของนาง...”
“จับตัวกันแล้วเพคะ” ไนติงเกลปรากฎตัวออกมาจากหมอกมายาแล้วยิ้มว่า “เหมือนคลื่นสีฟ้าที่กำลังกระเพื่อมอยู่เลยเพคะ”
เสียงของลูนาฟังดูตื่นเต้นขึ้นมาทันที “หรือว่าหม่อมฉันจะ...”
“ถูกต้อง พลังของเจ้าพัฒนาแล้ว” โรแลนด์ยืนยัน “หากไม่ใช่เพราะเจ้าฝึกฝนอย่างจริงจังและต่อเนื่อง เจ้าก็คงไม่เข้าใจหลักของการพัฒนาพลังได้เร็วขนาดนี้ เจ้าทำได้ดีมาก นับแต่นี้ไป เจ้าเป็นแม่มดที่พัฒนาพลังได้คนที่หกของสโมสรแม่มด”
“ยินดีด้วยนะ” ไนติงเกลเดินไปลูบศีรษะเธอยิ้มๆ
“เช่นนั้น ตอนนี้หม่อมฉันก็ช่วยงานฝ่าบาทได้มากขึ้นแล้วสิเพคะ” ลูนาตาเป็นประกายวิบวับ
“อืม มากมายจนนับไม่ถ้วนเชียวล่ะ” โรแลนด์ยกมุมปาก “ก็อย่างที่ข้าเคยบอกไปนั่นล่ะ เจ้ามีศักยภาพมากจริงๆ แต่ข้าว่า...ตอนนี้เจ้าไปพักก่อนดีกว่า รอยคล้ำใต้ตาเจ้าใหญ่จะเท่ากำปั้นอยู่แล้ว ประเดี๋ยวตอนบ่ายพวกเราค่อยทดสอบพลังกันอีกที”
“เพคะ!” ลูนาพยักหน้าอย่างแรง
พอลูนาออกจากห้องทำงานไปแล้ว ไนติงเกลก็รีบปิดประตูแล้วเดินกลับมา เธอไม่ได้เดินไปที่ข้างโต๊ะหรือที่หน้าต่างบานยาวเหมือนทุกครั้ง แต่กลับปราดมาที่หน้าโรแลนด์แล้วกดไหล่เขาลงอย่างตื่นเต้น ขณะเดียวกันก็โน้มตัวลงมาด้วย...ปอยผมสีทองที่เคลียอยู่ข้างแก้มเขาทำให้เขารู้สึกคันยุบยิบ พอเห็นดวงตาฉ่ำวาวและริมฝีปากนุ่มนิ่มสีแดงของอีกฝ่าย โรแลนด์ก็ใจเต้นเร็วกว่าเดิมหลายเท่าตัว
หา นี่มันอะไรกัน! อย่าบอกนะว่าเธอจะ...แต่ตอนนี้ยังกลางวันแสกๆ อยู่เลยนะ
“รีบบอกวิธีหม่อมฉันเถอะเพคะ” คำพูดของไนติงเกลทำเอาเจ้าชายชะงักไป ช้าก่อน…ดูเหมือนเรื่องราวจะไม่ใช่อย่างที่เขาคิดเสียแล้ว
“วิธีอะไร”
“ก็วิธีพัฒนาพลังโดยไม่ต้องอ่าน ‘พื้นฐานทฤษฎีวิทยาศาสตร์ธรรมชาติ’ น่ะสิเพคะ” เธอพูดด้วยสีหน้าตื่นเต้น “ดูจากคะแนนสอบของลูนาก็รู้แล้วว่า นางไม่มีทางอ่านหนังสือเล่มนั้นเข้าใจแน่นอน แต่ฝ่าบาทก็ยังทรงทำให้นางพัฒนาพลังได้! แล้วหม่อมฉันควรทำอย่างไรเพคะ ต้องใช้ ‘ของเล่น’ ฝึกเหมือนนางหรือไม่”
เอ่อ ที่แท้ก็เพราะเรื่องนี้เอง คำถามนี้ช่างชวนให้ผิดหวัง...ไม่สิ ชวนให้อ่อนอกอ่อนใจนัก โรแลนด์กระแอมพลางโยนความคิดฟุ้งซ่านทิ้งไป “อย่างเจ้าไม่น่าจะพัฒนาพลังได้เพราะมีอะไรมาดลใจหรอก”
“เพราะเหตุใดเพคะ”
“เพราะอกาธาบอกว่า วิธีนี้ต้องอาศัยการสังเกตปรากฏการณ์จริงที่เกี่ยวข้องกับพลังของเจ้า จึงจะนำไปสู่การพัฒนาพลังได้ แต่หมอกมายาของเจ้าน่าเหลือเชื่อเกินไป ข้ายังก็ไม่เข้าใจหลักการของมันเลย แล้วจะไปแนะนำเจ้าได้อย่างไร” โรแลนด์อธิบาย “หากเจ้าคิดจะพัฒนาพลังก็มีแค่วิธีเดียวเท่านั้น นั่นก็คือทำความเข้าใจเรื่องธรรมชาติและฟิสิกส์เสีย แล้วก็อย่าลืมคณิตศาสตร์ขั้นสูงด้วย”
ไนติงเกลหน้าเหี่ยวลงทันตา เธอเดินไปที่เก้าอี้อย่างไร้เรี่ยวแรง ก่อนจะทิ้งตัวพิงพนักเก้าอี้อย่างอ่อนล้าราวกับถูกสูบวิญญาณออกจากร่าง
หลังจากกินมื้อเที่ยงเสร็จ โรแลนด์ก็ทำการทดสอบพลังของลูนาเป็นเวลากว่าครึ่งวัน
เขาตั้งชื่อพลังนี้ว่า ‘แรงแม่เหล็กไม่คงที่’ มันสามารถเกาะวัตถุทุกชนิดได้เหมือนเดิม ทั้งยังสามารถสร้างความเปลี่ยนแปลงได้เป็นช่วงๆ ตามปริมาณพลังที่กรอกใส่วัตถุด้วย แต่หากวัตถุนั้นเป็นฉนวน มันก็แทบผลิตกระแสไฟฟ้าไม่ได้เลย
นอกจากนี้ พลังของเธอก็ถือว่าต่ำที่สุดในบรรดาแม่มดที่พัฒนาพลังแล้วทั้งหมดด้วย เธอเสกหินเวทมนตร์บนยันต์แห่งโชคชะตาได้เพียงสองก้อนเท่านั้น น้อยกว่าเมซีถึงครึ่งก้อนทีเดียว ทว่าการเสกพลังแบบเกาะติดจำเป็นต้องใช้พลังวิเศษอย่างมหาศาล ยิ่งแรงแม่เหล็กเปลี่ยนแปลงไปได้มากเท่าไร ก็ยิ่งต้องใช้เวลาและพลังวิเศษมากเท่านั้น จากการทดสอบหลายรายการติดต่อกัน เขาพบว่าพลังใหม่ของลูนาพอใช้เป็นแบตเตอรี่ได้ แต่ไม่มีทางใช้กับเครื่องกำเนิดไฟฟ้าขนาดใหญ่หรือเครื่องจักรไอน้ำได้เลย...เขาลองทดสอบด้วยมอเตอร์ซึ่งดัดแปลงมาจากเครื่องกำเนิดไฟฟ้ากระแสตรงรุ่นแรกสุดซึ่งใช้น้ำอิเล็กโทรไลต์แล้ว ปรากฏว่าล้มเหลวไม่เป็นท่า โรเตอร์ที่ลูนาเสกด้วยพลังวิเศษทั้งหมดที่มีหมุนได้เพียงครึ่งวันเท่านั้น นั่นแปลว่าเขาไม่สามารถใช้มันเป็นแรงขับเคลื่อนได้แน่นอน
แต่โรแลนด์ไม่ได้บอกเรื่องนี้กับลูนา เขาเพียงแต่สนับสนุนให้เธอฝึกพลังใหม่และตั้งใจเรียนต่อไปเท่านั้น...สำหรับเธอแล้ว การพัฒนาพลังไม่ใช่เรื่องง่าย ข่าวร้ายใดๆ ก็อาจบั่นทอนกำลังใจเธอได้ทั้งนั้น
โชคดีที่การพัฒนาพลังไม่ได้สิ้นสุดเพียงแค่ครั้งเดียว ขอเพียงลูนาสามารถพัฒนาพลังจากการเรียนหนังสือตามหลักสูตรได้อีกครั้ง พลังที่ยังขาดๆ หายๆ อยู่ก็อาจสมบูรณ์ขึ้นมาได้
นอกจากนี้ เขายังจำได้ด้วยว่า อกาธาเคยพูดถึงเรื่องที่แม่มดหลายคนรวมพลังกันเสกหินเวทมนตร์อยู่...หากเขามีแม่มดที่สามารถปรับหรือถ่ายโอนพลังวิเศษได้สักคน เขาก็คงแก้ปัญหาเรื่องพลังที่ไม่เพียงพอของลูนาได้
เย็นนั้น เขาไปปรึกษาหารือกับทิลลี
“แม่มดสายสนับสนุนที่ปรับพลังได้น่ะหรือ” เธอฟังเจ้าชายพูดจบก็ครุ่นคิดอยู่สักครู่ “ที่เกาะสลีปปิ้งไม่มีใครมีพลังแบบนี้หรอก”
“ยะ...อย่างนั้นหรือ” โรแลนด์ถอนใจ ดูท่าลูนาคงต้องพึ่งตัวเองแล้ว
ทว่าประโยคต่อมาของทิลลีกลับทำให้สีหน้าเขาเปลี่ยนไป “แต่ข้ารู้ว่าท่านจะไปหาแม่มดแบบนี้ได้ที่ไหน”
………………………………….




[Go To Next Chapter]( ./319.md)