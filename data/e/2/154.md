##บทที่ 242 สร้างเขตใหม่
พิธีมอบเหรียญเกียรติยศครั้งแรกดำเนินไปจนถึงเที่ยง โรแลนด์ซึ่งเป็นทั้งคนมอบเหรียญและพิธีกรบรรยายถึงกับเหนื่อยจนหมดแรง โชคดีที่พิธีการทั้งหมดจบลงในตอนเที่ยงพร้อมๆ กับเสียงระฆังและเสียงพลุที่ดังขึ้น เขาพาร่างที่ชุ่มเหงื่อกลับไปจนถึงปราสาท พอขึ้นมาถึงชั้นสาม ก็เห็นอันนากำลังยืนยิ้มพิงประตูห้องทำงานอยู่
“มีอะไรหรือ”
“ท่านเข้าไปดูก็รู้เอง” เธอขยิบตาสีฟ้าคู่สวยให้เขา
คงไม่ได้จะแกล้งอะไรเขาหรอกนะ โรแลนด์ผลักประตูห้องอย่างงุนงง ก่อนจะยืนตะลึงอยู่กับที่...แม่มดสิบสองคนยืนเรียงสองแถวอย่างเป็นระเบียบ สองคนที่ยืนหน้าสุดคือบุ๊กกับเวนดี้ เมื่อเห็นเจ้าชาย ทุกคนก็พากันยกกระโปรงย่อเข่า โค้งตัวถวายบังคมเขาอย่างพร้อมเพรียง
“อะแฮ่ม นี่พวกเจ้า...”
บุ๊กชิงพูดขึ้นก่อน “ฝ่าบาท สิ่งที่ฝ่าบาททรงทำได้พิสูจน์คำพูดของฝ่าบาทแล้วเพคะ พวกหม่อมฉันซาบซึ้งใจเป็นอย่างยิ่ง ถ้อยคำใดก็ไม่อาจบรรยายความรู้สึกซาบซึ้งใจของพวกหม่อมฉันได้ นับแต่นี้ไป ขอให้พวกหม่อมฉันได้รับใช้ฝ่าบาทตลอดไปนะเพคะ”
“อย่างนี้นี่เอง” โรแลนด์โล่งอก “ข้านึกว่าพวกเจ้าจะนัดกันมาบอกลาข้าเสียอีก”
“คิก” เวนดี้หลุดหัวเราะออกมา “จะเป็นเช่นนั้นได้อย่างไรเพคะ ฝ่าบาท ที่นี่คือภูเขาศักดิ์สิทธิ์ที่แม่มดใฝ่ฝันมานาน ตราบใดที่ฝ่าบาทไม่ทรงไล่พวกหม่อมฉันไป พวกหม่อมฉันก็จะอยู่ที่นี่ตลอดไปเพคะ”
“ข้าก็ต้องการให้เป็นเช่นนั้นเหมือนกัน...อันที่จริงพวกเจ้าไม่ต้องทำเช่นนี้ก็ได้ ที่ข้าทำลงไปนั้นไม่เพียงแต่เป็นการช่วยพวกเจ้าเท่านั้น แต่ยังเป็นการช่วยตัวข้าเองด้วย ไม่ต้องมากพิธีไปหรอก ข้าชอบให้พวกเจ้าทำตัวสบายๆ มากกว่า”
“ฮึ ข้าบอกแล้วอย่างไรเล่าว่าไม่ต้องทำเสียทางการขนาดนี้ก็ได้” ลิลลี่ส่งเสียงขึ้นจมูก “ดูเอาเถอะ พระองค์ยังทรงบอกว่าพวกเราจริงจังเกินไปเลย”
“เจ้าพูดเมื่อไรกัน เมื่อครู่นี้เจ้ายังเห็นดีเห็นงามด้วยแท้ๆ” ลูนาบ่นเบาๆ “คนทรยศ!”
“เอาล่ะ ทุกคนไปที่ห้องอาหารก่อนดีกว่า เจ้าชายยังต้องเปลี่ยนฉลองพระองค์อีก” บุ๊กกุมหน้าผากอย่างหน่ายใจ “จริงสิเพคะ เห็นอันนาบอกว่าระยะนี้ฝ่าบาทบรรทมดึกหรือเพคะ ทรงรักษาพระวรกายด้วย หม่อมฉันไม่อยากให้ฝ่าบาททรงเป็นอะไรไปก่อนบรรลุเป้าหมาย”
“วางใจเถอะ” โรแลนด์ยิ้ม “ข้ายังแข็งแรงดีอยู่”
หลังจากพวกแม่มดเดินเรียงแถวออกไปแล้ว ในห้องทำงานก็เหลือแค่เขากับอันนา
“ว่าอย่างไร เจ้าก็จะมาขอบคุณข้าเหมือนกันหรือ” โรแลนด์หยอกเธอ
“อืม...สิ่งที่ข้าอยากพูดก็เหมือนพวกนางทุกประการ” อันนายกมุมปาก “ ‘ถ้อยคำใดก็ไม่อาจบรรยายความรู้สึกซาบซึ้งใจของข้าได้’ ”
“แล้วหลังจากนั้น...เจ้าก็จะอยู่ที่เมืองชายแดนตลอดไปใช่หรือไม่”
“เรื่องนั้นยังไม่แน่”
โรแลนด์อึ้งไป รู้สึกใจเต้นอย่างแรง “เพราะเหตุใด”
“เพราะท่านเองก็คงไม่อยู่ที่เมืองชายแดนตลอดไปเช่นกัน” อันนาเอียงศีรษะ “...ไม่ว่าท่านจะไปที่ไหน ข้าก็จะตามท่านไปด้วยทุกที่”
เขารู้สึกถึงความอบอุ่นที่แผ่ซ่านในหัวใจ นับตั้งแต่วันแรกที่รู้จักเธอจนถึงวันนี้ เธอยังคงมั่นคงในความคิดของเธอเสมอมา ไม่ว่าจะตอนที่สมาคมแม่มดชวนเธอไปอยู่ด้วย หรือตอนที่ทำสงครามอันตรายกับสัตว์อสูร เธอก็เลือกที่จะยืนข้างเขามาตลอด
ทันใดนั้น อันนาก็ลุกขึ้นมากอดเขาไว้
“ช้าก่อน ข้ามีเหงื่อ” โรแลนด์เตือนเธอ
แต่เด็กสาวไม่ตอบ เธอซุกหน้าแนบอกเขา แล้วสูดหายใจลึกราวกับจะจดจำกลิ่นกายเขาตลอดไป จนในที่สุดเขาก็ล้มเลิกความคิดที่จะผลักเธอออก มือทั้งสองของเขาโอบรอบต้นคอขาวเนียนของอีกฝ่ายไว้ แล้วค้างท่านั้นอยู่เป็นนาน
...
โรแลนด์กินมื้อเที่ยงเสร็จก็รีบอาบน้ำกลับมาทำงานอย่างรวดเร็ว
เขาเรียกคาร์ลเข้ามา แล้วคลี่แผนที่เมืองชายแดนออก จากนั้นจึงชี้ไปที่ตำแหน่งของแม่น้ำแดง “ข้าอยากสร้างสะพานตรงนี้”
“ไม่ใช้สะพานลอยน้ำหรือพ่ะย่ะค่ะ” คาร์ลคิดอยู่พักใหญ่ก่อนจะพูดขึ้น “โปรดประทานอภัยที่กระหม่อมต้องเรียนตามตรง ฝ่าบาท แม่น้ำช่วงนี้กว้างเกือบหนึ่งร้อยเมตร พวกเราสร้างสะพานหินตรงนี้ไม่ได้หรอกพ่ะย่ะค่ะ หรือต่อให้เป็นสะพานโค้ง อย่างมากก็สร้างได้แค่หนึ่งในสามของความกว้างแม่น้ำเท่านั้น กระแสน้ำในแม่น้ำแดงเชี่ยวกราก วางตอม่อสะพานไม่ได้แน่นอนพ่ะย่ะค่ะ ต่อให้ใช้เสาใหญ่เท่าตัวคน ก็คงไม่แคล้วถูกน้ำพัดพังอยู่ดี...นอกจากแพกับสะพานลอยน้ำแล้ว แม่น้ำสายนี้ก็ไม่มีสะพานแม้แต่แห่งเดียวพ่ะย่ะค่ะ”
“ข้าไม่ได้หมายถึงสะพานหิน แต่หมายถึงสะพานเหล็ก” โรแลนด์อธิบาย “สะพานที่ว่านี้มีสามช่วง ส่วนตอม่อตรงกลางปล่อยให้แม่มดเป็นคนจัดการ เจ้าแค่สร้างเชิงสะพานเตรียมไว้ก็พอ แต่ข้าขอให้สร้างเนินที่หัวสะพานไว้ด้วย ตัวสะพานจะได้ยกสูงหน่อย เรือสำเภาจะได้แล่นผ่านได้โดยที่เสาใบเรือไม่ชนใต้สะพาน”
“เช่นนั้นสะพานจะไม่สูงเสียดฟ้าหรือพ่ะย่ะค่ะ” คาร์ลถามอย่างประหลาดใจ
“สูงจากพื้นแค่หกเจ็ดเมตรเท่านั้นล่ะ” เขาร่างภาพสะพานเหล็กสามช่วงลงบนกระดาษ “เพื่อให้สะดวกต่อการบุกเบิกฝั่งใต้และการสร้างอู่ต่อเรือ แม่น้ำสายนี้จะต้องมีสะพานที่ไม่ขวางทางเรือ สะพานลอยน้ำสร้างง่ายก็จริง แต่มันขวางทางสัญจรบนแม่น้ำ ไม่สะดวกต่อการบุกเบิกในอนาคต”
การเดินทางไปเมืองหลวงของกองทัพที่หนึ่งช่วยชี้ทางสว่างให้โรแลนด์อย่างชัดเจน...เขาพบว่าแม่น้ำในอาณาจักรเกรย์คาสเซิลไหลเชื่อมไปทุกสารทิศ เมืองใหญ่ๆ ก็มักตั้งอยู่ริมแม่น้ำสายหลักๆ ทั้งนั้น หากต่อไปมีสงครามภายในอาณาจักรล่ะก็ อาวุธที่จะช่วยถล่มยิงและยึดชิงพื้นที่ได้อย่างมีประสิทธิภาพที่สุดก็คงหนีไม่พ้นเรือปืน เพราะอย่างไรเสีย ปืนเรือที่โด่งดังเรื่องลำกล้องก็มีอานุภาพเหนือชั้นกว่าปืนใหญ่สนามอยู่แล้ว และหากคิดจะต่อเรือก็ต้องมีอู่ต่อเรือก่อน ดังนั้นเขาจึงผุดแผนสร้างสะพานเหล็กขึ้นมา
“แต่กระหม่อมไม่เคยสร้างสะพานเช่นนี้มาก่อน...” คาร์ลดูลังเลอย่างเห็นได้ชัด
“ข้าก็ไม่เคยเหมือนกัน” โรแลนด์ยักไหล่ “ครั้งแรกก็ลองผิดลองถูกกันไปก่อน เจ้าจะสร้างสะพานบนฝั่งแล้วทดลองใช้ก่อนก็ได้ หากไม่มีปัญหาก็ค่อยย้ายลงแม่น้ำ” เขาอธิบายเรื่องการสร้างชิ้นส่วนสะพานและวิธียกงานไปติดตั้งให้คาร์ลฟัง “เหมือนกับตอนสร้างหอคอยน้ำนั่นล่ะ ให้ฮัมมิงเบิร์ดลดน้ำหนักวัตถุก่อน แล้วค่อยให้อันนาศิษย์รักของเจ้าเชื่อมและประกอบงาน ข้าว่าไม่น่ายากอะไร”
“นะ...น้อมรับพระบัญชาพ่ะย่ะค่ะ ฝ่าบาท” เขาพยักหน้าพูด
“แล้วก็ ข้ายังมีงานสำคัญอีกงานจะให้เจ้าทำ” เจ้าชายเลื่อนนิ้วไปที่เขตปราสาท “ข้าจะขยายขนาดสวนด้านหลังให้ครอบคลุมพื้นที่ว่างทั้งหมด แล้วก็จะสร้างอาคารสามชั้นขึ้นที่นี่ด้วย”
หากไม่มีอะไรผิดพลาดล่ะก็ แม่มดห้าคนของทิลลีก็จะมาถึงเมืองชายแดนเดือนหน้านี่แล้ว ตอนนี้ในปราสาทไม่เหลือห้องว่างแล้ว แม้เขาจะสามารถปรับห้องที่มีให้เป็นห้องนอนสำหรับสามคนได้ แต่อีกหน่อยก็ต้องมีแม่มดมาอยู่ที่นี่มากขึ้นอยู่ดี ปราสาทแห่งนี้ย่อมไม่สามารถรองรับแม่มดได้ทุกคนอยู่แล้ว
สภาพแวดล้อมที่น่าอยู่และประสบการณ์ใหม่ๆ อันน่าอภิรมย์เป็นหนึ่งในกลยุทธ์ที่เขาใช้รั้งตัวแม่มดไว้ คนโบราณเชื่อว่าการอยู่อย่างหรูหราจะทำให้ติดสบายจนกลับไปลำบากไม่ได้ ส่วนคนยุคใหม่เชื่อว่าเปลือกนอกที่หอมหวานย่อมสามารถหลอกล่อคนให้ติดกับได้ ไม่ว่าจะมองจากสายตาคนยุคไหน ใครๆ ก็หลงใหลความเป็นอยู่ที่สะดวกสบายทั้งนั้น
“อาคาร...สามชั้นหรือพ่ะย่ะค่ะ”
“ไม่ต้องก่ออิฐทั้งหลังหรอก” โรแลนด์หัวเราะ “ชื่อของมันคือโครงสร้างอิฐผสมคอนกรีต เสากับคานทำจากคอนกรีตเสริมเหล็ก หลักการก็คล้ายๆ กับโครงกระดูกมนุษย์นั่นล่ะ โครงสร้างแบบนี้ช่วยให้พวกเราสร้างอาคารได้สูงขึ้น จะสร้างถึงชั้นสี่ ชั้นห้าก็ไม่ใช่ปัญหา”
“คอนกรีต...เสริมเหล็กหรือพ่ะย่ะค่ะ” คาร์ลทวนคำด้วยใบหน้างุนงง
“ก็แค่เอาซีเมนต์ ทราย และหินมาผสมกัน ตรงกลางใส่เหล็กเพื่อรักษารูปทรงก็เท่านั้น” เขาอธิบาย “แน่นอนว่าเรื่องส่วนผสมคงต้องศึกษากันให้ดีก่อน แต่หากผสมได้สำเร็จล่ะก็ มันจะแกร่งยิ่งกว่าหินธรรมชาติเสียอีก”
ตามหลักแล้ว คอนกรีตสามารถผสมได้หลายสูตร แม้จะเป็นคอนกรีตเหมือนกัน แต่คอนกรีตที่ชาวบ้านผสมเองกับคอนกรีตที่ผสมมาจากโรงผสมปูนนั้นกลับต่างกันราวฟ้ากับดิน เหล็กเส้นก็เช่นกัน...ชาวบ้านบางคนเวลาสร้างบ้านยังไม่ผสมหินลงไปด้วยซ้ำ หรือบางคนใช้ลวดกับไม้ไผ่แทนเหล็กเส้นก็มี สมัยที่โรแลนด์อยู่ชนบท เขาเคยเห็น ‘บ้านพักตากอากาศ’ ผุดขึ้นมาง่ายๆ แบบนี้มานักต่อนักแล้ว
และเขาก็จะทำแบบนั้นเช่นกัน ตึกที่เขาจะสร้างสูงแค่สามชั้น ต่อให้คนงานแอบอู้งานหรือประหยัดวัสดุอย่างไรก็คงไม่พังลงมาอยู่แล้ว
นอกจากนี้ เขายังอยากให้คาร์ลได้รู้จักวัสดุก่อสร้างที่สามารถเปลี่ยนรูปทรงได้ตามใจต้องการ และยังคงความสวยงามเหมือนหินเทียมผ่านการสร้างบ้านพักแม่มดครั้งนี้ด้วย คอนกรีตเป็นหนึ่งในปัจจัยการพัฒนาด้านโยธา และมีบทบาทสำคัญในงานก่อสร้างส่วนใหญ่ เขาไม่ถนัดเรื่องงานก่อสร้างเท่าไรนัก ความรู้เล็กๆ น้อยๆ ที่พอมีก็ได้มาจากชาวบ้านในชนบททั้งนั้น ดังนั้น การเปิดโลกทัศน์ให้ช่างหินและปูทางที่ถูกต้องให้เขาจึงเป็นวิธีที่เหมาะสมที่สุด
“เอ่อ...เรื่องนี้ก็ทรงให้กระหม่อมลองผิดลองถูกเองหรือพ่ะย่ะค่ะ” เขาถาม
“เปล่า” โรแลนด์ยิ้ม “เรื่องนี้ข้าสอนเจ้าได้”
........................................




[Go To Next Chapter]( ./155.md)