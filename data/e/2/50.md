##บทที่ 138 ตั้งกองการเกษตร
ป่าด้านใต้ของแม่น้ำแดงถูกถางออกอย่างช้าๆ วันไถนาใกล้เข้ามาทุกที


โรแลนด์ให้คนสร้างสะพานลอยน้ำยาวประมาณหนึ่งร้อยเมตรเพื่อให้คนข้ามแม่น้ำได้สะดวก ส่วนล่างของสะพานลอยน้ำเป็นแพหลายสิบแพที่มัดติดกันด้วยเชือกหนา เขายังกำชับช่างไม้ให้ทำปลายแพทั้งสองด้านเป็นมุมแหลมเพื่อลดแรงต้านน้ำด้วย ปลายเชือกทั้งสองข้างพันติดกับเสาไม้บนฝั่งสี่เสา ทำให้ตำแหน่งแพมั่นคง บนแพปูแผ่นไม้สี่แผ่นเป็นผิวสะพาน กว้างประมาณสองเมตร พอให้คนสี่คนเดินเรียงกันได้


สะพานลอยน้ำแบบแพสร้างไม่ยาก อายุการใช้งานก็นาน หากน้ำในแม่น้ำไม่ขึ้นพรวดพราดหรือลดฮวบฮาบจนเชือกขาด ก็ใช้ได้สองสามปีเป็นอย่างต่ำ...ในป่าเร้นลับมีแต่ไม้เนื้อดี พื้นและเสาใต้สะพานท่าเรือก็สร้างขึ้นจากไม้ชิ้นใหญ่ๆ ในป่าทั้งนั้น อายุของมันคงพอๆ กับเมืองชายแดนได้ แม้เวลาเดินจะมีเสียงเอี๊ยดอ๊าดบ้าง แต่ก็ไม่มีวี่แววว่าจะพังลงมา


พื้นที่ที่โรแลนด์บุกเบิกเป็นแห่งแรกอยู่ริมฝั่งตะวันตกของสะพานลอยน้ำ ที่นั่นคือแปลงนาทดลองของลีฟ มีแผ่นไม้ปิดล้อมอย่างแน่นหนา และมีทหารของกองทัพที่หนึ่งเฝ้าทางเข้าออกอยู่ ลีฟมักขลุกอยู่ที่นี่ตลอดวัน เว้นก็แต่เวลากินข้าว เข้าเรียน และเข้านอนเท่านั้น โรแลนด์มองเห็นพื้นที่ในกำแพงไม้ได้จากหน้าต่างห้องทำงานชั้นสาม...ข้าวสาลีที่นั่นเจริญงอกงามอย่างรวดเร็ว ตอนเช้ายังเป็นนาข้าวสีเขียวแท้ๆ พอตกบ่ายก็กลายเป็นทะเลสีทองไปแล้ว


ทองคำหมายเลขหนึ่งซึ่งเติบโตด้วยพลังวิเศษให้เมล็ดพันธุ์ได้ภายในหนึ่งวัน หากคนนอกมาเห็นเข้าคงคุกเข่ากรีดร้องไปแล้ว


เมื่อเห็นว่าตอนนี้ตัวเองมีที่ดิน คนงาน และเมล็ดพันธุ์พร้อมแล้ว โรแลนด์ก็ตัดสินใจเพิ่มปัจจัยสุดท้ายลงไป คนคุมงาน


เขาเรียกผู้ช่วยเจ้ากรมบารอฟที่ระยะนี้ยุ่งจนหัวหมุนเข้ามา


“ลูกศิษย์ของเจ้าน่าจะพอคุมงานได้แล้วกระมัง” โรแลนด์ถาม “ข้าจะตั้งหน่วยงานในสำนักงานเมืองเพิ่มสักสองหน่วยงาน”


“ฝ่าบาท เอ่อ...คนไม่พอพ่ะย่ะค่ะ” บารอฟตอบอย่างลำบากใจ


ทีเมื่อก่อนเจ้ายังรับปากก่อนคุยรายละเอียดได้ แต่เดี๋ยวนี้เจ้าหัดแย้งก่อนเสียแล้ว โรแลนด์บ่นในใจ ทว่าใบหน้ายังคงไม่แสดงอารมณ์ใดๆ “จะไม่พอได้อย่างไร ข้าเพิ่งส่งอัศวินให้เจ้าไปกลุ่มใหญ่ไม่ใช่หรือ”


โรแลนด์คัดอัศวินที่รู้หนังสือและมีคุณสมบัติตามที่ต้องการได้ห้าสิบกว่าคนในรอบแรก แต่งานครูไม่จำเป็นต้องใช้คนเยอะขนาดนั้น ดังนั้นเขาจึงคัดหัวกะทิอีกรอบ จนได้อัศวินเก้าคนที่จะมาทำหน้าที่ครูระดับพื้นฐาน ส่วนอัศวินที่เหลือก็ส่งไปเป็นลูกศิษย์บารอฟที่สำนักงานเมือง


“ฝ่าบาท คนพวกนั้นทั้งเฉื่อยชาและเกียจคร้าน จะทำอะไรทีก็อืดอาดยืดยาด ขนาดแค่ลอกเอกสารยังลอกผิดตั้งหลายจุดเลยพ่ะย่ะค่ะ กระหม่อมให้ผ่านเกณฑ์ไม่ได้จริงๆ”


“นั่นเป็นหน้าที่เจ้าที่ต้องสอนพวกเขา” โรแลนด์เคาะโต๊ะ “คนไหนไม่เชื่อฟังก็จับส่งไปเหมืองเนินเขาทิศเหนือแล้วกัน แต่อย่างไรเสียข้าก็ต้องตั้งหน่วยงานที่ว่านี้”


“พ่ะย่ะค่ะ ฝ่าบาท ตามแต่พระบัญชา” บารอฟพูดอย่างจำใจ


โรแลนด์พูดอีก “หน่วยงานแรกคือกองการเกษตร มีหน้าที่ควบคุมการปลูกและการผลิตพืชทางการเกษตรในดินแดนของข้า”


บารอฟตะลึง เขาเพิ่งเคยได้ยินว่าสำนักงานเมืองต้องดูแลแม้กระทั่งเรื่องปลูกผัก “ฝ่าบาท เรื่องพวกนี้เป็นหน้าที่ของทาสไม่ใช่หรือพ่ะย่ะค่ะ พวกเขาจะปลูกอย่างไรเก็บเกี่ยวอย่างไรก็ไม่เกี่ยวกับพวกเราเสียหน่อย พวกเราแค่เก็บภาษีให้ได้ครบตามต้องการก็พอ”


“เพราะอย่างนั้นพวกเจ้า...ไม่สิ ข้าหมายถึงผลผลิตทางการเกษตรถึงเก็บเกี่ยวได้น้อยอย่างไรเล่า” โรแลนด์ยกแก้วขึ้นจิบน้ำ กลบเกลื่อนคำพูดตัวเอง “สำนักงานเมืองที่ดีจะต้องดูแลได้แม้แต่เรื่องกินดื่มและขับถ่ายของประชาชน”


“กินดื่มและขับถ่าย...ฝ่าบาททรงล้อกระหม่อมเล่นหรือพ่ะย่ะค่ะ”


“เปล่าเลย เรื่องกินดื่มสำคัญแค่ไหน ข้าไม่บอก เจ้าก็คงรู้อยู่แล้ว หากทำให้ประชาชนอิ่มท้องไม่ได้ ก็ถือว่าสำนักงานเมืองบกพร่องในหน้าที่ ข้าเองก็เช่นกัน ส่วนเรื่องขับถ่าย ข้าก็สร้างห้องน้ำสาธารณะไว้แล้ว” เขาไม่ใช้น้ำเสียงผ่อนคลายแล้ว แต่หันมาพูดกับบารอฟอย่างจริงจัง


“ข้าไม่รู้ว่าสำนักงานเมืองที่เมืองหลวงทำงานกันอย่างไร พวกเขาอาจจะไม่สนใจความเป็นอยู่ของประชาชนมากนัก แต่ที่เมืองชายแดนแห่งนี้ ข้าอยากให้มีองค์กรปกครองแบบครบวงจร


องค์กรแห่งนี้จะต้องเข้าใจประชาชนและโครงสร้างเมืองเป็นอย่างดี เช่นนี้ประชาชนจึงจะสนับสนุนพวกเราจากใจ แล้วต่อไปพวกเราก็จะทำงานได้ง่ายขึ้น ข้าจะอธิบายโครงสร้างของหน่วยงานและหน้าที่ที่ต้องรับชอบให้เจ้าฟังเดี๋ยวนี้ เจ้าจดให้ดีล่ะ”


“พ่ะย่ะค่ะ ฝ่าบาท” บารอฟปาดเหงื่อที่หน้าผาก


“เจ้าไปที่หอทะเบียน ค้นประวัติคนที่เคยทำงานเกษตรสักสามสี่คนมาเข้ากองการเกษตร แล้วย้ายลูกศิษย์สักสองคนไปจดข้อมูลทำสถิติ ข้าว่าหกคนก็น่าจะพอแล้ว”


“ช้าก่อนพ่ะย่ะค่ะ...ฝ่าบาทจะให้พวกชาวบ้านมาเป็นข้าราชการในสำนักงานเมืองหรือพ่ะย่ะค่ะ” บารอฟหน้าตื่น


“พวกเขาทั้งว่านอนสอนง่ายและกระตือรือร้น เหตุใดจะเป็นข้าราชการไม่ได้ ข้าราชการไม่ได้หมายถึงชนชั้นสูง นอกจากนี้กองการเกษตรก็ต้องการคนที่มีความรู้เฉพาะทางมาแนะแนวเรื่องการเพาะปลูกด้วย”


“แต่พวกเขาส่วนใหญ่ไม่รู้หนังสือ...”


“ดังนั้นถึงต้องให้เจ้าส่งลูกศิษย์สองคนไปช่วยงานเอกสารก่อนอย่างไรเล่า” โรแลนด์ขัด “ก็แค่ช่วงแรกๆ เท่านั้นล่ะ ข้าจะเริ่มแผนกระจายการศึกษาให้เร็วที่สุด ทุกคนจะได้อ่านออกเขียนได้กัน ถึงตอนนั้นเจ้าก็ไม่ต้องกังวลเรื่องคนไม่พอแล้ว”


เห็นได้ชัดว่าเรื่องนี้ทำให้บารอฟตกใจกว่าเรื่องที่จะให้ชาวเมืองทำงานในสำนักงานเมืองเสียอีก เขาขยับปากอยู่หลายครั้ง ทว่าจนแล้วจนรอดก็ไม่ได้พูดอะไรออกมา


โรแลนด์พูดต่อโดยไม่สนใจว่าอีกฝ่ายจะรับได้หรือไม่ “กลับมาที่เรื่องกองการเกษตรดีกว่า ข้าคิดว่าเวลาพวกทาสปลูกพืชในที่ดินตัวเอง แต่ละคนคงจะมือหนักมือเบาไม่เท่ากัน เช่นว่าบางคนอาจจะพรวนดินลึก หรือบางคนอาจจะหว่านเมล็ดพันธุ์ถี่ นี่ล่ะโอกาสเก็บข้อมูลอย่างดี


คนหกคนของกองการเกษตรจะต้องเขียนเลขกำกับที่นาแต่ละผืน แล้วบันทึกขั้นตอนการเพาะปลูกของทาสทุกขั้นตอน เช่นพรวนดินลึกเท่าไร หว่านเมล็ดพันธุ์ถี่หรือห่างแค่ไหน เรื่องพวกนี้ต้องมีข้อมูลอ้างอิงอย่างละเอียด ข้าจะแจกเครื่องมือวัดให้พวกเขา แล้วจะสอนพวกเขาใช้งานด้วย”


“ฝ่าบาททรงหมายถึง...เปรียบเทียบหรือพ่ะย่ะค่ะ” บารอฟอาจจะหัวโบราณในบางเรื่อง ทว่าสมองยังประมวลผลได้รวดเร็ว


“ถูกต้อง การปลูกรอบแรกยังไม่ต้องสนใจปริมาณผลผลิตมากนัก เสบียงที่นำเข้าอยู่แล้วก็นำเข้าต่อไป แล้วก็...ลองใช้เมล็ดพันธุ์ข้าวสาลีชนิดใหม่ดู เช่นนี้ทุกคนก็จะมีกินอิ่มท้องแน่นอน ข้าอยากหาวิธีปลูกข้าวสาลีที่มีประสิทธิภาพที่สุด จะได้บันทึกเป็นคู่มือไว้ ต่อไปจะปลูกข้าวสาลีเมื่อไรก็แค่ทำตามคู่มือก็พอ กองการเกษตรจะทำหน้าที่เผยแพร่ ชี้แนะ และควบคุมเรื่องนี้โดยตรง”


โรแลนด์ไม่ค่อยเข้าใจเรื่องเกษตรกรรมนัก แต่เขาก็ยังสามารถใช้วิธีคิดแบบวิทยาศาสตร์มาสรรหาแนวทางที่ดีที่สุดได้ เมื่อรู้แนวทางแล้ว ต่อไปไม่ว่าจะขยายพื้นที่เพาะปลูก หรือเพิ่มบุคลากรทางการเกษตรหน้าใหม่ๆ เข้ามา เขาก็จะยังรักษาประสิทธิภาพการผลิตไว้ได้ในระดับสูงเหมือนเดิม


บารอฟพยักหน้าก่อนจะถามด้วยความลังเล “ฝ่าบาท กระหม่อมมีเรื่องไม่เข้าใจพ่ะย่ะค่ะ เหตุใดหลังจากทาสเลื่อนชนชั้นเป็นสามัญชนแล้ว ฝ่าบาทจึงยังทรงเก็บผลผลิตของพวกเขาเพียงร้อยละยี่สิบเป็นค่าภาษีที่ดินพ่ะย่ะค่ะ ต่อให้ฝ่าบาททรงเก็บร้อยละห้าสิบ เหลือให้พวกเขาร้อยละห้าสิบ ก็ยังถือว่าทรงเมตตาอยู่ดี”


“เพราะการกองเงินไว้เฉยๆ ในห้องใต้ดินไม่ก่อให้เกิดประโยชน์อันใดน่ะสิ” โรแลนด์อธิบาย


“หลังจากที่พวกเขาจ่ายภาษีให้ข้าร้อยละยี่สิบแล้ว ข้าก็จะรับซื้อเสบียงที่เหลือของพวกเขาด้วยราคาตายตัว...ที่เมืองชายแดนแห่งนี้ ผู้ปกครองมีสิทธิ์ขายเสบียงแต่เพียงผู้เดียว เช่นนี้แล้ว ปราสาทก็จะได้เสบียง พวกเขาก็จะได้เงิน และพอพวกเขาสะสมเงินได้จำนวนหนึ่ง พวกเขาก็จะอยากซื้อของเพิ่ม...


อย่างเช่นวัวสำหรับไถนา อุปกรณ์การเกษตรที่ทำจากเหล็ก เนื้อวัว เสื้อผ้าสวยๆ ตลอดจนบ้านที่สร้างจากอิฐ ซึ่งของพวกนี้ก็มีแต่ข้าเท่านั้นที่ให้พวกเขาได้ หรือหากพวกเขาอยากซื้อเสบียง พวกเขาก็มาซื้อที่ปราสาทได้เช่นกัน ดังนั้น สุดท้ายแล้วเงินก็จะยังไหลมาเข้ากระเป๋าข้าอยู่ดี เพียงแต่ขั้นตอนที่ว่ามานี้จะช่วยยกระดับคุณภาพชีวิตให้ทุกคนได้ ข้าพูดเช่นนี้เจ้าเข้าใจหรือไม่”


บารอฟขมวดคิ้ว ไม่พูดอะไรอีก เห็นได้ชัดว่ากำลังใช้ความคิดอย่างหนัก


โรแลนด์ส่ายหน้ายิ้มๆ “ถ้ายังไม่เข้าใจก็ค่อยกลับไปคิดทีหลังเถอะ ตอนนี้ทำตามที่ข้าบอกก่อนแล้วกัน”


ผู้ช่วยเจ้ากรมลุกขึ้นอย่างใจลอย พอเดินไปถึงประตูก็หันกลับมา “จริงสิพ่ะย่ะค่ะ ฝ่าบาท เมื่อครู่นี้ฝ่าบาทตรัสว่าจะทรงตั้งหน่วยงานขึ้นสองหน่วยงาน แล้วอีกหน่วยงานคืออะไรหรือพ่ะย่ะค่ะ”


“กองการศึกษา” โรแลนด์ตอบ “หน่วยงานนี้ข้าจะเป็นคนดูแลเอง”


........................................


[Go To Next Chapter]( ./51.md)