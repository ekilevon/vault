##บทที่ 140 เมล็ดพันธุ์
ผู้ช่วยเจ้ากรมจากไปได้ไม่นาน เจ้าชายก็ได้รับข่าวดีที่ไม่ได้ยินมานาน


ฌอน องครักษ์ที่เดินทางไปซื้อเมล็ดพันธุ์พืชเกษตรที่ท่าเรือเคลียร์วอเตอร์กลับมาแล้ว


โรแลนด์เดินตามทหารยามที่แจ้งข่าวมาจนถึงสวนดอกไม้ เห็นฌอนกับองครักษ์คนอื่นๆ กำลังช่วยกันขนสัมภาระลงจากหลังม้า


นับตั้งแต่วันที่เขาออกเดินทางจนถึงวันนี้ก็ประมาณหนึ่งเดือนได้ ผิวของเขาดูคล้ำลงมาก รูปร่างก็ผอมลงกว่าแต่ก่อนอย่างเห็นได้ชัด


ทันทีที่เห็นเจ้าชาย ฌอนก็รีบยืนตรงทำความเคารพ โรแลนด์เดินเข้าไปตบไหล่เขา “ไม่เลวนี่ เอาเมล็ดพันธุ์อะไรกลับมาบ้าง”


ฌอนนั่งยองๆ ลง แกะสัมภาระที่วางอยู่บนพื้น “ข้าวไข่มุก ไข่ดิน แท่งน้ำตาล...ของที่ฝ่าบาททรงบรรยายไว้ กระหม่อมซื้อได้จากท่าเรือเคลียร์วอเตอร์ทุกอย่างเลยพ่ะย่ะค่ะ พวกมันส่วนใหญ่ถูกส่งมาจากฟยอร์ดจริงๆ แต่ว่าตอนนี้ที่ท่าเรือเคลียร์วอเตอร์ก็เริ่มปลูกกันบ้างแล้ว”


“เจ้าได้ถามวิธีปลูกจากพ่อค้าหรือไม่”


“ถามพ่ะย่ะค่ะ แต่พวกเขาก็อธิบายได้ไม่ชัดเจนเหมือนกัน ซ้ำยังบอกว่าพืชพวกนี้ปลูกได้ดีเฉพาะในดินแดนใต้เท่านั้น ไม่เหมาะจะนำไปปลูกที่อื่นพ่ะย่ะค่ะ” ฌอนกำเมล็ดสีเหลืองในถุงขึ้นมา แล้วแบมือออกต่อหน้าโรแลนด์ “ฝ่าบาท ของสิ่งนี้คือข้าวไข่มุกพ่ะย่ะค่ะ พ่อค้าบอกว่าหากกระหม่อมซื้อพร้อมกับแท่งไข่มุกจะลดราคาให้กระหม่อมอีก แต่ว่าแท่งไข่มุกมีน้ำหนักมาก พกพาไม่สะดวก กระหม่อมจึงซื้อแท่งที่สมบูรณ์ที่สุดกลับมาเพียงแท่งเดียว ที่เหลือแกะเอาแต่เม็ดพ่ะย่ะค่ะ”


ไม่ต้องสงสัยเลย ข้าวไข่มุกก็คือข้าวโพดที่เขาคุ้นเคยนี่เอง เขาหยิบเม็ดข้าวโพดขึ้นมาดูอย่างตื่นเต้น มันดูแห้งเหี่ยวไปบ้างเมื่ออยู่ใต้แสงอาทิตย์ คงเป็นสินค้าที่ค้างโกดังมาตลอดฤดูหนาว


ข้าวโพดให้ผลผลิตสูงกว่าข้าวสาลีมาก มิหนำซ้ำยังไม่ต้องการแร่ธาตุในดินมากมาย ยิ่งได้ลีฟมาช่วยปรับปรุงพันธุ์ด้วยแล้ว เขาก็น่าจะเปลี่ยนมันให้กลายเป็นอาหารหลักของชาวเมืองแทนข้าวสาลีได้อย่างรวดเร็ว


ฌอนแกะปากถุงอีกถุง แล้วหยิบก้อนสีน้ำตาลกลมๆ ออกมา “ของสิ่งนี้คือไข่ดินพ่ะย่ะค่ะ กระหม่อมเคยกินตอนพักอยู่ในโรงแรมที่ท่าเรือเคลียร์วอเตอร์ เอาไปหั่นเป็นเส้นๆ แล้วทอดในหม้อ อร่อยกรุบกรอบมาก ทั้งยังมีกลิ่นหอมอ่อนๆ ด้วยพ่ะย่ะค่ะ”


โรแลนด์เห็นพืชที่หน้าตาคุ้นเคยก็ตื่นเต้นมาก มันฝรั่ง! เขาใช้นิ้วแกะเปลือกที่เปื้อนดินออก เผยให้เห็นเนื้อมันสีเหลืองเข้มด้านใน...เทียบกับมันยุคหลังๆ แล้ว มันฝรั่งยุคนี้มีขนาดไม่ใหญ่ หน่อมีสีเข้ม และไม่ได้กลมป้อมเหมือนไข่ไก่ทุกลูก เขาสังเกตเห็นว่าในถุงยังมีมันฝรั่งทรงยาวเหมือนแครอทด้วย


“เอาไปบดให้เละเป็นแป้งเปียกก็อร่อยเหมือนกัน”


“เอ่อ...ฝ่าบาทเคยเสวยหรือพ่ะย่ะค่ะ”


“อืม เคยกินเวลามีงานเลี้ยงในวังหลวงน่ะ” โรแลนด์ตัดสินใจโกหก เพราะคำว่าไข่ดินระคายหูเขาเต็มที “พวกพ่อครัวที่นั่นไม่ได้เรียกว่าไข่ดินหรอก พวกเขาเรียกว่ามันฝรั่งน่ะ ส่วนอาหารว่างที่ข้าพูดถึงเรียกกว่ามันบด”


“อย่างนี้นี่เอง สมแล้วที่เป็นฝ่าบาท ทรงมีความรู้กว้างขวางจริงๆ พ่ะย่ะค่ะ” ฌอนทึ่ง เขาเปิดถุงสุดท้ายที่ถูกของข้างในดันจนเป็นทรงตรงออก แล้วหยิบกระบองสีดำออกมาหนึ่งแท่ง


“ฝ่าบาท กระหม่อมคิดว่าพืชชนิดนี้น่าสนใจที่สุดพ่ะย่ะค่ะ สาเหตุที่ราคาน้ำผึ้งที่ท่าเรือเคลียร์วอเตอร์ถูกลงก็น่าจะเป็นเพราะพืชชนิดนี้ ตอนอยู่ที่โรงแรมกระหม่อมได้ยินว่าชาวนาที่นั่นหันมาปลูกแท่งน้ำตาลกันมากขึ้นเรื่อยๆ ด้วยพ่ะย่ะค่ะ ก้านของมันมีรสหวาน ปอกเปลือกแล้วนำมาคั้นน้ำหวานได้ ราคาแค่ร้อยละสิบของราคาน้ำผึ้งเท่านั้น ความหวานก็ไม่แพ้น้ำผึ้งเลยพ่ะย่ะค่ะ”


“...” โรแลนด์อยากบอกเหลือเกินว่าตัวเองเคยเห็นพืชชนิดนี้มาก่อน แล้วจะได้ถือโอกาสเปลี่ยนชื่อมันเป็นอ้อยเสียเลย แต่คิดๆ ดูแล้วก็ช่างเถอะ ไว้พวกชาวเมืองปลูกกันเมื่อไรค่อยเปลี่ยนเป็นชื่อที่ถูกต้องก็ยังไม่สาย


อ้อยสามารถนำมาทำน้ำตาลอ้อยได้ หากปลูกมากๆ ยังนำมากลั่นเหล้าได้ด้วย เรียกได้ว่าเป็นพืชที่ช่วยยกระดับรสชาติอาหารได้ดีจริงๆ โรแลนด์คิดถึงโรตีที่ทำจากแป้งสาลีรสจืดชืด หากใส่น้ำตาลลงไปหน่อย รสชาติคงดีขึ้นทันตา ขนาดโรแลนด์ชอบกินเค็มยังอดหวั่นไหวไม่ได้เลย


“ยังมีพืชชนิดอื่นๆ อีกหรือไม่”


“ที่ท่าเรือเคลียร์วอเตอร์มีเพียงเท่านี้พ่ะย่ะค่ะ” เขาควักถุงหนังเล็กๆ ห้าหกใบออกมาจากกระเป๋าเสื้อ แล้วยื่นให้เจ้าชาย


“กระหม่อมยังนำเมล็ดพันธุ์พืชที่มีในเกรย์คาสเซิล แต่ไม่มีที่เมืองชายแดนกลับมาตามรับสั่งด้วยพ่ะย่ะค่ะ เมล็ดพันธุ์พวกนี้กระหม่อมได้มาจากเมืองวิลโลว์และสันเขาฟอลเลนดรากอน มีทั้งองุ่น ถั่วเหลือง ฝ้าย ป่าน และมะกอก แต่ชาวไร่บอกว่าองุ่นส่วนใหญ่ปลูกโดยการปักกิ่งลงดิน ใช้เมล็ดพันธุ์ปลูกได้ก็จริง แต่กว่าจะแตกหน่อต้องรอนานมาก รสชาติองุ่นที่ได้ก็ไม่ค่อยดีด้วยพ่ะย่ะค่ะ”


มีลีฟอยู่ทั้งคน เรื่องพวกนี้ไม่ใช่ปัญหา โรแลนด์คิด ตอนนี้เขามีเมล็ดพันธุ์องุ่นแล้ว น่าจะได้เวลาปรับปรุงพันธุ์ข้าวสาลีแบบมีเถาแล้ว ส่วนถั่วเหลือง ฝ้าย ป่าน และมะกอกก็เป็นพืชมีประโยชน์ทั้งนั้น เขาจะให้ลีฟปรับปรุงพันธุ์ให้เหมาะกับสภาพดินฟ้าอากาศของดินแดนตะวันตก แล้วให้ทาสนำไปปลูกบางส่วนก่อน จากนั้นจึงให้กองการเกษตรเก็บข้อมูล แล้วนำไปเขียนคู่มือเพาะปลูกอีกที


“ฝ่าบาท กระหม่อมยังมีเรื่องรายงานฝ่าบาทอีกเรื่องพ่ะย่ะค่ะ” ฌอนพูดเสียงเบา “เกี่ยวกับสถานการณ์ในท่าเรือเคลียร์วอเตอร์พ่ะย่ะค่ะ”


“เกี่ยวกับเจ้าหญิงหรือ”


ฌอนพยักหน้า “กระหม่อมอยู่ที่ท่าเรือเคลียร์วอเตอร์เกือบสองสัปดาห์ นอกจากออกไปซื้อเมล็ดพันธุ์แล้ว ก็มักใช้เวลาที่เหลือส่วนใหญ่ในร้านเหล้าพ่ะย่ะค่ะ กระหม่อมได้ยินข่าวว่าเจ้าหญิงการ์เซีย พระเชษฐภคินีของฝ่าบาททรงทำข้อตกลงกับชาวทะเลทราย โดยแบ่งพื้นที่บริเวณชายแดนของดินแดนใต้ให้ชาวทะเลทรายอยู่อาศัย


ส่วนชาวทะเลทรายก็ยอมรับพระองค์เป็นราชินี ยอมเกณฑ์ทหารและโยกย้ายกำลังคนตามคำสั่งพระองค์ทุกอย่าง และระหว่างที่กระหม่อมอยู่ที่ท่าเรือ กระหม่อมก็เห็นชาวโมเกนตามท้องถนนหลายคนจริงๆ พ่ะย่ะค่ะ”


ชาวโมเกนแห่งดินแดนใต้สุดหรือ...โรแลนด์ครุ่นคิด ความปรารถนาสูงสุดของพวกเขาก็คือโอเอซิสกับแหล่งน้ำ การ์เซียฉลาดใช้จุดอ่อนของอีกฝ่ายจริงๆ ทว่าต่อให้ราชินีเคลียร์วอเตอร์ใจกล้าเพียงใด ก็คงไม่กล้ารับชาวทะเลทรายเข้ามามากแน่นอน เพราะมิฉะนั้นอาจเป็นภัยต่อท่าเรือเคลียร์วอเตอร์ในภายหลังได้


“ชาวทะเลทรายแบ่งพรรคแบ่งพวกกันหลายกลุ่ม ไม่มีทางที่ทุกกลุ่มจะเชื่อฟังคำสั่งนางหมดแน่ เจ้ารู้หรือไม่ว่านางไปชักชวนกลุ่มใดมาเป็นพวกบ้าง”


ฌอนส่ายหน้า “ชาวทะเลทรายไม่ไว้ใจชาวเกรย์คาสเซิลพ่ะย่ะค่ะ ต่อให้ใช้เงินซื้อข่าวพวกเขาก็ไม่ขาย แต่ว่า...มีเรื่องหนึ่งที่กระหม่อมว่าแปลกมากพ่ะย่ะค่ะ ก่อนหน้าวันที่กระหม่อมจะออกเดินทางจากท่าเรือเคลียร์วอเตอร์หนึ่งวัน เจ้าหญิงการ์เซียทรงชนะศึกกลับมาจากเมืองอีเกิล ผู้คนในเมืองจึงเฉลิมฉลองให้ราชินีของพวกเขาที่เอาชนะพระราชาจอมปลอมทอว์ฟิคได้ แต่พอวันต่อมาก็กลับเกิดคดีฆาตกรรมขึ้นในเมืองถึงสี่ห้าคดี ได้ยินว่ามีผู้เคราะห์ร้ายคนหนึ่งถูกคนจับฉีกร่างอยู่กลางถนนพ่ะย่ะค่ะ”


“ช่วงนั้นท่าเรือเคลียร์วอเตอร์ตรวจคนเข้าออกเมืองเข้มมาก กระหม่อมจึงต้องอยู่ที่นั่นต่ออีกสามวัน ร้านเหล้าก็ถูกสั่งปิดทุกร้าน ทุกคนจึงมานั่งคุยกันในโถงของโรงแรม บางคนบอกว่าเป็นฝีมือของพระราชาทอว์ฟิค แต่บางคนก็บอกว่าเป็นฝีมือของชาวทะเลทราย


พ่อค้าจากฟยอร์ดคนหนึ่งอ้างว่าเขาเห็นคดีฆาตกรรมคดีหนึ่งกับตา เขาว่าฆาตกรตัวไม่ใหญ่ ไม่ใช่ชาวทะเลทรายแน่นอน แต่พละกำลังและความเร็วของเขาเหนือกว่าคนธรรมดามาก กองกำลังรักษาความสงบที่รีบรุดมาที่เกิดเหตุถูกเขาฆ่าจนไม่เหลือแม้แต่เกราะ


ตัวฆาตกรถูกฟันจนเลือดไหลนองพื้นแล้วกลับไม่สะทกสะท้านใดๆ จนกระทั่งกองกำลังรักษาความสงบมากันมากขึ้นพร้อมอาวุธครบมือ ถึงได้สังหารเขาได้ หลังจากนั้นท่าเรือก็ยกเลิกมาตรการตรวจคน กระหม่อมไม่กล้าอยู่ที่นั่นนาน เลยรีบโดยสารเรือสินค้ากลับมาพ่ะย่ะค่ะ”


“เจ้าทำได้ดีมาก” โรแลนด์คิดสักครู่ “เงินที่เหลือจากซื้อเมล็ดพันธุ์พวกนั้นเจ้าก็เก็บไว้เถอะ ถือเสียว่าเป็นรางวัล”


“ขอบพระทัยพ่ะย่ะค่ะ!”


“มีพละกำลังและความเร็วที่เหนือคนธรรมดา อดทนต่อบาดแผลอันเจ็บปวด ฟังดูคล้ายกับ...ยาของศาสนจักรเลยนะเพคะ” หลังจากองครักษ์จากไปแล้ว เสียงของไนติงเกลก็ดังขึ้นที่ข้างหู


“ข้าก็คิดเช่นนั้นเหมือนกัน แต่ว่าหากเป็นเช่นนั้นจริง เรื่องจะก็ยิ่งซับซ้อนไปกันใหญ่” โรแลนด์ขมวดคิ้ว “เท่าที่ฟังฌอนเล่ามา การ์เซียได้รับยานั่นเร็วกว่าข้าเสียอีก ศาสนจักรสนับสนุนทั้งสองฝ่ายชิงบัลลังก์พร้อมกันอย่างนั้นหรือ...พวกเขาคิดอะไรอยู่กันแน่”


เขารู้สึกสังหรณ์ใจไม่ดี หรือว่าจุดประสงค์ที่แท้จริงของศาสนจักรจะไม่ใช่ความสงบสุขของเกรย์คาสเซิล


........................................


[Go To Next Chapter]( ./53.md)