##บทที่ 244 ลงทะเบียนประชากร
ด้านนอกกำแพงเมืองตะวันตก ทหารจากกองทัพที่หนึ่งนำผู้อพยพไปตรวจสอบตัวตนอย่างที่ไม่เคยมีมาก่อน
บารอฟรู้ดีว่า สมบัติล้ำค่าที่เจ้าชายโรแลนด์ให้ความสำคัญที่สุดก็คือคน เพื่อที่จะรับคนเหล่านี้มาอยู่เมืองชายแดนแล้ว เจ้าชายถึงกับยอมจ่ายเงินก้อนโต หรือกระทั่งส่งทหารเดินทางไกลไปถึงเมืองหลวงทีเดียว ตอนที่บารอฟเห็นใบแจ้งหนี้จากมาร์เจอรีนั้น เขาถึงกับตกใจจนอ้าปากค้าง
ภายในเวลาเพียงครึ่งเดือนกว่าๆ ค่าใช้จ่ายต่างๆ เช่นค่าเช่าเรือ ค่าขนส่ง และค่าเสบียงที่กลุ่มพ่อค้าช่วยจัดหาให้นั้น รวมกันแล้วเป็นเงินถึงสองพันกว่าเหรียญทอง เทียบเท่ากับราคาเครื่องจักรไอน้ำถึงสี่เครื่องทีเดียว หากไม่ใช่เพราะเดือนก่อนเขาเพิ่งรับค่าสั่งดัดแปลงเรือมาล่ะก็ บัญชีแสดงรายการทรัพย์สินรอบนี้ก็คงต้องขึ้นตัวแดงแล้ว
หลังจากที่ผู้อพยพถูกส่งมาที่เมืองชายแดนแล้ว เขาก็ต้องรับผิดชอบงานเก็บข้อมูลประชากรที่แสนจุกจิกและหนักหนาต่อ งานนี้ต้องอาศัยแรงเจ้าหน้าที่และลูกศิษย์ในสำนักงานเมืองแทบทั้งหมด พวกเขาสร้างกระท่อมไม้และทำทางเดินที่ข้างกำแพงเมือง เพื่อเป็นสถานที่คัดกรองและบันทึกข้อมูลคนพวกนี้อย่างเป็นระบบ พอเห็นผู้อพยพสิบกว่าแถวค่อยๆ เดินผ่านช่องตรวจไปอย่างเชื่องช้า บารอฟก็รู้สึกราวกับเห็นเงินกำลังเดินอยู่ต่อหน้าต่อตา
หากเทียบกับแถวลงทะเบียนคนธรรมดาที่ยืดยาวแล้ว แถวของคนที่ทำอาชีพเฉพาะทางที่เขาดูแลอยู่นั้นเงียบเหงากว่ามาก ถึงตอนนี้ เพิ่งมีคนผ่านเข้าไปเพียงห้าหกสิบคนเท่านั้น
“ข้าเป็น...ช่างไม้” ทันใดนั้น ชายวัยกลางคนคนหนึ่งก็เดินเข้ามาอย่างระมัดระวัง “ได้ยินว่าช่างทุกสาขาจะได้บ้านพักใช่หรือไม่”
“ถูกต้อง” เซนจ์ ดาลีถาม “เจ้าชื่ออะไร รู้หนังสือหรือไม่”
อดีตอัศวินประจำตระกูลวูล์ฟคนนี้ทำงานในกองการเกษตรได้อย่างดีเยี่ยม จนถึงตอนนี้ก็ยังไม่เคยทำงานพลาดสักครั้ง บารอฟรู้สึกภูมิใจในสายตาอันแหลมคมของตัวเองมาก ครั้งนี้เป็นงานเก็บข้อมูลประชากรก็จริง แต่เนื่องจากคนที่รู้หนังสือในสำนักงานเมืองมีไม่มาก เขาจึงต้องโยกคนในกองงานอื่นๆ มาช่วยงานด้วย
“เอ่อ...ท่านลอร์ด ข้าชื่อมาซาร์” อีกฝ่ายหยุดไปเล็กน้อย “ข้าไม่รู้หนังสือ”
“อ่านหรือเขียนก็ไม่ได้สักอย่างเลยหรือ”
“ใช่แล้ว” ชายวัยกลางคนก้มหน้างุด
“เอาล่ะ ถ้าเป็นช่างไม้ล่ะก็...” เซนจ์หากระดาษที่เขียนหัวว่าช่างไม้จากใบคำถามปึกใหญ่ “อ้อ เจอแล้ว เช่นนั้นข้าขอถามอะไรเจ้าสักหน่อย”
เจ้าชายเป็นคนคิดวิธีการตรวจสอบขั้นต้นนี้ขึ้นมาเอง เขาเรียกรวมช่างแต่ละสาขา แล้วถามความรู้เฉพาะด้านและวิธีการทำงานในสาขานั้นๆ จากพวกเขา จากนั้นก็บันทึกคำตอบไว้เพื่อทำใบคำถามแต่ละชุด เวลาจะตรวจสอบช่าง ก็แค่ถามคำถามในใบคำถามเท่านั้น ก็จะรู้ได้ทันทีว่าอีกฝ่ายโกหกหรือไม่ ตอนที่เห็นวิธีจับโกหกวิธีนี้ครั้งแรกนั้น บารอฟก็นึกชื่นชมความคิดของปีศาจขึ้นมาครามครัน คนที่ไม่ได้ทำอาชีพเฉพาะทางคงตอบคำถามพวกนี้ได้ลำบาก หากมีใครกล้าแอบอ้างอาชีพล่ะก็ ลองโดนถามสักสองสามข้อก็ไปไม่เป็นแล้ว
“อุปกรณ์ที่ใช้ขัดผิวไม้ให้เรียบคืออะไร”
“คือ...กบไสไม้ ท่านลอร์ด”
“เลื่อยที่ใช้งานบ่อยมีชนิดใดบ้าง”
“เลื่อยอกกับเลื่อยตัดซุง หรือหากเป็นงานชิ้นเล็กก็อาจใช้เลื่อยมือได้”
มาซาร์ตอบได้ทุกคำถาม มิหนำซ้ำการพูดการจายังฉาดฉานขึ้นด้วย
“อืม ดูเหมือนเจ้าจะเป็นช่างไม้จริงๆ” ทว่าในขณะที่เซนจ์กำลังจะบันทึกชื่อคนคนนี้ลงในใบลงทะเบียนนั้น บารอฟก็ห้ามเขาไว้
“ท่านบารอฟ”
“อย่าเพิ่งด่วนตัดสินนัก เจ้าดูมือเขาก่อน” เขามองมาซาร์ “ยื่นมือออกมา”
มาซาร์ได้ยินดังนั้นก็อึ้งไปเล็กน้อย จากนั้นจึงแบมือทั้งสองออกด้วยสีหน้างุนงง...ผิวที่ฝ่ามือของเขาหยาบกร้านมาก ในรอยแตกระแหงมีขี้ดินอัดอยู่แน่น นิ้วแต่ละนิ้วก็ด้านหนา คล้ายกับเคยใช้ชีวิตอย่างยากลำบากมาก่อน
“หากเขาเป็นช่างไม้จริง ฝ่ามือของเขาก็ไม่น่าจะหยาบเช่นนี้ โดยเฉพาะเนื้อส่วนล่างฝ่ามือนั่นยิ่งน่าจะต้องเรียบและแข็งเพราะเสียดสีกับไม้บ่อย นอกจากนี้ ช่างไม้ยังต้องใช้สีดำวาดแบบเป็นประจำ ดังนั้นฝ่ามือของเขาควรต้องเป็นสีดำเพราะเปื้อนหมึกที่ล้างออกยาก ไม่ใช่เป็นสีเหลืองแบบนี้” บารอฟพูดเรียบๆ “แล้วอีกอย่าง เขามักหลบสายตาก่อนตอบคำถามด้วย...คนส่วนใหญ่เวลานึกถึงเรื่องที่ไม่ได้ทำบ่อยๆ ก็มักแสดงสีหน้าเช่นนี้ล่ะ หากเขาเป็นช่างไม้จริง เวลาตอบคำถามก็น่าจะเป็นธรรมชาติกว่านี้”
“ชะ...เช่นนั้นหรือ” เซนจ์ตาโต
บารอฟมองไปทางมาซาร์ที่กำลังตื่นตกใจก่อนจะถามเสียงเข้ม “เจ้าน่าจะได้ยินคำเตือนของทหารตอนเรียกรวมแล้วไม่ใช่หรือ การแอบอ้าง หลอกลวง หรือปฏิเสธการลงทะเบียนใดๆ มีโทษสถานหนัก หากไม่ถูกจับส่งไปที่เหมือง ก็ต้องถูกไล่ออกจากดินแดนตะวันตก คราวนี้เจ้ายังคิดว่าตัวเองเป็นช่างไม้อยู่หรือไม่”
“ไม่ ท่านลอร์ด ข้าผิดไปแล้ว!” มาซาร์คุกเข่าลงกับพื้น “คนที่เป็นช่างไม้คือเพื่อนบ้านข้า ข้าแค่มีโอกาสดูเขาทำงานบ่อยๆ เท่านั้น”
“ไปต่อแถวตรงนั้น”
เมื่อเห็นอีกฝ่ายจากไปแล้ว เซนจ์จึงถามบารอฟอย่างอึ้งๆ “ท่านบารอฟ ท่านรู้เรื่องพวกนี้ได้อย่างไร”
“ข้าเคยช่วยเจ้าชายสำรวจประชากรในช่วงเดือนแห่งปีศาจน่ะ เลยได้คุยกับช่างไม้ทุกคนในเมืองชายแดน แล้วก็พลอยจำได้ตั้งแต่ตอนนั้น” บารอฟแสร้งวางท่าไม่ใส่ใจ เมื่อเห็นอัศวินผุดสีหน้าตื่นเต้นและเลื่อมใส ก็รู้สึกใจกระหยิ่มใจขึ้นมาทันใด
ต่อให้วิธีจับโกหกของปีศาจแยบยลเพียงใด ท้ายที่สุดก็ยังมีคนบางส่วนหลบเลี่ยงได้อยู่ดี มีเพียงคนอย่างเขาเท่านั้นที่สามารถอุดช่องโหว่ให้เจ้าชายได้
นอกจากนี้ พอได้ซึมซับแนวคิดของเจ้าชายมากเข้า วิธีแก้ปัญหาของเขาก็เปลี่ยนไปจากเดิมมาก...บารอฟถอนใจเงียบๆ ดูอย่างคนพวกนี้ก็ได้ หากเป็นแต่ก่อน เขาจะต้องจับมาลงโทษด้วยวิธีที่ดุเดือดรุนแรง เพื่อขู่พวกที่คิดจะทำชั่วรายต่อไปแล้ว ทว่าตอนนี้เขากลับยอมปล่อยคนพวกนี้ไปง่ายๆ คงเพราะเขาอยากช่วยเจ้าชายประหยัดเงินนั่นเอง...อย่างไรเสียผู้อพยพแต่ละคนก็มีมูลค่าไม่น้อย หากไม่จับมาทำงานให้เมืองชายแดนสักสิบปียี่สิบปี ก็คงไม่คุ้มค่าส่งตัวพวกเขามาจากแดนไกล
หลังจากผู้อพยพคนต่อไปตอบคำถามผ่านแล้ว เซนจ์ก็ไม่ได้ลงทะเบียนทันที แต่กลับเลื่อนสายตาไปที่บารอฟก่อน
บารอฟสังเกตชายคนนั้นสักพักก็พยักหน้า “เจ้าบันทึกได้ ข้าจะพาเขาไปพบเจ้าชายเอง”
อีกด้านของกำแพงเมืองคือกระท่อมที่โรแลนด์ตั้งไว้ และเป็นด่านตรวจสอบด่านสุดท้าย
ที่นี่ เจ้าชายจะเป็นคนถามคำถามพวกเขาด้วยตัวเอง หากไม่มีปัญหาอะไร พวกเขาก็จะได้รับ ‘บัตรประจำตัวประชาชน’ หนึ่งใบ และได้เป็นพลเมืองของเมืองชายแดนอย่างเป็นทางการ เวลานี้ บ้านพักในเมืองชายแดนกำลังขาดแคลน พวกช่างจึงได้สิทธิ์อยู่ก่อน ส่วนผู้อพยพที่ไม่มีความถนัดเฉพาะทางนั้น ยังต้องอาศัยอยู่นอกเมืองต่ออีกสองถึงสามเดือน
บารอฟเองก็มีบัตรประชาชนแล้วเช่นกัน...มันเป็นกระดาษแข็งมีสี ใหญ่ประมาณฝ่ามือ มุมซ้ายบนมีรูปวาดใบหน้าเขาซึ่งเหมือนตัวจริงไม่ผิดเพี้ยน ตรงกลางเป็นชื่อ นามสกุล ที่อยู่ และรหัสประจำตัว ดานหลังเป็นสัญลักษณ์รูปหอคอยเกรย์คาสเซิลและทวนคู่ ตลอดจนตราประทับลายมือชื่อของเจ้าชาย วัสดุที่ใช้ทำกระดาษและแผ่นเคลือบผิวบางด้านนอกนั้นประหลาดมาก ไม่ว่าจะนำไปแช่น้ำหรือเผาไฟก็ไม่เป็นอะไรแม้แต่น้อย
ไม่ต้องสงสัยเลยว่า ของชนิดนี้จะต้องเป็นผลงานของแม่มดที่ชื่อโซโรยาแน่นอน ดูเหมือนเจ้าชายตั้งใจจะใช้ระบบบัตรประชาชนกับคนทั้งเมืองจริงๆ นับแต่นี้ไปไม่ว่าจะซื้ออาหารหรือรับเงินค่าจ้าง ก็ต้องนำบัตรประชาชนมายืนยันตัวด้วย
นับตั้งแต่มอบเหรียญเกียรติยศให้คุณหนูตระกูลไพน์ในพิธีมอบรางวัลครั้งนั้นเป็นต้นมา เจ้าชายก็ไม่คิดจะปิดบังเรื่องแม่มดอีกต่อไป และบารอฟก็ไม่สนใจแล้วว่าระหว่างปีศาจกับศาสนจักรใครจะถูกหรือผิด เขาถึงกระทั่งอยากให้...เจ้าชายโรแลนด์ทำลายศาสนจักรแล้วยึดครองเกรย์คาสเซิลทั้งอาณาจักรด้วยซ้ำ
แน่นอนว่า ยิ่งตำแหน่งของเจ้าชายสูงเท่าไร ผลตอบแทนที่เขาจะได้รับก็ยิ่งงามเท่านั้น
แต่กว่าจะไปถึงขั้นนั้นได้ พวกเขายังต้องฝ่าฟันกันอีกนาน เรื่องนี้เก็บไว้คิดวันหลังก็ยังได้ เวลานี้ เมืองชายแดนมีคนมากกว่าป้อมปราการลองซองแล้ว และเจ้าชายก็ได้บอกแผนพัฒนาเมืองปีต่อไปกับเขาแล้ว...หากเจ้าชายสามารถเชื่อมเมืองชายแดนกับป้อมได้ พื้นที่กว่าครึ่งของดินแดนตะวันตกก็จะกลายเป็นเขตแดนเดียวกัน และกลายเป็นเมืองที่มีขนาดใหญ่ที่สุดในเกรย์คาสเซิล ถึงตอนนั้น เขาซึ่งเป็นผู้ดูแลสำนักงานเมืองจะได้เลื่อนขั้นไปไกลแค่ไหนกัน
บารอฟชักอยากเห็นอนาคตไวๆ เสียแล้ว
........................................


[Go To Next Chapter]( ./157.md)