##บทที่ 202 หนทางแห่งการบุกเบิก
โรแลนด์จิบชาก่อนจะพูดต่อว่า “แล้วก็ ข้าจะพัฒนาการศึกษาขั้นพื้นฐานที่ป้อมปราการลองซองด้วย งานนี้จะเป็นตัวประเมินว่าเจ้าจะได้ปกครองป้อมปราการลองซองต่อไปหรือไม่”


เมื่อได้ยินคำว่าประเมิน เปโรก็หูผึ่งขึ้นมาทันใด “การศึกษาขั้นพื้นฐานหรือพ่ะย่ะค่ะ”


“ถูกต้อง” เขาพยักหน้ายิ้มๆ ตอนนี้โบสถ์ถูกทำลายไปแล้ว ปุโรหิตก็ตายไปแล้ว อิทธิพลของศาสนจักรในเมืองแห่งนี้ลดลงไปมาก นี่เป็นโอกาสเหมาะที่จะแย่งชิงพื้นที่ทางความคิดที่สุด เขาไม่คิดว่าตัวเองจะเปลี่ยนสาวกทุกคนให้กลายเป็นคนงานที่ได้มาตรฐานทั้งหมด ขอแค่พอล้างอิทธิพลศาสนจักรได้บ้างก็พอแล้ว หากเมืองศักดิ์สิทธิ์คิดแทรกซึมเข้ามาในป้อมปราการลองซองอีกครั้งล่ะก็ โรแลนด์ก็มีวิธีกีดกันพวกเขามากมาย เรื่องจะสร้างโบสถ์ขึ้นใหม่นั้นเลิกฝันไปได้เลย


“เป้าหมายของการศึกษาขั้นพื้นฐานก็คือชาวเมืองที่อายุต่ำกว่าสี่สิบปีทุกคน ทั้งเพศชายและหญิง เนื้อหามีทั้งการอ่านเขียนตัวอักษร การคำนวณอย่างง่ายๆ ความรู้ทั่วไปและการปลูกฝังทัศนคติ” โรแลนด์โบกมือขัดอีกฝ่ายที่ทำท่าจะถาม “วางใจเถอะ ค่าใช้จ่ายส่วนนี้เจ้าหักออกจากภาษีที่ส่งให้เมืองชายแดนได้เลย นับตั้งแต่เดือนนี้เป็นต้นไป เจ้าส่งภาษีให้เมืองชายแดนร้อยละยี่สิบก็พอ ส่วนที่เหลืออีกร้อยละสิบเจ้าเก็บไว้เป็นค่าใช้จ่ายเรื่องการศึกษาแล้วกัน...เจ้าจะใช้ปราชญ์จากเมืองหลวง หรือจะใช้อัศวินกับขุนนางในป้อมก็ได้ ค่าใช้จ่ายตรงนี้ไม่มากเท่าไร เงินภาษีร้อยละสิบอย่างน้อยๆ ก็เกือบพันเหรียญทองได้ ดังนั้น สิ่งที่เจ้าต้องทำไม่ได้มีแค่นี้แน่”


เปโรคิดสักครู่ก่อนจะเอ่ยขึ้น “ฝ่าบาท ฝ่าบาททรงหมายความว่า กระหม่อมจะต้องใช้เงินก้อนนี้กระตุ้นให้ชาวเมืองเข้ารับการศึกษาหรือพ่ะย่ะค่ะ”


เจ้านี่หัวไวใช่เล่นจริงๆ โรแลนด์หัวเราะ “ถูกต้อง นอกจากพวกเด็กๆ แล้ว คนส่วนใหญ่ก็ทำงานตอนกลางวันทั้งนั้น ดังนั้นเจ้าต้องเปิดห้องเรียนตอนกลางคืนให้พวกเขาด้วย แต่ว่าทุกคนทำงานเหนื่อยมาทั้งวันคงอยากพักผ่อนกันมากกว่า คงไม่มีใครอยากมานั่งฟังคนบ่นหรอก ยิ่งเป็นเรื่องที่ต้องใช้สมองอย่างการเรียนหนังสือด้วยแล้วยิ่งไม่ต้องพูดถึง”


“ดังนั้น เจ้าต้องหาวิธีหลอกล่อพวกเขาให้มาเรียนหนังสือให้ได้ อย่างเช่น เลี้ยงอาหารเย็นที่มีเนื้อสัตว์ หรือให้เงินรางวัลแก่นักเรียนที่เรียนดี แน่นอนว่าเจ้าต้องมีห้องเรียนที่กว้างขวางและสว่างพอด้วย” เขาหยุดไปเล็กน้อย “สรุปแล้ว เจ้าต้องทำทุกวิธีให้ประชาชนในป้อมได้รับการศึกษาอย่างทั่วถึง ข้าบอกเจ้าแล้วนี่ว่าข้าจะประเมินเจ้าจากภารกิจครั้งนี้ อีกหนึ่งปีข้างหน้า ประชาชนในป้อมจะต้องรู้หนังสือเกินร้อยละห้าสิบ”


“แต่ฝ่าบาท...” เปโรพูดอย่างลังเล “ไม่ว่าปราชญ์ก็ดี หรือขุนนางก็ดี พวกเขาไม่เคยมีประสบการณ์ด้านนี้มาก่อน จะสอนหนังสือได้อย่างไร โดยเฉพาะเรื่องทัศนคติกับความรู้ทั่วไปนี่ยิ่งไม่มีทางเป็นไปได้ใหญ่” เขาฝืนพูดคำที่ไม่ชินปากพวกนั้น “อันที่จริง ขนาดตัวกระหม่อมเองยังไม่ค่อยเข้าใจเลยพ่ะย่ะค่ะ หากให้คนพวกนี้มาสอน คงไม่ได้ผลลัพธ์อย่างที่ฝ่าบาททรงต้องการ”


“เรื่องนี้ข้าคิดไว้แล้ว” โรแลนด์ปลอบเขา “ไม่ต้องกังวลไป ข้าจะส่งเจ้าหน้าที่ที่สำนักงานเมืองมาช่วยเจ้าเอง และจะจัดหาตำราเรียนทั้งหมดให้เจ้าด้วย พวกเขามีประสบการณ์มากมาย สามารถอบรบคนของเจ้าให้รู้วิธีสอนหนังสือชาวเมืองได้ ไว้เจ้าคุยกับพวกเขาเมื่อไรจะเข้าใจเอง ขั้นตอนต่างๆ จะให้พวกเขาเป็นคนจัดการก็ได้”


คราวนี้ล่ะ หากเขายังอยากปกครองป้อมต่อไป เขาก็จำเป็นต้องใช้คนกลุ่มนี้ โรแลนด์คิด เขาจะส่งคนสนิทแฝงตัวไปกับเจ้าหน้าที่กองการศึกษา ต่อไปหากเกิดเหตุอะไรขึ้นในป้อม เมืองชายแดนก็จะทราบข่าวทันที


เมื่อเห็นเปโรไม่แสดงท่าทีขัดแย้งใดๆ โรแลนด์ก็ทิ้งคำสั่งสุดท้าย “เรื่องที่สาม ข้าตั้งใจจะสร้างถนนเชื่อมระหว่างป้อมปราการลองซองกับเมืองชายแดน เพื่อให้คนทั่วไปและขบวนพ่อค้าเดินทางไปมาระหว่างเมืองสองแห่งได้เร็วขึ้น”


“แต่ฝ่าบาท ตรงนั้นก็มีถนนอยู่แล้วนี่พ่ะย่ะค่ะ” เปโรพูดอย่างประหลาดใจ


ทางดินเล็กๆ ที่เกิดจากการเหยียบย่ำนั่นเรียกถนนได้ด้วยหรือ มันกว้างไม่ถึงสองเมตรด้วยซ้ำ ฝนตกทีก็กลายเป็นโคลนเฉอะแฉะ มิหนำซ้ำยังมีแต่หลุมแต่บ่อ ทำให้รถม้าวิ่งไม่สะดวก โรแลนด์ส่ายหน้า “ถนนที่ข้าสร้างจะต้องกว้างพอให้รถม้าสองคันขับเคียงกันได้ ผิวถนนต้องเรียบสนิท ฝนตกแล้วน้ำไม่ขัง ต้องทำให้ได้เหมือนถนนในเมืองชายแดน”


“ฝ่าบาททรงหมายถึงถนนหินหรือพ่ะย่ะค่ะ” ตัวแทนปกครองป้อมดูประหลาดใจเล็กน้อย “การสร้างถนนหินมีค่าใช้จ่ายไม่น้อย ก่อนอื่นก็ต้องให้ช่างหินขุดและตัดหินก่อน จากนั้นจึงเลือกหินที่มีขนาดเหมาะสมมาประกอบกันจึงจะใช้การได้ ค่าใช้จ่ายในการสร้างถนนหินระหว่างป้อมกับเมืองชายแดนคงประมาณห้าพันเหรียญทองเป็นอย่างต่ำ ฝ่าบาท โปรดประทานอภัยที่กระหม่อมทูลตามตรง หากป้อมปราการลองซองไม่เก็บภาษีเพิ่มล่ะก็ คงไม่มีทางหาเงินจำนวนนี้ได้แน่พ่ะย่ะค่ะ”


“เจ้าแค่หาคนให้ข้าก็พอ” เจ้าชายพูดตรงๆ “เจ้าไปประกาศรับสมัครคนงานให้ทั่วดินแดนตะวันตก ไม่ใช่แค่ในป้อมปราการลองซองเท่านั้น แต่รวมถึงเขตปกครองของขุนนางใหญ่ทุกคนด้วย ข้าจะให้ค่าจ้างหกเหรียญเงินทุกเดือน ระยะเวลาทำงานหนึ่งปี ข้ามั่นใจว่าจะต้องมีคนจำนวนไม่น้อยมาสมัครงานนี้”


“หากเป็นงานเบ็ดเตล็ด ค่าจ้างหกเหรียญเงินก็ถือว่าไม่น้อยทีเดียว” เปโรพยักหน้า “ไม่ทราบว่าฝ่าบาททรงต้องการคนมากเท่าไรพ่ะย่ะค่ะ”


“สองพันคนเป็นอย่างต่ำ” โรแลนด์ตอบ


แบบนี้แค่ค่าจ้างคนงานเบ็ดเตล็ดในแต่ละเดือนก็มากพอดูแล้ว บวกกับค่าช่างหินและคนตัดหินอีก ถือว่าเป็นค่าใช้จ่ายก้อนใหญ่สำหรับคนทั่วไปทีเดียว ผู้ปกครองไม่ค่อยยอมควักเงินตัวเองมาสร้างของที่ดูเหมือนไม่มีผลตอบแทนประเภทนี้นักหรอก ข้อนี้ดูจากสีหน้าอีกฝ่ายก็รู้แล้ว แต่ว่าตอนนี้เมืองชายแดนขายเครื่องจักรไอน้ำได้แล้ว รายรับและรายจ่ายสมดุลกันอยู่ โรแลนด์ไม่เคยคิดจะเก็บเงินทั้งหมดไว้ในคลังอยู่แล้ว จะรวยได้ก็ต้องสร้างถนนก่อน การลงทุนกับสาธารณูปโภคพื้นฐานย่อมเป็นตัวเลือกที่ดีที่สุด


การสร้างถนนเชื่อมระหว่างป้อมกับเมืองชายแดนจะเป็นประโยชน์อย่างใหญ่หลวง เพราะไม่เพียงแต่จะช่วยกระชับสัมพันธ์และส่งเสริมการค้าระหว่างทั้งสองเมืองให้ดีขึ้นเท่านั้น แต่ยังจะช่วยให้กองทัพเคลื่อนพลได้เร็วขึ้นด้วย หากการคมนาคมไม่สะดวก ต่อให้รู้ข่าวว่าป้อมถูกบุกตั้งแต่เนิ่นๆ ก็ไม่มีประโยชน์ เพราะกว่ากองทัพจะเคลื่อนพลไปถึงก็ต้องใช้เวลาเดินทางสามวันอยู่ดี ป่านนั้นธงของศัตรูคงโบกสะบัดอยู่เหนือกำแพงเมืองแล้ว


“กระหม่อมเข้าใจแล้วพ่ะย่ะค่ะ” เปโรรับคำสั่ง


“หน้าที่ของเจ้ามีแค่นี้ ข้าจะกลับเมืองชายแดนเร็วๆ นี้แล้ว ตั้งใจเข้าล่ะ ท่าน ‘ทูต’ อย่าทำให้ข้าผิดหวังอีก”


เปโรกำลังจะถอยออกมาก็พลันนึกอะไรได้ จึงหยุดฝีเท้าถามอีกฝ่ายว่า “ฝ่าบาท แล้วคนที่ถูกขังในคุกจะให้จัดการอย่างไรพ่ะย่ะค่ะ”


นี่เป็นครั้งแรกที่โรแลนด์ไม่ได้ตอบคำถามเขาอย่างสบายใจเหมือนทุกที เขาเงียบไปสักครู่จึงพูดขึ้น “เลี้ยงพวกเขาไปเรื่อยๆ พวกเขาอยู่ได้ไม่นานหรอก”


...


เจ้าชายก้าวขึ้นเรือลิตเติ้ลทาวน์เพื่อเดินทางกลับเมืองชายแดน


“ดูฝ่าบาททรงอารมณ์ไม่ดีเลยนะเพคะ” ไนติงเกลปราฏตัวขึ้นก่อนจะเอียงศีรษะถาม “เพราะทหารพลเรือนพวกนั้นหรือเพคะ”


“พวกเขาถูกทอว์ฟิคบังคับมาทั้งนั้น” โรแลนด์ถอนใจ “หากไม่ใช่เพราะกินยาแล้วถูกคนควบคุมล่ะก็ พวกเขาก็คงไม่ต้องตกเป็นสมุนของอีกฝ่าย แล้วเอาชีวิตมาทิ้งที่ต่างถิ่นเช่นนี้”


“แต่นี่ไม่ใช่ความผิดของฝ่าบาท” ไนติงเกลยื่นมือมาแตะแขนเขา


“ย่อมไม่ใช่แน่นอน” โรแลนด์พูดอย่างไม่ลังเล “หากข้าหยุดยั้งพวกเขาไม่ได้ เมืองชายแดนก็จะกลายเป็นเหยื่อความละโมบของทอว์ฟิค แน่นอนว่าหนึ่งในตัวการสำคัญก็คือศาสนจักรที่ผลิตยานี้ขึ้นมา”


“ดังนั้นฝ่าบาทจึงทรงต้องทำลายศาสนจักรเพื่อยุติสงครามทั้งหมด ไม่ให้คนต้องเข่นฆ่ากันเองด้วยเหตุผลที่ไร้สาระเช่นนี้อีกใช่หรือไม่เพคะ” ไนติงเกลถามยิ้มๆ “ไม่ว่าจะแม่มดหรือคนธรรมดา ก็สามารถใช้ชีวิตอย่างสงบสุขภายใต้การปกครองของฝ่าบาทได้”


“...” โรแลนด์มองดวงตาระยิบระยับของอีกฝ่ายก่อนจะพยักหน้าเบาๆ “อืม ข้าสัญญา”


........................................






[Go To Next Chapter]( ./115.md)