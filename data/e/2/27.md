##บทที่ 115 สงครามป้องกันเมืองชายแดน (1)
ตอนที่ศัตรูปรากฏเข้ามาในสายตา แวนนาเห็นอัศวินพวกนั้นสวมชุดเกราะวาววับ ถืออาวุธครบมือ กำลังขี่ม้าตัวสูงใหญ่มุ่งหน้ามาทางเมืองชายแดนอย่างช้าๆ


ปกติแค่เห็นอัศวินคนเดียวเขาก็รู้สึกยำเกรงแล้ว แต่เวลานี้เขาได้เห็นอัศวินนับร้อยคน ภาพตรงหน้านี้ทำเอาเขาสูดหายใจด้วยความสยดสยอง


แวนนารู้สึกเหงื่อออกจนชุ่มมือ เหมือนตอนที่ยืนเผชิญหน้ากับสัตว์อสูรบนกำแพงเมืองเป็นครั้งแรก เพียงแต่ครั้งนี้ ศัตรูของเขาเป็นคนเหมือนกัน...ทหารขุนนางจากป้อมปราการลองซอง


ไม่สิ เขาถ่มน้ำลาย สะบัดความคิดตัวเองทิ้งไป คนเหมือนกันหรือ ขุนนางพวกนั้นคิดว่าเจ้าเป็นคนเหมือนพวกเขาด้วยหรือ เขานึกเยาะตัวเอง


พวกเขามาที่นี่ก็เพื่อยึดเมืองชายแดน ยึดเหมืองเนินเขาทิศเหนือกลับไปเป็นของป้อมอีกครั้ง และที่สำคัญกว่านั้นคือ พวกเขาคิดจะไล่เจ้าชายออกไปจากดินแดนตะวันตก นี่คือสิ่งที่สมาชิกทุกคนในกองทัพที่หนึ่งยอมไม่ได้


เมื่อวานเจ้าชายพูดอย่างชัดเจนระหว่างให้โอวาทว่า ทอว์ฟิค วิมเบิลดัน หรือก็คือพี่ชายของเจ้าชายใช้อุบายสกปรกลอบปลงประชนม์พระราชาวิมเบิลดันที่สาม แล้วยึดราชบัลลังก์ไป


อันที่จริงแวนนาไม่เคยมีความเห็นเกี่ยวกับเรื่องในรั้วในวังอยู่แล้ว...ใครจะมาเป็นพระราชาก็เหมือนๆ กันนั่นล่ะ แต่ดยุกไรอันกลับคิดฉวยโอกาสนี้แย่งดินแดนของเจ้าชายไป เขาทำเกินไปแล้วจริงๆ


คิดดูสิ ก่อนหน้าที่เจ้าชายจะมาอยู่เมืองชายแดน ที่นี่เคยมีสภาพอย่างไร ผู้ปกครองคนก่อนดูเหมือนจะเป็นเอิร์ลอะไรสักอย่าง ปกติไม่เคยโผล่หน้ามาให้เห็น เวลาจะซื้อขนสัตว์ทีก็ต้องหนีบองครักษ์มาด้วย แถมชอบกดราคานายพรานอยู่ร่ำไป พอถึงเดือนแห่งปีศาจเมื่อไรก็ชิงหนีไปเป็นคนแรก ตอนที่พวกชาวเมืองตกระกำลำบากอยู่ที่แหล่งเสื่อมโทรมในป้อมก็ไม่เคยโผล่หัวมาดูดำดูดีสักครั้ง


แต่ตอนนี้ เจ้าชายกำลังทำให้เมืองชายแดนน่าอยู่ขึ้นเรื่อยๆ ความเปลี่ยนแปลงทั้งหมดนี้ใครๆ ก็มองเห็น แวนนาคิด คนงานเหมืองผลิตแร่ได้เยอะ เงินที่ได้ก็เยอะตามไปด้วย


เจ้าชายเอาเครื่องจักรสีดำไปใช้ที่เหมืองทำให้เหมืองมีผลผลิตเพิ่มขึ้น แต่ผลผลิตพวกนั้นก็ยังนับเป็นผลงานของคนงานเหมือง ไม่ว่างานสร้างกำแพงเมืองหรืองานทุบหินในเหมือง เจ้าชายก็จ่ายค่าตอบแทนตรงเวลา ฤดูหนาวปีนี้ไม่มีใครหิวตายหรือหนาวตายสักคน


แต่แน่นอนว่าความเปลี่ยนแปลงที่ยิ่งใหญ่ที่สุดยังคงเป็นกองพลเรือน...ไม่สิ ตอนนี้ต้องเรียกว่ากองทัพที่หนึ่งแล้ว ตราบใดที่มีพวกเขาคอยคุ้มครองเมืองชายแดน ทุกคนก็ไม่ต้องขดตัวอยู่ในเพิงไม้ที่ป้อม หรือเที่ยวขออาหารจากพวกขุนนางทุกฤดูหนาวอีก หากเจ้าชายไม่อยู่ที่นี่แล้ว ดยุกจะยังเก็บกองทัพที่หนึ่งไว้หรือ


แวนนาสูดหายใจลึกพลางปาดเหงื่อที่มือทิ้ง คำตอบคือไม่แน่นอน ขุนนางที่ป้อมไม่เคยสนใจความเป็นอยู่ของชาวเมืองอยู่แล้ว เจ้าชายบอกว่า มีเพียงกองทหารที่สร้างขึ้นจากประชาชนเท่านั้นที่จะยอมทำสงครามเพื่อประชาชน


เขาเงยหน้ามองท้องฟ้าด้านซ้ายมือ เห็นจุดสีดำๆ กำลังบินวนอยู่ไกลๆ หากไม่สังเกตดีๆ คงคิดว่าเป็นนกตัวใหญ่


นั่นคือผู้บัญชาการประจำกองปืนใหญ่...ไลต์นิ่ง เธออำพรางตัวอยู่ในป่าสองข้างทาง ขณะเดียวกันก็บินสำรวจความเคลื่อนไหวของศัตรูจากมุมสูง ตอนที่เธอบินกลับมานั้น แวนนาสังเกตว่า ตราบใดที่เธอไม่บินอยู่กลางพื้นที่โล่งกว้าง คนที่อยู่ข้างล่างเงยหน้าขึ้นไปก็จะเห็นเพียงหมู่ไม้สองข้างทางเท่านั้น แทบไม่มีทางเห็นแม่มดที่คอยสอดแนมอยู่บนฟ้าได้เลย


ไลต์นิ่งใช้เวลาเพียงสิบห้านาทีบินมาถึงกองทัพ แล้วชูผ้าสีเขียว


นั่นหมายความว่าศัตรูเข้ามาในระยะเตรียมยิงหนึ่งพันเมตรแล้ว อันที่จริงแวนนาก็ไม่รู้หรอกว่าคำว่า ‘หนึ่งพันเมตร’ ที่เจ้าชายพูดนั้นไกลขนาดไหน แต่เมื่อเห็นสัญญาณสีเขียว เขาก็ปฏิบัติตามขั้นตอนที่ฝึกมาโดยสัญชาตญาณ นั่นคือการตะโกนคำสั่งบรรจุกระสุนและปรับองศายิง


กลุ่มปืนใหญ่สี่คนปฏิบัติตามคำสั่งอย่างรวดเร็ว องศาของกระบอกปืนถูกปรับไปที่ระดับสาม ดินปืนและกระสุนลูกตันถูกใส่เข้าไปในกระบอกปืน


แวนนาเคยคิดว่าแค่ได้ยืนสู้กับสัตว์อสูรบนกำแพงเมืองก็ถือว่าผ่านประสบการณ์มาโชกโชนแล้ว แต่เพิ่งจะรู้เอาวันนี้ว่าตัวเองยังห่างไกลจากขวานเหล็กและไบรอันมาก


ตอนที่เรียกรวมพลตั้งแถวตอนบ่าย ใจเขาเต้นรัวไม่หยุด ในขณะที่สองคนนั้นกลับนำคนในกลุ่มตัวเองเข้าประจำตำแหน่งยิงด้วยสีหน้าปกติ เขากระทั่งได้ยินน้ำเสียงเฝ้ารออยู่ในเสียงตะโกนของไบรอันด้วยซ้ำ


ส่วนเขาหรือ จนป่านนี้ยังปั่นป่วนใจไม่หายเลย ขนาดสองพี่น้องร็อดนีย์ก็ยังดูนิ่งกว่าเขามาก แวนนาเห็นแล้วรู้สึกเศร้าใจจริงๆ


เขาเลียริมฝีปากที่แห้งผาก มองหาตำแหน่งของไลต์นิ่งอีกครั้ง


ทันใดนั้น ศัตรูก็พลันเคลื่อนทัพช้าลงกว่าเดิมมาก


“พวกเขาทำอะไรกันอยู่” ร็อดนีย์ถาม


“ไม่รู้สิ” แคตคลอว์เพ่งมอง “สงสัยกำลังปรับขบวนล่ะมั้ง คนของพวกเขาดูสะเปะสะปะอยู่นะ”


“พวกเขากำลังรอคนจากด้านหลัง” เสียงของโพเมโลสั่นน้อยๆ “อัศวินจะไม่ทำสงครามเพียงลำพัง ข้างหลังพวกเขาจะต้องมีทหารกองใหญ่ตามมาแน่ๆ”


“เจ้ารู้ได้อย่างไร” เนลสันเบะปาก


“ก็ข้าเคยเห็นมาก่อนนี่! อัศวินหนึ่งคนจะมีผู้ติดตามสองคนเป็นอย่างต่ำ นอกจากนี้ยังมีข้ารับใช้อีกสิบกว่าคนมาช่วยขนเสบียงอีก” เขานับนิ้ว


“เจ้าลองนับดูนะ ดยุกหนึ่งคนอย่างน้อยๆ ก็ต้องมีอัศวินร้อยกว่าคน ทหารที่ขี่ม้ารบได้ก็สามร้อยคนเป็นอย่างต่ำ แล้วไหนจะเอิร์ลกับไวเคานต์อีก...ยิ่งเยอะเข้าไปใหญ่! นี่ยังไม่รวมทหารรับจ้างเลยนะ พวกนี้น่ะตัวอันตรายชัดๆ ฆ่าคนทีนี่ตาไม่กะพริบ! แล้วดูพวกเราสิ มีกันแค่สามร้อยคนเท่านั้น”


ไม่ถึงสามร้อยดีด้วย แวนนาแอบแก้ในใจ คนในกองปืนมีอาวุธใช้แค่สองร้อยเจ็ดสิบกว่าคน ดูเหมือนเจ้าชายจะเรียกสถานการณ์แบบนี้ว่ากำลังผลิตไม่เพียงพอ คนที่ไม่มีปืนใช้เลยถูกส่งมาที่กองปืนใหญ่เพื่อทำหน้าที่ส่งกระสุนให้ปืนใหญ่ทั้งสี่ตัว แวนนาเห็นบางคนท่าทางแย่กว่าตัวเองก็พอสบายใจขึ้นมาบ้าง


“พวกนั้นเป็นทหารรับจ้าง พวกเขามาแล้ว!” โพเมโลพูดเบาๆ


แวนนาเงยหน้าขึ้นมอง ก็เห็นกลุ่มคนสวมชุดสารพัดสีค่อยๆ เคลื่อนขบวนเข้ามาในสนามรบ พวกเขาไม่ได้ขี่ม้าหรือเดินเรียงแถว ทว่าเดินจับกลุ่มกันตามอัธยาศัย ส่วนพวกอัศวินแยกไปอยู่สองข้างทาง คล้ายกับตั้งใจเปิดทางให้ทหารรับจ้าง เทียบกับเมื่อไม่กี่นาทีก่อนหน้านี้แล้ว ทหารของดยุกอยู่ใกล้พวกเขามากขึ้นกว่าเดิมมาก


ทันใดนั้น อัศวินคนหนึ่งก็ควบม้าออกมาจากกองทหาร มุ่งหน้ามายังเมืองชายแดนอย่างรวดเร็ว แวนนาตกใจจนเกือบจะตะโกนคำสั่งยิงออกไปแล้ว


นี่มันอะไรกัน เขาเงยหน้ามองฟ้า แต่ไม่เห็นไลต์นิ่ง เวลานี้อัศวินควบม้าใกล้เข้ามาทุกที ขณะเดียวกันก็โบกธงขาวไปด้วย


“ทูตที่ดยุกส่งมาน่ะ” โพเมโลพึมพำ “น่าจะมาเกลี้ยกล่อมให้ยอมจำนน”


“นั่นไม่ใช่เรื่องของพวกเรา” ร็อดนีย์นั่งยองๆ ลงข้างหลังปืนใหญ่ พลางปรับสายตาให้ตรงกับเส้นกลางกระบอกปืน “หัวหน้า พวกเราต้องปรับทิศทางปืนแล้ว อัศวินส่วนใหญ่ออกจากสนามไปแล้ว”


ระหว่างการฝึกยิงกระสุนจริงก่อนหน้านี้ เจ้าชายกำชับพวกเขาอยู่หลายครั้งว่าเส้นตรงที่อยู่หน้ากระบอกปืนใหญ่เส้นนี้ก็คือทิศทางของกระสุนปืนใหญ่ ดังนั้น หากต้องการยิงให้โดนเป้าหมาย ก็ต้องทำให้เป้าหมายกับเส้นกลางกระบอกปืนอยู่ในแนวเดียวกัน คนทั้งห้าขยับรถปืนใหญ่เงียบๆ จนกระทั่งกองอัศวินกลุ่มที่อยู่หน้าสุดของทหารฝ่ายศัตรูอยู่ตรงกับทิศทางปืนอีกครั้ง


ทูตคนที่ขี่ม้ามาถูกคาร์เตอร์คุมตัวเข้าไปหลังแนวป้องกัน แวนนารู้ว่าดยุกทำแบบนี้มีแต่จะเสียเวลาเปล่า เจ้าชายไม่มีวันยอมจำนนแน่นอน


ทันใดนั้น ไลต์นิ่งก็บินพุ่งมาที่แนวป้องกัน แขนของเธอโบกไปมา ผ้าสีเหลืองในมือพลิ้วสะบัดรับลม


...สัญญาณสีเหลืองหมายถึงอีกฝ่ายเข้ามาในระยะแปดร้อยเมตรแล้ว ในระยะนี้ พวกเขาสามารถยิงกระสุนลูกตันถูกเป้าหมายได้แล้ว ตราบใดที่ไม่ได้รับสัญญาณห้ามยิง ปืนใหญ่ทุกตัวก็สามารถยิงได้อย่างอิสระ


สมาชิกในกลุ่มคนอื่นๆ ก็สังเกตเห็นสัญญาณนี้แล้วเช่นกัน ทุกคนพร้อมใจกันเลื่อนสายตาไปที่แวนนา ฝ่ายหลังพยักหน้าพลางสูดหายใจลึก “ยิง!”


........................................



[Go To Next Chapter]( ./28.md)