##บทที่ 378 ออกซิเจนและไนโตรเจน
การทดลองครั้งนี้มีคุณค่าอย่างใหญ่หลวง ทั้งยังเป็นโอกาสอันดีในการเผยแพร่ความรู้ด้วย ดังนั้น นอกจากผู้เกี่ยวข้องหลักๆ อย่างอกาธา ซิลเวีย ไชมส์ และเคโมแล้ว โรแลนด์ยังเรียกคาร์เตอร์ ขวานเหล็ก บารอฟ และสมาชิกในสโมสรแม่มดคนอื่นๆ มาด้วย เนื่องจากการทดลองครั้งนี้มีผู้ชมถึงยี่สิบกว่าคน เขาจึงเลือกห้องปฏิบัติการหมายเลขห้าซึ่งมีพื้นที่กว้างที่สุดเป็นสถานที่ทดลอง
โรแลนด์เห็นว่านี่เป็นการทดลองครั้งแรก จึงใช้ภาชนะกลั่นลำดับส่วนที่ขนาดไม่ใหญ่นัก ความสูงของมันใกล้เคียงกับความสูงคน เส้นผ่านศูนย์กลางยาวหนึ่งเมตร รูปทรงคล้ายหอคอย ด้านในภาชนะแบ่งออกเป็นสามชั้น ชั้นล่างสุดใช้รับอากาศ ส่วนสองชั้นบนใช้ระบายอากาศ
ก่อนเริ่มการทดลอง โรแลนด์ได้ให้ความรู้ทางเคมีอย่างง่ายๆ แก่ทุกคน และบอกสิ่งที่จะเกิดขึ้นให้พวกเขารู้ล่วงหน้า พร้อมกันนั้นยังตั้งคำถามอีกสองสามคำถามให้ทุกคนขบคิดด้วย...วิธีนี้ไม่เพียงแต่ช่วยดึงความสนใจของผู้ฟังเท่านั้น แต่ยังช่วยให้การเรียนการสอนมีประสิทธิภาพมากขึ้นด้วย นี่ก็คือเคล็ดลับที่อาจารย์วิชาเคมีใช้เป็นประจำ
“...ตามหลักแล้ว เมื่ออกาธาลดอุณหภูมิภายในภาชนะลง อากาศก็จะค่อยๆ ควบแน่นเป็นของเหลว และหยดผ่านแผ่นกั้นที่มีรูลงไปชั้นล่างสุด ดังนั้น หากเจ้าเห็นของเหลวที่ชั้นล่างเมื่อไร ก็ให้รีบบอกข้าทันที”
โรแลนด์อธิบายเรื่องนี้ละเอียดเป็นพิเศษ เพราะเขาไม่สามารถเห็นกระบวนการทั้งหมดได้ด้วยตาตัวเอง จึงต้องให้ซิลเวียมองทะลุภาชนะ แล้วรายงานความเปลี่ยนแปลงให้ฟังแทน
ซิลเวียพยักหน้าอย่างไม่เชื่อนัก “หม่อมฉันจะเห็นของเหลวจริงๆ หรือเพคะ แน่ใจหรือเพคะว่ามันไม่ใช่ไอน้ำที่อยู่ข้างใน”
“วางใจเถอะ อากาศเหลวมีสีฟ้าอ่อน ไม่เหมือนไอน้ำแน่นอน” โรแลนด์โบกมือ “แล้วอีกอย่าง ลองไอน้ำอยู่ในอุณหภูมิต่ำขนาดนั้น อย่างไรเสียก็ต้องแข็งตัวเป็นผลึกน้ำแข็งอยู่ดี” จากนั้นเขาก็ส่งสัญญาณให้อกาธา “เริ่มการทดลองได้”
“ช้าก่อน...แล้วรูข้างล่างภาชนะนี่ไม่ต้องปิดหรือ” เธอถาม
“อีกประเดี๋ยวค่อยปิด มิฉะนั้นหากอากาศในภาชนะน้อยเกินไป จะเห็นความเปลี่ยนแปลงได้ไม่ชัด” เนื่องจากนี่ยังเป็นแค่การทดลอง โรแลนด์จึงเลือกใช้วิธีส่งอากาศที่ง่ายที่สุด...ตอนที่อุณหภูมิภายในภาชนะลดลงอย่างรวดเร็วนั้น แรงดันก็จะลดลงตามไปด้วย ทำให้อากาศภายนอกไหลเข้าไปในภาชนะอย่างต่อเนื่อง หากเป็นกระบวนการผลิตทั่วไปล่ะก็ วิธีนี้ย่อมได้ไม่คุ้มเสียแน่นอน เพราะอากาศเย็นจะไหลออกตลอดเวลา ทำให้สิ้นเปลืองพลังงานอย่างมหาศาล ทว่าอกาธาใช้พลังวิเศษแทนพลังงาน มิหนำซ้ำ พลังของเธอยังทำความเย็นได้เหนือกว่าเครื่องทำความเย็นใดๆ ด้วย ดังนั้นโรแลนด์จึงไม่ต้องเตรียมเครื่องเติมอากาศเลย
อกาธาสูดหายใจลึก แล้วยื่นมือทั้งสองไปแตะหอกลั่นลําดับส่วน
เพียงไม่กี่อึดใจ ทุกคนก็ได้ยินเสียงดังมาจากท่อส่งอากาศ มันคือเสียงอากาศที่กำลังไหลเข้าอย่างรวดเร็ว คราบน้ำแข็งปรากฏขึ้นที่ปากท่อ ก่อนจะแผ่ออกไปเรื่อยๆ ด้วยความเร็วที่มองเห็นได้ด้วยตาเปล่า...ความชื้นในอากาศควบแน่นอย่างรวดเร็ว และเกาะตัวอยู่ตามผนังด้านนอกของภาชนะ อันนาเสกไฟสีดำเป็นเส้นเล็กๆ เพื่อทำความสะอาดผลึกน้ำแข็งที่เริ่มหนาตัวขึ้นเรื่อยๆ ทิ้งไป
ไม่นานนัก ซิลเวียก็เอ่ยขึ้นอย่างประหลาดใจว่า “หม่อมฉันเห็นของเหลวบนแผ่นกั้นแล้วเพคะ แต่ดูเหมือนจะมีเกล็ดน้ำแข็งสีขาวเยอะกว่า”
“เกล็ดน้ำแข็งสีขาวคงเป็นไอน้ำที่เข้าไปในข้างใน หรือไม่ก็คาร์บอนไดออกไซด์ที่จับตัวกันเป็นผลึก” โรแลนด์อธิบาย “แต่คาร์บอนไดออกไซด์ในอากาศมีน้อยมาก น่าจะเป็นไอน้ำเสียมากกว่า”
หากเริ่มการผลิตอย่างเป็นทางการเมื่อไร เขาจะต้องลดความชื้นในอากาศก่อนส่งเข้าหอกลั่นลำดับส่วนแน่ๆ มิฉะนั้น ไอน้ำที่แข็งตัวก็จะไปปิดรูระบายอากาศและแผ่นกั้นเสียหมด ทำให้ประสิทธิภาพการผลิตลดลง
ผ่านไปครู่หนึ่ง ซิลเวียก็รายงานว่าเห็นของเหลวสีฟ้าที่ส่วนล่างของภาชนะแล้ว โรแลนด์จึงให้โซโรยาอุดท่อส่งอากาศ แล้วเสกผิวเคลือบปิดอีกที
จากนั้นจึงเป็นขั้นตอนการเพิ่มอุณหภูมิซึ่งเป็นหัวใจหลักของการทดลองนี้
จุดหลอมเหลวและจุดเดือดของไนโตรเจนและออกซิเจนไม่เท่ากัน ไนโตรเจนจะถึงจุดเดือดก่อน แล้วเปลี่ยนสถานะเป็นก๊าซแยกออกจากออกซิเจน เขาจำอุณหภูมิที่แน่นอนไม่ได้ และยังไม่มีวิธีวัดในตอนนี้ ดังนั้นจึงต้องอาศัยความชำนาญของอกาธาเพียงอย่างเดียว ซึ่งหากทุกอย่างราบรื่นดีล่ะก็ ที่รูระบายอากาศด้านบนของหอกลั่นลำดับส่วนก็น่าจะมีก๊าซลอยออกมา ส่วนของเหลวที่อยู่ด้านล่างก็น่าจะออกสีฟ้าชัดขึ้นเรื่อยๆ นั่นหมายความว่าออกซิเจนเหลวมีความบริสุทธิ์มากขึ้นเรื่อยๆ นั่นเอง
โชคดีที่อกาธารู้วิธีควบคุมพลังวิเศษอยู่แล้ว เธอสามารถปรับระดับอุณหภูมิให้ค่อยๆ เพิ่มขึ้นได้อย่างแม่นยำ ไม่นานนัก ซิลเวียก็เห็นผิวของของเหลวเริ่มมีฟองเดือด ในท่อผิวเคลือบที่ต่อลงไปในน้ำเริ่มปรากฏฟองอากาศ เคโมใช้วิธีระบายน้ำเก็บก๊าซได้หลายขวดอย่างรวดเร็ว
“นี่คือก๊าซไนโตรเจนหรือ” ลิลลี่เบะปาก “ข้าไม่เห็นเห็นอะไรเลย”
“นี่ล่ะคำถามแรกที่ข้าถามไปก่อนหน้านี้” โรแลนด์ว่า “พวกเราจะพิสูจน์ได้อย่างไรว่ามันต่างจากอากาศ”
“จุดไฟ” ทิลลีตอบเป็นคนแรก “ใน ‘เคมีขั้นต้น’ บอกว่า การเผาไหม้ต้องอาศัยออกซิเจน หากมันเป็นก๊าซอีกชนิด มันก็น่าจะดับเศษไม้ที่กำลังไหม้ได้ในพริบตา”
“แค่ลดอุณหภูมิมันให้กลับไปเป็นของเหลวอีกครั้งก็รู้แล้ว” อกาธาคิดอยู่สักครู่จึงพูดขึ้น “เจ้าบอกเองไม่ใช่หรือว่า ถ้าก๊าซไนโตรเจนกลายเป็นของเหลวแล้วจะไม่มีสี”
“หรือไม่ก็นำของเหลวที่เหลือในภาชนะออกมา หากพิสูจน์ได้ว่ามันคือก๊าซออกซิเจนบริสุทธิ์ นั่นก็แปลว่าในอากาศมีองค์ประกอบที่หลากหลาย” อันนาตอบ
ห้องปฏิบัติการถูกแปรสภาพเป็นเวทีแสดงความสามารถของหัวกะทิไปแล้ว หลังจากมีการเสนอวิธีทดสอบไปหลายวิธี ก็มีการถกปัญหาร่วมกันต่อ ภายในห้องเหลือเสียงคนพูดเพียงไม่กี่คนเท่านั้น โรแลนด์มองไปรอบๆ ห้องก็เห็นพวกแม่มดอย่างไนติงเกล แอนเดรีย เมซี รวมทั้งผู้อำนวยการสำนักงานเมืองและหัวหน้าอัศวินคาร์เตอร์กำลังผุดสีหน้ามึนงงอยู่ ส่วนขวานเหล็ก ผู้บัญชาการกองทัพที่หนึ่งนั้นมีสีหน้าเดียวอยู่แล้ว ไม่ว่าเขาพูดอะไรไป อีกฝ่ายก็มักพยักหน้ารับเสมอ
เอาเถอะ โรแลนด์แอบถอนใจเงียบๆ คาบเรียนนี้คงจะหนักเกินไปจริงๆ
เวลานี้ หากจะมีใครรู้สึกยินดีไปกับเจ้าชายแล้วล่ะก็ คนคนนั้นก็คงเป็นเคโมกับไชมส์อย่างไม่ต้องสงสัย
“ฝ่าบาท นี่มันช่าง...มหัศจรรย์เหลือเกินพ่ะย่ะค่ะ” นักเล่นแร่แปรธาตุหนุ่มอุทาน “ฝ่าบาทได้ทรงพิสูจน์แล้วว่าเนื้อหาใน ‘เคมีขั้นต้น’ เป็นความจริง นักเล่นแร่แปรธาตุทั้งหลายคงคิดไม่ถึงว่า อากาศที่อยู่รอบตัวจะซับซ้อนได้ถึงเพียงนี้”
“ถ้ามีออกซิเจนบริสุทธิ์ พวกเราก็จะเห็นปฏิกิริยาออกซิเดชันที่รุนแรงขึ้นใช่หรือไม่พ่ะย่ะค่ะ กระหม่อมมีรายการอยากทดลองอีกหลายรายการเลยพ่ะย่ะค่ะ” เคโมพูดอย่างตื่นเต้น
โรแลนด์พยักหน้า แต่ในใจพลันผุดความคิดหนึ่งขึ้นมา
ไนโตรเจนเป็นวัตถุดิบหลักในการผลิตแอมโมเนียสังเคราะห์ เมื่อนำมาทำปฏิกิริยากับไฮโดรเจนในอุณหภูมิที่สูงและแรงดันที่สูง พร้อมกับใส่สารเร่งปฏิกิริยาลงไป ก็จะได้แอมโมเนียออกมา อย่างหลังไม่เพียงแต่นำมาผลิตปุ๋ยไนโตรเจนได้เท่านั้น แต่ยังนำมาสังเคราะห์ไนโตรเจนออกไซด์และผลิตกรดไนตริกต่อได้ด้วย แต่ถ้าจะทำอย่างนั้นจริงๆ เขาก็ต้องเตรียมอุปกรณ์อีกหลายอย่าง อย่างเช่นเครื่องเติมอากาศ ถังสุญญากาศ และอุปกรณ์สำหรับการทำปฏิกิริยาที่ซับซ้อนอีกชุดใหญ่ แม้เปเปอร์จะสามารถเร่งปฏิกิริยาให้เขาได้ แต่เขาก็ยังต้องทดลองซ้ำไปซ้ำมาเพื่อความแน่ใจอยู่ดี
ในเมื่อตอนนี้เขามีออกซิเจนบริสุทธิ์และไนโตรเจนบริสุทธิ์อยู่ในมือแล้ว ก็สู้ผลิตไนตริกออกไซด์เลยดีกว่า
ความจริงแล้ว ที่อุตสาหกรรมเคมีเลือกใช้แอมโมเนียในการผลิตกรดไนตริกก็เพราะปฏิกิริยาของออกซิเจนและไนโตรเจนเป็นปฏิกิริยาดูดพลังงาน ปฏิกิริยาประเภทนี้ไม่สามารถเกิดขึ้นได้เอง แต่ต้องอาศัยพลังงานภายนอกมากระตุ้น อย่างเช่นการปล่อยไฟฟ้า...การอาร์คไฟฟ้าสามารถเพิ่มอุณหภูมิอากาศให้สูงถึงหลายพันองศาได้ภายในเวลาเพียงพริบตา นี่ก็คือเหตุผลที่ว่าทำไมดินที่ถูกฟ้าผ่าบ่อยๆ จึงอุดมสมบูรณ์กว่าดินทั่วไป วิธีนี้ต้องใช้อุปกรณ์คุณภาพสูงและพลังงานในปริมาณมาก ดังนั้นจึงไม่เหมาะจะใช้ในการผลิตจริง
แต่หากเป็นกรณีที่ต้องการเพิ่มกำลังการผลิตโดยด่วนล่ะก็ วิธีการผลิตแบบนี้ก็ทรงประสิทธิภาพที่สุดแล้ว เพราะมันไม่ต้องใช้แม้แต่สารเร่งปฏิกิริยา ขอแค่ปล่อยไฟฟ้าได้อย่างต่อเนื่องก็พอแล้ว...หรืออาจจะใช้วิธีอื่นๆ ทำอุณหภูมิให้สูงเท่ากับการอาร์คไฟฟ้าก็ได้
โรแลนด์ย่อมนึกถึงไฟสีดำเป็นอันดับแรก
ประสิทธิภาพของไฟสีดำไม่ได้ด้อยไปกว่าการอาร์คไฟฟ้าเลย มิหนำซ้ำยังไม่เปลืองแรงอันนาด้วย พอกลั่นออกซิเจนและไนโตรเจนเสร็จ ก็นำมาผสมกันตามอัตราส่วนแล้วเทใส่เครื่องปฏิกรณ์ที่ปิดสนิท เท่านี้ก็จะได้ไนตริกออกไซด์ออกมาแล้ว
เขาตัดสินใจว่าจะลองวิธีนี้ดูสักครั้ง
………………………………….




[Go To Next Chapter]( ./291.md)