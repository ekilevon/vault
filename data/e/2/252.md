##บทที่ 340 เหตุผลที่เลือก
มนุษย์ประหลาดที่วิ่งออกมาจากกลุ่มคนถูกยิงตายทั้งหมด เหตุร้ายที่เกิดขึ้นอย่างกะทันหันสร้างความแตกตื่นในหมู่ผู้อพยพครั้งใหญ่ เหล่าทหารที่ถืออาวุธประหลาดตีวงล้อมเข้ามา เสียงกรีดร้องดังทั่วสถานที่เกิดเหตุ สถานการณ์เริ่มควบคุมลำบากขึ้นทุกที ทว่าทันใดนั้น เสียงกังวานของเจ้าชายก็ดังขึ้นเหนือฝูงชน...
“อย่าตกใจไป ประชาชนของข้า ข้าคือโรแลนด์ วิมเบิลดัน ผู้ปกครองของพวกเจ้า พวกเจ้าฟังข้าพูดก่อน”
เสียงที่ดังกังวานไม่ได้มาจากการตะโกนอย่างบ้าคลั่ง ทว่ามาจากการพูดอย่างสุขุมและชัดถ้อยชัดคำ เวเดอร์รู้สึกราวกับอีกฝ่ายมายืนพูดอยู่ข้างหูอย่างไรอย่างนั้น น้ำเสียงที่เต็มไปด้วยพลังอันหนักแน่นหยุดความโกลาหลและความตื่นตระหนกได้ชะงัด
ฝูงชนพลันสงบลงทันใด
“ข่าวที่พวกเจ้าได้ยินมาถูกต้องแล้ว เมืองชายแดนจะจัดหาบ้านพักซึ่งสามารถบังพายุหิมะ อาหารที่สามารถเติมเต็มความหิวโหย และงานที่จะมอบรายได้อันงดงามให้แก่พวกเจ้าจริงๆ ข้าขอยืนยันกับพวกเจ้า ณ ที่นี้ว่า สิ่งที่ข้าพูดมาล้วนเป็นความจริงทั้งหมด”
“พวกเจ้าจะได้อยู่ในบ้านดินผนังหนา ไม่มีช่องให้ลมเข้า เตียงที่มีเตาถ่านอยู่ด้านล่างจะทำให้พวกเจ้ารู้สึกอุ่นสบายราวกับนอนบนทุ่งหญ้าใต้แสงอาทิตย์ฤดูร้อน แค่ปิดหน้าต่างให้มิดชิด ก็สวมเสื้อชั้นเดียวได้โดยไม่รู้สึกหนาวแล้ว”
“ส่วนอาหารของพวกเจ้าก็คือข้าวต้มข้าวสาลีซึ่งใส่เนื้อสัตว์ลงไปด้วย แค่ใช้ช้อนตักก็จะเห็นข้าวไหลร่วงเป็นเม็ดๆ เนื้อสัมผัสที่เหนียวข้นของมันจะค่อยๆ ไหลลงคอพวกเจ้าอย่างช้าๆ กินแค่ถ้วยเดียวก็อยู่ท้องได้นาน”
พอฟังมาถึงตรงนี้ เวเดอร์ก็รู้สึกหิวขึ้นมาทันใด เนื้อหาที่เจ้าชายพูดแปลกใหม่ไม่เหมือนใคร เขาไม่ได้เอาแต่ย้ำเรื่องอำนาจของตัวเองและหน้าที่ของประชาชน หรือสั่งให้ผู้ที่อยู่ใต้ปกครองทั้งหมดต้องทำตามคำสั่งตัวเองเหมือนขุนนางทั่วไป แต่กลับใช้เรื่องปัจจัยการดำรงชีวิตซึ่งเป็นสิ่งที่คนสนใจที่สุดมาอธิบายคำสัญญาของตัวเอง ดูจากสีหน้าเลื่อมใสของพวกผู้อพยพที่ท่าเรือก็รู้แล้วว่า คำพูดของเขาจับใจคนเพียงใด
“ข้าอยากให้ประชาชนของข้าใช้ชีวิตอย่างสุขสบาย แต่ศัตรูในเงามืดไม่ต้องการให้เป็นเช่นนั้น คนร้ายที่บุกมาพวกนี้จะต้องถูกพวกเขาส่งมาอย่างไม่ต้องสงสัย เหตุผลนั้นง่ายดายมาก เพราะพวกเขาไม่อยากเห็นข้ามีชีวิต และไม่อยากให้ประชาชนของข้าอยู่ดีมีสุข”
“หากข้าไม่อยู่สักคน จะมีผู้ปกครองคนไหนให้บ้านที่อบอุ่นและอาหารรสเลิศแก่พวกเจ้า เรื่องนี้พวกเจ้าน่าจะรู้ดีที่สุด ดูจากประสบการณ์ที่ผ่านมาของพวกเจ้าก็ได้ คนที่ยินดีทำเพื่อพวกเจ้าขนาดนี้ก็มีข้าเพียงคนเดียวเท่านั้น”
เวเดอร์พบว่าความหวั่นกลัวจางหายไปแล้ว เมื่อมนุษย์ประหลาดซึ่งมีพละกำลังเหนือคนธรรมดากลายเป็นศัตรูร่วมของทุกคนไป ความหวาดกลัวและความกังวลของผู้อพยพก็ค่อยๆ แปรเปลี่ยนไปเป็นความเดือดดาล...คนร้ายที่ประสงค์ร้ายกับเจ้าชาย ก็คือศัตรูที่ขัดขวางชีวิตอันสุขสบายของพวกเขาเหมือนกัน คนประเภทนี้อภัยให้ไม่ได้เด็ดขาด
“และเพื่อไม่ให้เกิดการลอบทำร้ายเช่นนี้ขึ้นอีก ข้าจะทำการตรวจค้นผู้อพยพซ้ำอีกครั้ง ครั้งนี้องครักษ์ประจำตัวข้าจะเป็นคนปฏิบัติหน้าที่นี้เอง จะไม่มีศัตรูหน้าไหนมีโอกาสทำลายความตั้งใจของข้าได้เป็นอันขาด!”
ทุกคนต่างปฏิบัติตามคำสั่งของเจ้าชาย คนที่ผ่านจุดตรวจมาแล้วถูกองครักษ์ต้อนกลับไปที่ท่าเรืออีกครั้ง ไม่มีใครแสดงท่าทีคัดค้านแม้แต่คนเดียว ขั้นตอนดำเนินไปอย่างเป็นระเบียบมากกว่าก่อนหน้านี้มาก
มิเสียทีที่เป็นเจ้าชายจริงๆ เวเดอร์นึกทึ่ง พูดแค่ไม่กี่ประโยคก็สยบเหตุชุลมุนที่กำลังจะเกิดขึ้นได้แล้ว
“ได้ยินว่าเมื่อครู่นี้เจ้ารู้สึกผิดสังเกตเป็นคนแรกหรือ” คาร์เตอร์เดินมาพูดกับเวเดอร์ “มากับข้า เจ้าชายทรงอยากพบเจ้า”
เขาเดินตามหัวหน้าอัศวินมาหยุดตรงหน้าเจ้าชายหนุ่ม จากนั้นจึงคุกเข่าลงหนึ่งข้าง “ถวายบังคมพ่ะย่ะค่ะ”
“ไหนบอกข้าซิ ตอนนั้นเจ้าสังเกตเห็นความผิดปกติของเขาได้อย่างไร” เจ้าชายถาม
เวเดอร์รายงานสิ่งที่ตัวเองเห็นตามจริง
“รู้จักสังเกตดีมาก ก่อนหน้านี้เจ้าเป็นสามัญชนธรรมดาหรือ”
“เปล่าพ่ะย่ะค่ะ ฝ่าบาท กระหม่อมเคยทำงานลาดตระเวนในเมืองวาเลนเซียมาก่อน” เขาตอบตามตรง “ทำอยู่ได้เกือบหกปี จนกระทั่งเมืองวาเลนเซียถูกโจรสลัดกลุ่มใหญ่บุกปล้นพ่ะย่ะค่ะ”
“แต่ในประวัติย่อของเจ้าไม่ได้ระบุความถนัดไว้” เจ้าชายว่า “ข้าถามคาร์เตอร์แล้ว เขาบอกว่าตอนนี้เจ้าอาศัยอยู่ในเขตที่พักอาศัยชั่วคราว หรือพูดอีกอย่างก็คือ ตอนที่สำนักงานเมืองลงทะเบียนรับคนเข้าเมือง เจ้าปิดบังข้อมูลส่วนนี้ไว้...ซึ่งเจ้าไม่จำเป็นต้องเช่นนั้นเลย เพราะเหตุใดกัน”
แม้จะไม่เข้าใจว่าประวัติย่อคืออะไร แต่นั่นไม่ใช่อุปสรรคต่อการตอบคำถาม เวเดอร์ลังเลอยู่สักครู่จึงเล่าเรื่องกูกาซิมให้เจ้าชายฟัง “หากไม่ได้นักโทษคนนี้ช่วยไว้ กระหม่อมก็คงไม่มีชีวิตอยู่จนเดินทางมาถึงเมืองชายแดนได้ ดังนั้น กระหม่อมจึงไม่สามารถทิ้งเขาไว้ในเขตตะวันตกเพียงลำพังได้พ่ะย่ะค่ะ”
“เพราะฉะนั้น เจ้าจึงตั้งใจมาสมัครเป็นกองลาดตระเวนที่นี่ เผื่อว่าต่อไปเวลาออกลาดตระเวน จะได้แอบมาดูแลเขาใช่หรือไม่”
“กระหม่อม...” เวเดอร์ตกใจ ดูจากการตัดสินเมื่อคราวก่อนก็พอรู้แล้วว่า เจ้าชายให้ความสำคัญกับการปฏิบัติตามกฎระเบียบแค่ไหน และสิ่งที่เขากำลังจะทำนี้ก็เห็นได้ชัดว่าล้ำเส้นเกินไปอย่างมาก
“ไม่ต้องกังวลไป เจ้ายังไม่ได้ทำเช่นนั้นจริงๆ เสียหน่อย แค่คิดอย่างเดียว ไม่ถูกลงโทษหรอก” อีกฝ่ายพูดยิ้มๆ ราวกับอ่านความคิดเขาออก
แต่ว่าประโยคนี้ก็ทำให้เวเดอร์รู้สึกผิดหวังเช่นกัน เจ้าชายจะต้องไม่เห็นด้วยกับความคิดของเขาแน่ๆ ต่อให้เขาได้เป็นตำรวจอย่างราบรื่น แต่หากเผลอตัดสินความอย่างไม่เที่ยงธรรมเมื่อไร ก็มีหวังได้เดินซ้ำรอยเจ้าหน้าที่สำนักงานเมืองคนนั้นอย่างไม่ต้องสงสัย
“เจ้ามีครอบครัวหรือไม่” เจ้าชายพลันถามขึ้น
“...พวกเขาตายในเหตุการณ์ปล้นเมืองวาเลนเซียครั้งนั้นไปแล้วพ่ะย่ะค่ะ”
“แล้วกูกาซิมล่ะ”
“ก็ไม่น่าจะมีเหมือนกันพ่ะย่ะค่ะ” แม้จะไม่เข้าใจว่าทำไมเจ้าชายถึงถามคำถามนี้ แต่เวเดอร์ก็ยังตอบตามจริง “หากมีล่ะก็ พวกนักเลงใต้ดินคงไม่เลือกเขาเป็นแพะรับบาปหรอกพ่ะย่ะค่ะ”
“ผู้ที่มีความสามารถเฉพาะทางจะได้สิทธิ์เช่าบ้านพักในเขตที่พักอาศัย และได้รับบัตรประชาชนที่ออกโดยสำนักงานเมือง นั่นหมายความว่าคนคนนั้นจะได้รับสิทธิประโยชน์เช่นเดียวกับชาวเมืองทุกประการ และนั่นย่อมรวมถึงครอบครัวของเขาด้วย” เจ้าชายยิ้ม “เจ้าคงเข้าใจความหมายของข้าใช่หรือไม่”
เวเดอร์อึ้งไปเล็กน้อยก่อนจะถามอย่างประหลาดใจว่า “ฝ่าบาททรงอนุญาตให้กระหม่อมพากูกาซิม...”
“พาเขาไปลงทะเบียนที่สำนักงานเมืองได้เลย คนที่นั่นจะจัดการเรื่องให้เจ้าเอง”
เขาข่มความตื่นเต้นไว้แล้วคุกเข่าลงไปอีกครั้ง “ฝ่าบาททรงเมตตา!”
“แล้วก็อย่าประมาทเสียล่ะ จงรักษาความช่างสังเกตนี้ไว้” เจ้าชายพยักหน้า “เพราะหากเจ้าไม่ผ่านการทดสอบหลังจากนี้ ต่อให้เขากลายเป็นคนในครอบครัวเจ้าแล้ว พวกเจ้าก็ต้องอยู่ในเขตที่พักอาศัยชั่วคราวอยู่ดี”
“พ่ะย่ะค่ะ!”
ในที่สุด เรื่องที่กังวลมานานก็หาทางออกได้เสียที เวเดอร์รู้สึกตัวเบาขึ้นมาก ในขณะที่กำลังจะทูลลานั้น เขาก็พลันนึกถึงเรื่องข้อสอบขึ้นมาได้ หลังจากลังเลอยู่สักครู่ เขาก็ถามออกไปอย่างอดไม่ไหว “ฝ่าบาท กระหม่อมตอบคำถามในการทดสอบรอบแรกไม่ได้หลายข้อ จึงเขียนคำตอบไปอย่างสับสน เหตุใดฝ่าบาทจึงทรงเลือกกระหม่อมพ่ะย่ะค่ะ”
“เพราะว่าคำถามพวกนั้นไม่มีคำตอบที่ถูกต้องอยู่แล้วน่ะสิ” เจ้าชายยกมุมปาก “คำตอบขึ้นอยู่กับตัวบุคคลทั้งนั้น จุดประสงค์ของการทดสอบครั้งนี้ไม่ได้อยู่ที่เนื้อหาคำตอบ แต่เป็นการวัดระดับความสามารถในการอ่านและเขียนเท่านั้น ขอแค่อ่านคำถามออก และเขียนความเห็นของตัวเองออกมาได้ ข้าก็ถือว่าผ่านเกณฑ์แล้ว”
.......................................




[Go To Next Chapter]( ./253.md)