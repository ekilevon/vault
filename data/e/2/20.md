##บทที่ 108 เอคโค (1)
เดือนแห่งปีศาจผ่านไปแล้วสองสัปดาห์ ในที่สุดหิมะก็ละลายกลายเป็นสายน้ำไหลลงแม่น้ำแดง


ม่านหมอกบางๆ จางหายไป ป่าทั้งสองฝั่งเริ่มผลิใบเขียวขจีอีกครั้ง


อันนาเผาพื้นที่ด้านนอกฝั่งตะวันออกของเมืองชายแดนเรียบร้อยแล้ว เจ้าชายจึงแบ่งเขตฝึกซ้อมของกองทัพที่หนึ่ง


ในสนามฝึก คาร์เตอร์ขยับท่อที่ท้ายดาบปลายปืนเพื่อดูว่าดาบติดแน่นดีแล้วหรือยัง


นี่ก็เป็นสิ่งประดิษฐ์อีกชิ้นของเจ้าชาย แต่ว่าหากเทียบกับเครื่องจักรตะปุ่มตะป่ำสีดำที่ขยับเองได้กับผงหิมะที่ผ่านการพัฒนาจนสามารถจุดระเบิดเปรี้ยงปร้างได้ล่ะก็ ของเล่นชิ้นนี้ดูจะหยาบกว่ามาก แค่จับดูก็รู้แล้วว่าไม่ได้มาตรฐานแน่นอน


จะว่าไปมันก็คือแผ่นเหล็กรูปสามเหลี่ยมแหลมๆ ที่พับเข้าหากันเล็กน้อยตามเส้นกึ่งกลางนั่นเอง ถึงจะมีคมก็ใช้ฟาดฟันศัตรูไม่ได้...เพราะคมมีดทั้งสองด้านสั้นมาก ส่วนหน้าแทบจะไม่มี ส่วนหลังก็กว้างแค่เล็บนิ้วโป้ง ต่อให้ศัตรูไม่สวมเกราะก็ใช่ว่าจะฟันเสื้อศัตรูขาด


อาวุธชนิดนี้ใช้ประโยชน์ได้อย่างเดียวเท่านั้น นั่นก็คือแทง ซ้ำร้ายกว่าจะแทงได้ยังต้องเอาไปต่อกับปืนก่อนด้วย หากจะใช้เดี่ยวๆ สู้ใช้กริชแทนยังดีกว่า


เสียเหล็กหล่อไปตั้งมากตั้งมาย สุดท้ายผลิตได้แค่อาวุธที่ใช้โจมตีได้ทางเดียว ในสายตาหัวหน้าอัศวิน ผลิตภัณฑ์ชิ้นนี้ย่อมถือว่าไม่ผ่านเกณฑ์ หากในที่ดินของเขามีช่างเหล็กคนไหนกล้าทำของแบบนี้ล่ะก็ เขาจะจับมัดแล้วเฆี่ยนให้หนักเชียว


ทว่าแม้อาวุธชิ้นนี้จะคุณภาพต่ำเพียงใด เขาก็ยังสังเกตเห็นรายละเอียดเล็กๆ ที่เจ้าชายบรรจงใส่ลงไปได้


อย่างเช่นลักษณะร่องบนท่อส่วนล่างของดาบปลายปืน ร่องนี้มีมุมหักสองมุม หากสวมให้ตรงกับเดือยเล็กๆ บนกระบอกปืนแล้วหมุนไปครึ่งรอบ ดาบปลายปืนก็จะยึดกับกระบอกปืนทันที


เมื่อมีร่องประหลาดๆ นี้ ส่วนท่อของดาบปลายปืนกับกระบอกปืนก็ไม่จำเป็นต้องแนบกันสนิท ท่อที่ใหญ่เกินไปสามารถยัดกระดาษชิ้นเล็กๆ ลงไปก่อนหมุนได้ หรือหากไม่มีกระดาษ จะใช้ใบไม้แทนก็ไม่มีปัญหา


“ติดดาบปลายปืน!”


เมื่อได้ยินคำสั่ง สมาชิกกองปืนที่ได้รับแจกดาบปลายปืนก็พากันหยิบดาบปลายปืนออกมาจากถุงที่ห้อยไว้ข้างเอว แล้วนำมาสวมบนกระบอกปืน...


เวลานี้ อาวุธใหม่พร้อมถุงบรรจุมีแค่สี่สิบกว่าชุดเท่านั้น คนที่ยังไม่ได้รับแจกจึงต้องใช้ไม้สั้นๆ ที่มีขนาดพอๆ กับปืนไปก่อน


ทุกคนฝึกติดดาบปลายปืนกันตลอดเช้า จนตอนนี้คนส่วนใหญ่สามารถติดดาบปลายปืนได้ในเวลาเพียงไม่กี่อึดใจ เจ้าชายบอกว่าของสิ่งนี้คือไม้ตายสุดท้ายในยามวิกฤต หากไม่จำเป็นจริงๆ เขาก็ไม่อยากเห็นทหารใต้ปกครองต้องตะลุมบอนกับศัตรู


คาร์เตอร์ไม่เห็นด้วยกับคำพูดของเจ้าชายอย่างยิ่ง คนที่ไม่เคยถือดาบแทงศัตรูยังถือว่าอ่อนหัดมาก พวกเขาจะต้องเห็นเลือดสักครั้ง จึงจะสามารถสลัดคราบนายพรานและคนงานเหมืองมาเป็นนักรบได้


ขวานเหล็กก็อยู่ในกองทัพด้วย แม้เขาจะบอกว่าตัวเองเป็นนายพราน แต่คาร์เตอร์มองฝีมือเขาออก คนคนนี้จะต้องเคยฝึกศิลปะการต่อสู้มาก่อนแน่นอน เพราะฝีมือของเขาไม่ได้ด้อยไปกว่าอัศวินเลย


ตอนที่เจ้าชายมาขอให้คาร์เตอร์ฝึกอาวุธชนิดใหม่ให้พวกทหารนั้น เขายังแอบกระวนกระวายใจอยู่บ้าง เขาไม่เคยเห็นสิ่งที่เรียกว่าดาบปลายปืนมาก่อน หากใช้ไม่เป็นจะทำอย่างไร


แต่พอเห็นรูปร่างหน้าตามัน เขาก็มั่นอกมั่นใจขึ้นมาทันที มันก็คือทวนที่สั้นกว่าปกตินั่นล่ะ มิหนำซ้ำปลายคมแบบพิเศษของมันยังทำให้มันใช้งานได้ง่ายกว่าทวนทั่วไปด้วย


ข้อดีเพียงข้อเดียวของการใช้ดาบปลายปืนก็คือฝึกง่าย ไม่มีท่าฟัน งัด กัน หรือกวาดใดๆ ทั้งนั้น ท่าเดียวที่ใช้คือท่าแทง


หัวหน้าอัศวินให้คนทั้งหมดจัดแถว แล้วสอนท่าแทงที่รวดเร็วและรุนแรงที่สุดให้พวกเขา...กางขาทั้งสองข้างโดยให้ข้างหนึ่งอยู่ข้างหน้า ข้างหนึ่งอยู่ข้างหลัง โค้งเอวงอเข่า แล้วส่งแขนทั้งสองไปด้านหน้าอย่างสุดแรง


การฝึกซ้ำๆ ซากๆ แบบนี้น่าเบื่อแทบขาดใจ แต่สิ่งที่ทำให้คาร์เตอร์อดทึ่งไม่ได้ก็คือ ทุกคนกำลังตั้งใจแทงอย่างเอาจริงเอาจัง


ก่อนฤดูหนาวพวกเขายังเป็นชาวบ้านผู้อ่อนแอและเกียจคร้าน แต่เวลานี้พวกเขากลับทำหน้าที่ตัวเองได้อย่างไม่ขาดตกบกพร่อง แค่เขาตะโกนคำสั่งก็ปฏิบัติตามได้อย่างรวดเร็ว ฝึกง่ายกว่าพวกบ่าวไพร่เป็นไหนๆ


แน่นอนว่าหากเปลี่ยนไปใช้ดาบ หรือสิ่งที่เจ้าชายเรียกว่า ‘อาวุธเย็น’ เมื่อไร คนพวกนี้ก็ยังห่างชั้นจากเขาอยู่วันยังค่ำ แต่หากวัดกันที่ความมุ่งมั่นแล้ว พวกเขาก้าวหน้ามากเสียจนเขาอดชื่นชมไม่ได้จริงๆ


หลังจากฝึกไปได้หนึ่งชั่วโมง คาร์เตอร์ก็ให้กองปืนนั่งพักสักครู่ เวลานี้เจ้าชายเดินเข้ามาในสนามฝึกพอดี ข้างกายเขามีหญิงสาวสวมหมวกคลุมศีรษะเดินตามมาด้วย ข้อนี้หัวหน้าอัศวินไม่แปลกใจ เจ้าชายบอกล่วงหน้าแล้วว่าวันนี้จะมีแม่มดมาร่วมฝึกด้วย


แต่ว่าแม่มดคนนี้ตัวสูงจริงๆ มองเผินๆ แทบจะสูงเท่าเจ้าชายด้วยซ้ำ ผู้หญิงน่ะตัวเล็กๆ ไว้ดีกว่า คาร์เตอร์คิด จากนั้นจึงสั่งให้ทุกคนลุกขึ้นทำความเคารพเจ้าชาย


“ถวายบังคมเจ้าชายพ่ะย่ะค่ะ!” พลทหารทั้งหลายก้มหัว ตะโกนเสียงดัง


“เหนื่อยกันหน่อยนะ” เจ้าชายพยักหน้าแล้วเดินไปหาอัศวิน ทำท่าจะพูดอะไรบางอย่าง ทันใดนั้น ชายร่างใหญ่คนหนึ่งก็พุ่งตัวออกมาจากแถว คาร์เตอร์ขมวดคิ้ว รีบเข้าไปบังหน้าเจ้าชาย มือจับด้ามดาบไว้แล้ว ด้านไนติงเกลก็ปรากฏตัวขึ้นอย่างรวดเร็วก่อนจะคว้าแขนโรแลนด์ไว้ หากดูท่าไม่ดีเมื่อไรก็พร้อมลากเจ้าชายเข้าหมอกมายาทันที


ชายร่างใหญ่ที่พุ่งตัวออกมาคือขวานเหล็ก


เขาไม่ได้วิ่งไปหาเจ้าชาย แต่กลับคุกเข่าลงตรงหน้าหญิงสาวคนนั้น วิธีแสดงความเคารพของเขาก็ไม่ใช่การคุกเข่าลงหนึ่งข้างอย่างที่คนในอาณาจักรทำกัน ทว่าเป็นการหมอบร่างแนบพื้น แล้วกดศีรษะลงไประหว่างแขนทั้งสองข้าง


“ท่านผู้นำ!”


การฝึกของกองปืนสะดุดกลางคัน


********************


“ไหนว่ามาซิ นี่มันเรื่องอะไรกัน”


ภายในโถงปราสาท คาร์เตอร์ เอคโค และขวานเหล็กยืนเรียงกัน โรแลนด์นั่งอยู่บนเก้าอี้ใหญ่ เอ่ยถามอย่างไม่พอใจนัก


วินัย วินัย! ย้ำไปไม่รู้กี่รอบต่อกี่รอบแล้วว่าวินัยคือสิ่งสำคัญที่สุดในกองทัพ!


อย่าว่าแต่เห็นผู้นำกลุ่มเลย ต่อให้เห็นพระราชาก็ยังต้องนิ่งไว้ หรือหากทนนิ่งไม่ไหวจริงๆ จะยกมือขออนุญาตก็ยังได้ เสียแรงที่เขาอุตส่าห์ชื่นชมขวานเหล็กมาตลอด พอคิดถึงตรงนี้ก็อดถอนใจไม่ได้ ถ้าจะพูดกันจริงๆ ก็คือพื้นฐานวัฒนธรรมยังล้าหลังนั่นล่ะ คนเลยไม่สามารถเข้าใจความหมายของวินัยได้อย่างถ่องแท้


“ฝ่าบาท” ขวานเหล็กพูดแล้วก็ทำท่าจะคุกเข่าลงไปอีก ทว่าย่อเข่าได้เพียงครึ่งเดียวก็ถูกโรแลนด์สั่งห้าม


“ยืนพูด!”


“...พ่ะย่ะค่ะ” ฝ่ายหลังกลืนน้ำลายว่า “ท่านซิลเวอร์มูนคือผู้นำกลุ่มที่กระหม่อมนับถือสมัยอยู่เมืองไอรอนแซนด์พ่ะย่ะค่ะ”


“ไม่ใช่ คาบาโก ข้าไม่ใช่ผู้นำกลุ่ม...” เอคโครีบโบกมือปฏิเสธ


“ไม่ ท่านนี่ล่ะผู้นำกลุ่ม” ขวานเหล็กแย้ง “บิดาและพี่ชายท่านเสียชีวิตไปแล้ว ตามธรรมเนียมเผ่าโมเกน ท่านก็ต้องเป็นผู้นำกลุ่มพราวด์แซนด์คนต่อไป ข้าได้ยินว่าท่านถูกจับไปขายที่ท่าเรือเคลียร์วอเตอร์ถึงได้ไปตามหาท่านที่นั่น แต่ก็ไม่พบ ข้าเลยคิดว่าท่านอาจจะ...ตายไปแล้ว”


“แต่ข้า...”


โรแลนด์ขัดจังหวะ “พูดทีละคน ขวานเหล็ก เจ้าพูดก่อน”


“พ่ะย่ะค่ะ ฝ่าบาท”


.....


เรื่องนี้ไม่มีอะไรซับซ้อน โรแลนด์พอจะเข้าใจเหตุการณ์คร่าวๆ ได้อย่างรวดเร็ว


เดิมทีเอคโคเป็นหนึ่งในสมาชิกกลุ่มพราวด์แซนด์ซึ่งอาศัยอยู่ในเมืองไอรอนแซนด์ มีชื่อเดิมว่าโดรว์ ซิลเวอร์มูน พ่อของเธอเป็นผู้นำกลุ่มพราวด์แซนด์


ชาวทะเลทรายมีการแบ่งพรรคแบ่งพวกกันเป็นกลุ่มย่อย และเมืองไอรอนแซนด์ก็บรรจุคนได้จำกัด ดังนั้นเมื่อเวลาผ่านไประยะหนึ่ง คนแต่ละกลุ่มจะร่วมประลองกันในการต่อสู้ศักดิ์สิทธิ์บนดินแดนแห่งเปลวไฟ


กลุ่มที่ชนะหกกลุ่มจะได้สิทธิ์อยู่อาศัยภายในเมือง ส่วนกลุ่มที่แพ้ก็ต้องอยู่นอกเมือง หรือไม่ก็ต้องอพยพไปที่โอเอซิสซิลเวอร์บรูก สถานที่เหล่านี้มีแหล่งน้ำก็จริง แต่ก็มีภัยคุกคามจากสัตว์ป่าและพายุทรายเช่นกัน ดังนั้น เหล่าผู้กล้าของแต่ละกลุ่มจึงฟาดฟันกันอย่างเต็มที่ทุกครั้งในการต่อสู้ศักดิ์สิทธิ์


........................................




[Go To Next Chapter]( ./21.md)