##บทที่ 267 จุดจบที่ถูกกำหนดไว้
เมนเดินผ่านทางเดินอันมืดมิด แล้วโดยสารกรงเหล็กลงไปยังถ้ำขนาดใหญ่ใต้ดิน จนในที่สุดก็มาถึงวิหารลับ
อะพอลเลอันรออยู่ที่หน้าประตูแล้ว
เขาดูแก่ลงกว่าครั้งก่อนที่เจอเล็กน้อย เบ้าตาคู่นั้นบุ๋มลึกลงไป รอยย่นที่หางตาแผ่ขยายไปทั่วแก้มราวกับใยแมงมุม มีเพียงรอยยิ้มเท่านั้นที่ยังคงอบอุ่นและเต็มไปด้วยความห่วงใย เมนรู้สึกขอบตาร้อนผ่าว เข่าทั้งสองพลันทรุดลงตรงหน้าอีกฝ่าย “พระสันตะปาปา พวกเรา...”
“ลุกขึ้นเถิด เด็กน้อย” เสียงของพระสันตะปาปาราบเรียบและเยือกเย็น “ได้ยินว่าพวกเจ้าเจอปัญหาใหญ่หรือ เข้าไปคุยกันข้างในดีกว่า”
วันนี้ไม่มีพิธีเปลี่ยนร่างนักรบอาญาสิทธิ์ ภายในโถงใหญ่ไม่มีเทียนที่วางเรียงตามแนวกำแพงเหมือนหมู่ดาว จะมีก็เพียงเชิงเทียนที่วางตามมุมต่างๆ เท่านั้น พระสันตะปาปานั่งประจำที่แล้วถอนใจว่า “ว่ามาเถอะ เกิดอะไรขึ้นข้างนอกกันแน่”
เมนรู้ดีว่าอะพอลเลอันมีภารกิจอันใหญ่หลวง เขาไม่รู้ข่าวนอกเมืองศักดิ์สิทธิ์และไม่มีเวลามาจัดการเรื่องจุกจิกพวกนี้ ดังนั้นจึงแต่งตั้งอัครมุขนายกขึ้นมาสามคน เพื่อช่วยจัดการภารกิจของศาสนจักร เมนรู้ว่าตัวเองไม่ควรเอาเรื่องพวกนี้มารบกวนพระสันตะปาปา ทว่าปัญหาครั้งนี้ เขาจนปัญญาจะแก้ไขแล้วจริงๆ
เมนเล่าเหตุการณ์ที่เกิดขึ้นให้อีกฝ่ายฟังอย่างรวดเร็ว
“เฮเธอร์ตายแล้วหรือ...” อะพอลเลอันฟังจบก็เงียบไปครู่ใหญ่ก่อนจะถอนหายใจยาว “สาวน้อยผู้เฉลียวฉลาด ช่างสังเกต และเปี่ยมด้วยแรงศรัทธา ข้าเฝ้าดูนางเติบโตมาตลอดแท้ๆ”
“โปรดหักห้ามใจเถิด พระสันตะปาปา”
“ฆาตกรจะต้องถูกลงโทษอย่างแน่นอน” พระสันตะปาปาพยักหน้า “ตอนนี้เจ้าหญิงการ์เซียกับพระราชาแห่งวูล์ฟฮาร์ตทรงร่วมมือกันหรือ ยาพิษชนิดใหม่ใช้ไม่ได้ผลหรือ”
“ตอนที่บุกป้อมปราการโบรคเกนยังใช้ได้ผลดีอยู่ เพียงเดือนเดียวทหารศัตรูก็ตายกันเป็นเบือ ทหารพิพากษาจึงบุกเข้าเมืองได้อย่างรวดเร็ว ยิ่งในเขตชุมชนยิ่งแทบมองไม่เห็นคนเลย แต่ตอนที่ตีเข้าวูลฟ์ฮาร์ตนั้น ดูเหมือนยาพิษจะใช้ไม่ได้ผลเหมือนที่แล้วมา เวลานี้ ศัตรูยังคงแข็งแกร่งเหมือนเดิม”
“เจ้าทำผิดไปสองอย่าง” อะพอลเลอันพูดช้าๆ “โรคที่เกิดจากยาพิษจะทำให้คนตายภายในเจ็ดถึงสิบวัน เจ้าควรฉวยโอกาสโจมตีศัตรูตอนที่โรคกำลังระบาดครั้งแรก จากนั้นจึงค่อยรักษาชาวเมืองโดยเร็วที่สุด วิธีนี้จะช่วยให้พวกเขาคลายความโกรธแค้นลงได้ อย่าลืมว่าพวกเราต้องการคนจำนวนมาก ไม่ใช่เมืองร้างที่ว่างเปล่า”
“อย่างที่สองคือเจ้าปล่อยเวลาผ่านไปหนึ่งเดือนแล้วจึงค่อยลงมือ แม้ว่าทำเช่นนั้นจะช่วยลดจำนวนคนตายได้ไม่น้อยก็ตาม แต่นั่นก็เป็นการให้เวลาศัตรูเตรียมการตอบโต้และหาวิธีรักษาโรคร้ายเช่นกัน ยาพิษชนิดใหม่นี้แท้จริงแล้วก็คือสัตว์อสูรที่ถูกเสก หากดูจากบันทึกในคัมภีร์เวทศักดิ์สิทธิ์ เจ้าจะพบว่ามีพลังเจ็ดถึงสิบชนิดที่สามารถหยุดการระบาดของโรคได้ และมีพลังอีกสามสิบกว่าชนิดที่สามารถรักษาโรคได้โดยตรง เมืองแห่งนั้นมีคนอยู่หลายหมื่นคน หากจะมีแม่มดที่มีพลังเช่นนี้สักคนก็คงไม่แปลก”
“ท่านหมายความว่า พวกเขาสมคบคิดกับแม่มด...”
“ถึงคราวคับขันเข้า ใครจะยังสนใจว่าพวกนางเป็นสมุนของปีศาจหรือไม่” พระสันตะปาปาพูดอย่างสงบ “ไม่ว่าแม่มดคนนี้จะขันอาสาเอง หรือถูกใครบังคับให้รักษาโรคก็ตาม ก็ไม่ใช่เรื่องดีสำหรับศาสนจักรทั้งนั้น หากพวกเขาสามารถต้านทานการโจมตีของพวกเราได้ ชื่อเสียงของแม่มดในวูลฟ์ฮาร์ตก็จะเปลี่ยนแปลงไปอย่างใหญ่หลวง พวกนางอาจถึงขั้น...ได้รับยกย่องว่าเป็นวีรสตรีทีเดียว”
“ข้าผิดไปแล้ว” เมนก้มหน้าลงอย่างเสียใจ
“เจ้าทำผิดก็จริง แต่ยังไม่ถือว่าร้ายแรงนัก เจ้าคิดกลยุทธ์เช่นนี้ขึ้นมาก็เพราะต้องการปกป้องทหารพิพากษาและนักรบอาญาสิทธิ์” อะพอลเลอันใช้คทาแตะไหล่เขา “นอกจากนี้ เจ้าหญิงลำดับที่สามแห่งเกรย์คาสเซิลกับพระราชาแห่งวูล์ฟฮาร์ตทรงรวมตัวกันเช่นนี้ ก็ถือเป็นโอกาสดีของพวกเราเช่นกัน”
“โอกาส...ดีหรือ” เมนอึ้งไปเล็กน้อย
“ถูกต้อง โอกาสที่จะกำจัดพวกพระองค์พร้อมกันทีเดียวอย่างไรเล่า” อะพอลเลอันลุกขึ้นยืน “ตามข้ามาสิ”
เมนกับอะพอลเลอันเดินตามองครักษ์ออกจากเขตลับ มุ่งหน้าเข้าไปในถ้ำอย่างช้าๆ หินอาญาสิทธิ์ขนาดใหญ่เปล่งแสงสลัวออกมา สาดกระทบทางเดินใต้เท้าทุกคน...แสงสว่างเริ่มมืดลงอย่างช้าๆ เมนหันไปมองด้านหลังก็เห็นวิหารลับกับหินอาญาสิทธิ์อยู่ไกลสุดสายตา เวลานี้ องครักษ์ต้องจุดคบไฟเพื่อไม่ให้ทุกคนสะดุดหินบนพื้นแล้ว
“พวกเรากำลัง...ไปไหนกันหรือ”
“ถึงแล้วล่ะ เด็กน้อย” อะพอลเลอันหยุดฝีเท้า เสียงหอบหายใจดังขึ้นอย่างชัดเจน “เฮ้อ...แก่แล้วเดินนิดๆ หน่อยๆ ก็เหนื่อยเสียแล้ว...”
องครักษ์คนหนึ่งรีบเข้ามาพยุงเขา “พระสันตะปาปา ให้ข้าแบกท่านดีกว่า”
“ไม่เป็นไร พักครู่เดียวเดี๋ยวก็หาย” เขายืนอยู่กับที่สักพัก จากนั้นจึงสั่งอีกฝ่ายว่า “จุดกระถางไฟเสีย”
อัครมุขนายกเพิ่งจะเห็นตอนนี้เองว่า ที่ริมทางเดินมีโครงเหล็กสูงตระหง่านตั้งอยู่หลายจุด หากไม่ใช่เพราะองครักษ์เดินถือคบไฟเข้าใกล้พวกมันล่ะก็ เขาก็คงมองไม่เห็นวัตถุโลหะที่ซ่อนอยู่ใต้ความมืดพวกนี้ องครักษ์ปีนบันไดขึ้นไปบนโครงเหล็ก แล้วจุดกระถางน้ำมันที่อยู่ด้านบน เปลวไฟจ้าตาพลันปะทุขึ้นมาหลายจุด เมนหรี่ตาลงอย่างรวดเร็ว พอตาเริ่มชินกับแสงแล้วจึงมองไปข้างหน้า
ภายใต้แสงไฟที่เต้นระริก ผ้าใบที่เต็มไปด้วยฝุ่นหนาพลันปรากฏอยู่ตรงหน้าทุกคน ขนาดของมันสูงใหญ่มาก เห็นได้ชัดว่าข้างในเป็นวัตถุขนาดมหึมา
“เดิมทีข้าตั้งใจว่าจะรอจนถึงสองปีสุดท้าย จึงค่อยนำมันออกมาสู้กับสัตว์อสูรที่ดุร้ายขึ้นทุกที แต่ดูท่าคงต้องนำมันออกมาใช้ตอนนี้เสียแล้ว” อะพอลเลอันโบกมือ “เปิดผ้าออก”
“มันคือ...” เมื่อผ้าใบร่วงลงพื้น เมนก็แทบไม่เชื่อสายตาตัวเอง มันคือรถเหล็กสี่ล้อขนาดใหญ่ยักษ์ หน้าตาประหลาด ลำพังแค่ส่วนล้อก็สูงกว่าตัวเขาแล้ว รถชนิดนี้ไม่มีตู้รถ มีเพียงคมโลหะอันน่ากลัวและโครงค้ำซึ่งทำจากกระดูกสัตว์เท่านั้น ตรงกลางโครงเป็นโล่กระดูกซึ่งเต็มไปด้วยหนามแหลม ขนาดของมันใหญ่พอๆ กับประตูสามสี่บาน มีแท่งเหล็กปลายแหลมยื่นออกมาจากรูบนโล่ทั้งด้านซ้ายและขวา ประดุจลูกธนูคมที่พร้อมพุ่งทะยาน ทั้งสองด้านของรถเหล็กมีแท่งเหล็กแบบนี้แขวนอยู่หลายสิบแท่ง แต่ละแท่งใหญ่พอๆ กับต้นขาเขา พวกมันส่องประกายหม่นมัวอยู่ใต้แสงจากกระถางไฟ
“ในคัมภีร์ศักดิ์สิทธิ์เรียกมันว่า ‘อสูรแห่งสงคราม’ ” พระสันตะปาปาเดินไปที่รถเหล็ก แล้วลูบแท่งเหล็กอันทรงพลัง “ของสิ่งนี้ต้องใช้พลังวิเศษในการขับเคลื่อน และต้องใช้แม่มดสามถึงสี่คน จึงจะทำให้มันขยับได้เป็นปกติ อสูรแห่งสงครามมีพลังทำลายล้างรุนแรงกว่าเครื่องยิงหินและรถหน้าไม้มาก กำแพงเมืองธรรมดาย่อมไม่อาจต้านทานลูกธนูเหล็กได้ เรือไม้ขนาดใหญ่ก็เช่นกัน เมื่ออยู่ต่อหน้ามันก็ไม่ต่างอะไรจากแผ่นกระดาษ ไม่ว่ากำแพงอันแข็งแกร่งของวูล์ฟฮาร์ตหรือกองเรือสำเภาดำ ก็ไม่ใช่คู่ต่อสู้ของมันทั้งนั้น”
“นี่คือ...ผลงานของวิหารลับหรือ”
“เปล่า” อะพอลเลอันส่ายหน้า “เจ้าคงเดาได้กระมัง มันมาจากศัตรูของพวกเรา...ปีศาจจากขุมนรก นี่ก็คือเหตุผลว่าทำไมศาสนจักรจึงต้องซ่อนอสูรแห่งสงครามไว้ในถ้ำลึกเช่นนี้ จงจำไว้ว่าเวลาใช้งานมัน เจ้าต้องอำพรางมันให้มิดชิดที่สุด อย่าให้พวกชาวเมืองเห็นมันเป็นอันขาด”
“ข้าเข้าใจแล้ว” เมนก้มหน้าพูด
ทว่าเหตุใดแม่มดจึงควบคุมอาวุธของปีศาจได้เล่า อย่าบอกนะว่าพวกปีศาจก็มีพลังวิเศษชนิดเดียวกับเผ่าพันธุ์มนุษย์ เขาทนเก็บความสงสัยไว้ ไม่ยอมเอ่ยถามออกไป เขาจะมีสิทธิ์รู้เรื่องพวกนี้ได้ก็ต่อเมื่อได้ขึ้นเป็นพระสันตะปาปาองค์ต่อไปแล้วเท่านั้น
“และเพื่อไม่ให้เจ้าหญิงการ์เซียกับพระราชาแห่งวูลฟ์ฮาร์ตทรงหลบหนีได้อีก ข้าจะส่งผู้บริสุทธิ์สองคนไปช่วยพวกเจ้าทำสงครามครั้งนี้ด้วย” พระสันตะปาปาพูดด้วยน้ำเสียงจริงจัง “ไม่มีใครหลบรอดเงื้อมมือพวกนางไปได้...ไปเถิด จงใช้เลือดของคนที่เหยียดหยามศาสนจักรเป็นเครื่องสังเวยแด่เฮเธอร์”
ผู้บริสุทธิ์ของพระสันตะปาปา! เขาตกใจ แม่มดที่ถูกศาสนจักรรับเลี้ยงและไม่ถูกสังหารทิ้งจะถูกเรียกว่าผู้บริสุทธิ์ แต่แม่มดของพระสันตะปาปานั้นคือแม่มดที่ผ่านการคัดเลือกมาแล้วว่าแข็งแกร่งที่สุด พลังของพวกเธอไม่ถูกบันทึกไว้ในคัมภีร์เวทศักดิ์สิทธิ์ด้วยซ้ำ เรียกได้ว่าต่างจากแม่มดของเฮเธอร์ เทรวอน และตัวเขาเองอย่างสิ้นเชิง! ในเมื่อพระสันตะปาปาพูดเองว่าไม่มีใครหลบหนีพวกเธอไปได้ เช่นนั้นจุดจบของคนทั้งสองก็ถูกกำหนดไว้แล้ว
“น้อมรับคำบัญชา พระสันตะปาปา” เมนรับคำสั่งอย่างตื่นเต้น
........................................


[Go To Next Chapter]( ./180.md)