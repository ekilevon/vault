##บทที่ 274 การสอบ
หลังจากกินมื้อเย็นเสร็จแล้ว แคนเดิลก็ไปที่โถงใหญ่แต่หัวค่ำ
เมื่อความมืดยามค่ำคืนเข้าปกคลุม อาจารย์บุ๊กก็จะเปิดห้องสอนหนังสือที่โถงใหญ่ ที่นี่ไม่เหมือนกับโรงเรียนสอนขุนนางในเมืองใหญ่ทั่วไป นักเรียนที่มาเรียนที่นี่มีแต่แม่มดในสมาคม
แต่เธอไม่ใช่คนแรกที่มาถึง ‘ห้องเรียน’ อีฟลินนั่งอยู่ที่โต๊ะตัวยาวแล้ว และกำลังโบกมือให้เธอไหวๆ
“ระยะนี้เจ้าชายโรแลนด์ทรงมอบหมายงานอะไรให้เจ้าหรือไม่” พอแคนเดิลนั่งลง อีฟลินก็ถามขึ้นอย่างทนรอไม่ไหว
ตอนมาใหม่ๆ เจ้ายังเรียกอีกฝ่ายอย่างแห้งแล้งว่าท่านผู้ปกครองแท้ๆ แคนเดิลแอบหัวเราะในใจ “ก็มีอยู่นะ พระองค์ทรงให้ข้าเสกพลังใส่ก้อนโลหะประหลาดเพื่อให้มันคงสภาพในอุณหภูมิปกติน่ะ ไม่รู้ว่าทำเช่นนี้มีประโยชน์อะไร”
“ยะ...อย่างนั้นหรือ” แววตาเธอหมองลง “จนถึงตอนนี้ พระองค์ยังไม่ทรงมอบหมายงานอะไรให้ข้าเลย”
“แล้วเวลาฝึกพลังเล่า พระองค์ไม่ทรงบอกวิธีฝึกเจ้าเลยหรือ” แคนเดิลประหลาดใจ
“ไม่เลย ข้าฝึกเองทั้งนั้น” อีฟลินส่ายหน้า “พระองค์เพียงแต่ทรงเรียกข้าไปชิมเหล้าขาวสูตรใหม่เป็นบางคราวเท่านั้น”
“บางทีพระองค์อาจจะถูกพระทัยเจ้าตรงนี้ก็ได้ เจ้าเคยอยู่ในร้านเหล้ามาก่อน มีความรู้เรื่องเหล้าชนิดต่างๆ เป็นอย่างดี แม่มดเช่นเจ้ามีไม่มากหรอก”
“แต่ถ้าแค่ชิมเหล้าไม่ต้องใช้แม่มดก็ได้กระมัง” เธอแย้ง “ค่าตอบแทนเดือนละหนึ่งเหรียญทองน่ะใช้จ้างนักหมักเหล้ามืออาชีพได้เลยนะ”
“เอ่อ...” แคนเดิลตบไหล่อีกฝ่าย “ข้าคิดว่าเจ้าชายน่าจะมีพระดำริของพระองค์เอง”
“อาจารย์บุ๊กก็ปลอบข้าเช่นนี้เหมือนกัน แต่แม้แต่ข้าเองยังไม่รู้เลยว่าพลังตัวเองมีประโยชน์อย่างไร จะเปลี่ยนน้ำเปล่าให้เป็นเหล้าก็ยังไม่ได้...หรือพระองค์ทรงต้องการผลิตเหล้ารสเลิศออกขายกัน แต่พวกชาวบ้านก็มีเงินซื้อได้แค่เบียร์ชั้นเลวเท่านั้น ส่วนพวกขุนนางก็มีรสนิยมแตกต่างกันอีก” อีฟลินพาดคางกับโต๊ะพลางพูดอย่างเศร้าสร้อย “แล้วอีกอย่าง เหล้าของเจ้าชายก็รสชาติ...เลวร้ายลงทุกวัน ข้าเคยแนะนำให้พระองค์ผสมน้ำหรือน้ำผลไม้ลงไปแล้ว แต่ดูเหมือนพระองค์จะทรงต้องการแค่เหล้าที่แรงที่สุดเท่านั้น”
แคนเดิลไม่รู้จะปลอบใจอีกฝ่ายอย่างไรดี ปกติแล้วเรื่องพวกนี้ เธอกับอีฟลินจะเข้าใจกันและกันที่สุด ตอนอยู่ที่เกาะสลีปปิ้ง พวกเธอก็ทำได้แต่งานกระจุกกระจิกเท่านั้น...เมื่อน้ำมันปลากลายเป็นของหาง่ายขึ้นทุกวัน หน้าที่เสกเปลวเทียนก็ไม่สำคัญอีกต่อไป ส่วนการดื่มเหล้านั้น เจ้าหญิงทิลลีสั่งห้ามไว้อยู่แล้ว
ในช่วงแรกๆ ที่ยังอยู่กันอย่างลำบากนั้น ข้าวปลาอาหารก็มักถูกแบ่งตามพลังวิเศษเป็นหลัก บางวันแคนเดิลได้กินแค่ปลาย่างที่ไม่ได้ทาเกลือเพียงตัวเดียว แต่เธอก็ไม่เคยรู้สึกไม่ยุติธรรมเลย ทั้งยังเต็มใจให้แม่มดที่ใช้พลังไปมากได้กินอาหารเยอะๆ ด้วยซ้ำ ทว่านั่นกลับเป็นเหตุให้เกิดการแบ่งพรรคแบ่งพวกและการกีดกันภายในหมู่แม่มดจนเธออึดอัดใจ ยังดีที่เจ้าหญิงทิลลียังดูแลพวกเธออย่างดี ทั้งยังแสดงความรู้สึกเสียใจที่เกิดการแบ่งแยกแบบนี้ขึ้น เจ้าหญิงสัญญาว่าต่อไปหากมีทรัพยากรอุดมสมบูรณ์เมื่อไร เธอจะปรับเปลี่ยนทุกอย่างเอง จึงทำให้แม่มดพวกนั้นไม่กล้าแสดงท่าทีกีดกันพวกเธออย่างชัดเจน
แต่ที่เมืองชายแดนแห่งนี้แทบไม่เคยมีเหตุการณ์แบบนั้นเลย...แม่มดทุกคนนั่งกินอาหารโต๊ะเดียวกันกับเจ้าชาย ของกินของใช้ก็เหมือนกันทุกอย่าง...ที่สำคัญที่สุดคือ ไม่ว่าพลังของพวกเธอจะแข็งแกร่งหรือไม่ ทุกคนก็รักใคร่กลมเกลียวกันมาก เรื่องนี้ดูจากการใช้ชีวิตประจำวันก็ได้ แม้เพิ่งมาอยู่เมืองชายแดนได้เพียงสองสัปดาห์ แต่เธอก็สัมผัสความรู้สึกนี้ได้อย่างชัดเจน
พวกเธอถือว่าทุกคนเป็นพี่น้องของตัวเองจริงๆ
ข้อนี้ทำให้แคนเดิลรู้สึกอิจฉามาก
เมื่อแม่มดทั้งหมดทยอยกันมานั่งครบแล้ว อาจารย์บุ๊กก็หอบกระดาษหนึ่งปึกเดินเข้ามา “วันนี้ข้าจะไม่สอนเนื้อหาใหม่ แต่จะทดสอบความรู้ที่ทุกคนเรียนมา”
“หมายความว่าอย่างไร” ไลต์นิ่งยกมือถามคนแรก
“เอ๋” เมซีร้องตาม
“พวกเจ้าเรียนหนังสือมาสามเดือนแล้ว เจ้าชายทรงเห็นว่าถึงเวลาทดสอบผลการเรียนของพวกเจ้าแล้ว” บุ๊กพูดยิ้มๆ “คำถามทั้งหมดอยู่ในกระดาษพวกนี้ แบ่งออกเป็นคำถามด้านภาษา คณิตศาสตร์ และธรรมชาติวิทยา รวมทั้งหมดสามส่วน หกสิบคำถาม ตอบถูกนับคะแนน ตอบผิดตัดคะแนน...แน่นอนว่าหากอ่านคำถามไม่เข้าใจ ก็ไม่มีสิทธิ์ยกมือถามแล้ว ข้าเชื่อว่าพวกเจ้าน่าจะพอเข้าใจตัวอักษรและพออ่านเขียนได้บ้าง มิฉะนั้นต่อให้รู้คำตอบก็เขียนตอบไม่ได้อยู่ดี” เธอหยุดไปเล็กน้อย “และข้าก็ขอประกาศตรงนี้ด้วยว่า เจ้าชายตรัสว่าคนที่ตอบถูกเกินครึ่งเท่านั้นจึงจะมีสิทธิ์กินไอศกรีมยามบ่ายตอนสุดสัปดาห์นี้ ส่วนคนที่คะแนนต่ำกว่าเกณฑ์นี้ จะไม่มีสิทธิ์จิบชายามบ่าย”
แคนเดิลได้ยินเสียงสูดปากดังขึ้นจากด้านหลัง พอหันหลังไปก็เห็นไนติงเกลทำหน้าตาตื่น ดินสอถ่านที่ร่วงลงพื้นหักออกเป็นสองท่อน
“แล้วก็ เจ้าชายยังทรงกำชับด้วยว่า แม่มดจากเกาะสลีปปิ้งห้าคนอยู่นอกเหนือจากเงื่อนไขนี้ ดังนั้นพวกเจ้าจะอยู่ตอบคำถามกับทุกคนก็ได้ หรือจะหยุดเรียนไปหนึ่งวันก็ได้” บุ๊กหันไปมองพวกแคนเดิลและอีฟลิน “คนที่อยู่สอบจะยังมีสิทธิ์จิบชายามบ่ายแสนอร่อยเหมือนเดิม ไม่ว่าจะสอบได้กี่คะแนนก็ตาม”
“เฮ้อ” อีฟลินลูบอกก่อนจะหันไปพูดเบาๆ ว่า “ข้าอ่านหนังสือออกแค่บางตัวเท่านั้น นึกว่าจะอดกินไอศกรีมเสียแล้ว”
ส่วนฮันนี่กับโลตัสลุกขึ้นทำความเคารพบุ๊กอย่างดีอกดีใจแล้วเดินออกจากโถงใหญ่ไป หากนับซิลเวียที่ไม่ได้มาตั้งแต่แรกเพราะไม่สบายด้วยแล้ว แม่มดจากเกาะสลีปปิ้งก็เหลือแค่เธอกับอีฟลินเท่านั้น
“เจ้าจะอยู่ต่อหรือไม่” แคนเดิลถามเสียงเบา
“ข้าอยากลองดู” อีกฝ่ายพยักหน้า “เจ้าชายตรัสว่าความรู้ช่วยพัฒนาพลังได้นี่นา หากข้าไม่ทุ่มเทให้มาก ชาตินี้ทั้งชาติก็คงตามพวกนางไม่ทัน” เธอผุดรอยยิ้มเจ้าเล่ห์ “หลายวันมานี้ข้ากลับไปฝึกเขียนหนังสือในห้องหลังเลิกเรียนทุกวันเลยนะ ลิลลี่กับลูนายังสอนข้าอ่านเขียนคำศัพท์ที่ใช้บ่อยๆ ด้วย”
พอพูดถึงเรื่องนี้ ความเศร้าหมองในน้ำเสียงเธอก็จางหายไปมาก ดวงตาเปล่งประกายระยิบระยับ แคนเดิลเห็นแล้วถึงกับอดยิ้มไม่ได้
“อย่างนั้นหรือ เช่นนั้นข้าจะลองด้วยแล้วกัน”
…
“ฝ่าบาท ผลการสอบครั้งนี้ออกมาแล้วเพคะ” บุ๊กยื่นผลคะแนนให้โรแลนด์
“ลำบากเจ้าแล้ว” ระยะนี้เขามัวแต่คิดถึงภาพเหตุการณ์ที่เหมืองเนินเขาทิศเหนือจนไม่มีสมาธิทำงานประจำ เลยหันไปทำเรื่องที่สบายกว่าแทน “เอ๋ ไนติงเกลก็สอบผ่านหรือนี่”
“เพคะ มิหนำซ้ำคะแนนยังอยู่อันดับต้นๆ ด้วย โดยเฉพาะส่วนภาษา นางสอบได้คะแนนเต็มเพคะ” บุ๊กยิ้มบางๆ “อย่างไรเสียฝ่าบาทก็ไม่ได้ออกข้อสอบยากมาก แล้วนางก็อ่านออกเขียนได้เป็นทุนเดิมอยู่แล้ว ย่อมต้องคะแนนดีกว่าแม่มดที่เริ่มนับหนึ่งใหม่เป็นธรรมดา”
“จุ๊ๆๆ” โรแลนด์จุ๊ปาก “ข้ายังนึกว่างานนี้นางจะได้อดขนมหวานเสียแล้ว” พูดยังไม่ทันขาดคำดี เขาก็รู้สึกถึงแรงบีบที่ไหล่อย่างแรง “สรุปแล้ว ผลการสอบครั้งนี้ถือว่าใช้ได้เลย สมาชิกทุกคนในสโมสรแม่มดได้คะแนนสูงกว่าหกสิบหมด ฝีมือการสอนของเจ้าไม่เลวเลยจริงๆ”
“นั่นเป็นเพราะพวกนางขยันกันด้วยเพคะ”
โรแลนด์เลื่อนสายตาลงมาด้านล่าง “แม่มดจากเกาะสลีปปิ้งเข้าสอบแค่สองคนเองหรือ”
“เพคะ อีฟลินได้ห้าคะแนน ส่วนแคนเดิลได้สามสิบหกคะแนน คนหลังน่าจะพอมีพื้นฐานมาบ้างแล้ว นางได้คะแนนส่วนใหญ่จากส่วนภาษาเพคะ” เธอตอบ
เพิ่งเข้าเรียนได้แค่สองสัปดาห์ ก็สามารถคว้าคะแนนจากส่วนที่ไม่ใช่ภาษาได้แล้ว คุณภาพร่างกายของแม่มดช่างยอดเยี่ยมจนน่าตกใจจริงๆ สมแล้วที่ได้พลังวิเศษช่วยพัฒนาทั้งภายในและภายนอก แน่นอนว่าแม่มดของเขาเองก็ยอดเยี่ยมไม่แพ้กัน ดูอย่างลิลลี่ ฮัมมิงเบิร์ด และลูนาก็ได้ จากที่ไม่รู้หนังสือสักตัวก็เริ่มอ่านเขียนคำพื้นฐานได้ภายในเวลาเพียงสามเดือนเท่านั้น ลำพังแค่เรื่องนี้ก็เหนือกว่าคนทั่วไปส่วนใหญ่แล้ว
หากทุกคนสามารถปล่อยวางอคติ แล้วหันมาร่วมมือกับแม่มด ช่วยกันพัฒนาสังคมและความเจริญได้ ก็ไม่รู้ว่าอนาคตจะเปลี่ยนไปอย่างไรบ้าง โรแลนด์นึกอยากรู้ขึ้นมาครามครัน
........................................


[Go To Next Chapter]( ./187.md)