##บทที่ 271 ธาตุ
เคโมเสร็จงานทดลองประจำวันแล้วก็กลับบ้าน ภรรยาของเขาทำครัมเป็ตและซุปเห็ดรอไว้แล้ว ทั้งยังรินเหล้าขาวให้เขาอีกหนึ่งแก้วด้วย
สองอย่างหลังนั้นเป็นสินค้าที่ขายในตลาดชาวบ้าน โดยเฉพาะเห็ดขาวอวบชนิดนี้ เขาบอกได้เลยว่าเป็นอย่างคำโฆษณาทุกประการ ‘ท่านจะไม่มีวันพบรสชาติที่หอมหวานและสดกรอบกว่านี้อีกแล้ว’ และหลังจากที่ได้ลิ้มลองแล้ว เขาก็พบว่าเป็นอย่างนั้นจริงๆ แค่กินไปชิ้นเดียว เขาก็จำรสชาติกลมกล่อมอันเป็นเอกลักษณ์ของมันได้ขึ้นใจ
แน่นอนว่าราคาของมันก็ไม่ใช่ถูกๆ เช่นกัน เห็ดขนาดเท่าฝ่ามือมีราคาสูงถึงหนึ่งเหรียญเงิน หากไม่ใช่เพราะเคโมได้เงินเดือนสูงล่ะก็ เขาคงซื้ออาหารราคาแพงขนาดนี้ไม่ลงแน่ และนอกจากเห็ดแล้ว ก็ยังมีสินค้าราคาแพงแบบนี้อีกหลายชนิด อย่างเช่นสบู่หอมและกระจก ขอแค่มีเงินเสียอย่าง คนธรรมดาๆ ในเมืองชายแดนก็อาจมีชีวิตที่สุขสบายกว่าขุนนางทั่วไปได้
เจ้าชายโรแลนด์เป็นคนที่ไม่อาจคาดเดาจริงๆ นี่เป็นภาพที่เขาจำฝังใจที่สุด
หลังจากกินอาหารเย็นเสร็จแล้ว ภรรยาของเขาก็ยื่นจดหมายให้เขาหนึ่งฉบับ
“อะไรหรือ”
“องครักษ์ส่งมาตอนบ่ายน่ะ ตอนนั้นท่านยังไม่กลับ” ภรรยาเก็บโต๊ะพลางพูดไปด้วย “เห็นว่าส่งมาจากเมืองเรดวอเตอร์เสียด้วย”
“อย่างนั้นหรือ” เคโมเดินเข้าไปในห้องหนังสือ ใช้มีดเล็กๆ กรีดปากซอง แล้วหยิบกระดาษข้างในออกมา
เนื้อหาในจดหมายขึ้นต้นด้วยคำว่า ‘สวัสดี ท่านอาจารย์ที่เคารพ’
จดหมายฉบับนี้ถูกส่งมาจากไชมส์ เขาฉีกยิ้มพลางนั่งลงที่หน้าโต๊ะ จากนั้นจึงอ่านจดหมายอย่างละเอียด
ที่แท้ หลังจากเขาออกจากสำนักเล่นแร่แปรธาตุที่เมืองเรดวอเตอร์แล้ว คาโปลา นักเล่นแร่แปรธาตุอีกคนก็เข้ามารับตำแหน่งหัวหน้าสำนักคนใหม่แทน ทว่าคนคนนี้ใจคอคับแคบ เขานำสูตรผลิตแก้วคริสตัลที่เคโมทิ้งไว้ไปอ้างกับผู้ปกครองว่า นี่เป็นผลงานที่เขากับเคโมคิดค้นร่วมกัน มิหนำซ้ำยังกีดกันไชมส์ทั้งโดยเจตนาและไม่เจตนาด้วย
ไชมส์โอดครวญมาในจดหมายว่า บางทีอาจเป็นเพราะเขาใช้ลูกศิษย์ของคาโปลามาช่วยคิดค้นวิธีสังเคราะห์กรดแร่สองชนิด แต่ไม่ได้บอกผลการทดลองให้คาโปลารู้ก่อน เรื่องจึงกลายมาเป็นแบบนี้ เวลานี้ นักเล่นแร่แปรธาตุคนอื่นๆ ก็ดูเหมือนจะหลบเลี่ยงเขาเหมือนกัน นั่นทำให้เขารู้สึกกลัดกลุ้มเป็นอย่างมาก
เคโมพอจะเข้าใจความคิดของคนพวกนี้ได้ ไชมส์เป็นนักเล่นแร่แปรธาตุที่อายุน้อยที่สุดในสำนัก ใครๆ ก็คิดว่าเขาได้ดิบได้ดีเพราะอาศัยโชคช่วยและความเป็นคนโปรดของเคโมทั้งนั้น ทว่าเคโมรังเกียจความคิดประเภทนี้มาก ดินประสิวและกำมะถันเขียวล้วนเป็นของที่พบได้โดยทั่วไป แล้วเหตุใดคนที่ค้นพบวิธีสังเคราะห์กรดแร่สองชนิดนี้จึงเป็นไชมส์ ไม่ใช่คนอื่นเล่า แค่นี้ก็ชัดเจนแล้วไม่ใช่หรือ ความช่างสังเกต ความจำที่เป็นเลิศ ความกล้าอนุมาน และความละเอียดในการทำงาน ล้วนเป็นคุณสมบัติสำคัญที่ไม่อาจมองข้ามได้ทั้งสิ้น เด็กหนุ่มคนนี้มีพรสวรรค์มากกว่าเขาเสียด้วยซ้ำ
ไชมส์ยังทิ้งสูตรเล่นแร่แปรธาตุสองสูตรไว้ที่ท้ายจดหมายด้วย เขาบอกว่าเขาค้นพบสูตรพวกนี้ขณะศึกษากรดสองชนิดนี้ จึงอยากนำมาแบ่งปันกับอาจารย์ เคโมมองปราดเดียวก็รู้ว่า สูตรสองสูตรที่ว่านี้แท้จริงแล้วก็คือกรดกับด่างที่ทำปฏิกิริยากันจนเกิดเป็นเกลือนั่นเอง สูตรแบบนี้เขาเขียนได้ครั้งละสิบกว่าสูตรด้วยซ้ำ
เคโมถอนหายใจก่อนจะวางจดหมายลง จากนั้นจึงเลื่อนสายตาไปที่ ‘เคมีขั้นต้น’ ซึ่งวางอยู่ริมขอบโต๊ะ มันถูกเปิดอ่านมาหลายรอบมากแล้ว
สิ่งที่เปลี่ยนแปลงทุกอย่างก็คือ ‘ตำราโบราณ’ ที่เจ้าชายมอบให้เขาเล่มนี้เอง หากไม่ใช่เพราะมัน เขาก็คงกำลังควานหาโคลนตมบนผิวดินด้วยความโง่เขลาและสับสน และเห็นมันเป็นสิ่งล้ำค่าเหมือนอย่างที่ไชมส์กำลังทำอยู่
เขาหยิบหนังสือขึ้นมา แล้วพลิกไปที่หน้าสุดท้าย
มันเป็นตารางที่ถูกแบ่งเป็นช่องสี่เหลี่ยมร้อยกว่าช่อง แลดูเป็นระเบียบเรียบร้อย
ทุกครั้งที่เห็นตารางแผ่นนี้ เขาก็มักรู้สึกขนลุกเสมอ ในใจเขาเต็มไปด้วยความนับถือ...และความหวาดกลัวอย่างที่ไม่อาจบรรยาย
ที่มุมซ้ายบนของช่องแต่ละช่องมีหมายเลขเล็กๆ กำกับไว้ นับรวมทั้งหมดได้หนึ่งร้อยสิบแปดหมายเลข ทว่านอกจากแถวหน้าสองแถวแล้ว แถวที่เหลือส่วนใหญ่ก็ว่างเปล่า แต่บางช่องก็มีสัญลักษณ์เขียนไว้เหมือนกัน อย่างเช่นหมายเลขยี่สิบหก เหล็ก หมายเลขยี่สิบเก้า ทองแดง
ตารางนี้มีชื่อว่า ‘ตารางธาตุ’
หัวหน้านักเล่นแร่แปรธาตุเคยถือหนังสือเล่มนี้ด้วยมืออันสั่นเทา พลางถามโรแลนด์ถึงเนื้อหาในช่องที่ว่างเปล่า แต่คำตอบที่ได้มากลับเป็น ‘อันที่จริงมันก็ไม่ว่างหรอก แต่ข้าจำไม่ได้แล้วว่ามันเขียนว่าอะไร’
หากอีกฝ่ายไม่ใช่เจ้าชายล่ะก็ คงถูกเขาเอาหนังสือฟาดหน้าไปแล้ว
ในหนังสือบอกว่า ตารางนี้ได้รวบรวมธาตุทั้งหมดในโลกมาไว้ในที่เดียวแล้ว...หากบนโลกนี้มีคัมภีร์ศักดิ์สิทธิ์เกี่ยวกับศาสตร์การเล่นแร่แปรธาตุจริงๆ ตารางธาตุแผ่นนี้ก็คงเป็นส่วนที่โดดเด่นที่สุดในคัมภีร์เล่มนั้น ทว่าสิ่งที่ทำให้เขารู้สึกกลัวก็คือ คนประเภทไหนกันที่สามารถเขียนตารางแบบนี้ออกมาได้ หากพวกเขาก้าวไกลถึงขั้นนี้แล้ว ศาสตร์การเล่นแร่แปรธาตุจะยังมีค่าอะไร เขาเองก็คงไม่ต่างจากเด็กน้อยที่กำลังก่อปราสาททรายบิดๆ เบี้ยวๆ เท่านั้น
ทันใดนั้น เคโมก็นึกถึงคำสัญญาของเจ้าชายได้ หากเขาเรียกไชมส์มาที่นี่ แล้วชวนลูกศิษย์ที่ครั้งก่อนไม่ทันชวนให้มาที่นี่ด้วยได้ เขาก็อาจจะได้คนมาเติมห้องปฏิบัติการใหม่ทั้งสามแห่งจนเต็ม ถึงตอนนั้น ‘เคมีขั้นกลาง’ ที่เขาใฝ่หามาตลอดก็จะลอยมาถึงมือเขา
พอคิดถึงตรงนี้ เขาก็หยิบกระดาษเปล่าออกมา แล้วเขียนจดหมายตอบอีกฝ่ายทันที
อันที่จริง ตอนที่เจ้าชายถามเขาในที่ประชุมว่าภารกิจผลิตกรดของเขาคืบหน้าไปถึงไหนแล้วนั้น เขาไม่ได้พูดความจริงออกไป เพราะเนื้อหาพวกนั้นซับซ้อนและยืดยาว พูดไปก็เสียเวลาเปล่า ที่สำคัญคือเขาเองก็ไม่รู้ว่าวิธีของเขาจะทำได้จริงหรือไม่ เพราะอย่างไรเสีย วิธีสังเคราะห์กรดที่เขาคิดขึ้นมานั้น ก็อ้างอิงมาจากหลักการทำปฏิกิริยาและธาตุที่เขียนในหนังสือทั้งสิ้น
หากเทียบกับวิธีเล่นแร่แปรธาตุในอดีตแล้ว สมมติฐานประเภทนี้ก็ไม่ต่างอะไรจากถ้อยคำเพ้อเจ้อของเด็กน้อยยามละเมอ...เขาตั้งใจจะใช้สสารที่ไม่เคยพบเห็นมาก่อนและหลักการเกิดปฏิกิริยาที่ไม่เคยได้ยินที่ไหน มาผลิตของสิ่งใหม่ที่หน้าตาไม่เหมือนวัตถุดิบเดิม เพียงเพราะพวกมันมีธาตุชนิดเดียวกัน
แต่เคโมรู้สึกลึกๆ ว่า มันอาจจะได้ผลก็ได้!
อย่างไรเสีย การทดลองหลายร้อยครั้งก่อนหน้านี้ก็พิสูจน์ให้เห็นแล้วว่า เนื้อหาในหนังสือเล่มนี้ถูกต้องจริงๆ
เมื่อมีก้าวแรกแล้ว ก้าวต่อไปก็คือการทดลองตามทฤษฎีทั้งหมดในห้องปฏิบัติการ เพราะเจ้าชายเคยบอกว่า ผลิตภัณฑ์ที่สามารถผลิตได้ด้วยกรรมวิธีทางอุตสาหกรรมนั้น กระบวนการผลิตของมันก็สามารถทำได้ในห้องปฏิบัติการเช่นกัน
เขาเขียนจดหมายเสร็จอย่างรวดเร็ว เนื้อหาในนั้นไม่ค่อยมีคำปลอบใจไชมส์เท่าไร ส่วนใหญ่เป็นการอธิบายอย่างตรงไปตรงมาถึงสิ่งที่สามารถรู้ได้ สามารถคาดเดาได้ และสามารถหวังผลได้จากการเล่นแปรธาตุให้อดีตลูกศิษย์คนนี้รู้มากกว่า เคโมเชื่อว่า ปราชญ์ทุกคนที่หลงใหลการเล่นแร่แปรธาตุจะไม่มีวันปล่อยโอกาสที่จะได้เห็นสัจธรรมนี้หลุดลอยไปเป็นอันขาด
เคโมสอดกระดาษจดหมายที่พับแล้วเข้าไปในซอง จากนั้นจึงปิดผนึกซองด้วยครั่ง ที่เหลือก็แค่รอฝากจดหมายไปกับพ่อค้าที่ยินดีส่งจดหมายให้เขาในวันพรุ่งนี้เท่านั้น
หลังจากทำทุกอย่างเสร็จแล้ว เขาก็เลื่อนสายตาไปที่ตารางธาตุอีกครั้ง
หากช่องในตารางจะต้องว่างเปล่าแบบนี้ตลอดไป เคโมก็คงหมดอาลัยตายอยากในชีวิตอย่างไม่ต้องสงสัย แต่โชคดีที่คำพูดตอนท้ายของเจ้าชายทำให้เขาใจชื้นขึ้นมาได้ ถ้อยคำเหล่านั้นยังคงดังก้องในหูเขาจนถึงทุกวันนี้…
‘อย่าทำหน้าเช่นนั้นสิ ตารางธาตุนี้เรียงธาตุตามกฎทั้งนั้น เจ้าเติมเอาเองก็ได้นี่’
‘เรียง...ตามกฎหรือพ่ะย่ะค่ะ ฝ่าบาททรงหมายความว่า กระหม่อมสามารถคาดเดาธาตุที่หายไปได้ เหมือนเวลาที่กระหม่อมคาดเดาสูตรเล่นแร่แปรธาตุอย่างนั้นหรือพ่ะย่ะค่ะ’
‘ถูกต้อง ต่อให้เจ้าไม่เคยเห็นพวกมันมาก่อน เจ้าก็สามารถบรรยายหน้าตาและคุณสมบัติพิเศษของพวกมันได้’
‘เช่นนั้น...กฎที่ว่านั่นคืออะไรหรือพ่ะย่ะค่ะ’
‘เจ้าอยากรู้หรือ มันอยู่ใน ‘เคมีขั้นกลาง’ น่ะ’
........................................


[Go To Next Chapter]( ./184.md)