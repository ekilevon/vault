##บทที่ 285 ตอบกลับ
สภาพแวดล้อมบนเกาะสลีปปิ้งดีขึ้นทุกวัน แค่บินขึ้นฟ้า ทิลลีก็มองเห็นตลาดนัดที่คึกคักและผู้คนที่คลาคล่ำได้อย่างชัดเจน
เกาะสลีปปิ้งในตอนนี้ไม่ใช่เกาะอันโดดเดี่ยวของแม่มดสามร้อยกว่าคนอีกต่อไป ทิลลีใช้การต่อรองเจรจา สร้างสัมพันธ์ทางการค้ากับอ่าวเครสเซนต์มูน เกาะทวินดรากอน ท่าเรือซันเซ็ต และเมืองแชลโลว์วอเตอร์ซึ่งอยู่ในฟยอร์ดแล้ว ทั้งยังชักชวนคนธรรมดาที่อยู่บนเกาะแออัดให้มาอยู่ที่นี่ด้วย
แม้ตอนนี้พวกเขาจะยังเกาะกลุ่มอยู่บริเวณรอบนอกของเกาะซึ่งไกลจากพวกแม่มดมากก็ตาม แต่ทิลลีเชื่อว่าสักวันหนึ่ง เกาะสลีปปิ้งจะกลายเป็นเมืองที่ไม่มีการแบ่งแยก การสร้างความกลมเกลียวในสังคมเป็นขั้นตอนที่กินเวลานาน ทว่าคุ้มค่าแก่การรอคอย ไม่ว่าแม่มดที่ตื่นรู้บนเกาะอื่นๆ จะย้ายมาอยู่ที่เกาะสลีปปิ้ง หรือจะอยู่ที่บ้านเกิดตัวเองเพราะได้รับการยอมรับจากคนทั่วไปแล้วก็ตาม ก็ล้วนเป็นข่าวดีสำหรับเกาะสลีปปิ้งทั้งนั้น เพราะนั่นหมายความว่า ทิลลีและเหล่าแม่มดที่อพยพมาจะได้รับการสนับสนุนมากขึ้น
“ลงมาเถอะเพคะ ลมเริ่มแรงแล้ว” แอชเชสตะโกนมาจากข้างล่าง “ระวังร่วงลงมานะเพคะ!”
“ข้าไม่เป็นไรหรอกน่า!” เธอโบกมือ ทว่าทันใดนั้น ร่างกายก็พลันหล่นวูบลงไป จนกระทั่งถึงความสูงระดับหนึ่ง เธอจึงประคองตัวได้ “เฮ้อ...ควบคุมยากจริงๆ นั่นล่ะ”
“ทรงรู้ว่าควบคุมยากแล้วยังจะทรงบินสูงขนาดนั้นอีกหรือเพคะ!” แอชเชสกระทืบเท้า “ฝ่าบาทน่าจะทรงฝึกบินต่ำๆ หรือไม่ก็ทรงฝึกบินเหนือทะเลก่อน หากยังไม่ทรงลงมาอีก หม่อมฉันจะปีนขึ้นหลังคาไปจับตัวฝ่าบาทแล้วนะเพคะ”
“ก็ได้ๆ ข้ารู้แล้ว” ทิลลีเองก็รู้สึกว่าลมพัดแรงขึ้นจริงๆ จึงไม่ดึงดันจะบินต่อ เธอผ่อนพลังวิเศษลง แล้วค่อยๆ หย่อนตัวลงในสวนบริเวณที่พัก
“หากคราวหน้าจะทรงทำอะไรเช่นนี้อีก ก็ทรงเรียกมอลลี่ก่อนนะเพคะ” แอชเชสถลึงตาใส่อีกฝ่าย “อย่างน้อยผู้ช่วยวิเศษของนางก็ช่วยรับฝ่าบาทได้”
“ตราบใดที่ข้ายังปล่อยพลังได้อย่างต่อเนื่อง ข้าก็ไม่ร่วงลงมาหรอก อย่างมากก็แค่บังคับทิศทางไม่ได้เท่านั้น” เธอถอดถุงมือที่ประดับหินเวทมนตร์สีฟ้าออกแล้วส่งให้อีกฝ่าย “เจ้าก็ลองเสียหน่อยสิ ความรู้สึกเวลาอยู่บนฟ้าน่ะยอดเยี่ยมจริงๆ นะ เวลามองเกาะสลีปปิ้งจากมุมสูง ข้ารู้สึกเหมือนเห็นโลกอีกใบเลยล่ะ”
“ไม่ดีกว่าเพคะ” แอชเชสโบกมือ “ขนาดหินสายฟ้าเมื่อคราวก่อนหม่อมฉันยังใช้ไม่ได้เลย ยิ่งหินที่ต้องคอยเติมพลังเข้าไปตลอดเวลาแบบนี้ยิ่งไม่ต้องพูดถึง แล้วอีกอย่าง มันก็มีแค่ก้อนเดียวด้วย ต่อให้หม่อมฉันควบคุมมันได้ หม่อมฉันก็บินพร้อมฝ่าบาทไม่ได้อยู่ดี”
“ก็จริงของเจ้า” ทิลลีเก็บถุงมืออย่างเสียดาย “ข้ายังคิดอยู่บ่อยๆ เลยว่า หากข้าเข้าใจหลักการของมัน แล้วสร้างหินเวทมนตร์ที่มีพลังเช่นนี้ได้จะดีแค่ไหน”
“ฝ่าบาททรงคิดว่าหินชนิดนี้เป็นผลงานของมนุษย์หรือเพคะ”
“แน่นอนสิ” เธอพยักหน้าอย่างไม่ลังเล “ไม่ว่าจะดูจากผิวที่มันเงาหรือประโยชน์ใช้สอยของมัน ข้าก็มั่นใจว่ามันไม่ใช่หินธรรมชาติแน่ กลุ่มคนที่สร้างโบราณสถานคงรู้เรื่องพลังวิเศษไม่น้อย เสียดายก็แต่พวกเขาไม่ทิ้งเบาะแสอะไรไว้ นอกจากเอกสารที่อ่านไม่รู้เรื่องพวกนั้น”
ทันใดนั้น เงาสีขาวขนาดใหญ่ก็ร่วงลงมาจากฟ้าอย่างรวดเร็วแล้วกระแทกพื้นดังตุ้บ เศษดินฟุ้งกระจายขึ้นมากองใหญ่
“เมซีหรือ” แอชเชสเลิกคิ้ว
“อูย...เจ็บจังเลย” เงานั้นเป็นเมซีจริงๆ เธอลุกขึ้นจากพื้นแล้วนวดศีรษะว่า “เมื่อครู่หม่อมฉันตาฝาดไปหรือไม่เพคะ เจ้าหญิงทิลลีทรงบินอยู่กลางอากาศจริงๆ! หากไม่ใช่เพราะสีผมล่ะก็ หม่อมฉันคงคิดว่าเป็นไลต์นิ่งแน่ๆ”
“เจ้าตาไม่ฝาดหรอก เมื่อครู่นี้ข้าบินจริงๆ” ทิลลีหัวเราะพลางหยิกแก้มอีกฝ่าย “เป็นอย่างไรบ้าง...แม่มดจากเกาะสลีปปิ้งไปอยู่เมืองชายแดนมีความสุขดีหรือไม่”
“มีความสุขดีมากเพคะ พวกนางยังฝากจดหมายมาให้ฝ่าบาทด้วยเพคะ” เมซีค้นจดหมายจากกระเป๋าสะพาย “ฉบับนี้เป็นของโลตัส ฉบับนี้เป็นของอีฟลิน แล้วก็ฉบับนี้...เป็นของเจ้าชายโรแลนด์”
ทิลลีชะงักไปเล็กน้อย จดหมายของเจ้าชายหนาประมาณครึ่งนิ้วมือได้ มันถูกห่ออย่างแน่นหนาจนดูคล้ายพัสดุ มิหนำซ้ำยังมีน้ำหนักด้วย เห็นได้ชัดว่าสิ่งที่อยู่ข้างในไม่ใช่กระดาษจดหมายธรรมดาแน่นอน
“ลำบากเจ้าแล้ว”
แอชเชสหยิบแป้งทอดออกมาครึ่งหนึ่ง แล้วบิเป็นชิ้นเล็กๆ ส่งให้เมซี ทว่าอีกฝ่ายส่ายหน้าก่อนจะยัดปลาแห้งใส่ปากแทน จากนั้นจึงพูดเสียงอู้อี้ว่า “หม่อมฉันขอตัวไปเล่นกับมอลลี่นะเพคะ” พูดจบก็แปลงร่างกลับไปเป็นพิราบขาวตัวใหญ่ แล้วสะบัดปีกบินออกจากสวนไป
“เหตุใดหม่อมฉันถึงรู้สึกว่าไม่เจอนางแค่เดือนเดียว นางกลับตัวโตขึ้นอีกแล้ว”
“ข้าก็รู้สึกเหมือนกัน” ทิลลีหัวเราะ “สงสัยเมืองชายแดนจะอยู่สบายจริงๆ กระมัง”
ทันทีที่กลับเข้ามาในห้อง เธอก็ฉีกจดหมายของโรแลนด์ออก นอกจากกระดาษจดหมายที่มีเนื้อความแน่นพรืดแล้ว ในนั้นยังมีภาพวาดเสมือนจริงอีกสิบกว่าแผ่น
“มันคืออะไรหรือเพคะ”
ทิลลีเองก็สงสัยเหมือนแอชเชสเช่นกัน เธอส่ายหน้าก่อนจะคลี่ภาพวาดออกทีละแผ่น...ภาพพวกนั้นน่าเหลือเชื่อมาก ฉากหลังของมันดูคล้ายกับป่าร้างในยามเย็น ภายใต้ดวงอาทิตย์สีแดงสดราวกับเลือด สัตว์ประหลาดหน้าตาน่ากลัวสองตัวกำลังเข่นฆ่าแม่มดกลุ่มใหญ่ และพวกแม่มดก็ตกเป็นฝ่ายเสียเปรียบอย่างเห็นได้ชัด ดูเหมือนพลังที่พวกเธอมีจะใช้ประโยชน์อะไรไม่ได้เลย ไม่ว่าจะงูพิษหรือลูกไฟก็ไม่อาจหยุดยั้งการคุกคามของศัตรูได้ พอดูถึงภาพสุดท้าย เธอก็เห็นแม่มดจำนวนมากนอนอยู่ท่ามกลางกองเลือด
ทิลลีขมวดคิ้วมุ่น ภาพตรงหน้าเป็นผลงานของแม่มดอย่างไม่ต้องสงสัย มีเพียงพลังวิเศษเท่านั้นที่จะรังสรรค์ภาพวาดที่สมจริงเช่นนี้ได้ ทว่า...ภาพพวกนี้เป็นแค่จินตนาการ หรือเป็นเหตุการณ์ที่เคยเกิดขึ้นจริงกันแน่
เธอเปิดจดหมายด้วยความไม่สบายใจ แล้วอ่านเนื้อหาในนั้นอย่างรวดเร็ว
เพียงไม่กี่อึดใจ ทิลลีก็รู้สึกร้าวรานใจอย่างรุนแรง คำที่ปรากฏซ้ำแล้วซ้ำอีกในจดหมายทำให้มือทั้งสองของเธอสั่นระริก มันคือคำว่า ‘ปีศาจ’
“เกิดอะไรขึ้นเพคะ” แอชเชสกุมข้อมือเธอไว้ “ในจดหมายเขียนอะไรหรือเพคะ”
“เรื่องในอดีตของสมาคมน่ะ” เธอลูบหลังมืออีกฝ่ายเพื่อบอกว่าไม่เป็นไร “พวกนางเคยเข้าไปตามหาภูเขาศักดิ์สิทธิ์ในดินแดนร้าง...เจ้าคงจำเรื่องภูเขาศักดิ์สิทธิ์ได้กระมัง”
“เพคะ บ้านในตำนานของแม่มด แม่มดจะพบความสงบและความสุขที่แท้จริงได้ที่ภูเขาศักดิ์สิทธิ์ แต่ตำนานนั่นเป็นเรื่องโกหกทั้งเพ” แอชเชสพูดอย่างไม่เห็นด้วย “อยู่เกาะสลีปปิ้งก็ใช้ชีวิตอย่างสงบสุขได้เหมือนกัน เรื่องปีศาจกัดกินร่างกายเป็นแค่คำลวงของศาสนจักรเท่านั้น”
“แต่ฮัคคาลาเชื่อว่าภูเขาศักดิ์สิทธิ์มีอยู่จริง นางพบคัมภีร์โบราณในโบราณสถานที่ป่าดินแดนตะวันออก แล้วคิดว่าประตูที่เชื่อมกับภูเขาศักดิ์สิทธิ์ตั้งอยู่ในดินแดนต้องห้ามที่ไม่มีใครย่างกรายเข้าไป ดังนั้นนางจึงนำสมาคมเดินทางข้ามเทือกเขาสิ้นวิถี แล้วมุ่งหน้าไปยังดินแดนร้าง ทว่าพวกแม่มดไม่เจอภูเขาศักดิ์สิทธิ์ แต่กลับเจอสัตว์ประหลาดน่ากลัวแทน” ทิลลีพูดเสียงเบา
“ทรงหมายถึงสิ่งที่อยู่ในภาพวาดหรือเพคะ” แอชเชสเสียวสันหลังวาบ
“ถูกต้อง” เธอพูดด้วยสีหน้าเคร่งขรึม “ในจดหมายบอกว่าพวกมันมีพละกำลังที่น่าตกใจ เคลื่อนไหวได้ว่องไว และสามารถควบคุมสัตว์อสูรได้ มิหนำซ้ำ หนึ่งในนั้นยังสามารถเสกสายฟ้าออกมาจากมือได้ด้วย...เหมือนกับพลังของแม่มดไม่มีผิด สุดท้ายแล้ว แม่มดสี่สิบกว่าคนนี้รอดชีวิตมาได้เพียงหกคนเท่านั้น แต่เพราะพวกนางไม่มีทางไป จึงตัดสินใจมาพึ่งผู้ปกครองเมืองชายแดน”
“ที่แท้ก็...อย่างนี้นี่เอง”
“นอกจากนี้ จุดที่ข้าสงสัยก็คือ เหตุใดข้อความยุ่งเหยิงที่ส่วนท้ายของคัมภีร์โบราณจึงเขียนด้วยตัวอักษรของสี่อาณาจักรใหญ่” ทิลลีพลิกไปด้านหลังจดหมาย “ในนั้นพูดถึงเมืองศักดิ์สิทธิ์ การทำสงครามกับปีศาจ และการทดสอบนักรบอาญาสิทธิ์ของอควาเรียส ซึ่งน่าจะเป็นเรื่องที่เกิดขึ้นเมื่อสี่ร้อยกว่าปีก่อนแน่นอน แต่ในเมื่อพวกเขาก็รู้ภาษาของอาณาจักร แล้วเหตุใดจึงใช้ตัวอักษรอีกชนิดมาบันทึกเอกสารและคัมภีร์เล่า”
เจ้าหญิงอันดับที่ห้าคิดอยู่เป็นนานก็ไม่ได้คำตอบ จึงตัดสินใจพักเรื่องนี้ไว้ แล้วหันไปหยิบจดหมายของซิลเวียมาอ่านแทน จะได้รู้เสียทีว่าผู้ปกครองเมืองชายแดนตัวจริงเป็นใครกันแน่
ทว่าแค่ประโยคแรกของจดหมายก็ทำเอาเธออ้าปากค้าง ตื่นตะลึงยิ่งกว่าตอนเห็นคำว่าปีศาจเสียอีก
‘ทูลเจ้าหญิงทิลลี หม่อมฉันไม่พบร่องรอยการปลอมแปลงหรือพลังวิเศษใดๆ ในตัวเจ้าชายโรแลนด์ และในเมืองชายแดนก็ไม่มีแม่มดอื่นใดนอกจากแม่มดในสโมสร ดังนั้นหม่อมฉันจึงคิดว่า...เจ้าชายน่าจะเป็นพระเชษฐาของฝ่าบาทจริงๆ เพคะ’
........................................


[Go To Next Chapter]( ./198.md)