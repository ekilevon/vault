##บทที่ 167 ผลแพ้ชนะ
สถานที่ประลองก็คือพื้นที่บริเวณเชิงกำแพงฝั่งตะวันตกของเมืองชายแดน


นอกจากโรแลนด์แล้ว ขวานเหล็ก ทีก ไบรอัน และสมาชิกในสโมสรแม่มดทุกคนก็มาดูการประลองด้วย


รวมทั้งนกพิราบอวบอ้วนที่ซุ่มอยู่บนหอสังเกตการณ์อีกหนึ่งตัว


เพื่อป้องกันอุบัติเหตุจากปืน ทุกคนจะต้องดูการประลองจากบนกำแพงเมือง ผู้ประลองสองคน...หัวหน้าอัศวินคาร์เตอร์ แลนนิสและแม่มดอมนุษย์แอชเชสจะทำการประลองแบบหนึ่งต่อหนึ่งในบริเวณที่ใกล้กำแพงเมืองมากที่สุด


คาร์เตอร์ไม่ได้สวมเกราะอัศวินเหมือนที่แล้วมา ทว่าเปลี่ยนเป็นชุดหนังทะมัดทะแมงเหมาะแก่การเคลื่อนไหว รอบเอวแขวนซองปืนซึ่งสั่งทำขึ้นเป็นพิเศษ มีปืนเสียบอยู่ซ้ายขวาด้านละกระบอก หลังเอวยังเหน็บมีดสั้นเผื่อใช้ยามฉุกเฉินอีกหนึ่งเล่ม แต่โรแลนด์รู้ว่าหากถึงขั้นที่ต้องใช้มีดสั้นสู้กับอมนุษย์ล่ะก็ สู้ชิงยอมแพ้ไปเลยดีกว่า


แอชเชสยังคงปกปิดร่างกายตัวเองด้วยชุดคลุมสีดำเหมือนเดิม เธอรวบผมดำยาวขึ้นเป็นหางม้า ทิ้งปลายผมลงมาด้านหลังอย่างเป็นธรรมชาติ ราวกับไม่สนใจว่ามันจะเพิ่มจุดอ่อนให้ตัวเองเลย สิ่งเดียวที่ต่างไปจากเดิมเห็นจะเป็นดาบยักษ์ที่ไม่มีผ้าพันไว้อีกต่อไป ใบมีดสีน้ำตาลดำแทบไม่เปล่งประกายใดๆ เป็นอย่างที่โรแลนด์คิดไว้จริงๆ ดาบเล่มนี้ผิวขรุขระไม่เรียบเนียน ดูแล้วไม่ใช่อาวุธชั้นดีแน่นอน มิหนำซ้ำ บริเวณที่สึกหรอจากการใช้งานยังมีสนิมขึ้นเพราะขาดการดูแลอย่างเหมาะสมด้วย


ผู้ประลองทั้งสองเดินเข้ามาในสนามประลอง คาร์เตอร์ปรับตำแหน่งตัวเองจนอยู่ห่างจากอีกฝ่ายเกินสิบห้าเมตร เขามั่นใจว่าตัวเองไม่น่าจะพลาดเป้านิ่งในระยะนี้ สุดท้ายจึงหยิบปืนสองกระบอกออกมาตรวจดูกระสุนและรูโม่อีกรอบ


โรแลนด์ให้เอคโคเลียนเสียงตัวเองแล้วประกาศเสียงดัง “กติกาการประลองไม่ยุ่งยาก แค่แตะตัวคู่ต่อสู้ได้ก็เป็นอันสิ้นสุดการประลอง ห้ามโจมตีศีรษะ และสามารถยอมแพ้ได้ตลอดเวลา! ตราบใดที่พวกเจ้าไม่ตายคาสนามประลอง นาน่าก็จะรักษาพวกเจ้าจนหายเป็นปกติได้ มีข้อสงสัยอะไรหรือไม่” เขารออยู่สักครู่ เมื่อเห็นทั้งสองคนไม่มีข้อโต้แย้งจึงพูดต่อ “ได้ยินเสียงระฆังแล้วเริ่มการประลองได้!”


แอชเชสแอบประเมินคู่ต่อสู้เงียบๆ เธอซึ่งเป็นอมนุษย์มักต่อสู้ตามสัญชาตญาณตัวเองเป็นส่วนใหญ่ แม้ว่าหลังจากติดตามเจ้าหญิงทิลลีแล้วจะได้เรียนวิชาดาบจากอาจารย์ในวังหลวงมาแล้วก็ตาม ทว่าจนแล้วจนรอด เธอก็ยังรู้สึกว่าเธอแทบไม่ได้อะไรจากการเรียนเลย


อีกฝ่ายเป็นหัวหน้าอัศวินของเจ้าชาย แต่กลับไม่ถือโล่ถือหอกอย่างอัศวินทั่วไป แม้แต่ชุดเกราะก็ไม่ใส่ มิหนำซ้ำอาวุธในมือก็ดูประหลาดชอบกล ทว่าดูจากรูปทรงแล้ว แอชเชสเดาว่าคงไม่ใช่อาวุธที่ใช้ในการต่อสู้ประชิดตัวอย่างกริช อย่างนั้นก็เหลือความเป็นไปได้เพียงอย่างเดียวแล้ว มันจะต้องเป็นอาวุธที่ใช้โจมตีระยะไกลเหมือนธนูและหน้าไม้แน่นอน


ธนูและหน้าไม้ทำอะไรอมนุษย์ไม่ได้ นี่คือข้อสรุปจากประสบการณ์การต่อสู้อันโชกโชนของแอชเชส ยิ่งเป็นหน้าไม้ขนาดเล็กด้วยแล้ว เธอถึงกับใช้มือเปล่าคว้าลูกหน้าไม้ที่พุ่งเข้ามาได้ด้วยซ้ำ แต่ในเมื่อเจ้าชายดูมั่นอกมั่นใจขนาดนั้น ก็แสดงว่าอาวุธในมืออีกฝ่ายคงไม่ใช่อาวุธธรรมดาแบบหน้าไม้แน่


สัญชาตญาณบอกเธอว่าเธอจะต้องบุกประชิดตัวอัศวินให้เร็วที่สุด ห้ามยืนนิ่งๆ รออีกฝ่ายโจมตีก่อนเด็ดขาด ดังนั้นก่อนที่การประลองจะเริ่มขึ้น แอชเชสจึงปักปลายดาบลงไปในดิน ท่าทางนี้ดูเหมือนไม่มีพิษภัยอะไร ทว่านี่เป็นท่าที่ใช้รับมืออาวุธประเภทธนูได้ดีที่สุด


ทันใดนั้น เสียงระฆังกังวานก็ดังมาจากกำแพงเมือง


แอชเชสแทบจะเคลื่อนไหวในทันที มือทั้งสองที่กำด้ามดาบดันปลายดาบไปด้านหน้าอย่างแรง เศษหิน ดินทรายและหญ้าพุ่งกระเด็นไปหาอัศวินตามแรงดาบขนาดใหญ่ กลายเป็นม่านทรายบังตา


หัวหน้าอัศวินโต้ตอบอย่างว่องไว อาวุธในมือผุดประกายไฟออกมาพร้อมเสียงคำรามลั่น ทว่าแอชเชสกลับมองไม่เห็นอะไรสักอย่าง...หากไม่ใช่เพราะอีกฝ่ายลืมใส่ลูกธนู ก็แปลว่าลูกธนูของเขาเร็วจนเธอมองไม่ทัน แต่ถ้าเป็นอย่างแรกจริงก็ดูจะโง่เง่าไปหน่อยกระมัง ดังนั้น เธอจึงคิดว่าน่าจะเป็นอย่างหลังมากกว่า


แอชเชสพุ่งใส่เป้าหมายจากด้านข้างท่ามกลางม่านทรายที่พรางตา ระยะห่างระหว่างคนทั้งสองหดสั้นไปกว่าครึ่งภายในเวลาเพียงพริบตา และในเวลานี้ เศษทรายก็ยังร่วงไม่ถึงพื้นด้วยซ้ำ คนทั่วไปจะต้องหลบเศษทรายที่สาดใส่หน้าเป็นธรรมดา ขอแค่ทำให้อีกฝ่ายหยุดยิงได้ เธอก็ชนะไปแล้วครึ่งหนึ่ง


ทว่าคาร์เตอร์ไม่ได้ขยับหนีไปไหน เขาไม่สนใจเศษทรายที่กระเด็นใส่หน้า แต่กลับหรี่ตาเล็งอาวุธใส่อมนุษย์ที่วิ่งเข้ามาแล้วลั่นไกอีกครั้ง...เสียงเปรี้ยงดังขึ้นพร้อมๆ กับประกายไฟที่ฉายวาบ แอชเชสกระโดดหลบไปด้านข้างโดยสัญชาตญาณ ทว่าก็ยังมองไม่เห็นลูกธนูอยู่ดี และอัศวินก็ไม่ได้ทำท่าเหมือนง้างสายธนูด้วย


อาวุธใหม่ชนิดนี้คงสามารถยิงต่อเนื่องได้ แต่ว่ายิงพลาดติดกันสองรอบแบบนี้ก็รู้แล้วว่าชัยชนะจะเป็นของใคร


ระยะสิบก้าวสุดท้ายก็ใช้เวลาเพียงพริบตาเช่นกัน เธอตั้งดาบขึ้นบังด้านหน้า เท้าทั้งสองกระทืบพื้น พุ่งเข้าไปกระแทกอัศวินราวกับวัวกระทิง...การกระแทกลักษณะนี้ไม่ทำให้ถึงตาย แต่สามารถทำให้สลบได้ ต่อให้ใจสู้แค่ไหน แต่หากกระดูกอกแหลกไปแล้ว เขาก็ไม่มีทางสู้ต่อได้ ทว่าในจังหวะสุดท้ายนี้เอง แอชเชสพลันได้ยินเสียงการโจมตีครั้งที่สามดังขึ้น เธอรู้สึกว่าดาบในมือสั่นสะเทือนและส่งเสียงดังก้อง จากนั้นก็รู้สึกชาที่ท้องด้านขวา คล้ายกับถูกตัวอะไรตะปบอย่างแรง


แทบจะพริบตาเดียวกันนั้นเอง ร่างของเธอก็กระแทกถูกอกคาร์เตอร์จนเขากระเด็นหวือ ร่างของเขากระเด็นเป็นเส้นโค้งก่อนจะร่วงลงพื้นในเวลาต่อมา


คราวนี้เธอถึงได้มีเวลามาดูแผลที่เอว ทว่าทันทีที่ก้มหน้าก็กลับรู้สึกวิงเวียนอย่างรุนแรง เธอเซไปสองก้าว แทบจะทรุดกับพื้นอยู่รอมร่อ...เรี่ยวแรงของอมนุษย์หลั่งไหลออกจากร่างราวกับสายน้ำ เธอรู้สึกแขนขาหนักไปหมด


แอชเชสใช้ดาบยันร่างตัวเองไว้ ความรู้สึกชาที่บาดแผลแปรเปลี่ยนเป็นความแสบร้อนราวกับถูกไฟเผา ดูเหมือนเนื้อที่เอวจะหลุดหายไปบางส่วน เธอเห็นกระทั่งอวัยวะภายในสีแดงสดของตัวเอง วิธีเดียวที่ทำให้เธอประคองร่างไว้ได้ก็คือกัดฟันทน


...


หากมองจากมุมของโรแลนด์ การประลองครั้งนี้ใช้เวลาเพียงสี่ถึงห้าวินาทีเท่านั้น เขาเห็นแม่มดอมนุษย์สาดทรายใส่คาร์เตอร์ และพุ่งจู่โจมคาร์เตอร์จากด้านข้างในจังหวะเดียวกัน ระหว่างนั้นเธอเปลี่ยนทิศทางไปหนึ่งครั้ง จากนั้นก็พุ่งเข้าชนอัศวินอย่างแรง ส่วนคาร์เตอร์นั้น ก่อนที่จะถูกอีกฝ่ายชนกระเด็นก็ยิงกระสุนไปทั้งหมดสามนัด...เรื่องนี้อยู่เหนือความคาดหมายของโรแลนด์มาก


หากเขาเป็นคนที่ต้องประลองกับแอชเชสซึ่งว่องไวผิดมนุษย์ เขาคงมองไม่เห็นแม้แต่เงาของอีกฝ่าย ทว่าคาร์เตอร์กลับเล็งและยิงได้อย่างแม่นยำ นั่นเป็นเครื่องพิสูจน์แล้วว่าเขาได้ตำแหน่งหัวหน้าอัศวินมาอย่างสมศักดิ์ศรี ส่วนกระสุนสองนัดที่ยิงพลาดในตอนแรกก็ไม่ใช่เรื่องแปลกอะไร อันที่จริง หากแอชเชสเปลี่ยนทิศทางอีกสักสองสามครั้งด้วยความเร็วระดับเดิม คาร์เตอร์ก็คงยิงไม่ถูกเธอสักนัด


หัวใจสำคัญอยู่ที่กระสุนนัดที่สามมากกว่า เพราะในระยะห้าถึงหกเมตรสุดท้าย แอชเชสใช้ดาบบังหน้าอกแล้ววิ่งพุ่งมาเป็นเส้นตรง


หากเป็นหน้าไม้...ต่อให้เป็นหน้าไม้ขนาดใหญ่ก็ตาม อย่างมากลูกหน้าไม้ก็คงแค่ปักดาบเท่านั้น คงทำอะไรอมนุษย์ไม่ได้แม้แต่ปลายเล็บ ทว่ากระสุนซึ่งมีเส้นผ่านศูนย์กลางสิบสองมิลลิเมตรและมีหัวเป็นเหล็กกล้ากลับแสดงอานุภาพได้อย่างเต็มที่ในระยะห่างนี้


ตอนนั้นโรแลนด์เห็นเศษผงสีดำๆ ฟุ้งกระจาย บริเวณสีข้างของแอชเชสมีละอองเลือดกระเซ็นออกมา จนกระทั่งเธอทรงตัวได้มั่นคงแล้ว โรแลนด์ถึงได้เห็นว่าเอวของเธอแหว่งไปราวกับถูกสัตว์อสูรกัดขาด ลำไส้บางส่วนไหลห้อยอยู่ข้างลำตัว ดาบครึ่งล่างปรากฏรูโหว่ลักษณะคล้ายถ้วย คงเพราะถูกกระสุนยิงทะลุนั่นเอง หัวกระสุนที่เสียสมดุลกับเศษเหล็กที่กระเด็นจากดาบเจาะทะลวงเข้าไปในท้องเธอ ฉีกเอวเธอจนเป็นบาดแผลขนาดใหญ่


ทว่าทั้งที่ได้รับบาดเจ็บสาหัสขนาดนี้ เธอกลับยังประคองสติและฝืนยืนอยู่ในลานประลองได้...ร่างกายของแม่มดอมนุษย์แข็งแกร่งจนน่ากลัว หากเขาใช้หัวกระสุนขนาดเล็กหรือลูกตะกั่วอย่างเมื่อก่อน บางทีร่างกายเธออาจจะยังต้านทานไหวก็ได้ เมซีปราดไปประคองแอชเชสทันที ทว่าเธอมีรูปร่างแคระแกร็น จึงทำได้แค่กอดขาแอชเชสไว้ด้วยสีหน้าร้อนรน


นาน่ารุดไปรักษาคาร์เตอร์แล้ว โรแลนด์เองก็รีบเดินเร็วๆ มาหาแอชเชสที่ยังประคองร่างตัวเองไว้ได้เช่นกัน


ดูเหมือนเธอจะรอเวลานี้มาตลอด


“หม่อมฉันชนะแล้ว...” แอชเชสพูดจบก็ไม่รอให้โรแลนด์พูดอะไร ทิ้งตัวลงมาซบไหล่เขาทันที


........................................


[Go To Next Chapter]( ./80.md)