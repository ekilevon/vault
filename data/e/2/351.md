##บทที่ 439 ที่เกิดเหตุ
“ลูกพี่เวเดอร์ บะ...แบบนี้จะดีหรือ” ไฟร์เฮดลูบชุดที่สวมอยู่อย่างไม่สบายใจ “ท่านหัวหน้าอัศวินบอกว่า เครื่องแบบคือเครื่องบอกฐานะของพวกเรา ระหว่างปฏิบัติหน้าที่จะต้องสวมใส่ให้เรียบร้อย”
“แล้วถ้าทำสกปรกก็ต้องโดนทำโทษด้วย แต่นี่พวกเราไม่แม้แต่จะใส่ด้วยซ้ำ” วิสเซิลมองซ้ายทีขวาที คล้ายกับกลัวเพื่อนร่วมงานจะเห็นเข้า
“ไม่ต้องพูดมากแล้ว เพราะมันบอกฐานะของพวกเราน่ะสิถึงได้ไม่ควรใส่ ขืนใส่ชุดดำยืนอยู่กลางหิมะล่ะก็ ต่อให้เป้าหมายอยู่ไกลเป็นร้อยก้าวก็เห็นพวกเราอยู่ดี แล้วพวกเราจะจับคนร้ายได้อย่างไร” เวเดอร์ถ่มน้ำลาย “พวกเจ้าเป็นชาวเมืองชายแดนใช่หรือไม่”
“ใช่” พอพูดถึงตรงนี้ คนทั้งสองก็กระปรี้กระเปร่าขึ้นมาทันที “พ่อข้าเป็นนายพราน เมื่อก่อนอยู่ที่ถนนเก่า ฝีมือไม่ธรรมดาเชียวล่ะ ขนาดจิ้งจอกวิ่งอยู่ในป่า เขาก็ยังยิงธนูถูกคอมันได้ในดอกเดียว”
“ข้าก็เหมือนกัน ท่านพ่อบอกว่าอาชีพนายพรานไม่มั่นคง สู้ขุดเหมืองไม่ได้ นี่เขาถึงกับเตรียมจอบให้ข้าแล้วนะ หากเจ้าชายไม่เสด็จมาปกครองที่นี่เสียก่อน ข้าก็คงต้องเป็นคนงานเหมืองไปตลอดชีวิต”
“ก็พอดูออกอยู่” เวเดอร์ยักไหล่ มีแต่ลูกนายพรานเท่านั้นที่จะมีชื่อแปลกๆ แบบนี้ “ในเมื่อพวกเจ้าเป็นชาวเมืองชายแดน พวกเจ้าก็ต้องยิ่งห่วงเมืองมากกว่าข้าซึ่งเป็นคนนอกสิ ขนาดข้ายังไม่กลัวถูกลงโทษเลย แล้วพวกเจ้าจะกลัวอะไร หรือพวกเจ้าคิดว่าเรื่องนี้สำคัญกว่าการรักษากฎที่เจ้าชายทรงกำหนดเล่า”
“เอ่อ...” คนทั้งสองลังเลอยู่สักครู่ก่อนจะพูดอย่างตัดสินใจว่า “ท่านพูดถูก”
“แต่ลูกพี่เวเดอร์ก็ไม่ใช่คนนอกเสียหน่อย ท่านได้บัตรประชาชนแล้วไม่ใช่หรือ เจ้าชายตรัสว่า คนที่ถือบัตรประชาชนล้วนป็นประชาชนของพระองค์ทุกคน” วิสเซิลพึมพำ
เวเดอร์หัวเราะ ไม่พูดอะไรอีก จากนั้นจึงจ้องไปที่ถ้ำทางทิศตะวันออกของเขตที่อยู่อาศัยชั่วคราว
เขาเป็นตำรวจมาแล้วเกือบสามเดือน จึงคุ้นเคยกับความเป็นอยู่ในดินแดนตะวันตกเป็นอย่างดี ตอนแรกยังนึกว่า ‘กองลาดตระเวน’ ที่ไม่ขูดรีดหรือหลอกลวงคนจะว่างงานเสียอีก ทว่าแท้จริงแล้วกลับมีงานล้นมือทุกวัน
จะรับผู้ลี้ภัยก็ต้องใช้ตำรวจ จะไกล่เกลี่ยข้อพิพาทในหมู่ประชาชนก็ต้องใช้ตำรวจ แม้แต่จะจับคนร้ายหรือสายสืบก็ยังเป็นหน้าที่ของตำรวจ...ในขณะที่กองทัพที่หนึ่งมีหน้าที่แค่ทำสงครามกับสัตว์อสูรเท่านั้น ไม่ได้ยุ่งเกี่ยวกับการรักษาความสงบภายในเมืองเลย
เรื่องนี้ต่างจากที่เขาคิดไว้ตอนแรกมาก
กองลาดตระเวนที่เมืองวาเลนเซียเปรียบเสมือนกำลังเสริมของกองป้องกันเมือง งานที่ทำมีทั้งงานสกปรกและงานใช้แรงงาน ได้เงินตกถึงมือเพียงน้อยนิดเท่านั้น นี่ก็คือเหตุผลที่กองลาดตระเวนส่วนมากมักหารายได้พิเศษด้วยวิธีมิชอบ แต่ที่เมืองชายแดนแห่งนี้ ตำรวจและกองทัพที่หนึ่งกลับไม่ยุ่งเกี่ยวกันเลย อย่างแรกดูแลความสงบภายใน ส่วนอย่างหลังทำสงครามกับศัตรูภายนอก
แต่ที่ทำให้เวเดอร์ประหลาดใจที่สุดก็คือ พวกเขาไม่เพียงแต่ต้องรับคำสั่งจากเบื้องบนเท่านั้น แต่ยังต้องรับรายงานจากพวกชาวเมืองด้วย...ถูกต้อง ประชาชนในเมืองนี้ได้เปลี่ยนทัศนคติที่เขามีต่อคนธรรมดาไปอย่างสิ้นเชิง พวกชาวบ้านที่ทั้งขี้เกียจและโง่เขลากลับรู้จักสังเกตบุคคลที่มีพฤติกรรมน่าสงสัย และนำไปรายงานสำนักงานเมืองได้ ทุกครั้งที่มีเรือสินค้าจากต่างเมืองมาเทียบท่า กองตุลาการจะได้รับรายงานประมาณห้าหกฉบับเสมอ
เวเดอร์ตระหนักได้ในทันทีว่านี่คือพลังอันยิ่งใหญ่...ไม่มีสายสืบคนไหนสามารถอยู่คนเดียวได้โดยไม่ติดต่อกับโลกภายนอก หรือสามารถแฝงตัวเข้าไปในกลุ่มชาวเมืองดั้งเดิมได้ตั้งแต่ก้าวแรกที่มาถึง นอกเสียจากว่าเขาจะเติบโตที่นี่ เมื่อประชาชนทุกคนกลายเป็นป้อมเตือนภัย แล้วจะมีศัตรูหน้าไหนซ่อนตัวได้อีก
แต่แน่นอนว่าการจับตัวผู้ต้องสงสัยอาจไม่ประสบความสำเร็จทุกครั้งไป อย่างเจ้าคนลับๆ ล่อๆ ที่ถูกจับไปเมื่อครั้งก่อนนั้นก็ดันเป็นขุนนางจากดอว์นเสียได้ ตอนนั้นเวเดอร์เตรียมใจไว้แล้วว่าจะต้องถูกลงโทษแน่ๆ แต่เบื้องบนกลับไม่มีปฏิกิริยาอะไร คล้ายกับจงใจมองข้ามเรื่องที่เขาทำร้ายร่างกายขุนนางไป นั่นทำให้เขายิ่งมั่นใจในความคิดตัวเองมากขึ้น
“ ‘โกลด์’ ออกมาแล้ว!” ไฟร์เฮดร้องเบาๆ
“ไม่ต้องสนใจเขา แกล้งทำท่ากวาดหิมะต่อไป” เวเดอร์พูดเรียบๆ “เขาไม่ได้ขนสินค้ามาด้วย แสดงว่ามาดูลาดเลาอย่างเดียว”
โกลด์คือชื่อเรียกเป้าหมายของพวกเขาครั้งนี้...เมื่อสองวันก่อน กองตุลาการได้รับรายงานว่ามีทาสลักลอบค้าเสบียง ท่านคาร์เตอร์ให้ความสำคัญกับเรื่องนี้มาก จึงรีบมอบหมายภารกิจนี้ให้เขา โดยขอให้เขาจับเป้าหมายให้ได้คาหนังคาเขา ทั้งยังเรียกภารกิจนี้ว่าภารกิจล่าทองด้วย
ทว่า ภารกิจนี้ไม่ได้ราบรื่นเสียทีเดียว หลังจากได้ข้อมูลมาแล้ว พวกเขาก็ทำการระบุเป้าหมายเบื้องต้น ตำรวจห้าหกคนผลัดกันเฝ้าเขตที่อยู่อาศัยชั่วคราวเป็นเวลาสองวัน ทว่าไม่พบแม้แต่ร่องรอยของเป้าหมาย
เวเดอร์รู้ว่าสาเหตุที่ภารกิจไม่คืบหน้ามาจากเครื่องแบบตำรวจที่สะดุดตาเกินไป ก่อนหน้านี้ เขาเคยอยู่ในเขตตะวันตกมาระยะใหญ่ จึงรู้ว่าหากมีเจ้าหน้าที่จากสำนักงานเมืองปรากฏตัวเมื่อไร ข่าวก็จะแพร่กระจายไปอย่างรวดเร็ว เขตตะวันออกก็คงไม่ต่างกันนัก คนที่อาศัยอยู่เขตในนี้มีแต่ทาส ชุดเครื่องแบบสีดำจึงเด่นสะดุดตาไม่ต่างจากหิ่งห้อยที่บินตอนกลางคืน
ดังนั้น เขาจึงให้ไฟร์เฮดกับวิสเซิลถอดเครื่องแบบออก แล้วเปลี่ยนมาสวมเสื้อคลุมขาดๆ ปลอมตัวเป็นคนกวาดหิมะดักอยู่บนถนนสายหลักในเขตตะวันออกและในตัวเมืองแทน หากผู้ต้องสงสัยผ่านมาทางนี้ พวกเขาก็จะเห็นได้ทันที
โกลด์เดินอ้อมเขตตะวันออกแล้วกลับเข้าไปในถ้ำอีกครั้ง แต่พอเขาปรากฏตัวขึ้นครั้งนี้ ด้านหลังก็มีถุงผ้าขนาดใหญ่เพิ่มขึ้นมาอีกถุง
“เขาแอบขายข้าวสาลีจริงๆ ด้วย...” วิสเซิลกำหมัดแน่น
“บัดซบที่สุด ช่างไม่เห็นคำพูดเจ้าชายอยู่ในสายตาจริงๆ” ไฟร์เฮดพูดอย่างเดือดดาล “พวกเราไปจับเขากันเถอะ!”
“ไม่ต้องรีบไป” เวเดอร์โบกมือ “ท่านคาร์เตอร์บอกแล้วนี่ว่าต้องจับให้ได้แบบคาหนังคาเขา พวกเราแบ่งกำลังเป็นสามสาย” เขาสั่งการตามแผนที่เคยใช้สมัยล้อมจับนักเลงใต้ดิน “ไฟร์เฮด เจ้าไปที่เขตกำแพงเมืองเก่าตอนนี้เลย ถ้าเขาจะเข้าเมือง ก็ต้องใช้เส้นทางนี้เท่านั้น”
“ตกลง”
“จากนั้น ข้าจะสะกดรอยตามเขาเข้าไปด้วย...งานนี้ต้องอาศัยทักษะพอสมควร ดังนั้น ข้าลงมือเองดีที่สุด” เขาเลียริมฝีปาก “แล้วก็วิสเซิล เจ้าคอยจับตาดูพวกข้าในระยะประมาณหนึ่งร้อยก้าว อย่าสบตากับโกลด์ก็พอ”
“เข้าใจแล้ว”
“เช่นนั้นก็ลงมือได้”
แม้คนทั้งสามจะมีตำแหน่งเท่ากัน แต่พวกเขาก็ยังฟังคำสั่งของเวเดอร์
เวเดอร์แบกไม้กวาด แล้วเดินทอดน่องนำหน้าโกลด์ประมาณสามสี่ก้าว จากประสบการณ์ที่ผ่านมา การสะกดรอยตามหลังเป้าหมายจะทำให้เป้าหมายรู้ตัวได้ง่ายกว่า แต่หากเป็นการ ‘เดินนำ’ อยู่ข้างหน้า เป้าหมายก็จะคลายความระแวงลงไปได้มาก ในกรณีที่พอรู้จุดหมายของเป้าหมายอยู่แล้ว วิธีสะกดรอยแบบนี้ปลอดภัยที่สุด เขาพุ่งความสนใจทั้งหมดไปที่โกลด์ หากเสียงฝีเท้าของอีกฝ่ายเปลี่ยนไปแม้เพียงเล็กน้อย เขาก็มั่นใจว่าจะกระโจนถึงตัวอีกฝ่ายได้ภายในเวลาเพียงไม่กี่อึดใจ
โกลด์เดินผ่านช่องโหว่บนกำแพงเมืองเก่ามาแล้วจึงหยุดอยู่ที่มุมหนึ่งของถนน เห็นได้ชัดว่าอีกฝ่ายก็รู้ว่า หากเดินเข้าไปลึกกว่านี้จะมีโอกาสเจอตำรวจมากขึ้น เวเดอร์ยังเดินต่ออีกหลายสิบก้าว จากนั้นจึงเลี้ยวเข้าทางแยกเพื่อรอผู้ซื้อปรากฏตัว
ไม่นานนัก ก็มีชาวเมืองเข็นรถเข็นมาที่นี่ คนคนนี้มองซ้ายมองขวาอยู่ครู่ใหญ่ ก่อนจะเดินไปหาทาสอย่างช้าๆ เขาเปิดถุงผ้าตรวจดูของข้างในสักครู่จึงควักเงินออกมาจากอกเสื้อ เวเดอร์รีบส่งสัญญาณลงมือในจังหวะเดียวกัน
คนทั้งสามพุ่งใส่เป้าหมายจากสามทิศทาง ทั้งผู้ซื้อและผู้ขายตกใจจนตาค้าง ได้แต่ยืนตะลึงอยู่กับที่
เวเดอร์กดตัวทาสลงกับพื้นอย่างรวดเร็ว เสียงตวาดของเขาดังขึ้นพร้อมกับเสียงใสๆ ของเหรียญเงินที่ตกกระจายทั่วพื้น “เจ้าถูกจับแล้ว!”
........................................


[Go To Next Chapter]( ./352.md)