##บทที่ 198 สงครามที่มาอย่างกะทันหัน
เวลาสามวันผ่านไปอย่างรวดเร็ว งานก่อสร้างแนวป้องกันอย่างง่ายๆ เสร็จสิ้นลงในที่สุด


โรแลนด์ยืนอยู่บนเวทีในฐานที่มั่น กล่าวถ้อยคำปลุกใจสมาชิกกองทัพที่หนึ่งด้วยตัวเองเหมือนเมื่อครั้งทำสงครามกับสัตว์อสูรในเดือนแห่งปีศาจ


เนื่องจากไนติงเกลได้รับมอบหมายภารกิจพิเศษ พาเอคโคแฝงตัวเข้าไปในสนามรบแล้ว อันนาจึงมารับหน้าที่คุ้มครองเขาแทน


โรแลนด์สวมเกราะที่เคลือบด้วยสีของโซโรยา เสียบปืนพกลูกโม่ไว้ที่เอวสองกระบอก ตราบใดที่แนวป้องกันยังไม่ถูกทำลาย ต่อให้มีศัตรูหลุดรอดเข้ามาได้ก็ทำอะไรเขาไม่ได้


“กองทัพศัตรูอยู่ห่างจากที่นี่ประมาณสิบกิโลเมตรเพคะ!” นกพิราบตัวใหญ่บินร่อนมาเกาะไหล่เขา


“ทำได้ดีมาก จับตาดูต่อไป” โรแลนด์หยิบเนื้อแห้งออกจากกระเป๋าเสื้อแล้วยื่นไปที่ปากเมซี เธอจิกเนื้อแห้งอย่างรวดเร็ว จากนั้นจึงสยายปีกบินไปทางตะวันออกอีกครั้ง


เมื่อได้ไลต์นิ่งกับเมซีผลัดกันบินสังเกตการณ์ เขาก็รู้ความเคลื่อนไหวของศัตรูอย่างชัดเจน ดังนั้นจึงสามารถเตรียมการรบได้อย่างใจเย็น


อีกฝ่ายเป็นนักรบคลุ้มคลั่งที่กินยาของศาสนจักร ดังนั้นการจัดแนวประจัญบานเป็นแถวบางจึงไม่น่าจะเหมาะสม ยิ่งได้ยินไลต์นิ่งรายงานว่ามีคนพกหอกสั้นมาหลายร้อยคนด้วยแล้ว เขาก็ยิ่งต้องระวังเป็นพิเศษ หากเดาไม่ผิดล่ะก็ นั่นคงเป็นอาวุธที่อีกฝ่ายตั้งใจจะใช้เป็นอย่างแรก


โดยปกติแล้ว อาวุธประเภทขว้างปาไม่สามารถพุ่งได้ไกลเกินห้าสิบเมตร แต่นั่นคือกรณีที่คนขว้างเป็นคนธรรมดา โรแลนด์ไม่แน่ใจว่าทหารพลเรือนที่กินยาแล้วสามารถขว้างหอกสั้นได้ไกลเท่าไร แต่หากไกลเกินหนึ่งร้อยเมตร กองปืนของเขาคงได้รับอันตรายแน่ ดังนั้น เขาจึงตัดสินใจสร้างหลุมหลบภัย ใช้ยุทธวิธีการรบแบบใหม่เสียเลย โดยการใช้สิ่งก่อสร้างอุดช่องโหว่ ใช้ปืนปิดถนน และใช้ปืนใหญ่คุมสถานการณ์ เป็นการสร้างแนวป้องกันที่ทำลายได้ยากที่สุด


เวลานี้เขามีซีเมนต์มากพอใช้ จึงสามารถสร้างหลุมหลบภัยได้ไวกว่ากำแพงเมือง แม้โครงสร้างของป้อมอิฐชั้นเดียวพวกนี้จะดูบอบบางไปบ้าง แต่สำหรับกองพลเรือนที่ไม่ได้พกอาวุธร้ายแรงพวกนั้น เท่านี้ก็ถือว่าแข็งแกร่งเกินพอแล้ว


หลุมหลบภัยสิบแห่งบริเวณสองข้างทางสร้างเรียงกันเป็นรูปสี่เหลี่ยมขนมเปียกปูน เพื่อให้ทหารสามารถยิงกระสุนตัดสลับกันได้ หลุมหลบภัยแต่ละแห่งจะมีทหารประจำการยี่สิบสี่คน แบ่งเป็นทหารใหม่กับเก่าอย่างละครึ่ง ทหารเก่าที่ชำนาญแล้วจะทำหน้าที่ยิง ส่วนทหารใหม่จะทำหน้าที่บรรจุกระสุน นอกจากนี้ โซโรยายังวาดภาพ ‘พรางตา’ ไว้บนหลุมหลบภัยด้วย หากมองจากไกลๆ จะเห็นหลุมหลบภัยกลืนไปกับทิวทัศน์รอบข้าง สมจริงจนแทบแยกความต่างไม่ออกทีเดียว


ส่วนกองปืนใหญ่จะอยู่ด้านหลังแนวประจัญบาน ปืนใหญ่ยี่สิบกระบอกตั้งเรียงกันเป็นเส้นตรง ขั้นตอนการยิงยังคงเหมือนเมื่อก่อน คือปรับองศาปืนใหญ่และบรรจุกระสุนตามสัญญาณของไลต์นิ่ง


รอบๆ บริเวณนั้นยังมีกองกำลังฉุกเฉินซึ่งพกปืนคาบศิลาอีกหนึ่งร้อยคนด้วย พวกเขามีหน้าที่ปกป้องกองปืนใหญ่และเจ้าชายที่อยู่ด้านหลัง


เมื่อเห็นเหล่าทหารที่แนวป้องกันกำลังฮึกเหิมและมีกำลังใจเช่นนั้น โรแลนด์ก็อดตื้นตันใจไม่ได้ เมื่อเหล่าชาวเมืองที่ขี้ขลาดอ่อนแอแต่มาเป็นทหารเพื่อไข่ไก่ได้รับประสบการณ์จากเดือนแห่งปีศาจและสงครามป้องกันเมืองชายแดนแล้ว เวลานี้ พวกเขาก็สามารถปฏิบัติหน้าที่อันยิ่งใหญ่อย่างการปกป้องบ้านเกิดตัวเองได้อย่างเต็มตัว


“ฝ่าบาท ศัตรูอยู่ห่างจากพวกเราเพียงสองกิโลเมตรเท่านั้นเพคะ” ครั้งนี้คนที่บินกลับมารายงานคือไลต์นิ่ง


“ดีมาก ให้เมซีทำหน้าที่สังเกตการณ์ไป ส่วนเจ้าบินเข้าป่าไปส่งสัญญาณยิงปืนใหญ่” โรแลนด์พยักหน้าก่อนจะหันไปพูดกับหัวหน้าอัศวิน “ถ่ายทอดคำสั่งข้าลงไป สมาชิกกองทัพที่หนึ่งทุกคนเข้าประจำตำแหน่ง เตรียมรับมือศัตรู!”


“พ่ะย่ะค่ะ!” คาร์เตอร์ทำความเคารพเขา


********************


เลห์แมนรู้สึกหนักแขนขึ้นทุกที


สองวันก่อนยังรู้สึกเจ็บแทบตาย มาวันนี้กลับไม่รู้สึกอะไรเสียแล้ว จะสวมเกราะก็ไม่ได้เพราะติดแขนที่บวมคล้ำ บริเวณที่ถูกค้อนฟาดกลายเป็นรอยสีแดงเข้ม ดูเผินๆ คล้ายกับมีอะไรมาเคลือบผิวไว้ ทั้งใสและแวววาว


สงสัยกระดูกคงหักด้วย เขาคิด ขืนปล่อยไว้แบบนี้ เขาต้องเสียแขนข้างนี้ไปแน่ๆ ยาบรรเทาปวดที่เจอในโบสถ์ช่วยลดความทรมานได้ก็จริง แต่มันไม่ได้ช่วยให้กระดูกสมานกันได้เลย หากจบสงครามครั้งนี้เมื่อไร เขาจะรีบเดินทางกลับเมืองหลวงทันที ที่นั่นมีนักเล่นแร่แปรธาตุและนักปรุงยาเก่งๆ มากมาย พวกเขาคงรักษาบาดแผลบ้าๆ นี่ได้


“เซอร์เลห์แมน มือท่าน...ไม่เป็นไรกระมัง” เลวินถามอย่างเป็นห่วง


“แค่ดูน่ากลัวเฉยๆ น่ะ” เขาแสร้งทำเป็นไม่ใส่ใจ “อย่างไรเสียภารกิจครั้งนี้พวกเราก็ไม่ต้องลงมือเองอยู่แล้ว แค่ยืนดูอยู่อีกด้านก็พอ”


“ความเจ็บปวดที่แขนคงไม่ทำให้ท่านเลอะเลือนกระมัง ท่านเซอร์” ดอร์นส่งเสียงขึ้นจมูก “ท่านคิดแล้วหรือว่าจะตีเมืองชายแดนอย่างไร”


น้ำเสียงของอีกฝ่ายทำให้เลห์แมนขมวดคิ้ว แต่ว่าตอนนี้ไม่ใช่เวลามาคิดเล็กคิดน้อย “ข้าได้ข้อมูลจากขุนนางตระกูลวูล์ฟและแอลลาเฟียร์ว่า พวกเขาสู้กับอัศวินด้วยอาวุธโจมตีระยะไกลชนิดหนึ่ง อาวุธชนิดนี้มีประกายไฟและเสียงดังสนั่น สามารถยิงก่อนที่อัศวินจะเร่งความเร็วได้ ลักษณะของมันคล้ายกับรถหน้าไม้ขนาดใหญ่ แต่วัตถุที่ยิงออกมาไวกว่าลูกหน้าไม้มาก”


“หรือพูดอีกอย่างก็คือ ต่อให้มันมีอานุภาพร้ายแรงอย่างไร ก็ไม่สามารถยิงติดต่อกันได้อยู่ดี” เลวินจับประเด็นสำคัญได้อย่างรวดเร็ว


“ถูกต้อง ยิ่งเข้าใกล้แนวป้องกันของอีกฝ่ายเท่าไร พวกเราก็ยิ่งปลอดภัยเท่านั้น” เลห์แมนพยักหน้า “นอกจากนี้ จำนวนคนก็เป็นปัจจัยสำคัญไม่แพ้กัน เท่าที่ข้ารู้ อัศวินของดยุกไรอันและอัศวินของเหล่าขุนนางรวมกันเพิ่งจะสองร้อยคนเท่านั้น แต่พวกเขาก็ยังเกือบฝ่าแนวป้องกันได้ แล้วพวกเราที่มีคนถึงพันห้าร้อยคนจะฝ่าไม่ได้เชียวหรือ เจ้าพวกโง่นั่นกินยาเข้าไปแล้ววิ่งเร็วพอๆ กับม้าด้วยซ้ำ ดังนั้น สงครามครั้งนี้จะไม่จบเหมือนครั้งก่อนแน่นอน”


“หรือบางที ทั้งหมดที่ท่านว่ามานี้อาจไม่เกิดขึ้นก็ได้” ดอร์นพูดอย่างไม่เห็นด้วย “ดีไม่ดีเจ้าชายโรแลนด์อาจจะทรงรอคณะทูตอยู่ในปราสาทก็ได้ พวกเราแค่เดินอาดๆ เข้าปราสาทไปตัดพระเศียรพระองค์ก็เรียบร้อยแล้ว”


“ไม่หรอก พระองค์ทรงรู้ความเคลื่อนไหวของพวกเราดี” เลห์แมนยืนยันอย่างหนักแน่น “เจ้าไม่สังเกตหรือว่าสามวันมานี้ พวกเราไม่เห็นขบวนพ่อค้าเลยสักขบวน พ่อค้าที่เดินทางออกจากป้อมปราการลองซองอาจจะเห็นหลังกองทัพพวกเราแล้วหยุดขบวนหรือไม่ก็กลับเมืองไปไม่ใช่เรื่องแปลก แต่พวกเราเดินทางมาถึงตรงนี้แล้วยังไม่เห็นพ่อค้าที่เดินทางออกจากเมืองชายแดนเลยนี่สิแปลก นั่นแสดงว่าเจ้าชายทรงปิดชายแดนเมืองแล้วอย่างไรเล่า”


“คราวนี้เข้าใจแล้วหรือยังว่าเหตุใดพระราชาทรงเลือกเซอร์เลห์แมนเป็นหัวหน้ากอง ไม่ใช่เจ้า” เลวินยิ้มเยาะ


“เอาเถอะ ดูเหมือนสมองท่านจะยังใช้การได้อยู่” ดอร์นยักไหล่ “เช่นนั้นก็ดี การกำจัดไพร่ชั้นต่ำที่บังอาจต่อต้านพระราชาทอว์ฟิคย่อมสนุกกว่าการสังหารเจ้าชายองค์เดียวมาก”


“เซอร์เลห์แมน พวกเราพบคนของเมืองชายแดนข้างหน้า” อัศวินที่ทำหน้าที่สอดแนมรายงาน


“ไป พวกเราไปดูกัน” เลห์แมนกระตุ้นม้าไปข้างหน้า ตอนนี้เค้าโครงปราสาทเมืองชายแดนเริ่มปรากฏให้เห็นรางๆ แล้ว ดูเหมือนจะมีเงาคนเคลื่อนไหวอยู่ที่ปลายทางข้างหน้าด้วย เขาควักกล้องส่องทางไกลออกมา มองสำรวจแนวป้องกันของฝ่ายตรงข้ามอย่างละเอียด “อาวุธมีล้อนั่นคงจะเป็นอาวุธโจมตีระยะไกลที่ว่า แต่ดูเหมือนจะมีจำนวนมากกว่าที่ข่าวบอกมากทีเดียว”


“เช่นนั้นพวกเราบุกเข้าไปหมดเลยดีหรือไม่” เลวินถาม


“ถนนเส้นนี้ค่อนข้างแคบ คงจุกองพลเรือนทั้งกองไม่ได้” เขามองป่าทางขวามือ “ให้คนบางส่วนอ้อมป่านี่ไป ช้าหน่อยก็ได้ไม่เป็นไร หากสามารถตีขนาบจากด้านข้างได้ แนวป้องกันนี่ก็ต้านทานพวกเราได้ไม่นานหรอก”


ในขณะที่เลห์แมนกำลังจะสั่งย้ายขบวนนั้นเอง หางตาเขาก็เห็นเงาสีขาวๆ ฉายวาบขึ้นมา


เขาอึ้งไป นี่คือ...ภาพหลอนจากบาดแผลที่แขนหรือ พอหันไปมองก็เห็นผู้หญิงคนหนึ่ง เธอสวมหมวกปิดหน้าและเสื้อผ้าสีขาว เขายังไม่ทันเอ่ยปาก ก็เห็นประกายไฟพุ่งออกมาจากมือเธอ


เลห์แมนรู้สึกเหมือนถูกค้อนทุบศีรษะอย่างแรง ภาพตรงหน้าเริ่มหมุนก่อนจะดับหายไปในความมืดมิด


........................................




[Go To Next Chapter]( ./111.md)