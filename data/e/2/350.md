##บทที่ 438 ไฟฟ้าและแสงสว่าง
ตามแผนงานก่อสร้าง โรแลนด์จะสร้างห้องอุปกรณ์ไว้เหนือบ่อแต่ละแห่ง แล้วนำอุปกรณ์ทั้งหมดที่ต้องใช้ในระบบทั้งสามไปไว้ในนั้น เพื่อให้สะดวกต่อการควบคุมดูแล
อุปกรณ์ทั้งหมดประกอบไปด้วยเครื่องจักรไอน้ำหนึ่งเครื่อง มอเตอร์หนึ่งเครื่อง เครื่องจ่ายไฟหนึ่งเครื่อง หม้อน้ำหนึ่งหม้อ และถังเก็บน้ำอีกสองถัง เมื่อรวมกับหอคอยน้ำที่อยู่ด้านนอกแล้วก็จะได้ระบบครบชุด
เครื่องจักรไอน้ำจะทำหน้าที่สูบน้ำจากบ่อน้ำไปยังหอคอยน้ำและถังเก็บน้ำ อย่างแรกจะจ่ายน้ำไปยังเขตที่พักอาศัยเพื่อให้ประชาชนใช้ในชีวิตประจำวัน ส่วนอย่างหลังจะถูกนำไปใช้ในระบบทำความร้อน ถังเก็บน้ำระดับหนึ่งจะอยู่สูงจากพื้นค่อนข้างมาก ด้านในใส่หินปูนและหินซักล้างไว้เพื่อให้แคลเซียมและแมกนีเซียมตกตะกอน ทำให้ได้น้ำอ่อน จากนั้นน้ำที่ผ่านการทำให้ตกตะกอนแล้วจะถูกส่งไปยังถังเก็บน้ำระดับสองซึ่งอยู่ต่ำลงมา สารแขวนลอยในน้ำจะถูกตาข่ายของโซโรยาดักกรองไว้
ส่วนการจ่ายน้ำเข้าหม้อน้ำเป็นหน้าที่ของมอเตอร์ เมื่อน้ำในถังมีระดับต่ำเกินไป วาล์วลูกลอยจะเปิดมอเตอร์ส่งน้ำจนกระทั่งระดับน้ำกลับมาเป็นปกติ วิธีนี้แน่นอนกว่าการใช้แรงงานคนหรือเครื่องจักรไอน้ำมาก ทั้งยังไม่ต้องหาคนมาเฝ้าให้ยุ่งยากด้วย
เนื่องจากเขาเคยทดสอบระบบจ่ายน้ำและระบบจ่ายความร้อนมาแล้ว การก่อสร้างครั้งนี้จึงไม่มีอะไรยุ่งยาก หัวใจสำคัญอยู่ที่ระบบจ่ายไฟมากกว่า เพราะนี่คือครั้งแรกของเมืองชายแดน และทั้งคาร์ลและสมาชิกคนอื่นๆ ในสหภาพช่างหินก็ไม่มีความรู้เรื่องไฟฟ้าแม้แต่น้อย ดังนั้น โรแลนด์จึงตั้งใจจะสร้างแบบจำลองขนาดเล็กขึ้นในสวนก่อน หากสำเร็จเมื่อไรค่อยอธิบายให้กองโยธาธิการเข้าใจอีกที...อย่างไรเสียเขาก็ไม่ได้เชี่ยวชาญเรื่องนี้เท่าไรนัก ความรู้เรื่องวงจรไฟฟ้าของเขาหยุดอยู่ที่ระดับมัธยมปลายเท่านั้น
เมื่อมีแหล่งไฟฟ้าที่แน่นอนแล้ว ลำดับถัดไปก็น่าจะเป็นการสร้างอุปกรณ์ไฟฟ้าที่ได้มาตรฐานสักอย่าง ซึ่งก็คือหลอดไฟนั่นเอง
พอคิดถึงตรงนี้ โรแลนด์ก็สวมเสื้อคลุมตัวหนา แล้วมุ่งหน้าไปยังสวนหลังเนินเขาทิศเหนือทันที
เมื่อมีหมอกมายาของไนติงเกล ระยะทางที่เดิมทีต้องใช้เวลาเดินทางถึงสิบห้านาทีก็ลดลงเหลือเพียงสามสี่นาทีเท่านั้น
อันนากับลูเซียสังเกตเห็นเขาทันทีที่เขาผลักประตูไม้ออก ทว่าฝ่ายแรกกำลังยุ่งอยู่กับงานในมือ จึงเพียงแต่พยักหน้าให้เขาเท่านั้น ส่วนฝ่ายหลังนั้นรีบปราดมาหาเขาอย่างร่าเริง “อรุณสวัสดิ์เพคะ ฝ่าบาท”
“อรุณสวัสดิ์” โรแลนด์พยักหน้ายิ้มๆ จากนั้นจึงเดินไปหาอันนา “ทำอะไรอยู่หรือ”
“ลำกล้องกับชุดกลอนของปืนชนิดใหม่เพคะ” เธอชี้ไปที่ท่อเหล็กกล้าจำนวนมากที่วางอยู่บนโต๊ะด้วยสีหน้าจริงจัง “แบบร่างของฝ่าบาทดูไม่ค่อยสมเหตุสมผลเท่าไร หม่อมฉันว่าทำแบบนี้น่าจะดีกว่า”
อันนาของเขาชักจะเก่งใหญ่แล้ว โรแลนด์ยื่นมือไปลูบหัวอีกฝ่าย แต่เธอกลับโยกตัวหลบเสียก่อน เอ๋...ภาพแบบนี้เหมือนเคยเห็นที่ไหนมาก่อนนะ เขากระแอมสองทีแล้วเลิกหยอกอีกฝ่าย “อืม ทำตามที่เจ้าคิดเถอะ”
โรแลนด์ไม่ถือที่เธอสงสัยการออกแบบของเขา แบบร่างปืนพวกนี้เขาก็ออกแบบตามทฤษฎีทั้งนั้น หากจะมีช่องโหว่หรือจุดบกพร่องบ้างก็ไม่ใช่เรื่องแปลก นอกจากนี้ อันนาก็มีพรสวรรค์ด้านการเรียนและการรับความรู้ใหม่ๆ มากกว่าเขาอยู่แล้ว เขาคิดว่าสักวัน ความรู้ของเธอคงพัฒนาไปไกลเกินกว่าที่เขาจะตามทัน
ผ่านไปสักครู่ อันนาจึงวางชิ้นส่วนปืนที่แปรรูปเสร็จลง แล้วเดินมาก้มหัวให้โรแลนด์
เอ่อ...โรแลนด์อึ้ง นี่เธอให้เขาลูบหัวชดเชยหรือ
เขาลองลูบเส้นผมนุ่มสลวยของเธอดู เธอจึงเงยหน้าขึ้นอย่างพึงพอใจ “ฝ่าบาททรงมีงานใหม่มาให้ลองผลิตอีกแล้วหรือเพคะ”
“อ้อ...ใช่แล้ว” เจ้าชายมองไปทางลูเซีย “พวกเจ้าแยกแร่ชนิดต่างๆ ในเหมืองไปถึงไหนแล้ว”
“โดยรวมก็เสร็จแล้วเพคะ ผลทั้งหมดอยู่ในนี้” ฝ่ายหลังยื่นสมุดปึกใหญ่ให้เขา “แต่ถ้าเป็นผลที่ได้หลังจากผสมกับเหล็กกล้าคงต้องรออีกพักใหญ่นะเพคะ เพราะธาตุเดี่ยวที่แยกออกมาได้มีมากมายเหลือเกิน”
“ได้เท่านี้ก็ไม่เลวแล้ว” โรแลนด์ให้กำลังใจ
นี่คือการต่อยอดจากแผนดัดแปลงวัตถุดิบ เมื่อก่อนนี้เขามีแค่อัตราส่วนเหล็กกล้าชั้นดีที่ได้จากการควบคุมปริมาณคาร์บอนและการกำจัดสารเจือปนเท่านั้น ทว่าตอนนี้ เขาสามารถศึกษาธาตุทุกชนิดที่อยู่ในเหมืองเนินเขาทิศเหนือได้แล้ว เนื้อหาส่วนนี้ไม่มีทางลัด ถ้าอยากรู้ก็ต้องค่อยๆ ทดลองไปทีละขั้น
โรแลนด์เปิดสมุดดูคุณสมบัติของแร่ปริศนาชนิดต่างๆ ในลานกองแร่ แล้วก็พบแร่ซึ่งมีจุดหลอมเหลวสูงสุดอย่างรวดเร็ว เขาชี้ไปที่ช่องตัวอย่างแร่ซึ่งเขียนเลขสิบสองไว้ “แร่นี่อยู่ที่ไหน”
ลูเซียหยิบตัวอย่างงานทดลองออกมาอย่างรวดเร็ว...พวกมันถูกบรรจุอยู่ในถุงผิวเคลือบโปร่งใส ในนั้นมีก้อนแร่หนึ่งก้อน กับเม็ดธาตุที่ได้หลังจากการแยกธาตุแล้วอีกหนึ่งถุง
โรแลนด์รู้สึกเหมือนเคยเห็นก้อนแร่สีดำสนิทแบบนี้ที่ไหนมาก่อน
ช้าก่อน มันเหมือนหินสีดำที่เคยส่งมาที่ห้องทำงานเขาก่อนหน้านี้เลยนี่ หลังจากที่ส่งมันให้นักเล่นแร่แปรธาตุจัดการต่อแล้ว เขาก็พักเรื่องนี้ไว้และไม่ได้สนใจมันอีก
มันเป็นแร่ที่มีจุดหลอมเหลวสูงสุดในเหมืองเชียวหรือนี่
เวลาบันทึกข้อมูลลงสมุดนั้น อันนาไม่สามารถระบุอุณหภูมิจุดหลอมเหลวที่แน่นอนได้ จึงต้องใช้ภาษามาอธิบายแทน ในขณะที่แร่ชนิดอื่นๆ ถูกบรรยายด้วยคำว่าธรรมดา สูง และค่อนข้างสูงนั้น มีเพียงช่องคุณสมบัติพิเศษของมันเท่านั้นที่เขียนว่าสูงมาก
ส่วนเม็ดธาตุในถุงนั้นออกสีเงินขาวเหมือนธาตุโลหะส่วนใหญ่ มองไม่เห็นจุดต่างแต่อย่างใด
หรือว่าเจ้านี่จะเป็นทังสเตน
แต่มันจะเป็นอะไรก็ช่าง ขอแค่มีจุดหลอมเหลวสูงก็พอแล้ว
โรแลนด์ให้อันนาแปรรูปมันเป็นเส้นลวด แล้วบิดเป็นเกลียว ยึดไว้กับแท่งแก้ว จากนั้นจึงนำแท่งแก้วใส่เข้าไปในหลอดแก้วอีกที เท่านี้ก็ได้ชิ้นส่วนหลักๆ ของหลอดไฟแล้ว
แต่หากจะให้มันเปล่งแสงได้อย่างเสถียรล่ะก็ เขาก็ต้องทำอีกสองขั้นตอน...และนี่ก็คือจุดที่ยากที่สุดของการทำหลอดไฟ จุดแรกคือการถ่ายอากาศออก เพื่อไม่ให้ออกซิเจนทำปฏิกิริยากับไส้หลอด จุดที่สองคือการปิดหลอดไฟ เพื่อไม่ให้อากาศไหลเข้าไปข้างใน
แน่นอนว่าทั้งสองขั้นตอนนี้มีแต่แม่มดเท่านั้นที่ทำได้
คนแรกที่โรแลนด์คิดถึงก็คืออกาธา
ที่ต้องถ่ายอากาศออกก็เพราะไส้หลอดจะเกิดปฏิกิริยาออกซิเดชันเมื่ออยู่ใต้อุณหภูมิสูง และกลายเป็นออกไซด์ชนิดใหม่ ผลที่ได้ก็คือไส้หลอดขาด แต่ปัญหานี้สามารถหลีกเลี่ยงได้ด้วยการใส่ก๊าซที่ไม่ทำปฏิกิริยาลงไป หลอดไฟก็จะยังทำงานได้เหมือนเดิม หรืออาจดีกว่าเดิมด้วยซ้ำ
และไนโตรเจนบริสุทธิ์ก็เป็นก๊าซที่เหมาะสมที่สุด
เนื่องจากไนโตรเจนเบากว่าอากาศ หากเขาถ่ายอากาศลงด้านล่าง ก็จะสามารถบรรจุไนโตรเจนใส่หลอดไฟได้อย่างง่ายดาย ไม่ต้องสูบอากาศให้ยุ่งยาก หลังจากบรรจุไนโตรเจนจนเต็มหลอดไฟแล้ว โซโรยาก็จะปิดหลอดไฟทันที แค่นี้ก็ได้หลอดไส้อย่างง่ายๆ แล้ว
เมื่อเห็นหลอดไฟขนาดเท่าฝ่ามือที่อยู่ในอุ้งมือ โรแลนด์ก็รู้สึกปลาบปลื้มอย่างไม่อาจบรรยาย ของที่คนในยุคหลังไม่เห็นค่ากลับกลายเป็นสัญลักษณ์ที่บ่งบอกถึงศักยภาพการผลิตสูงสุดของเมืองชายแดนได้
เย็นวันต่อมา เขาก็เรียกสมาชิกทุกคนในสำนักงานเมืองมารวมตัวกันที่สวนหน้าปราสาท และสั่งให้องครักษ์ดับคบไฟในสวนทั้งหมด
โรแลนด์ต่อสวิตช์วงจรไฟฟ้าในค่ำคืนที่เต็มไปด้วยหิมะ
พริบตานั้น แสงสีส้มเหลืองพลันสว่างขึ้นกลางสวน มันไม่วูบไหวหรือดับมอดเพราะแรงลมเหมือนแสงเทียน และไม่เต้นระริกเหมือนกองไฟ ความสว่างของมันกินพื้นที่เพียงไม่กี่ตารางเมตรเท่านั้น ทว่าแสงที่ยังคงความสว่างอยู่กลางสายลมนั้นคือสิ่งที่ไม่มีใครเคยเห็นมาก่อน
เวลานี้ คำบรรยายใดๆ ก็ไม่สำคัญอีกต่อไป
ดวงตาที่จับจ้องและความเงียบสงัดของฝูงชนคือคำตอบของทุกอย่างแล้ว
เขานำไฟฟ้ามาสู่โลกนี้ได้สำเร็จแล้ว
........................................




[Go To Next Chapter]( ./351.md)