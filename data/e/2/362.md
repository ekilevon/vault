##บทที่ 450 เพื่อนในอดีต
เลน แมดเดนถูกขังอยู่ในคุกใต้ดินใต้คฤหาสน์ตระกูลแอลลาเฟียร์มาครึ่งเดือนแล้ว
เดิมทีเขาคิดว่าเขาสามารถหยุดฌักได้ ทว่าอีกฝ่ายกลับชิงลงมือก่อน
“อาหารเที่ยงวันนี้ขอรับ เชิญ” ฌอน พ่อบ้านหน้ายาวยื่นชามใส่อาหารเหนียวๆ ไปที่ริมห้องขัง ดูเหมือนจะเป็นข้าวต้มผสมกับผักอะไรสักอย่าง ขนาดของมันใหญ่ประมาณฝ่ามือเท่านั้น
“รีบปล่อยข้าออกไปเดี๋ยวนี้ เจ้าโง่!” เลนปัดชามข้าวทิ้งแล้วเกาะลูกกรงตะโกนเสียงดัง “ฌักก็โง่ เขาไม่รู้ว่าตัวเองกำลังทำอะไรอยู่ ปล่อยข้าออกไปตอนนี้ยังไม่สาย!”
พ่อบ้านส่ายหน้าอย่างเสียดาย ก่อนจะหยิบผ้าเช็ดหน้าออกมาเช็ดรองเท้าที่สกปรก “หากข้าเป็นท่าน ข้าจะไม่คว่ำอาหารที่ยังไม่เข้าปากเด็ดขาด ท่านเอิร์ลกำชับว่าสัปดาห์นี้ให้ส่งอาหารให้ท่านแค่วันละมื้อเท่านั้น ท่านจะได้รู้จักประหยัดแรงบ้าง”
“บัดซบ เจ้าไม่ได้ยินที่ข้าพูดหรืออย่างไร” เลนด่า “ประเด็นไม่ได้อยู่ที่อาหารกี่มื้อ แต่ถ้าไม่รีบหยุดฌักตอนนี้ เขาจะพาตระกูลแอลลาเฟียร์ไปสู่ความล่มจม! หากเจ้ายังเห็นแก่บิดาข้า ก็รีบเปิดห้องขังเดี๋ยวนี้!”
คงเพราะประโยคสุดท้ายยังมีน้ำหนักอยู่บ้าง พ่อบ้านที่กำลังเดินจากไปจึงหยุดฝีเท้าลง “บิดาของท่านหรือ ข้าคิดว่าหากเขายังอยู่ เขาคงขับท่านออกจากตระกูลไปแล้ว” เขาหันมามองเลนด้วยสีหน้าไร้อารมณ์ “คุณชาย ดูเหมือนท่านจะลืมไปแล้วว่าคนที่ฆ่าท่านเอิร์ลก็คือเจ้าชายลำดับที่สี่ โรแลนด์ วิมเบิลดัน และตระกูลฮันนี่ซัคเคิลก็ไม่เพียงแต่หันไปสวามิภักดิ์ต่อเจ้าชายเท่านั้น แต่ยังช่วยพระองค์กดขี่สี่ตระกูลใหญ่ที่เหลือด้วย ในขณะที่พี่ชายท่านกำลังแก้ไขเรื่องผิดพลาดนี้ แต่ท่านกลับกลัวจนขวัญหนีดีฝ่อ เช่นนี้จะเป็นอัศวินที่ดีได้อย่างไร”
“ข้าจะเป็นอัศวินที่ดีหรือไม่ไม่จำเป็นต้องให้เจ้ามาตัดสิน” เลนพูดอย่างเดือดดาล “ข้าสู้กับสัตว์อสูรที่แนวป้องกันเฮอร์มีสมาตลอดสามปี ในขณะที่ฌักเอาแต่เสพสุขอยู่ในเมืองหลวง เจ้าคิดว่าที่เขาออกหน้าโจมตีตระกูลฮันนี่ซัคเคิลตอนนี้เป็นเพราะความกล้าหรือ อย่าล้อเล่นหน่อยเลย เขาก็แค่ถูกผลประโยชน์บังตาเท่านั้น!”
ฌอนถอนหายใจ “ถึงท่านจะเป็นน้องชายของเขา ท่านก็ควรระวังกิริยาบ้าง อย่างไรเสียเขาก็เป็นทั้งเอิร์ลและเป็นหัวหน้าตระกูลแอลลาเฟียร์”
พอพูดจบ พ่อบ้านก็ไม่สนใจเลนอีก เขาก้าวฉับๆ ขึ้นบันไดออกจากห้องใต้ดินไปทันที เมื่อประตูใหญ่ถูกปิดลง ห้องใต้ดินก็กลับมาสงบอีกครั้ง
“บ้าเอ๊ย!”
บุตรชายคนรองของตระกูลแอลลาเฟียร์ทุบกำปั้นลงพื้นอย่างแรง
นับตั้งแต่เข้าฤดูหนาวมา ฌักก็ออกไปเยี่ยมเยือนตระกูลต่างๆ ถี่ขึ้นทุกวัน...ตอนแรกเขายังไม่ใส่ใจเรื่องนี้เท่าไรนัก เพราะอย่างไรเสีย เขาก็ไม่สนใจเรื่องงานบริหารในตระกูลอยู่แล้ว กอปรกับตอนที่ถูกเจ้าชายจับไปเป็นเชลยครั้งแรกนั้น ฌักก็ไม่ยอมไถ่ตัวเขาอีก ที่เขาออกจากคุกได้ก็เพราะได้รับความช่วยเหลือจากเปโร นั่นทำให้ความสัมพันธ์ระหว่างพวกเขาพี่น้องเลวร้ายถึงขีดสุด แต่ถึงกระนั้น เลนก็ไม่เคยคิดแย่งตำแหน่งหัวหน้าตระกูลกับอีกฝ่ายเลย ตอนที่ได้ยินเรื่องแผนขยายเมืองชายแดนนั้น เขาถึงขั้นคิดจะเดินทางไปสวามิภักดิ์ต่อเจ้าชายลำดับที่สี่ที่เมืองชายแดน เพื่อรับตำแหน่งอัศวินอย่างเป็นทางการด้วยซ้ำ ทว่าหลังจากนั้นสถานการณ์ก็เปลี่ยนไป ในงานเลี้ยงส่วนตัวที่จัดขึ้นที่คฤหาสน์ตระกูลแอลลาเฟียร์ครั้งหนึ่ง เขาได้ยินว่าสี่ตระกูลใหญ่จะผนึกกำลังกันตีป้อมปราการลองซอง
คืนนั้น เลนบุกเข้าไปในห้องหนังสือของฌักเพื่อซักถามเรื่องนี้ แต่กลับถูกฝ่ายหลังไล่ออกมาอย่างเดือดดาล หลังจากใคร่ครวญมาตลอดคืน เขาก็ตัดสินใจจะนำข่าวนี้ไปบอกเปโร จากนั้นจึงค่อยนำกองลาดตระเวนมาหยุดฌัก ทว่าอีกฝ่ายกลับชิงวางยาในอาหารเช้าเขาเสียก่อน เขาฟื้นขึ้นมาอีกครั้งก็พบว่าตัวเองอยู่ในห้องขังแล้ว
จากนั้น ไม่ว่าเลนจะโวยวายหรือตักเตือนอย่างไรก็ไม่ได้พบฌักอีก เขาได้แต่คำนวณเวลาจากแสงสว่างที่ส่องผ่านหน้าต่างที่มุมห้องขังในแต่ละวัน คนเดียวที่เขาเจอก็คือพ่อบ้านคนสนิทของฌัก
“โครก...”
ท้องของเขาร้องเสียงดัง เขาเพิ่งจะรู้สึกหิวเอาตอนนี้เอง
เลนเห็นอาหารที่หกเกลื่อนพื้นก็เบือนหน้าไปอีกทาง แล้วทิ้งตัวนอนบนกองฟางด้านหลังแทน นอนดีกว่า...เขาคิดในใจ นอนเสีย จะได้ไม่รู้สึกหิว
ทว่าพอปิดเปลือกตาลง เขาก็ได้ยินเสียงฝีเท้าดังขึ้นในห้องใต้ดินอีกครั้ง
หรือว่าจะเป็น...ฌัก เขารีบกระโดดลงจากกองฟาง ปราดไปเกาะลูกกรงทันที...เขามองผ่านแสงอันน้อยนิดที่ส่องมาจากหน้าต่าง รูปร่างของอีกฝ่ายอ้อนแอ้นและบอบบาง เห็นได้ชัดว่าไม่ใช่ท่านเอิร์ลผู้เย่อหยิ่งคนนั้น
“พี่รอง ท่านไม่เป็นไรใช่หรือไม่” พออีกฝ่ายเดินมาถึงห้องขัง เขาถึงได้รู้ว่าคนคนนั้นคือออเรเลียน คุณหนูสามแห่งตระกูลแอลลาเฟียร์
“เจ้ามาที่นี่ได้อย่างไร”
“พี่ใหญ่ไม่อยู่ บ่าวพวกนั้นห้ามข้าไม่ได้หรอก” ออเรเลียนมองข้าวต้มบนพื้นก่อนจะร้องอย่างตกใจว่า “พวกเขาให้ท่านกินของแบบนี้หรือ นี่มันเกินไปแล้ว! ท่านรอสักครู่ ข้าจะให้พ่อครัวทำอาหารให้ท่านกินเอง”
“ฌักไม่อยู่ในคฤหาสน์หรือ” เลนใจหายตั้งแต่ได้ยินประโยคแรกของน้องสาวแล้ว เขาลืมเรื่องหิวไปเสียสนิท “เขาไปไหน”
“ข้าไม่รู้...เขาออกไปตั้งแต่สองวันก่อนแล้ว” ออเรเลียนส่ายหน้า “แถมยังพาองครักษ์ส่วนใหญ่ในตระกูลไปด้วย มิฉะนั้นข้าคงมาที่นี่ไม่ได้หรอก”
จบกัน เลนหนาวสะท้าน ไม่กลับคฤหาสน์มาสองวัน รวมวันนี้ด้วยก็สามวัน...ต่อให้เขาออกจากคุกได้ตอนนี้ก็สายไปเสียแล้ว
“พี่รอง ได้ยินว่าพี่ใหญ่จะโค่นตระกูลฮันนี่ซัคเคิลหรือ” ออเรเลียนพูดด้วยสีหน้าเป็นกังวล “ท่านเปโรคงไม่เป็นไรกระมัง”
จริงสิ...น้องสามชอบเปโรนี่ เขาเองก็เคยพยายามจับคู่พวกเขาสองคนเหมือนกัน แต่ดูเหมือนเพื่อนคนนี้จะมีเจ้าของหัวใจไปแล้ว ทว่านี่ไม่ใช่เวลามาคิดเรื่องพวกนี้ เลนทรุดร่างพิงลูกกรงอย่างอ่อนแรง ร่างกายหมดสิ้นซึ่งพละกำลัง คนนิสัยอย่างฌักไม่มีวันปล่อยพวกเฮอร์มอนไปแน่นอน แล้วหลังจากนั้น ดินแดนตะวันตกทั้งผืนก็จะต้องเผชิญกับไฟพิโรธของเจ้าชายโรแลนด์
ฌักอยู่เมืองหลวงนานเกินไป จึงไม่รู้ว่าตัวเองกำลังเผชิญกับอะไร...เลนหลับตาลง แล้วนึกถึงภาพวันที่ยกทัพไปตีเมืองชายแดน...เปลวไฟลุกโชนอยู่ตรงหน้า เสียงร้องลอยมาไม่ขาดสาย อัศวินที่อยู่แถวหน้าราวกับพุ่งกระแทกกำแพงล่องหน ศรที่มองไม่เห็นพวกนั้นทำลายชุดเกราะเสียไม่มีชิ้นดี ทักษะที่ฝึกฝนมานานปีและความกล้าหาญในการทำสงครามเพื่อเกียรติยศ กลับกลายเป็นสิ่งไร้ค่าเมื่ออยู่ต่อหน้าอาวุธของอีกฝ่าย
นับแต่นั้นมา เขาก็ไม่คิดจะเป็นศัตรูกับเจ้าชายอีก
ไม่มีใครสามารถเอาชนะกองทัพของเจ้าชายได้...อย่างน้อยคนธรรมดาก็ทำไม่ได้
หากเจ้าชายลำดับที่สี่รู้เรื่องที่เกิดขึ้นที่นี่ แล้วยกทัพมาอย่างมืดฟ้ามัวดินอีกล่ะก็ ต่อให้ตระกูลแอลลาเฟียร์ได้ประโยชน์จากแผนการนี้มากมายแค่ไหน ก็ไม่มีความหมายใดๆ ทั้งนั้น ครั้งนี้...เจ้าชายคงไม่ยอมปล่อยสี่ตระกูลใหญ่ไปอีกแล้ว
“พี่รอง ท่านเป็นอะไรไปน่ะ” ออเรเลียนเขย่าตัวเขา แต่เขาไม่ขยับแม้แต่น้อย
ตระกูลแอลลาเฟียร์ถึงคราวล่มสลายแล้ว
ทันใดนั้นเอง เลนก็ได้ยินเสียงโครมครามดังขาดๆ หายๆ มาจากชั้นเพดานหนาๆ จากนั้นพื้นดินก็สะเทือนไปเล็กน้อย ราวกับมีอะไรกระแทกใส่คฤหาสน์อย่างแรง
นี่เขาหูฝาดไปหรือ แต่พอเลนหันกลับมา ก็เห็นน้องสาวกำลังผุดสีหน้าประหลาดใจแบบเดียวกัน
จากนั้นก็เป็นเสียงฟ้าร้องหนักๆ ทว่าครั้งนี้ดังชัดกว่าเดิมมาก เขาได้ยินเสียงปังสั้นๆ ดังขึ้นถี่ๆ อย่างต่อเนื่อง เสียงกรีดร้องด้วยความตื่นตระหนกของบ่าวไพร่ลอยมาจากเหนือศีรษะ
หรือว่า...กองทัพของเจ้าชายลำดับที่สี่จะมาถึงที่นี่แล้ว เลนตาเหลือก เป็นไปได้อย่างไรกัน
“ข้างนอกมีอะไรกัน” ออเรเลียนลุกขึ้นยืน “ข้าออกไปดูหน่อยดีกว่า”
“อย่าไป” เลนคว้ามือน้องสาวไว้ “อย่าไปไหนทั้งนั้น อยู่ในนี้นี่ล่ะ!”
“เอ๋”
“เชื่อข้าสิ...” เขากลืนน้ำลายก่อนจะพูดด้วยเสียงแหบแห้งว่า “ข้างนอก...น่าจะอันตรายมาก”
เสียงตึงตังดังอยู่สักครู่ก็เงียบลง ผ่านไปเพียงไม่กี่อึดใจ คนจำนวนหนึ่งก็บุกเข้ามาในห้องใต้ดิน...พวกเขาสวมเครื่องแบบสีน้ำตาลเหมือนกันหมด ในมือถืออาวุธทรงยาวหน้าตาประหลาด เลนมองปราดเดียวก็รู้ว่าพวกเขาคือกองทหารของเจ้าชาย!
ความหวังของเขาดับสลายลงในพริบตา แม้จะรู้อยู่แล้วว่าเจ้าชายจะต้องเอาคืนแน่ๆ แต่ก็ไม่คิดว่าจะเร็วขนาดนี้
หรือว่า...ทั้งหมดนี้จะเป็นแค่ฉากละครของเจ้าชาย
“พวกเจ้าเป็นใคร! บังอาจบุกเข้ามาในคฤหาสน์เอิร์ลได้อย่างไร!” ออเรเลียนลุกขึ้นตวาดใส่อีกฝ่าย
ชายร่างสูงใหญ่คนหนึ่งเดินออกมาจากกลุ่มคน อวัยวะบนหน้าเขาคมชัด หว่างคิ้วเจือแววอำมหิต ดูแล้วน่าจะเป็นคนต่างเผ่า
“ท่านคือเซอร์เลน แมดเดน บุตรชายคนรองของตระกูลแอลลาเฟียร์ใช่หรือไม่” อีกฝ่ายเอ่ยขึ้น
“ระ รู้แล้วยังไม่ถอยไปอีก พวกเจ้าจะทำอะไร” เสียงของน้องสามเริ่มสั่นน้อยๆ ทว่าเธอยังยืนขวางอยู่หน้ากรงเหล็ก
“ข้านี่ล่ะเลน! อย่าทำอะไรนาง...นางไม่รู้เรื่องอะไรทั้งนั้น!”
เลนนึกว่าตัวเองจะได้เห็นภาพอันโหดร้ายเสียแล้ว ทว่าอีกฝ่ายกลับเห็นออเรเลียนไม่ต่างจากอากาศธาตุ มิหนำซ้ำ คําพูดหลังจากนั้นของเขาก็อยู่เหนือความคาดหมายของเลนมาก
“ข้าคือขวานเหล็ก ผู้บัญชาการกองทัพที่หนึ่ง เจ้าชายโรแลนด์มีรับสั่งให้ข้ามาหาท่าน” ชายคนนั้นพูดเสียงเข้ม “พระองค์ทรงให้ข้ามาบอกท่านว่า ท่านเปโรต้องการพบท่าน”
………………………………….




[Go To Next Chapter]( ./363.md)