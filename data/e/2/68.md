##บทที่ 156 ปะติดปะต่อ
ทาซาปีนขึ้นเนินเขาลูกเล็กๆ จากตรงนี้สามารถมองเห็นปราสาทผู้ปกครองเมืองชายแดนได้รางๆ


ในที่สุดก็ได้กลับเมืองเสียที เขาคิด ขาไปใช้เวลาเกือบเดือนครึ่ง ขากลับใช้เวลาแค่เจ็ดวัน เวลาส่วนใหญ่เสียไประหว่างทางจากเมืองซิลเวอร์มาเมืองเรดวอเตอร์ เขาเลือกเส้นทางเล็กๆ ที่ไม่ค่อยมีผู้คนเพื่อหลีกเลี่ยงหูตาของศาสนจักร แม้ว่าแอชเชสจะไม่สนใจเรื่องนี้เลยก็ตาม


แอชเชสก็คือแม่มดที่ถูกเรียกว่าผู้นำทางคนนั้น ทาซาไม่แน่ใจว่าเธอชื่อนี้จริงๆ หรือเปล่า ตลอดการเดินทาง เธอมักสวมชุดคลุมยาวสีดำ ด้านหลังสะพายดาบเล่มใหญ่ที่ห่อด้วยผ้า ผมดำยาวที่รวบเป็นหางม้าง่ายๆ แกว่งไปมาอยู่เหนือเอว ไม่ว่าจะขี่ม้าหรือนั่งเรือ เธอก็แทบไม่ได้สนใจเขาเลย เธอมักเดินนำอยู่ข้างหน้า มองทิวทัศน์รอบกายไปเรื่อย สำหรับเธอแล้ว การเดินทางมาเมืองชายแดนครั้งนี้คงไม่ต่างจากการชมทิวทัศน์อันรื่นรมย์เลย


บางครั้ง ทาซายังอดสงสัยไม่ได้ว่าเขามองเธอผิดไปหรือเปล่า เธอเป็นนักรบจริงๆ น่ะหรือ ชุดรุ่มร่ามแบบนี้จะเคลื่อนไหวทำอะไรก็ลำบาก แล้วไว้ผมยาวแบบนั้นมีแต่เพิ่มจุดอ่อนให้ตัวเองเสียเปล่าๆ มิหนำซ้ำเธอยังไม่กลัวเขาจู่โจมจากด้านหลังด้วย ระยะนี้เขาเห็นหลังเธอบ่อยเสียจนชินแล้ว เขาไม่คิดว่าแม่มดจะไว้ใจใครง่ายๆ เลยเดาว่าเธอน่าจะมีพลังปกป้องตัวเอง และหินอาญาสิทธิ์ก็คงจำกัดพลังเธอไม่ได้


ทาซาวนรอบเนินเขาหนึ่งรอบก่อนจะพบเป้าหมายอย่างรวดเร็ว...เสาที่แขวนธงสีแดง เขาขุดห่อสัมภาระที่ฝังอยู่ข้างๆ เสาขึ้นมา แล้วนำผ้าสีน้ำเงินที่พับไว้ในนั้นมาเปลี่ยนแทนธงสีแดง จากนั้นจึงปัดฝุ่นที่มือแล้วนั่งลงกับพื้น


“แค่นี้เองหรือ” แอชเชสถาม


“พวกนางบอกเช่นนี้” ทาซาปาดเหงื่อที่หน้าผาก “ ‘ไปที่เชิงเขาทางตะวันออกเฉียงเหนือของเมืองชายแดน เดินตามทางหินเล็กๆ ไปจะเจอเสาธงที่ยอดเนิน ให้เปลี่ยนเป็นธงสีน้ำเงินเสีย คนของพวกเราจะสังเกตเห็นเอง’ สมาคมจะเคลื่อนไหวเฉพาะตอนกลางคืนเท่านั้น พวกเรารออยู่ที่นี่เถอะ”


แอชเชสพยักหน้า นั่งลงบนพื้นที่พอเรียกได้ว่าสะอาด แล้วยื่นมือมาหาเขา “อาหาร”


“เอ่อ...เดี๋ยวนะ” เขาปลดสัมภาระลง หยิบเนื้อแห้งหนึ่งชิ้นออกมาจากในนั้น แล้วฉีกเนื้อครึ่งชิ้นยัดใส่ปากตัวเอง ส่วนที่เหลือโยนให้อีกฝ่าย


ทาซามองแม่มดแทะเนื้อแห้งทีละคำๆ แล้วก็ได้แต่ถอนใจ เธอไม่พกเงินมาสักเหรียญ ทั้งเนื้อทั้งตัวมีแค่ดาบเล่มใหญ่เล่มเดียว ไม่มีเงินติดตัวแล้วยังกล้าวางอำนาจบาตรใหญ่กับเขาอีก ค่าที่พักและค่าอาหารก็ให้เขาจ่ายตลอดทาง เวลาค้างคืนก็ต้องเลือกห้องนอนเดี่ยวอย่างหรูที่สุด จะกินข้าวทีก็ต้องมีเนื้อสัตว์ มิหนำซ้ำเวลาจะกินอาหารพกพาอย่างพวกอาหารแห้ง ก็ต้องให้เขากินให้ดูก่อนครึ่งหนึ่ง


ดูเหมือนเธอจะระมัดระวังทุกเรื่องที่เธอใช้พลังวิเศษควบคุมไม่ได้ แต่ว่าวิธีที่ปลอดภัยที่สุดน่าจะเป็นการพกอาหารมาเองไม่ใช่หรือ


“พวกเรากำลังเดินทางไปฝั่งตรงข้ามช่องแคบน่ะ” เธอกลืนเนื้อแห้งลงคอ ก่อนจะพูดขึ้นอย่างไม่มีปี่มีขลุ่ย “ไม่รู้ว่าเจ้าเคยได้ยินเรื่องเกี่ยวกับฟยอร์ดหรือไม่ ที่นั่นมีเกาะแก่งมากมาย บางเกาะก็สภาพแวดล้อมเลวร้ายจนแทบไม่มีคนอยู่ พวกเราจะสร้างอาณาจักรแม่มดขึ้นที่นั่น”


“...” ทาซาอึ้ง ก่อนหน้านี้ไม่ว่าเขาพยายามถามอย่างไร อีกฝ่ายก็ปิดปากเงียบตลอด เหตุใดตอนนี้ถึงได้พูดขึ้นมาเองเล่า


“เจ้าคงนึกประหลาดใจอยู่กระมัง ว่าเหตุใดก่อนหน้านี้ข้าถึงไม่บอกอะไรเจ้าเลย” เธออธิบายอย่างจริงจัง “เพราะว่าหากเจ้าเป็นสิบแปดมงกุฎ แอบหนีไปส่งข่าวให้ศาสนจักรตอนข้านอนล่ะก็ แม่มดพวกนั้นก็คงถูกพวกเขาตามไปสังหารระหว่างทาง แต่ตอนนี้พวกนางน่าจะขึ้นเรือสินค้าไปฟยอร์ดแล้ว ต่อให้ศาสนจักรรู้เรื่องพวกนางก็ทำอะไรไม่ได้ แล้วอีกอย่าง ข้ามาที่นี่ก็เพื่อพาแม่มดในสมาคมกลับไปกับข้า ไม่ช้าก็เร็วทุกคนก็ต้องรู้เรื่องนี้อยู่ดี จะเก็บเป็นความลับไปก็ไร้ประโยชน์”


“ขนาดข้าพาเจ้ามาถึงที่นี่ เจ้าก็ยังอดคิดไม่ได้ว่าข้าอาจเป็นสิบแปดมงกุฎ”


“ถูกต้อง เป็นเช่นนั้นจริงๆ” แอชเชสพูดเน้นทีละคำ “หากคนที่มารับข้าไม่ใช่แม่มด เจ้าก็ต้องตายอยู่ที่นี่พร้อมๆ กับคนที่มันคิดร้ายต่อแม่มดนั่นล่ะ”


“เอาล่ะ” ทาซาถอนใจ “ข้าถามคำถามอื่นได้หรือไม่”


เธอคิดสักครู่ “หากข้าตอบได้ก็จะตอบให้แล้วกัน”


“เจ้าเป็นชาวเกรย์คาสเซิลหรือ ข้าไม่เคยเห็นดวงตาเช่นนี้มาก่อนเลย” ทาซาตัดสินใจถามที่มาของอีกฝ่ายเป็นอันดับแรก เรื่องนี้ไม่ใช่เรื่องเปราะบาง และน่าจะช่วยลดเกราะป้องกันในใจอีกฝ่ายได้


“ข้าเกิดที่อีเทอร์นัลวินเตอร์ แต่นั่นไม่เกี่ยวกับสีตาของข้า ตาข้ากลายเป็นเช่นนี้ตั้งแต่ข้าเป็นแม่มด”


“อีเทอร์นัลวินเตอร์หรือ ที่นั่นไกลจากเกรย์คาสเซิลมากนี่ ซ้ำยังมีสองอาณาจักรใหญ่กั้นกลางอีก เจ้ามาเมืองซิลเวอร์ได้อย่างไร”


“ข้าเคยถูกขายให้ศาสนจักรมาก่อน ต่อมา...” เธอหยุดไปเล็กน้อย “ข้าก็ออกจากสำนักนางชีที่เมืองศักดิ์สิทธิ์เก่ามาอยู่เมืองหลวงของเกรย์คาสเซิล จนกระทั่งได้เจอกับพระองค์ ข้าถึงไม่ต้องเร่ร่อนไปไหนอีก”


“พระองค์หรือ” ทาซาถามอย่างสงสัย


“ทิลลี วิมเบิลดัน” ดวงตาของแอชเชสผุดแววอ่อนโยน “พระองค์ทรงรับข้าไปอยู่ด้วย”


องครักษ์ตกใจ ตอนแรกที่ได้ยินชื่อนี้เขายังคิดว่าเป็นชื่อซ้ำ แต่พอได้ยินนามสกุลวิมเบิลดัน ก็รู้ว่าไม่ใช่อย่างที่คิดแล้ว หรือว่าคนที่นำเหล่าแม่มดมุ่งหน้าไปยังฟยอร์ดจะเป็นเจ้าหญิงลำดับที่ห้า น้องสาวของเจ้าชายโรแลนด์ เสียงของเขาพลันแหบแห้งไป “เจ้าหญิง เจ้าหญิงทรงเป็นหัวหน้าของพวกเจ้าหรือ”


“หัวหน้าหรือ จะพูดแบบนั้นก็ได้” เธอพยักหน้า “แต่สำหรับข้าแล้ว พระองค์ทรงเป็นคนที่สำคัญที่สุด...ไม่ว่าใครก็แทนที่ไม่ได้”


ตกกลางคืน ทั้งสองคนจุดไฟบนเนินเขา


แอชเชสปลดดาบลงจากหลัง ค่อยๆ เปิดผ้าที่ห่อไว้ทีละนิด...อาวุธน่ากลัวชนิดนี้แค่ส่วนใบมีดก็กว้างเกือบเท่าเอวแล้ว บนนั้นเต็มไปด้วยร่องรอยการต่อสู้มากมาย ปลายดาบสีเทาดำไม่ได้ลับคม แสดงว่าหากจะใช้ดาบชนิดนี้ฆ่าคน ก็ต้องออกแรงฟันอย่างมหาศาล คนธรรมดาแค่จะถืออาวุธชนิดนี้ก็ยังลำบาก ทว่ามันกลับดูเบาหวิวราวกับดาบเล่มบางยามอยู่ในมือเธอ


ต้องปล้นโรงตีเหล็กกี่โรงกันถึงจะได้วัสดุมากพอจะตีดาบเล่มนี้ ทาซาคิด หากแม่มดของเจ้าชายไม่รีบมาล่ะก็ เขาอาจได้ตายอยู่ใต้คมดาบนี้จริงๆ


“ได้ยินว่าผู้ปกครองเมืองชายแดนก็เป็นคนในตระกูล...วิมเบิลดันเหมือนกัน” เขาตัดสินใจหาเรื่องคุย เพื่อไม่ให้การรอคอยทรมานเกินไปนัก


“โรแลนด์ วิมเบิลดัน เจ้าชายลำดับที่สี่แห่งเกรย์คาสเซิล” เธอพูดเรียบๆ “ข้าเคยเจอพระองค์แล้ว”


“อะไรนะ” ทาซาอ้าปากค้าง


“หลังจากเจ้าหญิงทิลลีทรงรับข้าไปอยู่ด้วยแล้ว ก็ทรงให้ข้าเป็นองครักษ์ประจำตัวพระองค์ ข้าอยู่ในวังย่อมมีโอกาสพบปะพระญาติของพระองค์บ้าง” ดูเหมือนแอชเชสจะรู้จักเจ้าชายลำดับที่สี่ดีมาก “ไร้ความสามารถ เย่อหยิ่งอวดดี ไม่มีความรู้ติดตัวสักอย่าง ไม่น่าเชื่อจริงๆ ว่าคนเช่นนั้นจะเป็นพระเชษฐาแท้ๆ ของเจ้าหญิง นี่ยังไม่นับเรื่อง...ความใจกล้าบ้าบิ่นในบางเรื่องด้วยนะ”


พอพูดถึงตอนท้าย น้ำเสียงของเธอก็เปลี่ยนเป็นเย็นชา


ทาซาหนาวสะท้าน ตอนเขาทำงานในวังหลวงก็เคยได้ยินข่าวลือเกี่ยวกับเจ้าชายมาไม่น้อย เช่นว่าปากไม่มีหูรูด เจ้าเล่ห์เพทุบาย หรือไม่ก็ชอบเกี้ยวบ่าวไพร่คนอื่นไปทั่ว แม้ยังไม่ถึงขั้นใช้อำนาจข่มขู่หรือบังคับขืนใจอีกฝ่าย แต่เรื่องลูบๆ คลำๆ ก็คงต้องมีบ้าง คงไม่ใช่เพราะว่า...


ทันใดนั้น แอชเชสก็พลันลุกขึ้นมองไปยังถนนเส้นเล็กๆ “มีคนกำลังมุ่งหน้ามาทางนี้ ไม่ได้มาแค่คนเดียวเสียด้วย”


ทาซามองตามสายตาเธอไป เงาคนกลุ่มหนึ่งค่อยๆ ปรากฏขึ้นท่ามกลางความมืด แม่มดที่นำอยู่หน้าขบวนก็คือไนติงเกล องครักษ์ประจำตัวของเจ้าชายนั่นเอง


........................................


[Go To Next Chapter]( ./69.md)