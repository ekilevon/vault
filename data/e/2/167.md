##บทที่ 255 การต้อนรับ
พายุมาไวก็ไปไว
ขบวนแม่มดออกเดินทางในวันที่สองหลังจากฝนหยุกตก เรือที่ส่งพวกเธอไปยังเกรย์คาสเซิลก็คือเรือบิวตี้
ซิลเวียยืนพิงกราบเรือ หยิบเนื้อวัวแห้งออกมาจากกระเป๋าผ้า แล้วชูขึ้นแกว่งเหนือศีรษะ
“จิ๊บ...จิ๊บ...”
นกนางนวลตัวใหญ่ส่งเสียงร้องพร้อมกับบินร่อนลงมาจากฟ้า ลมที่พัดมาจากใต้ปีกแรงจนเธอต้องหรี่ตา เนื้อวัวแห้งในมือเธอถูกมันคาบหายไป กว่าเธอจะเงยหน้าขึ้นได้ นกนางนวลก็บินกลับไปที่หัวเรือ เพื่อนำทางเรือท่ามกลางทะเลอันเวิ้งว้างต่อแล้ว
นี่คือเรื่องที่เมซีไหว้วานเธอไว้ เพราะตอนที่เธอแปลงร่างเป็นนกนั้น เธอไม่สามารถหยิบเนื้อออกมากินเองได้
แม้ตอนนี้เมซีจะมีรูปลักษณ์ไม่ต่างจากนกนางนวลทั่วไป (ยกเว้นขนาด) แต่ซิลเวียก็ยังเห็นพลังวิเศษที่กำลังเคลื่อนไหวและรูปร่างที่แท้จริงของอีกฝ่ายได้ หรือหากเพ่งมองดีๆ เธอยังสามารถเห็นพลังวิเศษที่ไหลมารวมกัน แล้วเปลี่ยนเป็นดวงแสงเล็กๆ ก่อนจะหายวับไปได้ด้วย
“ได้ยินว่านอกจากจะแปลงร่างเป็นนกชนิดต่างๆ ได้แล้ว นางยังมีความสามารถเหมือนนกชนิดนั้นๆ ด้วยหรือ” เสียงร้องอย่างชื่นชมดังขึ้นจากด้านหลัง “เท่าที่ข้ารู้ นกนางนวลไม่มีวันหลงทางในทะเล มิหนำซ้ำยังรู้ล่วงหน้าด้วยว่าพายุจะมาเมื่อไร”
“ถูกต้องแล้ว ท่านกัปตัน” ต่อให้ไม่หันไปมอง ซิลเวียก็รู้ว่าคนที่มาเป็นใคร “มิฉะนั้นพวกเราคงไม่กล้าใช้เส้นทางใหม่แน่นอน ครั้งนี้พวกเราจะแล่นเรืออ้อมแหลมไม่รู้จบ แล้วไปขึ้นฝั่งทางตะวันตกเฉียงใต้ของเกรย์คาสเซิล”
เธอไม่เพียงแต่มองเห็นการเคลื่อนไหวและความเปลี่ยนแปลงของพลังวิเศษเท่านั้น แต่ขอบเขตสายตาเธอยังกว้างขวางและไร้จุดบอดด้วย ไม่ว่าเวลาไหนก็เห็นความเคลื่อนไหวได้รอบตัว...มิหนำซ้ำ เธอยังมองทะลุสิ่งกีดขวางได้ด้วย เธอมองเห็นแม้กระทั่งกะลาสีที่แอบหลับอยู่ใต้ดาดฟ้าเรือ ตลอดจนฝูงปลาที่ว่ายผ่านใต้ท้องเรือไป
“ที่นั่นมีท่าเรือด้วยหรือ” กัปตันแจ็กพ่นควันออกจากปาก “ข้าจำได้ว่าเคยมีนักผจญภัยไปสำรวจทิศตะวันตกของแหลมไม่รู้จบแล้ว แต่ว่าที่นั่นไม่มีอะไรนอกจากภูเขากับหาดทราย”
“ถ้าไม่มีจริงก็ดีสิ” ซิลเวียพูดอย่างไม่ใส่ใจ “ทุกคนจะได้กลับทางเดิม”
“เช่นนั้นไม่เท่ากับมาเสียเที่ยวหรือ” กัปตันเขย่ากล้องยาสูบ “ข้ายังหวังเลยว่าข้าจะได้เห็นอะไรใหม่ๆ จากการเดินเรือครั้งนี้”
ทิลลีขอให้พวกเธอเดินทางไปยังชุมชนแม่มดอีกแห่งเพื่อสานสัมพันธ์และช่วยเหลือซึ่งกันและกัน นอกจากแม่มดห้าคนที่ถูกเลือกมาแล้ว แอชเชสกับมอลลี่ก็ร่วมเดินทางมาด้วย...แต่พวกเธอจะไม่ขึ้นฝั่ง พวกเธอมาเพื่อคุ้มครองการเดินทางครั้งนี้ให้ปลอดภัยเท่านั้น เพราะผู้ช่วยวิเศษของมอลลี่สามารถต้านทานพายุได้ ในขณะที่แอชเชสก็สามารถกำจัดโจรสลัดที่หมายตาเรือลำนี้ได้
ส่วนเธอนั้นยังมีอีกหนึ่งภารกิจสำคัญ นั่นก็คือพิสูจน์ตัวตนที่แท้จริงของเจ้าชายโรแลนด์วิมเบิลดัน
ก่อนออกเดินทาง ทิลลีได้เล่าต้นสายปลายเหตุทั้งหมดให้เธอฟัง ทั้งยังพูดถึงผลลัพธ์ที่เธออาจเจอตลอดจนวิธีรับมืออย่างละเอียดด้วย พูดง่ายๆ ก็คือ เธอต้องพยายามตกลงกับผู้นำสมาคมให้ได้ว่าจะขอเอาเจ้าชายตัวจริงกลับมา แต่เอาจริงๆ แล้ว ซิลเวียรู้สึกว่าภารกิจนี้ไม่ง่ายเลย หากสมาคมแค่ปฏิเสธยังไม่เท่าไร แต่หากพวกเธอกลัวว่าเรื่องนี้จะแพร่งพรายออกไป แล้วจับตัวเธอกับแม่มดอีกสี่คนไว้จะทำอย่างไร
ซิลเวียมองทะลุผนังเรือออกไป เห็นพวกโลตัส อีฟลิน และผู้ช่วยวิเศษกำลังเล่นกันอย่างสนุกสนานแล้วก็อดถอนใจไม่ได้
หวังว่าพวกแม่มดที่สมาคมจะอบอุ่นน่าคบเหมือนที่เมซีเคยบอกไว้จริงๆ
...
หลังจากใช้ชีวิตบนเรือเป็นเวลาเกือบหนึ่งสัปดาห์ ซิลเวียก็เห็นขอบชายฝั่งสีเทาในที่สุด
“พวกเราใกล้ถึงแล้ว” ฮันนี่ที่ฟุบข้างกราบเรือร้องบอก ข้างๆ เธอมีนกนางแอ่น เหยี่ยวปลา และนกนางนวลยืนเรียงกันอย่างเป็นระเบียบ พอได้ยินเสียงเธอ พวกมันก็พลอยร้องเอะอะตามไปด้วย
“ในที่สุดก็ถึงเสียที...” แคนเดิลที่ฟุบอยู่ข้างๆ สีหน้าไม่สู้ดีนัก “ข้าว่าข้าใกล้จะทนไม่ไหวเต็มทีแล้ว”
“ก็แค่อาการชั่วคราวน่ะ เด็กน้อย ประเดี๋ยวขึ้นฝั่งเมื่อไร เจ้าก็หายเป็นปกติแล้ว” แจ็ก ตาเดียวหัวเราะพลางยกกล้องส่องทางไกลขึ้น “ข้าเดินเรือมาหลายปี ยังไม่เคยเห็นใครตายเพราะเรือโคลงสักครั้ง”
“เมซีเล่า” ฮันนี่ถาม
“นางล่วงหน้าไปติดต่อสมาคมที่เมืองชายแดนแล้ว” คนที่ตอบเธอคือแอชเชส “อีกเดี๋ยวทางนั้นคงรีบส่งคนมารับพวกเจ้าแล้ว”
“พี่แอชเชส ท่านจะไม่ไปกับพวกเราจริงๆ หรือ”
“เจ้าหญิงน่าจะทรงต้องการข้ามากกว่า” แอชเชสหัวเราะ “ไม่ต้องห่วงหรอก แม่มดที่สมาคมจะดูแลเจ้าราวกับพี่น้องเชียวล่ะ...หรือหากมีปัญหาอะไร ก็ไปหาเวนดี้ได้ นางจะต้องช่วยพวกเจ้าแก้ปัญหาโดยเร็วที่สุดแน่นอน”
เวนดี้หรือ ซิลเวียแอบจำชื่อนี้ไว้ในใจ
“จริงสิ ยังมีอีกเรื่อง ”แอชเชสตบหน้าผากตัวเอง “พวกเจ้าต้องอยู่ให้ห่างจากเจ้าชายโรแลนด์ไว้ พยายามอย่าอยู่กับพระองค์เพียงลำพังเป็นอันขาด”
“เพราะเหตุใด พระองค์เป็นพระเชษฐาของเจ้าหญิงทิลลีมิใช่หรือ” อีฟลินถามอย่างสงสัย
“นั่นก็ใช่” แอชเชสพูดอย่างจริงจัง “แต่นั่นไม่ได้แปลว่าพระองค์จะไม่ทรงจับก้นแม่มด!”
ทุกคนพากันเสียวสันหลังวาบ
ในที่สุด เรือก็จอดในจุดที่ห่างจากชายหาดน้ำตื้นประมาณสองร้อยห้าสิบเมตร อย่างไรเสีย สถานที่แห่งนี้ก็ไม่เคยปรากฏในแผนที่ทะเลมาก่อน จึงไม่มีใครรู้ว่าน้ำทะเลบริเวณนี้ลึกแค่ไหน ส่วนวิธีขึ้นฝั่งนั้นก็ง่ายมาก พวกเธอไม่จำเป็นต้องใช้เรือเล็กด้วยซ้ำ แค่มอลลี่สั่งให้ผู้ช่วยวิเศษอุ้มคนทั้งห้าไว้ แล้วลอยผ่านผิวน้ำไปก็พอแล้ว
ชายหาดแห่งนี้เป็นส่วนหนึ่งของภูเขาที่ทอดตัวลงมา มันถูกน้ำทะเลกัดเซาะอย่างต่อเนื่องจนกลายเป็นหาดทรายนิ่มๆ ไม่ไกลออกไปเป็นหมู่เขาสูงตระหง่านซึ่งกั้นอาณาเขตภายในกับฝั่งทะเลออกจากกัน ภูเขาทอดตัวเรียงรายไปไกลสุดลูกหูลูกตา ยิ่งเข้าใกล้ฝั่งตะวันตกเท่าไร ภูเขาก็ยิ่งสูงขึ้นเรื่อยๆ ยอดเขาที่สุดสายตานั้นสูงใหญ่พอๆ กับเทือกเขาสิ้นวิถีทีเดียว
ผ่านไปประมาณสองชั่วโมง ซิลเวียก็เห็นเงาดำประหลาดกำลังขยับใกล้เข้ามา
มันมีขนาดใหญ่มาก แทบจะพอๆ กับเรือบิวตี้ทีเดียว รูปทรงกลมๆ ของมันบอกชัดว่าไม่ใช่วัตถุที่เกิดขึ้นเองตามธรรมชาติ ตามหลักแล้ว วัตถุที่ใหญ่ขนาดนี้น่าจะมีน้ำหนักไม่น้อย ทว่าการเคลื่อนไหวของมันกลับนุ่มนวลมาก ราวกับกำลังลอยอยู่กลางอากาศอย่างไรอย่างนั้น เนื่องจากมีทั้งป่าและเทือกเขาบังอยู่ เธอจึงมองเห็นได้ไม่ชัด ทว่าวัตถุชนิดนี้กำลังเคลื่อนไหวไม่หยุดจริงๆ และกำลังจะข้ามสันเขามาเร็วๆ นี้แล้วด้วย
เพียงไม่กี่อึดใจ มันก็เผยโฉมออกมาจากสิ่งกำบัง
“สวรรค์ นั่นมันอะไรน่ะ” โลตัสมองท้องฟ้าอย่างตื่นตกใจ ก่อนจะร้องออกมาอย่างไม่เชื่อสายตาตัวเอง
“พี่แอชเชส ท่านเคยเห็นของสิ่งนี้หรือไม่” อีฟลินดึงแขนเธอ
“ไม่...” แอชเชสเองก็ดูประหลาดใจเช่นกัน “ข้าก็เพิ่งเห็นครั้งแรกนี่ล่ะ”
“นี่คงเป็นวิธีต้อนรับของสมาคมกระมัง” ซิลเวียถอนใจ
วัตถุทรงกลมขนาดมหึมาลอยอยู่กลางอากาศ ด้านล่างแขวนตะกร้าหวายอยู่หนึ่งใบ เมซีกับแม่มดอีกคนบินอยู่ข้างตะกร้าคนละด้าน แต่สิ่งที่สะดุดตาทุกคนที่สุดก็คือป้ายผ้าใบสีเหลืองยาวที่แขวนอยู่ใต้ตะกร้า บนนั้นมีข้อความขนาดใหญ่ยักษ์เขียนไว้ว่า
...‘ยินดีต้อนรับสู่เมืองชายแดน’
........................................


[Go To Next Chapter]( ./168.md)