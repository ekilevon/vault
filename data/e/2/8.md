##บทที่ 96 ลีฟ
ลีฟมองดูฝูงชนที่ขวักไขว่รอบกาย ไม่คิดเลยว่าตัวเองจะได้เข้าใกล้สังคมคนปกติอีก


หลังจากเข้าเขตเมืองชายแดนมาแล้ว ลีฟก็เห็นบ้านอิฐเตี้ยๆ ทยอยกันผุดขึ้นมาตรงหน้าเธอราวกับภาพในความทรงจำอันเนิ่นนาน อยู่เทือกเขาสิ้นวิถียังไม่ทันถึงครึ่งปีแท้ๆ เธอกลับรู้สึกเหมือนภาพตรงหน้าแปลกตาราวกับเป็นอีกโลก


เดือนแห่งปีศาจเพิ่งผ่านพ้นไป หลังจากผจญกับฤดูหนาวอันโหดร้ายมา คนส่วนใหญ่จะมีสภาพย่ำแย่มาก ลีฟจำได้ว่าสมาคมเคยเดินทางผ่านแหล่งเสื่อมโทรมในเมืองซิลเวอร์ช่วงฤดูหนาว...


ทุกที่เต็มไปด้วยซากศพคนอดอยาก ส่วนคนที่ยังมีชีวิตก็มีสภาพไม่ต่างจากศพเดินได้ ใบหน้าแห้งแล้ง ร่างกายอ่อนแรง


แต่ที่นี่ ผู้คนที่เธอพบเห็นส่วนใหญ่เต็มไปด้วยพลังชีวิต บ้างก็กำลังตากปลาแห้งอยู่หน้าประตูบ้าน บ้างก็ปีนขึ้นไปซ่อมหลังคากระเบื้อง แต่ส่วนมากที่เห็นจะเป็นชายกำยำที่พาดจอบกับค้อนไว้เหนือไหล่มากกว่า พวกเขาพูดคุยกันสนุกสนานขณะมุ่งหน้าไปทางทิศเหนือของเมือง


หากเจอสถานการณ์แบบนี้ ลีฟจะดึงขอบหมวกลงมา พยายามปกปิดใบหน้าสุดความสามารถ


ปราสาทของเจ้าชายตั้งเด่นอยู่เหนือเนินเขาสูงแห่งหนึ่งทางทิศตะวันตกเฉียงใต้ของเมือง บริเวณโดยรอบไม่มีพืชที่เรียกใช้งานได้เลย หากจะแอบเข้าไปในปราสาทโดยไม่ให้คนเห็นคงทำได้ยาก


เธออาจจะแอบอยู่ในลำต้นของต้นไม้เพื่ออำพรางตัวจากศัตรูได้ แต่หากจะให้ต้นไม้พาเธอเข้าไปข้างในคงเป็นไปไม่ได้แน่นอน


เธอไม่ใช่แม่มดที่ถนัดเรื่องการหลบซ่อน หลังจากคิดอยู่หลายตลบ ลีฟก็รู้สึกว่าแทนที่จะใช้วิธีหลบๆ ซ่อนๆ ก็สู้เดินเข้าไปอย่างสง่าผ่าเผยเลยดีกว่า


หากไนติงเกลไม่ได้หลอกเธอ ต่อให้เดินเข้าทางประตูใหญ่เลยก็ไม่น่ามีปัญหาอะไร


แน่นอนว่า กรณีที่เลวร้ายที่สุดก็คือไนติงเกลหักหลังทุกคนอย่างเลือดเย็น รับใช้เจ้าชายโดยการจับแม่มดมาสังเวยอีกฝ่าย


หากเป็นอย่างนั้น เธอก็มีโอกาสจะทิ้งชีวิตไว้ที่นี่ถึงร้อยละแปดเก้าสิบทีเดียว


ไนติงเกลเป็นแม่มดสายต่อสู้อันดับต้นๆ น้อยคนนักจะหลบหนีการไล่ล่าของเธอได้ ต่อให้เป็นแม่มดที่แข็งแกร่งขนาดฮัคคาลาก็ใช่ว่าจะเอาชนะเธอได้


ลีฟเตรียมการรับมือกับกรณีนี้แล้ว หากเธอไม่มีชีวิตรอดกลับไป บุ๊กก็จะรับตำแหน่งอาจารย์ นำพาพวกพี่น้องเดินหน้าต่อไปแทน...ส่วนจุดหมายจะเป็นที่ไหนหรือปลายทางจะอยู่ที่ใดนั้น ไม่มีใครให้คำตอบได้


เธอเดินขึ้นเนินเขาอย่างช้าๆ จนกระทั่งเข้าใกล้ประตูใหญ่ของปราสาท ทหารยามเห็นเธอก็รีบแตะด้ามดาบ ตะโกนเสียงดัง “ที่นี่เป็นปราสาทของเจ้าชาย ไม่ใช่ที่ที่เจ้าควรมา ถอยไปซะ!”


เขาหยุดไปเล็กน้อยก่อนจะพูดต่อ “ถ้ามีเรื่องสำคัญอยากร้องเรียน ก็เดินชิดซ้ายตามถนนนี่ไปที่สำนักงานเมือง ที่นั่นจะมีคนรับเรื่องเจ้าเอง”


ลีฟสูดหายใจลึกแล้วเปิดหมวกออก ทหารยามทั้งสองผุดสีหน้าประหลาดใจอย่างที่เธอคาดไว้ เธอแสดงตัวอย่างเปิดเผยโดยไม่รอให้อีกฝ่ายตั้งตัว “ข้าเป็นแม่มด”


จังหวะเดียวกับที่พูดนั้น เธอก็แทบจะตั้งท่าเตรียมรับคมดาบอีกฝ่ายไปพร้อมกัน ทว่าอีกฝ่ายเพียงแค่สบตากัน สีหน้าไม่ปรากฎแววชิงชังเหมือนคนทั่วไปเวลาได้ยินคำว่าแม่มดเลย หนึ่งในนั้นยังถามเธออย่างสนอกสนใจด้วยว่า “แม่มดหรือ เจ้ามีธุระอะไรเล่า”


ท่าทีของอีกฝ่ายทำให้ลีฟใจเต้นแรง เธอพยายามสะกดอารมณ์ตื่นเต้นที่กำลังจะล้นทะลักออกมา บังคับเสียงพูดให้ฟังดูสุขุมที่สุด “ข้าต้องการพบไนติงเกล หรืออันนากับนาน่าก็ได้”


ไนติงเกลเคยเล่าว่าแม่มดเป็นแขกประจำของปราสาท เจ้าชายไม่ได้กักขังหน่วงเหนี่ยวพวกเธอไว้ ทหารยามที่เฝ้าปราสาทได้รับคำสั่งจากเจ้าชายแล้วจึงปล่อยให้พวกเธอเข้าออกที่นี่ได้ตามใจ...


หากสิ่งที่ไนติงเกลเล่ามาเป็นความจริง พวกเขาก็น่าจะเคยได้ยินชื่อพวกเธอบ้าง


ทหารยามคนที่ถามเธอตบบ่าเพื่อนคู่หู “เจ้าเฝ้านางอยู่ที่นี่ล่ะ ข้าจะเข้าไปรายงานเจ้าชายเอง”


ลีฟเห็นเขาเดินเข้าประตูใหญ่ ก่อนจะลับตาไปที่บริเวณสวนหน้าปราสาท


สิ่งที่รอเธออยู่จะเป็นอะไร การต้อนรับอย่างอบอุ่นในหมู่พี่น้อง การล้อมจับของเหล่าทหาร หรือคมดาบจากเงามืด


เธอพบว่าตัวเองรู้สึกขัดแย้งอย่างประหลาด ทั้งๆ ที่อยากจะเชื่อไนติงเกล แต่ยิ่งเข้าใกล้คำตอบเท่าไร ก็ยิ่งกลัวความผิดหวังเท่านั้น เป็นไปได้หรือไม่ว่าไนติงเกลมาอยู่ที่นี่แล้วจะเปลี่ยนไปใช้ชื่ออื่น เรื่องอันนากับนาน่าจะเป็นเรื่องโกหกที่เธอแต่งขึ้นเองหรือไม่ หรือว่า...


เวลาไม่เคยเดินช้าขนาดนี้มาก่อน! ทุกๆ จังหวะเต้นของหัวใจ เธอรู้สึกราวกับข้ามผ่านกาลเวลานับร้อยปี ระหว่างช่วงเวลาอันยาวนานนี้ เธอรอโชคชะตาตัวเองอย่างสงบ


ไม่รู้ว่าเวลาผ่านไปนานเท่าไร บางทีอาจจะเพียงพริบตาสั้นๆ ก็ได้ เธอได้ยินเสียงไนติงเกลลอยมา...ขณะที่กำลังใจลอยอยู่นั้น เธอคิดว่าตัวเองหูฝาดไปด้วยซ้ำ


ร่างที่คุ้นเคยปรากฏขึ้นด้านหลังประตู ก่อนจะปราดมาถึงตัวเธอแทบจะพร้อมกับเสียง จากนั้นเธอก็ตกอยู่ในอ้อมกอดอันอบอุ่น


“ลีฟ ยินดีต้อนรับกลับบ้าน!”


********************


“นี่คือเสื้อผ้าสำรองของข้า เจ้าใส่ก่อนเถอะ” ไนติงเกลค้นตู้เสื้อผ้า “แล้วก็นี่ชุดคลุม รองเท้า...อืม สงสัยข้าต้องไปเบิกชุดนอนกับผ้าเช็ดตัวมาอีกชุด”


“เจ้าจะรีบร้อนไปทำไม” เวนดี้ส่ายหน้ายิ้มๆ “ประเดี๋ยวเจ้าชายตื่นบรรทมเมื่อไรก็ทรงจัดการเองล่ะ”


ลีฟมองไนติงเกลที่วิ่งวุ่นไปทั่ว รู้สึกขอบตาร้อนผ่าวๆ เธอสูดจมูก กัดริมฝีปากแน่น แล้วรีบปาดน้ำตาที่กำลังคลอเบ้าทิ้ง เธอกลัวว่าหากเธอพูดอะไรตอนนี้ น้ำตาจะร่วงพรูลงมาอย่างไม่อาจหักห้าม


ที่แท้ไนติงเกลก็ไม่ได้หลอกเธอ เจ้าชายที่เมตตาแม่มดมีอยู่จริง


“เจ้าไปอาบน้ำอุ่นๆ ก่อนดีหรือไม่ เดินทางจากค่ายมาตั้งไกลคงเหนื่อยแย่แล้ว” ไนติงเกลวางผ้าเช็ดตัวกับเสื้อผ้าลงข้างๆ ลีฟ “เจ้าชายกำลังบรรทมยามบ่ายน่ะ ประเดี๋ยวตื่นบรรทมแล้วคงจะดีพระทัยไม่น้อยที่เห็นเจ้า จริงสิ พวกเจ้าเจอภูเขาศักดิ์สิทธิ์หรือไม่ พี่น้องคนอื่นๆ เป็นอย่างไรบ้าง”


เพียงได้ยินคำถามนี้ สายตาของลีฟก็พร่ามัวทันที เธอทนไม่ไหวอีกต่อไป รีบคว้าไนติงเกลมากอดไว้ แล้วปลดปล่อยความเจ็บปวดที่อัดอั้นอยู่ในใจตลอดหลายวันมานี้ออกมาจนหมด


ลีฟร้องไห้จนหน้าอกไนติงเกลเปียกชุ่มจึงค่อยๆ สงบอารมณ์ลงมาได้


จากนั้น เธอก็เล่าเรื่องที่เกิดขึ้นกับพวกพี่น้องหลังจากที่พวกไนติงเกลออกจากสมาคมไปตั้งแต่ต้นจนจบ


พอเล่าถึงตอนที่พี่น้องหลายคนจบชีวิตลงที่ดินแดนร้าง เธอก็รู้สึกว่ามือของไนติงเกลที่กุมเธอไว้บีบแน่นขึ้นอย่างไม่อาจควบคุม


หลังจากลีฟเล่าจบ สีหน้าของเวนดี้ก็หมองลงมาก “ไม่คิดเลยว่าฮัคคาลาจะพาทุกคนไปสู่ความวิบัติ แม่มดสี่สิบสองคนเหลือรอดอยู่แค่เจ็ดคน...ข้าเองก็มีส่วนต้องรับผิดชอบเรื่องนี้เหมือนกัน หากตอนนั้นข้ายืนอยู่ข้างไนติงเกลล่ะก็...”


“ไม่ใช่ความผิดท่านหรอก” ไนติงเกลพูดอย่างทรมาน “ไม่มีใครล่วงรู้อนาคตนี่นา สิ่งสำคัญคือจากนี้ไปจะทำอย่างไรต่อมากกว่า” เธอมองลีฟ “เจ้าบอกว่ายังมีพี่น้องที่รอดชีวิตมาได้อีกหกคนใช่หรือไม่ พวกนางอยู่ที่ไหน”


“พวกนางรอข่าวจากข้าอยู่ที่ทางเข้าช่องเขา พวกเราตกลงกันไว้ว่าหากข้าไม่กลับไป บุ๊กก็จะนำคนที่เหลือเดินทางต่อไปยังจุดหมายหน้า ซึ่งหากไม่ใช่แหลมใต้สุดก็คงเป็นฝั่งตรงข้ามช่องแคบ...”


“เช่นนั้นพวกเรารีบไปรับพวกนางเถอะ” ไนติงเกลพูดทันที “ข้าจะไปเดี๋ยวนี้ เวนดี้ ฝากท่านดูแลลีฟด้วย”


“ช้าก่อน หากพวกนางไม่เชื่อเจ้าจะทำอย่างไร ลีฟต้องกลับไปกับเจ้าอีกครั้ง แล้วอย่าลืมเรียกไลต์นิ่งไปด้วยล่ะ ตอนนี้นางน่าจะกำลังฝึกบินอยู่ทางตะวันตกของเมือง พวกเจ้าเอาม้าไปเยอะๆ หน่อย พวกพี่น้องจะได้ไม่ต้องเดินกัน” เวนดี้กำชับอย่างใส่ใจ


“แต่เจ้าชาย...ยังบรรทมอยู่มิใช่หรือ” ลีฟอึ้ง “พวกท่านไม่ต้องถามพระองค์ก่อนหรือ”


“วางใจเถอะ” ไนติงเกลปลอบเสียงเบา “หากพระองค์รู้เรื่องนี้คงดีพระทัยเสียมากกว่า”


........................................


[Go To Next Chapter]( ./9.md)