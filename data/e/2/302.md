##บทที่ 390 ฤดูหนาว
เปเปอร์ล้างหน้าบ้วนปากแล้วหยิบผ้ามาบิดจนแห้ง จากนั้นจึงนำไปแขวนที่ระเบียงซึ่งเต็มไปด้วยหิมะ
ผ้านี่จะแห้งจนแข็งทั้งผืนภายในเวลาเพียงหนึ่งวัน พอวันรุ่งขึ้นถึงเวลาใช้อีกครั้ง ก็แค่นำมันมาบิดๆ ตีๆ เพื่อไล่เศษน้ำแข็งเท่านั้น แน่นอนว่าเธอสามารถใช้พลังวิเศษเสกให้น้ำระเหยได้อย่างรวดเร็วภายในห้องที่อบอุ่น แต่หากเธอทำแบบนั้น เธอก็จะเหลือพลังสำหรับใช้ในการฝึกประจำวันน้อยลง
เปเปอร์รู้ว่าพลังวิเศษของตัวเองอยู่ในระดับต่ำสุดในบรรดาแม่มดทั้งหมด ดังนั้น เธอต้องใช้พลังทุกหยาดหยดอย่างคุ้มค่าที่สุด
เธอจัดการตัวเองเสร็จแล้วก็ได้ยินเสียงเคาะประตูดังขึ้นพอดี พี่เวนดี้มักพาเธอไปกินอาหารเช้าที่โถงใหญ่ในปราสาทเวลานี้เสมอ
“ข้ามาแล้ว!”
เปเปอร์เปิดประตูห้องอย่างเบิกบาน คนที่ยืนอยู่ข้างนอกเป็นเวนดี้ตามคาด...อีกฝ่ายอุ้มเธออย่างสนิทสนม ก่อนจะสูดจมูกฟุดฟิดที่แก้มเธอ “อืม ไม่เลวนี่ สะอาดสะอ้านเชียว”
“ฮะๆๆ” เปเปอร์ฉีกยิ้มแล้วเดินจูงมือเวนดี้ไปที่โถงใหญ่
เธออยู่เมืองชายแดนมาเกือบครึ่งเดือนแล้ว จึงเริ่มชินกับความเป็นอยู่ในปราสาทพอสมควร
ไม่ต้องรีบออกจากเพิงนอนไปหาอาหารแต่เช้า และไม่ต้องกลัวว่าฟืนที่เก็บมาจะถูกใครขโมยไป เธอไม่ต้องเสียเวลาไปกับการหาอาหารและความอบอุ่นในแต่ละวัน แต่ได้ใช้เวลาเหล่านั้นไปกับการฝึกพลังและการเรียนหนังสือแทน เธอเคยจินตนาการถึงชีวิตแบบนี้ตอนที่คุยเล่นกับเพื่อนฝูง คนที่ไม่ต้องคอยกังวลเรื่องปัญหาปากท้องคงมีแต่พวกคุณหนูคุณชายที่เกิดในตระกูลขุนนางเท่านั้น
เปเปอร์คิดไม่ถึงว่า ตัวเองก็จะมีวันได้สัมผัสชีวิตแบบนี้เหมือนกัน
มือของเวนดี้ทั้งนุ่มและอบอุ่น เธอไม่เคยสัมผัสความรู้สึกนี้จากแหล่งเสื่อมโทรมมาก่อน เหมือนกับว่ามีคนคอยห่วงใยและปกป้องเธอตลอดเวลาอย่างไรอย่างนั้น...เธออยากอยู่ในที่ที่เต็มไปด้วยความอบอุ่นแห่งนี้ตลอดไป
หากนี่คือความฝัน เธอก็ยินดีที่จะหลับไปตลอดกาล
พอเดินเข้ามาในโถงใหญ่ เปเปอร์ก็เห็นพวกแม่มดกำลังยืนส่งเสียงเอะอะกันอยู่รอบกำแพง แทนที่จะนั่งกินข้าวบนโต๊ะตัวยาวอย่างเช่นทุกวัน
เธอกะพริบตาอย่างสงสัย แต่ไม่กล้าถามเวนดี้ว่าพวกเธอกำลังทำอะไร
ทว่าอีกฝ่ายคล้ายกับอ่านความคิดเธอออก จึงพูดยิ้มๆ ว่า “พวกพี่น้องกำลังทดสอบ ‘พลังต่อสู้’ ของตัวเองอยู่น่ะ”
“พลังต่อสู้หรือ” เปเปอร์อึ้งไปเล็กน้อย “มันคือ...อะไรหรือ”
“คำศัพท์ใหม่ของเจ้าชายน่ะ เจ้าไม่ต้องสนใจหรอก” เวนดี้ย่อตัวลงไปอุ้มสาวน้อยขึ้นมาวางบนบ่า “เจ้าเห็นแผ่นโลหะสีเงินแผ่นนั้นไหม ว่ากันว่ามันเป็นมรดกตกทอดมาจากอาณาจักรแม่มดเมื่อสี่ร้อยกว่าปีก่อน และเป็นอาวุธที่พวกอมนุษย์ใช้สู้กับศัตรู มีเพียงผู้ที่มีพลังแข็งแกร่งเท่านั้นจึงจะสามารถปลุกพลังในตัวมันได้ ดังนั้น เจ้าชายจึงวางมันไว้ในโถงใหญ่ เพื่อให้ทุกคนได้ทดสอบระดับพลังของตัวเองดู หรือพูดอีกอย่างก็คือ...เพื่อสนองความอยากรู้อยากเห็นของพวกพี่น้องนั่นล่ะ...หากสามารถเสกหินเวทมนตร์สี่ก้อนให้สว่างได้ภายในครั้งเดียว ก็จะถือว่ามีพลังต่อสู้แห่งโชคชะตา”
“...” เปเปอร์งง อาณาจักรแม่มด อมนุษย์ หินเวทมนตร์ คำศัพท์ที่เธอไม่เคยได้ยินจากที่ไหนมาก่อนทำให้เธอรู้สึกสับสนไปหมด ทว่านั่นไม่ได้ทำให้ความตื่นเต้นจากสิ่งที่เห็นตรงหน้าลดลงเลย...พวกแม่มดผลัดกันวางมือลงบนแผ่นโลหะ เพื่อเสกอัญมณีที่ฝังอยู่ด้านบนให้เปล่งประกายวับวาวราวกับหมู่ดาวหลากสี ช่างเป็นภาพที่น่าเหลือเชื่อเหลือเกิน
“ข้าเสกได้สองก้อนล่ะ” ไลต์นิ่งที่อายุใกล้เคียงกับเธอตะโกนเสียงดัง ที่ไหล่เธอมีนกพิราบตัวอ้วนเกาะอยู่หนึ่งตัว เปเปอร์จำได้ว่านกตัวนั้นก็เป็นแม่มดเหมือนกัน ดูเหมือนจะชื่อเมซีกระมัง
“ของข้าสองก้อนครึ่ง!” นกพิราบส่งเสียงอย่างภาคภูมิใจ
“เอ๋ เจ้าเสกได้มากกว่าข้าอีกหรือนี่ เป็นไปไม่ได้!”
“เจ้าก็อยากลองด้วยหรือ” เวนดี้ยิ้ม “แต่ตอนนี้คงยังไม่ได้หรอก เจ้ายังไม่ได้เรียนวิธีปล่อยพลังใส่หินเวทมนตร์นี่นา แต่เจ้าชายบรรจุบทเรียนนี้ลงไปในหลักสูตรการฝึกพลังของแม่มดแล้วล่ะ อีกไม่นาน เจ้าก็จะได้รับแจกหินเรืองแสงสำหรับฝึกพลังแล้ว”
หินที่สุกใสแวววาวและปล่อยแสงออกมาได้นั่นน่ะหรือ เปเปอร์รู้สึกกระชุ่มกระชวยขึ้นมาทันที เธอหันไปพยักหน้าให้เวนดี้ว่า “ข้าจะตั้งใจฝึกให้ดีที่สุด!”
“เด็กดี” เวนดี้หยิกแก้มเธอยิ้มๆ “กินข้าวก่อนเถอะ ท้องอิ่มแล้วจะได้มีเรี่ยวแรงไปฝึกพลัง”
…
หลังจากกินข้าวต้มข้าวสาลีเสร็จ เปเปอร์ก็กลับมาที่หอพักแม่มดแล้วเริ่มการฝึกประจำวัน
เวนดี้บอกเธอว่า สรรพสิ่งบนโลกนี้ล้วนก่อตัวขึ้นจากก้อนกลมเล็กๆ ที่มองไม่เห็น และความเปลี่ยนแปลงของวัตถุต่างๆ ก็ล้วนเกิดจากการแยกและการรวมตัวของเจ้าก้อนกลมทั้งสิ้น พลังของเธอก็คือการเร่งกระบวนการนี้ ไม่ใช่แค่ละลายหิมะหรือทำให้น้ำร้อนกลายเป็นน้ำเย็นเท่านั้น
แม้จะยังไม่ค่อยเข้าใจคำพูดนี้เท่าไรนัก แต่เธอก็ยังปฏิบัติตามคำสอนของเวนดี้อย่างจริงจัง โดยเริ่มจากการรับรู้พลังที่มีอยู่ในร่างกายก่อน จากนั้นจึงปล่อยมันออกไปในปริมาณเท่าๆ กัน…ประสบการณ์จากแหล่งเสื่อมโทรมบอกเธอว่า ที่เธอได้ใช้ชีวิตดีๆ ร่วมกับทุกคนในตอนนี้เป็นเพราะเจ้าชายต้องการพลังของแม่มด นี่คือคุณค่าเพียงอย่างเดียวในตัวเธอ หากเธอไม่อยากถูกเขี่ยทิ้ง เธอก็ต้องทำให้ดีที่สุด
ทันใดนั้น เปเปอร์ก็รู้สึกปวดท้องขึ้นมา พลังวิเศษกำลังสั่นสะเทือนอยู่ในตัวเธอ คล้ายกับพยายามจะแหวกร่างเธอออกมาก็ไม่ปาน เธอส่งเสียงครางออกมาอย่างทนไม่ไหว
“เจ้าเป็นอะไรไป” เวนดี้ที่อยู่ข้างๆ ถามขึ้น
“ขะ ข้าไม่เป็นไร” เธอส่ายหน้า “เมื่อครู่นี้ ข้ารู้สึกเหมือนควบคุมพลังไม่ได้เลย”
“ควบคุมพลังไม่ได้หรือ...” อีกฝ่ายคิดอยู่สักครู่ “เจ้าจำได้หรือไม่ว่าตัวเองตื่นรู้เป็นแม่มดเมื่อไร”
“น่าจะในฤดูหนาวนี่ล่ะ” เปเปอร์ตอบเสียงเบา “แต่ข้าจำวันที่แน่นอนไม่ได้”
“นี่ก็ปลายฤดูใบไม้ร่วงแล้ว อีกไม่กี่วันก็เข้าฤดูหนาวแล้ว” เวนดี้หุบยิ้ม “พลังวิเศษในร่างกายจะเริ่มเคลื่อนไหวก่อนถึงวันตื่นรู้เสมอ นี่คือสัญญาณเตือนว่าพลังใกล้จะตีกลับเต็มทีแล้ว เจ้าพักก่อนเถอะ ข้าจะไปเรียกไนติงเกลมา นางสามารถมองเห็นความเปลี่ยนแปลงของพลังที่อยู่ในร่างกายเจ้าได้” เธอเดินไปถึงหน้าประตูแล้วจึงหันมาพูดเสริมอีกว่า “เจ้าวางใจเถอะ สำหรับแม่มดเมืองชายแดนแล้ว เรื่องแค่นี้ไม่ถึงชีวิตหรอก”
…
เวนดี้คาดเดาได้ถูกต้องแล้ว
อีกสามวันต่อมาก็เป็นวันตื่นรู้ครั้งที่สองของเปเปอร์
เธอนอนอยู่บนเตียงขนาดใหญ่ มองแม่มดที่นั่งเรียงรายอยู่รอบเตียงพลางฟังคำปลอบโยนต่างๆ นานาจากพวกเธอ ทันใดนั้นก็รู้สึกอยากร้องไห้ขึ้นมาเสียอย่างนั้น
ดูเหมือนความทรมานจากการถูกพลังวิเศษแผดเผาครั้งแรกในความทรงจำจะเบาบางลงไม่น้อยเลย
“เนื่องจากเวลาฝึกของเจ้าค่อนข้างสั้น ดังนั้นเจ้าจึงอาจยังรู้สึกไม่สบายตัวอยู่บ้าง” เวนดี้ที่นั่งอยู่หัวเตียงลูบผมเธออย่างเบามือ “แต่หากเทียบกับความทรมานในวันบรรลุนิติภาวะแล้ว ความเจ็บปวดแค่นี้ก็นับว่าเล็กน้อยมาก เจ้าจะต้องผ่านมันมาได้แน่นอน จำไว้ว่าห้ามคิดยอมแพ้เด็ดขาด และห้ามปล่อยให้ตัวเองหมดสติด้วย”
เปเปอร์พยักหน้า
เธอไม่กล้าตอบอีกฝ่าย เพราะกลัวว่าถ้าอ้าปากแล้ว จะเผลอส่งเสียงสะอื้นออกมา
เธอไม่อยากให้ทุกคนเห็นเธอในสภาพน่าอับอายเช่นนั้น
สำหรับคนในแหล่งเสื่อมโทรมแล้ว การร้องไห้คือการแสดงออกที่อ่อนแอที่สุด มีแต่คนที่ยอมจำนนต่อชะตาชีวิตแล้วเท่านั้นที่จะทำกิริยาแบบนี้
เปเปอร์ปิดเปลือกตารอเวลาอย่างสงบ
…
ตอนที่เธอตื่นขึ้นมาอีกครั้งนั้น ทิวทัศน์นอกหน้าต่างก็กลายเป็นสีขาวไปแล้ว
การตีกลับของพลังรุนแรงน้อยกว่าที่เธอคิดไว้มาก พวกแม่มดเตรียมแผนช่วยเหลือเธอไว้มากมาย แต่กลับไม่ได้ใช้เลยสักอย่าง เธอรู้สึกว่าพลังในตัวเธอสมบูรณ์ขึ้นไม่น้อย และดูเหมือนร่างกายเธอจะมีความเปลี่ยนแปลงเล็กๆ น้อยๆ เกิดขึ้นด้วย เวลานี้ ตาเธอมองเห็นได้ไกลขึ้น แขนขาก็มีเรี่ยวแรงมากขึ้น
พอเธอล้างหน้าเสร็จ ก็ได้ยินเสียงเคาะประตูของเวนดี้ดังขึ้นอย่างตรงเวลา
“ข้ามาแล้ว” เปเปอร์เปิดประตูห้องอย่างร่าเริงแล้วคว้ามืออีกฝ่ายมากุมไว้ ทว่าครั้งนี้ เวนดี้ไม่ได้พาเธอไปยังโถงใหญ่ แต่กลับพาไปที่ห้องทำงานของผู้ปกครองซึ่งอยู่ชั้นสาม
เจ้าชายผมเทาคนนั้นส่งกระดาษหนังแกะให้เธอด้วยรอยยิ้ม
“นับแต่นี้ไป เจ้าคือสมาชิกของสโมสรแม่มดอย่างเป็นทางการแล้ว”
………………………………….




[Go To Next Chapter]( ./303.md)