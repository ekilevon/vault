##บทที่ 131 วิธีแสดงพลัง
โรแลนด์ถูกไนติงเกลฉุดขึ้นจากกองผ้าห่มตั้งแต่ฟ้าเพิ่งสว่าง...เขาจำได้ว่าครั้งล่าสุดที่เธอปลุกเขาแบบนี้คือตอนที่ทีกรู้ว่านาน่าเป็นแม่มด


“มีอะไรหรือ เจอแม่มดคนใหม่ในเมืองอีกหรืออย่างไร” เขาขยี้ตาถาม


“ไม่ใช่เพคะ ฝ่าบาท!” ไนติงเกลร้องอย่างตื่นเต้น “อันนา...พลังของอันนาพัฒนาขึ้นอีกแล้วเพคะ!”


“อีกแล้วอย่างนั้นหรือ” โรแลนด์ยังงัวเงียอยู่ “แต่นางบรรลุนิติภาวะแล้วไม่ใช่หรือ”


“เป็นการพัฒนาหลังบรรลุนิติภาวะเพคะ หม่อมฉันเพิ่งเคยเห็นรูปทรงพลังที่น่าทึ่งเช่นนี้เป็นครั้งแรก มันเหมือนวัตถุเลยเพคะ” ไนติงเกลยกอ่างล้างหน้ามาให้เขา “แม้แต่บุ๊กกับเวนดี้ก็ไม่เคยได้ยินเรื่องนี้มาก่อน ฝ่าบาทรีบไปดูเถิดเพคะ ทุกคนกำลังรอฝ่าบาทอยู่ที่ห้องทำงาน!”


โรแลนด์ล้างหน้าลวกๆ รีบแต่งตัวแล้วตามไนติงเกลไปชั้นสอง ทันทีที่เขาเดินเข้ามาในห้องทำงาน แม่มดสิบเอ็ดคนก็พลันเลื่อนสายตามาที่เขา ในบรรดาดวงตาทั้งหมดนั้น มีเพียงดวงตาของอันนาที่บวมน้อยๆ ราวกับไม่ได้นอนมาตลอดคืน


“ไหนใครบอกข้าซิว่าเกิดอะไรขึ้น”


คนที่ตอบเขาคนแรกยังคงเป็นไนติงเกล “เช้านี้ตอนหม่อมฉันเดินทะลุห้องของอันนา หม่อมฉันเห็นนางกำลังฟุบอยู่กับโต๊ะ บนโต๊ะมีเศษเหล็กวางอยู่เป็นกองๆ พอหม่อมฉันจะเข้าไปปลุกนางถึงได้เห็นว่าพลังวิเศษในตัวนางเปลี่ยนไปเป็น...” เธอหยุดไปเล็กน้อย ราวกับกำลังคิดว่าจะอธิบายอย่างไร “เป็นรูปเป็นร่างชัดเจนเพคะ เหมือนก้อนสี่เหลี่ยมที่กำลังหมุนไม่หยุด”


“สี่หลี่ยมหรือ” โรแลนด์เดินมาหาอันนาแล้วมองเธออย่างพิจารณา...นอกจากสีหน้าที่ดูอ่อนเพลียกว่าปกติแล้ว ร่างกายส่วนอื่นของเธอก็ดูเหมือนเดิมทุกอย่าง จากนั้นเขาจึงสังเกตเห็นวัตถุทรงกระบอกที่วางบนโต๊ะ ดูเหมือนวัตถุดิบจะเป็นเหล็กหล่อ ผิวเหล็กเนียนเกลี้ยงสีเทาขาวกับหน้าตัดส่วนบนที่เรียบเนียนทำให้เขาเผลอคิดไปว่าตัวเองตาฝาดไป “นี่มัน...”


“อันนาเป็นคนทำเพคะ” ไนติงเกลพูด “ด้วยพลังใหม่ของนาง โดยทั่วไปแม่มดที่ตื่นรู้แล้วจะเก็บพลังวิเศษไว้ในร่างกายเพคะ ช่วงแรกๆ พลังก็จะยังบางๆ เหมือนหมอก นานวันเข้าจึงค่อยๆ หนาแน่นขึ้นจนกลายเป็นไอน้ำสีสันต่างๆ อย่างเวนดี้เป็นสีขาว ลีฟเป็นสีเขียว...


พลังวิเศษของอันนาแข็งแกร่งมาแต่ไหนแต่ไหนแล้วเพคะ พอนางบรรลุนิติภาวะ พลังก็ยิ่งหนาแน่นขึ้นกว่าเก่า สีก็ออกเขียวเข้มชัดกว่าเดิม แต่ว่าตอนนี้ พลังในตัวนางมีขนาดเพียงกำปั้นเท่านั้น มิหนำซ้ำยังทึบแสงเหมือนของแข็งเลยเพคะ” เธอหยิบพู่กันบนโต๊ะมาวาดคร่าวๆ “คล้ายๆ แบบนี้เพคะ”


ฝีมือวาดรูปของไนติงเกลย่ำแย่มาก แต่โรแลนด์ก็ยังดูออกว่าเธอวาดรูปลูกบาศก์


เขามองอันนา “เมื่อคืนนี้เกิดอะไรขึ้นหรือ”


อันนาเล่าเหตุการณ์ที่เกิดขึ้นให้เขาฟัง แม่มดคนอื่นๆ ฟังเธอเล่าจบก็ผุดสีหน้างุนงงไปตามกัน ไม่เข้าใจว่าคำว่าก้อนกลมๆ การสั่นไหว และเชื่อมต่อที่เธอพูดถึงเกี่ยวข้องกับพลังที่เปลี่ยนแปลงไปอย่างไร


มีเพียงโรแลนด์เท่านั้นรู้สึกตื้นตันน้อยๆ


เขาคิดว่าพลังวิเศษคือพลังงานชนิดหนึ่ง และแม่มดก็คือเครื่องมือที่ปลดปล่อยมันออกมา พลังวิเศษสามารถแสดงผลออกมาได้ร้อยแปดพันประการ ทว่าสุดท้ายแล้วผลของมันจะออกมาแบบไหนก็ขึ้นอยู่กับแม่มดที่ควบคุมมัน หรือหากจะพูดให้ชัดเจนขึ้นก็คือ ขึ้นอยู่กับความคิดของแม่มดนั่นเอง


หากเขาเดาไม่ผิดล่ะก็ ความคิดส่งผลต่อการใช้พลังอย่างลึกซึ้ง


หากพูดง่ายๆ ก็คือ คนที่ไม่เคยเห็นเครื่องบินมาก่อนย่อมไม่สามารถจินตนาการภาพนกเหล็กตัวยักษ์บินอยู่บนท้องฟ้าได้ คนที่ไม่เคยได้ยินเรื่องจักรวาลมาก่อนย่อมไม่รู้ว่าโลกนี้กว้างใหญ่ขนาดไหน พูดง่ายๆ ก็คือระดับปัญญาและความรู้เป็นตัวจำกัดการใช้พลังนั่นเอง...ยิ่งมนุษย์เข้าใจกฎธรรมชาติมากขึ้นเท่าไร ก็ยิ่งทำให้วิทยาศาสตร์เจริญก้าวหน้าได้รวดเร็วมากขึ้นเท่านั้น บางทีแม่มดอาจจะเหมือนกันก็ได้ ยิ่งเข้าใจธรรมชาติลึกซึ้งเท่าไร ผลลัพธ์ของพลังก็จะยิ่งใกล้เคียงกับแหล่งกำเนิดมากขึ้นเท่านั้น


“แสดงพลังใหม่ให้ข้าดูหน่อยได้ไหม” โรแลนด์พูดอย่างสงสัยใคร่รู้


อันนายื่นนิ้วออกไป เปลวไฟสีดำพลันผุดขึ้นที่ปลายนิ้วเธอ เปลวไฟนี้ดูเผินๆ เหมือนเปลวไฟธรรมดาทุกประการ เว้นแต่ว่ามันไม่สว่างเท่านั้น


“เจ้าเปลี่ยนรูปทรงมันได้หรือไม่”


อันนาพยักหน้าก่อนจะควบคุมให้มันลอยไปอยู่เหนือโต๊ะ ไม่นานนัก ไฟสีดำที่มีรูปทรงเหมือนไฟทั่วไปก็เปลี่ยนไปเป็นทรงลูกบาศก์ ในขณะที่ทุกคนยังไม่ทันสังเกตดี ลูกบาศก์ไฟก็แผ่ตัวออกเป็นผืนผ้าสีดำขนาดใหญ่จนแทบจะคลุมหน้าโต๊ะ จากนั้นมันก็หุบมารวมกันตรงกลาง แล้วค่อยๆ ยืดตัวออกเป็นเส้นตรงแนวตั้ง


โรแลนด์ยื่นมือไปแตะดูก็พบว่าเส้นสีดำที่เล็กบางราวกับเส้นผมนี้ไม่ขยับเขยื้อนแม้แต่น้อย...เหลือเชื่อจริงๆ เพราะต่อให้เป็นเหล็กกล้าที่แข็งแกร่งคงทน เมื่อถูกดึงเป็นเส้นบางๆ แล้วก็ยังสามารถใช้นิ้วดัดได้อยู่ดี วัสดุทุกชนิดล้วนมีความยืดหยุ่น บนโลกนี้ไม่มีของแข็งที่แท้จริง


“ทำให้บางกว่านี้ได้หรือไม่”


“ได้เพคะ แต่หากหม่อมฉันทำเช่นนั้น ฝ่าบาทก็จะทรงแตะมันไม่ได้แล้ว” อันนาพูด “มันอาจบาดพระหัตถ์ฝ่าบาทได้เพคะ”


“แล้วอุณหภูมิเล่า เจ้าควบคุมได้เหมือนกันหรือไม่”


“เพคะ หม่อมฉันสามารถควบคุมอุณหภูมิไฟแต่ละจุดได้ เทียบกับไฟสีเขียวแล้วต่างกันมากทีเดียว”


โรแลนด์เริ่มเข้าใจแล้วว่าที่ไนติงเกลพูดว่าเหมือนวัตถุหมายความว่าอย่างไร เทียบกับไฟสีเขียวที่อบอุ่นราวกับสายน้ำแล้ว พลังของเธอในตอนนี้จับตัวกันเป็นรูปทรงชัดเจน จะใช้คำว่าเปลวไฟมาอธิบายก็คงไม่เหมาะนัก...


เมื่ออันนายอมรับแนวคิดที่ว่าสรรพสิ่งบนโลกนี้ก่อเกิดขึ้นจากอนุภาคเล็กๆ ความคิดที่ว่าเปลวไฟเป็นจุดกำเนิดอุณหภูมิก็เปลี่ยนไปเป็นความคิดใหม่ที่ว่าอนุภาคที่เคลื่อนไหวเป็นจุดกำเนิดอุณหภูมิ แน่นอนว่าเธอไม่ได้กำลังควบคุมอนุภาค เช่นเดียวกับที่ก่อนหน้านี้ เธอก็ไม่ได้ควบคุมเปลวไฟเช่นกัน...


ไม่ว่าจะเป็นเปลวไฟธรรมดาเมื่อตอนแรกเริ่ม หรือเปลวไฟสีเขียวและสีดำหลังจากบรรลุนิติภาวะแล้ว ก็ล้วนเป็นวิธีแสดงพลังวิเศษของเธอทั้งนั้น


ทั้งสองวิธีนี้เปลี่ยนพลังวิเศษไปเป็นความร้อนเหมือนกัน ทว่าผลที่ได้กลับต่างกันอย่างสิ้นเชิง


อัจฉริยะแท้ๆ โรแลนด์อดทึ่งไม่ได้ นอกจากคำว่าอัจฉริยะแล้ว เขาก็นึกคำอื่นไม่ออกจริงๆ คืนนั้นหลังจากที่สอนความรู้ใหม่ๆ ให้เธอไป เธอก็ทำความเข้าใจได้อย่างรวดเร็ว มิหนำซ้ำยังนำไปปรับใช้กับพลังวิเศษได้อีก สติปัญญาและความสามารถในการซึมซับความรู้ระดับนี้เป็นคุณสมบัติเฉพาะของอัจฉริยะโดยแท้


ความเปลี่ยนแปลงของอันนาทำให้เขารู้สึกสนใจเรื่องราวในโลกนี้มากขึ้น


เสียดายที่เขาไม่สามารถครอบครองพลังวิเศษได้ โรแลนด์คิด บางทีนี่อาจเป็นเรื่องที่เขาเสียดายที่สุดนับตั้งแต่ย้อนเวลามาก็ได้ อย่างไรเสียคนส่วนใหญ่ก็ฝันจะเป็นวีรบุรุษกันทั้งนั้น หากเขาบังเอิญได้ครอบครองพลังอันน่าเหลือเชื่อ แล้วเดินบนเส้นทางที่ต่างออกไปล่ะก็ ไม่รู้ว่าจะมีความสุขแค่ไหน


“ข้าพอจะรู้สาเหตุที่อันนาพัฒนาพลังตัวเองได้แล้ว” เขาเก็บความเสียดายไว้ในใจแล้วหันไปพูดกับพวกแม่มด


“อะไรหรือเพคะ” ทุกคนถามเป็นเสียงเดียว


“การเรียน”


“การ...เรียนหรือเพคะ” บุ๊กพึมพำ “ฝ่าบาททรงหมายถึงการเรียนเมื่อวานน่ะหรือเพคะ”


“ถูกต้อง” โรแลนด์เล่าสิ่งที่ตัวเองสันนิษฐานออกมา “ความรู้ช่วยยกระดับการใช้พลังของพวกเจ้าได้ หรือกระทั่งทำให้พวกเจ้าพัฒนาตัวเองแบบก้าวกระโดดได้”


“แม้แต่หม่อมฉันก็...ทำได้หรือเพคะ” ลูนาถามอย่างขลาดๆ


“แน่นอนสิ” โรแลนด์ตบไหล่เธอ หากไม่ใช่เพราะเขามีเครื่องจักรไอน้ำน้อยเกินไป และไม่สามารถหายางพาราได้มากพอจะทำสายไฟล่ะก็ ป่านนี้คงได้ใช้แม่เหล็กกองใหญ่ที่เธอเสกไว้ไปแล้ว


จุดประสงค์เดิมที่โรแลนด์เปิดห้องเรียนก็เพื่อถ่ายทอดความรู้ที่เคยเรียนมาให้บุ๊ก เผื่อว่าต่อไปเขาเริ่มหลงๆ ลืมๆ ขึ้นมา ความรู้จะได้ไม่สูญหายไปไหน แต่ในเมื่อตอนนี้เขาพบแล้วว่าการเรียนช่วยยกระดับความสามารถให้แม่มดได้ ดังนั้นนับแต่นี้ไปเขาจะต้องสอนหนังสือให้แม่มดทุกคน


ทว่าเขาเองก็รู้ว่าทุกคนไม่ใช่อัจฉริยะเหมือนอันนา ดูอย่างไนติงเกลเถอะ ขนาดเรียนๆ อยู่ยังหลับได้ เขาคงไม่หวังอะไรกับเธอแล้ว


จากขั้นตอนการจำไปจนถึงการทำความเข้าใจ จากการทำความเข้าใจไปจนถึงการปรับใช้ ระหว่างทางพวกนี้มีอุปสรรคขวางกั้นอยู่ไม่รู้มากมายเท่าไร สุดท้ายแล้วจะมีสักกี่คนที่นำความรู้ไปปรับใช้กับพลังวิเศษได้ เขาเองก็ไม่รู้เหมือนกัน


“เมื่อคืนเจ้าคงไม่ค่อยได้นอนกระมัง” โรแลนด์พูดกับอันนา “ประเดี๋ยวไปนอนเสียหน่อยเถอะ อีกสองวันข้าค่อยทดสอบพลังใหม่เจ้า”


“เพคะ” อันนาพยักหน้าอย่างจริงจัง


“ส่วนพวกเจ้า” เขามองแม่มดคนอื่นๆ “นับแต่นี้ไป ทุกๆ วันจันทร์ถึงศุกร์หลังจากกินมื้อเย็นเสร็จแล้ว พวกเจ้าจะต้องไปเรียนหนังสือที่โถงรับแขก เริ่มตั้งแต่วิชาอ่านเขียนขั้นพื้นฐานก่อนเลย บุ๊ก เจ้าจะเป็นครูคนแรกของพวกนาง”


........................................


[Go To Next Chapter]( ./44.md)