##บทที่ 217 สาเหตุของโรค
ตอนที่โรแลนด์กินมื้อเที่ยงกับพวกแม่มดเสร็จแล้วจะกลับไปนอนกลางวันที่ห้องนั้น คาร์เตอร์ก็พุ่งเข้ามาในโถงปราสาท


“ฝ่าบาท ชาวดินแดนตะวันออกที่มาจากเมืองหลวงมาถึงท่าแล้วพ่ะย่ะค่ะ!”


“เร็วขนาดนี้เชียว” ทาซาทำงานมีประสิทธิภาพดีจริงๆ โรแลนด์นึกอย่างดีใจ สมแล้วที่เคยทำงานในกองลาดตระเวนมาก่อน เขารู้จักคนทุกวงการจริงๆ แต่พอเห็นหัวหน้าอัศวินที่ขมวดคิ้วมุ่นและเหงื่อออกท่วมหัวแล้ว โรแลนด์ก็รู้สึกผิดปกติทันที


“มีอะไรหรือ”


“คนบนเรือติดโรคประหลาดมาด้วยพ่ะย่ะค่ะ” คาร์เตอร์เล่าอาการของโรคให้เขาฟังอย่างรวดเร็ว “ตอนแรกมีคนเป็นอยู่ไม่กี่คน แต่ตอนนี้โรคที่ว่าระบาดไปหลายลำเรือแล้วพ่ะย่ะค่ะ แม้แต่กองทัพที่หนึ่งก็โดนไปด้วย”


มีจุดสีดำขึ้นตามตัว ทั้งยังติดต่อได้ด้วยอย่างนั้นหรือ ฟังดูคล้ายกับกาฬโรคหรือโรคมรณะดำอันโด่งดังเลย แต่แบคทีเรียในกาฬโรคไม่สามารถเปลี่ยนสีเลือดในร่างกายคนได้แน่นอน ยิ่งผิวปริแตกนี่ยิ่งเป็นไปไม่ได้ใหญ่


โรแลนด์ย่นหัวคิ้ว


เขาคิดถึงลิลลี่ขึ้นมาทันที แต่พลังของอีกฝ่ายจะรับมือกับโรคระบาดที่ไม่เคยมีใครพบเห็นมาก่อนชนิดนี้ได้หรือไม่ เขาก็ไม่แน่ใจเหมือนกัน หากเธอรักษาไม่ได้แล้วพลอยติดไปด้วยอีกคนจะยิ่งแย่ไปกันใหญ่ เขาจะต้องตัดสินใจอย่างรอบคอบที่สุด แต่เท่าที่ฟังจากที่คาร์เตอร์พูดมา ดูเหมือนคนพวกนี้จะเหลือเวลาไม่มากแล้ว


ไม่ว่าอย่างไร เขาก็ต้องหยุดการระบาดนี้ให้ได้ก่อน


พอคิดถึงตรงนี้ โรแลนด์ก็สั่งคาร์เตอร์​ทันที “นำกองทัพที่หนึ่งไปกั้นเขตฉุกเฉินบริเวณนอกท่าเรือ ห้ามใครเข้าออกเด็ดขาด แล้วบอกพวกเขาด้วยว่าข้าจะรีบไปเดี๋ยวนี้ นาน่าก็กำลังอยู่ระหว่างทางเช่นกัน”


“พ่ะย่ะค่ะ!”


“โรคนี้รักษายากหรือเพคะ” ไนติงเกลถาม


“ยังไม่รู้หรอก ประเด็นหลักอยู่ที่พลังของลิลลี่” เขาพูดเสียงขรึม “เรียกสมาชิกทั้งหมดในสโมสรแม่มดมาที่นี่ บ่ายนี้ข้านอนไม่หลับแล้ว”


...


โรแลนด์ครุ่นคิดตลอดทางจนได้ข้อสรุปว่า ตราบใดที่ยังพิสูจน์ผลพลังของลิลลี่ไม่ได้ เขาก็จำเป็นต้องรักษาระยะห่างระหว่างคนปกติกับผู้ป่วยไว้


โชคดีที่พลังของลิลลี่เป็นประเภทเรียกใช้ จึงสามารถแสดงผลได้โดยไม่ต้องสัมผัสเป้าหมาย...พลังของเธอสามารถออกฤทธิ์ได้ในระยะห้าเมตรเหมือนแม่มดส่วนใหญ่


ดังนั้นเขาจึงเรียกช่างไม้มาสองคน อันนาช่วยช่างไม้สร้างห้องรูปสี่เหลี่ยมผืนผ้าจนเสร็จอย่างรวดเร็ว ภายในห้องมีผนังกั้นกลาง ด้านบนเป็นหน้าต่างกระจกบานเล็กๆ สำหรับใช้มองฝั่งตรงข้าม ด้านล่างเป็นผ้าม่านนุ่มนิ่มที่โซโรยาวาดขึ้น ตรงกลางมีรูเล็กๆ สองรูสำหรับให้ลิลลี่สอดมือเข้าไป ผ้าม่านนุ่มนิ่มสีเดียวกับท้องฟ้าห่อมือของสาวน้อยไว้อย่างแน่นหนา และกั้นอากาศทั้งสองฝั่งไว้ไม่ให้ไหลถึงกัน หลังจากเสร็จงานแล้วใช้แอลกอฮอล์ล้างมือก็ไม่น่ามีปัญหาอะไร


ทหารห้าสิบกว่าคนที่อยู่บนเรือควบคุมสถานการณ์ที่ท่าเรือได้อย่างดี ที่พวกเขาสามารถปฏิบัติงานได้ทั้งที่โรคร้ายกำลังระบาด ไม่ใช่เพราะพวกเขามีปณิธานอันแน่วแน่แต่อย่างใด แต่เพราะทหารส่วนใหญ่เชื่อว่า คุณหนูนาน่าผู้เปรียบประดุจนางฟ้าจะรักษาพวกเขาให้หายดีได้ดังเดิม


หลังจากเตรียมห้องเรียบร้อยแล้ว เขาก็เลือกทหารที่พอเดินได้และมีจุดสีดำขึ้นแค่บริเวณแขนเข้ามา


ทหารคนนั้นเดินเข้ามาในห้องแล้วยืนนิ่งตามที่โรแลนด์สั่ง ลิลลี่ยื่นมือผ่านผนังกั้นแล้วปล่อยพลังออกไป ส่วนโรแลนด์ที่ยืนอยู่ข้างเธอคอยสังเกตสถานการณ์ของอีกฝ่ายผ่านกระจก


พลังวิเศษออกฤทธิ์อย่างเงียบๆ เมื่อเห็นสาวน้อยพยักหน้าเป็นเชิงว่าเรียบร้อยแล้ว เขาจึงถามทหารคนนั้นว่า “ตอนนี้เจ้ารู้สึกอย่างไร”


“ฝ่าบาท” ทหารจำเสียงโรแลนด์ได้จึงรีบยกมือทำความเคารพอย่างตื้นตัน จากนั้นก็ชะงักไป “เอ๋ กระหม่อมรู้สึกกระฉับกระเฉงดังเดิมแล้วพ่ะย่ะค่ะ สวรรค์ ฝ่าบาท กระหม่อมรู้สึกดีขึ้นกว่าเดิมจริงๆ ด้วยพ่ะย่ะค่ะ!”


โรแลนด์ก็ดูออกเหมือนกัน...จุดสีดำบนมือเขาหายไปอย่างรวดเร็ว นี่ไม่ใช่ลักษณะของกาฬโรคแน่นอน หากเขาจำไม่ผิดล่ะก็ จุดสีดำของกาฬโรคเกิดจากการติดเชื้อในกระแสเลือดและภาวะเขียวอย่างรุนแรง ต่อให้แบคทีเรียของกาฬโรคถูกฆ่าตายหมดแล้ว ก็ต้องใช้เวลาอีกนานกว่าจุดสีดำพวกนี้จะหายไป และลิลลี่ก็ไม่ได้มีพลังฟื้นฟูผิวหนังเลย


แต่ว่าพลังใหม่ของเธอสามารถรักษาโรคปริศนาได้จริงๆ นั่นทำให้โรแลนด์พอโล่งใจได้บ้าง


“เหมือนเดิมได้ก็ดีแล้ว ไปเรียกทหารคนอื่นๆ เข้ามารอบละสิบคน ไม่ว่าจะมีอาการหรือไม่ก็เรียกมารักษาให้หมด”


“พ่ะย่ะค่ะ! ฝ่าบาท!” ทหารคนนั้นชะงักไปสักครู่ก่อนจะทำความเคารพอีกครั้ง “ขอบคุณคุณหนูนาน่ามาก”


“คนที่ช่วยเจ้าครั้งนี้ไม่ใช่นาน่า แต่เป็นลิลลี่” โรแลนด์แก้ให้ “นาน่าจะรักษาเฉพาะคนที่อาการหนักถึงขั้นผิวแตกมีเลือดไหลเท่านั้น”


“อย่าง...อย่างนั้นหรือพ่ะย่ะค่ะ” เขาลูบศีรษะ “เช่นนั้นก็ต้องขอบคุณคุณหนูลิลลี่แล้ว”


หลังจากทหารออกไปแล้ว ลิลลี่ก็เหลือบมองโรแลนด์ “จะถือว่าเป็นผลงานนาน่าก็ได้นะเพคะ หม่อมฉันก็ไม่ได้อยากได้คำขอบคุณเสียหน่อย”


อย่างนั้นหรือ แล้วเหตุใดเมื่อครู่นี้เจ้าถึงยืนตัวตรงแน่วเลยเล่า โรแลนด์เห็นผมแกละที่แกว่งไปมาของอีกฝ่ายก็อดยื่นมือไปลูบศีรษะเธอไม่ได้ ด้านลิลลี่ก็ไม่ได้แสดงท่าทีต่อต้านอย่างที่เขาคิด เธอเพียงแต่ส่งเสียงฮึดฮัดเท่านั้น


ในเมื่อไม่ใช่กาฬโรค แล้วโรคนี้มีสาเหตุจากอะไรกันแน่ ทันทีที่เขาเดินออกมาจากห้องสี่เหลี่ยม ไนติงเกลก็ปราดเข้ามาถึงตัว “ฝ่าบาท เมื่อครู่นี้หม่อมฉันเห็นอะไรแปลกๆ ด้วยเพคะ ในเลือดของคนพวกนั้น...มีร่องรอยของพลังวิเศษเพคะ”


“อะไรนะ” โรแลนด์อึ้ง


“เวลามองจากในหมอกมายา พลังที่ว่าเป็นจุดๆ เหมือนหมู่ดาวบนท้องฟ้าเลยเพคะ” ไนติงเกลพูดอย่างมั่นใจ “หม่อมฉันไม่เคยเห็นประกายพลังที่เล็กขนาดนี้มาก่อน”


เป็นการค้นพบที่เหนือความคาดหมายจริงๆ แต่ว่าอะไรก็ตามที่เกี่ยวข้องกับพลังวิเศษ หากไม่มาจากแม่มด ก็ต้องมาจากศาสนจักร สิ่งที่เขาพอสรุปได้ตอนนี้ก็คือ โรคระบาดนี้ไม่ได้เกิดขึ้นจากแบคทีเรียหรือไวรัสตามธรรมชาติแน่นอน


“เข้าใจแล้ว” โรแลนด์คิดอยู่สักพัก “เช่นนั้นลองเอาเลือดมาตรวจดูดีกว่า”


“ไม่ได้เพคะ ฝ่าบาทจะทรงติดโรคได้” เธอร้องห้ามอย่างตกใจ


“วางใจเถอะ” โรแลนด์ยิ้มให้เธอ “พลังใหม่ของลิลลี่รักษาโรคนี้ได้”


โรแลนด์ได้ตัวอย่างเลือดจากชาวบ้านที่กำลังสลบอยู่คนหนึ่ง เขานำแผ่นกระจกที่เปื้อนเลือดสีดำมาวางบนแท่นวางวัตถุแล้วปรับระยะวัตถุจนเหมาะสม ภาพในเลนส์ค่อยๆ ชัดขึ้นเรื่อยๆ...หากสิ่งที่เป็นสาเหตุของโรคมีขนาดพอๆ กับแบคทีเรีย เขาก็อาจมองไม่เห็นอะไรเลย แต่ในพริบตาที่จุดโฟกัสตรงกับเป้าหมายนั้น โรแลนด์ก็แทบไม่เชื่อสายตาตัวเอง


ภายในขอบเขตเล็กๆ ที่สายตามองเห็น แมลงมีหนวดท้องโตกำลังเคลื่อนตัวช้าๆ อยู่ในของเหลว หางของมันพ่นเมือกเหนียวๆ ออกมาคล้ายกับผมเส้นเล็กๆ ขนาดของพวกมันใหญ่พอๆ กับสาหร่ายเซลล์เดียว แต่ตัวของพวกมันทึบเหมือนแม่แบบที่ลิลลี่สร้างขึ้น จึงยังวิเคราะห์ไม่ได้ว่ามันเป็นสิ่งมีชีวิตเซลล์​เดียวหรือไม่


โชคดีที่ประกายพลังของมันไม่กระทบต่อพลังของสาวน้อย เมื่อหยดเลือดที่มีตัวจำลองลงไปในตัวอย่าง ตัวจำลองก็เข้าโจมตีแมลงประหลาดพวกนี้ แล้วเปลี่ยนพวกมันให้กลายเป็นพวกเดียวกัน


หลังจากทหารในกองทัพที่หนึ่งได้รับการรักษาจนครบทุกคนแล้ว โรแลนด์ที่คำนึงถึงความปลอดภัยก็สั่งให้ผู้อพยพทั้งหมดสวมหมวกคลุมศีรษะแล้วเดินตามทหารเข้ามา พร้อมกันนั้น เขายังสั่งให้สร้างห้องเพิ่มสำหรับให้นาน่ารักษาคนที่อาการหนักถึงขั้นผิวแตกแล้วด้วย


การรักษาดำเนินตั้งแต่บ่ายไปจนถึงเย็น จนกระทั่งคนห้าร้อยกว่าคนจากเรือสิบลำหายเป็นปกติแล้ว ทุกคนจึงส่งเสียงโห่ร้องดังสนั่นฟ้า คนจำนวนมากคุกเข่าลงกับพื้น เปล่งเสียงร้องว่าเจ้าชายทรงพระเจริญ เสียงนั้นดังขึ้นระลอกแล้วระลอกเล่าและไม่มีท่าทีจะสิ้นสุดลงเลย


“ฝ่าบาทดูไม่ดีพระทัยเลยนะเพคะ” ไนติงเกลมองเขาตาปริบๆ


“คนที่รักษาโรคไม่ใช่ข้า แต่เป็นลิลลี่กับนาน่า เป็นแม่มดต่างหาก” โรแลนด์ส่ายหน้า “คนที่ควรได้รับคำสรรเสริญควรเป็นพวกนางมากกว่า”


แต่ถึงอย่างนั้นก็ตาม การบอกความจริงในขณะที่ทุกคนยังมีอคติกับแม่มดย่อมไม่ใช่การกระทำที่ฉลาด เขาถอนใจเบาๆ หวังว่าสักวัน เขาจะทำให้ทุกคนยอมรับแม่มดได้จากใจจริง


ดูเหมือนไนติงเกลจะอ่านความคิดเขาออก เธอตบไหล่เขาอย่างปลอบประโลม “ไม่มีใครคิดมากหรอกเพคะ ฝ่าบาททรงทำได้ดีมากแล้ว อย่างไรเสียวันนั้นก็ต้องมาถึงอยู่ดี จริงหรือไม่เพคะ” เธอหยุดไปเล็กน้อย “จริงสิเพคะ หม่อมฉันลืมบอกฝ่าบาทไปเรื่องหนึ่ง”


“เรื่องอะไร”


“สโมสรแม่มดอาจจะมีสมาชิกเพิ่มเร็วๆ นี้แล้วเพคะ” ไนติงเกลฉีกยิ้มว่า


........................................




[Go To Next Chapter]( ./130.md)