##บทที่ 95 พบเจอ
บัดซบ บัดซบ! เจ้าชายบ้าบออะไร ก็แค่พวกขี้แพ้ที่ถูกเขี่ยมาอยู่เมืองกันดารเท่านั้น! คริสคิดอย่างเคียดแค้น แต่เมื่อนึกได้ว่าองครักษ์สองคนกำลังถือดาบเดินตามมา เขาก็จำต้องสะกดกลั้นความคับแค้นใจไว้ชั่วคราว


หลังจากเดินพ้นประตูใหญ่ปราสาทแล้ว องครักษ์ก็หันหลังเดินจากไป บารอนถึงได้ถอนใจออกมา


เขาควักผ้าเช็ดหน้าที่เปียกชุ่มมาเช็ดหน้าผาก แล้วถ่มน้ำลายออกมาอย่างแรง ขณะเดียวกันก็จินตนาการว่าตัวเองกำลังถ่มน้ำลายใส่หน้าเจ้าชายอยู่ ทว่าแค่นี้ยังไม่สาแก่ใจ เขายังกระทืบเท้าใส่กองน้ำลายอีกหลายครั้งถึงพอจะสบายใจขึ้นมาบ้าง


เอาชนะสัตว์อสูรได้แล้วอย่างไร คิดว่าตัวเองจะแผ่อำนาจในดินแดนตะวันตกได้อย่างนั้นหรือ เชิญลำพองใจต่อไปเถอะ ดูซิว่าจะลำพองใจได้ถึงเมื่อไร!


คริสคิดเงียบๆ หากไม่ใช่เพราะได้ข่าวกรองที่น่าเชื่อถือล่ะก็ เขาไม่มีวันกลับเมืองชายแดนเร็วขนาดนี้แน่นอน โดยปกติแล้วขุนนางจะกลับเมืองช้ากว่าประชาชนมาก เพราะพวกเขาไม่ต้องจำเป็นต้องทำงานหนักๆ อย่างงานขุดแร่หรือล่าสัตว์อยู่แล้ว


แค่คอยไปสังเกตการณ์ที่เหมืองเป็นระยะๆ รอวันแลกเปลี่ยนสินค้าก็พอ หรือหากมีเวลาว่างจะไปหาซื้อขนสัตว์ดีๆ ที่บ้านนายพรานก็ได้


แต่สถานการณ์ปีนี้ไม่เหมือนเดิม คริสได้ยินหัวหน้าฝ่ายการเงินเฟอร์เรโนบอกว่า ดยุกไรอันกำลังจะเขี่ยเจ้าชายลำดับที่สี่ออกจากดินแดนตะวันตกแล้ว...


นี่ไม่ใช่การทรยศอาณาจักรเกรย์คาสเซิล ทว่าเป็นการสนองราชโองการของพระราชาองค์ใหม่ ทอว์ฟิค วิมเบิลดัน ‘โรแลนด์ วิมเบิลดัน ไม่ใช่ผู้ปกครองเมืองชายแดนอีกต่อไป ข้าจะทำการแบ่งสรรเขตปกครองใหม่หลังจากที่เขากลับมารายงานตัวที่เมืองหลวงแล้ว’


เฟอร์เรโนเป็นใคร คนโปรดของดยุกไรอันเชียวนะ มิฉะนั้นจะไต่เต้าจากเจ้าหน้าที่เทศบาลขึ้นมาเป็นหัวหน้าฝ่ายการเงินได้ภายในระยะเวลาสั้นๆ เพียงห้าปีหรือ


ส่วนตัวเขาเองก็เพราะเป็นญาติห่างๆ ของอีกฝ่าย และคอยส่งขนสัตว์อย่างดีให้ทุกปีๆ ถึงได้มีโอกาสรู้แผนการของผู้กุมอำนาจดินแดนตะวันตกครั้งนี้


‘แบ่งสรรเขตปกครองใหม่หลังจากที่เขากลับมารายงานตัวที่เมืองหลวงแล้ว’ เป็นแค่คำพูดที่น่าฟังเท่านั้น แม้แต่คริสยังรู้เลยว่าเจ้าชายองค์โตถูกส่งขึ้นกิโยตีนทั้งที่ยังไม่ทันพูดพร่ำทำเพลงด้วยซ้ำ หากเจ้าชายลำดับที่สี่กลับไปจริงๆ คงไม่แคล้วถูกพระราชาองค์ใหม่กำจัดทิ้งอีกราย


ใครๆ ก็รู้ว่าดินแดนตะวันตกคือดินแดนของดยุกอย่างแท้จริง หากงานนี้เป็นความต้องการของพระราชาทอว์ฟิคเพียงฝ่ายเดียว ทุกคนก็ยังต้องปรึกษาหารือกันก่อน


แต่ในเมื่อครั้งนี้ดยุกถึงกับเตรียมลงสนามด้วยตัวเอง โรแลนด์ วิมเบิลดันก็เตรียมระเห็จหนีเป็นสุนัขจรจัดได้เลย


นี่คือเหตุผลที่คริสกลับมาที่เมืองชายแดนอย่างรีบร้อน หนึ่งเพราะอยากรีบซื้อขนสัตว์ตั้งแต่เนิ่นๆ สองเพราะอยากขายบ้านทิ้ง


ข้อแรกถือว่าเป็นความคิดที่ชาญฉลาด ฤดูหนาวปีที่ผ่านมา ชาวเมืองชายแดนจะลี้ภัยไปอยู่ป้อมปราการลองซอง ดังนั้นจึงไม่มีสินค้าอะไรมาขาย แต่ปีนี้พวกเขาอยู่ที่นี่ตลอด อย่างไรเสียก็น่าจะมีขนสัตว์ดีๆ สักสองสามพับกระมัง คราวนี้นอกจากจะได้กำไรเล็กๆ น้อยๆ แล้ว เขายังได้โอกาสเอาใจเฟอร์เรโนด้วย


ข้อสองก็คือคริสไหว้วานให้เฟอร์เรโนหาตำแหน่งในสำนักงานเมืองให้ แม้จะเป็นตำแหน่งลอย แต่ก็ดีกว่าต้องอยู่ที่เมืองยากจนแห่งนี้มาก


ส่วนบ้านเมื่อไม่ได้ใช้แล้วก็ควรรีบๆ ขายไปเสีย เขาไม่รู้ว่าดยุกจะลงมือเมื่อไร เกิดพวกชาวเมืองชั้นต่ำพวกนี้ฮึดสู้ขึ้นมาแล้วเผาบ้านเขาเล่า เขาก็เสียหายยับเยินน่ะสิ


ทว่าเขาคิดไม่ถึงเลยจริงๆ บ้านของเขาไม่ได้ถูกไพร่ที่ไหนเผาทั้งนั้น แต่กลับถูกเจ้าชายสั่งรื้อเสียเอง พอคิดถึงตรงนี้บารอนก็โมโหจนกัดกรามกรอด นั่นมันบ้านอย่างหรูเลยนะ!


ถึงที่บอกว่าหนึ่งร้อยห้าสิบเหรียญทองจะเกินจริงไปบ้าง แต่อย่างไรเสียก็ไม่ต่ำกว่าสามสิบเหรียญทองแน่นอน


เพื่อที่จะได้รับเงินไวๆ เขาอุตส่าห์ยอมถอยแล้วถอยอีก ยี่สิบเหรียญทองก็ยอมเอา แต่เจ้าชายกลับทำกับเขาแบบนี้!


นอกจากจะไม่ให้เขาสักเหรียญแล้ว ยังขู่เขาด้วยข้อหาทรยศและหลบหนีอีก เจ้าชายไม่รู้หรืออย่างไรว่าขุนนางทั้งหมดจะอพยพไปจากที่นี่ทุกๆ เดือนแห่งปีศาจ


แต่ช้าก่อน...คริสชะลอฝีเท้า รู้สึกเหมือนมีอะไรผิดปกติ เขาเคยได้ยินมาว่าเจ้าชายลำดับที่สี่เป็นคนชั่วร้ายและไร้สมองนี่นา ตอนที่เพิ่งมาถึงเมืองชายแดนใหม่ๆ ก็ยังเกี้ยวเลดี้ของบารอนไซมอนอยู่เลย ตอนนั้นพวกเขายังแอบนินทาลับหลังอยู่ตั้งนาน


ทว่าวันนี้เขากลับไม่รู้สึกแบบนั้นเลย เจ้าชายไม่ได้โมโหอาละวาดหรือปฏิเสธอย่างไร้ยางอาย ท่าทางของเขาไม่ใกล้เคียงกับคำว่าชั่วร้ายหรือไร้สมองสักนิด


เจ้าชายพูดกับเขาด้วยน้ำเสียงราบเรียบแท้ๆ แต่ทำไมเขาถึงกลัวจนหัวหด ถึงขั้นยอมทิ้งกรรมสิทธิ์บ้านไปแต่โดยดีได้เล่า ราวกับว่าหากเขายืนกรานจะเอาบ้านให้ได้แล้ว เจ้าชายจะฆ่าเขาได้จริงๆ อย่างนั้นล่ะ


จริงสิ...คริสหนาวสะท้านไปทั้งตัว เหงื่อที่หน้าผากแทบจะหดหายไป พอหวนคิดดีๆ อีกที ตอนที่คุยกับเจ้าชาย เขากลับรู้สึกเหมือนคุยกับดยุกอย่างไรอย่างนั้น


บารอนส่ายหน้าอย่างแรง สะบัดความทรงจำอันไม่น่าอภิรมย์นี้ทิ้งไป อย่างไรเสียเจ้าชายก็ลำพองใจได้อีกไม่กี่วัน ประเดี๋ยวดยุกยึดเมืองชายแดนคืนได้เมื่อไร โรแลนด์ วิมเบิลดันก็จะถูกคุมตัวกลับเมืองหลวง


ถึงตอนนั้นเขาจะหัวเราะให้ฟันร่วงเลย ไม่แน่ว่าเงินยี่สิบเหรียญทองนี้อาจจะช่วยทำให้ดยุกเห็นใจเขา แล้วเรียกร้องความเป็นธรรมแทนเขาก็ได้


พอคิดถึงตรงนี้เขาก็รู้สึกผ่อนคลายลง ไหนๆ ก็ได้ขนสัตว์ดีๆ มาตั้งหลายผืนแล้ว บ้านก็ไม่ต้องขายแล้ว อย่างนั้นก็กลับป้อมเลยแล้วกัน


ทำเป็นพูด ‘บอกพวกขุนนางที่อาจเข้าใจผิดเหมือนเจ้าที’ บ้าบออะไร วางท่าเสียใหญ่โตจริงๆ


ประเดี๋ยวเขากลับไปถึงป้อมก่อนเถอะ จะเลียนแบบท่าทางคำพูดพวกนี้ไม่ให้ตกหล่นเลย ทุกคนจะได้รู้ว่าพวกชอบอวดเบ่งเป็นอย่างไร


คริสออกจากเขตปราสาทแล้วเดินไปตามเนินเขา สวนกับหญิงสาวสวมหมวกคลุมศีรษะคนหนึ่ง


อันที่จริงก็ไม่มีอะไรน่าแปลกใจ พวกผู้หญิงที่สัญจรไปมาในเมืองชายแดนก็แต่งตัวแบบนี้ทั้งนั้น ถ้าอยากเห็นคุณหนูหรือหญิงสูงศักดิ์หน้าตาดีๆ ก็ต้องไปที่เมืองหลวง


ทว่าในจังหวะที่ลมพัดหมวกของเธอเผยอขึ้นมานั้น หัวใจของคริสก็พลันเต้นแรง อากาศรอบตัวราวกับหยุดนิ่งไป


สวรรค์ นี่มันผู้หญิงอะไรกัน เธอมีผมยาวสีเขียวแปลกตา ใบหน้าที่เผยให้เห็นเพียงชั่วพริบตาเรียกได้ว่าสวยจับใจ หากอยู่ในเมืองหลวง ความสวยของเธอคงข่มให้บรรดาหญิงสูงศักดิ์ทั้งหลายดูหมองไปถนัดตา เมืองชายแดนมีผู้หญิงสวยๆ แบบนี้ด้วยหรือนี่


เขามองเธอเหลียวหลัง ตั้งใจจะตามไปดูให้รู้ชัด แต่กลับเห็นอีกฝ่ายเดินตรงไปที่เขตปราสาท


ผู้หญิงของเจ้าชายหรือ บารอนลังเลอยู่สักครู่ก่อนจะล้มเลิกความตั้งใจในที่สุด เขาไม่อยากยุ่งเกี่ยวกับเจ้าชายอีก คนสารเลวพรรค์นี้ไว้รอดยุกจัดการดีกว่า ตอนนี้เขาควรรีบกลับป้อมจะดีที่สุด


เขาขึ้นเรือเล็กๆ ของตัวเองที่ท่า คนเรือชักใบเรือขึ้น เรือลำน้อยแล่นออกจากท่า มุ่งหน้าไปยังป้อมปราการลองซองอย่างรวดเร็ว


ระหว่างทางกลับป้อม คริสซึ่งนั่งอาบแดดอยู่ที่หัวเรือยังเห็นเหตุการณ์ประหลาดอีกอย่าง


เหนือพื้นหิมะห่างจากเมืองชายแดนไปประมาณสองกิโลเมตรกว่า คริสมองเห็นคนกลุ่มใหญ่...


พวกเขาสวมเกราะหนังสีน้ำตาลเข้ม แบกทวนไว้ด้านหลัง เดินเป็นแถวยาวอยู่บนพื้นหิมะ แม้จะถูกป่าบังตาไว้ ทำให้มองไม่เห็นขบวนคนทั้งหมด แต่เท่าที่เขาเห็นก็ไม่น่าต่ำกว่าหนึ่งร้อยคนแน่นอน


นี่คือ...พวกชาวบ้านที่เจ้าชายเกณฑ์มาสู้กับสัตว์อสูรหรือ


ช่วงต้นเดือนแบบนี้หิมะยังไม่ละลาย ไม่มีใครเดินทางบกกันหรอก การเดินเท้าท่ามกลางหิมะลำบากแค่ไหน ต่อให้คริสไม่เคยลองก็พอจินตนาการได้


ทว่าคนกลุ่มนี้กลับก้มหน้าเดินกันดุ่มๆ ราวกับพื้นหิมะที่หนาเกือบหนึ่งฟุตไม่เป็นอุปสรรคต่อพวกเขาเลย...


เขาอยากหัวเราะแต่หัวเราะไม่ออก คำถามหนึ่งพลันผุดขึ้นในใจโดยไม่รู้ตัว อัศวินของท่านไรอันทำได้อย่างนี้หรือไม่


........................................


[Go To Next Chapter]( ./8.md)