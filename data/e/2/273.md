##บทที่ 361 ขยับขยาย
จากความรู้ที่ได้มาจากวรรณกรรมแผงลอยทั้งหลาย ขั้นตอนที่สำคัญที่สุดในการผลิตไนโตรกลีเซอรินในปริมาณมากก็คือการควบคุมอุณหภูมิ ความร้อนจำนวนมากที่เกิดขึ้นระหว่างการทำปฏิกิริยาอาจทำให้ดินระเบิดซึ่งไวต่อการระเบิดระเบิดได้ง่าย แต่หากสามารถควบคุมอุณหภูมิภาชนะที่ใช้ในการทำปฏิกิริยาให้คงที่ได้ เขาก็จะสามารถผลิตไนโตรกลีเซอรินชุดใหญ่ได้อย่างปลอดภัย
จริงอยู่ที่การทดลองในห้องปฏิบัติการสามารถใช้น้ำแข็งมาช่วยลดอุณหภูมิได้ แต่หากเป็นการผลิตที่เน้นปริมาณคงใช้น้ำแข็งช่วยไม่ไหว...ความสามารถในการดูดความร้อนของน้ำแข็งมีขีดจำกัด ความร้อนที่ถูกปล่อยออกมาในปริมาณมากจะทำให้น้ำแข็งลดอุณหภูมิได้ช้าและละลายไว มิหนำซ้ำวิธีผลิตก็ยุ่งยากไม่น้อย ทว่าโลงศพน้ำแข็งของอกาธาสามารถปล่อยอุณหภูมิติดลบเป็นร้อยองศาได้สบายๆ จึงมั่นใจได้ว่าจะช่วยลดอุณหภูมิภาชนะได้อย่างมีประสิทธิภาพ
โรแลนด์เองก็ไม่รู้ว่าข้อมูลพวกนี้เชื่อถือได้มากน้อยแค่ไหน แต่เรื่องพวกนี้เขาสามารถทดลองเองได้ ต่อให้เกิดอุบัติเหตุขึ้นจริง เขาก็ยังมีนาน่าเป็นที่พึ่งสุดท้ายอยู่
หลังจากกลับมาถึงห้องทำงานแล้ว เขาก็เขียนจดหมายแนะนำขึ้นมาหนึ่งฉบับ แล้วสั่งให้องครักษ์พาอกาธาไปที่ที่ห้องปฏิบัติการเคมี พร้อมกับส่งจดหมายฉบับนี้ให้เคโมด้วย
ในจดหมายฉบับนั้น เขาไม่เพียงแต่แนะนำพลังของอกาธาเท่านั้น ทว่ายังแต่งเรื่องไปด้วยว่าเธอเกิดในตระกูลขุนนางชั้นสูง แต่มีเหตุให้พลัดพรากมาอยู่ที่นี่ ทั้งนี้ก็เพื่อให้หัวหน้านักเล่นแร่แปรธาตุระมัดระวังอารมณ์ตัวเอง และปฏิบัติต่อแม่มดที่จะทำประโยชน์อันยิ่งใหญ่ให้แก่ห้องปฏิบัติการคนนี้อย่างดีที่สุด องครักษ์รับคำสั่งจากไปแล้ว ทว่าโรแลนด์ก็ยังไม่วางใจอยู่ดี เคโมเป็นคนขวานผ่าซาก ส่วนอกาธาก็เป็นแม่มดโบราณที่ถือตัวว่าสูงส่ง หวังว่าพวกเขาจะไม่ทะเลาะกันจนมองหน้ากันไม่ติดเสียก่อน
ในขณะที่เขากำลังคิดว่าจะตามไปดูที่ห้องปฏิบัติการดีหรือไม่นั้น บุ๊กก็ผลักประตูเดินเข้ามา
“ฝ่าบาท ผลการวัดระดับความรู้ผู้ร่วมโครงการกระจายการศึกษาชุดที่สองออกมาแล้วเพคะ” เธอพูดด้วยแววตาเจือยิ้ม “ครั้งนี้มีผู้ผ่านเกณฑ์ทั้งหมดเจ็ดร้อยหกสิบสองคน ในนั้นมีผู้ใหญ่มากถึงครึ่งหนึ่ง”
“เยอะขนาดนี้เชียวหรือ” โรแลนด์ดีใจ หากเทียบกับครั้งแรกที่คนผ่านเกณฑ์ส่วนใหญ่เป็นเด็กห้าสิบกว่าคนจากโรงเรียนของคาร์ลแล้ว การที่ครั้งนี้มีผู้ใหญ่เรียนจบถึงครึ่งหนึ่งก็แปลว่าหลักสูตรภาคค่ำใช้ได้ผลจริง นอกจากนี้ นี่ยังเป็นการพิสูจน์ด้วยว่า การกำหนดแผนการสอนตามระดับสติปัญญาและเวลาเรียนที่ต่างกันของผู้เรียนมีประสิทธิภาพเป็นที่น่าพอใจ
“เพคะ ฝ่าบาททรงสนับสนุนงานกระจายการศึกษามาเกือบครึ่งปีแล้ว และนักเรียนกลุ่มนี้ส่วนใหญ่ก็อายุต่ำกว่ายี่สิบห้าปีทั้งนั้น ดังนั้นจึงฝึกอ่านฝึกเขียนได้ค่อนข้างเร็ว”
คงเพราะลักษณะตัวอักษรด้วยนั่นล่ะ หากเปลี่ยนเป็นภาษาจีนคงเรียนไม่ได้เร็วขนาดนี้ โรแลนด์คิด แม้เขาจะรู้สึกว่าตัวอักษรยึกๆ ยือๆ เหมือนไส้เดือนพวกนี้จะดูสับสนวุ่นวายมากก็ตาม
ตอนที่เริ่มกระจายการศึกษาใหม่ๆ นั้น เขาไม่รู้เลยว่างานนี้จะพัฒนาไปได้ไกลแค่ไหน...เพราะอย่างไรเสียก็ไม่เคยมีใครทำอะไรแบบนี้มาก่อนในเกรย์คาสเซิล เขาจึงไม่มีกรณีตัวอย่างให้ทำตาม โครงการของเขาเน้นไปที่การสร้างแรงจูงใจและการสนับสนุนเงินช่วยเหลือเป็นหลัก เขากับบุ๊กปรึกษาหารือกันอยู่เป็นนาน จนกระทั่งได้ข้อสรุปว่าตอนกลางวันจะเปิดห้องเรียนเด็ก ส่วนตอนกลางคืนจะเปิดห้องเรียนคนทำงาน นอกจากนี้ยังมีการวางมาตรการสร้างแรงจูงใจเพื่อหลอกล่อให้คนงานมาเรียนหนังสือมากขึ้นด้วย ซึ่งหากดูจากตอนนี้แล้ว ผลลัพธ์ที่ได้ก็ถือว่าไม่เลวเลย
แน่นอนว่า ผลงานครั้งนี้จะเกิดขึ้นไม่ได้เลยหากไม่มีคนที่ลงมือทำทุกอย่างอย่างบุ๊ก
“ลำบากเจ้าแล้ว” โรแลนด์พยักหน้า
“การได้รับใช้ฝ่าบาทถือเป็นเกียรติของหม่อมฉันเพคะ” เธอโค้งตัวเล็กน้อย
บุ๊กเป็นแม่มดที่อายุมากที่สุดในสโมสรแม่มด โรแลนด์ไม่สามารถนำเธอมาเทียบกับเด็กสาวอย่างอันนาหรือไลต์นิ่งได้เลย...บุ๊กมักทำให้เขารู้สึกถึงความมั่นคง มีระเบียบและชัดเจน ทุกครั้งที่มีการถกปัญหากัน เธอจะรับฟังความเห็นของเขาอย่างสงบ และชี้ข้อบกพร่องของเขาอย่างตรงไปตรงมาเสมอ บางครั้ง เขายังรู้สึกเหมือนตัวเองเป็นผู้น้อยเวลาอยู่ต่อหน้าเธอด้วยซ้ำ
เธอคง...เกิดมาเพื่อเป็นอาจารย์จริงๆ นั่นล่ะ
โรแลนด์ส่ายหน้ายิ้มๆ ก่อนจะสลัดความคิดพวกนี้ทิ้งไป
เอาเป็นว่าตอนนี้เขามีกำลังคนพร้อมใช้เพิ่มขึ้นมาอีกหนึ่งชุดแล้ว ในที่สุดโรงงานที่วางแผนเตรียมงานมานานก็ได้ฤกษ์เปิดดำเนินการเสียที
“ฝากเจ้าเรียกบารอฟมาพบข้าด้วย” เขาพูดอย่างกระปรี้กระเปร่า
…
ผู้อำนวยการสำนักงานเมืองเดินทางมาถึงปราสาทอย่างรวดเร็ว นับตั้งแต่ได้รับภารกิจสร้างเมืองเป็นต้นมา งานของเขาก็เพิ่มพูนขึ้นตามกาลเวลา นอกจากพื้นที่เลี่ยนเตียนบนหน้าผากจะขยายกว้างขึ้นแล้ว รอยเหี่ยวย่นก็ยังเพิ่มขึ้นอีกหลายเส้นด้วย ทว่าใบหน้าของเขากลับไม่ปรากฏแววอ่อนล้าหรือเหน็ดเหนื่อยเลยแม้แต่น้อย สุขภาพจิตของเขากลับจะดีวันดีคืนด้วยซ้ำ
“ฝ่าบาท ฝ่าบาททรงเรียกกระหม่อมมาเพราะเรื่องประกาศรับสมัครงานใช่หรือไม่พ่ะย่ะค่ะ”
ดูเหมือนอีกฝ่ายจะรู้เรื่องผู้จบการศึกษาใหม่ของเมืองชายแดนแล้ว จึงชิงถามขึ้นก่อน
“ถูกต้อง” โรแลนด์พยักหน้า “เนื่องจากปีนี้เดือนแห่งปีศาจมาเร็วกว่ากำหนด ทอว์ฟิคจึงยังบุกดินแดนตะวันตกไม่ได้ในตอนนี้ ข้าต้องการใช้จังหวะนี้ขยายขนาดกองทัพเพื่อเตรียมรับมือกับสงครามในปีหน้า แล้วก็รับคนเข้าทำงานในโรงงานที่มีอยู่ด้วยเลย”
“ยังมีสำนักงานเมืองด้วยพ่ะย่ะค่ะ” เขารีบเสริม “หลังจากสร้างเมืองเสร็จแล้ว อาณาเขตปกครองของฝ่าบาทก็จะขยายใหญ่กว่าเดิมถึงห้าหกเท่า สำนักงานเมืองจึงต้องรับคนเพิ่มเพื่อบริหารเขตแดนที่กว้างขึ้นด้วยพ่ะย่ะค่ะ”
“วางใจเถอะ” เจ้าชายหัวเราะ “ข้าไม่ลืมเจ้าหรอก” เขาหยิบกระดาษขึ้นมาเขียนพลางพูดไปด้วย “ในจำนวนผู้จบการศึกษาใหม่เจ็ดร้อยกว่าคนนี้ ข้าจะแบ่งให้สำนักงานเมืองร้อยละยี่สิบ โรงงานผลิตกรดร้อยละสี่สิบ ส่วนที่เหลือให้ไปอยู่โรงงานเครื่องจักรไอน้ำกับโรงงานจักรยาน โดยโรงงานจักรยานจะต้องมีคนอย่างต่ำหนึ่งร้อยคน ค่าจ้างก็อิงตามเกณฑ์เดิมเอา โรงงานผลิตกรดอาจจะให้ค่าจ้างสูงหน่อยก็ได้ คนจะได้เต็มไวๆ”
ส่วนโรงงานสบู่กับโรงงานน้ำหอมได้แม่มดเป็นคนรับผิดชอบหน้าที่หลักๆ อยู่แล้ว คนธรรมดาเพียงแค่ทำตามขั้นตอนง่ายๆ ซ้ำไปซ้ำมา อ่านหนังสือไม่ออกก็ไม่เป็นปัญหา ดังนั้นจึงไม่ได้ถูกเขียนลงไปในประกาศรับสมัครงานด้วย
โรแลนด์คิดว่า การศึกษาไม่เพียงแต่ช่วยยกระดับความรู้และวิสัยทัศน์ของคนคนหนึ่งเท่านั้น แต่ยังช่วยยกระดับความรับผิดชอบและทักษะการเข้าสังคมของคนคนนั้นด้วย คุณค่าของการกระจายการศึกษาขั้นพื้นฐานก็อยู่ที่ตรงนี้ นี่ก็คือเหตุผลที่ว่าทำไมโรงงานระดับสูงจึงต้องการคนที่ผ่านการศึกษาขั้นพื้นฐานมาแล้วจำนวนมากนั่นเอง...คนงานที่มีคุณลักษณะทางสังคมจะตระหนักถึงความสำคัญของการทำงานร่วมกับผู้อื่น การเห็นแก่ประโยชน์ส่วนรวม และการมีจิตสำนึกมากกว่าคนที่ไร้การศึกษา ซึ่งนี่ถือว่าเป็นหัวใจสำคัญสำหรับงานที่มีขั้นตอนซับซ้อนและรายละเอียดจุกจิกก็ว่าได้
“พ่ะย่ะค่ะ ฝ่าบาท” บารอฟรับคำ “แล้วกองทัพต้องการคนเพิ่มอีกกี่คนพ่ะย่ะค่ะ”
“อย่างต่ำหนึ่งพันคน ไปประกาศบอกพวกสามัญชนที่เพิ่งได้เลื่อนสถานะกับผู้อพยพจากดินแดนตะวันออกด้วย” โรแลนด์กำชับ “ทำทุกอย่างเหมือนคราวก่อน สำนักงานเมืองเป็นคนออกประกาศ ส่วนกองทัพที่หนึ่งทำหน้าที่คัดเลือกและรับคน”
“หนึ่ง...พันคนหรือพ่ะย่ะค่ะ” บารอฟตะลึง “นี่มันพอๆ กับจำนวนทหารในกองทัพที่หนึ่งตอนนี้เลยนะพ่ะย่ะค่ะ ฝ่าบาท หากพวกเราต้องให้สวัสดิการและอาวุธแก่พวกเขาตามเกณฑ์ของกองทัพที่หนึ่งด้วยล่ะก็ ค่าใช้จ่ายของพวกเราก็จะสูงขึ้นไปอีก”
“เรื่องนี้ข้าคิดดีแล้ว เจ้าไปทำตามนี้เถอะ”
เวลานี้ พอรู้ว่าอันตรายจากปีศาจใกล้จะมาถึงขึ้นทุกที เขาก็ย่อมไม่สามารถวางแผนอย่างใจเย็นได้อีกต่อไป นอกจากการรวบดินแดนตะวันตกทั้งหมดเข้ามาอยู่ใต้ปกครองแล้ว สิ่งที่เขาต้องทำในฤดูใบไม้ผลิปีหน้าก็คือการขุดรากถอนโคนทอว์ฟิคอย่างถาวร ขอแค่กำจัดอำนาจที่เป็นปรปักษ์กับตัวเองได้ ต่อให้ไม่ได้ครอบครองดินแดนอื่นๆ ก็ไม่เป็นไร เมืองใหม่แห่งดินแดนตะวันตกก็ยังสามารถรับตำแหน่ง ‘เมืองหลวง’ ได้อย่างสมภาคภูมิอยู่ดี ถึงตอนนั้น ไม่ว่าจะขยายจำนวนประชากรหรือขยายตลาดการค้าก็สามารถทำได้อย่างเต็มที่ ไม่ใช่จะทำอะไรก็มีข้อจำกัดอย่างในตอนนี้
แต่ว่าเขายังไม่จำเป็นต้องบอกแผนพวกนี้ให้บารอฟรู้ ตอนนี้แค่ให้อีกฝ่ายจัดสรรงบประมาณและแจกจ่ายเครื่องอุปโภคบริโภคตามคำสั่งเขาก็พอแล้ว
หลังจากผู้อำนวยการสำนักงานเมืองจากไปแล้ว องครักษ์ก็นำข่าวใหม่มาแจ้งเขา
ขบวนพ่อค้าของมาร์เจอรีมาถึงแล้ว
........................................




[Go To Next Chapter]( ./274.md)