##บทที่ 289 ทิศตะวันตกของดินแดนตะวันตก
ไลต์นิ่งรื้อ ‘อุปกรณ์ผจญภัย’ ที่พกติดตัวออกมาดูอีกรอบ
ชุดหินเหล็กไฟ เชื้อไฟ ผ้าพันแผล กริช แผนที่ และถุงอาหารแห้งที่ยัดเนื้อฝอยจนเต็มถุง
“แล้วเจ้าล่ะ!” เธอมองไปทางเมซี “ลองตรวจดูอีกรอบซิ”
“จิ๊บ!”
เมซียื่นมือเข้าไปในกระเป๋าสะพาย...กระเป๋าผ้าใบนี้ปกติแล้วถูกซ่อนอยู่ใต้ผมฟูๆ ของเธอ ทำให้เห็นไม่ชัดว่าข้างในใส่อะไรไว้บ้าง และหลังจากที่เธอแปลงร่างเป็นนกแล้ว ทั้งเสื้อผ้าและกระเป๋าสะพายก็ราวกับหายวับไปเสียเฉยๆ ในขณะที่ไลต์นิ่งต้องคอยจำกัดน้ำหนักเวลาบินอย่างเข้มงวด เมซีกลับไม่มีปัญหาเรื่องนี้เท่าไรนัก เห็นได้จากสัมภาระที่เมซีควักออกมานั้นเยอะกว่าของเธอมาก
เนื้อแห้ง เนื้อฝอย ขาไก่ เนื้อปลา ไข่ไก่ ของกินแต่ละชนิดถูกวางกองไว้ตรงหน้าไลต์นิ่ง
“สวรรค์” เธอกุมหน้าผาก “พวกเราไปผจญภัยกันนะ ไม่ได้ไปกินเนื้อย่างนอกสถานที่ อย่างน้อยเจ้าต้องพกอาวุธติดตัวบ้างสิ”
“จิ๊บๆ!” เมซีลูบปากตัวเอง
“เจ้าจะบอกว่าจะงอยปากเจ้าคืออาวุธอย่างนั้นหรือ” ไลต์นิ่งถอนใจ “แล้วถ้าเจอทหารพิพากษาที่สวมเกราะแข็งเหมือนถังเหล็กเล่า เจ้าคงจิกเกราะเขาแตกหรอก! เฮ้อ เอาเถอะ...อย่างไรเสียก็แค่วันเดียว คงไม่เจออันตรายอะไรหรอกกระมัง พวกเราออกเดินทางกันเถอะ”
“อู้! จิ๊บ!” อีกฝ่ายแปลงร่างเป็นนกพิราบ จากนั้นจึงวิ่งสองก้าว บินเลียบพื้นระยะหนึ่ง แล้วทะยานขึ้นฟ้าอย่างช้าๆ
อืม น้ำหนักคงส่งผลต่อเธออยู่เหมือนกัน
ไลต์นิ่งดึงแว่นตากันลมลง แล้วกระโดดเบาๆ พุ่งทะยานไปนำหน้าอีกฝ่าย
เธอจำได้ว่าตอนที่เจอเมซีครั้งแรกนั้น เธอยังต้องบินไล่อีกฝ่ายอยู่ในป่าฝั่งใต้ แม้ตอนนั้นเจ้าพิราบอ้วนจะหนีไม่พ้นเงื้อมมือเธอก็ตาม แต่อย่างน้อยเธอก็ยังต้องใช้ฝีมือในการไล่จับอีกฝ่ายพอสมควร แต่ดูจากตอนนี้แล้ว เธอคงจับอีกฝ่ายได้ภายในพริบตาเดียวเท่านั้น
ขืนปล่อยให้เป็นแบบนี้ต่อไปไม่ดีแน่ คู่หูที่บินได้แบบนี้หาได้ง่ายๆ เสียเมื่อไร แล้วต่อไปเธอยังจะให้อีกฝ่ายช่วยเธอขนอุปกรณ์ผจญภัยอีก สาวน้อยคิดในใจ ดูท่าจะต้องจับเมซีฝึกหนักเสียแล้ว
“จิ๊บ จิ๊บ!”
ไลต์นิ่งลดความเร็วลงเพื่อจะได้บินข้างๆ เมซี “พูดดีๆ สิ!”
“ข้าจะถามว่า พวกเราจะไปผจญภัยกันที่ไหนหรือ” นกพิราบขยับปากอ้าๆ หุบๆ
“ฝั่งตะวันตกสุดของป่าเร้นลับ ข้าอยากรู้ว่าป่าแห่งนี้มีพื้นที่เท่าไร” ไลต์นิ่งหยิบแผนที่ออกมา แล้วชี้ไปที่พื้นที่ว่างฝั่งตะวันตก “ข้าจะได้เติมข้อมูลตรงนี้ให้เต็มเสียที ดีไม่ดีอาจได้รู้ด้วยว่าแม่น้ำแดงไหลมาจากไหน”
เธอวางแผนผจญภัยครั้งนี้ทันทีที่เมซีกลับมาจากฟยอร์ด อย่างไรเสีย เวลาฝึกบิน เจ้าชายก็ไม่เคยสนใจว่าพวกเธอจะบินไปไหนอยู่แล้ว แล้วนอกจากนี้ สาวน้อยยังมีความลับในใจที่ไม่กล้าบอกอีกฝ่ายด้วย...นั่นก็คือ เธอไม่กล้าบินสำรวจป่าคนเดียวแล้ว
นี่คือความอัปยศอันใหญ่หลวงสำหรับนักผจญภัย
ทว่าเธอหลอกตัวเองไม่ได้เลย การเดินทางไปหอคอยหินครั้งนั้นทำให้เธอรู้สึกกลัวป่าผืนนี้จับใจ เพียงแค่คิดว่าสัตว์ประหลาดน่ากลัวพวกนั้นอาจจะซ่อนตัวอยู่ที่มุมใดมุมหนึ่งในป่า เธอก็อยากจะหนีออกมาให้เร็วที่สุดแล้ว
แต่โชคดีที่เธอเป็นบุตรสาวของนักผจญภัยผู้ยิ่งใหญ่ที่สุด
ธันเดอร์เคยบอกวิธีเอาชนะความกลัวไว้ นั่นก็คือค่อยๆ เข้าใกล้มันทีละน้อย จากนั้นก็สังเกตมัน ทำความเข้าใจมัน สุดท้ายก็จะพบว่า ‘ความกลัว’ นั้นไม่น่ากลัวอย่างที่คิดเลย
เพราะว่าแท้จริงแล้ว มันเป็นเพียงอุปสรรคภายในใจเท่านั้น
การผจญภัยครั้งนี้ก็เปรียบเสมือนการทดลองของไลต์นิ่ง เมื่อมีเมซีมาด้วย เธอก็รู้สึกอุ่นใจขึ้นมาก เส้นทางที่เลือกก็ปลอดภัยมากเช่นกัน เธอจะบินเลียบแม่น้ำแดงมุ่งหน้าไปทางตะวันตก โดยไม่เจาะเข้าไปในผืนป่า แบบนี้คงไม่น่าเจอปีศาจที่ไหน ประเดี๋ยวพอเธอรู้เส้นทางบินนี้แล้ว คราวหน้าจะลองบินคนเดียวดูบ้าง เธอเชื่อว่าสักวันหนึ่ง เธอจะสามารถวาดแผนที่ดินแดนตะวันตกได้ทั้งผืน และสามารถกลับไปเหยียบหอคอยหินแห่งนั้น ตลอดจนเผยความจริงของเมืองศักดิ์สิทธิ์ทาคิลาได้ด้วยตัวเอง
...
ไลต์นิ่งรักษาความเร็วไว้ที่ประมาณหกสิบกิโลเมตรต่อชั่วโมงตลอดการเดินทาง เวลานี้ เธอสามารถลดหรือเพิ่มพลังเพื่อปรับความเร็วได้อย่างแม่นยำแล้ว หากเธอยังรักษาความเร็วไว้ที่ระดับนี้ต่อไป เธอจะสามารถบินติดต่อกันได้ตลอดทั้งวัน
การบินเลียบแม่น้ำและชายป่าทำให้เธอรู้สึกผ่อนคลายไม่น้อย ตอนที่บินหาหอคอยหินเมื่อครั้งก่อน เธอเห็นแต่สีเขียวเข้มตลอดทาง ทำให้ไม่สามารถวิเคราะห์ทิศทางและความสูงได้ จึงรู้สึกอึดอัดและหม่นหมองเป็นพิเศษ แต่ครั้งนี้เมื่อมีแม่น้ำสีเงินที่สะท้อนประกายระยิบระยับ และเมซีที่คอยส่งเสียงเจื้อยแจ้วเป็นเพื่อนร่วมทาง ไลต์นิ่งก็รู้สึกว่าความกลัวค่อยๆ จางหายไป
“ดูนั่นสิ ข้างหน้ามีภูเขาด้วยล่ะ!”
ไลต์นิ่งเองก็เห็นภูเขาขนาดมหึมาแล้วเช่นกัน...แม้จะยังอยู่ไกลจากมันมาก แต่เงาสีเทาหม่นนั้นก็ได้บ่งบอกถึงขนาดอันใหญ่โตของมันแล้ว มันขับให้ช่วงเนินเขาเตี้ยๆ อีกด้านหนึ่งของแม่น้ำดูเล็กลงไปถนัดใจ ยอดเขาที่อยู่ติดทะเลกว้างราวกับถูกดึงรวบเข้ามาในผืนดิน มันขยับเข้าใกล้แม่น้ำแดงมากขึ้นเรื่อยๆ จนในที่สุดก็เข้ามาประชิดติดสายน้ำสีเงิน
“ภูเขาลูกนี้ใหญ่เหลือเกิน” เธอพูดอย่างทึ่งๆ ยิ่งเข้าใกล้มันเท่าไร เค้าโครงของภูเขาก็ยิ่งชัดเจนขึ้นเท่านั้น ส่วนยอดสีขาวของมันคล้ายกับแทงทะลุเข้าไปในชั้นเมฆ แม้จะไม่มีสันเขาที่ทอดยาวไปไกลหลายพันกิโลเมตรเหมือนเทือกเขาสิ้นวิถี แต่ลำพังแค่ความสูงของมัน ก็เหนือกว่าภูเขาในเทือกเขาสิ้นวิถีสามสี่ลูกรวมกันแล้ว เนินเขาเตี้ยๆ ซึ่งอยู่ทางทิศใต้เป็นแค่ส่วนหนึ่งของมันเท่านั้น และต้นกำเนิดของแม่น้ำแดงก็มาจากภูเขาสูงลูกยักษ์ลูกนี้
“สุดเขตป่าเร้นลับแล้ว!” เมซีร้องอย่างตื่นเต้น
สีเขียวเข้มที่อยู่ด้านล่างสิ้นสุดลงที่ตรงนี้ พื้นที่ด้านล่างกลายเป็นสีเขียวอ่อนอีกครั้ง...ดูเหมือนจะเป็นทุ่งหญ้าสักแห่ง แต่ว่าหากบินต่อไปเรื่อยๆ ก็จะเห็นพื้นที่สีดำปกคลุมไปจนถึงเชิงเขาของภูเขาสูง
“พวกเราลงไปดูกันเถอะ” ไลต์นิ่งส่งสัญญาณมือ แล้วพุ่งตัวลงไปยังพื้นที่สีดำมืด ไม่นานนักก็พบว่าบริเวณนั้นเต็มไปด้วยหินสีดำ
“นี่มันอะไรน่ะ” เมซีที่ร่อนลงพื้นแล้วลองจิกวัตถุบนพื้นไปสองที “กินไม่ได้นี่นา!”
“กินไม่ได้อยู่แล้ว” ไลต์นิ่งหยิบหินสีดำขึ้นมาพิจารณาอย่างละเอียด มันมีเหลี่ยมและมุม แม้ผิวภายนอกจะเป็นสีดำสนิท แต่เมื่อลองพลิกไปมาอยู่ใต้แสงอาทิตย์ ก็จะเห็นประกายโลหะที่สะท้อนออกมาอย่างชัดเจน หินชนิดนี้ปะปนอยู่กับเศษโคลน กระจายเกลื่อนเต็มพื้นที่ ดูเผินๆ คล้ายกับผิวดินที่ถูกสาดด้วยน้ำหมึก “หินนี่อาจจะเป็นแร่สักชนิด เก็บกลับไปให้เจ้าชายทอดพระเนตรสักสองก้อนดีกว่า”
จากนั้นก็เป็นงานวาดรูป เธอบินกลับขึ้นไปบนท้องฟ้า แล้วเริ่มบันทึกรายละเอียดภูมิประเทศบริเวณนี้ลงไปในกระดาษ
เธอใช้เวลาบินจากเมืองชายแดนมาถึงเชิงเขาแห่งนี้ประมาณครึ่งค่อนบ่าย นั่นหมายความว่า ที่นี่อยู่ห่างจากเมืองชายแดนประมาณสองร้อยสี่สิบกิโลเมตรได้ ถือว่าไกลกว่าป้อมปราการลองซองมาก และภูเขาสูงแห่งนี้...ไลต์นิ่งพลันผุดความคิดหนึ่งขึ้นมาในสมอง ไม่รู้ว่าภูเขาที่สูงใหญ่ขนาดนี้จะซ่อนอะไรไว้ด้านหลังบ้าง บางทีอาจเป็นป่ากว้าง หรือไม่ก็เนินดินและหมู่เขาที่เรียงต่อกันเป็นทอดๆ
หลังจากความกลัวจางหายไปแล้ว เพียงความคิดนี้ผุดขึ้นมา ไลต์นิ่งก็ไม่อาจยับยั้งมันได้อีก
การบินข้ามภูเขาสูงย่อมไม่ใช่เรื่องง่าย แค่หิมะขาวโพลนบนยอดเขาก็ชวนให้ใจฝ่อแล้ว อย่างนั้นก็เหลือแค่ทางเดียวเท่านั้น นั่นคือบินอ้อมทะเลไป เธอไม่จำเป็นต้องอ้อมไปถึงด้านหลังภูเขาจริงๆ แค่บินเฉียงไปตรงกลางทะเล ก็จะเห็นด้านหลังภูเขาแล้ว
ไลต์นิ่งเรียกเมซีมากำชับว่าห้ามซุกซนเด็ดขาด จากนั้นจึงสวมแว่นตากันลม แล้วเร่งความเร็วจนถึงขีดสุด...พลังวิเศษถูกผลาญอย่างรวดเร็ว ลมแรงที่ปะทะหน้ามาพัดผมสั้นๆ ของเธอไปด้านหลัง ผืนดินเคลื่อนถอยหลังไปไม่หยุด มหาสมุทรสีฟ้าครามเข้ามาเติมเต็มทัศนวิสัยทั้งหมด
หลังจากบินได้ประมาณหนึ่งชั่วโมง เธอก็เริ่มเห็นภาพด้านหลังภูเขารางๆ ดูเหมือนที่นั่นจะมีเทือกเขากั้นกลางระหว่างผืนดินและผืนน้ำเหมือนกัน แต่หลังจากนั้น ไลต์นิ่งก็เห็นภาพที่ทำให้เลือดในกายเธอแทบแข็งตัว
ที่สุดปลายสายตา เธอเห็นหมอกหนาสีน้ำตาลแดงปกคลุมอยู่เหนือหมู่เขาที่ซับซ้อน มันหนาแน่นจนดูคล้ายกับเลือดที่เข้มข้น หมอกพวกนั้นแผ่ไปทางตะวันตก ไลต์นิ่งแทบมองไม่เห็นขอบเขตของมัน
........................................




[Go To Next Chapter]( ./202.md)