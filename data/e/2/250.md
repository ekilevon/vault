##บทที่ 338 ‘ตำรวจ’
เวเดอร์พลิกตัวลงจากเตียงแล้วลองขยับร่างกายดู ก็พบว่าความเจ็บที่หลังหายไปเป็นปลิดทิ้ง ดูเหมือนท่านอัศวินจะพูดถูกจริงๆ แค่ปล่อยแผลทิ้งไว้เฉยๆ มันก็จะสมานกันอย่างรวดเร็ว
“เป็นอย่างไรบ้าง” กูกาซิมถาม “เจ้าพักต่ออีกหน่อยเถอะ”
“ข้าไม่เป็นไรแล้ว เมื่อวานนี้ก็ไม่มีปัญหาอะไรนี่” เวเดอร์สวมเสื้อคลุมเก่าๆ ก่อนจะสอดเท้าลงไปในบู๊ตเย็นๆ “แล้วอีกอย่าง ยิ่งข้าเริ่มงานได้เร็วเท่าไร ก็ยิ่งแลกข้าวต้มได้เร็วเท่านั้น ข้าจะขอแบ่งข้าวต้มจากท่านตลอดไปได้อย่างไร ข้าวต้มถ้วยเดียวกินสองคนไม่พอหรอก”
“แต่ข้าว่าไม่เลวเลยนะ ข้าวต้มที่นี่เข้มข้นกว่าข้าวต้มที่อื่นมาก มิหนำซ้ำยังมีรสเนื้อด้วย” ชายชราส่ายหน้า “เด็กน้อย เจ้าน่ะเป็นสมาชิกกองลาดตระเวนมาตลอด คงไม่เคยรู้ว่าชีวิตในแหล่งเสื่อมโทรมเป็นอย่างไร ข้าวต้มที่นั่นไม่ต่างจากซุปใส เพียงแต่ใส่เศษข้าวลงไปด้วยเท่านั้น หรือถ้าอยากให้ดูมีเนื้อมีหนังขึ้นมาหน่อย ก็อาจใส่หญ้าหรือใบไม้ลงไปต้มด้วย ถึงข้าวต้มที่ท่านผู้ปกครองแจกจะแบ่งกินสองคนไม่อิ่ม แต่ก็ยังพอรองท้องได้อยู่”
“แต่ข้าอยากให้พวกเรากินอิ่มทั้งสองคนนี่” เขาผูกเชือกรองเท้าเสร็จแล้วก็เงยหน้าขึ้นมายิ้ม
“ก็ได้” กูกาซิมถอนหายใจ “เช่นนั้นเจ้าก็ดูแลตัวเองด้วย อย่าฝืนร่างกายเกินไปล่ะ”
แปลกจริง ทั้งๆ ที่อีกฝ่ายเป็นแค่แพะรับบาปแทนขบวนการใต้ดิน แต่เวลานี้กลับเหมือนญาติผู้ใหญ่ของเขาก็ไม่ปาน เวเดอร์คิดในใจ และที่แปลกยิ่งกว่าก็คือ เขากลับชื่นชอบความรู้สึกนี้เสียด้วย
“ตกลง” เขาส่ายหน้าอย่างขบขันก่อนจะดึงหมวกมาคลุมศีรษะ “ท่านก็เช่นกัน”
แต่พอเปิดประตูออก เขาก็เห็นชายสองคนยืนอยู่นอกประตูแล้ว เครื่องแบบสีขาวปักลายสีฟ้าและปลอกแขนบ่งบอกสถานะของผู้มาอย่างชัดเจน...พวกเขาคือเจ้าหน้าที่จากสำนักงานเมือง
หัวคิ้วของเวเดอร์ขมวดเข้าหากันเล็กน้อย “พวกท่านมาหาใคร”
หนึ่งในนั้นหยิบกระดาษขึ้นมาดู “เจ้าคือเวเดอร์ใช่หรือไม่”
“ใช่”
“เกิดอะไรขึ้น” กูกาซิมสังเกตเห็นสถานการณ์ด้านนอกแล้ว
“ขอแสดงความยินดีด้วย” ชายอีกคนฉีกยิ้ม “เจ้าผ่านการทดสอบของกองสันติบาลแล้ว ต่อไปจะเป็นการฝึกอบรมเป็นเวลาหนึ่งสัปดาห์” เขายัดบัตรเล็กๆ หนึ่งใบใส่มือเวเดอร์ “นี่คือบัตรประชาชนชั่วคราวของเจ้า เอาไปยื่นที่ค่ายกองทัพที่สอง ที่นั่นมีคนรอรับเจ้าอยู่”
ฝ่ายหลังเบิกตาโต “ข้า...ผ่านการคัดเลือกของท่านผู้ปกครองแล้วหรือ”
“ยัง” เจ้าหน้าที่ตอบเขา “การสอบข้อเขียนเป็นแค่การคัดเลือกรอบแรกเท่านั้น เจ้ายังต้องผ่านการฝึกและได้รับการรับรองจากหัวหน้าอัศวินก่อนจึงจะถือว่าผ่านเกณฑ์ และได้เป็นสมาชิกกองสันติบาลอย่างเป็นทางการ”
คนทั้งสองพูดจบก็จากไปทันที ไม่มีการเรี่ยไรเงินหรือพยายามผูกสัมพันธ์ใดๆ ทั้งนั้น คล้ายกับตั้งใจมาแจ้งข่าวเขาเพียงอย่างเดียว
“เจ้าทำสำเร็จแล้ว!” ชายชราตบไหล่เวเดอร์ “ก่อนหน้านี้เจ้าว่าอย่างไรนะ ข้าไม่มีวันได้รับเลือกแน่ๆ”
เวเดอร์อึ้งไปครู่ใหญ่จึงพึมพำออกมาว่า “ก็คำถามพวกนั้นประหลาดจะตายนี่”
ชายชราชะงักไปเล็กน้อย “คำถามอะไรหรือ”
เขานึกถึงเหตุการณ์ที่เกิดขึ้นเมื่อสัปดาห์ก่อน พอรู้ว่าเจ้าชายประกาศรับสมัครกองสันติบาล...หรือก็คือกองลาดตระเวนที่เปลี่ยนชื่อใหม่ เขาก็เดินทางไปสมัครที่สำนักงานเมืองตามเงื่อนไขที่ประกาศไว้ทันที อีกฝ่ายทำงานว่องไวมากทีเดียว เพียงห้าวัน เขาก็ได้รับแจ้งกำหนดการทดสอบแล้ว
เวเดอร์เคยมั่นใจกับการสมัครงานครั้งนี้มาก เพราะเขาไม่เพียงแต่มีคุณสมบัติตรงตามประกาศเท่านั้น แต่ยังมีประสบการณ์การทำงานอีกห้าปีกว่า และเมืองเล็กๆ แห่งนี้ก็กำลังขาดคนสอดส่องดูแลประชาชนอยู่จริงๆ ดังนั้น เขาจึงมีโอกาสได้รับเลือกสูงมาก หากเขาได้เป็นสมาชิกกองลาดตระเวนล่ะก็ ต่อให้ย้ายไปอยู่ในเขตเมืองชั้นใน เขาก็ยังช่วยเหลือกูกาซิมได้ทุกเวลา
แต่เขาคิดไม่ถึงเลยว่า การทดสอบของเจ้าชายจะเหนือความคาดหมายขนาดนี้
ผู้เข้าร่วมทดสอบร้อยกว่าคนนั่งอยู่ในห้องโถงใหญ่ อัศวินแจกกระดาษข้อสอบให้ทีละคน และบอกให้ทุกคนเขียนคำตอบลงบนกระดาษอย่างเป็นระเบียบ ทั้งยังบอกด้วยว่าคนที่ตรวจข้อสอบคนสุดท้ายก็คือเจ้าชายเอง วิธีทดสอบแบบนี้ทำเอาผู้คนฮือฮากันยกใหญ่ แม้ในประกาศจะเขียนชัดว่าต้องการคนที่อ่านออกเขียนได้ แต่ก็ไม่มีใครคิดว่าอีกฝ่ายจะหมายความตามนั้นจริงๆ
ตอนนั้น คนจำนวนกว่าครึ่งต่างตะลึงงัน ส่วนเวเดอร์นั้นแม้จะอ่านคำถามบนกระดาษออก แต่พออ่านอย่างละเอียดดีแล้ว ก็ยังตื่นตะลึงไม่แพ้กัน...นี่มันคำถามพิลึกกึกกืออะไรกัน อย่างเช่น ‘สมมติว่าเจ้าเป็นคนขับรถม้า กำลังขับรถม้าสี่ล้ออยู่บนทางภูเขาอันคับแคบ บนรถม้ามีสามัญชนนั่งอยู่สองคน ทันใดนั้น ก็มีผู้อพยพกลุ่มหนึ่งปรากฏตัวขึ้นด้านหน้า เจ้าหลบไม่ทัน จึงต้องเลือกระหว่างว่าจะขับรถม้าชนพวกเขา หรือขับรถม้าลงเหว หากเลือกอย่างแรก ก็จะมีผู้อพยพบาดเจ็บล้มตายจำนวนมาก แต่หากเลือกอย่างหลัง สามัญชนสองคนนั้นก็จะเสียชีวิต แต่ไม่ว่าเจ้าจะเลือกทางไหน เจ้าก็ยังเอาตัวรอดได้ด้วยทักษะอันคล่องแคล่วว่องไวของตัวเอง เช่นนั้นเจ้าจะเลือกทางใด จงเขียนอธิบายเหตุผลอย่างต่ำสามร้อยคำ’
คำถามนี้ทำเอาเขางงเป็นไก่ตาแตก แม้โจทย์จะบอกว่าอีกฝ่ายเป็นสามัญชน อีกฝ่ายเป็นผู้อพยพ แต่ก็ไม่ได้บอกจำนวนที่ชัดเจนไว้ แล้วเขาจะชั่งน้ำหนักความสำคัญของแต่ละฝ่ายได้อย่างไร นอกจากนี้ เขายังรู้สึกลึกๆ ด้วยว่า แม้การขับรถม้าชนผู้อพยพตายไปสักกลุ่มดูไม่น่าจะเป็นอะไร แต่นั่นอาจจะไม่ใช่คำตอบที่เจ้าชายต้องการก็ได้
เช่นนั้นเขาควรเลือกให้สามัญชนตายแทนอย่างนั้นหรือ หรือนี่จะเป็นคำตอบที่ถูกต้องกัน
ในกระดาษข้อสอบมีแต่คำถามประเภทนี้ทั้งนั้น เขาถึงกระทั่งรู้สึกว่าเจ้าชายจงใจกลั่นแกล้งพวกเขาด้วยซ้ำ ที่จริงแล้ว กองสันติบาลอาจจะคัดคนไว้แล้วก็ได้
“ไม่มีอะไรหรอก ข้าคงคิดมากไปเองน่ะ” เวเดอร์สูดหายใจ “เช่นนั้นข้าไปที่ค่ายเลยดีกว่า”
“อืม” กูกาซิมยิ้มกว้าง “ข้ามั่นใจว่าเจ้าจะได้เป็นสมาชิกกองสันติบาลอย่างเป็นทางการแน่นอน”
...
ค่ายของกองทัพที่สองตั้งอยู่ทางทิศเหนือของเมืองชายแดน ถัดออกไปจากกำแพงหินของเขตเมืองชั้นใน ตอนที่เวเดอร์เดินทางมาถึงที่นี่นั้น เขาพบว่าหัวหน้าอัศวินรออยู่ในค่ายแล้ว
“นับตั้งแต่วันนี้เป็นต้นไป พวกเจ้าก็คือว่าที่ตำรวจ” คาร์เตอร์รอจนคนมาครบแล้วจึงพูดขึ้น “อีกหนึ่งสัปดาห์ต่อจากนี้ พวกเจ้าจะต้องอยู่รับการฝึกอบรมในค่ายแห่งนี้ คนที่ผ่านเกณฑ์อยู่ต่อ คนที่ไม่ผ่านเกณฑ์กลับไปทำอาชีพเดิม! ข้าจะทำให้พวกเจ้าเข้าใจว่าอะไรคือระเบียบวินัย และอะไรคือการรับใช้เจ้าชาย!”
นี่สิวิธีคัดคนในความทรงจำของเวเดอร์ เพียงแต่...ในจำนวนผู้สมัครร้อยกว่าคนนี้ มีที่สอบข้อเขียนผ่านเพียงสิบห้าคนเองหรือนี่ เขามองไปรอบด้าน ดูจากท่าทางและการแต่งตัวแล้ว นอกจากเขาแล้ว คนอื่นๆ ก็น่าจะเป็นคนท้องถิ่นกันหมด
แสดงว่าเงื่อนไขที่บอกว่าต้องอ่านออกเขียนได้นั้นไม่ใช่เรื่องล้อเล่นจริงๆ
“ขออนุญาต!” ใครบางคนยกมือขึ้นพูด
คาร์เตอร์ฉีกยิ้มว่า “อ้อ ดูเหมือนเจ้าจะรู้ระเบียบทหารดีนี่ ว่ามา”
“แหะๆ พอดีพี่ชายข้าอยู่ในกองทัพที่หนึ่งน่ะ” คนคนนั้นพูดพลางลูบท้ายทอยตัวเอง “ข้าขอถามท่านอัศวิน ตำรวจคืออะไรหรือ พวกเราไม่ใช่สมาชิกกองสันติบาลหรอกหรือ”
“ตำรวจก็คือส่วนหนึ่งของระบบสันติบาล พวกเจ้าจะคิดว่าเป็นผู้รักษาความสงบภายในดินแดนของเจ้าชายก็ได้ ตำรวจมีหน้าที่จับคนร้าย ปราบปรามการกระทำผิดกฎหมาย รักษาความเป็นระเบียบเรียบร้อยภายในดินแดน สนองนโยบายที่ประกาศโดยเจ้าชายและสำนักงานเมือง ตลอดจนช่วยเหลือชาวเมืองที่กำลังเดือดร้อน”
“ช่วยเหลือชาวเมืองหรือ แต่เมื่อครู่ท่านบอกว่าพวกเราจะได้รับใช้เจ้าชาย...”
“ก็เหมือนกันนั่นล่ะ การรับใช้ประชาชนก็คือการรับใช้เจ้าชาย ทำไม เจ้าอยากเข้าไปรับใช้เจ้าชายในปราสาทหรืออย่างไร” คาร์เตอร์ยักไหล่ “เรื่องนั้นน่ะ ไว้เจ้าเป็นอัศวินฝีมือเยี่ยมได้เมื่อไรค่อยว่ากัน”
แต่ว่า อัศวินก็มีแต่ชนชั้นสูงทั้งนั้น...เวเดอร์คิด ฐานะของอัศวินต่างจากสามัญชนพวกนี้ราวฟ้ากับดิน ใช่ว่าใครๆ ก็เป็นได้เสียหน่อย
“จำไว้ พวกเจ้าเป็นทั้งผู้บังคับใช้กฎหมายและผู้คุ้มครองประชาชนในเวลาเดียวกัน เอาล่ะ พวกเจ้าเข้าไปเปลี่ยนเครื่องแบบในกระโจมก่อน” หัวหน้าอัศวินปรบมือ “ข้าบังเอิญมีภารกิจให้พวกเจ้าทำพอดี”
………………………………….


[Go To Next Chapter]( ./251.md)