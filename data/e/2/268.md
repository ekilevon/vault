##บทที่ 356 ‘152!’
อาวุธที่ทำให้คนธรรมดาเอาชนะแม่มดอมนุษย์ได้น่ะหรือ
หลังจากเวนดี้จากไปแล้ว อกาธาก็เอาแต่คิดถึงคำพูดนี้ พวกเธอรู้จริงๆ ใช่ไหมว่าอมนุษย์คืออะไร
เสียดายที่เธอไม่มีหินวัดพลังอยู่ในมือ มิฉะนั้นเธอคงรู้พลังและประเภทของแม่มดพวกนี้แล้ว
ในขณะที่อกาธารอจนใกล้จะหมดความอดทนนั้น ไนติงเกลก็ปรากฏตัวขึ้นที่หน้าประตูห้อง “เจ้าชายทรงเชิญเจ้าไปดูการทดสอบอาวุธใหม่ แต่ถ้าเจ้าไม่อยากไป...”
“ข้าไป” เธอพูดเสียงเข้ม “นำทางข้าด้วย”
พอเห็นเจ้าชายโรแลนด์ที่กำลังหาวตาปรือ อกาธาก็อยากฟาดน้ำแข็งใส่หน้าเขาเพื่อเรียกสติใจแทบขาด ทว่าพฤติกรรมนี้อาจทำให้แม่มดคนอื่นเข้าใจเธอผิดได้ สุดท้ายแล้วเธอจึงได้แต่เก็บความคิดนี้ไว้ในใจ
ทันทีที่เดินพ้นจากปราสาท เธอก็ได้เห็นโฉมหน้าของเมืองเล็กๆ แห่งนี้ในเวลากลางวันเป็นครั้งแรก
ภายใต้แสงสะท้อนจากหิมะ ความรู้สึกแรกที่ผุดขึ้นในใจเธอก็คือความเป็นระเบียบเรียบร้อย...บ้านสองชั้นแต่ละหลังเรียงรายกันอย่างเป็นระเบียบ พวกมันมีขนาดเท่ากันพอดี เค้าโครงสีขาวสะอาดตัดกับหลังคากระเบื้องสีแดงอย่างน่ามอง ถนนสีดำตรงแน่วแบ่งเมืองออกเป็นก้อนสี่เหลี่ยมขนาดใกล้เคียงกัน หากไล่สายตาจากที่ใกล้ไปยังที่ไกล ก็จะเห็นอาคาร ต้นไม้ และถนนเรียงสลับกันไปเรื่อย คล้ายกับสิ่งของที่วางซ้อนกันเป็นชั้นๆ
ขนาดเขตเมืองชั้นในของเมืองทาคิลาก็ยังไม่เป็นระเบียบขนาดนี้!
แต่จุดที่เมืองทาคิลาเป็นต่อก็คือสิ่งก่อสร้าง เมืองชายแดนแห่งนี้ไม่มีสิ่งก่อสร้างที่ควรค่าแก่การชื่นชมอื่นใดนอกจากปราสาทผู้ปกครอง หรือแม้กระทั่งตัวปราสาทเอง ก็ยังดูเล็กจ้อยกว่าหอคอยของสถาบันค้นคว้าศาสตร์ลึกลับอย่างเทียบไม่ติด
อย่างไรเสียก็ยังเป็นเมืองขนาดเล็กอยู่ดี อกาธานึกดูถูกในใจก่อนจะหันไปมองไนติงเกล “ที่นี่มีประชากรกี่คน”
“อ้อ...ตอนแรกก็มีแค่สองพันกว่าคน แต่ตอนนี้มีผู้อพยพจากดินแดนเหนือและใต้มาเพิ่มแล้ว ก็คงเกือบสามหมื่นคนได้กระมัง”
มีคนแค่สองพันยังกล้าพูดมาได้ว่าจะเอาชนะปีศาจ ปัญญาอ่อนแท้ๆ...ช้าก่อน สะ...สามหมื่นหรือ อกาธาเบิกตาโต ขนาดเมืองทาคิลาในช่วงที่เจริญสูงสุดยังจุคนได้เพียงห้าหมื่นคนเท่านั้น แต่เมืองที่มีขนาดเท่าฝ่ามือนี้กลับมีประชากรถึงสามหมื่นคนเชียวหรือนี่ เธอคงไม่ได้นับชาวบ้านในหมู่บ้านรอบนอกรวมไปด้วยกระมัง
แม้บ้านอิฐสี่เหลี่ยมพวกนี้จะดูจุคนได้มากกว่าบ้านไม้ชั้นเดียวก็ตาม แต่การเพิ่มจำนวนประชากรก็ไม่ใช่เรื่องง่ายเหมือนการเพิ่มจำนวนตัวเลขบนกระดาษ จำนวนประชากรที่สูงเกินขีดจำกัดมีแต่จะสร้างภาระให้เมืองเป็นเท่าตัวเท่านั้น อันดับแรกคือความต้องการน้ำและอาหารจะเพิ่มขึ้นอย่างรวดเร็ว อันดับต่อมาคือการขยายตัวของพื้นที่คนจนและแหล่งเสื่อมโทรมจะส่งผลต่อความปลอดภัยภายในเมืองอย่างใหญ่หลวง จนในที่สุด แม้แต่กระบวนการกำจัดสิ่งปฏิกูลก็อาจกลายเป็นปัญหาที่รับมือยากได้
เมืองทาคิลาเคยประสบปัญหานี้มาแล้วในช่วงหลังของสงครามแห่งโชคชะตาครั้งที่สอง…เนื่องจากเมืองใหญ่ๆ ถูกศัตรูตีแตกไปทีละเมืองๆ ผู้ลี้ภัยจำนวนมากจึงหนีเข้ามาในเมืองศักดิ์สิทธิ์ จำนวนคนที่ล้นหลามไม่เพียงแต่ไม่ช่วยเพิ่มประสิทธิภาพการป้องกันเมืองเท่านั้น มิหนำซ้ำยังทำให้เมืองทั้งเมืองกลายเป็นอัมพาตด้วย สมาพันธ์จึงต้องกำจัดผู้ลี้ภัยบางส่วนออกไปเพื่อควบคุมสถานการณ์
เพราะเคยมีประสบการณ์เรื่องนี้มาก่อน อกาธาจึงเข้าใจปัญหาที่เกิดขึ้นจากการเพิ่มจำนวนประชากรดี เมื่อเห็นอีกฝ่ายแสดงท่าทางไม่ยี่หระเช่นนั้น เธอก็รู้สึกเชื่อครึ่งไม่เชื่อครึ่ง บางทีไนติงเกลอาจจะไม่รู้คำตอบ เลยแกล้งหลอกเธอก็ได้
ต่อไปถ้าสงสัยอะไรพวกนี้อีก ก็เก็บไว้ถามเวนดี้ดีกว่า เธอคิด อย่างน้อยเวนดี้ก็ดูจริงใจกว่าไนติงเกล
อกาธาเดินตามคณะของเจ้าชายผ่านถนนที่พลุกพล่าน จนมาถึงกําแพงเมืองที่ก่อขึ้นจากดินเหนียวแห่งหนึ่ง กำแพงเตี้ยๆ แบบนี้ดูไม่มั่นคงและไม่น่าเกรงขามแม้แต่น้อย บนผนังกำแพงไม่มีหนามแหลม รอบกำแพงไม่มีคูเมือง ปีศาจไม่ต้องใช้เครื่องมือที่ซับซ้อนใดๆ ก็ได้ ลำพังแค่มือเปล่าเท้าเปล่าก็ปีนขึ้นมาได้แล้ว
นั่นทำให้เธอรู้สึกผิดหวังยิ่งกว่าเดิม
บนกำแพงมีแท่นขนาดใหญ่ยื่นออกไปทุกๆ หนึ่งร้อยก้าว ดูเหมือนจะเอาไว้วางเครื่องยิงหน้าไม้กระมัง หลังจากเดินเลียบกำแพงได้ไม่นาน อกาธาก็เห็นเป้าหมายที่จะถูกทดสอบอย่างรวดเร็ว
อาวุธชนิดนี้มีรูปลักษณ์ที่ประหลาดตาจนไม่อาจมองข้ามได้เลย
มันเป็นท่อทรงกระบอกยาวทำจากโลหะ ดูเผินๆ คล้ายหอกเหล็กที่ถูกขยายใหญ่กว่าปกติหลายเท่า แต่ไม่มีปลายแหลม ผิวของมันเกลี้ยงเนียน สีออกเงินๆ เทาๆ ดูไม่เหมือนทำจากเหล็ก ชิ้นส่วนที่ปลายท่อค่อนข้างซับซ้อน นอกจากโครงที่ช่วยยึดตำแหน่งของมันแล้ว ยังมีท่อสั้นๆ อีกสองท่อแนบติดกับท่อหลักด้วย นอกจากนี้ก็ไม่มีเชือกหรือรางหน้าไม้ใดๆ ทั้งสิ้น ดูจากภายนอกแล้วไม่น่าใช่เครื่องยิงหินหรือเครื่องยิงหน้าไม้ขนาดใหญ่แน่นอน
แต่เธอก็ยังดูไม่ออกว่าเจ้าของชนิดนี้จะโจมตีศัตรูได้อย่างไร
“นี่คืออาวุธชนิดใหม่ล่าสุดของเมืองชายแดน ปืนใหญ่ประจำป้อมขนาดหนึ่งร้อยห้าสิบสองมิลลิเมตรอันเป็นสัญลักษณ์แห่งคุณธรรมและเกียรติยศ!” เจ้าชายผายมือว่า “เมื่อเทียบกับปืนใหญ่สนามขนาดสิบสองปอนด์แล้ว ปืนใหญ่ชนิดนี้ก็เหนือกว่าในหลายๆ ด้าน ค่าดัชนีต่างๆ ก็โดดเด่นจนน่าประทับใจ เรียกได้ว่าเป็นอาวุธที่ล้ำสมัยที่สุดชิ้นหนึ่งทีเดียว”
อกาธาย่นหัวคิ้ว คุณธรรมและเกียรติยศอะไรกัน แล้วไหนจะประจำป้อมอะไรอีก ฟังดูไม่น่าเชื่อถือสักนิด แล้วคำบรรยายด้านหลังก็แปร่งหูเสียเหลือเกิน มีแต่คำศัพท์ใหม่ๆ ที่ประดิษฐ์ขึ้นเองทั้งนั้น นี่น่ะหรือเจ้าชายที่เวนดี้บอกว่ามีความรู้กว้างขวางและได้รับความไว้วางใจจากเหล่าแม่มด
“แปะๆๆ” ในนั้นมีไนติงเกลปรบมือเพียงคนเดียว บรรยากาศดูน่ากระอักกระอ่วนใจไม่น้อย
“อะแฮ่ม” โรแลนด์กระแอม “เช่นนั้นข้าไม่พูดมากแล้ว พวกเรามาทดสอบกันเลยดีกว่า ขวานเหล็ก เริ่มได้”
“พ่ะย่ะค่ะ ฝ่าบาท” ชายสามคนซึ่งสวมเครื่องแบบเหมือนกันขยับตัวทันที
อกาธาที่ยืนอยู่อีกด้านจับตามองความเคลื่อนไหวของคนพวกนี้ตาไม่กระพริบ ด้วยหวังจะเข้าใจหลักการทำงานของอาวุธชนิดนี้จากสิ่งที่เห็นตรงหน้า
เธอเห็นชายคนหนึ่งเลื่อนแผ่นเหล็กที่ท้ายท่อโลหะ จากนั้นชายอีกคนก็ยัดวัตถุปลายแหลมสีส้มเหลืองลงไปในท่อ แล้วปิดแผ่นเหล็กกลับไปอีกครั้ง
“ขออนุญาตพ่ะย่ะค่ะ ขั้นตอนการเตรียมยิงเสร็จสิ้นแล้ว อาวุธพร้อมยิงแล้วพ่ะย่ะค่ะ!”
“ทุกคนอุดหูไว้” เจ้าชายทำท่าอุดหูแล้วพยักหน้าว่า “ยิงได้”
ช้าก่อน...นี่พวกเขาเตรียมอาวุธเสร็จเร็วขนาดนี้เชียวหรือ อกาธากำลังจะอ้าปากถาม แต่ยังไม่ทันพูดอะไรก็ได้ยินเสียงดังสนั่นหวั่นไหว! ในหัวเธอเต็มไปด้วยเสียงหึ่งๆ รอบด้านพลันเงียบสงัดขึ้นมาทันตา ส่วนหน้าของท่อโลหะยาวพ่นเปลวไฟสีส้มจ้าตาออกมาเพียงแวบเดียว พริบตานั้น เธอสัมผัสได้ถึงพลังอันยิ่งใหญ่ที่ซ่อนอยู่ใต้เปลวไฟ พื้นกำแพงที่อยู่ใต้เท้าราวกับสั่นสะเทือนเพราะพลังที่ว่านั่น กระแสความร้อนที่พัดปะทะหน้ามาทำให้เธอแทบเสียหลักจนต้องถอยหลังไปสองก้าว แม้แต่ตัวปืนใหญ่เองก็ถอยร่นไปทันทีเช่นกัน...ทว่าไม่นานนัก มันก็เลื่อนกลับสู่ตำแหน่งเดิมอีกครั้งอย่างมั่นคง
“...” ไนติงเกลที่เข้ามาประคองเธอจากด้านหลังคล้ายกับพูดอะไรสักอย่าง แต่เธอได้ยินเพียงเสียงอันแผ่วเบาที่ดังขาดๆ หายๆ ราวกับเสียงที่ลอยมาจากที่ไกลเท่านั้น...จนกระทั่งเสียงหึ่งๆ ในหัวเธอค่อยๆ จางหายไป การได้ยินของเธอจึงกลับมาเป็นปกติอีกครั้ง “เจ้าไม่เป็นไรกระมัง”
เธอส่ายศีรษะ แล้วเลื่อนสายตาไปที่พื้นหิมะโล่งกว้างข้างหน้า แต่กลับมองไม่เห็นความเปลี่ยนแปลงใดๆ
อย่าบอกนะว่าเปลวไฟนี่มีไว้แค่ขู่ศัตรูเท่านั้น
“เจอตำแหน่งกระสุนตกหรือยัง” เจ้าชายถามแม่มดผมเขียวที่ยืนอยู่ด้านข้าง
“ตกอยู่หลังเนินเขาเพคะ ธงที่อยู่ใกล้ที่สุดคือธงแดง” ฝ่ายหลังมองสำรวจอยู่สักครู่ “แต่ก็ยังถือว่าไกลจากธงมากอยู่ดี”
ธงแดงหรือ อกาธามองโรแลนด์อย่างสงสัย พวกเขาพูดเรื่องอะไรกัน
โชคดีที่เจ้าชายคลายข้อสงสัยให้เธออย่างรวดเร็ว “อาวุธชนิดนี้มีไว้สำหรับยิงกระสุนปืนใหญ่...หรือเจ้าจะเข้าใจว่าเป็นลูกศรก็ได้...ใช้สำหรับโจมตีศัตรูที่อยู่ระยะไกล ข้าสั่งให้ไลต์นิ่งปักธงสีต่างๆ ไว้ทุกๆ หนึ่งพันเมตร ธงแดงเป็นธงที่อยู่ไกลที่สุดแล้ว ประมาณห้าพันเมตรได้” เขาอธิบาย “หรือหากคำนวณตามมาตราที่เจ้าคุ้นเคย หนึ่งพันเมตรก็ประมาณหนึ่งพันหลาหรือครึ่งไมล์กว่าได้”
อกาธาตะลึงงัน อีกฝ่ายหมายความว่า ลูกศรที่เพิ่งใส่เข้าไปเมื่อครู่นี้ถูกยิงไปไกลถึงสามไมล์อย่างนั้นหรือ ทั้งๆ ที่ไม่มีเชือกหรืออุปกรณ์สร้างแรงนี่นะ มันทำได้อย่างไร ขนาดอสูรแห่งสงครามที่อาศัยพลังวิเศษในการยิงยังยิงได้แค่หนึ่งถึงสองไมล์เป็นอย่างมากเลย หากเขาไม่ได้โกหกล่ะก็ แค่สร้างกำแพงเมืองที่สูงและแข็งแรงขึ้นสักแห่งแล้วติดตั้งอาวุธชนิดนี้ไว้บนกำแพง พวกปีศาจก็ไม่มีทางตีเมืองได้แล้ว
แต่ว่า... อาวุธที่มีระยะยิงที่น่าตกใจขนาดนี้ กว่าจะยิงได้แต่ละทีคงยุ่งยากพอดูกระมัง
“พอมองไม่เห็นตำแหน่งกระสุนตกแล้วรู้สึกเหมือนมีอะไรขาดหายไปไม่รู้” เจ้าชายลูบคางว่า “ต่อไปจะเป็นการทดสอบการยิงวิถีราบติดต่อกันสามนัดเพื่อโจมตีเป้าหมายระยะใกล้”
………………………………….




[Go To Next Chapter]( ./269.md)