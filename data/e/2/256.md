##บทที่ 344 อดีต (1)
ฝ่าบาทหรือ
ช่างเป็นคำเรียกที่ประหลาดเหลือเกิน…อย่างกับคำที่ใช้ในนิทานโบราณอย่างไรอย่างนั้น
เธอพยายามกลอกตาไปด้านข้างจนเห็นชายหนุ่มผมเทาคนหนึ่ง ข้างกายเขามีผู้หญิงยืนอยู่หลายคน
“รู้สึกอย่างไรบ้าง” เขาถามเบาๆ
“...” เธอไม่ตอบ แต่ถามกลับว่า “ที่นี่คือที่ไหน”
“เมืองชายแดน ดินแดนตะวันตกแห่งอาณาจักรเกรย์คาสเซิล”
ให้ตายเถอะ เรื่องราวดำเนินไปในทิศทางที่เธอไม่ต้องการที่สุด สถานที่ที่ไม่รู้จัก เวลาที่ไม่รู้จัก บุคคลที่ไม่รู้จัก เธอพยายามจะลุกลงจากเตียง แต่พบว่าร่างกายไม่มีเรี่ยวแรงแม้แต่น้อย
“ข้าคือเจ้าชายลำดับที่สี่แห่งอาณาจักรเกรย์คาสเซิล ผู้ปกครองเมืองชายแดน โรแลนด์ วิมเบิลดัน” เขาพูดขึ้นอีกครั้ง “ส่วนพวกนางคือสมาชิกในสโมสรแม่มด เจ้า...จำอะไรไม่ได้เลยหรือ”
สโมสรแม่มดหรือ เธอขมวดคิ้ว พวกเธอเป็นแม่มดหรือนี่ แม้จะไม่รู้ว่าเป็นแม่มดกลุ่มไหน แต่อย่างน้อยก็เป็นคนประเภทเดียวกับเธอ แต่ว่า...เหตุใดพวกเธอจึงดูเหมือนเป็นบริวารของผู้ชายคนนี้เล่า
ช้าก่อน เจ้าชายหรือ
เธอทวนความจำอยู่สักครู่ก็ถึงกับอ้าปากค้าง นั่นเป็นคำเรียกผู้กุมอำนาจทางโลกในสงครามแห่งโชคชะตาครั้งที่หนึ่งเมื่อสี่ร้อยกว่าปีก่อนไม่ใช่หรือ อย่าบอกนะว่า...เธอย้อนเวลากลับมาในช่วงก่อนเกิดสงคราม หรือว่าพระเจ้าจะประทานโอกาสให้เธออีกครั้ง เพื่อให้เธอได้เตรียมการช่วยเหลือเมืองศักดิ์สิทธิ์และผู้คนล่วงหน้า
ไม่สิ ใช้สติหน่อย เธอบอกตัวเอง เรื่องไม่สมเหตุสมผลแบบนี้มีแต่ในนิทานเพ้อเจ้อในร้านเหล้าเท่านั้น จริงสิ ว่าแต่ตอนนั้นเธอเจอกับอะไรกันแน่ ปีศาจคุ้มคลั่งกลุ่มนึงบุกเข้ามาในห้องใต้ดินของหอทดลอง เธอปล่อยพลังวิเศษทั้งหมดที่มี เพื่อสร้างแผ่นน้ำแข็งที่แข็งแกร่งที่สุด และเสกหินเวทมนตร์แห่งเสียงสะท้อนให้ส่งเสียงร้องขอความช่วยเหลือไม่หยุด เผื่อว่าวันใดพวกแม่มดกลับไปยังที่ราบลุ่มบริบูรณ์อีกครั้งจะได้หาเธอเจอ
“พวกเจ้าเป็นคนช่วยข้าหรือ” ใช่แล้ว ตอนนี้เธอหลุดออกมาจากผลึกน้ำแข็งแล้ว กองทัพแม่มดอาจจะย้อนกลับมาแล้วก็ได้! “พวกปีศาจถอนทัพไปแล้วหรือ พวกเราชนะแล้วใช่หรือไม่! เมืองศักดิ์สิทธิ์...เมืองศักดิ์สิทธิ์ทาคิลาเป็นอย่างไรบ้าง”
หลังจากที่ถามคำถามออกมาเป็นชุด เธอก็เห็นสีหน้าของอีกฝ่ายเปลี่ยนไปทันที ทุกคนมองหน้ากันก่อนจะผุดสีหน้าตื่นเต้นและยินดี แม่มดผมยาวสีน้ำตาลแดงท่าทางเป็นผู้ใหญ่คนหนึ่งถามขึ้นอย่างอดไม่ได้ว่า “พวกเราพบเจ้าในห้องใต้ดินในหอคอยหินจริงๆ เจ้าเป็นคนเมื่อสี่ร้อยห้าสิบปีก่อนจริงๆ หรือ”
คนถามทำให้เธอคิดถึงผู้พิทักษ์ศักดิ์สิทธิ์ที่เข้ามากอบกู้สถานการณ์คนนั้น นักรบคนนั้นก็มีผมแดงราวกับเปลวไฟที่จุดความสว่างไสวในใจคนแบบนี้เหมือนกัน และหากเทียบกับชายหนุ่มผมเทาแล้ว เธอก็รู้สึกอยากตอบคำถามแม่มดคนนี้มากกว่า แม้ว่าปกติแล้วเธอจะไม่ใช่คนเจ้ายศเจ้าอย่างอะไร แต่พอถูกคนระดับต่ำกว่าจ้องหน้าซักแบบนี้ เธอก็ชักรู้สึกคล้ายกับถูกล่วงเกินเหมือนกัน
หากเป็นเจ้านายที่คิดเล็กคิดน้อยแล้วล่ะก็ ชายหนุ่มคนนี้จะต้องถูกลงโทษสถานหนักอย่างไม่ต้องสงสัย
“ข้าชื่ออกาธา เป็นแม่มดแห่งสถาบันค้นคว้าศาสตร์ลึกลับของทาคิลา” เธอหยุดไปเล็กน้อย “ที่เจ้าบอกว่าสี่ร้อยห้าสิบปีก่อนหมายความว่าอย่างไร อย่าบอกนะว่า...พวกเจ้าสู้กับปีศาจมาตลอดสี่ร้อยกว่าปีนี้น่ะ เป็นไปไม่ได้เด็ดขาด”
“เจ้าน่ะหลับไปนานมาก เรื่องราวไม่ได้เป็นอย่างที่เจ้าคิดหรอก” ชายหนุ่มที่เรียกตัวเองว่าโรแลนด์พูดขึ้น “หากเจ้ารู้สึกว่าร่างกายพอไหวแล้ว พวกเราจะค่อยๆ อธิบายให้เจ้าฟังเอง”
“อธิบายมาเถอะ” อกาธาหลับตาลงแล้วสูดหายใจลึก แม้ท่าทีของเจ้าชายองค์นี้จะไร้มารยาทอย่างมาก แต่เธอไม่มีเวลาจะสนใจเรื่องพวกนี้แล้ว
เมื่ออีกฝ่ายเริ่มเล่าประวัติศาสตร์ของเกรย์คาสเซิลตลอดจนความเปลี่ยนแปลงของสี่อาณาจักรใหญ่ในทวีป เธอก็รู้สึกได้ถึงเหงื่อที่ผุดท่วมแผ่นหลัง ฟังจากที่เขาเล่ามา อกาธาจับสัญลักษณ์ที่ตรงกันได้อยู่หลายแห่ง...อย่างเช่นป่าเร้นลับและเทือกเขาสิ้นวิถี...แต่ว่าพอใส่สัญลักษณ์เหล่านี้ลงไปในความทรงจำของเธอแล้ว บทสรุปที่ได้กลับทำให้เธอสะพรึงสุดขีด
หากชื่อสถานที่ตรงกับที่เธอเข้าใจแล้วล่ะก็ สิ่งที่เรียกว่าสี่อาณาจักรใหญ่ก็คือดินแดนร้างในอดีต...ซึ่งก็คือพื้นที่แคบยาวที่อยู่ตรงกลางระหว่างเทือกเขาและทะเลใหญ่ หรือก็คือพื้นที่แร้นแค้นที่ไม่ควรค่าแก่การบุกเบิกในสายตาพวกเธอนั่นเอง ในขณะที่ดินแดนร้างต้องห้ามที่เขาพูดถึงกลับหมายถึงที่ราบลุ่มบริบูรณ์ที่เธอคุ้นเคยเป็นอย่างดี ส่วนเมืองศักดิ์สิทธิ์ทาคิลานั้นกลายเป็นสถานที่ที่ไม่มีใครรู้จักไปแล้ว มันถูกฝังอยู่ใต้ที่ราบลุ่มบริบูรณ์ตามกาลเวลาที่ล่วงเลยไป
ช่างน่าขำอะไรเช่นนี้
ทว่าสิ่งที่น่าขำกว่ากลับไม่ใช่เรื่องนี้
สิ่งที่ถูกฝังไปพร้อมกับทาคิลายังมีฐานะของแม่มดด้วย...จากที่ฟังเขาเล่ามา แม่มดกลับกลายเป็นฝ่ายถูกคนธรรมดาไล่ล่าและข่มเหงเสียได้ ผู้ที่กุมอำนาจฝ่ายอาณาจักรของสี่อาณาจักรใหญ่ก็คือคนธรรมดา พวกเขาเรียกตัวเองว่าพระราชาและขุนนาง นี่มันนิทานล้าสมัยก่อนหน้าที่จะเกิดสงครามแห่งโชคชะตาครั้งที่หนึ่งชัดๆ
ทว่า พวกคนคร่ำครึกลุ่มนี้กลับกลายเป็นผู้ปกครองที่เหยียบหัวแม่มดไปแล้ว
เป็นไปได้อย่างไรกัน
“บังอาจ!” เธอตวาดอย่างสุดทน “แม่มดถูกคนธรรมดาไล่ล่าอย่างนั้นหรือ ใครบังอาจทำเช่นนี้กัน”
อกาธาที่กำลังเดือดดาลพยายามยื่นมือไปสั่งสอนชายหนุ่มที่พูดจาเพ้อเจ้อคนนี้ แต่เธอกลับไม่สามารถใช้พลังวิเศษเสกน้ำค้างแข็งออกมาได้เหมือนที่แล้วมา
คราวนี้ เธอถึงเพิ่งรู้สึกถึงห่วงโลหะที่สวมอยู่ที่ข้อเท้า พอเปิดผ้าห่มออก เธอก็เห็นหินอาญาสิทธิ์ที่ฝังอยู่บนห่วงอย่างชัดเจน
“พวกเจ้าบ้าไปแล้วหรืออย่างไร!” เธอมองแม่มดกลุ่มนั้นอย่างไม่เชื่อสายตา “พวกเจ้าช่วยคนธรรมดาสู้กับแม่มดระดับสูง มิหนำซ้ำยังละเมิดกฎสมาพันธ์ ใช้หินอาญาสิทธิ์โดยพละการด้วยอย่างนั้นหรือ!”
มีเพียงผู้รักษากฎของสมาพันธ์เท่านั้นที่สามารถใช้หินอาญาสิทธิ์ได้ นอกจากนี้แล้ว ผู้ใดก็ตามที่พกพา ซื้อขายดัดแปลง หรือทำลายหินอาญาสิทธิ์จะต้องถูกลงโทษสถานหนักทั้งหมด ซึ่งบางครั้งก็อาจรุนแรงถึงขั้นประหารทีเดียว
เจ้าชายถอนหายใจ “ข้าก็นึกอยู่แล้วว่าต้องเป็นแบบนี้”
“วางใจเถอะเพคะ หม่อมฉันจะคุยกับนางเอง” แม่มดผมแดงนั่งลงที่ข้างเตียง แล้วดึงผ้าห่มมาคลุมร่างเธออีกครั้ง “ข้าชื่อเวนดี้ เรื่องราวไม่ได้เป็นอย่างที่เจ้าคิดหรอก และสิ่งที่เจ้าชายตรัสมาก็เป็นความจริงทั้งหมด...ข้าไม่รู้ว่าเมืองศักดิ์สิทธิ์ที่เจ้าอยู่เมื่อสี่ร้อยห้าสิบปีที่แล้วเป็นอย่างไร แต่เวลานี้ไม่มีทาคิลาอีกต่อไป สมาพันธ์ที่เจ้าพูดถึงข้าก็ไม่เคยได้ยินชื่อมาก่อน พวกเราใช้ชีวิตอย่างหลบๆ ซ่อนๆ มาโดยตลอด จนกระทั่งได้เจอกับเจ้าชายโรแลนด์”
“พระองค์ทรงให้ที่อยู่ที่ปลอดภัยแก่พวกเรา และสนับสนุนให้พวกเราใช้พลังวิเศษอย่างสม่ำเสมอ ขณะเดียวกันก็ยังทรงค้นคว้าด้วยว่าทำอย่างไรจึงจะสามารถใช้พลังวิเศษเปลี่ยนแปลงโลกนี้ได้ ที่นี่ พวกเราสามารถใช้ชีวิตได้อย่างอิสระเหมือนคนธรรมดาโดยไม่จำเป็นต้องหลบซ่อน และไม่ต้องกลัวว่าจะถูกศาสนจักรหรือชาวเมืองไล่ฆ่าด้วย เจ้าคงไม่รู้ว่าเวลานี้ หินอาญาสิทธิ์แพร่หลายไปทั่วทุกหนแห่งแล้ว แม่มดที่ถูกพรากพลังวิเศษไปก็ไม่ต่างจากคนธรรมดาเท่าไรหรอก”
พอฟังเวนดี้พูดจบ อกาธาก็เงียบไป
สมาพันธ์คือกลุ่มแม่มดขนาดใหญ่ซึ่งก่อตั้งโดยอาณาจักรแม่มดหลายแห่ง ภายในนั้นมีแม่มดอมนุษย์และแม่มดระดับสูงจำนวนมาก เพื่อที่จะรวบรวมพลังกันต่อสู้ในสงครามแห่งโชคชะตา ทางสมาพันธ์ได้สร้างกองทัพอันยิ่งใหญ่ ทั้งยังได้รวบรวมเมืองศักดิ์สิทธิ์ทุกเมืองเข้ามาอยู่ภายใต้การควบคุมเพียงหนึ่งเดียว สมาพันธ์มีหน้าที่ฝึกอบรมแม่มด โยกย้ายแม่มด ตัดสินข้อพิพาท และรักษาความสงบเรียบร้อยภายในเมือง ผู้ที่มีอำนาจในการจับกุมและตัดสินแม่มดมีแค่พวกเธอเท่านั้น...ทว่าเวลานี้ ชื่อของกลุ่มแม่มดอันยิ่งใหญ่ขนาดนี้กลับไม่อยู่ในความทรงจำของใครสักคน...
แล้วเหล่าแม่มดหนีตายที่หมายจะฟื้นฟูความเจริญพวกนั้นเล่า พวกเธออยู่ที่ไหนกัน
.........................................


[Go To Next Chapter]( ./257.md)