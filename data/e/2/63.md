##บทที่ 151 ต่อรอง (1)
หลังจากดูเครื่องจักรไอน้ำเสร็จแล้ว โรแลนด์กับมาร์เจอรีก็กลับมาที่ห้องทำงานในปราสาทเพื่อเจรจาเรื่องสัญญาซื้อขาย


โดยปกติแล้ว หากเป็นการเจรจาเพื่อต่อรองราคา ทั้งสองฝ่ายก็อาจถกเถียงกันได้เป็นวันๆ ดังนั้นเจ้าหน้าที่ฝ่ายการเงินจึงมักเป็นคนดำเนินการเรื่องนี้เป็นส่วนใหญ่ ผู้ปกครองมีหน้าที่แค่บอกจำนวนสินค้าและราคาที่รับได้เท่านั้น แต่ว่างานนี้อีกฝ่ายตกลงราคากับเขาแล้ว โรแลนด์จึงประหยัดเวลาไปได้มาก


“หม่อมฉันจะกลับมาที่นี่ในอีกหนึ่งเดือนข้างหน้า พร้อมกับเรือบรรทุกดินประสิวอีกสามลำเพคะ” มาร์เจอรีเขียนตัวเลขใส่กระดาษอย่างรวดเร็ว “ร้อยละเก้าสิบของราคาตลาด ก็ประมาณสามร้อยสิบห้าเหรียญทองเพคะ”


“ถึงตอนนั้นเมืองชายแดนก็น่าจะผลิตเครื่องจักรไอน้ำได้สองเครื่องแล้ว” โรแลนด์จงใจลดจำนวนเครื่องจักรไอน้ำลง “ก็เท่ากับหนึ่งพันเหรียญทอง เจ้าจะจ่ายส่วนต่างด้วยเงินหรือสินค้าอย่างอื่นก็ได้”


“ฝ่าบาททรงต้องการสินค้าประเภทไหนพคะ”


“เหล็ก ทองแดง ตะกั่ว กำมะถันเขียว” เขาตอบ “มีแต่แร่ที่หาได้ง่ายๆ ทั้งนั้น แต่ว่าสามอย่างแรกข้าไม่เอาแบบเป็นหินนะ ข้าอยากได้แบบเป็นแท่งโลหะที่หลอมมาแล้ว แล้วก็ข้าอยากได้ภาชนะที่ทำจากแก้วคริสตัลสักสิบชุดด้วย จะมีลวดลายหรือไม่ก็ได้ จะเป็นกาน้ำหรือแก้วไวน์ก็ได้ แต่จะต้องเป็นแก้วคุณภาพดีที่สุดที่ผลิตจากสำนักเล่นแร่แปรธาตุในเมืองหลวงเท่านั้น หากค่าสินค้าสูงกว่าส่วนต่างล่ะก็ เจ้าจะให้ข้าโปะเงินเพิ่ม หรือจะให้ข้าหักออกจากค่าเครื่องจักรไอน้ำเดือนถัดไปก็ได้”


“ฝ่าบาททรงเห็นหม่อมฉันเป็นแม่ค้าส่วนพระองค์แล้วกระมัง” มาร์เจอรีหัวเราะเบาๆ “หม่อมฉันไม่มีเหมืองแร่ก็จริง แต่หม่อมฉันก็พอรู้จักพ่อค้าแร่อยู่บ้าง เพียงแต่หม่อมฉันคิดไม่ถึงจริงๆ ว่า พื้นที่แถบชายแดนอันห่างไกลความเจริญจะมีช่องทางสร้างรายได้อันงดงามถึงเพียงนี้ ที่นี่มีขุนนางอยู่ไม่กี่คน แต่กลับต้องการดินประสิวจำนวนมหาศาล เมืองที่ถูกสร้างขึ้นเพราะเหมืองกลับต้องซื้อแร่จากเมืองอื่นเสียได้ นี่ดูเหมือนจะไม่ตรงกับประสบการณ์ค้าขายของหม่อมฉันสักเท่าไร ฝ่าบาท ดินแดนใต้ปกครองของฝ่าบาทช่างน่าทึ่งจริงๆ เพคะ”


จุดเด่นของการผลิตเชิงอุตสาหกรรมก็คือการผลาญวัตถุดิบจำนวนมาก เพื่อแปรรูปเป็นผลิตภัณฑ์ต่างๆ ออกมา โรแลนด์แบมือ “ต่อไปเมืองชายแดนยังจะซื้อสินค้าเจ้ามากกว่านี้อีก ข้าคิดว่าพวกเราสามารถทำสัญญาระยะยาว...”


ทันใดนั้นมาร์เจอรีก็พลันเบิกตากว้าง จ้องไปที่ด้านหลังโรแลนด์อย่างตกใจ ฝ่ายหลังอึ้งไปเล็กน้อย ก่อนจะหันหลังไปโดยสัญชาตญาณ เขาเห็นไลต์นิ่งที่ตัวเปียกชุ่มกำลังแนบตัวติดกับหน้าต่างบานยาว มือทั้งสองเกาะบานกระจก สีหน้าตื่นตระหนก...


ใบหน้าของเธอซีดขาว ผมแนบติดหน้าผากเป็นแถบๆ น้ำฝนไหลตามผมลงมาเป็นสาย คล้ายกับเพิ่งถูกใครช้อนขึ้นจากน้ำ


โรแลนด์รีบลุกไปเปิดหน้าต่าง ไลต์นิ่งบินเข้ามาในห้องแล้วโผเข้าหาโรแลนด์ทันที สีหน้าร้อนรนของเธอดูผ่อนคลายลงมา จากนั้นเธอก็หมดสติลงในอ้อมกอดเขา


“ไนติงเกล รีบไปตามนาน่ามา” เขาพูดอย่างรีบร้อน


“เพคะ” เสียงขานรับดังมาจากอากาศข้างกายเขา


นี่มันเรื่องอะไรกัน เธอบินอยู่บนฟ้า ไม่น่าจะเจอปีศาจหรือสัตว์อสูรนี่นา หรือว่าฝ่ายนั้นก็มีพลังบินได้เหมือนกัน โรแลนด์สำรวจร่างกายเธอคร่าวๆ ก็ไม่พบบาดแผลภายนอกที่ชัดเจน คราวนี้ถึงเบาใจลงได้บ้าง


“ฝ่าบาท นาง...คือไลต์นิ่งที่ฝ่าบาทตรัสถึงหรือเพคะ” มาร์เจอรีปิดปากพลางขยับเข้าหาเจ้าชายอย่างช้าๆ พิจารณาสาวน้อยในอ้อมกอดเขาอย่างละเอียด


โรแลนด์สะดุ้ง ให้ตายเถอะ เขาลืมเธอไปได้อย่างไร เขาตะโกนไปที่นอกประตู “ฌอน!”


องครักษ์ขานรับแล้วเดินเข้ามาในห้องทำงาน


“ขออภัยด้วย มาร์เจอรี ข้าคงต้องให้เจ้าอยู่ที่นี่สักระยะก่อน” เจ้าชายอุ้มไลต์นิ่งขึ้นมา “พาสุภาพสตรีจากเมืองหลวงคนนี้ไปที่ห้องนอนแขกชั้นหนึ่งแล้วจับตาดูให้ดี หากไม่มีคำสั่งจากข้า ห้ามปล่อยนางออกมาเด็ดขาด”


“พ่ะย่ะค่ะ!”


“อะไรนะ ไม่นะเพคะ ฝ่าบาท...ช้าก่อน” เธอตั้งสติได้ “หม่อมฉันไม่เคยคิดร้ายต่อแม่มดเลย ยิ่งนางเป็นบุตรสาวของท่านธันเดอร์ด้วยแล้ว หม่อมฉันยิ่งไม่มีวันบอกศาสนจักร...”


“ข้าก็แค่ป้องกันไว้ก่อน” โรแลนด์ขัด “อีกสักครู่ข้าจะไปพิสูจน์คำพูดเจ้าเอง”


...


“ฝ่าบาท นางฟื้นแล้วเพคะ” ไนติงเกลเปิดประตูมาบอกเขา


โรแลนด์พยักหน้าแล้วเดินตามไนติงเกลเข้าไปในห้องนอน ถังน้ำที่ข้างเตียงยังมีไอร้อนลอยขึ้นมา เสื้อผ้าที่เปียกชุ่มถูกพาดลวกๆ บนขอบถัง แม่มดกลุ่มใหญ่นั่งล้อมอยู่รอบเตียง เวนดี้ที่นั่งอยู่หัวเตียงกำลังหวีผมชื้นๆ ของไลต์นิ่งอย่างเบามือ ใบหน้าที่ซีดเผือดของไลต์นิ่งเริ่มมีสีเลือดบ้างแล้ว เธอนอนตะแคงอยู่บนหมอนสองชั้น ห่มผ้าห่มสูงถึงใบหน้า ดวงตาคู่นั้นจ้องโรแลนด์ไม่วางตา


“นางเป็นอย่างไรบ้าง”


“ไม่ได้รับบาดเจ็บเพคะ แต่หมดสติเพราะใช้พลังวิเศษจนหมดตัว” ไนติงเกลตอบ “เวนดี้เช็ดตัวแล้วห่มผ้าให้นางสักครู่ นางก็ฟื้นแล้วเพคะ”


เขาเดินไปที่ข้างเตียงแล้วยิ้มให้เธอ “เกิดอะไรขึ้น เหตุใดจึงรีบร้อนบินฝ่าฝนมาเล่า”


“หม่อมฉันเจอโบราณสถานแล้วเพคะ” เธอพึมพำเบาๆ “แต่ในนั้นมีปีศาจ”


ประโยคนี้ทำเอาทุกคนหน้าเปลี่ยนสี


“เจ้าเข้าไปข้างในหรือ” บุ๊กถาม


“เปล่า” ไลต์นิ่งส่ายหน้า แล้วเล่าเหตุการณ์ทั้งหมดออกมา “ปีศาจเฝ้าอยู่ที่ประตูห้องใต้ดิน ข้าได้ยินเสียงคนร้องขอความช่วยเหลืออยู่ข้างใน แต่ข้ากลัวมากเลยรีบหนีออกมา ไม่ได้คิดหาวิธีช่วยเหลือนางเลย” เธอหดศีรษะลงไปในผ้าห่ม “ข้าทำเช่นนี้คงไม่มีสิทธิ์เป็นนักผจญภัยแล้ว”


“ไม่เลย เจ้าทำได้ดีมาก” โรแลนด์ปลอบ “นักผจญภัยที่ดีต้องรู้จักประเมินสถานการณ์ ไม่เอาชีวิตตัวเองไปเสี่ยงอันตราย เจ้าเพียงคนเดียวช่วยนางไม่ได้หรอก เจ้าคิดถูกแล้วที่หนีออกมา”


“คนที่อยู่ในหอคอยเป็นแม่มดอย่างนั้นหรือ” เวนดี้คิด “นอกจากแม่มดแล้ว จะมีใครเข้าไปในป่าลึกขนาดนั้นได้อีก”


“ต่อให้เป็นแม่มดก็เข้าไปไม่ได้เหมือนกัน” บุ๊กส่ายหน้า “โบราณสถานแห่งนั้นอายุสี่ร้อยห้าสิบปีเชียวนะ หากไม่มีแผนที่บอกทิศทาง คงไม่มีใครหาหอคอยในป่าใหญ่เจอหรอก เว้นเสียแต่ว่า...”


“เว้นเสียแต่ว่าอะไร” โรแลนด์ถาม


“เว้นเสียแต่ว่าจะมีคนใช้ชีวิตอยู่ในนั้นมาตลอดน่ะสิเพคะ” บุ๊กพูดช้าๆ


“เจ้าหมายความว่าพวกเขาไม่ได้เดินทางไปยังหอคอย แต่อาศัยอยู่ในหอคอยมารุ่นแล้วรุ่นเล่า ใช้ชีวิตตัดขาดจากโลกภายนอกมาตั้งแต่เมื่อสี่ร้อยห้าสิบปีก่อนอย่างนั้นหรือ” เจ้าชายปฏิเสธสมมติฐานนี้ในใจ ใช้ชีวิตอยู่ในป่าดึกดำบรรพ์นี่นะ บ้ากันไปใหญ่แล้ว! ในนั้นมีทั้งสัตว์ป่าผลุบๆ โผล่ๆ ตลอดจนแมลงและสัตว์มีพิษน่ากลัวนานาชนิด ซ้ำยังไม่มีแหล่งอาหารที่แน่นอนอีก...ต่อให้เป็นแบร์ กริลส์[1]ก็อยู่ในป่านานขนาดนั้นไม่ได้


นอกจากนี้ ฤดูหนาวในโลกนี้ก็หนาวจัดและกินเวลานานหลายเดือน ไหนจะมีสัตว์อสูรและปีศาจคอยรังควานอีก การใช้ชีวิตในป่าเร้นลับก็คือการรนหาที่ตายดีๆ นี่เอง โรแลนด์มองไปทางไลต์นิ่ง “ใกล้ๆ โบราณสถานมีร่องรอยคนอยู่อาศัยหรือไม่”


“ไม่มีเลยเพคะ” สาวน้อยส่ายหน้า


“บางทีแผนที่นั่นอาจจะมีหลายฉบับ” โซโรยาพูด “ไม่แน่ว่าใครบางคนอาจจะกำลังตามหาทาคิลาเหมือนพวกเราอยู่ก็ได้”


“แต่สุดท้ายแล้ว พวกเราก็ช่วยพวกเขาไม่ได้” ลีฟถอนใจ “ไม่มีใครเดินทางไปหอคอยหินได้เร็วเท่าไลต์นิ่งแล้ว”


“ถ้าอยากรู้ความจริง พวกเราก็ต้องไปดูเอง” โรแลนด์ลูบคาง “สรุปแล้ว แค่ไลต์นิ่งปลอดภัยกลับมาได้ก็ดีมากแล้ว วันนี้หยุดเรียนสักวันแล้วกัน ทุกคนกลับไปพักผ่อนเถอะ เมื่อถึงเวลาที่เหมาะสม ทุกอย่างจะกระจ่างเอง”


โรแลนด์ออกจากห้องนอนไลต์นิ่งมาแล้วก็หันไปพูดกับไนติงเกล “เอาล่ะ คราวนี้ก็ถึงเวลาแก้ปัญหายุ่งยากแล้ว”


“ขอแค่นางยอมถอดหินอาญาสิทธิ์ออก” เธอยิ้ม “ที่เหลือไว้ใจหม่อมฉันได้เลยเพคะ”


........................................

[1] นักผจญภัยอันดับต้นๆ ของโลก เป็นชาวอังกฤษ โด่งดังจากรายการสอนทักษะการดำรงชีวิตในป่า และสาธิตวิธีการกินสิ่งต่างๆ ที่พบในป่าเพื่อเอาตัวรอด


[Go To Next Chapter]( ./64.md)