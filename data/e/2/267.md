##บทที่ 355 ปาฏิหาริย์
ทุกคนมองเธออย่างตกตะลึง ผ่านไปครู่ใหญ่ เจ้าชายจึงกระแอมขึ้นว่า “หมอกแดงนั่นมีฤทธิ์กัดกร่อนรุนแรง ห้ามสัมผัสโดนมิใช่หรือ”
“มันเป็นอันตรายเฉพาะกับแม่มดเท่านั้น จากผลการศึกษาของสถาบัน คนธรรมดา สัตว์ และพืชสามารถมีชีวิตอยู่ในหมอกแดงได้ นอกจากนี้ เปลวไฟยังช่วยให้หมอกสลายตัวได้เร็วขึ้นด้วย” อกาธาพูดตรงๆ “ไหนเจ้าบอกว่าคนธรรมดาก็เอาชนะปีศาจได้อย่างไรเล่า เช่นนั้นก็พิสูจน์ให้ข้าเห็นสิ! ให้แม่มดบินได้บินล่ออสูรสยองไปที่อื่น” เธอชี้ไปที่ทิลลี “ส่วนคนที่เหลือก็จัดกระบวนทัพให้เรียบร้อย แล้วค่อยปลุกปีศาจขึ้นมา คราวนี้พวกเขาก็จะเดินมาตกหลุมพรางเอง หากเป็นอย่างที่เจ้าพูดจริง พวกเราก็สามารถยึดฐานที่มั่นแห่งนี้ได้สบายๆ”
โรแลนด์ส่ายหน้ายิ้มๆ “ข้าลืมบอกเจ้าไปว่าพวกเราใช้บอลลูนอากาศร้อนในการสำรวจก่อนหน้านี้ ไม่ใช่แม่มดบินได้อย่างที่เจ้าคิด...พาหนะลอยฟ้าชนิดนี้สามารถบรรทุกคนได้ครั้งละสิบกว่าคนเท่านั้น เกรงว่าคงไม่สามารถพาทหารธรรมดาไปด้วยได้ แล้วอีกอย่าง...” เขาหยุดไปเล็กน้อย “แผนการของเจ้าก็ไม่รัดกุมแม้แต่น้อย ไม่มีใครรู้ว่าปีศาจที่ซุ่มอยู่ใต้ดินมีจำนวนเท่าไร การต่อสู้ในระยะใกล้อาจจะนำมาซึ่งการบาดเจ็บล้มตายได้ แล้วการหลอกล่ออสูรสยองก็เป็นภารกิจที่อันตรายเกินไป ข้าจะไม่ให้พวกนางเสี่ยงอันตรายเด็ดขาด”
การทำสงครามกับปีศาจจะมีกลยุทธ์ที่สมบูรณ์แบบได้อย่างไร อกาธาคิดอย่างหงุดหงิดใจ ทุกครั้งที่ผู้พิทักษ์ศักดิ์สิทธิ์บุกโจมตีศัตรู ทุกคนก็ต้องเตรียมใจไว้แล้วว่าจะต้องสู้กับปีศาจจนตัวตาย เขาหลอกเธอจริงๆ นั่นล่ะ! การสละชีวิตเพื่อเป้าหมายบางอย่างเป็นเรื่องที่ธรรมดามาก มีแค่คนที่ไม่เคยผ่านสงครามอันโหดร้ายเท่านั้น จึงจะสนใจเรื่องความเป็นความตายของกองทัพมากขนาดนี้
ทว่าแม้ในใจจะผิดหวังอย่างไร เธอก็ยังข่มอารมณ์ตัวเองไว้ ไม่แสดงสีหน้าคลางแคลงใจออกไป ประเดี๋ยวบ่ายนี้ได้เห็นสิ่งที่เรียกว่าอาวุธใหม่เมื่อไร ทุกอย่างก็คงได้ข้อสรุปเอง
แต่ว่า อกาธาในตอนนี้ไม่กล้าคาดหวังอะไรมากแล้ว
ที่นี่มีแค่เจ้าชายที่เก่งแต่ทฤษฎีหนึ่งคน แม่มดสายสนับสนุนหนึ่งกลุ่ม แล้วก็กองกำลังของคนธรรมดาที่แสนจะอ่อนแออีกหนึ่งกอง ถึงอาวุธของพวกเขาจะยิ่งใหญ่เพียงใด ก็คงทำอะไรไม่ได้มากหรอก
บางที เผ่าพันธุ์มนุษย์อาจถูกกำหนดให้สูญสิ้นตั้งแต่วันที่สมาพันธ์ล่มสลายแล้วก็ได้
“ข้าเห็นเจ้าพูดคำว่าสงครามแห่งโชคชะตาอยู่หลายครั้ง เหตุใดจึงเรียกมันเช่นนั้นเล่า นี่ไม่ใช่สงครามต่อต้านปีศาจผู้รุกรานหรอกหรือ” โรแลนด์เปลี่ยนกระดาษแผ่นใหม่ แล้วหยิบพู่กันขนห่านขึ้นเตรียมจด
“ใครๆ ก็เรียกเช่นนี้กันทั้งนั้น ส่วนสาเหตุของสงครามนั้นหนังสือประวัติศาสตร์ไม่ได้บันทึกไว้” อกาธาพูดอย่างหม่นหมอง “อันที่จริงจะเรียกว่าสงครามต่อต้านผู้รุกรานก็ไม่ผิดหรอก เพราะปีศาจมาถึงดินแดนแห่งรุ่งอรุณได้ด้วยประตูหินจริงๆ...”
“ประตูหินอะไรหรือ” บุ๊กพูดแทรกอีกฝ่ายอย่างอดไม่ได้
“ประตูนรกที่ผุดขึ้นมาจากใต้ดินน่ะ” เธอถอนหายใจ “ทุกครั้งที่พระจันทร์สีเลือดปรากฏขึ้น ประตูนรกจะเปิดออก แล้วกลืนกินโลกที่พวกเราอาศัยอยู่ หนังสือประวัติศาสตร์เขียนไว้เช่นนี้...เอาเป็นว่า ประตูหินบ้าๆ พวกนี้จะเปิดออกทุกๆ หลายร้อยปี พวกมันทำให้ปีศาจชุดแรกได้มาเหยียบดินแดนแห่งรุ่งอรุณ และไล่ฆ่าพวกเราอย่างบ้าคลั่ง”
“ประตูนี่เกี่ยวข้องกับรอบการโจมตีของปีศาจหรือไม่”
“พวกเขาอยู่ได้ด้วยหมอกแดง หากออกจากพื้นที่ที่มีหมอกแดงเมื่อไร ก็ต้องพกภาชนะบรรจุหมอกแดงติดตัวไปด้วย...อย่างเช่นถุงหนัง กล่องเหล็ก หรือไม่ก็ถังที่ทำจากกระดองสัตว์อสูร นี่ก็คือเหตุผลที่พวกเรายังมีโอกาสได้ทำสงครามแห่งโชคชะตาครั้งที่สองและสามอยู่ พอประตูหินปรากฏขึ้น พวกปีศาจก็จะสร้างเสาโอเบลิสก์ที่ปล่อยหมอกแดงออกมา...หอคอยหินสีดำพวกนี้แทบจะสูงกว่ายอดเขาด้วยซ้ำ ทั้งยังสามารถกระจายหมอกได้ในวงกว้างด้วย หมอกที่ปล่อยออกมาจากเสาแต่ละต้นน่าจะปกคลุมที่ราบลุ่มบริบูรณ์ได้ทั้งผืนเลยทีเดียว” เธอพูดช้าๆ “หากสงครามแห่งโชคชะตาครั้งต่อไปเกิดขึ้นเมื่อไร นั่นก็แปลว่าพวกปีศาจได้สร้างเสาโอเบลิสก์กลางที่ราบลุ่มบริบูรณ์เรียบร้อยแล้ว พวกเขาจะเปลี่ยนที่ราบลุ่มให้กลายเป็นที่อยู่อาศัยของพวกเขา แล้วโจมตีพวกเจ้าจากค่ายที่อยู่บริเวณรอบนอก คราวนี้ มนุษย์หมดทางหนีแน่นอนแล้ว”
“หากวันนั้นมาถึงจริงๆ ทุกคนก็ยังหนีไปฟยอร์ดได้” ทิลลียักไหล่ว่า
“เจ้าหมายถึงหมู่เกาะที่อยู่ในทะเลน้ำวนน่ะหรือ พื้นที่เล็กๆ แคบๆ เช่นนั้นจะเลี้ยงคนได้สักกี่คนเชียว แค่เอาไว้อยู่รอวันตายนั่นล่ะ” อกาธาพูดอย่างไม่สบอารมณ์
“เอาล่ะ ทุกคนมองโลกในแง่ดีกันหน่อย อย่างน้อยตอนนี้พวกเราก็พอรู้ข้อมูลเกี่ยวกับปีศาจแล้ว” เจ้าชายแบมือว่า “กว่าสงครามแห่งโชคชะตาครั้งที่สามจะมาถึง พวกเราก็คงเตรียมตัวได้ระดับหนึ่งแล้ว วันนี้พอแค่นี้ก่อน มีอะไรไว้ค่อยคุยกันหลังมื้อเที่ยง”
...
อกาธากินมื้อเที่ยงแสนอร่อยเสร็จแล้ว จึงเดินกลับห้องตัวเองพร้อมเวนดี้
ความเป็นอยู่ในดินแดนร้าง...หรูหรากว่าที่เธอคิดไว้มาก ทั้งความหลากหลายและรสชาติของอาหารล้วนเหนือกว่างานเลี้ยงใดๆ ในความทรงจําเธอ...คงเพราะเธอเกิดในยุคสงครามกระมัง ตอนนั้น คนในหอคอยหินและสมาพันธ์กินขนมปัง เนื้อแห้ง และซุปผักเป็นหลัก ทว่าที่นี่มีทั้งเกลือ เนย และน้ำผึ้งครบทุกอย่าง มิหนำซ้ำยังมีเครื่องเทศที่เธอไม่รู้จักอีกมากมาย แม้จะพยายามรักษาภาพลักษณ์เพียงใด เธอก็ยังอดใจไม่ไหว เผลอกินเห็ดย่างและเนื้อสองชิ้นใหญ่จนหมดจานอยู่ดี
ทว่าเพราะเหตุนี้ เธอจึงยิ่งโมโหไปใหญ่ ใจหนึ่งก็เจ็บใจที่ตัวเองไม่อาจต้านทานความเย้ายวนของอาหารได้ เลยพลอยทำให้เมืองศักดิ์สิทธิ์ทาคิลาขายหน้าไปด้วย ส่วนอีกใจก็คิดว่าทั้งๆ ที่อยู่ในช่วงหัวเลี้ยวหัวต่อแท้ๆ เจ้าชายยังมีอารมณ์มาดื่มด่ำอาหารรสเลิศอีก หารู้ไม่ว่าเผ่าพันธุ์มนุษย์กำลังจะเดินไปสู่หายนะ ช่างไร้วิสัยทัศน์เสียจริง!
“ข้าเริ่มชินกับทางในปราสาทแล้ว” พอคิดถึงตรงนี้ น้ำเสียงของเธอก็กระด้างขึ้นเล็กน้อย “คราวหน้าไม่ต้องรบกวนเจ้ามาส่งข้าแล้วล่ะ”
“ไม่ได้รบกวนเสียหน่อย ข้าเต็มใจทำจริงๆ...” เวนดี้ยิ้ม “แล้วก็ หากเจ้ามีอะไรอยากระบายก็มาระบายกับข้าได้เสมอนะ ฝืนเก็บไว้ในใจมีแต่จะอึดอัดเสียเปล่าๆ”
“ไหนเขาบอกว่าบ่ายนี้จะพาข้าไปดูการทดสอบอาวุธใหม่อย่างไรเล่า เหตุใดกินมื้อเที่ยงเสร็จแล้วจึงแยกตัวออกไปคนเดียวเช่นนี้”
“เจ้าหมายถึงเจ้าชายโรแลนด์หรือ คือ...ข้าคิดว่าพระองค์น่าจะเสด็จไปบรรทมสักครู่น่ะ” เวนดี้ป้องปากว่า “นี่เป็นความเคยชินของพระองค์ พระองค์จะต้องบรรทมหลังมื้อเที่ยงสองชั่วโมงเสมอ พระองค์ตรัสว่าร่างกายก็คือหัวใจของการทำงาน หากพักผ่อนไม่เพียงพอ ก็จะทำงานได้ไม่เต็มที่”
นอนกลางวันนี่นะ นี่มันความเคยชินบ้าบออะไรกัน! นอนมาทั้งคืนแล้วยังไม่พออีกหรือ! อกาธาคิดอย่างเดือดดาล นี่มันข้ออ้างของคนขี้เกียจชัดๆ พวกเจ้ายังคิดว่าเป็นเรื่องจริงอีก!
“ทั้งแม่มดธรรมดาก็ดี หรือผู้ตื่นรู้ระดับสูงก็ดี...เหตุใดพวกเจ้าจึงเชื่อมั่นในตัวเขาถึงเพียงนี้” เธอสูดหายใจลึก “แค่เพราะเขาให้ที่กินที่นอนแก่พวกเจ้าหรือ พวกเจ้าเชื่อจริงๆ หรือว่าเขาจะเอาชนะปีศาจได้...ไม่สิ แค่เอาชนะศาสนจักรที่เคยกดขี่พวกเจ้าได้ก็พอ”
“ข้าไม่รู้ว่าพี่น้องคนอื่นคิดอย่างไร” เวนดี้พูดอย่างอ่อนโยน “แต่ข้าเชื่อเช่นนั้นจริงๆ เพราะเจ้าชายทรงทำให้เรื่องที่ไม่มีใครจินตนาการถึง หรือไม่กล้าจินตนาการถึงกลายเป็นจริงมาแล้ว สำหรับข้าแล้ว ทุกอย่างคือปาฏิหาริย์ทั้งนั้น”
“ปาฏิ...หาริย์หรือ”
“ในยามที่แม่มดถูกไล่ล่าและฆ่าฟัน พระองค์ทรงช่วยสมาคมไว้ ในยามที่ทุกคนเห็นพวกเราเป็นสิ่งชั่วร้าย พระองค์ทรงสร้างพื้นที่ที่แม่มดและคนธรรมดาสามารถอยู่ร่วมกันได้ ภายในระยะเวลาสั้นๆ เพียงหนึ่งปี พระองค์ทรงฝึกกองทัพสามัญชนของพระองค์จนแข็งแกร่งพอจะต้านทานสัตว์อสูร และขับไล่ดยุกไรอันซึ่งมีพื้นที่ปกครองใหญ่กว่าพระองค์ถึงหลายเท่าได้ หรือแม้แต่กองทัพใหญ่ที่บ้าระห่ำของเกรย์คาสเซิล ก็ไม่อาจล่วงล้ำเข้ามาในดินแดนตะวันตกได้แม้เพียงก้าวเดียว”
“แต่นั่นมันการต่อสู้ระหว่างคนธรรมดา ไม่ใช่การต่อสู้กับนักรบอาญาสิทธิ์และปีศาจ” อกาธาส่ายหน้า
“แน่นอนว่าผลงานของพระองค์ไม่ได้มีเพียงเท่านี้” เวนดี้พูดต่อ “ความรู้และแนวคิดที่ได้จากพระองค์ช่วยให้พี่น้องของพวกเราพัฒนาพลังได้ถึงสี่คน พระองค์ไม่เพียงแต่ทรงประดิษฐ์เครื่องจักรที่ทรงพลังเท่านั้น แต่ยังทรงคิดค้นอาวุธที่ทำให้อัศวิน หรือแม้กระทั่งคนธรรมดาก็สามารถเอาชนะแม่มดอมนุษย์ได้ด้วย...สิ่งเหล่านี้คือปาฏิหาริย์ที่ข้าเห็นมากับตาตัวเอง ไม่ใช่แค่มหากาพย์ที่แพร่หลายอยู่ในร้านเหล้า หรือตำนานพื้นบ้านที่อยู่แค่ในหน้าหนังสือ...พวกมันเกิดขึ้นตรงหน้าข้านี่เอง”
“สักวัน พระองค์จะทรงขึ้นเป็นพระราชาแห่งเกรย์คาสเซิล และจะทรงนำพวกเราต่อสู้กับศัตรูทุกชนิด” ดวงตาของเธอเจือแววยิ้ม ทว่าน้ำเสียงกลับเต็มไปด้วยความมั่นใจ “ข้าเชื่อเช่นนั้น”
........................................




[Go To Next Chapter]( ./268.md)