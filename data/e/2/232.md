##บทที่ 320 ‘มนตร์แห่งสลีปปิ้ง’
ณ เกาะสลีปปิ้ง ฟยอร์ด
“คิดไม่ถึงจริงๆ ว่าลูกค้าคนแรกของ ‘มนตร์แห่งสลีปปิ้ง’ จะเป็นท่าน” ทิลลียิ้มพลางยื่นซุปปลาร้อนๆ ให้อีกฝ่าย “ท่านช่วยพวกเราสำรวจโบราณสถานที่หมู่เกาะชาโดว์ได้มากจริงๆ”
“ฝ่าบาทเกรงพระทัยไปแล้วพ่ะย่ะค่ะ” ธันเดอร์รับซุปปลาจากอีกฝ่าย “หากเป็นพื้นที่ทะเลส่วนนั้น ต่อให้ไม่จ้าง กระหม่อมก็ยินดีไปเสมอพ่ะย่ะค่ะ ที่จริงแล้ว หากไม่มีแม่มดเดินทางไปด้วย พื้นที่ฝั่งตะวันออกของหมู่เกาะชาโดว์ก็ถือว่าอันตรายสำหรับนักผจญภัยพอดู” เขาจิบซุปปลาไปหนึ่งอึกแล้วพ่นไอร้อนออกมา “อ้า...ซุปปลาหางดำนี่รสชาติยอดเยี่ยมจริงๆ”
ชาวฟยอร์ดไม่นิยมดื่มชาดำหรือเบียร์ พวกเขานิยมกินวุ้นปลาเย็นๆ ในฤดูร้อนที่ร้อนจัด และกินซุปปลาร้อนๆ เมื่อถึงฤดูหนาว ปลาแต่ละชนิดที่ผ่านการเคี่ยวแล้วจะให้รสชาติที่ต่างกัน ทิลลีค่อยๆ เรียนรู้เรื่องพวกนี้หลังจากที่มาอยู่เกาะสลีปปิ้งแล้ว
“ดังนั้น ท่านถึงได้กระตือรือร้นที่จะใช้บริการของ ‘มนตร์แห่งสลีปปิ้ง’ ถึงเพียงนี้”
“บอกตามตรงว่ากระหม่อมอยากเริ่มการสำรวจรอบต่อไปใจแทบขาดแล้วพ่ะย่ะค่ะ” ธันเดอร์หัวเราะอย่างเปิดเผย “ตอนอยู่ที่โบราณสถานเมื่อคราวก่อน กระหม่อมมองผ่านกล้องส่องทางไกลไปเห็นภาพที่น่าตกตะลึงนัก...ผืนดินตรงนั้นคืออะไร เหตุใดจึงมีประตูหินปรากฏอยู่บนผาชันได้ กระหม่อมล่ะอยากบินไปดูเหลือเกินพ่ะย่ะค่ะ”
“อย่างนั้นหรือ...” ทิลลีตักซุปปลาให้ตัวเองหนึ่งถ้วย “ท่านคงรู้อยู่แล้วกระมังว่าข้ากำลังจะเดินทางไปเมืองชายแดน ข้าอยากจะคุยกับผู้นำสมาคมแม่มดสักครั้ง แล้วก็อยากจะเห็นสภาพดินแดนตะวันตกในช่วงเดือนแห่งปีศาจด้วย ท่าน...อยากไปด้วยหรือไม่เล่า”
เขาเงียบไปสักครู่ก่อนจะฉีกยิ้มว่า “ไม่ดีกว่าพ่ะย่ะค่ะ นางอยู่ที่นั่นคงมีความสุขดีอยู่แล้ว แบบนี้ก็ดีเหมือนกัน...อย่างไรเสีย การผจญภัยก็มีความเสี่ยงไม่น้อย กระหม่อมเสียแม่ของนางไปแล้ว กระหม่อมไม่อยากเสียนางไปอีกคน ถึงตอนนั้น รบกวนฝ่าบาท...”
“ข้าสัญญา” ทิลลีพยักหน้า “อย่างไรเสียนางก็เป็นสมาชิกคนหนึ่งของพวกเรา” พอพูดถึงตรงนี้เธอก็ยิ้มบางๆ “แต่ว่าการค้าก็ยังคงเป็นการค้า ถึงท่านจะเคยช่วยพวกเรามามาก แต่ข้าก็ยังต้องคิดค่าจ้างแม่มดตามอัตราที่กำหนดไว้เหมือนเดิม”
“แน่นอนอยู่แล้วพ่ะย่ะค่ะ การค้าย่อมเป็นการค้า นี่คือธรรมเนียมของฟยอร์ด” ธันเดอร์กินซุปปลาจนหมด ก่อนจะระเบิดเสียงหัวเราะออกมา
...
“แล้วเขาจ้างใครบ้างเพคะ” หลังจากธันเดอร์จากไปแล้ว แอชเชสที่อยู่ด้านนอกก็เดินเข้ามานั่งขัดสมาธิข้างทิลลี
“ 'ผู้ช่วยวิเศษ' มอลลี่ 'ประตูปรารถนา' ออร์บิท และ 'หุ่นกระบอก' ชาโดว์” ทิลลีคลี่สัญญาออก “ค่าใช้จ่ายทั้งหมดอยู่ที่สี่พันแปดร้อยเหรียญทอง นับว่าเป็นเงินก้อนโตทีเดียว เจ้าว่าจริงหรือไม่”
“สี่พัน...” แอชเชสอ้าปากค้าง “เขาไปเอาเงินมากมายขนาดนั้นมาจากไหน”
“เจ้าอย่าลืมสิ ธันเดอร์เป็นนักผจญภัยที่มีชื่อเสียงที่สุดในฟยอร์ด” เจ้าหญิงลำดับที่ห้ายิ้มว่า “เขาสามารถหาเงินจากการสำรวจเส้นทางเดินเรือใหม่ๆ และการเสาะหาของล้ำค่าจากดินแดนต่างๆ ได้มากมาย เขาถึงได้มีปัญญาจ้างลูกเรือเก่งๆ ไปสำรวจตามสถานที่ที่ลึกลับและอันตรายได้บ่อยๆ อย่างไรเล่า แต่พอมีแม่มดมาเสริมกำลัง ความเสี่ยงของเขาก็ลดลงอย่างเห็นได้ชัด การใช้เงินซื้อความปลอดภัยย่อมเป็นการซื้อขายที่คุ้มค่าอยู่แล้ว”
“แต่ว่า ทำเช่นนี้จะดีหรือเพคะ” แอชเชสพูดอย่างลังเล “การตั้งสมาคมรับจ้างทั่วไปอาจทำเงินก้อนใหญ่ให้เกาะสลีปปิ้งได้ก็จริง แต่คราวนี้ พลังของพวกแม่มดก็จะไม่เป็นความลับอีกต่อไป หากรู้ไปถึงหูศาสนจักรเข้า..."
'มนตร์แห่งสลีปปิ้ง' คือสมาคมวิชาชีพแห่งใหม่ที่ทิลลีสร้างขึ้น นักผจญภัยจากเกาะต่างๆ ในฟยอร์ดสามารถจ้างแม่มดที่มีพลังที่เหมาะสมไปช่วยอำนวยความสะดวกระหว่างการผจญภัยได้ แน่นอนว่านอกจากบริการดังกล่าวแล้ว ที่นี่ยังมีบริการอื่นๆ สำหรับคนทั่วไปด้วย เช่นว่าบริการซ่อมแซมข้าวของที่เสียหาย บริการสร้างงานศิลปะฝีมือประณีต บริการสร้างบ้านทันใจ ตลอดจนบริการปลูกพืชกำจัดแมลง...ตราบใดที่ไม่มีการใช้พลังของแม่มดไปในทางที่ผิด ‘มนตร์แห่งสลีปปิ้ง’ ก็รับทำทุกงาน
แต่แน่นอนว่า ทั้งหมดที่ว่ามานี้จะเป็นไปได้ก็ต่อเมื่อมีการประกาศพลังของพวกเธอออกไปแล้ว
ทิลลีดึงมือแอชเชสมากุมว่า “ข้าเคยบอกเจ้าแล้วไม่ใช่หรือว่าข้าไม่ได้สนใจเรื่องเงิน แต่ข้าต้องการใช้สมาคมแห่งนี้เป็นเครื่องมือโฆษณาให้คนรู้จักเกาะสลีปปิ้ง และไปมาหาสู่กับพวกเราอย่างใกล้ชิด ธันเดอร์เคยพูดประโยคหนึ่งไว้และข้าก็เห็นด้วยอย่างยิ่ง นั่นก็คือความกลัวมาจากความไม่รู้ แม่มดเองก็เช่นกัน ที่ชาวเกาะในฟยอร์ดและชาวเมืองในอาณาจักรกลัวพวกเรา ก็เพราะคำใส่ร้ายของศาสนจักรและความไม่รู้ของพวกเขา”
“ข้าไม่สามารถบังคับให้พวกเขาเข้าหาหรือทำความเข้าใจแม่มดก่อนได้ ดังนั้นข้าจึงต้องโฆษณาตัวเองอย่างสุดความสามารถ พวกเขาจะได้รู้ว่าพลังของพวกเราไม่ใช่พลังของปีศาจ และไม่ใช่พลังที่พิลึกพิลั่นจนยากจะคาดเดา...แม่มดก็คือมนุษย์ที่ตื่นรู้ คือสมาชิกคนหนึ่งของเผ่าพันธุ์มนุษย์เช่นกัน หากคนธรรมดากับแม่มดเข้าใจกันมากขึ้น ความกลัวนี้ก็จะหายไปเอง” เธอหยุดไปเล็กน้อยก่อนจะพูดต่อว่า “ส่วนศาสนจักรนั้น พวกเขาไม่สนใจอยู่แล้วว่าพวกเรามีพลังอะไรบ้าง เวลาไล่ล่าแม่มดก็ใช้ทหารพิพากษาตลอด หรือบางครั้งยังถึงกับใช้นักรบอาญาสิทธิ์ด้วยซ้ำ ไม่ว่าแม่มดจะมีพลังอะไร เมื่ออยู่ต่อหน้าหินอาญาสิทธิ์ก็ค่าเท่ากันทั้งนั้น”
“หม่อมฉันก็ได้แต่หวังว่าจะเป็นอย่างที่ฝ่าบาทตรัส” แอชเชสพูดเบาๆ “หม่อมฉันถนัดแต่เรื่องรบราฆ่าฟัน คงช่วยอะไรฝ่าบาทเรื่องนี้ไม่ได้”
“เจ้าช่วยข้ามามากแล้ว” ทิลลีหัวเราะ “สิ่งที่สำคัญที่สุดในการพัฒนาเกาะสลีปปิ้งก็คือการเชื่อมเกาะต่างๆ ในฟยอร์ดเข้าด้วยกัน และการสร้างความเข้าใจระหว่างกันก็เป็นหนึ่งในขั้นตอนเหล่านั้น ข้าเพียงแต่เร่งขั้นตอนนี้ก็เท่านั้น นอกจากนี้ การตั้งสมาคมรับจ้างทั่วไปยังมีประโยชน์อีกอย่างด้วย” เธอแลบลิ้น ผุดรอยยิ้มเจ้าเล่ห์ออกมา “มันช่วยหางานใหม่ๆ ให้กับพลังที่ดูเหมือนไม่มีประโยชน์ได้ เช่นนี้แล้ว พวกแม่มดสายสนับสนุนก็จะได้ไม่ต้องคิดมากว่าพลังตัวเองไร้ค่าอีกต่อไป”
แอชเชสขำสีหน้าของอีกฝ่าย “ฝ่าบาททรงมีเหตุผลมากมายเสมอ เดี๋ยวก็เช่นนั้นทีเช่นนี้ที ไม่ว่าใครก็ต้องยอมจำนนทั้งนั้น”
“นั่นเพราะข้าพูดถูกทุกอย่างน่ะสิ” ทิลลีเบ้ปาก “เปลี่ยนเรื่องคุยเถอะ ป่านนี้เมซียังไม่กลับมาอีกหรือ เกิดอะไรขึ้นที่นั่นหรือไม่”
“บางทีอาจจะเกิดเหตุสุดวิสัย” แอชเชสคิดสักครู่ “หรือไม่ก็...”
“อะไรหรือ”
“นางไม่คงอยากกลับมาแล้วกระมัง” เธอยักไหล่ “อยู่ที่นั่นสะดวกสบายกว่าฟยอร์ดมาก หม่อมฉันก็บอกแล้วว่าอย่าส่งแม่มดไปที่นั่น เกิดโลตัสกับฮันนี่ไม่อยากกลับมาจะทำอย่างไรเพคะ”
“เช่นนั้นก็ไปที่นั่นกันเถอะ” ทิลลีว่า
“อ้อ เช่นนั้นหม่อมฉันจะไปเตรียมตัวเดี๋ยว...อะไรนะเพคะ” แอชเชสตะลึงไปครู่ใหญ่กว่าจะตั้งสติได้ “พะ พวกเราจะไปที่นั่นหรือเพคะ”
เจ้าหญิงลำดับที่ห้าบุ้ยปาก “ก็ตกลงกันแล้วไม่ใช่หรือว่าพวกเราจะไปช่วยพวกเขาสู้กับสัตว์อสูรน่ะ แล้วก็จะได้ถือโอกาสรับแม่มดคนอื่นๆ กลับมาด้วยเลย หากไม่มีโลตัส ปีหน้าข้าจะหาบ้านที่ไหนให้ผู้อพยพจากอ่าวเครสเซนต์มูนอยู่เล่า”
“แต่กว่าจะถึงฤดูหนาวก็อีกตั้งเดือนกว่าเลยนะเพคะ พวกเราไม่ต้องรีบขนาดนั้นก็ได้กระมัง”
“พวกเราต้องใช้เวลาเดินทางค่อนข้างมาก หากเมืองชายแดนกำลังเดือดร้อนอยู่จริงๆ พวกเราก็จะได้ช่วยพวกแม่มดสมาคมได้เร็วขึ้น แล้วอีกอย่าง...” เธอขยิบตา “ข้าอยากเห็นกับตาด้วยว่า พี่ชายผู้ไม่น่าชื่นชมของข้าคนนั้นเปลี่ยนไปอย่างไรบ้าง”
………………………………….


[Go To Next Chapter]( ./233.md)