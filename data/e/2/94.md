##บทที่ 182 เตาปล่อง
สิ่งใดก็ตามที่สามารถปกคลุมผิววัตถุและจับตัวเป็นเนื้อเดียวกันได้ ก็เรียกว่าผิวเคลือบได้ทั้งนั้น วัตถุดิบที่ใช้เคลือบจะอยู่ในรูปของก๊าซ ของเหลว หรือของแข็งก็ได้ ขึ้นอยู่กับวัตถุประสงค์การใช้งาน มีตั้งแต่เพื่อความสวยงามไปจนถึงเพื่อยืดอายุของวัตถุ ทั้งหมดนี้คือผิวเคลือบทั้งนั้น


โรแลนด์เริ่มการทดสอบครั้งใหญ่ในเวลาต่อมา


ผลการทดสอบทำให้เขาตื่นเต้นมาก ความคิดที่ว่า ‘ยิ่งรักษาภาพวาดไว้ได้นานเท่าไรก็ยิ่งดี’ คงมีอิทธิพลต่อโซโรยาไม่น้อย ภาพวาดภาพถ่ายของเธอคงทนมาแต่ไหนแต่ไร ไม่มีอะไรลบภาพวาดของเธอได้ นอกเสียจากว่าจะทำลายกระดาษทิ้งทั้งแผ่น และหลังจากที่พลังของเธอพัฒนาแล้ว จุดเด่นข้อนี้ก็ยิ่งเด่นชัดกว่าเดิมมาก


ประการแรก ‘สี’ มวลเบาซึ่งมีแรงยึดเกาะสูงชนิดนี้มีคุณสมบัติพิเศษทางฟิสิกส์สองประการ...มันสามารถปรับระดับความยืดหยุ่นได้ตามสิ่งที่วาด อย่างเช่นเวลาวาดท้องฟ้าหรือก้อนเมฆ มันก็จะนุ่มราวกับสายไหม สามารถทนต่อแรงดึงและฉีกได้ แต่หากวาดแท่งเหล็กหรือแก้ว มันก็จะแข็งและเปราะ สามารถใช้ค้อนทุบแตกได้ หรือพูดอีกอย่างก็คือ ข้อจำกัดเรื่องมวลทำให้มันแสดงคุณสมบัติด้านความยืดหยุ่นได้ดีกว่าด้านความแข็ง ซึ่งนั่นก็สอดคล้องกับสิ่งที่โซโรยาเข้าใจ


ประการต่อมา สีชนิดนี้มีคุณสมบัติทางเคมีที่แน่นอน ไม่ว่ามันจะแสดงคุณสมบัติพิเศษด้านใดออกมา มันก็จะไม่ทำปฏิกิริยากับกรดไนตริกเจือจางหรือกรดซัลฟูริกเจือจางเด็ดขาด มิหนำซ้ำยังสามารถกันน้ำและน้ำมันได้ด้วย โรแลนด์ลองใส่น้ำลงในกล่องกระดาษที่ทาสีจนเต็มก็ไม่พบรอยน้ำซึมที่ก้นกล่อง พอเทน้ำออกก็เห็นเพียงหยดน้ำใสๆ กลิ้งอยู่ในกล่องเหมือนน้ำบนใบบัว เวลาเอานิ้วแตะก็ไม่รู้สึกเปียก


โรแลนด์ให้อันนาหยดเหล็กร้อนๆ ลงไปในกล่องกระดาษเพื่อทดสอบว่าสีของโซโรยาทนความร้อนได้แค่ไหน ปรากฏว่ากล่องกระดาษติดไฟทันที ทว่าผิวเคลือบด้านนอกกลับไม่เป็นอะไร นอกจากปรากฏรอยปริแตกเล็กน้อย จนกระทั่งไฟสีดำของอันนาเริ่มร้อนขึ้นเรื่อยๆ จนเผาผิวเคลือบได้แล้ว มันถึงได้เริ่มเปลี่ยนรูปไป พร้อมกันนั้นก็ผุดควันสีขาวออกมา จนในที่สุดก็ละลายกลายเป็นก้อนเหนียวๆ สีดำ


สิ่งที่ทำให้โรแลนด์ตื่นเต้นที่สุดก็คือ ผิวเคลือบชนิดนี้สามารถใช้เป็นฉนวนได้ หากนำไปหุ้มสายทองแดง เขาก็จะได้สายไฟหุ้มฉนวนอย่างที่ใช้กันในยุคสมัยใหม่ ข้อนี้เขาลองพิสูจน์ด้วยเครื่องกำเนิดไฟฟ้ากระแสตรงที่อยู่ในสวนแล้ว


เวลานี้ โรแลนด์พอจะเข้าใจพลังใหม่ของโซโรยาแล้ว


ลักษณะพลังของเธอแตกต่างจากไฟสีดำที่พัฒนาขึ้นจากไฟสีเขียวของอันนา ดูเหมือนพลังใหม่ของเธอจะช่วยเพิ่มทักษะการวาดรูปให้เธอมากกว่า ตอนนี้เธอวาดได้ทั้ง ‘ภาพสีน้ำมัน’ ที่เหมือนจริงและ ‘ภาพถ่าย’ แบนๆ เหมือนสมัยก่อน ขึ้นอยู่กับว่าสมองของเธอต้องการวาดอะไร ความสามารถทั้งสองอย่างนี้สามารถใช้ร่วมกันได้


นอกจากนี้ หากเธอควบคุมความหนาของภาพวาดไว้ต่ำกว่าหนึ่งเซนติเมตร เธอก็จะวาดภาพได้ติดต่อกันหลายชั่วโมง แต่หากความหนาของภาพเกินสามเซนติเมตรเมื่อไร พลังของเธอก็จะถูกผลาญไปอย่างรวดเร็ว และหากหนาเกินสิบเซนติเมตรก็จะยิ่งแล้วใหญ่ ต่อให้เธอใช้พลังจนแทบหมดตัวก็วาดได้เพียงไม่กี่เส้นเท่านั้น แต่ถ้ามองจากอีกมุม หากถึงเวลาปีศาจกัดกินร่างกายเมื่อไร นี่ก็จะเป็นวิธีระบายพลังที่รวดเร็วที่สุดเช่นกัน


พลังของโซโรยายังอยู่ในประเภทเรียกใช้ เมื่ออยู่ในอาณาเขตของหินอาญาสิทธิ์ พู่กันวิเศษจะหายวับไป ทำให้เธอไม่สามารถวาดภาพใหม่ๆ ได้ แต่ภาพที่เธอวาดขึ้นแล้วจะไม่ได้รับผลกระทบใดๆ จากหินอาญาสิทธิ์ ไนติงเกลก็ยืนยันเช่นกันว่าเธอไม่เห็นร่องรอยพลังวิเศษในภาพวาดของโซโรยา...หรือพูดอีกอย่างก็คือ วัตถุที่พู่กันวิเศษสร้างขึ้นจะคงอยู่อย่างถาวร


ส่วนประโยชน์ของผิวเคลือบนั้น...มากมายจนนับกันไม่หวาดไม่ไหวทีเดียว โซโรยาไม่มีทางรู้เลยว่าพลังใหม่ของเธอจะนำความเปลี่ยนแปลงมาสู่เมืองชายแดนมากมายขนาดไหน พลังของเธอจะช่วยให้โรแลนด์สร้างท่อน้ำกันสนิม ตลอดจนสายไฟหุ้มฉนวนได้อย่างรวดเร็ว หรือแม้แต่อิฐทนไฟที่ทนความร้อนสูงๆ ได้ก็ไม่ใช่ปัญหา งานก่อสร้างสามระบบ (ระบบประปา ระบบไฟฟ้า ระบบคมนาคม) ที่เคยเป็นได้แค่ความฝันเริ่มมีโอกาสที่จะกลายเป็นจริงในที่สุด


ขณะเดียวกันนี่ยังเป็นการบอกเขาด้วยว่า ความเข้าใจที่มาจากประสบการณ์ของตัวเองนั้นลึกซึ้งกว่าความเข้าใจที่เกิดจากการอ่านหนังสือมากนัก


หากสามารถทำให้พวกแม่มดมองเห็นโลกในระดับจุลภาค พวกเธอจะสามารถยอมรับทฤษฎีอนุภาคและพัฒนาพลังตัวเองได้เร็วขึ้นหรือไม่...เช่นว่า ทำให้พวกเธอเห็นโครงสร้างเซลล์และจุลินทรีย์ได้เหมือนส่องกล้องจุลทรรศน์แบบนั้น


โรแลนด์คิดว่าต้องลองดูสักตั้งแล้ว


********************


ที่เขตเตาเนินเขาทิศเหนือ


“เป่าลม! เร่งไฟขึ้นอีก!” อาลอยส์ตะโกนเสียงดัง


แม้จะมองไม่เห็นสภาพภายในปล่องเตา แต่เขาเดาว่าแร่เหล็กที่อยู่ในเตาน่าจะถูกเผาจนแดงแล้ว เพราะเมื่อครู่นี้เขาให้รถเข็นขนถ่านไม้ไปใส่เตาถึงสามคัน


ตอนที่คาร์ลเขียนจดหมายชวนเขามาที่เมืองชายแดนนั้น เขายังคิดว่าที่นี่คงเป็นดินแดนยากไร้ห่างไกลความเจริญ หากไม่ใช่เพราะในจดหมายเขียนว่าอาจมีการก่อตั้งสหภาพช่างหินขึ้นที่นี่อีกครั้งล่ะก็ เขาคงไม่เดินทางออกนอกอาณาจักรเพื่อมาทำอะไรเดิมๆ แบบนี้


เขาเตรียมใจไว้ตั้งแต่ตอนที่ลาคนในครอบครัวและออกเดินทางแล้วว่า อยู่ที่นี่คงจะได้กินแต่ข้าวต้มใสๆ นอนในกระโจม ส่วนปัญหาระหว่างการทำงานอย่างเช่น ของบแล้วไม่ได้งบ ขอคนแล้วไม่ได้คน ก็คงเป็นเรื่องที่ต้องเจอบ่อยๆ เหมือนเดิม


อาลอยส์ไม่ได้คิดจะอยู่ที่เมืองชายแดนนาน แค่ได้เห็นเพื่อนเก่าที่รู้จักกันมานานอย่างคาร์ล หรือเพื่อนสมาชิกสหภาพช่างหินคนอื่นๆ ที่ถูกเนรเทศหรือไม่ก็อยู่อย่างหลบๆ ซ่อนๆ พวกนั้นอีกครั้ง เขาก็พอใจแล้ว


ทว่าความเป็นจริงมักเป็นสิ่งที่ไม่คาดฝันเสมอ


ทันทีที่เขานั่งเรือมาถึงเมืองชายแดนก็เห็นคาร์ลรออยู่ที่ท่าเรือ คาร์ลเคยเป็นช่างหินฝีมือดีในเมืองหลวงและผู้ท้าชิงตำแหน่งผู้นำสหภาพช่างหินที่น่าจับตา เวลานี้ จอนของเขาเริ่มมีผมหงอกขึ้นประปราย บนใบหน้าก็มีริ้วรอยเพิ่มขึ้นหลายเส้น ทว่ารูปร่างกลับไม่ผ่ายผอมลงเลย มิหนำซ้ำยังดูแข็งแรงขึ้นด้วย ใบหน้าก็ดูเปล่งปลั่งมีราศี


หลังจากไถ่ถามสารทุกข์สุกดิบกันแล้ว คาร์ลไม่ได้พาเขาไปที่เขตก่อสร้างอันชุลมุนวุ่นวาย แต่กลับพาเขามาหยุดอยู่หน้าบ้านพักที่เห็นได้ชัดว่าเพิ่งสร้างเสร็จแห่งหนึ่ง ทั้งยังส่งกุญแจให้เขาด้วย “ที่นี่คือบ้านของเจ้า เอาสัมภาระไปวางเสียสิ พวกเราจะได้ไปดื่มเหล้ากันต่อ”


...จากนั้น อาลอยส์ก็ได้ยินเรื่องเหลือเชื่อมากมายจากปากของอีกฝ่าย


ผู้ปกครองเมืองชายแดนเรียกคาร์ลไปทำงานในสำนักงานเมืองทั้งๆ ที่คาร์ลเป็นชาวเมืองธรรมดาๆ คาร์ลกลายเป็นเจ้าพนักงานที่มีรายได้แน่นอนทุกเดือน มิหนำซ้ำยังได้เป็นหัวหน้ากองโยธาธิการด้วย!


หากเขาอยู่ที่นี่ เขาก็จะได้เข้าไปทำงานในสำนักงานเมืองเหมือนกัน!


ทั้งยังจะได้บ้านพักด้วย!


และหลังจากทำงานครบสิบปี เขายังจะได้เงินบำนาญหลังเกษียณอีก! เงินบำนาญคืออะไรน่ะหรือ ก็คือเงินที่ได้มาโดยไม่ต้องทำงานนั่นเอง!


ตอนนั้นอาลอยส์ยังคิดว่าคาร์ลพูดเพราะเมา แต่คิดไม่ถึงเลยว่า...สิ่งที่เขาพูดมาจะเป็นความจริง


“ท่านอาลอยส์ แร่กำลังละลาย ข้าเห็นเหล็กหลอมเหลวเริ่มไหลแล้ว!” คนงานที่ยืนอยู่บนเตาตะโกนบอก


“เปิดรูระบายขี้ตะกรัน!”


ตั้งแต่เริ่มทำงานมา อาลอยส์ยังไม่เจอปัญหาที่คิดว่าจะเจอสักอย่าง ผู้ปกครองเมืองชายแดนให้คนและงบตามที่เขาขอทุกครั้ง มิหนำซ้ำยังให้อย่างรวดเร็วเสียด้วย ทุกครั้งที่เขายื่นเรื่องไป ก็มักได้รับคำตอบวันรุ่งขึ้นเสมอ นอกจากนี้ ที่นี่ยังมีสิ่งประดิษฐ์จากการเล่นแร่แปรธาตุที่เรียกว่าซีเมนต์ด้วย ของสิ่งนี้ช่วยให้เขาก่ออิฐได้อย่างง่ายดาย ทำให้งานก่อสร้างเดินหน้าอย่างรวดเร็ว เขาอยู่ที่นี่แล้วรู้สึกสบายใจอย่างที่ไม่เคยเป็นมาก่อน


ภายในระยะเวลาสั้นๆ เพียงหนึ่งเดือน อาลอยส์ก็สร้างเตาพร้อมติดตั้งถุงเป่าลมได้ห้าตัว และเตาปล่องสำหรับถลุงเหล็กอีกสามตัว


เตาปล่องตรงหน้านี้คือความสำเร็จอันยิ่งใหญ่ที่เกิดจากการขบคิดและการรวบรวมประสบการณ์หลังจากที่เขาออกจากสหภาพช่างหินมาแล้ว เขาเคยคิดว่าเตานี้คงมีชีวิตได้แค่ในกระดาษเท่านั้น ไม่คิดเลยว่าวันหนึ่ง มันจะถูกสร้างออกมาเป็นชิ้นงานจริงๆ


เตาปล่องซึ่งผ่านการแก้ไขปรับปรุงมาแล้วมีความสูงเกือบสองเมตร เส้นผ่านศูนย์กลางภายในยาวประมาณเจ็ดสิบห้าเซนติเมตร ส่วนล่างของเตามีช่องระบายอากาศสำหรับใช้เป่าลมและสูบลม ที่ก้นเตามีรูระบายขี้ตะกรัน บริเวณข้างเตาเป็นเนินหินทราย สำหรับให้คนงานเทวัตถุดิบและดูสิ่งที่อยู่ในเตา


วันนี้เป็นวันที่เตาปล่องตัวแรกเปิดใช้งานอย่างเป็นทางการ ซึ่งก่อนหน้านั้นก็ต้องมีการทดลองถลุงแร่ก่อนตามธรรมเนียม


หลังจากที่เปิดๆ ปิดๆ รูระบายขี้ตะกรันไปสิบกว่าครั้ง และเติมถ่านไม้ลงไปในเตาพอสมควรแล้ว ก็พอจะสรุปได้ว่าเตานี้ผ่านการประเมินขั้นแรก...ในเตามีเหล็กหลอมเหลวนอนก้นอยู่ รูระบายขี้ตะกรันสามารถใช้งานได้ดีไม่มีติดขัด เวลานี้อุณหภูมิในเตาสูงพอจะถลุงแร่ได้แล้ว เขาก็ไม่จำเป็นต้องเสียถ่านไม้อย่างเปล่าประโยชน์อีกต่อไป ในการทดสอบเตาครั้งแรกนั้น เขาใช้แร่เสียที่กองอยู่ในลานกองแร่มาลองถลุงก่อนเพื่อความประหยัด


หลังจากเปิดช่องให้เหล็กที่ละลายไหลออกมาแล้ว อาลอยส์ก็สั่งปิดเตา


...


สองวันต่อมา ชาวเมืองที่ทำความสะอาดเตาเจอหินสีดำค้างอยู่ในเตาสองสามก้อน แร่ชนิดอื่นๆ อาจหดเล็กลงหลังจากถูกเผาด้วยอุณหภูมิสูง ทว่าแร่สองสามก้อนนี้กลับมีสภาพใกล้เคียงกับตอนก่อนที่จะถูกโยนเข้าเตามาก มิหนำซ้ำผิวของมันยังดำสนิทราวกับหมึกและสะท้อนประกายแวววาวด้วย


อาลอยส์ไม่รู้ว่ามันคือแร่อะไร หน้าตาและลักษณะของมันดูสวยเกินว่าจะเป็นแร่ที่ไร้ประโยชน์ แต่หากจะบอกว่ามันมีประโยชน์ เขาก็ยังนึกไม่ออกว่าแร่ที่ถลุงไม่ได้จะนำมาใช้ประโยชน์ได้อย่างไร ดังนั้น เขาจึงเลือกก้อนที่มีเหลี่ยมมุมชัดเจนออกมาหนึ่งก้อน นำมาห่อผ้า แล้วให้คนเอาไปส่งให้โรแลนด์ วิมเบิลดัน ผู้ปกครองเมืองชายแดนที่ปราสาท


ไม่แน่ว่าผู้ปกครองที่มีความรู้กว้างขวางอาจจะรู้คำตอบก็ได้


........................................







[Go To Next Chapter]( ./95.md)