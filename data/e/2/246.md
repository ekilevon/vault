##บทที่ 334 อึดอัดใจ
แอนเดรียเพิ่งจะปีนขึ้นไปถึงมุมกำแพง ก็เห็นภาพที่ชวนตื่นตะลึงเสียแล้ว
เธอเห็นนักรบในชุดเครื่องแบบทหารพลเรือนยืนอยู่บนสันกำแพง ในมือถืออาวุธประหลาดชิ้นหนึ่ง...คงจะเป็นปืนที่แอชเชสพูดถึงนั่นล่ะ ยิ่งฝูงสัตว์อสูรเข้าใกล้กำแพงเมืองเท่าไร ปืนก็ยิ่งพ่นไฟและควันถี่ขึ้นเท่านั้น เสียงของมันดังสะเทือนแก้วหูอย่างต่อเนื่อง
นี่น่าจะเป็นอาวุธประเภทเดียวกับธนูไม่ใช่หรือ แต่เธอกลับมองไม่เห็นลูกศรที่อีกฝ่ายยิงสักดอก คงเพราะควันหนาเกินไปกระมัง สัตว์อสูรที่อยู่แถวหน้าพลันชะงักไปราวกับถูกอะไรพุ่งชนอย่างแรง จากนั้นก็ทยอยทรุดลงพื้นไปตามกัน
ทว่าเหล่านักรบไม่รอดูผลงานหรือหยิบลูกศรมาใส่เพิ่ม แต่กลับตั้งหน้าตั้งตายิงศัตรูต่อไม่หยุด มิหนำซ้ำยังยิงได้เร็วกว่าเธอที่ต้องง้างสายธนูมากด้วย
“นี่น่ะหรืออาวุธน่ากลัวที่เจ้าพูดถึง” แอนเดรียรู้สึกริมฝีปากแห้งผาก “ยิงได้เร็วจริงๆ นั่นล่ะ แต่โอกาสที่จะยิงถูกศัตรูน่ะ...”
“คนพวกนี้เคยเป็นคนงานเหมือง ชาวนา หรือไม่ก็นายพรานมาก่อนที่จะเข้ากองทัพที่หนึ่ง” แอชเชสขัดอีกฝ่าย “พวกเขาเพิ่งใช้อาวุธชนิดนี้ได้ไม่ถึงครึ่งปีเท่านั้น”
นักรบที่มีทักษะการต่อสู้ที่ดีต้องใช้เวลาฝึกประมาณห้าปี ยิ่งถ้าเป็นมือธนูด้วยแล้ว ก็ยิ่งต้องใช้เวลานานกว่านั้น หรือต่อให้เป็นหน้าไม้ที่ใช้เวลาฝึกน้อยที่สุด ก็ยังต้องใช้เวลาถึงครึ่งปีกว่าจะฝึกให้ชาวนาคุมสติยิงลูกหน้าไม้ได้ในยามตื่นตระหนก ส่วนเวลาต่อสู้จริงน่ะหรือ ไม่มีใครรู้หรอกว่าพวกเขายิงแม่นแค่ไหน ส่วนใหญ่ก็แค่สะพายติดตัวไว้ให้ดูน่าเกรงขามเท่านั้น
แอนเดรียเผลอกลืนน้ำลายโดยไม่รู้ตัว เธอชินกับการฝึกพวกนี้มาแต่ไหนแต่ไร ในตระกูลก็เคยฝึกอัศวินเก่งๆ ไว้หลายคนอยู่ ดังนั้นจึงรู้ดีว่าการฝึกให้คนคนหนึ่งสามารถลงสนามรบได้ภายในระยะเวลาเพียงครึ่งปีนั้นหมายความว่าอย่างไร ตราบใดที่มีอาวุธและเสบียงมากพอ โรแลนด์ก็สามารถสร้างกองทัพอันยิ่งใหญ่ได้ภายในระยะเวลาอันสั้น มิหนำซ้ำ กองทัพที่ว่านี้จะไม่มีวันแตกพ่ายเพราะการต่อสู้ตะลุมบอนด้วย เพราะแม้แต่อัศวินที่เก่งกาจที่สุดก็ไม่อาจต้านทานการโจมตีอย่างต่อเนื่องของพวกเขาได้
นี่ไม่เกี่ยวกับปณิธานหรือความกล้าของทหารพลเรือนแม้แต่น้อย พวกเขาได้รับพลังอันยิ่งใหญ่นี้จากอาวุธทั้งสิ้น
“เจ้ารู้รายละเอียดอื่นๆ เกี่ยวกับปืนอีกหรือไม่” ทิลลีคิดสักครู่ก่อนจะถามซิลเวีย
ฝ่ายหลังพยักหน้า “หม่อมฉันเคยสังเกตอย่างละเอียดอยู่หลายรอบเพคะ มันเป็นอาวุธประเภทเดียวกับธนูจริงๆ แต่ลูกศรของมันสั้นมาก ไม่มีทั้งก้านและหาง จุดที่ต่างกันคือมันไม่ต้องอาศัยแรงดีดจากสายธนู แต่ใช้แรงกระแทกจากการระเบิดของผงหิมะสีดำ...พลังของมันรุนแรงถึงขั้นที่สามารถดันลูกศรให้พุ่งด้วยความเร็วสูงสุดได้ภายในพริบตาเพคะ”
“ผงหิมะสีดำหรือ” แอชเชสถาม “คืออะไรน่ะ”
“คงจะเป็นผลผลิตจากการเล่นแร่แปรธาตุนั่นล่ะ” เธอส่ายหน้า “แต่ข้าไม่รู้ส่วนประกอบหรอก”
“คงจะแพงมากกระมัง” แอนเดรียว่า “สิ่งประดิษฐ์ของนักเล่นแร่แปรธาตุไม่เคยถูกหรอก”
แอชเชสเบะปาก “อย่างนั้นหรือ...แต่ดูจากวิธียิงของพวกเขาแล้ว ข้าว่าไม่น่าจะใช่ของแพงเลยนะ”
“ช้าก่อน นั่นตัวอะไรบุกมาน่ะ” ซิลเวียที่กำลังสังเกตการณ์สนามรบชะงักไปเล็กน้อย “สวรรค์ นั่นคือสัตว์อสูรหรือ ตัวแทบจะสูงเท่ากำแพงอยู่แล้ว! หน้าตาเหมือนเต่ายักษ์ไม่มีผิด แถมที่หลังยังมีกระดองยักษ์อีกต่างหาก”
แอนเดรียชักรู้สึกกระชุ่มกระชวยขึ้นมา “กระดองหรือ น่ากลัวว่าปืนพวกนี้จะยิงไม่เข้าเสียแล้ว หากเป้าหมายอยู่ห่างจากข้าไม่เกินสิบก้าวล่ะก็ ต่อให้เป็นกำแพงเมืองก็การต้านธนูเวทมนตร์ข้าไม่ได้ แอชเชส เจ้ามาคุ้มกันข้า”
“เฮ้อ ก็ได้” แอชเชสชักดาบออกมาจากด้านหลัง “แต่ข้าเตือนไว้ก่อนนะ ห้ามทำให้เจ้าหญิงทรงขายหน้าเป็นอันขาด”
“พวกเจ้าไม่ต้องไปหรอก” ซิลเวียร้องห้าม “พวกเขามี...”
แอนเดรียไม่ได้ยินคำพูดครึ่งหลังของอีกฝ่าย แต่ได้ยินเสียงดังสนั่นหวั่นไหวราวกับสายฟ้าฟาดลงมาข้างหู พอหันไปมอง ก็เห็นวัตถุโลหะทรงกระบอกขนาดใหญ่ที่ตั้งอยู่บนกำแพงเมืองกำลังพ่นไฟออกมาพร้อมกัน ครั้งนี้ เธอพอจะมองเห็นลูกศรที่โบยบินแล้ว...พวกมันบินพุ่งไปยังสัตว์ประหลาดที่เพิ่งปรากฏตัวด้วยความเร็วประดุจฟ้าผ่า
ไม่กี่อึดใจต่อมา เธอก็เห็นหิมะรอบๆ ตัวมันพุ่งสูงขึ้นเป็นฟุต หลังจากหิมะที่พุ่งกระเซ็นร่วงลงพื้นหมดแล้ว สัตว์อสูรยักษ์หน้าตาอัปลักษณ์ก็เคลื่อนตัวต่อด้วยความเร็วเท่าเดิม...เห็นได้ชัดว่าการโจมตีครั้งนี้พลาดเป้าไป
แต่ถึงกระนั้น แอนเดรียก็ยังรู้สึกพรั่นพรึงอย่างยิ่ง...ระยะห่างนี้ไกลกว่าระยะโจมตีของธนูและหน้าไม้มาก “นี่คือ...”
“เจ้าชายทรงเรียกมันว่าปืนใหญ่สนาม หรือพูดง่ายๆ ก็คือปืนที่ถูกขยายใหญ่นั่นล่ะ” ซิลเวียคลายมือออกจากใบหู “อานุภาพของมันรุนแรงกว่าปืนมากนัก ระยะยิงก็ไกลกว่ามากด้วย เจ้าชายทรงใช้อาวุธชนิดนี้บดขยี้กองเรือของพระราชาทอว์ฟิคที่ทางแยกแม่น้ำแดงอย่างง่ายดาย”
สัตว์อสูรตัวนั้นไม่ได้โชคดีตลอดไป ระหว่างการยิงรอบที่สอง มีกระสุนสองลูกยิงถูกกระดองของมันอย่างพอดิบพอดี แอนเดรียเห็นไอบางๆ ผุดขึ้นมาจากกระดองขรุขระท่ามกลางเสียงกระทบหนักๆ บริเวณข้างศีรษะของมันถูกระเบิดออกเป็นรูขนาดใหญ่สองรู เลือดสีดำและอวัยวะภายในที่พุ่งออกมาจากรูสาดกระจายไปทั่วทุกหนแห่ง
ไม่นานนัก การต่อสู้ก็สิ้นสุดลง ศพของสัตว์อสูรกองพะเนินอยู่หน้ากำแพงเมือง พื้นหิมะที่ชุ่มไปด้วยเลือดอุ่นๆ ผุดไอสีขาวออกมา เหล่านักรบเริ่มงานเก็บกวาดหลังสงครามแล้ว ในขณะที่เธอยังหาโอกาสลงมือระหว่างการต่อสู้ไม่ได้แม้แต่ครั้งเดียว
“ดูท่าข้าจะเดาผิดเสียแล้ว” ทิลลีหัวเราะอย่างจนใจ “เขาไม่ต้องการความช่วยเหลือจากแม่มดสายต่อสู้เลย”
“ตอนที่หม่อมฉันมาเมืองชายแดนครั้งก่อน อาวุธชนิดนี้ยังไม่แพร่หลายเพคะ คนที่ครอบครองมันมีแค่หัวหน้าอัศวินเพียงคนเดียว แต่ตอนนี้เจ้าชายทรงผลิตมันเพิ่มอีกหลายกระบอก...” แอชเชสถอนใจ “บางทีนี่อาจเป็นเหตุผลที่เจ้าชายทรงกล้าประกาศว่าจะปกป้องแม่มด โดยไม่สนพระทัยแรงกดดันของศาสนจักรก็ได้”
แอนเดรียไม่ได้พูดอะไรอีก หากเป็นเวลาปกติ เธอจะต้องพูดแขวะแอชเชสไปแล้ว แต่เวลานี้ เธอรู้สึกอัดอั้นตันใจเหลือเกิน แม้แต่เรี่ยวแรงจะทะเลาะก็ไม่มี
ทุกคนกลับมาถึงปราสาทแล้วก็พบว่า โรแลนด์ยังคงเตรียมมื้อเที่ยงอย่างยิ่งใหญ่ให้เหล่าแม่มดเหมือนเดิม
พอเห็นอาหารลานตาที่วางอยู่บนโต๊ะ แอนเดรียก็ยิ่งรู้สึกอึดอัดใจ
ชนชั้นสูงในอาณาจักรดอว์นให้ความสำคัญกับรสชาติดั้งเดิมของอาหารมาก พวกเขายอมทุ่มทั้งกำลังเงินและกำลังกายเพื่อให้ได้มาซึ่งอาหารอันล้ำค่า จากนั้นจึงนำมาปรุงด้วยวิธีที่สามารถคงรสชาติดั้งเดิมได้มากที่สุด สำหรับเธอแล้ว การสาดเครื่องเทศและเครื่องปรุงสารพัดชนิดใส่อาหารของชาวเกรย์คาสเซิลนั้น ถือเป็นวัฒนธรรมการกินที่ป่าเถื่อนที่สุด...เครื่องปรุงมีไว้เพื่อกลบจุดด้อยของอาหาร ยิ่งใส่เยอะเท่าไร ก็ยิ่งแปลว่าอาหารรสชาติแย่เท่านั้น
ทว่า...อาหารทุกจานบนโต๊ะกลับอร่อยจนน่าตกใจ
ยกตัวอย่างเช่นเห็ดย่าง ไม่รู้ว่าเจ้าชายไปหาเห็ดที่อวบอิ่มและชุ่มน้ำขนาดนี้มาจากไหน แค่กัดเบาๆ ก็มีน้ำไหลออกมาเกือบเต็มปากแล้ว
แล้วไหนจะน้ำแกงผักกาดขาวอีก ดูเผินๆ เหมือนน้ำแกงใสธรรมดาก็จริง แต่พอตักใส่ปากกลับกำจายกลิ่นหอมออกมาอย่างเข้มข้น คล้ายกับผ่านการเคี่ยวด้วยไก่ ซี่โครงหมู และสาหร่ายมาก่อน
แต่สิ่งที่พิเศษที่สุดเห็นจะเป็นของหวานหลังมื้ออาหาร...ซึ่งก็คือขนมปังไอศกรีม ไอศกรีมกลิ่นนมถูกวางแทรกกลางระหว่างขนมปังสองแผ่น สัมผัสนุ่มๆ เย็นๆ ของมันทำให้เธอหลงใหลอย่างไม่อาจถอนตัว ทั้งที่อยู่ใน ‘ฤดูหนาว’ เธอก็ยังกินได้แผ่นแล้วแผ่นเล่า
ให้ตายเถอะ แม้แต่เรื่องนี้เธอก็แพ้ไม่เป็นท่าหรือนี่
แอชเชสส่งยิ้มเยาะมาแล้ว นี่เป็นครั้งแรกที่แอนเดรียไม่รู้จะตอบโต้อีกฝ่ายอย่างไร
………………………………….




[Go To Next Chapter]( ./247.md)