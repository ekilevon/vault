##บทที่ 179 พิธีเปลี่ยนร่าง
คนที่จะเป็นพระสันตะปาปาต้องรู้ลำดับพิธีเปลี่ยนร่างของนักรบอาญาสิทธิ์ เมนได้รับคัมภีร์อาญาสิทธิ์จากอะพอลเลอันตั้งแต่หนึ่งปีก่อน ก็เท่ากับเขาได้รับเลือกให้เป็นผู้สืบทอดตำแหน่งพระสันตะปาปาองค์ถัดไปแล้ว


เมนจำเนื้อหาในคัมภีร์ได้ขึ้นใจ การจะสร้างนักรบอาญาสิทธิ์ขึ้นสักคนได้ต้องสังเวยชีวิตแม่มดหนึ่งคน วิธีการคือนำเลือดของแม่มดมาผสมกับหินอาญาสิทธิ์ แล้วฉีดเข้าไปในร่างของทหารพิพากษา พิธีทั้งหมดนี้ผ่านการปรับแก้มาตลอดระยะเวลาหลายร้อยปีที่ผ่านมา ทว่าหลักการใหญ่ๆ ยังเหมือนเดิม...แม่มดเป็นตัวกำหนดจำนวนนักรบอาญาสิทธิ์ และความมุ่งมั่นเด็ดเดี่ยวของทหารพิพากษาก็เป็นตัวกำหนดว่าการเปลี่ยนร่างจะสำเร็จหรือไม่


เมนอ่านคัมภีร์เล่มนี้จบแล้วจึงเข้าใจว่า ทำไมในแต่ละปี ศาสนจักรถึงได้รับเลี้ยงเด็กผู้หญิงที่ยังไม่บรรลุนิติภาวะมากมายขนาดนั้น นั่นเป็นเพราะไม่มีใครคาดเดาได้ว่าใครจะกลายเป็นแม่มดบ้าง ก่อนหน้าที่พลังวิเศษจะก่อตัว พวกเธอก็ไม่ต่างอะไรจากเด็กผู้หญิงธรรมดา แต่เมื่อพลังวิเศษเริ่มก่อตัวแล้ว ร่างกาย อวัยวะ และเลือดของพวกเธอก็จะเปลี่ยนแปลงไป ดังนั้นศาสนจักรจึงไม่มีวิธีอื่นใด นอกจากรับเลี้ยงเด็กผู้หญิงไว้ทั้งหมด


นี่ก็คือเหตุผลที่เขาเห็นด้วยกับคำพูดของเฮเธอร์...สิ่งที่พวกเขาทำเรียกได้ว่าชั่วช้าสามานย์ ไม่มีบุคคลระดับสูงของศาสนจักรคนไหนที่มือไม่เปื้อนเลือด พวกเขาสังหารแม่มดมากกว่าเพชฌฆาตด้วยซ้ำ แต่เพื่อเอาชนะปีศาจและธำรงค์เผ่าพันธุ์มนุษย์แล้ว พวกเขาก็จำเป็นต้องทำแบบนี้


ผู้ชนะเท่านั้นจึงจะได้รับความรักจากพระเจ้า


...


ทหารพิพากษาสองคนนอนอยู่บนแท่นเปลี่ยนร่าง เมนจำพวกเขาได้ คนหนึ่งคือแดเรียน สมาชิกกองหน้า ส่วนอีกคนคือฟิมเมล สมาชิกกองป้องกันเมืองศักดิ์สิทธิ์ คนหลังยังเป็นถึงผู้พิพากษาเสียด้วย


แม้ทั้งสองคนจะพยายามฉีกยิ้มสู้ แต่เมนยังมองเห็นความเคร่งเครียดจากกล้ามเนื้อที่แข็งเกร็งและกำปั้นที่กำแน่นของพวกเขา เขาตบบ่าพวกเขาสองคน “อย่ากังวลไปเลย ข้าเชื่อว่าพวกเจ้าทำได้”


“ท่านเมน ถึงตอนนั้น ข้าแค่ทนให้ได้ก็พอใช่หรือไม่” แดเรียนอดถามไม่ได้


“ถูกต้อง แค่ทนให้ได้ก็พอ” เมนยิ้ม “เจ้าชื่อแดเรียนกระมัง”


“ท่านจำชื่อข้าได้ด้วยหรือ” เขาพูดอย่างตื้นตัน


“ย่อมได้แน่นอน เจ้าเป็นสมาชิกกองหน้า เคยเข้าร่วมสงครามป้องกันเมืองเฮอร์มีสเมื่อปีที่แล้ว หัวหน้ากองเจ้าคือ...อลิเซีย ข้าพูดถูกหรือไม่”


“ถูกต้องที่สุด” แดเรียนพยักหน้า “สงครามครั้งนั้นคร่าชีวิตคนในกองพวกเราไปมาก สมาชิกกว่าครึ่งตายลงเพราะสัตว์อสูรพันธุ์ผสม ข้าจึงคิดว่าหากข้าแข็งแกร่งพอที่จะฆ่าพันธุ์ผสมหน้าตาประหลาดพวกนั้นได้หมดก็คงดี ดังนั้น ท่านเมน ข้าอยากเป็นนักรบอาญาสิทธิ์!”


“อยากแข็งแกร่งขึ้นเพื่อปกป้องเพื่อนนักรบหรือ ช่างน่านับถือจริงๆ” เมนพูดให้กำลังใจ แล้วหันไปมองผู้พิพากษา “แล้วเจ้าเล่า ฟิมเมล เหตุใดจึงตัดสินใจเปลี่ยนร่างเป็นนักรบอาญาสิทธิ์”


“เพื่อปกป้องเมืองศักดิ์สิทธิ์ ท่านเมน” เขาพูดอย่างหนักแน่น “พวกศาสนบริการบอกว่า สัตว์อสูรมีแต่จะแข็งแกร่งขึ้นเรื่อยๆ ครั้งก่อนพวกมันก็รุกล้ำมาถึงกำแพงเมืองแล้ว หากไม่ได้นักรบอาญาสิทธิ์ช่วยไว้ มหาวิหารคงพินาศไปแล้ว ข้าเองก็อยากเป็นโล่ที่ต้านทานสัตว์อสูร และเป็นทวนที่ฟาดฟันศัตรูเช่นกัน”


“ดีมาก พวกเจ้าคือความภาคภูมิใจของศาสนจักร” เมนทำตามขั้นตอนในคัมภีร์อาญาสิทธิ์ โดยการชวนพวกเขาคุยเพื่อให้พวกเขาคลายความเครียดและความกลัวลง เมื่อเห็นพวกเขาเริ่มฮึกเหิมแล้ว เขาก็โบกมือส่งสัญญาณให้เริ่มพิธี


องครักษ์เข้าไปปิดตาคนทั้งสองไว้ แล้วตรึงแขนขาพวกเขาไว้กับแท่นเปลี่ยนร่างอย่างแน่นหนา จากนั้นก็มีคนอุ้มแม่มดมาวางตรงกลางระหว่างพวกเขาสองคน


เธอเป็นแม่มดที่ศาสนจักรเลี้ยงไว้ และใช้ชีวิตกว่าครึ่งอยู่ในสำนักนางชีที่เมืองศักดิ์สิทธิ์เก่า พอตื่นรู้แล้วก็ถูกส่งมาเป็นวัตถุดิบสำหรับพิธีเปลี่ยนร่างที่เขตลับ ก่อนวันที่จะกลายเป็นเครื่องสังเวยหนึ่งวัน เธอถูกจับกรอกยาแห่งความฝัน...ยาสมุนไพรชนิดหนึ่งซึ่งปรุงขึ้นจากเฟิร์นนิทราและดอกโคลต์ฟุต ทั้งนี้เพื่อให้มั่นใจว่าเธอจะไม่ตื่นขึ้นมาระหว่างทำพิธี


“หมายเลข อายุ”


“หมายเลขหนึ่ง สิบแปดปี” องครักษ์ตอบ


ขั้นตอนนี้คือการซักถามตามระเบียบพิธี เลือดของแม่มดที่บรรลุนิติภาวะแล้วสามารถใช้เปลี่ยนร่างนักรบอาญาสิทธิ์ได้ถึงสองคนในเวลาเดียวกัน เมนตรวจสอบกับสมุดรายชื่อแม่มดแล้วว่าไม่มีอะไรผิดพลาด จึงประกาศเริ่มพิธี


กระบอกฉีดยาฝีมือประณีตถูกแทงเข้าแขนแม่มด เลือดสีน้ำตาลแดงไหลออกมาตามท่อที่หุ้มอยู่หลังเข็มเงิน ก่อนจะหยดลงในอ่างคริสตัลใต้ร่างเธอ ที่ก้นอ่างมีหินอาญาสิทธิ์สีฟ้าอ่อนปูรองไว้แล้ว เลือดค่อยๆ ไหลท่วมหินอย่างช้าๆ จนกระทั่งเต็มอ่าง


หินอาญาสิทธิ์แสดงปฏิกิริยาในทันที หากมองจากด้านหนึ่งจะเห็นว่าหินสีฟ้ากำลังดูดเลือดอย่างต่อเนื่อง จากนั้นหินก็ค่อยๆ ละลายหายไป เลือดที่เคยขุ่นก็กลับใสจนมองเห็นก้นอ่าง ทั้งยังเปลี่ยนจากสีน้ำตาลแดงไปเป็นสีฟ้าด้วย


ขั้นตอนนี้อาจดูเหมือนไม่มีอะไร ทว่ากว่าจะสรุปออกมาเป็นวิธีที่สมบูรณ์และใช้งานได้จริงแบบนี้ พวกเขาต้องลองผิดลองถูกมาไม่รู้กี่หมื่นครั้ง ขั้นตอนนี้มีรายละเอียดปลีกย่อยมากมาย เช่นว่า การคำนวณปริมาณเลือดจากอายุและรูปร่างของแม่มด ตำแหน่งในการแทงเข็มและท่อเพื่อระบายหรือฉีดเลือด ตลอดจนการเลือกหินอาญาสิทธิ์ที่มีคุณภาพและปริมาณที่เหมาะสม...ในคัมภีร์ได้เล่าถึงการทดลองที่ล้มเหลวและการปรับปรุงไว้อย่างละเอียด ทั้งยังอธิบายหลักการคร่าวๆ ของการเปลี่ยนร่างด้วย


เมื่อพลังวิเศษได้ปรับปรุงร่างกายของแม่มดแล้ว เลือดของพวกเธอก็จะพัฒนาอวัยวะและเส้นเอ็นให้แข็งแกร่งขึ้น แต่หากนำเลือดของพวกเธอมาใช้โดยตรง ผู้รับเลือดก็จะเสียชีวิตในทันที ดังนั้นจึงต้องนำหินอาญาสิทธิ์มาแช่ในเลือดเพื่อเจือจาง ‘พลังปริศนา’ ที่อยู่ในเลือดก่อน จากนั้นจึงค่อยฉีดเลือดเข้าไปในร่างกายของผู้ที่จะเปลี่ยนร่าง...แต่ถึงกระนั้น เลือดที่ได้มาก็ยังมีฤทธิ์ทำลายสติของผู้รับ ทำให้ผู้รับสูญเสียสติปัญญาและอารมณ์ความรู้สึกไป สุดท้ายจึงเหลือเพียงสมรรถภาพทางร่างกายและปณิธานอันแน่นแน่วเท่านั้น นักรบอาญาสิทธิ์ที่รอดชีวิตมาได้จะมีร่างกายที่แข็งแกร่งพอๆ กับอมนุษย์ มิหนำซ้ำยังสามารถห้ามเวทมนตร์ได้โดยไม่ต้องสวมหินอาญาสิทธิ์ด้วย


นี่คือส่วนผสมอันน่าอัศจรรย์ เลือดของแม่มดสามารถฆ่ามนุษย์ได้ และการกลืนหินอาญาสิทธิ์ก็ทำให้คนตายได้ แต่เมื่อนำทั้งสองอย่างมารวมกัน ผลด้านลบเหล่านั้นก็กลับลดน้อยลงจนแทบไม่เหลือ


เมื่อของเหลวสีฟ้าไหลตามท่อเข้าไปในร่างทหารพิพากษา เส้นเลือดที่แขนและคอของพวกเขาก็ปูดนูนขึ้นมาทันตา สีหน้าของพวกเขาบิดเบี้ยวราวกับกำลังอดทนต่อความทรมานแสนสาหัส แดเรียนร้องขึ้นเป็นคนแรก เขาดิ้นพราดๆ อยู่บนแท่น นิ้วมือทั้งห้ากำแน่นก่อนจะคลายออก ทว่าจนแล้วจนรอดก็ไม่สามารถขยับแขนขาได้ เพียงครู่เดียวก็มีเหงื่อเม็ดเล็กๆ ผุดออกมาทั่วร่าง


ฟิมเมลเองก็ไม่ได้ดีไปกว่ากันเท่าไร เขาส่งเสียงคำรามเบาๆ ออกมา ที่มุมปากมีเลือดไหลเป็นสาย ร่างกายกระตุกเกร็งอย่างแรง


ของเหลวในอ่างคริสตัลค่อยๆ ลดลงอย่างช้าๆ ตอนที่มันลดลงจนใกล้จะถึงก้นอ่างนั้น เสียงของแดเรียนก็เปลี่ยนเป็นเสียงสะอื้น เขาตะโกนถ้อยคำที่ฟังไม่ได้ศัพท์ออกมามากมาย ผิวหนังปริแตกและเริ่มละลาย ไอสีขาวผุดขึ้นมาทั่วร่าง หากอ้างอิงจากข้อมูลในคัมภีร์ การเปลี่ยนร่างของเขาก็ถือว่าล้มเหลวแล้ว ในขณะที่เมนกำลังลังเลว่าจะรอดูอาการเขาต่อไปหรือไม่นั้น พระสันตะปาปาก็บีบไหล่เขาจากด้านหลัง “พอแล้วล่ะ ปล่อยเขาไปเถอะ”


องครักษ์คนหนึ่งขยับเข้ามา แทงมีดสั้นลงที่คอแดเรียนอย่างคล่องแคล่ว ก่อนจะบิดด้ามมีดอย่างแรงเพื่อปลดปล่อยเขาจากความทรมาน


ส่วนฟิมเมลนั้น หลังจากผ่านความทรมานมาแล้วก็หยุดชักได้ เสียงลมหายใจของเขาสม่ำเสมอขึ้น ผิวหนังเปลี่ยนจากสีแดงระเรื่อเป็นสีฟ้าอ่อน เมนรู้ว่าเขาผ่านพิธีเปลี่ยนร่างมาได้แล้ว


สำเร็จหนึ่งคน ล้มเหลวหนึ่งคน เขาอดถอนใจไม่ได้ ภายในระยะเวลาสั้นๆ ศาสนจักรก็เสียทหารพิพากษาที่จงรักภักดีไปแล้วหนึ่งคน ทั้งยังเสียเลือดแม่มดไปเปล่าๆ อีกครึ่งหนึ่งด้วย


แต่ว่ายังเหลือทหารพิพากษาอีกหกสิบคนกำลังรอเปลี่ยนร่างอยู่ ดังนั้น เขาจะต้องทำพิธีต่อไป


...


กว่าจะเสร็จสิ้นพิธีทั้งหมด เมนก็แทบจะทรงตัวไม่อยู่ เขาเดินตัวเซลงจากแท่นพิธี ไปนั่งพิงกำแพงโถงอย่างหมดสภาพ


พระสันตะปาปาเดินมาหยุดยืนตรงหน้าเขา “บอกตามตรง เจ้าทำเอาข้าประหลาดใจทีเดียว เด็กน้อย สมัยข้าทำพิธีครั้งแรก ข้าแย่กว่าเจ้ามากนัก ปีนั้นข้าอายุสี่สิบห้าปีพอดี ข้าเหม็นกลิ่นคาวเลือดจนแทบจะอาเจียนบนแท่นพิธี หวิดจะเสียเลือดไปหนึ่งอ่างเต็มๆ พระสันตะปาปาองค์ก่อนถึงกับทุบตีข้าอย่างแรง แต่หลังจากทำโทษข้าแล้ว เขาก็สั่งให้ข้ากลับไปทำพิธีอีกครั้ง”


“...” เมนอ้าปากทำท่าเหมือนจะพูด แต่ก็ไม่รู้จะพูดอะไรดี


“ดังนั้น เจ้าไม่ต้องคิดมากหรอก กลับไปพักผ่อนสักวันเถอะ”


“ทราบแล้ว พระสันตะปาปา” เมนสูดหายใจลึก แล้วคุกเข่าทำความเคารพเตรียมจะบอกลาอีกฝ่าย แต่แล้วก็นึกถึงจุดประสงค์ที่ตัวเองมาที่นี่ได้ “จริงสิ ท่านเรียกข้ามาที่เขตลับเพื่อ...”


“เฮ้อ ดูความจำข้าสิ” อะพอลเลอันส่ายหน้ายิ้มเยาะตัวเอง “ข้าเรียกเจ้ามาเพราะจะเอายาพิษตัวใหม่ของสภาให้เจ้าน่ะ”


“ยาพิษหรือ” ในเขตลับของสภามีกลุ่มคนที่ศึกษาเรื่องหินอาญาสิทธิ์โดยเฉพาะ พวกเขามีหน้าที่คิดค้นสิ่งประดิษฐ์ต่างๆ อย่างเช่นยาขับความเย็น หินเรืองแสง และยาคลุ้มคลั่ง จากนั้นจึงนำไปแจกจ่ายให้พวกมุขนายกใช้ต่อไป แต่เมนไม่เคยรู้มาก่อนว่าพวกเขาศึกษาเรื่องยาพิษด้วย เมนคิดว่านี่เป็นหน้าที่ของนักเล่นแร่แปรธาตุมากกว่า


“เห็นพวกเขาบอกว่า พวกเขาได้ยานี่มาโดยบังเอิญ” พระสันตะปาปาพูดช้าๆ “แค่เทมันลงบนศพเน่าๆ มันก็จะออกฤทธิ์กับกลุ่มคนที่อยู่บริเวณรอบๆ ได้ระยะใหญ่ ไม่จำเป็นต้องกรอกใส่ปากเหมือนยาพิษทั่วๆ ไป หากไม่มียาถอนพิษชนิดพิเศษก็ไม่มีทางรักษาได้ หากเจ้าอยากรู้รายละเอียดอื่นๆ ก็ลองไปถามพระอาจารย์โครวส์อายดู ข้าคิดว่าพวกเราน่าจะได้ใช้มันระหว่างทำสงครามกับสี่อาณาจักร”


เมนนึกถึงสถานการณ์ยืดเยื้ออันน่าหงุดหงิดอย่างสถานการณ์ที่เกรย์คาสเซิลและป้อมปราการโบรคเกนที่ยึดไม่ได้เสียที เขาสะกดความตื่นเต้นดีใจไว้แล้วทำความเคารพอีกฝ่ายอีกครั้ง “หากยาพิษชนิดนี้ได้ผลจริงอย่างที่พระอาจารย์โครวส์อายพูด มันก็คงช่วยแบ่งเบาภาระข้าได้มาก”


........................................



[Go To Next Chapter]( ./92.md)