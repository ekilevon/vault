##บทที่ 112 สงครามเมืองอีเกิล (3)
เหล่าอัศวินจากเมืองหลวงฟาดฟันขบวนทัพของการ์เซียจากด้านหลังราวกับคมดาบสีเงิน


ผู้คนแตกหนีกันวุ่นวาย ระหว่างนั้นมีคนจำนวนไม่น้อยสะดุดล้มแล้วถูกม้าเหยียบตาย


บางครั้งบางคราวจึงจะมีคนหยิบอาวุธสู้กลับบ้าง ทว่าก็ถูกเหล่าอัศวินฝีมือฉกาจแทงทวนสวนไป ผู้นำขบวนผู้แกร่งกล้าและอยู่เบื้องหน้าคมดาบทั้งหมดก็คืออัศวินวายุ นีแมน มัวร์ ผ้าคลุมสีน้ำเงินที่โบกสะบัดอยู่ด้านหลังเด่นสะดุดตา ไม่ว่าเขาขยับไปทางไหน ศัตรูก็พากันหลีกทางให้ หลังจากตะลุยฆ่าฝ่ายตรงข้ามเสร็จไปหนึ่งรอบ ปลายทวนและดาบของเขาก็เปียกชุ่มไปด้วยเลือดสดๆ


ทอว์ฟิคยืนดูสถานการณ์อยู่บนเนินเขาขนาดย่อมซึ่งอยู่ห่างออกไป เวลานี้ ส่วนปลายของขบวนทัพสามพันคนไม่เหลือความเป็นระเบียบอีกต่อไป ขบวนคนกระจัดกระจายมากขึ้นจนถึงขั้นแทบหยุดขบวน


พวกเขารักษาขบวนได้อีกไม่นานแล้ว ทอว์ฟิคคิด ประเดี๋ยวถูกไล่ฆ่าอีกสักรอบสองรอบก็คงแตกกระเจิงกันหมด คนพวกนี้ไม่มีทางต้านทานอัศวินฝีมือดีของเกรย์คาสเซิลได้แน่นอน พวกเขาส่วนใหญ่ไม่ได้สวมเกราะกันด้วยซ้ำ โดนฟันสักดาบก็เสียขวัญกันหมดแล้ว


เป็นอย่างที่เขาคาดการณ์ไว้ทุกอย่าง เขาเสียเวลาเพิ่มสองชั่วโมงเพื่อเดินทางอ้อมเมืองอีเกิล ผ่านช่องเขาและทะลุป่าดงพงไพร จนในที่สุดก็กลับมาบรรจบเส้นทางหลักอีกครั้ง คราวนี้เขาจึงสั่งให้คนในกองทัพเร่งความเร็วขึ้น จนกระทั่งไล่ทันทัพใหญ่ของการ์เซียในตอนเที่ยง


ทอว์ฟิคทำตามคำแนะนำของดยุก คือแบ่งกองอัศวินออกเป็นสามกองกองละสามร้อยคน แล้วให้แต่ละกองผลัดกันไล่ฆ่าศัตรูจากปลายขบวน วิธีนี้ช่วยประหยัดกำลังม้าได้มาก หรือหากเจอเหตุการณ์คับขันเขาก็ยังมีกำลังคนเหลืออยู่ในมือ


เพื่อป้องกันศัตรูล้อมโจมตี เหล่าอัศวินจะไม่บุกเข้าไปกลางกลุ่มคน แต่จะเข้าประชิดขบวนคนจากทางด้านข้าง โดยพุ่งเข้าหาเป้าหมายอย่างรวดเร็วเพื่อแยกคนส่วนท้ายขบวนออกมา ทำให้แต่ละครั้งที่โจมตี พวกเขาสามารถสังหารฝ่ายตรงข้ามได้หลายสิบคน


กลยุทธ์นี้ประสบผลสำเร็จอย่างสูง ผ่านไปเพียงไม่กี่รอบ ฝ่ายศัตรูก็บาดเจ็บล้มตายไปร้อยกว่าคนโดยที่ไม่สามารถตอบโต้อะไรได้เลย พวกเขาเองก็อยากส่งทหารม้าไปโจมตีกลับบ้างเหมือนกัน แต่ติดที่การฝึกซ้อมและอาวุธของพวกเขายังห่างชั้นกับฝ่ายศัตรูเกินไป เมื่อเทียบกับกองอัศวินจากเมืองหลวงแล้ว ทหารม้าที่รวมตัวกันเฉพาะกิจกองนี้ก็ไม่ต่างจากทหารเดินเท้าที่บังเอิญมีม้าขี่เท่านั้น เมื่อถึงคราวปะทะกัน เหล่า ‘ทหารม้า’ ที่ทำสงครามด้วยความจำใจพวกนี้ก็ถูกไล่ฆ่าจนต้องหนีตายกันอลหม่าน


การถูกไล่ฆ่าฝ่ายเดียวแบบนี้ส่งผลต่อขวัญทหารมาก ทอว์ฟิคสังเกตว่าเริ่มมีคนในขบวนทัพของการ์เซียแอบหนีออกไปแล้ว


ถึงเวลาโจมตีขั้นเด็ดขาดแล้ว เขาคิด ดังนั้นพออัศวินวายุกลับมาอีกครั้ง เขาจึงไม่ได้สั่งโจมตีรอบต่อไป แต่กลับลงจากเนินเขาเล็กๆ ไปรวมตัวกับกองอัศวิน


“ใต้ฝ่าละอองฯ ขบวนของพวกเขากำลังจะแตกแล้วพ่ะย่ะค่ะ” นีแมนเช็ดเหงื่อบนหน้าผาก เลือดบนฝ่ามือถูกปาดลงบนหน้าทิ้งรอยไว้เป็นริ้ว...เลือดของศัตรูทั้งนั้น ตั้งแต่เริ่มรบมาจนถึงตอนนี้ เขายังไม่ได้รับบาดเจ็บใดๆ


ทอว์ฟิคยื่นผ้าเช็ดหน้าตัวเองให้เขา “ทำได้ดีมาก ประเดี๋ยวพักเหนื่อยแล้วพวกเราจะโจมตีศัตรูเป็นครั้งสุดท้าย”


เมื่อไม่เห็นศัตรูไล่โจมตีที่ท้ายขบวนอีก กองทัพของการ์เซียก็รู้แล้วว่าอีกฝ่ายกำลังจะโจมตีขั้นเด็ดขาดแล้ว ขบวนทัพของเธอหยุดฝีเท้าลง ก่อนจะค่อยๆ ขดปลายแถวเข้ามาช้าๆ จนกลายเป็นกลุ่มก้อน คนที่อยู่รอบนอกต่างยกทวนขึ้นมาอย่างแข็งขัน


ทอว์ฟิคหัวเราะขึ้นจมูก นี่ล่ะการดิ้นรนเฮือกสุดท้ายก่อนตาย ไม่มีสิ่งกีดขวาง ไม่มีชุดเกราะ มีเพียงเลือดเนื้อเรือนกายก็คิดจะต่อสู้กับอัศวินจากเมืองหลวงอย่างนั้นหรือ เตรียมตัวพ่ายแพ้ยับเยินได้เลย ไม่ว่าเวลานี้น้องสามจะยังอยู่ในกองทัพหรือไม่ก็ไม่อาจเปลี่ยนแปลงจุดจบครั้งนี้ได้ บางทีเธออาจจะเปลี่ยนชุดแล้วหนีไปโดยทิ้งคนกลุ่มนี้ไว้ถ่วงเวลาเขาก็ได้


ทว่าไม่นานนักเขาก็พบว่าตัวคิดผิด


ธงของราชินีเคลียร์วอเตอร์ถูกชูขึ้นอีกครั้ง ธงสีเขียวโบกสะบัดรับลม สัญลักษณ์รูปเรือและมงกุฎบนนั้นทำให้ทอว์ฟิคขมวดคิ้ว เขายกกล้องส่องทางไกลมองไปทางกองทัพของศัตรู จึงได้เห็นผู้หญิงคนหนึ่งกำลังยืนอยู่บน ‘เวทีมนุษย์’ ซึ่งก่อขึ้นจากนักรบหลายคน เธอชูมือขึ้นสูง ดูคล้ายกับกำลังตะโกนอะไรบางอย่าง เขามองเห็นหน้าเธอไม่ชัด แต่ผมสีเทาที่กำลังพลิ้วไหวตามแรงลมนั้นได้บ่งบอกฐานะของเธอแล้ว


การ์เซีย วิมเบิลดัน เธอยังไม่ได้หนีไปจริงๆ


ทอว์ฟิคสูดหายใจลึก ก็ดี แบบนี้เรื่องวุ่นวายทั้งหมดจะได้ปิดฉากลงที่นี่เลย เขาไม่จำเป็นต้องตามไปเก็บงานถึงท่าเรือเคลียร์วอเตอร์แล้ว


หลังจากรอให้ม้าหายเหนื่อยแล้ว พระราชาก็สั่งกองทัพทั้งหมดบุกโจมตีศัตรู


ทหารม้าแปดร้อยกว่าคนซึ่งประกอบไปด้วยอัศวินและผู้ติดตามพุ่งเข้าใส่ศัตรูภายใต้การนำของกองอัศวินจากเมืองหลวง และหัวหอกของกองอัศวินก็ยังคงเป็นอัศวินวายุ...นีแมน มัวร์


ในจังหวะที่กองอัศวินกำลังจะบุกทะลวงเข้ากองทัพศัตรูนั้น ที่เส้นขอบฟ้าทั้งทางตะวันตกและตะวันออกก็ปรากฏเงาคนกลุ่มใหญ่ พวกเขาส่งเสียงร้องแปลกหูพลางวิ่งเข้ามาในสนามรบอย่างบ้าคลั่ง


ทอว์ฟิคเบิกตาโตอย่างไม่เชื่อสายตา คนพวกนี้เป็นใคร


ไม่มีธง ไม่มีสัญลักษณ์ประจำตระกูล กองกำลังที่ปรากฏตัวขึ้นอย่างกะทันหันดูไม่เหมือนกองกำลังจากดินแดนใดในอาณาจักร ทอว์ฟิคมองผ่านกล้องส่องทางไกลไป เห็นคนส่วนใหญ่ไม่สวมเกราะ อาวุธที่ถือก็มากมายหลายชนิด ทว่าร่างกายที่สูงใหญ่กำยำและใบหน้าที่ดูแปลกตาเหล่านั้น ทอว์ฟิคจำได้ว่าเป็นลักษณะเฉพาะของคนเผ่าพันธุ์เดียวเท่านั้น


ชาวทะเลทรายแห่งดินแดนใต้สุด!


เขาไม่ต้องเสียเวลาเดาแล้วว่าอีกฝ่ายเป็นมิตรหรือศัตรู การ์เซียคงจะยื่นข้อตกลงบางอย่างกับชาวทะเลทรายแน่ๆ มิฉะนั้นคนต่างเผ่าสารเลวพวกนี้จะเข้ามาแทรกแซงสงครามชิงอำนาจภายในของเกรย์คาสเซิลได้อย่างไร ทอว์ฟิคคิดถึงตรงนี้ก็โมโหจนควันออกหู รีบหันกลับไปตวาดเสียงดัง “รีบส่งสัญญาณเร็วเข้า เรียกพวกอัศวินกลับมา!”


ทว่าสายไปเสียแล้ว กองทัพที่กำลังพุ่งทะยานไม่สามารถเปลี่ยนทิศทางได้ในทันที กองอัศวินทะลวงเข้าไปถึงกลางขบวนทัพของการ์เซียราวกับมีดร้อนๆ ที่หั่นลงบนเนย หมายจะเข้าถึงตัวราชินีเคลียร์วอเตอร์


ทอว์ฟิคมองเสาธงที่ตั้งตระหง่านรับลมด้วยความร้อนรน หวังว่ามันจะถูกฟันหักโดยไวที่สุด...


ชาวทะเลทรายที่ตีขนาบเข้ามาจากทั้งสองด้านมีจำนวนประมาณพันคน ทำให้กองทัพของการ์เซียเพิ่มจำนวนเป็นเกือบห้าพันคน ซึ่งถือว่ามากเกินกว่าเขาจะเอาชนะได้แล้ว


มิหนำซ้ำชาวทะเลทรายแต่ละคนยังแข็งแกร่งโหดเหี้ยมมาก หากสู้กันขึ้นมาจริงๆ กองอัศวินจะเป็นอันตรายได้ แต่หากฝ่ายเขาสามารถสังหารผู้นำศัตรู ฟันเสาธงทิ้ง และบดขยี้กองกำลังชาวบ้านของการ์เซียได้ตอนนี้ เขาก็ยังพอมีโอกาสชนะบ้าง


ทว่าแม้เสาธงจะโยกหรือเอียงอย่างไร สุดท้ายก็ยังตั้งเด่นเป็นสง่าอยู่กลางกองทัพ


ชาวทะเลทรายปิดวงล้อมได้สำเร็จ และเคลื่อนตัวลงสนามรบตามเส้นทางที่อัศวินได้เปิดฝ่าไว้


หากไม่ใช่เพราะกองหนุนกองนี้ กองทัพอนาถาสามพันคนของการ์เซียคงแตกไปนานแล้ว แต่เวลานี้พวกเขากลับยังรักษาขบวนไว้ได้ ซ้ำยังค่อยๆ ต้อนพวกอัศวินเข้าไปอยู่กลางวงล้อมราวกับโคลนดูด


สัญญาณสั่งถอยดังกระหึ่มสนามรบ เหล่าอัศวินทยอยกันควบม้ากลับไปหาทอว์ฟิค ทว่าก็ยังมีอัศวินบางส่วนที่ยังอยู่ในวงล้อมศัตรู หนึ่งในนั้นคืออัศวินวายุ


เขาต่อสู้พัวพันกับนักรบต่างเผ่าสูงเก้าฟุตคนหนึ่ง เวลานี้กำลังหอบหายใจอย่างแรง กระบองไม้ที่กวัดแกว่งไปมาของอีกฝ่ายทำให้ไม่มีใครกล้าเข้าใกล้บริเวณนั้น ม้าของนีแมนถูกแทงตายไปแล้ว เขาอาศัยไหวพริบอันล้ำเลิศและฝีมืออันว่องไวหลบหลีกการคุกคามจากศัตรู ทว่าเสื้อเกราะอันหนักหน่วงกลับผลาญพลังที่เหลืออยู่เพียงน้อยนิดของเขาอย่างรวดเร็ว เขาเสียหลักล้มลงขณะเบี่ยงตัวหลบอีกฝ่าย แล้วถูกกระบองไม้เหวี่ยงฟาดกลางหน้าอก เรี่ยวแรงอันมหาศาลฟาดเกราะจนยุบฝังลงไปในอกเขา กระบองไม้หักเป็นสองท่อนทันที


ผ้าคลุมสีน้ำเงินร่วงลงอย่างช้าๆ ก่อนจะถูกกลืนหายไปท่ามกลางฝูงชน


หนึ่งชั่วโมงต่อมา อัศวินที่ยังอยู่ในสนามรบลดจำนวนลงทุกที ตอนที่ชาวทะเลทรายกวาดตาไปเห็นตำแหน่งที่ทอว์ฟิคยืนอยู่นั้น เขาสั่งถอนทัพด้วยความเจ็บแค้น ขบวนคนของเขาถอยออกไปทางทิศเหนือ เทียบกับกองทัพขนาดใหญ่ตอนขามาแล้ว เวลานี้ข้างกายพระราชาเหลือคนเพียงสามร้อยเท่านั้น


........................................




[Go To Next Chapter]( ./25.md)