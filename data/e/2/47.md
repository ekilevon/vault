##บทที่ 135 เริ่มจากพื้นฐาน
...‘พวกปีศาจเพิ่มจำนวนมากขึ้นทุกที ในขณะที่พวกเราเหลือน้อยลงทุกที เมืองศักดิ์สิทธิ์ทาคิลาถูกตีแตกแล้ว พวกเราหนีกันกระจัดกระจาย ข้ามภูเขาใหญ่ ข้ามสายน้ำเชี่ยว จงหนีไปให้ไกลจากประตูนรกให้มากที่สุดเท่าที่จะทำได้ แต่ครั้งหน้าเล่า พวกเรายังจะหนีไปไหนได้อีก’


“เจ้าคิดว่าอย่างไร” ในห้องทำงาน โรแลนด์ปิดหนังสือมหัศจรรย์ก่อนจะเอ่ยถามบุ๊ก


“หากอัศวินคนนั้นจำไม่ผิดล่ะก็ นี่ก็เป็นเรื่องบังเอิญอย่างยิ่งเพคะ” บุ๊กพึมพำ “รายละเอียดในแผนที่ขุมทรัพย์สอดคล้องกับเนื้อหาในคัมภีร์โบราณ นั่นอาจพอพิสูจน์ได้ว่าศาสนจักรเคยสร้างเมืองไว้รับมือกับปีศาจในดินแดนร้างจริงๆ ตำแหน่งที่ทำเครื่องหมายนี่อาจจะเป็นหอป้องกัน ป้อมรักษาการณ์ โกดัง หรือสิ่งก่อสร้างอื่นๆ ที่พวกเขาสร้างขึ้นก็ได้เพคะ”


“เจ้าหมายความว่า...มันไม่ใช่แผนที่ขุมทรัพย์จริงๆ ใช่ไหม”


“เพคะ ศาสนจักรไม่ใช่โจรป่าหรือโจรสลัดนี่เพคะ พวกเขาจะซ่อนสมบัติไว้ทำไม มิหนำซ้ำยังทิ้งแผนที่ไว้บอกทางคนอื่นอีก”


โรแลนด์พยักหน้า “ก็จริงของเจ้า เช่นนั้น...มันคงเป็นแผนที่ธรรมดาๆ กระมัง”


“ก็เป็นไปได้สูงเพคะ ถึงจะไม่ค่อยเข้าใจนักว่าเหตุใดศาสนจักรจึงไม่บันทึกประวัติศาสตร์ช่วงนี้ไว้ แต่หม่อมฉันคิดว่าน่าจะมีโบราณสถานแห่งอื่นนอกเหนือจากที่อยู่ในป่าทางดินแดนตะวันออกอีกเพคะ” บุ๊กวิเคราะห์ “หากตำแหน่งที่ทำเครื่องหมายนี่เป็นสิ่งก่อสร้างบนดินล่ะก็ หลายร้อยปีมานี้คงไม่เหลืออะไรแล้วเพคะ แต่หากที่นั่นมีห้องเก็บสมบัติใต้ดิน มันก็น่าจะกลายเป็นโบราณสถานใต้ดินอีกแห่ง บางทีพวกเราอาจจะได้เบาะแสเพิ่มเติมก็ได้เพคะ”


“เบาะแสอะไร”


“เบาะแสว่าเหตุใดศาสนจักรถึงได้ปกปิดเรื่องปีศาจเพคะ เหตุใดพวกเขาถึงปิดเรื่องที่เคยสู้กับปีศาจมาก่อน” เธอหยุดไปเล็กน้อย น้ำเสียงเริ่มจริงจังขึ้น “แล้วก็...เหตุใดพวกเขาถึงต้องล่าแม่มดประหนึ่งพวกเราเป็นปีศาจเพคะ”


โรแลนด์ไม่รู้จะปลอบเธออย่างไร จึงเงียบไปพักใหญ่ก่อนจะเอ่ยขึ้นช้าๆ “พวกเราก็ไม่รู้เสียด้วยว่าเขาวาดแผนที่ถูกหรือไม่ เขาบอกว่าแผนที่ฉบับจริงละเอียดมาก คล้ายกับไม่ใช่คนวาด”


“หรือจะลองให้ไนติงเกลไปดูที่บ้านอัศวินสักรอบดีเพคะ”


“ไม่ดีหรอก” โรแลนด์ปฏิเสธ “ตระกูลที่เก็บรักษาแผนที่ขุมทรัพย์มาได้หลายร้อยปี คงมีหินอาญาสิทธิ์และกับดักกลไกซ่อนในคฤหาสน์ไม่น้อย เรื่องนี้ไว้ค่อยว่ากันดีกว่า” เขาใช้นิ้ววัดขนาดสามเหลี่ยม “อย่างไรเสียตอนนี้พวกเราก็ไปที่นี่ไม่ได้อยู่แล้ว หากเชิงเขาทิศเหนือตรงนี้เป็นเขตเหมืองล่ะก็ ตำแหน่งของดาวหกแฉกก็จะอยู่ห่างจากพวกเราประมาณห้าสิบกิโลเมตร พอๆ กับระยะทางจากเมืองชายแดนไปป้อมปราการลองซอง นอกจากไลต์นิ่งที่บินไปถึงได้ภายในหนึ่งวันแล้ว คนอื่นๆ เดินเท้าก็ต้องใช้เวลาสองถึงสามวัน หากระหว่างนั้นเจอปีศาจจะทำอย่างไร...ข้าไม่อยากให้พวกเจ้าเป็นอันตราย”


“เช่นนั้นฝ่าบาททรงให้ไลต์นิ่งบินสำรวจป่าตรงนี้ดีหรือไม่เพคะ ไม่แน่ว่านางอาจจะพบอะไรก็ได้” บุ๊กเสนอ


“เรื่องนี้ไม่มีปัญหา” โรแลนด์ลุกขึ้น “ประเดี๋ยวนางกลับมาแล้ว ข้าจะพูดกับนางเอง ตอนนี้ข้าต้องไปเหมืองแล้ว เจ้าอยู่ที่นี่ก็เตรียมตำราที่ใช้สอนไปก่อน ถ้าจะทำสำเนาก็ไปหาโซโรยา คืนนี้ข้ายังต้องสอนหนังสือพวกนางอีก”


โรแลนด์นำระบบการศึกษาที่ตัวเองเคยสัมผัสมาสมัยประถมมาผสมผสานกับการเรียนการสอนในวังของเจ้าชาย แล้วถ่ายทอดให้บุ๊กจนหมด รวมถึงการแยกขั้นตอนการจำ การเขียนอ่านสัทอักษร และการท่องกลุ่มวลีด้วย เมื่อมีความรู้พวกนี้ติดตัว เขาก็มั่นใจว่าอีกฝ่ายจะเป็นครูที่ดีได้


“เพคะ ฝ่าบาท” บุ๊กทำความเคารพ


เวลานี้สวนด้านหลังห้องเผาในเขตเหมืองมีพื้นที่ใหญ่กว่าเดิมถึงสองเท่า บนพื้นขุดหลุมไว้สองหลุมสำหรับหล่อปืนใหญ่ขนาดสิบสองปอนด์ ตอนที่โรแลนด์มาถึงสวนนั้น อันนากำลังฝึกพลังใหม่ของเธออยู่ บนโต๊ะมีสิ่งของหน้าตาเหมือนท่อเหล็กวางอยู่สองชิ้น


เขาหยิบขึ้นมาดู เห็นท่อเหล็กกลมได้สัดส่วน ผิวท่อส่วนที่ไม่มีฟองอากาศเรียบเนียนเกลี้ยงเกลา รูตรงกลางกลมเหมือนผนังด้านนอก เมื่อจ่อกับแสงอาทิตย์ก็เห็นส่วนที่สว่างเป็นเส้นตรง โรแลนด์ใช้เล็บวัดความหนาของผนังท่อที่ปลายทั้งสองด้านก็พบว่าเท่ากัน


โรแลนด์ชมไม่หยุด “เจ้าทำได้อย่างไร”


“ทอดพระเนตรนะเพคะ” อันนาวางแท่งเหล็กที่เพิ่งตัดลงบนมือ โรแลนด์เห็นเส้นสีดำเล็กๆ แทงทะลุตั้งแต่ส่วนบนของแท่งเหล็กลงไปจนสุดแท่ง แล้ววนรอบจุดศูนย์กลางหนึ่งรอบ การเจาะรูก็เป็นอันเสร็จ


สุดยอดพลัง เขาคิด ใช้ไฟเวทมนตร์เส้นเล็กๆ ตัดวัตถุ ซ้ำยังควบคุมความแม่นยำของไฟได้ด้วย อันนาแค่คนเดียวก็ยกระดับคุณภาพผลิตภัณฑ์อุตสาหกรรมของเมืองชายแดนได้อย่างมหาศาลแล้ว เขาสะกดความตื่นเต้นพลางพูดกับอีกฝ่าย “พวกเรามาทำการทดสอบขั้นพื้นฐานกันเถอะ”


การทดสอบขั้นพื้นฐานคือการทดสอบอาณาเขตของพลัง ความแข็งแกร่งของพลัง และระยะเวลาที่พลังออกฤทธิ์


ไนติงเกลปรากฏตัวออกมาจากหมอกมายา เธอมีหน้าที่สังเกตพลังที่เคลื่อนไหวในตัวอันนา


ผลการทดสอบพบว่าพลังของอันนาแข็งแกร่งและออกฤทธิ์ได้นานขึ้นมาก ทว่าขอบเขตการใช้พลังยังอยู่ในระยะห้าเมตรเหมือนเดิม มิหนำซ้ำขอบเขตที่เธอสามารถควบคุมความแม่นยำได้ก็แค่สามเมตรเท่านั้น


นอกจากนี้ พลังของเธอยังอยู่ในประเภทเรียกใช้เหมือนเดิม หินอาญาสิทธิ์ยังคงทำลายเปลวไฟสีดำได้ดังคาด หรือหากอันนาสั่งให้เปลวไฟสีดำวิ่งเข้าไปในเขตของหินอาญาสิทธิ์ มันก็จะหายวับไปทันที


ตราบใดที่ยังใช้พลังวิเศษโดยตรงไม่ได้ เขาก็ฝ่าด่านนี้ไปไม่ได้สักที โรแลนด์คิด


แต่ว่าพลังใหม่ของอันนาก็ยังมีคุณค่ามหาศาลแน่นอน หากใช้เปลวไฟสีดำของเธอมาผลิตเครื่องมือกล แล้วค่อยผลิตเครื่องกลึงประเภทต่างๆ ตามมา เทคโนโลยีการแปรรูปเครื่องจักรก็จะพัฒนาได้เร็วขึ้นมาก


ทว่าการพัฒนาอุตสาหกรรมอันยิ่งใหญ่ไม่สามารถอาศัยคนเพียงคนเดียวได้ อย่างเตาที่ให้คาร์ลสร้างไว้ใกล้ๆ เนินเขาทิศเหนือ ตอนนี้สร้างเสร็จไปแล้วหนึ่งตัว แต่พอทดลองแล้วปรากฏว่าใช้ได้แค่เผาอิฐเท่านั้น เพราะอุณหภูมิยังไม่สูงพอจะเผาซีเมนต์ได้ จนถึงตอนนี้ งานผลิตซีเมนต์ของเมืองชายแดนก็ยังต้องพึ่งอันนาอยู่ดี...โชคดีที่หลังจากบรรลุนิติภาวะแล้ว เธอสามารถเผาซีเมนต์ได้โดยที่ไม่ต้องเข้าไปในห้องที่เต็มไปด้วยฝุ่นผง


จริงอยู่ที่โรแลนด์รู้วิธีแก้ปัญหายุ่งยากอย่างเรื่องอุณหภูมิไม่ถึงเกณฑ์ เขาสามารถใช้เครื่องจักรไอน้ำมาเป่าลมเพื่อเพิ่มอุณหภูมิในเตา แล้วติดตั้งระบบหมุนเวียนไอเสียเพื่อใช้ประโยชน์จากพลังงานความร้อนที่เสียไปได้ แต่การผลิตเครื่องจักรไอน้ำก็ต้องอาศัยอันนาอยู่ดี นับตั้งแต่การหล่อไปจนถึงการเชื่อมชิ้นส่วนหลัก ทุกอย่างต้องอาศัยเธอทั้งนั้น


หรืออาจเรียกได้ว่า งานอุตสาหกรรมทั้งหมดของเมืองชายแดนเวลานี้เป็นรูปเป็นร่างได้ด้วยพลังของอันนา หากไม่มีเธอ สิ่งที่เรียกว่าการพัฒนาอุตสาหกรรมก็เป็นได้แค่ความฝัน


ในช่วงเดือนแห่งปีศาจ โรแลนด์ต้องทำทุกอย่างเพื่อรับมือกับสถานการณ์ฉุกเฉิน แต่ตอนนี้ไม่มีสัตว์อสูรมาคุกคามแล้ว และเขาก็ได้ทั้งคนและเงินมาจากป้อมปราการลองซองแล้ว ถึงเวลาแล้วที่เขาต้องเปลี่ยนแปลงสถานการณ์ปัจจุบัน


...‘เริ่มจากเรื่องพื้นฐานที่สุด’


เขาให้อันนาตัดแผ่นเหล็กกว้างสองนิ้วมือ หนาหนึ่งมิลลิเมตร แล้วใช้แท่งเหล็กขนาดหนึ่งเซนติเมตรที่เคยทำก่อนหน้านี้มาวัดระยะห่างระหว่างเส้นไฟสีดำ เรียงกันไปเรื่อยๆ จนกระทั่งเส้นสีดำสิบเส้นมีระยะห่างใกล้เคียงกับเซนติเมตรมาตรฐาน จากนั้นจึงให้เส้นสีดำวิ่งขึ้นไปบนแผ่นเหล็กเพื่อกัดเหล็กเป็นร่องแนวตั้ง ภายใต้การควบคุมอย่างแม่นยำ ร่องแต่ละร่องมีระยะห่างแทบจะเท่ากันพอดี


โรแลนด์ตัดสินใจว่าจะทำตัวอย่างเครื่องมือวัดชนิดต่างๆ ออกมาโดยเริ่มจากไม้บรรทัดเป็นอันดับแรก ขณะเดียวกันก็จะสร้างมาตรฐานการวัดขึ้นใหม่ด้วย หน่วยวัดพวกนี้จะกลายเป็นบรรทัดฐานและคู่มือ และจะถูกบรรจุลงแผนการกระจายการศึกษาที่กำลังจะเริ่มขึ้นเร็วๆ นี้


........................................


[Go To Next Chapter]( ./48.md)