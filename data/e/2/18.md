##บทที่ 106 เหตุผลที่แตกต่าง
บุ๊กเคาะประตูห้อง ไม่นานนักก็ได้ยินเสียงตอบว่า “เข้ามา” ดังขึ้นจากด้านใน


เธอผลักประตูเข้าไปในห้อง อันนากำลังนั่งอ่านหนังสือเล่มหนาอยู่หน้าโต๊ะริมหน้าต่าง แสงอาทิตย์ที่ส่องผ่านหน้าต่างเข้ามาลากเงาเธอจนยืดยาวไปไกล ลำคอและพวงแก้มนุ่มนิ่มที่กระทบแสงแดดดูขาวจนจ้าตา ผมบลอนด์ที่สยายคลุมไหล่แทบจะกลายเป็นสีทองซีด

จากการอยู่ร่วมกันมาเกือบหนึ่งสัปดาห์ บุ๊กพอจะเข้าใจนิสัยอีกฝ่ายได้คร่าวๆ แล้ว เช่นว่าพูดจาตรงไปตรงมา ไม่อ้อมค้อม สุขุมเยือกเย็น รักการเรียนรู้...สรุปแล้ว ไม่บ่อยนักที่เด็กซึ่งเกิดในครอบครัวสามัญชนจะมีจิตใจที่บริสุทธิ์และอ่อนโยนได้อย่างอันนา


“เจ้าไม่ไปเล่น...การ์ดนั่นหรือ” บุ๊กลากม้านั่งมานั่งข้างๆ อันนา สองวันมานี้ ทันทีที่พวกพี่น้องฝึกพลังเสร็จ ก็จะรีบกลับปราสาทไปขลุกอยู่ในห้องโซโรยาเพื่อเล่นสิ่งที่เรียกว่าการ์ดเกว็นต์


ต่างฝ่ายต่างแย่งกระดาษจากอีกฝ่ายอย่างไม่รู้จักเบื่อ แม้แต่นาน่าที่เคยมาเล่นกับอันนาทุกวัน พอได้ลองเล่นเข้าก็มาหาอีกฝ่ายน้อยลงอย่างที่เห็นได้ไม่บ่อยนัก ทั้งๆ ที่เมื่อหลายวันก่อน บุ๊กยังเห็นสาวน้อยเจ้าของพลังเยียวยาแสนวิเศษในห้องนี้บ่อยๆ แท้ๆ


“ข้าอยากอ่านหนังสือให้มากหน่อย” อันนาพลิกหน้าต่อไป “ข้าไม่มีพลังเช่นท่าน ก็ต้องใช้เวลากับการอ่านให้มากขึ้น”


อันนาอ่านหนังสือแทบจะทุกประเภท ตั้งแต่หนังสือประวัติศาสตร์ไปจนถึงบทกวี รวมทั้งตำนานพื้นบ้านต่างๆ ที่บุ๊กเคยได้ฟังมา ขอแค่เสกรวมเป็นรูปเล่มได้ เธอก็สามารถอ่านได้อย่างเพลิดเพลิน


บุ๊กลูบหัวเธออย่างเอ็นดู “ไม่ต้องรีบหรอก อะไรก็ตามที่ข้าจำได้แล้ว ข้าถ่ายทอดให้เจ้าได้ทั้งนั้น”


เธอคือผู้เปลี่ยนชะตาของพี่น้องในสมาคม บุ๊กคิด หากไม่ใช่เพราะเธอ ไนติงเกลก็คงไม่มาเมืองชายแดนและก็คงไม่รู้จักเจ้าชายลำดับที่สี่แห่งเกรย์คาสเซิล รวมถึงเหตุการณ์หลังจากนั้นก็คงไม่เกิดขึ้น จะว่าไปแล้ว เธอคือดาวนำโชคของเหล่าแม่มดแท้ๆ


นี่คือเหตุผลที่เธอรู้สึกดีกับอันนาตั้งแต่แรก ส่วนอันนานั้น เมื่อได้เห็นหนังสือมหัศจรรย์ของเธอแล้วก็แสดงท่าทีชื่นชมอย่างชัดเจน ทำเอาบุ๊กไม่รู้จะหัวเราะหรือร้องไห้ดี เพราะตอนอยู่ที่สมาคม บุ๊กยังไม่เคยเห็นพี่น้องคนไหนชื่นชมพลังของเธอมาก่อน


ในขณะที่คนที่ชื่นชมเธอกลับเป็นอันนา แม่มดผู้มีปริมาณพลังมากที่สุดเท่าที่ไนติงเกลเคยเห็นมา มิหนำซ้ำเปลวไฟสีเขียวซึ่งอยู่ใต้การควบคุมของเธอก็มีพลังโจมตีอันร้ายกาจ


“ผมเจ้าเริ่มยาวแล้ว” บุ๊กเขี่ยผมหน้าม้าที่ยาวปรกตาของอันนา “ไม่มีใครตัดให้เจ้าหรือ”


เธอส่ายหน้า “ข้าใช้มีดตัดเอง”


บุ๊กชักรู้สึกกระฉับกระเฉงขึ้นมา “ใช้มีดตัดจะสวยได้อย่างไร ให้ข้าตัดให้ดีกว่า”


“ท่านตัดผมเป็นหรือ”


“ตอนอยู่สมาคม ข้าก็เป็นคนตัดผมให้พวกพี่น้องนี่ล่ะ” บุ๊กหัวเราะเบาๆ “รอประเดี๋ยว ข้าขอไปหยิบอุปกรณ์มาก่อน”


ไม่นานนักเธอก็เดินถือห่อผ้ากลับมา เมื่อคลี่ห่อผ้าขาวออกทีละชั้นๆ ก็จะเห็นกรรไกรทองสัมฤทธิ์ที่อยู่ภายใน ลักษณะกรรไกรเป็นรูปตัววี ด้ามจับทั้งสองข้างเต็มไปด้วยรอยขูดขีดเส้นเล็กๆ เปล่งประกายเงางาม เห็นได้ชัดว่าผ่านการใช้งานมาอย่างโชกโชน


ก่อนหน้าจะเข้าสมาคม บุ๊กเคยใช้กรรไกรเล่มนี้รับจ้างตัดผมอยู่ในร้านเหล้าที่เขตซีวินด์มาก่อน เธอเจียดรายได้เล็กๆ น้อยๆ บางส่วนไปซื้อขนมปัง แล้วนำส่วนที่เหลือไปมอบให้กัปตันแก่ๆ ขาพิการเพื่อให้เขาสอนเธออ่านหนังสือ จนกระทั่งเขาแก่ตายไปในที่สุด


บุ๊กคลี่ผ้าขาวแล้วนำมาผูกรอบคออันนาอย่างคล่องแคล่ว จากนั้นจึงเริ่มตัดผมที่ยาวเกินพอดีของเธอ


“ข้า...มีเรื่องอยากถามท่านหน่อย”


“อะไรหรือ” นิ้วของบุ๊กเคลื่อนไหวอย่างรวดเร็ว กรรไกรในมือเธออ้าๆ หุบๆ ส่งเสียงดังฉับๆ ผมบลอนด์ร่วงผ่านปลายนิ้วไปกองกับพื้นเป็นปอยๆ


“หนังสือเล่มที่ท่านให้ข้าอ่านเมื่อวานนี้มีนิทานอยู่หลายเรื่อง แต่ดูเหมือนทุกเรื่องจะจบแบบเดียวกันทั้งนั้น เจ้าชายจะต้องอภิเษกสมรสกับเจ้าหญิงเท่านั้นหรือ”


มือของบุ๊กชะงักไปเล็กน้อย หนังสือนิทานเล่มนั้นไม่ใช่หนังสือที่คนเขียนขึ้นจริงๆ แต่เป็นผลงานการรวมนิทานพื้นบ้านที่บุ๊กเคยฟังมาจากพวกลูกเรือตลอดระยะเวลาสิบกว่าปีที่อยู่ในเขตซีวินด์


เพียงแต่ครั้งนี้บุ๊กตั้งใจเลือกเนื้อหานิทานเป็นพิเศษ เรื่องไหนจบไม่ดีเธอไม่เอา เรื่องไหนเจ้าชายไม่ได้ลงเอยกับเจ้าหญิงก็ไม่เอา สุดท้ายจึงรวบรวมออกมาเป็นรูปเล่มให้อันนาได้อ่าน


ทั้งๆ ที่รู้ว่าอีกฝ่ายจะต้องถามคำถามแบบนี้หลังจากอ่านจบ แต่เมื่อถึงเวลาต้องตอบจริงๆ เธอก็ยังอดสงสารไม่ได้


“ส่วนใหญ่ก็เป็นเช่นนี้ทั้งนั้น แต่ก็มีเจ้าชายบางองค์ที่อภิเษกกับบุตรสาวของดยุกหรือแกรนด์ดยุกเหมือนกัน อย่างเช่นพระราชาวิมเบิลดันที่สามแห่งอาณาจักรเกรย์คาสเซิล พระองค์ก็อภิเษกกับบุตรสาวของดยุกแห่งเมืองซิลเวอร์”


พอพูดจบบุ๊กก็แอบถอนใจ เวนดี้เคยเล่าเรื่องไนติงเกลให้เธอฟังแล้ว หากเทียบกับนักฆ่าผู้เยือกเย็นและมีความเป็นผู้ใหญ่สูงคนนั้น เธอเป็นห่วงอันนาที่นับวันจะยิ่งใกล้ชิดเจ้าชายมากกว่า ใครๆ ก็ดูออกว่าเธอสำคัญต่อเจ้าชายขนาดไหน เมื่อไรที่มีอันนาอยู่ด้วย สายตาของเจ้าชายก็มักหยุดอยู่ที่เธอเสมอ


อันนาทำงานหนักกว่าพวกพี่น้องหลายเท่า ดังนั้นตอนที่ห้องของไนติงเกลกับเวนดี้ถูกปรับเป็นห้องนอนสำหรับสองคนนั้น เจ้าชายจึงไม่แตะต้องห้องของอันนาเลย ซ้ำยังอธิบายด้วยว่าหากวันไหนนาน่ามาค้างคืนที่ปราสาทจะได้นอนเตียงเดียวกับอันนาได้...เจ้าชายลืมไปแล้วว่าตัวเองเป็นเจ้าของสถานที่แห่งนี้ เขาไม่จำเป็นต้องอธิบายเหตุผลใดๆ เลย


อันนาเองก็เหมือนกัน เวลาอยู่กับแม่มดคนอื่นๆ เธอมักสงบปากสงบคำ ทำตัวเป็นผู้ฟังเงียบๆ เสมอ แต่เมื่อไรที่อยู่กับเจ้าชาย เธอจะกลายเป็นคนช่างพูดช่างคุยขึ้นมาทันที หากจะมีสิ่งใดที่ทำให้เธอละสายตาจากหนังสือได้ บุ๊กเดาว่าสิ่งนั้นจะต้องเป็นเจ้าชายโรแลนด์เท่านั้น


จะเสียดายก็ตรงที่โรแลนด์เป็นเจ้าชายลำดับที่สี่แห่งอาณาจักรเกรย์คาสเซิล และเป็นผู้ที่เหล่าแม่มดจะสนับสนุนให้เป็นพระราชาในอนาคต แต่ว่าอันนากลับเป็นแม่มด


บุ๊กไม่สามารถเตือนเจ้าชายได้ จึงต้องอาศัยวิธีนี้มาแสดงให้อันนาเห็น เธอไม่อยากให้คนทั้งสองมองหน้ากันไม่สนิท และยิ่งไม่อยากเห็นโศกนาฏกรรมรักอันไร้จุดจบ


“เพราะเหตุใด” อันนาส่ายหน้า คล้ายกับพยายามสะบัดเศษผมบนต้นคอทิ้ง “หากเจ้าชายไม่ทรงชอบเจ้าหญิงหรือบุตรสาวตระกูลผู้ดีเล่า”


“เอ่อ...” บุ๊กไม่คิดว่าเธอจะถามคำถามนี้ “จะทรงชอบหรือไม่ เจ้าชายก็ต้องอภิเษกอยู่ดี เพราะพระองค์อาจจะทรงเป็นพระราชาในอนาคต การอภิเษกสมรสของพระราชาไม่ใช่เรื่องของคนคนเดียว” เธอพยายามนึกถึงข้อมูลในหนังสือ


“ส่วนใหญ่ก็เพื่อปลอบขวัญขุนนางใหญ่ที่อยู่ห่างไกล เพื่อตัดโอกาสก่อการร้ายของอาณาจักรเพื่อนบ้าน หรือแม้กระทั่งเพื่อบรรลุข้อตกลงบางประการ แต่ประเด็นที่สำคัญที่สุดคือ พระราชาต้องมีผู้สืบทอดราชบัลลังก์”


อันนาไม่ได้ถามอะไรอีก นั่นทำให้บุ๊กพอหายใจคล่องขึ้นบ้าง เรื่องแบบนี้ต้องค่อยๆ โน้มน้าวไปเรื่อยๆ เธอเชื่อว่าสักวันอันนาจะเข้าใจเอง บุ๊กตัดผมให้อันนาเสร็จก็ยิ้มพลางเขี่ยปลายผมอีกฝ่ายให้เข้าที่ “ไม่เลวนี่ ดูสดใสขึ้นเยอะเลย”


“ขอบคุณท่านมาก” อันนาก้มหน้า


“ถ้าอย่างนั้น หนังสือวันนี้...” บุ๊กคิดสักครู่จึงตัดสินใจเสกหนังสือประวัติศาสตร์ราชวงศ์ของอาณาจักรวูล์ฟฮาร์ตออกมา เพื่อตอกย้ำข้อมูลที่เธอกรอกใส่สมองอันนาวันนี้ “เอาเป็นประวัติศาสตร์ราชวงศ์ก็แล้วกัน”


ทว่าในจังหวะที่เธอกำลังจะบอกลานั้น อันนาซึ่งกอดหนังสือมหัศจรรย์ไว้พลันพูดขึ้นว่า “ข้าคิดว่าเจ้าชายโรแลนด์ไม่ใช่เจ้าชายเช่นในนิทานพวกนั้น” น้ำเสียงของเธอแน่วแน่มั่นคง แต่ดูไม่เหมือนว่ากำลังพยายามเอาชนะอีกฝ่าย “พระองค์จะทรงทำแต่สิ่งที่พระองค์ประสงค์เท่านั้น ไม่ใช่เพราะความจำเป็นอื่นใด”


“...” บุ๊กอึ้ง “เพราะเหตุใด”


“เพราะหากพระองค์ทรงเป็นเจ้าชายเช่นนั้น พระองค์คงไม่ช่วยชีวิตข้าไว้”


........................................




[Go To Next Chapter]( ./19.md)