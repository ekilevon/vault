##บทที่ 177 ปณิธานของศาสนจักร
ในห้องลับของมหาวิหารเฮอร์มีส


ที่นั่งของพระสันตะปาปายังคงว่างเปล่า


อัครมุขนายกทั้งสามนั่งเรียงกัน เมนยังคงพูดเป็นคนแรก “ได้ยินว่าเกิดเหตุจลาจลในอาณาจักรอีเทอร์นัลวินเตอร์หรือ”


“ปุโรหิตโคเบนนำทหารพิพากษาที่นั่นไปปราบจลาจลแล้ว” เทรวอนตอบ


“สาเหตุมาจากอะไร”


“ก็พวกเดนมนุษย์ที่ถูกดึงเข้าศาสนจักรน่ะสิ” เฮเธอร์ผิวปาก “หลังจากประหารราชินีไป พวกขุนนางก็พากันตบเท้าเข้าศาสนจักร แปลงร่างเป็นสาวกระดับสูงในพริบตา...เพราะแผนประนีประนอมของท่านแท้ๆ ท่านเมน ขุนนางพวกนั้นขูดรีดประชาชนโดยเอาเรื่องจับแม่มดมาบังหน้า กองอารักขาในเมืองก็แสร้งทำเป็นไม่รู้ไม่เห็น บ้านเมืองปั่นป่วนเสียจนประชาชนทนไม่ไหว เลยต้องลุกขึ้นตอบโต้เช่นนี้”


“ไม่ใช่แผนของข้าเสียหน่อย เฮเธอร์” เมนพูดอย่างไม่สบอารมณ์ “เรื่องนี้เป็นความประสงค์ของพระสันตะปาปา วิธีนี้จะทำให้พวกเรายึดอาณาจักรได้โดยไว ไม่ใช่มัวแต่เสียเวลาทะเลาะกับพวกขุนนาง...อันที่จริง ขุนนางพวกนั้นก็ใช่ว่าจะไร้ความสามารถเสียทุกคนเมื่อไร หากดึงมาเป็นพวกได้ก็จะเป็นผลดีกับพวกเราเอง ส่วนพวกเหลือบไรที่เหลือนั่น หากพวกเราไม่ให้สิทธิ์สืบทอดตำแหน่งทางสายเลือดแก่พวกเขา พวกเขาก็อยู่ได้แค่รุ่นเดียวเท่านั้น”


“เอาเถอะ ในเมื่อท่านยกพระสันตะปาปามาอ้างเช่นนี้ ข้าก็ไม่มีอะไรจะพูดแล้ว” เฮเธอร์ยักไหล่ “แต่ว่า ข้าจะต้องได้จัดการพวกที่ทำให้ศาสนจักรเสื่อมเสียชื่อเสียงพวกนั้นกับมือข้าเอง”


เมนมองไปทางเทรวอน ฝ่ายหลังพูดเสียงขรึมว่า “แต่ข้าคิดว่ายังไม่ควรจัดการพวกเขาตอนนี้ หลังจากปราบจลาจลแล้ว พวกเราอาจจะแค่กักบริเวณพวกเขาไว้ก่อน อย่างไรเสียพวกเขาก็เพิ่งเข้าศาสนจักรได้ไม่นาน หากลงโทษพวกเขาแรงไป อาจก่อให้เกิดความไม่สงบในชนชั้นขุนนางได้”


“ไม่ได้!” เฮเธอร์ตบโต๊ะ “กฎของศาสนจักรต้องศักดิ์สิทธิ์ การขูดรีดที่กระทำโดยอ้างชื่อศาสนจักรล้วนเป็นความผิดร้ายแรง คนที่คุมกฎหมายและมีสิทธิ์ตัดสินก็คือข้า!”


“แต่เวลานี้พวกเราต้องมองภาพรวมเป็นหลัก...”


“ข้าก็พูดถึงภาพรวมอยู่นี่ไง” เฮเธอร์พูดแทรกเทรวอน “อย่าลืมว่าพวกเราสร้างภาพผู้ผดุงความยุติธรรมและความถูกต้องในอีเทอร์นัลวินเตอร์ได้อย่างไร หากพวกเราไม่กำราบคนชั่วพวกนั้น ประชาชนในอีเทอร์นัลวินเตอร์ก็จะสิ้นศรัทธาในตัวพวกเรา! คนพวกนี้ต่างหากที่เป็นรากฐานของศาสนจักร...ไม่ใช่ขุนนางบัดซบพวกนั้น หากพวกท่านไม่เห็นด้วย ข้าจะไปขอคำชี้แนะจากพระสันตะปาปา!”


พระสันตะปาปาไม่มีเวลามายุ่งเรื่องพวกนี้หรอก และรากฐานของศาสนจักรก็ไม่ได้ขึ้นอยู่กับประชาชน แต่ขึ้นอยู่กับความแข็งแกร่งของอำนาจต่างหาก เมนถอนใจพลางยื่นมือไปเตือนเทรวอนที่กำลังโมโหจัด “เช่นนั้นจะให้ปุโรหิตโคเบนคุมตัวพวกเขากลับมาพิพากษาที่เมืองศักดิ์สิทธิ์ใหม่หรือ”


“ไม่จำเป็น ข้าจะไปอีเทอร์นัลวินเตอร์เอง” เฮเธอร์พูด “ข้าจัดการธุระที่นี่เสร็จหมดแล้ว ไปสักสองสามเดือนก็น่าจะกลับมาได้ การพิพากษาน่ะยิ่งมีคนดูมากเท่าไรก็ยิ่งดี ข้าว่าลานหิมะกลางเมืองหลวงของอีเทอร์นัลวินเตอร์นี่ล่ะเหมาะที่สุด”


“เจ้าแน่ใจหรือ” เมนขมวดคิ้ว “เวลานี้ไม่มีผู้บัญชาการคนไหนปลีกตัวไปส่งเจ้าได้หรอก หากเจอแม่มดอมนุษย์ระหว่างทาง เจ้าจะเป็นอันตรายได้”


“แม่มดอมนุษย์จะมาจากไหนกันมากมาย” เฮเธอร์พูดอย่างไม่เห็นด้วย “ข้าขอทหารพิพากษาสักกองก็พอแล้ว”


“หากเจ้ายืนยันเช่นนั้นก็ตามใจ” เมนไม่อยากเสียเวลากับเรื่องนี้มากนัก “ข้ามีข่าวร้ายมาบอกพวกเจ้า กองทหารของศาสนจักรพลาดท่าขณะบุกป้อมปราการโบรคเกนของอาณาจักรวูล์ฟฮาร์ต ทำให้เสียนักรบอาญาสิทธิ์ไปยี่สิบกว่าคน และทหารพิพากษาอีกหนึ่งร้อยกว่าคน จนถึงตอนนี้ก็ยังยึดป้อมปราการโบรคเกนไม่ได้”


“เสียนักรบอาญาสิทธิ์ไปยี่สิบกว่าคนเชียวหรือ” เทรวอนตาเหลือก “ใครเป็นผู้บัญชาการ”


“เบล นางตายไปแล้ว”


“ผู้บัญชาการตายอย่างนั้นหรือ ดูท่าพวกเขาจะเจอคู่ต่อสู้ที่แข็งแกร่งจริงๆ” เฮเธอร์พูดอย่างสนอกสนใจ “ไม่ทันไรก็เสียนักรบอาญาสิทธิ์ไปมากมายขนาดนี้ ท่านอะพอลเลอันคงได้ปวดหัวอีกแล้ว”


“ก็ว่าไม่ได้หรอก ป้อมปราการโบรคเกนมีภูมิประเทศซับซ้อน ประตูเมืองก็อยู่กลางเขา สูงจากพื้นถึงสามสิบฟุต (ประมาณสิบเมตร) ศัตรูทำลายสะพานเชื่อมประตูแล้วยังใช้อาวุธลับของนักเล่นแร่แปรธาตุอีก” เมนอธิบาย “ข้าได้ข่าวว่าพวกเขาพาดบันไดไม้ไว้ พอนักรบอาญาสิทธิ์ปีนขึ้นไปก็ถูกเปลวไฟประหลาดเผา...เห็นว่าที่ประตูเมืองมีท่อปล่อยวัตถุสีขาวออกมาชุดใหญ่ จากนั้นก็มีควันและไฟผุดตามมา ลองเปลวไฟติดตัวเมื่อไรจะสะบัดอย่างไรก็ไม่หลุด มิหนำซ้ำยังยังดับไม่ได้ด้วย สุดท้ายก็ต้องถูกไฟเผาจนตาย ตอนนี้พวกเขากำลังติดต่อสาวกที่อยู่ในเมืองอยู่ เผื่อว่าจะหาทางร่วมมือกันได้”


“ข้าบอกได้เลยว่าโบสถ์ในเมืองพินาศไปแล้ว” เฮเธอร์เบ้ปาก “ถ้าอยากจะบุกเข้าเมืองจริงๆ ก็ต้องเพิ่มกำลังทหารลูกเดียว นักเล่นแร่แปรธาตุพวกนั้นไม่น่าจะผลิตอาวุธลับได้มากกระมัง พวกเราเพิ่มคนเข้าไปมากเข้า อาวุธของพวกเขาก็ต้องหมดลงจนได้”


“แต่คนที่ว่านั่นคือนักรบอาญาสิทธิ์!” เทรวอนโมโหจนหนวดกระตุก “เจ้ารู้หรือไม่ว่ากว่าพวกเราจะได้นักรบอาญาสิทธิ์มาสักคนนั้นลำบากขนาดไหน เวลานี้พวกเราเหลือนักรบอาญาสิทธิ์ไม่ถึงพันคนด้วยซ้ำ หากต้องเสียนักรบอาญาสิทธิ์กว่าครึ่งไปกับการยึดทวีป พวกเราจะใช้อะไรมาต้านทานเดือนแห่งปีศาจ แล้วไหนจะปีศาจในอนาคตอีกเล่า”


“ไม่ต้องเถียงกันแล้ว” เมนพูดขึ้น “ข้าไม่ได้เอาเรื่องนี้มาบอกพวกเจ้าเพื่อให้พวกเจ้าถกกันเรื่องวิธียึดเมือง เวลานี้ศาสนจักรต้องการนักรบอาญาสิทธิ์จำนวนมาก และอีเทอร์นัลวินเตอร์ก็ตกอยู่ในกำมือศาสนจักรแล้ว จะทำอะไรก็สะดวกกว่าเดิมมากนัก เมื่อก่อนนี้พวกเราขนส่ง ‘เมล็ดพันธุ์’ กันปีละสองรอบ แต่ตอนนี้ข้าอยากให้เพิ่มอีกสักรอบ ฤดูใบไม้ผลิแต่ละปีกินเวลาไม่เท่ากันเพราะได้รับอิทธิพลจากเดือนแห่งปีศาจ ดังนั้น นับตั้งแต่ฤดูร้อนเป็นต้นไป ข้าจะให้ส่งเมล็ดพันธุ์ไปที่เมืองศักดิ์สิทธิ์ฤดูละชุด พิธีเปลี่ยนร่างก็จะเพิ่มรอบด้วยเช่นกัน เรื่องนี้ต้องรบกวนเจ้าแล้ว เทรวอน”


“แต่ว่า พวกเราไม่มีเด็กกำพร้าและทารกมากมายขนาดนั้น” อัครมุขนายกวัยชราลูบหนวด “ใช่ว่าทุกคนจะส่งเด็กเหลือขอมาที่โบสถ์สักหน่อย”


“เช่นนั้นเจ้าก็ต้องหาวิธีแย่งเด็กมาให้ได้ อีเทอร์นัลวินเตอร์เป็นอาณาจักรที่ได้รับอิทธิพลจากศาสนจักรมากที่สุดและมีสาวกเยอะที่สุด หากพวกเราหาคนจากที่นี่ไม่ได้ การยึดอีกสามอาณาจักรที่เหลือก็จะยิ่งล่าช้าออกไป อย่าลืมว่าทุกเหตุปะทะที่เกิดขึ้นระหว่างการยึดทวีป จะต้องใช้ทหารพิพากษาและนักรบอาญาสิทธิ์เข้าปราบทั้งนั้น”


“คนน่ะไม่ใช่ว่าไม่มี” เฮเธอร์ยกมุมปาก “เด็กเร่ร่อนตามถนนมีเยอะพอๆ กับหมาแมวเชียวล่ะ ข้ายังเคยได้ยินว่าพวกขบวนการใต้ดินประกาศรับเด็กพวกนี้มาฝึกเป็นนักล้วงกระเป๋า นกต่อ พ่อค้าของเถื่อน หรือไม่ก็แพะรับบาปโดยเฉพาะด้วย ตอนที่ยังมีขุนนางอยู่ พวกเขายังให้ที่หลบภัยแก่เด็กพวกนี้ได้ แต่ตอนนี้ท่านเมนทำให้พวกเขากลายเป็นพวกเดียวกับศาสนจักรไปแล้ว พอขาดที่พึ่ง เด็กๆ จะไปหลบที่ไหนได้ ข้าว่าหากท่านส่งทหารพิพากษาไปกวาดล้างขบวนการใต้ดินตอนนี้ ก็น่าจะเก็บเด็กได้ไม่น้อยเชียวล่ะ ขณะเดียวกันยังเป็นการสร้างภาพลักษณ์ที่ดี และเป็นการข่มขวัญขุนนางที่กำลังคิดเคลื่อนไหวไปในตัวด้วย ลงทุนแค่ครั้งเดียวได้กำไรถึงสามทางแท้ๆ”


เป็นวิธีที่ไม่เลวจริงๆ นั่นล่ะ เมนคิด ถึงเธอจะหัวรุนแรงไปบ้าง แต่ทุกครั้งที่เผชิญปัญหาก็มักหาทางออกได้อย่างรวดเร็วเสมอ...เพียงแต่เขาต้องแสร้งทำหูทวนลมเวลาเธอพูดถ้อยคำแสลงหูเท่านั้น “เช่นนั้นก็ตกลงตามนี้ สรุปว่าพวกเราจะยึดอาณาจักรวูล์ฟฮาร์ตให้ได้ก่อนฤดูใบไม้ร่วง เสร็จแล้วก็จะทิ้งทหารบางส่วนประจำการที่วูล์ฟฮาร์ตเพื่อรักษาความสงบเรียบร้อย ส่วนทหารที่เหลือจะต้องกลับเฮอร์มีสเพื่อเตรียมพร้อมสำหรับเดือนแห่งปีศาจในปีนี้...ครั้งนี้ ศัตรูจะแข็งแกร่งยิ่งกว่าเดิมแน่นอน”


แม้เทรวอนจะไม่ค่อยเห็นด้วย แต่สุดท้ายก็ยังพยักหน้า “ถึงตอนนั้นพวกขุนนางที่เสียผลประโยชน์จะต้องลุกขึ้นต่อต้านแน่ แล้วอย่าหาว่าข้าไม่เตือนแล้วกัน ตอนนี้อาณาจักรดอว์นเริ่มสังเกตเห็นความเคลื่อนไหวในอาณาจักรข้างเคียงแล้ว ขุนนางในหลายๆ เมืองต่างพุ่งเป้ามาที่ศาสนจักรทั้งนั้น ขุนนางบางเมืองถึงกับก่อเหตุเผาโบสถ์ด้วยซ้ำ ข้าแนะนำว่าให้อพยพกลุ่มสาวกออกมาก่อนดีกว่า พวกเขาไม่จำเป็นต้องพลีชีพอย่างเปล่าประโยชน์เพราะความขัดแย้งครั้งนี้”


“ไม่ พวกเขาจะต้องสู้จนถึงที่สุด” เมนปฏิเสธ “ยิ่งสาวกพลีชีพไปมากเท่าไร พวกเราก็จะยิ่งอ้างเหตุในการแก้แค้นได้เต็มปากมากขึ้นเท่านั้น นี่ไม่ใช่การพลีชีพโดยเปล่าประโยชน์ แต่เป็นการสร้างความชอบธรรมในการทำสงคราม ในอาณาจักรที่ศาสนจักรยังหยั่งรากไม่ลึกและมีสาวกไม่มากนั้น การถอนกำลังมีแต่จะทำให้ศาสนจักรดูอ่อนแอเปล่าๆ”


“แล้วแต่ท่านเถอะ ข้าก็แค่ออกความเห็นเฉยๆ” เทรวอนแบมือ “ลำดับสุดท้ายก็คือเกรย์คาสเซิล...เฮ้อ พวกท่านดูเองแล้วกัน” เขาหยิบม้วนกระดาษออกมาจากแขนเสื้อแล้วโยนลงตรงหน้าเมน


เมนคลี่ม้วนกระดาษออกแล้วอ่านคร่าวๆ จดหมายฉบับนี้เขียนโดยราชินีเคลียร์วอเตอร์ การ์เซีย วิมเบิลดัน คิ้วของเมนขมวดมุ่นอย่างฉับพลัน


“พระองค์ทรงแขวนคอบาทหลวงเดการ์ตหรือนี่”


“ซ้ำยังทรงจับพวกสาวกไปเชือดให้ปลากินด้วย” เทรวอนเสริม “โบสถ์ก็ถูกพังราบเป็นหน้ากลอง พระองค์คงจะทรงรู้เรื่องผลข้างเคียงของยาแล้ว”


เฮเธอร์จุ๊ปาก “ข้าบอกตั้งแต่แรกแล้ว ต่อให้คนกินยาได้รับยาอย่างต่อเนื่อง แต่สุดท้ายร่างกายก็จะอ่อนแอลงจนตายอยู่ดี การใช้ของแบบนี้ทำลายกองทัพฝ่ายตรงข้ามเป็นวิธีที่ไม่เลวก็จริง แต่ลองเรื่องแดงขึ้นมาเมื่อไร อีกฝ่ายก็จะรู้จุดประสงค์ของศาสนจักรทันที และที่แย่กว่านั้นก็คือ ข้าจำได้ว่าก่อนหน้านี้ข้าได้รับรายงานว่า คนของพระองค์กินยานี้เพียงไม่กี่คนเท่านั้น คนส่วนใหญ่ที่กินยาเป็นชาวทะเลทรายในดินแดนใต้เสียมากกว่า”


“ไม่ถึงหนึ่งพันคน พระองค์ทรงบอกด้วยว่าจะทรงคิดบัญชีกับพวกเรา” เมนวางจดหมายลง “น่าขำนัก หากไม่มีศาสนจักรคอยหนุนหลัง พระองค์จะได้เป็นราชินีเคลียร์วอเตอร์หรือ แล้วพระราชาทอว์ฟิคทรงทำอะไรอยู่ ทรงได้ยาจากพวกเราไปแล้วนี่ เหตุใดยังไม่โจมตีดินแดนใต้อีก”


“เวลานี้พระองค์ทรงปราบดินแดนเหนืออยู่ เห็นว่าผู้ปกครองดินแดนเหนือวางแผนทรยศ จึงทรงต้องปราบกบฏเพื่อตัดปัญหาที่จะตามมาก่อน ดูท่าแล้วพระองค์ทรงประสงค์จะยึดดินแดนของพวกดยุกให้ได้ก่อน จึงค่อยทำสงครามขั้นเด็ดขาดกับราชินีการ์เซีย” เทรวอนตอบ “แต่ไม่รู้ว่าหากพระองค์ทรงยึดดินแดนเหนือได้แล้ว จะทรงพุ่งเป้าไปที่ดินแดนตะวันตกก่อนหรือไม่นี่สิ”


........................................




[Go To Next Chapter]( ./90.md)