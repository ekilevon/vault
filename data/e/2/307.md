##บทที่ 395 ลึกลงไปในป่าหิมะ
ลีฟกำลังลุยฝ่ากิ่งไม้และใบพืช เพื่อตามหาร่องรอยของไลต์นิ่งและเมซี
อันที่จริงจะเรียกว่าลุยฝ่าก็ไม่ถูกนัก เพราะร่างกายของเธอได้หลอมรวมกับป่าทึบแล้ว อวัยวะที่เคลื่อนไหวมีเพียงสายตาเท่านั้น
ความรู้สึกนี้มหัศจรรย์มาก เธอรู้สึกว่าตัวเองมีอิสระยิ่งกว่านกเสียอีก...เพราะหากนกไม่กระพือปีกก็จะร่วงลงจากฟ้า ในขณะที่เธอไม่เป็นอย่างนั้น ตราบใดที่ยังคงสถานะนี้ไว้ได้ เธอก็สามารถข้ามจากป่าอีกฝั่งไปยังป่าอีกฝั่งได้ภายในเวลาเพียงพริบตา
แน่นอนว่าหากเทียบกับป่าเร้นลับทั้งผืนแล้ว พื้นที่ที่ลีฟควบคุมได้ตอนนี้ก็ยังถือว่าเล็กน้อยมาก
นับตั้งแต่ที่พลังเธอพัฒนาเป็นต้นมา เธอก็หมายตาป่าเร้นลับซึ่งอยู่ทางทิศตะวันตกของเมืองชายแดนมาตลอด
หากสามารถควบคุมป่าที่กว้างใหญ่ผืนนี้ได้ เธอก็จะช่วยงานเจ้าชายโรแลนด์ได้มากขึ้น อย่างเช่นงานรับมือสัตว์อสูรและงานรวบรวมทรัพยากร เธอตอบแทนเจ้าชายได้เพียงไม่กี่อย่าง นอกจากดัดแปลงพันธุ์พืชเกษตรแล้ว ก็เห็นจะมีแต่เรื่องนี้ที่เธอพอทำได้
หากเทียบกับสวนดอกไม้หลังปราสาทแล้ว ที่แห่งนี้ก็คือป่าโดยแท้จริง มันซับซ้อนเกินกว่าที่ชีวบริเวณซึ่งเกิดจากต้นมะกอกและเถาองุ่นจะเทียบเคียงได้ ทุกๆ ย่างก้าวเต็มไปด้วยสิ่งมีชีวิตที่ซ่อนเร้นอยู่มากมาย หากมองตามรากไม้ลงไปก็จะเห็นสัตว์ที่กำลังจำศีล หนอนที่กำลังเลื้อย ศพที่กำลังเน่าเปื่อย ตลอดจนธารน้ำสายเล็กๆ ที่กำลังไหลริน
เพื่อป้องกันไม่ให้ตัวเองสูญสิ้นสติไปเสียก่อน ลีฟจึงค่อยๆ ขยายอาณาเขตอย่างระมัดระวัง โดยเริ่มจากกำแพงเมืองฝั่งตะวันตกเป็นที่แรก เธอค่อยๆ กลืนพื้นที่ป่าวันละนิดทุกวัน พอเริ่มคุ้นเคยแล้วจึงเริ่มกลืนพื้นที่ใหม่ๆ
หากเธอรักษาความเร็วระดับนี้ไว้ได้ อีกสักสองถึงสามปี เธอก็น่าจะกลืนป้าเร้นลับได้ทั้งผืนแล้ว
ไม่นานนัก ลีฟก็เจอตัวแม่มดสองคนที่กำลังล่าสัตว์อยู่ในป่า...หากพวกเธอไม่ได้บินเลียบยอดไม้ แต่เดินอยู่บนพื้นหิมะล่ะก็ เธอก็คงหาตำแหน่งพวกเธอได้เร็วกว่านี้
“ข้าเจอเหยื่อตัวหนึ่งล่ะ” ลีฟส่งเสียงผ่านการเขย่ากิ่งไม้
“ว้าย” ไลต์นิ่งสะดุ้งโหยง พอตั้งสติได้แล้วจึงลูบอกว่า “เจ้าทำข้าตกใจหมด”
“จิ๊บๆๆ!” เมซีพยักหน้ารัว
“ขอโทษที” ลีฟยื่นตัวออกมาจากลำต้นของต้นไม้ ราวกับกิ่งไม้ที่เพิ่งงอกใหม่ “เช่นนี้ดีขึ้นหรือไม่”
“อืม อย่างน้อยก็ไม่เหมือนว่าข้ากำลังคุยกับวิญญาณแล้ว” ไลต์นิ่งร่อนลงพื้นอย่างคล่องแคล่ว “เจ้าจะปรากฏตัวที่ไหนในป่าก็ได้หรือ”
“ใช่ แต่ต้องอยู่ในพื้นที่ควบคุมของข้านะ” เธอพยักหน้า
เมซีบินไปเกาะหลังลีฟ แล้วเดินวนไปวนมาสักครู่ ทั้งยังลองจิกตำแหน่งที่ร่างของลีฟเชื่อมกับต้นไม้อยู่หลายครั้ง “เจ้างอกออกมาจากต้นไม้จริงๆ ด้วย!”
ลีฟรู้สึกคันหลังจนหัวเราะออกมา “ก็นี่คือพลังของข้านี่”
“รู้สึกแปลกๆ อย่างไรไม่รู้”
“เจ้าว่าคนอื่นแปลกได้ด้วยหรือ ทีตัวเองยังแปลงร่างเป็นนกปีศาจได้เลย” ไลต์นิ่งค้อนขวับก่อนจะหันไปมองลีฟ “เหยื่ออยู่ที่ไหน”
“ตามข้ามา” เธอโยกศีรษะ
เนื่องจากเธอไม่สามารถคงสภาพร่างคนขณะเคลื่อนไหวได้ เธอจึงเสกให้เถาวัลย์ผุดขึ้นมาจากพื้นดิน แล้วนำทางคนกับนกอีกตัวไปยังเป้าหมาย
“เหยื่อที่ว่านี่คืออะไรหรือ” ไลต์นิ่งถาม
“หมูป่าตัวใหญ่น่ะ มันวิ่งออกมาจากป่าลึก” เธอตอบ “ว่าแต่เจ้าจะลงมือเองจริงๆ หรือ ข้าสามารถมัดมันด้วยเถาวัลย์แล้วโยนไปที่กำแพงเมืองได้นะ”
“แน่นอนสิ นักผจญภัยไม่ได้หวังแต่ผลลัพธ์นี่” สาวน้อยแหงนหน้าว่า “บางครั้ง ประสบการณ์ระหว่างทางก็ตราตรึงใจกว่าผลลัพธ์เสียอีก”
“ขอแค่มีเนื้อกินก็พอ จิ๊บ!”
ลีฟยกมุมปากขึ้น ทั้งสองคนเป็นแขกประจำของป่าเร้นลับตั้งแต่ตอนที่เธอยังไม่ได้เริ่มกลืนป่าด้วยซ้ำ วิธีฝึกพลังของพวกเธอก็คือการล่าสัตว์ในป่า จากนั้น เมซีก็จะขนสัตว์ที่ล่ามาได้ทั้งหมดกลับไปยังปราสาท ทุกวันนี้ เนื้อสัตว์กว่าครึ่งบนโต๊ะอาหารก็ได้มาจากพวกเธอทั้งนั้น
“โน่น อยู่ตรงโน้น” ลีฟพูด
หมูป่าตัวใหญ่ตัวหนึ่งกำลังก้มกินน้ำอยู่ริมลำธาร เขี้ยวที่มุมปากของมันทั้งใหญ่และแหลมคม ขนตามตัวยาวประมาณหนึ่งนิ้วมือได้ ดูท่าทางรับมือยากไม่น้อย หากเป็นพรานทั่วไป เจอสัตว์ป่าแบบนี้คงถอยหนีไปไกลแล้ว แต่สำหรับแม่มดแล้ว สัตว์พวกนี้เป็นแค่อาหารชั้นดีเท่านั้น
“ข้าเอง” ไลต์นิ่งชักกริชออกมา
“ไม่ใช้ปืนหรือ” ลีฟถามอย่างประหลาดใจ
“แบบนั้นก็ไม่ท้าทายน่ะสิ” เธอเขี่ยปลายจมูกอย่างมั่นใจ ก่อนจะพุ่งตรงไปยังเป้าหมาย
“สู้ๆ!”
สาวน้อยพุ่งตัวจากด้านหลังหมูป่าไปยังศีรษะของมันภายในพริบตาราวกับลำแสงสีทอง จากนั้นก็ดีดตัวขึ้นด้านบน หมูป่าพลันสะบัดศีรษะ ก่อนจะส่งเสียงร้องดังลั่นออกมาทันที
พลาดเป้าหรือ ไม่สิ...ลีฟสังเกตว่าดวงตาข้างหนึ่งของหมูป่ากลายเป็นรูเลือดไปแล้ว ดูท่าแล้ว ไลต์นิ่งคงตั้งใจจะใช้ความแคล่วคล่องว่องไวของตัวเองมาปิดโอกาสโจมตีของศัตรูก่อน จากนั้นจึงค่อยใช้วิธีการต่อสู้ตัดกำลังมาสูบพลังชีวิตของศัตรูอย่างช้าๆ
เมื่อเผชิญหน้ากับไลต์นิ่งที่บินได้ หมูป่าก็ดูงุ่มง่ามไปถนัดใจ ไม่นานนักมันก็หมดแรงจะต่อสู้ ร่างของมันทรุดลงไปนอนแน่นิ่งอยู่บนพื้นหิมะ
เธอผิวปากหวือ “เป็นอย่างไรบ้าง”
“ไม่เลวนี่” ลีฟเสกเถาวัลย์ไปพันรอบขาหลังหมูป่า แล้วยกร่างมันขึ้นมา “เอาเลือดมันออกให้หมดก่อน เจ้าชายตรัสว่าเนื้อที่ไม่ติดเลือดอร่อยกว่า”
“เอื้อก” เมซีกลืนน้ำลาย “เย็นนี้จะได้กินเต็มคราบแล้ว”
“ช้าก่อน...” ลีฟพลันรู้สึกเหมือนมีสิ่งมีชีวิตอีกชนิดพุ่งออกมาจากในป่า เธอเลื่อนสายตาไปยังพื้นที่รอบนอกเขตควบคุม ก็เห็นหมาป่าขนเทาสองตัวกำลังมุ่งหน้ามาทางนี้
ไม่ชอบมาพากลเสียแล้ว เธอขมวดคิ้ว โดยปกติแล้ว สัตว์ป่าประเภทนี้จะอยู่ในป่าลึก ต่อให้เป็นฤดูหนาว ก็ไม่ค่อยออกมาป้วนเปี้ยนใกล้เมืองชายแดนขนาดนี้
ในขณะที่กำลังลังเลว่าจะบอกเรื่องนี้กับไลต์นิ่งดีหรือไม่นั้น เงาร่างที่คุ้นเคยก็ปรากฏแก่สายตาเธอ...ลีฟรู้สึกขนลุกไปทั้งร่าง ภาพการต่อสู้อันดุเดือดในดินแดนร้างพลันผุดขึ้นในสมองเธออีกครั้ง
ปีศาจ!
เธอเห็นปีศาจรูปร่างสูงใหญ่สองคนกำลังมุ่งหน้ามาทางกำแพงเมืองอย่างช้าๆ ที่แขนไม่มีหินเวทมนตร์ บนหลังไม่มีหอกยาว ดูเหมือนไม่ได้พกอาวุธมาด้วย แต่ลีฟสังเกตว่าพวกเขาสวมถุงมือเหล็กสีดำคนละหนึ่งข้าง...นั่นคืออาวุธที่เคยสังหารพวกเรดเปปเปอร์มาแล้ว
ทำไมปีศาจถึงมาที่นี่ได้
เธอทั้งหวาดหวั่นและร้อนรน ความสนใจทั้งหมดพุ่งกลับไปที่ไลต์นิ่งอีกครั้ง “รีบไปจากที่นี่ซะ ปีศาจมาแล้ว!”
“อะไรนะ!” แม่มดทั้งสองอึ้งไปเล็กน้อย
ลีฟบรรยายภาพที่เห็นให้อีกฝ่ายฟังคร่าวๆ ก่อนจะเร่งอีกฝ่ายว่า “รีบไปซะ พวกมันไม่มีพาหนะ ตามพวกเจ้าสองคนไม่ทันหรอก ข้าเองก็จะรีบตามไปเหมือนกัน”
ทว่าผิดคาด ไลต์นิ่งลังเลอยู่สักครู่ก่อนจะส่ายหน้าว่า “ข้าจะอยู่สู้กับพวกเขาที่นี่”
“สะ...สู้หรือ” ลีฟตะลึงงัน “เพราะเหตุใด”
“หากข้าหนีศัตรูไปเสียตั้งแต่ตอนนี้ แล้วต่อไปจะเอาชนะพวกเขาได้อย่างไร” สาวน้อยสูดหายใจลึกก่อนจะควักปืนออกมาจากเอว “ท่านพ่อบอกว่า ล้มตรงไหนก็ให้ลุกขึ้นตรงนั้น ข้าจะไม่หนีอีกต่อไป”
………………………………….


[Go To Next Chapter]( ./308.md)