##บทที่ 303 เตรียมการโจมตีทางอากาศ
หลังจากทดลองประกอบและทดสอบมาเกือบหนึ่งสัปดาห์ โรแลนด์กับอันนาก็ทำชนวนระเบิดแบบกระทบแตกได้สำเร็จ
ของชนิดนี้ไม่เหมือนชนวนกระสุนปืนใหญ่ มันไม่ต้องรับอุณหภูมิและแรงดันสูง และไม่ต้องห่วงเรื่องความเร่งเนื่องจากแรงโน้มถ่วงของโลกขณะพุ่งออกจากปากกระบอกปืน ดังนั้นโครงสร้างของมันจึงไม่ซับซ้อน ทว่าแม้มันจะมีส่วนประกอบแค่เข็มแทงชนวนกับสปริงก็ตาม คนทั้งสองก็ยังต้องทดลองประกอบอยู่หลายครั้งกว่าจะสำเร็จ
ปัญหาหลักอยู่ที่ ไม่มีใครรู้ว่าสปริงต้องมีความยืดหยุ่นแค่ไหน จึงจะไม่จุดชนวนในกรณีที่เผลอทำระเบิดหล่นโดยไม่ตั้งใจ และทำให้เข็มแทงชนวนยังสามารถแทงชนวนได้เมื่อถึงคราวใช้งานแบบปกติ
ดังนั้น เขากับอันนาจึงต้องทดสอบโดยปรับขนาดและความแข็งของสปริงไปเรื่อยๆ
โชคดีที่ก่อนหน้านี้อันนากับลูเซียทำงานสะสมไว้มาก โรแลนด์จึงมีวัตถุดิบชั้นดีให้ทดลองใช้จำนวนมหาศาล จนกระทั่งได้โลหะที่ผ่านการทดสอบซึ่งก็คือโลหะหมายเลขหนึ่งสามหกห้าในที่สุด โลหะชนิดนี้มีความแข็งสูง ความเหนียวต่ำ ต่อให้ระเบิดร่วงลงมาจากความสูงหนึ่งเมตร มันก็ยังไม่บุบมาก
หลังจากเลือกสปริงที่เหมาะสมได้แล้ว ส่วนอื่นๆ ที่เหลือก็ราบรื่นดีทุกอย่าง แม้โรแลนด์ไม่เคยเห็นหน้าตาชนวนจริงๆ มาก่อน แต่ก็ยังออกแบบมันได้โดยอ้างอิงจากหลักการทำงานของมัน
แน่นอนว่าอาจจะล้าหลังไปบ้าง แต่ก็นั่นเพียงพอสำหรับระเบิดอากาศที่ทั้งใหญ่และหยาบแล้ว
ชนวนกระทบแตกที่สมบูรณ์แล้วมีหน้าตาเหมือนเสาทรงกระบอก ยาวสิบสองเซนติเมตร เส้นผ่านศูนย์กลางประมาณห้าเซนติเมตร ส่วนล่างเป็นร่องเกลียว สามารถขันลงรูที่อยู่ด้านบนระเบิดได้
ด้านในของมันเซาะร่องไว้ ทำให้เข็มแทงชนวนซึ่งมีหน้าตาคล้ายกันเสียบลงร่องได้พอดี เวลาปกติ เข็มแทงชนวนจะถูกสปริงดันไว้ที่ปากร่อง ปลายเข็มหย่อนลงไปในร่อง ห่างจากเชื้อปะทุประมาณหนึ่งนิ้วมือพอดี และเพื่อความปลอดภัย โรแลนด์ยังเจาะรูที่ส่วนบนของเข็มแทงชนวน แล้วใช้สลักยึดมันไว้กับปลอกระเบิดด้วย ก่อนทิ้งระเบิดจะต้องดึงสลักเหล็กชิ้นนี้ออกก่อน เข็มแทงชนวนจึงจะสามารถขยับขึ้นลงได้ตามปกติ
โรแลนด์ทดลองทิ้งระเบิดในบ่ายที่ปลอดโปร่งวันหนึ่ง
เนื่องจากเมื่อเติมเศษหินและดินปืนลงไปแล้ว ระเบิดลูกนี้มีน้ำหนักใกล้เคียงกับไนติงเกลห้าคน โรแลนด์จึงไม่ได้ขึ้นบอลลูนไปด้วย แต่คอยสังเกตการณ์ผ่านกล้องส่องทางไกลในจุดที่ห่างจากตำแหน่งทิ้งระเบิดสามร้อยเมตรแทน
นอกจากเขาแล้ว ผู้ที่ร่วมสังเกตการณ์ครั้งนี้ยังมีผู้บัญชาการกองทัพที่หนึ่งขวานเหล็ก และหัวหน้าอัศวินคาร์เตอร์ด้วย
“ฝ่าบาทจะทรงใช้บอลลูนอากาศร้อนขนห่อดินระเบิดยักษ์ไปทิ้งวังหลวงหรือพ่ะย่ะค่ะ” หลังจากฟังแผนสงครามของโรแลนด์จบ คาร์เตอร์ก็แทบไม่เชื่อหูตัวเอง เจ้าชายจะโจมตีศัตรูจากความสูงสองพันเมตร โดยไม่สนใจกำแพงเมืองและทหารที่ประจำการทั้งหมด นี่เป็นการล้มล้างคติการทำสงครามที่มีมาแต่เดิมของเขาอย่างสิ้นเชิง...ซึ่งแน่นอนว่าหลังจากที่อยู่เมืองชายแดนมาหนึ่งปี คติต่างๆ ของเขาก็ถูกล้มล้างไปไม่รู้กี่ครั้งต่อกี่ครั้งแล้ว
“หากควบคุมให้ดี ก็มีโอกาสสำเร็จอยู่แล้ว” โรแลนด์พยักหน้า “เวลานี้ทอว์ฟิคกำลังเกณฑ์ทหารพลเรือนชุดใหม่ หากข้าหยุดเขาไม่ได้ ดินแดนตะวันตกก็ต้องถูกกองทัพติดยาโจมตีอย่างไม่ต้องสงสัย ต่อให้พวกเราชนะ ก็ไม่ก่อให้เกิดประโยชน์อันใดแก่เมืองชายแดน”
ทาซาส่งจดหมายลับมาบอกว่า จนถึงตอนนี้ ทอว์ฟิคก็ยังคิดทำสงครามตัดกำลังเขาด้วยลูกไม้เดิมๆ อยู่ ไม่รู้ว่าบริวารที่บารอฟส่งไปจะแย่งคนมาอยู่เมืองชายแดนได้ก่อนอีกฝ่ายหรือไม่
“หากฝ่าบาททรงเขวี้ยงสายฟ้าสวรรค์ใส่พระราชาทอว์ฟิคได้จริง พระองค์จะต้องตกพระทัยจนทำอะไรไม่ถูกแน่ๆ พ่ะย่ะค่ะ!” ขวานเหล็กพูดอย่างตื่นเต้น “นี่คืออาญาสวรรค์ที่ผู้ใดก็ไม่อาจต้านทานได้!”
“ขอให้เป็นเช่นนั้นเถอะ” โรแลนด์หัวเราะ
แม้ทาซาจะเขียนในจดหมายด้วยว่า ทอว์ฟิคน่าจะรู้สูตรผลิตดินปืนแล้ว ถึงได้ตั้งโรงงานขึ้นในเขตเมืองชั้นในเพื่อผลิตวัตถุอันตรายชนิดนี้ชุดใหญ่ แต่หลังจากที่เขาขบคิดอย่างละเอียดแล้ว สุดท้ายก็ยังพุ่งเป้าไปที่วังหลวงเหมือนเดิม
เหตุผลนั้นง่ายมาก เพราะวังหลวงเด่นสะดุดตานั่นเอง
เมื่อมองลงมาจากระดับความสูงสองพันเมตร แม้แต่เมืองที่ใหญ่ที่สุดของเกรย์คาสเซิลก็ยังเหลือขนาดแค่ครึ่งฝ่ามือ ดังนั้นเวลาทิ้งระเบิดจึงต้องหาตำแหน่งล่วงหน้าไว้ก่อน วังหลวงตั้งอยู่ในใจกลางเขตเมืองชั้นใน รอบด้านมีกำแพงสีแดงโอบล้อม หลังคาตำหนักทุกแห่งปูด้วยหินสีขาวสะอาด สามารถมองเห็นได้อย่างชัดเจนเวลาทิ้งระเบิด แทบไม่มีโอกาสมองพลาดได้เลย
แต่ว่าโรงงานผลิตดินปืนไม่ใช่เช่นนั้น
เขาไม่มีแผนที่เมืองหลวงอยู่ในมือ และบนพื้นดินก็ไม่มีคนคอยนำทาง ลำพังแค่คำพูดคงอธิบายตำแหน่งเป้าหมายได้ลำบาก นอกจากนี้โรงงานก็มีขนาดไม่ใหญ่ หากทิ้งระเบิดพลาดไปโดนบ้านประชาชนเข้า แผนครั้งนี้ก็คงล่มไม่เป็นท่า
ทันใดนั้นเอง เงาสีขาวก็พุ่งลงมาที่พื้น กลุ่มควันพวยพุ่งขึ้นมาจากสนามทดลองก่อนที่เสียงกระแทกพื้นหนักๆ จะดังตามมา
“ดูท่าระเบิดจะร่วงถึงพื้นแล้ว” โรแลนด์เก็บกล้องส่องทางไกล “พวกเราไปดูกันดีกว่า”
หลังจากฝึกซ้อมมาตลอดหนึ่งสัปดาห์ ทักษะการทิ้งระเบิดของไลต์นิ่งก็พัฒนาขึ้นมาก ระเบิดอากาศลูกนี้ตกลงห่างจากจุดกึ่งกลางเป้าหมายไม่ถึงห้าเมตร ระเบิดทั้งลูกถูกฝังอยู่ในดิน ปลอกนอกถูกแรงกระแทกอัดจนผิดรูปไป
หลังจากดิสแตนต์เกซลงจอด และอันนาใช้ไฟสีดำผ่าระเบิดออกแล้ว ทุกคนก็เห็นดินบริเวณที่อยู่ใกล้กับตำแหน่งชนวนกลายเป็นสีดำเกรียม...นั่นแปลว่าก๊าซอุณหภูมิสูงจากเชื้อปะทุได้ลุกไหม้ดินปืนที่กระจายอยู่บนผิวดินแล้ว ชนวนทำงานได้ตามปกติ หากสิ่งที่บรรจุในตัวระเบิดเป็นไนโตรสตาร์ช มันก็จะเจาะผิวดินได้ลึกถึงสี่ถึงหกเมตร ทั้งยังสามารถสังหารคนซึ่งไม่มีเกราะกำบังในระยะห้าสิบเมตรได้ด้วย
เมื่อการคิดค้นระเบิดอากาศสำเร็จลงด้วยดี คราวนี้ก็ถึงการวางกลยุทธ์สงครามแล้ว
โรแลนด์กวาดตามองไปที่กลุ่มคน ก่อนจะพูดขึ้นอย่างช้าๆ ว่า “แผนการโจมตีเมืองหลวงจะเริ่มขึ้นในอีกหนึ่งสัปดาห์ข้างหน้า อันดับแรกคือขวานเหล็ก เจ้านำกองปืนห้าสิบคนคุ้มครองแม่มดไปที่เมืองซิลเวอร์ ที่นั่นมีเขตภูเขาอยู่หนึ่งแห่ง สามารถใช้พรางตัวได้ เหมาะแก่การตั้งค่ายและปล่อยบอลลูนอย่างมาก”
“น้อมรับพระบัญชาพ่ะย่ะค่ะ ฝ่าบาท!” ขวานเหล็กรับคำสั่ง
“พวกเราจะไม่ออกบินจากเมืองชายแดนหรือเพคะ” เวนดี้ถาม
“ไม่ล่ะ บินแบบนั้นไกลเกินไป” โรแลนด์ส่ายหน้า การเดินทางทางบกจากดินแดนตะวันตกไปยังเมืองหลวงใช้เวลาหนึ่งสัปดาห์เป็นอย่างต่ำ ต่อให้เปลี่ยนมาใช้บอลลูนก็ยังต้องใช้เวลาประมาณสามวัน นับรวมขากลับด้วยก็หกวันได้ ตะกร้าบอลลูนที่ติดตั้งอุปกรณ์ทิ้งระเบิดแล้วสามารถบรรทุกคนได้เพียงสองคนเท่านั้น ไนติงเกลจึงตามพวกเธอไปด้วยไม่ได้ และในบรรดาแม่มดสี่คนก็มีแค่อันนาเท่านั้นที่พอจะต่อสู้เป็น การค้างคืนในป่าหกคืนจึงถือว่าเสี่ยงเกินไป เขาวางใจไม่ได้จริงๆ “หากเริ่มบินจากเมืองซิลเวอร์ พวกเจ้าก็จะใช้เวลาปฏิบัติภารกิจแค่วันเดียวเท่านั้น และยังสามารถเดินทางกลับได้ก่อนพระอาทิตย์ตกดินด้วย”
“อันดับต่อไปก็คือแม่มด ผู้ปฏิบัติภารกิจครั้งนี้ได้แก่อันนา เวนดี้ ไลต์นิ่ง เมซี ไนติงเกล และซิลเวีย สองคนหลังมีหน้าที่สังเกตการณ์พื้นที่รอบค่าย ส่วนสี่คนแรกปฏิบัติการโจมตีตามขั้นตอนที่ฝึกไว้ โดยเฉพาะอย่างยิ่งไลต์นิ่ง” เขามองไปที่เด็กสาว “ภารกิจครั้งนี้จะสำเร็จหรือไม่ขึ้นอยู่กับเจ้าแล้ว”
“เรื่องนี้ไว้ใจหม่อมฉันได้เพคะ” ฝ่ายหลังตบหน้าอกว่า
“เช่นนั้นสิ่งที่ข้าจะพูดเป็นอย่างสุดท้ายก็คือ ดูแลตัวเองด้วย” โรแลนด์เน้นชัดทุกถ้อยคำ “ข้าจะรอพวกเจ้าอยู่ที่เมืองชายแดน”
สี่วันต่อมา ระเบิดลูกแรก ‘อีสต์วินด์หมายเลขหนึ่ง’ ก็ถูกบรรทุกขึ้นรถม้า และขนขึ้นเรือสินค้าซึ่งมุ่งหน้าไปยังเมืองซิลเวอร์ภายใต้ความคุ้มกันของกองทัพที่หนึ่ง
........................................


[Go To Next Chapter]( ./216.md)