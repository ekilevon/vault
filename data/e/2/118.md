##บทที่ 206 ‘ฝูงแมลง’
สุดท้ายโซโรยาก็เป็นคนแก้ปัญหาเรื่องกระจก


เธอดูแบบจากปรอทที่นำมาจากห้องทดลอง แล้ววาดผิวเคลือบแวววาวเหมือนปรอทลงบนกระจกใส เพียงเท่านี้ก็จะได้กระจกคุณภาพเดียวกับกระจกปรอทแล้ว ทั้งยังไม่ต้องกังวลเรื่องพิษจากปรอทด้วย


หากเทียบกับกระจกชนิดติดแผ่นเงินแล้ว กระจกชนิดเคลือบผิวย่อมสะท้อนแสงได้ดีกว่ามาก โรแลนด์สละแก้วคริสตัลส่วนหนึ่งมาทำกระจกขนาดพกพาให้แม่มดทุกคน ของขวัญชิ้นเล็กๆ ที่ใช้ส่องใบหน้าตัวเองได้ชัดเจนนี้ทำให้แม่มดทั้งหลายตื่นเต้นดีใจกันยกใหญ่ แม้แต่บุ๊กที่มักมีสีหน้าเรียบเฉยก็ยังอดยิ้มไม่ได้ เขาเห็นแล้วก็พลอยชื่นใจไปด้วย ถึงแม่มดจะมีลูกไม่ได้ แต่พวกเธอก็ยังเป็นผู้หญิงอยู่ดี


จะเสียดายก็ตรงที่เขาไม่สามารถขายของใช้แสนสะดวกชนิดนี้ให้ชาวเมืองในราคาถูกได้ เพราะแก้วคริสตัลที่ใช้เป็นวัตถุดิบหลักมีราคาค่อนข้างสูง มิหนำซ้ำห้องทดลองยังต้องใช้แก้วจำนวนมากในการผลิตภาชนะโปร่งใสอีก เคโมรู้วิธีผลิตแก้วก็จริง แต่ห้องทดลองยังมีภารกิจสำคัญอีกมาก จึงแบ่งคนมาทำงานนี้ไม่ได้...ลูกศิษย์ของเคโมส่วนใหญ่กำลังยุ่งอยู่กับการสังเคราะห์กรดสองชนิดและการแช่ดินสำลี ในขณะที่หัวหน้านักเล่นแร่แปรธาตุกับลูกศิษย์อีกกลุ่มหนึ่งก็กำลังหมกมุ่นอยู่กับการผลิตเมอร์คิวรีฟูลมิเนต ตราบใดที่ยังคิดวิธีผลิตกรดเชิงอุตสาหกรรมไม่ได้ เขาก็ยังไม่มีแก่ใจไปผลิตของสิ่งอื่น


นอกจากกระจกเงาแล้ว โรแลนด์ยังเปลี่ยนวิธีเลื่อนระยะวัตถุจากที่ต้องใช้นิ้วเลื่อนมาเป็นปุ่มหมุนด้วย เขาสั่งแก้เพียงไม่กี่คำ อันนาก็เข้าใจทันที โครงยึดแบบใหม่ถูกสร้างเสร็จอย่างรวดเร็วด้วยพลังไฟสีดำ หลังจากเลือกกรวยเลนส์ที่ขยายภาพได้ใหญ่ที่สุดมาสองชุดแล้ว กล้องจุลทรรศน์แบบใช้แสงชุดแรกก็เป็นอันเสร็จสมบูรณ์


โรแลนด์รีบเรียกสมาชิกทุกคนในสโมสรแม่มดมาที่สวนหลังปราสาทในขณะที่แสงอาทิตย์ยังสว่างพอ การเรียนการสอนวิชาชีววิทยาจึงเริ่มต้นอย่างเป็นทางการ


...


ตอนที่ลิลลี่เดินเข้าไปในสวนด้านหลังนั้น เธอเห็นพืชในนั้นเจริญงอกงามขึ้นอีกแล้ว


องุ่นบนระแนงเปลี่ยนเป็นสีม่วงแดงแล้ว เธอจำได้ว่าเธอเพิ่งเห็นมันสุกไปเมื่อสัปดาห์ก่อนนี้เอง ไลต์นิ่งบินขึ้นไปเด็ดองุ่นสุกมาโยนให้ทุกคนเป็นระยะ ส่วนนกอ้วนที่เพิ่งย้ายมาอยู่เมืองชายนั่นเอาแต่ยืนจิกองุ่นทีละคำๆ แล้วแหงนหน้ากลืนลงท้องไม่แบ่งใคร


ใต้ร่มไม้กลางสวน เจ้าชายกำลังคุยอะไรบางอย่างกับอันนา ดูเผินๆ เหมือนคู่รักแสนหวานก็จริง แต่ลิลลี่รู้ว่าพวกเขาไม่ได้กำลังพลอดรักกัน หากเดินเข้าไปฟังใกล้ๆ ล่ะก็ เธอจะต้องได้ยินคำศัพท์ประหลาดมากมาย ตลอดจนการถกเถียงที่น่างุนงงแน่นอน...อย่างเช่น เจ้าก้อนกลมหน้าตาเป็นอย่างไร ทำไมแมวถึงตายแล้วฟื้นได้ หรือสสารเปลี่ยนเป็นคลื่นได้อย่างไร ที่ไนติงเกลรักษาระยะห่างจากพวกเขาเกินห้าเมตรก็คงเพราะเหตุนี้นี่ล่ะ...ขืนฟังเรื่องพวกนี้นานๆ คงหลับกันพอดี!


ส่วนเวนดี้ก็มักอยู่กับบุ๊กเป็นประจำ ไม่ว่าจะอยู่ในสถานการณ์ใดก็ยังคงรอยยิ้มและสีหน้าอ่อนโยนเสมอ บางครั้งเธอยังรู้สึกว่าเวนดี้มองเธอด้วยสายตาเดียวกับที่มองเด็กด้วยซ้ำ ลิลลี่ถอนใจหน่ายๆ พลางเหลือบมองหน้าอกเวนดี้ จากนั้นก็ก้มมองหน้าอกตัวเอง ช่างต่างกันราวฟ้ากับดินจริงๆ


หากหน้าอกเธอเหมือนเวนดี้เมื่อไร ก็คงพ้นวัยเด็กเมื่อนั้นกระมัง


หลังจากแม่มดทุกคนมาถึง โรแลนด์ก็นำเครื่องโลหะสีดำๆ สองเครื่องมาวางบนโต๊ะ นั่นคงเป็นกล้องจุลทรรศน์ที่เขาบอกว่าใช้ดูโลกเล็กๆ ได้ ลิลลี่คิด วัตถุในภาพขยายอาจมีหน้าตาเปลี่ยนไปจากเดิมได้ แต่สรรพสิ่งในโลกนี้ประกอบขึ้นจากก้อนกลมๆ เล็กๆ จริงๆ น่ะหรือ เรื่องนี้เธอเชื่อไม่ลงจริงๆ ก้อนกลมๆ อะไรนั่นจะประกอบกันเป็นก้อนหินที่แข็งแรงได้อย่างไร


เจ้าชายให้องครักษ์ยกน้ำมาหนึ่งถัง แล้วหยดน้ำลงไปใต้กล้องจุลทรรศน์หลายหยด...ตรงนี้ต่างจากที่ลิลลี่คิดไว้มาก น้ำถังนั้นไม่ขุ่นหรือสกปรกแม้แต่น้อย ยามกระทบแสงก็ใสแจ๋วจนเห็นก้นถัง คล้ายกับไม่มีอะไรเจือปนอยู่เลย หรือว่า...หากเอามาส่องกล้องจุลทรรศน์แล้วจะเห็นเจ้าก้อนกลมกำลังขยับอยู่จริงๆ


“ในน้ำมีอะไรขยับด้วยล่ะ!” เสียงร้องอย่างตกใจของพวกพี่น้องดังขึ้นไม่หยุด นั่นเป็นเรื่องเหนือความคาดหมายเธอมาก “อ๊ะ มันหนีไปแล้ว!”


“ไม่ได้มีแค่ตัวเดียวเสียด้วย ดูเหมือนจะมีเยอะเชียวล่ะ”


“สวรรค์ มันคือแมลงหรือ พวกมันหน้าตาไม่เหมือนกันเลย!”


“ตัวนี้เหมือนปูตัวใสๆ เลย”


ลิลลี่พลันนึกประหลาดใจ ไม่ใช่ก้อนกลม แต่เป็นแมลงอย่างนั้นหรือ เจ้าชายโกหกพวกเธอจริงๆ ด้วย! แต่ว่า...แมลงก็แปลกดีเหมือนกัน เมื่อครู่เธอไม่เห็นอะไรในน้ำแท้ๆ! พอถึงตาเธอ เธอก็เลิกวางท่าเหมือนทุกครั้ง แล้วหรี่ตายื่นหน้าไปที่กล้องจุลทรรศน์อย่างกระตือรือร้น


จากนั้น เธอก็เห็นภาพที่ไม่น่าเชื่อ


ภายในไดอะแฟรม วัตถุรูปร่างประหลาดจำนวนมากกำลังเคลื่อนไหวอย่างอิสระ บ้างก็มีลักษณะเป็นสี่เหลี่ยม รอบๆ ตัวมีขนนุ่มนิ่ม บ้างก็หน้าตาเหมือนแมลงปีกแข็งกับปูผสมกัน นอกจากนี้ยังมีบางพวกหน้าตาเหมือนข้าวสาลีมีขาด้วย แต่ไม่ว่ารูปลักษณ์ภายนอกจะประหลาดอย่างไร พวกมันส่วนใหญ่ก็โปร่งใสทั้งนั้น ราวกับไม่มีเปลือกหรือผิวหนังหุ้มกายใดๆ ใสชัดจนมองเห็นภายในตัวมันได้...แน่นอนว่า ในท้องแมลงพวกนี้ก็แทบจะว่างเปล่าเหมือนกัน


“ฝ่าบาท พวกมันคือแมลงจริงๆ หรือเพคะ” บุ๊กถาม


“สิ่งที่พวกเจ้าเห็นน่าจะเป็นโพรทิสต์กับสิ่งมีชีวิตเซลล์เดียว เรียกว่าแมลงคงไม่เหมาะนัก น่าจะเรียกว่าจุลินทรีย์มากกว่า” เจ้าชายอธิบาย


“จุลินทรีย์หรือเพคะ”


“ใช่แล้ว จุลินทรีย์ก็เป็นสิ่งมีชีวิตเหมือนกัน แต่พวกมันมีขนาดเล็กมาก นอกจากจุลินทรีย์สองชนิดที่พวกเจ้าเห็นแล้ว ยังมีแบคทีเรียและไวรัสซึ่งมีขนาดเล็กกว่าด้วย แต่ตอนนี้ กล้องจุลทรรศน์ยังขยายได้ไม่มากพอจะเห็นจุลินทรีย์สองชนิดนี้ พวกมันก็คือสาเหตุที่ทำให้อาหารบูดเน่าและทำให้เกิดโรคต่างๆ นั่นเอง” เจ้าชายโรแลนด์ยิ่งอธิบายก็ยิ่งสนุก “สิ่งมีชีวิตขนาดเล็กพวกนี้มีอยู่ทั่วไปและมีปริมาณมาก โชคดีที่พวกมันส่วนใหญ่ทนความร้อนไม่ได้ ดังนั้น นี่จึงเป็นเหตุผลที่ว่าทำไมพวกเราถึงต้องต้มน้ำก่อนดื่ม ปรุงเนื้อปลาให้สุกก่อนกิน และไม่ควรใช้น้ำอาบน้ำซ้ำนั่นเอง”


แม้จะนึกภาพสิ่งมีชีวิตที่มีขนาดเล็กกว่านี้ได้ยาก แต่พอนึกถึงว่าสมัยก่อนตอนที่ตัวเองดื่มน้ำ ก็เคยดื่มแมลงฝูงใหญ่พวกนี้ลงไปด้วย ลิลลี่ก็ขนลุกซู่ไปทั้งร่าง


มิหนำซ้ำ เจ้าชายยังบอกด้วยว่าเจ้าสิ่งเล็กๆ ที่ไม่มีใครสังเกตเห็นพวกนี้เป็นตัวการทำให้อาหารบูดเน่า


ในเมื่อเธอสามารถรักษาความสดของขนมปังและข้าวต้มเนื้อได้ น้ำ...ก็น่าจะได้เหมือนกันกระมัง


พอคิดถึงตรงนี้ เธอก็ปล่อยพลังออกมาคลุมหยดน้ำที่อยู่ใต้กล้องจุลทรรศน์


และแล้ว ความเปลี่ยนแปลงที่ไม่มีใครคาดคิดก็เกิดขึ้น


‘แมลง’ ส่วนหนึ่งตัวสั่นระริก ก่อนจะเปลี่ยนรูปร่างอย่างรวดเร็ว ผิวของพวกมันไม่ใสอีกต่อไป แต่ดูคล้ายกับมีเกราะสีม่วงมาเคลือบอยู่ด้านนอก รอบๆ ตัวมีหนวดงอกออกมาเป็นเส้นๆ หนวดพวกนั้นเริ่มกลืนกินแมลงรอบๆ ที่ยังอยู่ในสภาพเดิม ไม่สิ...ไม่ใช่กลืนกิน ลิลลี่เห็นชัด พวกมันกำลังทำให้อีกฝ่ายกลายเป็นแบบเดียวกับตัวเองด้วยความเร็วอันน่าตกใจ หนวดของมันแทงเข้าไปในตัวจุลินทรีย์ตัวอื่นๆ ราวกับดาบอันแหลมคม จากนั้นอีกฝ่ายก็แปรสภาพเป็นแบบเดียวกับมัน


ไม่รู้ว่าเธอคิดไปเองหรือเปล่า เธอรู้สึกว่าฝูงแมลงที่แปลงร่างพวกนี้กำลังเปลี่ยนแปลงสิ่งมีชีวิตที่มองไม่เห็นพวกนั้น ไม่นานนัก ในน้ำก็ปรากฏจุดสีม่วงขึ้นมาเป็นดวงๆ เพียงไม่กี่อึดใจ จุดสีม่วงที่เพิ่มปริมาณมากขึ้นเรื่อยๆ ก็ค่อยๆ เชื่อมกันเป็นเนื้อเดียวคล้ายกับพรมสีม่วงอ่อน แมลงมีหนวดยืนเรียงกันบนพรมผืนนั้นอย่างเป็นระเบียบราวกับกองทหาร และคล้ายกับพวกมันจะรู้ว่าเธอกำลังดูอยู่ จึงชูหนวดขึ้นข้างบนราวกับกำลังแสดงความเคารพ


เธอเพิ่งเคยเห็นโฉมหน้าที่แท้จริงของพลังตัวเองเป็นครั้งแรก


........................................








[Go To Next Chapter]( ./119.md)