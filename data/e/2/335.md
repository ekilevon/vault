##บทที่ 423 ‘เชื่อมต่อ’
…
หลังจากทบทวนสัญญาทั้งสองฉบับอยู่หลายครั้ง สเปียร์ก็ตวัดพู่กันลงชื่อที่ท้ายกระดาษอย่างตั้งใจ
สัญญาฉบับแรกคือ ‘ข้อตกลงการปกครองแผ่นดิน’ ส่วนอีกฉบับคือ ‘ข้อบังคับพื้นฐานของสโมสรแม่มด’
สัญญาฉบับแรกมีเนื้อความว่า หลังจากที่ทอว์ฟิคถูกโค่นล้มไปแล้ว เธอจะนำสันเขาฟอลเลนดรากอนไปสวามิภักดิ์ต่อโรแลนด์ และมอบอำนาจศักดินาคืนให้เขาตามเงื่อนไขของพระราชาองค์ใหม่ ส่วนโรแลนด์ก็จะให้อำนาจใหม่แก่เธอในฐานะผู้ปกครองสันเขาฟอลเลนดรากอน สัญญาฉบับนี้แบ่งอำนาจปกครองส่วนนี้ออกเป็นด้านบุคลากร ด้านการบริหาร และด้านการเงิน แม้แนวคิดนี้จะค่อนข้างใหม่ แต่ก็เข้าใจได้ไม่ยาก ทั้งยังครอบคลุมไปถึงงานประจำวันของเธอด้วย
ส่วนสัญญาอีกฉบับนั้น สเปียร์ใคร่ครวญอยู่ครู่ใหญ่กว่าจะตัดสินใจได้ เท่าที่เห็นจากตอนนี้ สโมสรที่ว่านี้มีไว้เพื่อรับใช้เจ้าชายโดยแท้ เธอยังไม่อยากเอาตัวไปผูกติดกับเขาเร็วขนาดนั้น เพราะอย่างไรเสีย อีกฝ่ายก็ยังครอบครองแค่พื้นที่เล็กๆ ของเกรย์คาสเซิลอยู่ ทว่าเนื้อหาในห้องเรียนภาคค่ำช่างมีแรงดึงดูดเหลือเกิน เธอรู้สึกได้รางๆ ว่า วิธีคำนวณแสนมหัศจรรย์พวกนั้นจะเป็นประโยชน์ต่อการปกครองดินแดนของเธออย่างมหาศาล
โชคดีที่เงื่อนไขในข้อบังคับของสโมสรแม่มดไม่ยุ่งยากอะไร ดูๆ แล้วคล้ายกับมติส่วนรวมที่เขียนเป็นลายลักษณ์อักษรมากกว่า ทั้งยังไม่มีการบังคับสมาชิกให้อยู่ที่นี่ตลอดไปด้วย เรื่องนี้เธอเคยถามเจ้าชายแล้ว และคำตอบที่ได้ก็คือ เธอสามารถไปจากที่นี่ได้ทุกเวลา
“หม่อมฉันลงนามแล้วเพคะ”
สเปียร์วางกระดาษหนังแกะแผ่นสวยลงบนโต๊ะ ทว่าอีกฝ่ายกลับไม่มีปฏิกิริยาใดๆ ดวงตาของเขาเหม่อมองไปยังพื้นที่ว่างข้างกาย คล้ายกับกำลังคิดอะไรอยู่
“ฝ่าบาทเพคะ”
“อ้อ...” เขากะพริบตาถี่ๆ คล้ายกับเพิ่งได้สติ “ไหนข้าดูซิ”
เธอแทบไม่เห็นท่าทางฟุ้งซ่านแบบนี้ระหว่างการสนทนาก่อนหน้านี้เลย ดูเหมือนว่านับตั้งแต่สิ้นสุดการพิพากษาเมื่อวานเป็นต้นมา เขาก็ดูสับสนมาโดยตลอด นั่นทำให้เธอรู้สึกไม่เข้าใจอย่างมาก การพิพากษาประสบความสำเร็จอย่างใหญ่หลวง ชาวเมืองทุกคนเลือกยืนฝั่งเดียวกับเขา และส่งเสียงให้กำลังใจเขาโดยปราศจากความลังเล ก่อนหน้านี้ สเปียร์ไม่เคยคิดเลยว่าสามัญชนจะสามารถสนับสนุนขุนนางคนหนึ่งได้มากมายขนาดนี้...เธอคิดมาตลอดว่าตัวเองกับคนพวกนี้อยู่กันคนละโลก ขุนนางไม่ต้องการความเข้าใจหรือการสนับสนุนใดๆ จากสามัญชนทั้งสิ้น แต่เหตุการณ์ที่เกิดขึ้นเมื่อวานทำให้ความคิดเธอเปลี่ยนไป พอเห็นชาวเมืองทั้งลานเมืองชูกำปั้นและส่งเสียงดังสนั่นฟ้า เธอก็ตระหนักได้ในทันทีว่า บางที นี่อาจเป็นพลังบางอย่างที่เธอมองข้ามมาตลอดก็ได้...มันแข็งแกร่งยิ่งกว่าพลังของขุนนางด้วยซ้ำ
นอกจากนี้ ความเด็ดขาดของเจ้าชายก็เป็นอีกเหตุผลหนึ่งที่ทำให้เธอตัดสินใจลงชื่อในสัญญาทั้งสองฉบับ
ไม่ว่าเขาคิดจะปกป้องแม่มดจริงหรือไม่ แต่หากเขาสามารถลงโทษแมวขโมยที่วางแผนชิงตำแหน่งผู้ปกครองของเธอได้รวดเร็วขนาดนี้ เธอก็ถือว่าเขาได้แสดงความจริงใจแล้ว และในเมื่อเป็นเช่นนี้ เธอก็ควรตอบแทนอะไรเขาบ้าง
ทว่า เจ้าชายกลับดูไม่มีความสุขเอาเสียเลย...เขาเสียใจหรือที่ประกาศตัวเป็นศัตรูกับศาสนจักรอย่างเปิดเผย
สเปียร์รู้ดีว่าศาสนจักรไม่ใช่ศัตรูที่จะรับมือได้ง่ายๆ เลย
เรื่องนี้อาจส่งผลถึงการร่วมงานกันในภายภาคหน้าได้ ดังนั้นควรถามให้ชัดเจนจะดีกว่า เธอลังเลอยู่สักครู่ ก่อนจะพูดสิ่งที่เธอคิดออกไปด้วยถ้อยคำที่ละมุนละม่อม
เจ้าชายฟังจบก็อึ้งไป จากนั้นจึงส่ายหน้ายิ้มๆ ว่า “ข้าไม่เคยเสียใจที่ยืนอยู่คนละข้างกับศาสนจักร พวกเขาคือศัตรูที่ต้องกำราบ...ไม่ว่าจะมองจากมุมไหนก็ตาม”
“เช่นนั้นฝ่าบาท...”
“ข้าเพียงแต่รู้สึกสะเทือนใจน่ะ”
“สะเทือนใจหรือเพคะ”
“ทั้งๆ ที่สิ่งที่ข้าพูดเป็นความจริง และสิ่งที่ข้าเปิดเผยก็เป็นเรื่องเลวทรามที่ศาสนจักรกระทำจริง แต่ข้าก็ยังรู้สึกกระอักกระอ่วนใจอยู่ดี” เขายักไหล่ “ข้าคงยังห่างไกลจากคำว่านักการเมืองมืออาชีพอยู่มาก”
นักการเมืองหรือ มันคืออะไรกัน คือคนที่มุ่งศึกษาแต่เรื่องการเมืองเหมือนอย่างที่นักโหราศาสตร์มุ่งศึกษาแต่เรื่องดวงดาวอย่างนั้นหรือ
ทว่าเธอยังไม่ทันจะเอ่ยถาม เจ้าชายก็เปลี่ยนหัวข้อสนทนาเสียก่อน “ข้าได้รับสัญญาของเจ้าแล้ว ได้ยินว่าความสามารถของเจ้าเกี่ยวข้องกับการควบคุมพลังวิเศษหรือ”
“เพคะ” สเปียร์ไม่สะดวกจะซักไซ้เรื่องเดิมต่อ “หรือถ้าจะระบุให้ชัดก็คือ หม่อมฉันสามารถดึงพลังจากแม่มดคนหนึ่งไปให้แม่มดอีกคนใช้ได้ และแน่นอนว่าหม่อมฉันย่อมสามารถดึงและเก็บพลังตัวเองในกรณีที่ต้องการผลาญพลังทิ้งได้เช่นกัน...ขั้นตอนนี้แทบไม่ส่งผลอะไรต่อโลกภายนอกเลย หม่อมฉันสามารถทำขั้นตอนที่ว่านี้ในปราสาทได้ทุกเวลา”
“เจ้าค้นพบพลังของตัวเองได้อย่างไร” เจ้าชายถามอย่างสงสัย
“หลังจากที่หม่อมฉันตื่นรู้แล้ว” มาควิสหญิงตอบ “หม่อมฉันไม่รู้ว่าแม่มดคนอื่นค้นพบพลังของตัวเองได้อย่างไร แต่สำหรับหม่อมฉันแล้ว หม่อมฉันสามารถรับรู้ถึงการมีอยู่ของมันได้ หม่อมฉันรู้สึกราวกับตัวเองมี...อวัยวะเพิ่มขึ้นมาอีกหนึ่งชิ้นเพคะ”
“น่าสนใจดีนี่” เขาพยักหน้าอย่างใช้ความคิด “เจ้าคงรู้จุดประสงค์ที่ข้าส่งไนติงเกลไปหาเจ้าที่สันเขาฟอลเลนดรากอนแล้วกระมัง”
“ฝ่าบาททรงต้องการพลังของหม่อมฉัน” สเปียร์หยุดไปเล็กน้อยก่อนจะยกมือขึ้นแตะหน้าอก “หม่อมฉันยินดีรับใช้ฝ่าบาทเพคะ”
อย่างไรเสีย ตอนนี้เธอก็กลับไปสันเขาฟอลเลนดรากอนไม่ได้แล้ว เช่นนั้นก็สู้อยู่ที่นี่ดีกว่า จะได้ดูด้วยว่าวันๆ หนึ่งเจ้าชายทำอะไรบ้าง...แม้เพิ่งมาอยู่เมืองชายแดนได้เพียงสัปดาห์กว่าๆ แต่เธอก็พบว่าที่นี่ไม่เหมือนที่ใดที่เธอเคยเจอมา เหตุใดเมืองกันดารที่ห่างไกลจากใจกลางอาณาจักรจึงคึกคักไม่แพ้เมืองหลวงได้ นั่นทำให้เธอซึ่งเป็นผู้ปกครองเหมือนกันรู้สึกสงสัยอย่างมาก
แต่ที่ทำให้สเปียร์ประหลาดใจที่สุดก็คือ ความเป็นอยู่ของแม่มดที่นี่ต่างจากที่เธอคิดไว้อย่างสิ้นเชิง เจ้าชายไม่ได้ควบคุมพวกเธอจนเกินไป แต่กลับให้อิสรภาพพวกเธออย่างเต็มที่...ข้อนี้เห็นได้จากตอนที่เขารอไนติงเกลกลับมา ทั้งๆ ที่อยากให้อีกฝ่ายกลับมาไวๆ แต่เขาก็ยังอนุญาตให้เธอทำตามที่ขอ
เจ้าชายไม่ได้เห็นพวกเธอเป็น ‘บ่าว’ ของเขาเลย
โดยปกติแล้ว พวกขุนนางมักเลี้ยงแม่มดไว้เพราะติดใจความงามของพวกเธอทั้งนั้น เจ้าชายประกาศรับสมัครแม่มดอย่างเปิดเผยขนาดนี้ เธอยังคิดว่าเขาจะทำตัวรุ่มร่ามเต็มที่เสียอีก ทว่าเขากลับระวังเรื่องพวกนี้มาก
นี่น่ะหรือ เจ้าชายลำดับที่สี่ที่ใครๆ ก็ตราหน้าว่าหื่นกามและไม่เอาถ่านคนนั้น
ทว่าในขณะที่รู้สึกสับสนนั้น เธอก็รู้สึกเชื่อใจอีกฝ่ายด้วยเช่นกัน ตอนนี้พอนึกย้อนกลับไปแล้วจึงรู้ว่า คำพูดที่ไนติงเกลพูดกับเธอพวกนั้นไม่มีคำลวงเลยแม้แต่คำเดียว
…
สเปียร์ตามเจ้าชายออกจากปราสาทมายังสวนเล็กๆ แห่งหนึ่งหลังภูเขาเมืองชายแดน และได้พบแม่มดอีกสองคนที่นั่น
“นี่คืออันนา ส่วนนี่คือลูนา” โรแลนด์แนะนำ “พลังของลูนาอยู่ในระดับต่ำสุดในสโมสรแม่มด แต่วิธีแสดงพลังของนางกลับผลาญพลังอย่างมาก”
“หม่อมฉันอยู่ในระดับกลางต่างหากล่ะเพคะ!” ลูนาแย้ง
“ข้าหมายถึงในบรรดาแม่มดที่พัฒนาพลังแล้ว” เจ้าชายเสริม
อีกฝ่ายเฉาไปทันที
“ฝ่าบาททรงต้องการให้หม่อมฉันเชื่อมพลังของพวกนางหรือเพคะ” สเปียร์มองอันนา “นางน่าจะเป็นแม่มดที่มีพลังแข็งแกร่งที่สุดในสโมสรแล้วกระมัง หม่อมฉันแนะนำให้ฝ่าบาททรงเรียกแม่มดมาอีกสักสองสามคนดีกว่าเพคะ เพราะความสามารถในการรองรับพลังสัมพันธ์กับอายุอย่างมาก ถึงระดับพลังของพวกนางจะต่างกันอยู่บ้าง แต่ก็ไม่น่าจะมากมายอะไร”
“ข้าอยากลองดูก่อนน่ะ” เจ้าชายลูบคาง “หากวิธีนี้ใช้ได้ผล ข้าค่อยเรียกพวกนางมา”
มาควิสพยักหน้า แล้วเรียกทางผ่านเวทมนตร์ออกมา…มันเป็นดวงแสงสีฟ้าอ่อนดวงกลมๆ ที่ลอยนิ่งอยู่กลางอากาศ มีเส้นเล็กๆ สองเส้นยื่นออกมาตามการควบคุมของเธอ พวกมันขยับไปหาอันนากับลูนาราวกับหนวดสัมผัสในจินตนาการ
“แรกๆ พวกเจ้าอาจยังไม่ชินนัก ทำตัวตามสบายเถอะ” สเปียร์อธิบาย “หากพวกเจ้าต่อต้านมัน ข้าก็เคลื่อนย้ายพลังไม่ได้”
ตอนที่หนวดสัมผัสจิ้มเข้าไปในหน้าอกอันนานั้น เธอถึงกับตะลึงไปทันที
นี่มัน...อะไรกัน สิ่งที่หนวดสัมผัสสัมผัสโดนราวกับไม่ใช่ไอหมอกที่หมุนวน ทว่าเป็นก้อนลูกบาศก์โลหะที่แข็งแกร่ง มันช่างยิ่งใหญ่เหลือเกิน เธอรู้สึกเหมือนตัวเองเป็นมดที่ยืนอยู่ใต้ก้อนโลหะนี้ จะเห็นยอดของมันได้ก็ต่อเมื่อแหงนหน้ามองเท่านั้น
………………………………….


[Go To Next Chapter]( ./336.md)