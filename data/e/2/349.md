##บทที่ 437 การบอกลาที่ไร้สุ้มเสียง
หลังจากอ็อตโตออกจากห้องทำงานไปแล้ว เสียงของไนติงเกลจึงดังขึ้นจากด้านข้างว่า “เขาไม่ได้พูดความจริงทั้งหมด โดยเฉพาะเรื่องที่เกิดขึ้นก่อนเขามาเมืองชายแดน”
“ไม่แปลกหรอก เขาต้องไปเจรจากับทอว์ฟิคที่เมืองหลวงก่อนมาที่นี่อยู่แล้ว” โรแลนด์ยิ้ม “หากเขามาที่นี่เป็นที่แรกคงพิลึกน่าดู การกระจายความเสี่ยงเป็นงานถนัดของนักการทูต เป็นข้า ข้าก็คงไม่ฝากชีวิตไว้กับใครคนใดคนหนึ่งเหมือนกัน”
“ฝ่าบาททรงหมายความว่า...พวกเขาอาจจะไม่อยู่ข้างพวกเราหรือเพคะ”
“อย่างน้อยก็ยังไม่ใช่เร็วๆ นี้” เขารินชาจนเต็มถ้วยอีกครั้ง “เจ้าคิดว่าพระราชาแห่งดอว์นจะเชื่อเรื่องนี้หรือไม่”
ไนติงเกลอ้ำอึ้งอยู่เป็นนาน “หม่อมฉัน...ไม่รู้เพคะ”
“ข้าก็ไม่รู้เหมือนกัน” โรแลนด์พูดจบก็ถูกหยิกไหล่ไปหนึ่งที “...แต่มีเรื่องหนึ่งที่เห็นได้ชัดมาก นั่นก็คือแม้เรื่องพวกนี้จะฟังดูน่ากลัวเพียงใด แต่กว่ามันจะมาถึงก็อีกหลายปีข้างหน้า...ซึ่งพวกเราก็ยังระบุเวลาที่แน่นอนไม่ได้ ในขณะที่ภัยจากศาสนจักรกำลังจะมาถึงในเร็ววันนี้แล้ว ดีไม่ดีพวกเขาอาจเคลื่อนไหวกันตั้งแต่เข้าฤดูใบไม้ผลิเลยก็ได้ ดังนั้นพระราชาแห่งดอว์นคงไม่เลือกพวกเราเพียงเพราะข่าวกรองนี้หรอก เขาน่าจะอยู่นิ่งๆ รอดูผลการต่อสู้ระหว่างข้ากับทอว์ฟิคมากกว่า และถ้ายังเหลือกำลังพอ เขาก็น่าจะยื่นมือเข้าช่วยทั้งสองฝ่าย เผื่อว่าจะได้เก็บเกี่ยวผลประโยชน์ในอนาคตด้วย”
นี่คือวิถีโดยทั่วไปของนักการเมือง พวกเขาไม่ชอบความเสี่ยง แต่ชอบที่จะรับผลประโยชน์แบบสบายๆ โดยเฉพาะอย่างยิ่งผลประโยชน์ที่ได้จากการลงทุนที่ให้ผลตอบแทนสูงอย่างสงคราม หากไม่มีปีศาจมารุกราน โรแลนด์ก็คงจะตีสนิทกับอีกฝ่าย แล้ววางหลุมพรางรอให้พวกเขาเดินมาตก จากนั้นจึงคิดบัญชีทบต้นทบดอกอย่างสาสม ทว่าตอนนี้เขาไม่มีอารมณ์จะใช้ลูกเล่นทางการทูตใดๆ ทั้งนั้น เพราะภายในปีหน้า เมืองชายแดนจะต้องเปิดฉากโจมตีศัตรูเพื่อควบคุมสถานการณ์ให้มั่นคงโดยไว ภัยใหญ่กำลังจะมาแล้ว หากยังมัวแต่ห่วงผลประโยชน์ตรงหน้าก็มีแต่จะตายสถานเดียว
“เช่นนั้น...ฝ่าบาททรงบอกข้อมูลพวกนี้ให้เขารู้จะดีหรือเพคะ” ไนติงเกลถามอย่างไม่เข้าใจ
“อย่างน้อย อาณาจักรดอว์นก็ไม่ใช่ศัตรูที่แท้จริงของพวกเรา ขุนนางพวกนั้นจะเชื่อเรื่องปีศาจแค่ไหนข้าไม่รู้ แต่ถ้าเป็นเรื่องที่เกี่ยวกับความทะเยอทะยานของศาสนจักรล่ะก็ พวกเขาจะต้องกระจายข่าวอย่างสุดกำลังแน่นอน ซึ่งนั่นก็คือการทำลายรากฐานการปกครองของศาสนจักรทางหนึ่ง” โรแลนด์อธิบาย “หากไม่มีประชาชนสนับสนุน ศาสนจักรก็คงใช้ทรัพยากรในอาณาจักรได้ลำบาก”
แม้จะบอกอ็อตโตไปว่าตัวเองให้ข้อมูลไปหมดแล้ว แต่แท้จริงแล้ว เขาแค่เล่าเรื่องปีศาจให้อีกฝ่ายฟังเท่านั้น ไม่ได้พูดถึงเรื่องอาณาจักรแม่มดและความพ่ายแพ้ในสงครามแห่งโชคชะตาสองครั้งก่อนเลย
เรื่องแรกนั้นฟังดูน่าเหลือเชื่อยิ่งกว่าเรื่องปีศาจเสียอีก เล่าไปแล้วกลับจะได้ผลตรงกันข้ามด้วยซ้ำ...เนื่องจากประชาชนในหลายๆ พื้นที่ยังมีอคติต่อแม่มด หากมีใครตีไข่ใส่สีลงไปแม้เพียงเล็กน้อย เรื่องนี้ก็อาจถูกบิดเบือนไปเป็น ‘แผนร้ายของแม่มด’ ทันที
ส่วนเรื่องหลังนั้นมีแต่จะบั่นทอนกำลังใจในการสู้กับปีศาจเสียเปล่าๆ หากสองครั้งแรกยังแพ้ แล้วครั้งที่สามจะมีโอกาสชนะสักเท่าไรเชียว
สรุปคือ เขาได้ฝังเมล็ดพันธุ์แห่งความร่วมมือระหว่างสองอาณาจักรไว้แล้ว แต่สุดท้ายมันจะผลิดอกออกผลหรือไม่นั้น ก็ขึ้นอยู่กับคำตอบของอาณาจักรดอว์นแล้ว
…
สามวันต่อมา โรแลนด์เจออ็อตโตอีกครั้ง
แค่เห็นแววตาเศร้าสร้อยของอีกฝ่าย เขาก็เดาคำตอบของแอนเดรียได้แล้ว
“กระหม่อมค่อนข้างเห็นด้วยกับการทำสนธิสัญญากับฝ่าบาท แต่หากเทียบกับการเจรจารายละเอียดในสัญญาแล้ว เวลานี้ สิ่งที่สำคัญยิ่งกว่าก็คือการส่งข่าวกลับดอว์นโดยเร็วที่สุดพ่ะย่ะค่ะ” เขายกมือแตะหน้าอกถวายบังคม “ดังนั้น กระหม่อมทูลลาพ่ะย่ะค่ะ”
“หวังว่าจะได้ยินข่าวดีจากเจ้าในเร็ววัน” โรแลนด์พยักหน้า
“แล้วก็...ฝ่าบาท” อ็อตโตลังเลอยู่สักครู่ “กระหม่อมมีเรื่องขอร้องที่อาจฟังดูไม่เข้าท่านักพ่ะย่ะค่ะ”
“เจ้าว่ามา”
“ขอฝ่าบาททรงดูแลแอนเดรีย ควินน์แทนกระหม่อมได้หรือไม่พ่ะย่ะค่ะ”
แอนเดรียเป็นแม่มดของเกาะสลีปปิ้ง แทนที่จะขอเรื่องนี้กับข้า เจ้าควรไปขอกับทิลลีมากกว่า แต่ถึงจะคิดอย่างนั้น โรแลนด์ก็ยังถอนหายใจรับปากไป
**********
แอนเดรียยืนรับลมหนาวที่ส่งเสียงคำรามอยู่บนยอดปราสาท พลางทอดสายตาไปทางทิศใต้...นั่นคือทิศทางของแม่น้ำแดง
“มะ ไม่ไปที่ท่าเรือหรือ” ซาวีที่หลบอยู่หลังฉากกำบังล่องหนหนาวจนตัวสั่น “ข้าได้ยินว่าเขากำลังจะขึ้นเรือจะ จากไปแล้ว พวกเจ้าเป็นเพื่อนกันมาตั้งแต่เด็ก ก็ ก็ควรไปส่งเขาหน่อยกระมัง”
“ข้าส่งเขาตรงนี้ก็ไม่ต่างกันหรอก” เธอพ่นลมหายใจยาว
“หะ เห็นแอชเชสบอกว่า เขายังลืมเจ้าไม่ได้”
“นางพูดมาสิบประโยคถึงจะเชื่อได้สักประโยค” แอนเดรียพูดอย่างไม่สบอารมณ์ “แถมยังกล้าชมเจ้านั่นว่าเสมอต้นเสมอปลายต่อหน้าเจ้าหญิงทิลลีอีก นางคนปากเปราะนี่พูดอะไรดีๆ ไม่ได้จริงๆ”
“เอ่อ ยะ อย่างนั้นหรือ” ซาวีหนาวจนฟันกระทบกัน
“ใช่สิ” เธอส่งเสียงขึ้นจมูกก่อนจะหันไปมองฝ่ายหลังที่ขดตัวด้วยความหนาว “ถ้าเจ้าหนาวก็ลงไปก่อนเถอะ ประเดี๋ยวค่อยขึ้นมารับข้าก็ได้”
“มะ ไม่เป็นไร ข้ารอเจ้าตรงนี้นี่ล่ะ” ซาวีส่ายหน้า “ยะ อย่างไรเสียเกิดป่วยขึ้นมาก็ยังมีลิลลี่คอยรักษาอยู่ทั้งคน แถมยังขอลาป่วยได้อีกตั้งสะ สองวัน มีเวลาเล่นไพ่เหลือเฟือเชียวล่ะ”
คำพูดนี้สมเหตุสมผลทีเดียว แอนเดรียชูนิ้วโป้งให้เธอก่อนจะเลื่อนสายตาไปที่แม่น้ำแดงอีกครั้ง...เธอเห็นเรือชักใบขึ้นรางๆ ท่ามกลางหิมะที่ปลิวว่อน จุดสีแดงที่ยอดเสาใบเรือกำลังโบกไหวๆ
นั่นคือสัญญาณออกเรือ
แบบนี้ล่ะดีแล้ว เธอคิด เวลาจะเยียวยาทุกอย่างเอง การลืมคือทางออกที่ดีที่สุดสำหรับทุกคน
ใช่ว่าแอนเดรียไม่รู้ความในใจของอ็อตโต แต่เธอก็ยังเลือกที่จะหลบเลี่ยงมัน...เพราะคนที่มีฐานะทางสังคมอย่างเขาและโอโรนั้น ย่อมสามารถแต่งงานกับผู้หญิงที่เหมาะสมกว่าเธอได้อยู่แล้ว พวกเขาไม่ควรเสียเวลากับแม่มดเลย ในฐานะขุนนางจากตระกูลดังในเมืองกลอรี ความรักแบบนี้ไม่มีทางเป็นจริงได้เลย และเธอเองก็ไม่คิดจะกลับไปยังที่ที่ทอดทิ้งเธอแห่งนั้นอีก
ดังนั้น การหลบเลี่ยงจึงเป็นทางเลือกที่ดีที่สุด
ลาก่อน สหายของข้า แอนเดรียคิดในใจ
ใบเรือที่ผลุบๆ โผล่ๆ หายวับไปจากสายตาอย่างรวดเร็ว
**********
หลังจากจัดการเรื่องทูตเสร็จแล้ว โรแลนด์ก็กลับมาวุ่นกับงานก่อสร้างในเมืองชายแดนต่อ
เวลานี้ ในเมืองเริ่มสร้างระบบน้ำ ระบบทำความร้อน และระบบไฟฟ้าอย่างเป็นทางการแล้ว ระบบท่อทั้งสามสายจะถูกฝังอยู่ใต้ถนน และจะกระจายไปยังเขตที่อยู่อาศัยแต่ละเขตโดยตรง เนื่องจากเขาได้ออกแบบโครงสร้างในบ้านเผื่อไว้ตั้งแต่แรกแล้ว การส่งสาธารณูโภคเข้าบ้านจึงไม่ใช่เรื่องยาก หัวใจสำคัญอยู่ที่ตำแหน่งของหอคอยน้ำและหม้อน้ำมากกว่า
เพื่อเป็นการประหยัดวัตถุดิบ และลดความสิ้นเปลืองจากการลำเลียงให้ได้มากที่สุด โรแลนด์จึงล้มเลิกความคิดที่จะสูบน้ำจากแม่น้ำแดงทั้งหมด แล้วเปลี่ยนมาใช้น้ำบาดาลแทน...เมืองชายแดนมีแหล่งน้ำบาดาลอยู่หลายแห่ง ระดับน้ำก็ไม่ลึกมาก สร้างบ่อก็ง่าย ในยุคนี้ยังไม่ต้องคำนึงถึงมลพิษในแหล่งน้ำให้มากมาย ยิ่งมีซิลเวียช่วยสำรวจพื้นที่ด้วยแล้ว โรแลนด์ก็ยิ่งกำหนดจุดรับน้ำสี่แห่งในเมืองชายแดนได้เร็วขึ้น น้ำสะอาดที่สูบขึ้นมาจากหลุมสูบน้ำสี่แห่งนี้สามารถนำมาใช้ชำระล้างหรือดื่มกินได้ ทั้งยังสามารถนำมาใช้กับระบบทำความร้อนได้ด้วย
........................................




[Go To Next Chapter]( ./350.md)