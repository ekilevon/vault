##บทที่ 178 วิหารลับ
“ฮ่าๆๆๆ...” เฮเธอร์หัวเราะเสียงดัง “จะหวังให้หมากในกระดานเดินตามแผนทุกก้าวคงเป็นไปไม่ได้ ตราบใดที่เป้าหมายสุดท้ายตรงกับพวกเราก็พอแล้ว พระองค์จะทรงโจมตีที่ไหนก็ช่าง ขอแค่กำลังคนร่อยหรอลงเรื่อยๆ ก็เป็นอันใช้ได้ อย่างไรเสียเกรย์คาสเซิลก็เป็นเป้าหมายโจมตีสุดท้ายของพวกเราอยู่แล้ว พวกเรายังมีเวลาให้พวกพระองค์เข่นฆ่ากันอีกมาก คราวก่อนเจ้าชายโรแลนด์ทรงปฏิเสธยาพวกเราไม่ใช่หรือ หากคราวนี้ทรงถูกพระราชาทอว์ฟิคกดดันมากเข้า ก็อาจจะเปลี่ยนพระทัยก็ได้”


แต่ถึงอย่างนั้น เมนก็ยังรู้สึกไม่สบายใจที่ถูกราชินีเคลียร์วอเตอร์ประกาศตัวเป็นศัตรูอย่างโจ่งแจ้งอยู่ดี อย่างไรเสียหมากตัวนี้เขาก็เป็นคนเลือกเอง หากพระราชาทอว์ฟิคยึดดินแดนอื่นๆ ในเกรย์คาสเซิลได้แล้วไม่ยกทัพไปรบกับการ์เซีย แต่เลือกที่จะคุมเชิงกับอีกฝ่ายล่ะก็ ราชโองการชิงตำแหน่งรัชทายาทก็เปล่าประโยชน์ ถึงตอนนั้นศาสนจักรคงต้องหาวิธีอื่นต่อไปอีก


“เรื่องดินแดนตะวันตกยังต้องรอข่าวจากคณะทูตก่อน” เขาตัดสินใจ “วันนี้พอแค่นี้ก่อน พวกเจ้าทำตามแผนที่ว่าไว้นี่ล่ะ ข้าต้องไปสภาเฮอร์มีสแล้ว”


“อ๊ะ จริงสิ” เฮเธอร์ทำท่าราวกับนึกอะไรได้ “วันนี้มีพิธีเปลี่ยนร่างนี่ ครั้งนี้มีคนเข้าร่วมพิธีกี่คนหรือ”


“เรื่องนี้เป็นความลับของสภา” เมนลุกขึ้นเดินออกจากห้องลับไปโดยไม่หันกลับมา


...


อัครมุขนายกเดินผ่านบันไดลอยฟ้าอันยาวเหยียดลงสู่ก้นถ้ำ ก้าวผ่านแผ่นหินสีขาวที่เนียนเรียบราวกับกระจก มุ่งหน้าไปยังส่วนลึกของสภา


สภาในตอนนี้ไม่เงียบเหงาเหมือนยามปกติ ทว่ากลับคึกคักเป็นพิเศษ ทหารพิพากษาที่ผ่านการคัดเลือกกลุ่มใหญ่กำลังยืนรออยู่นอกสภา พวกเขาหลายคนเพิ่งมาที่นี่เป็นครั้งแรก จึงพากันมองไปรอบตัวด้วยความอยากรู้อยากเห็น พอเห็นเมนเดินมา ทุกคนก็ยืดตัวตรง กุมกำปั้นทำความเคารพ “ท่านอัครมุขนายก!”


เขาพยักหน้ายิ้มตอบ ทหารพิพากษาพวกนี้เป็นนักรบฝีมือดีของศาสนจักร พวกเขานับถือพระเจ้าและยินดีพลีชีพเพื่อพระเจ้า...พิธีเปลี่ยนร่างเป็นนักรบอาญาสิทธิ์อาจจะประสบผลสำเร็จหรือไม่ก็ได้ พวกเขารู้เรื่องนี้ตั้งแต่ตอนขอเข้าพิธีเปลี่ยนร่างแล้ว แต่ถึงอย่างนั้น พวกเขาก็ยังยินดีจะพลีชีพเพื่อเกียรติยศอันยิ่งใหญ่นี้


เมนเดินผ่านด่านที่สาม เข้าไปถึงเขตลับท่ามกลางสายตาชื่นชมของเหล่านักรบ องครักษ์ของพระสันตะปาปารออยู่ที่นี่นานแล้ว พวกเขาโค้งตัวทำความเคารพเมน ก่อนจะผลักประตูโลหะด้านหลังออกไป


เมนเดินตามองครักษ์เข้าประตูไป นับจากตรงนี้ไปก็คือหัวใจของสภาเฮอร์มีส การศึกษาและคิดค้นผลงานต่างๆ ของศาสนจักรล้วนเกิดขึ้นที่นี่ทั้งสิ้น


ในเขตลับไม่มีคบไฟ ภาพตรงหน้าเขาพลันดับมืดลง จนกระทั่งสายตาเริ่มชินกับความมืดแล้ว เมนจึงมองเห็นทางแคบๆ ยาวๆ ตรงหน้า ผนังและเพดานเหนือทางเดินเป็นเหล็กทั้งหมด ทั้งสองด้านถูกประดับประดาด้วยหินเรืองแสง...หินพิเศษชนิดนี้เป็นหินอาญาสิทธิ์ชนิดหนึ่ง มันจะเปล่งแสงสีเขียวออกมาหลังจากสัมผัสเลือดสัตว์อสูรแล้ว


สุดปลายทางเดินมีกรงเหล็กอยู่หนึ่งกรง องครักษ์รอจนเมนเดินเข้ากรงไปแล้วจึงเลื่อนกลไก เสียงครืดคราดจากโซ่เหนือศีรษะดังชัดเป็นพิเศษในสถานที่อันเงียบสงบ กรงเหล็กค่อยๆ เคลื่อนลงไปในโพรงใต้ดินพร้อมกับเสียงโซ่ จากนั้นภาพตรงหน้าเมนก็สว่างขึ้นอีกครั้ง


ภาพที่ปรากฏตรงหน้าเขาคือพื้นที่ใต้ดินขนาดใหญ่แห่งหนึ่ง


ไม่ว่าจะเห็นภาพอันยิ่งใหญ่นี้มาแล้วกี่ครั้ง เขาก็ยังรู้สึกว่าตัวเองเล็กนิดเดียวเสมอ


ตามหลักแล้ว ถ้ำที่ซ่อนอยู่ใต้ดินน่าจะมืดสนิทจนมองไม่เห็นอะไร แต่ถ้ำแห่งนี้กลับสว่างด้วยแสงจากหินอาญาสิทธิ์...หินอาญาสิทธิ์ทรงผลึกขนาดยักษ์จำนวนมากผุดขึ้นมาจากพื้น จับกลุ่มรวมตัวกันเป็นพุ่มดอกไม้คริสตัล ผลึกขนาดเล็กที่สุดมีขนาดเท่าลำตัวคน ส่วนผลึกขนาดใหญ่มีขนาดประมาณสิบคนโอบได้ ความสูงของผลึกแต่ละก้อนก็ไม่เท่ากัน ก้อนที่สูงที่สุดสูงจนแทบจะติดเพดานถ้ำ สูงกว่าหอคอยสวรรค์ที่มหาวิหารเฮอร์มีสเสียอีก


พวกมันมีสีสันแตกต่างกันไป พุ่มหินอาญาสิทธิ์ที่หนาแน่นที่สุดเปล่งประกายสีม่วงอ่อน ส่วนพุ่มที่อยู่ขอบๆ ไล่สีจากน้ำเงินมาเป็นเขียวจางๆ พุ่มที่มีขนาดเล็กหน่อยเป็นสีขาว ในขณะที่ผลึกบางก้อนที่เพิ่งโผล่ขึ้นจากพื้นแทบไม่ออกสีใดๆ เลย ประกายแสงจากหินอาญาสิทธิ์สีม่วงเด่นสะดุดตาเกินใคร โดยเฉพาะอย่างยิ่งก้อนที่สูงกว่าหอคอยสวรรค์ก้อนนั้น มันเปล่งแสงสว่างจนแทบจะเท่าพระจันทร์ ทำให้เมนมองเห็นพื้นถ้ำได้โดยไม่ต้องถือคบไฟ


อิทธิพลจากหินอาญาสิทธิ์ที่หนาแน่นและยิ่งใหญ่ทำให้พื้นที่ส่วนในของภูเขากลายเป็นเขตปลอดพลังวิเศษไปโดยปริยาย หินอาญาสิทธิ์ที่ศาสนจักรนำออกมาขายก็ขุดมาจากที่นี่ทั้งนั้น


พื้นที่ภายในถ้ำกว้างพอจะบรรจุมหาวิหารเฮอร์มีสได้ถึงห้าหกหลัง และพวกเขาก็สร้างสิ่งก่อสร้างที่หน้าตาเหมือนมหาวิหารขึ้นที่นี่ด้วยเช่นกัน พวกเขาเรียกมันว่าวิหารลับ แต่ดูเหมือนมันจะเก่ากว่ามหาวิหารที่อยู่บนยอดเขามากทีเดียว เมนมองจากมุมสูงลงไปก็เห็นประตูเหล็กสีดำบนกำแพงภูเขา นั่นคือทางเข้าออกที่เชื่อมกับเชิงเขาเฮอร์มีสและเมืองศักดิ์สิทธิ์เก่า หากมองจากอีกมุม สิ่งก่อสร้างเก่าแก่แห่งนี้ก็คือใจกลางของสภาที่แท้จริง มันตั้งอยู่ที่นี่ตั้งแต่ยังไม่มีเมืองศักดิ์สิทธิ์ใหม่ด้วยซ้ำ


กว่ากรงจะเคลื่อนมาถึงพื้นก็เสียเวลาไปพอสมควร เมนเดินออกมาจากกรงแล้วจัดแจงเสื้อผ้าตัวเองจนเรียบร้อย จากนั้นจึงเดินตามทูตไปยังวิหาร


พิธีเปลี่ยนร่างจะจัดขึ้นที่โถงใหญ่ชั้นหนึ่ง


อัครมุขนายกเข้ามาในโถงแล้วจึงรู้สึกว่ารอบตัวเต็มไปด้วยแสงสว่างอีกครั้ง...ไม่ใช่แสงสีฟ้าอมม่วงสลัวๆ อีกต่อไป ทว่าเป็นแสงสีส้มที่แผ่ออกมาจากเทียนนับพันเล่ม เหนือศีรษะเขาเป็นโคมเทียนสามชั้น รอบๆ โถงเต็มไปด้วยเชิงเทียนจำนวนมาก มองเผินๆ คล้ายกับกลุ่มดาวที่กำลังเปล่งแสงระยิบระยับ แสงสว่างพวกนี้ช่วยขจัดความหนาวในถ้ำไปได้มาก


ชายที่ยืนอยู่ตรงกลางระหว่างแท่นเปลี่ยนร่างสองแท่นก็คือประมุขสูงสุดของศาสนจักร พระสันตะปาปาอะพอลเลอัน เขาอยู่ในชุดสีแดงขลิบทองเด่นสะดุดตา รับกับมงกุฎอัญมณีบนศีรษะที่เปล่งประกายสีทองวิบวับ เวลานี้เขากำลังตรวจดูอุปกรณ์ที่ใช้ในพิธีอย่างละเอียด เพื่อเป็นการเตรียมพร้อมครั้งสุดท้ายก่อนเริ่มพิธี


“พระสันตะปาปา” เมนเข้าไปคุกเข่าต่อหน้าอะพอลเลอัน แล้วจุมพิตนิ้วมือของอีกฝ่าย


“ลุกขึ้นเถิด เด็กน้อย” เสียงของพระสันตะปาปาแหบแห้งและยานคาง “ที่นี่มีแค่องครักษ์เท่านั้น ไม่ต้องมากพิธีไป”


“ทราบแล้ว” เมนลุกขึ้นมาแล้วก็ชะงักไป พระสันตะปาปาดูชราลงกว่าครั้งก่อนที่เจอมาก ใบหน้าของเขาเต็มไปด้วยริ้วรอยลึก ผิวขาวซีดบ่งบอกถึงสุขภาพที่ย่ำแย่ ทั้งหย่อนยานและไม่เปล่งประกาย ขับให้รอยกระสีน้ำตาลยิ่งดูหนาแน่นและชัดเจนมากขึ้น เมนเห็นแล้วถึงกับขอบตาร้อนผ่าว “ท่าน...เหนื่อยมามากจริงๆ”


“ร่องรอยแห่งกาลเวลาน่ะ” อะพอลเลอันตอบอย่างสงบ “ไม่มีใครอยู่เหนือกาลเวลาได้ ข้าเหลือเวลาไม่มากแล้ว คงอยู่ไม่ถึงวันที่มนุษย์รบชนะปีศาจร้าย ดังนั้นจึงไม่ต้องทรมานเพราะสิ่งที่ไม่รู้อีก แต่พวกเจ้ายังต้องทำสงครามต่อไปจนกว่าจะรบชนะศัตรู หรือไม่ก็ถูกศัตรูเอาชนะ”


และหากพ่ายแพ้อีกเพียงครั้งเดียว พวกเราก็จะไม่เหลืออะไรแล้ว เมนพยักหน้า “ข้าจะทำหน้าที่ของข้าจนวาระสุดท้าย”


“ดีมาก” ชายชรายิ้ม “เจ้าทำงานไม่เลวเลย ศาสนจักรได้ทหารพิพากษาเพิ่มมาอีกพันกว่าคนก็เพราะเจ้า รอบนี้มีคนขอเปลี่ยนร่างถึงหกสิบสองคนทีเดียว เรียกได้ว่าเป็นรอบที่มีคนมากที่สุดเท่าที่เคยมีมาเชียวล่ะ”


“พระสันตะปาปา ท่านบอกข้าได้หรือไม่ว่าพวกเราต้องใช้นักรบอาญาสิทธิ์มากเท่าไรจึงจะรบชนะปีศาจได้” เมนลังเลสักครู่ก่อนจะถาม “ข้ารู้เรื่องปีศาจมาจากคัมภีร์ศักดิ์สิทธิ์ แต่คัมภีร์ศักดิ์สิทธิ์มีเนื้อหาไม่สมบูรณ์ ไม่ได้บอกทั้งความเป็นมา จำนวน หรือวิธีต่อสู้ของพวกเขาเลย ข้ารู้ว่าเรื่องพวกนี้เป็นความลับ จะรู้ได้ก็ต่อเมื่อได้เป็นพระสันตะปาปาแล้วเท่านั้น แต่ว่า...”


อะพอลเลอันยื่นมือไปห้ามคำพูดเขา “เจ้าใจร้อนเกินไปแล้ว เด็กน้อย อดทนหน่อยสิ อีกไม่นานเจ้าก็จะได้ครอบครองมงกุฎนี้และเป็นพระสันตะปาปาคนต่อไปแล้ว ถึงตอนนั้นเจ้าจะได้รู้คำตอบที่เจ้าสงสัยจากห้องสมุดบนวิหารลับแน่นอน ตอนนี้ข้าบอกเจ้าได้เพียงว่า ยิ่งมากเท่าไรก็ยิ่งดี” เขาหอบ “อันที่จริง ข้าไม่ได้เรียกเจ้ามาที่นี่เพราะพิธีเปลี่ยนร่างหรอก แต่ในเมื่อวันนี้มีพิธีพอดี เจ้าก็ลองทำพิธีรอบนี้ดูแล้วกัน ข้าจะคอยชี้แนะเจ้าเอง ถือเสียว่าเป็นการสั่งสม...แค่กๆๆๆ...ประสบการณ์สำหรับภายภาคหน้า”


เมนรีบเข้าไปลูบหลังพระสันตะปาปา เขารอจนกระทั่งอีกฝ่ายหายใจคล่องแล้วจึงก้มหน้าว่า “น้อมรับคำบัญชา พระสันตะปาปา”


........................................




[Go To Next Chapter]( ./91.md)