##บทที่ 357 ผลิตภัณฑ์ที่ยังไม่สมบูรณ์
ตอนที่ปืนใหญ่ยิงกระสุนออกไปเป็นครั้งที่สองนั้น อกาธาอุดหูเรียบร้อยแล้ว
จากนั้นเธอก็เห็นภาพที่ไม่น่าเชื่ออย่างยิ่ง
ท่อโลหะขนาดยักษ์ซึ่งปราศจากอุปกรณ์สร้างแรงใดๆ ได้แสดงความปราดเปรียวว่องไวซึ่งขัดกับหน้าตาของมันอย่างสิ้นเชิง การยิงแต่ละครั้งรุนแรงราวกับแผ่นดินไหว ทว่าฐานของมันกลับไม่ขยับแม้แต่น้อยราวกับพวกมันไม่ได้เชื่อมต่อกัน ท่อยาวที่ถอยมาด้านหลังจะกลับคืนสู่ตำแหน่งเดิมอย่างรวดเร็วและแม่นยำทุกครั้งหลังยิง และขั้นตอนนี้ก็ไม่ต้องอาศัยคนควบคุมเลย...ในบรรดาชายสี่คนนี้มีคนทำงานจริงเพียงสามคนเท่านั้น ผู้บัญชาการที่ชื่อขวานเหล็กเพียงแต่ยืนออกคำสั่งอยู่อีกด้านเฉยๆ
ถอดแผ่นกั้นโลหะออก ปล่อยให้ปลอกทองแดงไหลลงมา ยัดลูกศรดอกใหม่เข้าไปอีกครั้ง แล้วยิง...พวกเขาทำขั้นตอนเหล่านี้ซ้ำไปซ้ำมา อกาธาแทบจะสัมผัสได้ถึงพลังพิโรธของสายฟ้าที่สะเทือนปฐพีทุกๆ สิบลมหายใจ และการยิงวิถีราบเพื่อโจมตีเป้าหมายระยะใกล้นี้ ก็ทำให้เธอได้เห็นละอองหิมะและเศษดินที่อยู่ไกลออกไปหนึ่งไมล์กระจุยขึ้นมาอย่างต่อเนื่องกับตา...เจ้าชายไม่ได้โกหกจริงๆ อาวุธชนิดนี้สามารถยิงศรออกไปได้จริงๆ มิหนำซ้ำความเร็วของมันยังเร็วเกินกว่าที่ตามนุษย์จะมองเห็นด้วย หากประเมินจากเวลายิงไปจนถึงเวลาที่ละอองหิมะกระจุยขึ้นมาแล้ว ต่อให้เป็นสุดยอดอมนุษย์ก็ไม่มีทางหลบการโจมตีของมันได้เลย
อกาธามองอาวุธทรงกระบอกสีขาวเทาตัวนี้แล้วได้แต่เหม่อลอยไปไกล
ถ้าหาก...ถ้าหากตอนนั้นเมืองทาคิลามีอาวุธที่ทรงพลังเช่นนี้ล่ะก็ พวกเธอก็อาจจะสกัดปีศาจที่น่ากลัวพวกนั้นไว้นอกกำแพงเมืองได้ คราวนี้กำแพงเมืองก็คงไม่ถูกทำลาย พวกเธอก็คงไม่ต้องทำสงครามอันดุเดือด และผลของสงครามก็คงไม่จบอย่างน่าอนาถเช่นนี้
“อาวุธนี่เป็นผลงานของแม่มดหรือ” หลังจากเงียบไปครู่ใหญ่ เธอก็กลืนน้ำลายพลางถามเสียงเบา ดูจากผิวนอกที่เนียนเรียบเป็นประกายของมันแล้ว คนธรรมดาไม่มีทางใช้มือหรือค้อนตีออกมาได้แน่นอน
ทว่าคำตอบของเจ้าชายกลับเหนือความคาดหมายมาก
“นี่เป็นผลงานของแม่มดและคนธรรมดาต่างหาก” เขายิ้ม “แม่มดรับผิดชอบงานถลุงไปจนถึงงานหล่อ ส่วนงานผลิตลูกกระสุนเป็นงานของนักเล่นแร่แปรธาตุ ไหนๆ ก็ไหนๆ แล้ว ข้าบอกเจ้าเลยก็ได้ว่า นอกจากอันนาแล้ว แม่มดคนอื่นๆ ที่มีส่วนในการผลิตอาวุธชนิดนี้ก็มีแต่แม่มดสายสนับสนุนตามที่เจ้าเรียกทั้งนั้น”
อากาธาพลันรู้สึกว่าความเชื่อที่ถูกปลูกฝังมานานกำลังสั่นคลอนอย่างแรง เธอเคยคิดว่าตัวเองเปิดใจให้คนธรรมดามากแล้ว มากจนกระทั่งถูกคนในสถาบันตั้งป้อมรังเกียจด้วยซ้ำ แต่หากดูจากตอนนี้แล้ว เธอคงยังเปิดใจไม่กว้างพอกระมัง
นี่สมาพันธ์คิดผิดมาตลอดอย่างนั้นหรือ หรือสิ่งที่เจ้าชายคนนี้พูดจะเป็นความจริง…‘คนธรรมดาก็เอาชนะปีศาจได้’
แต่หากแม่มดและคนธรรมดาร่วมมือกันแล้วสามารถปลดปล่อยพลังที่ยิ่งใหญ่เช่นนี้ได้จริง เหตุใดพวกเธอยังเป็นฝ่ายพ่ายแพ้ในสงครามแห่งโชคชะตาครั้งที่หนึ่งเล่า
ข้อสงสัยต่างๆ ผุดขึ้นในใจเธอไม่หยุด อกาธารู้สึกสับสนเหลือเกิน
...
ตอนที่ปืนใหญ่ประจำป้อมพ่นไฟออกมาอย่างต่อเนื่องนั้น ทิลลีเองก็รู้สึกถึงแรงสั่นสะเทือนอันยิ่งใหญ่เช่นกัน
แม้เธอจะเคยเห็นทหารบนกำแพงเมืองใช้ปืนใหญ่ยิงสัตว์อสูรมาแล้ว แต่อาวุธพวกนั้นก็มีข้อเสียที่ชัดเจนเหลือเกิน...หากศัตรูอยู่ไกลก็ยิงโดนยาก หากอยู่ใกล้ก็ยิงลงด้านล่างไม่ได้ จะให้ดีคือต้องอยู่ไม่ไกลหรือใกล้จนเกินไป มิหนำซ้ำขั้นตอนการบรรจุกระสุนก็เสียเวลาไม่น้อย หากเจอพันธุ์ผสมที่คล่องแคล่วว่องไวก็คงลำบาก เพราะดีไม่ดีศัตรูอาจบุกมาถึงเชิงกำแพงก่อนที่ทหารจะทันจุดไฟก็ได้
นอกจากนี้ กลุ่มปืนใหญ่แต่ละกลุ่มก็ต้องมีสมาชิกห้าถึงสิบคน เพื่อควบคุมให้ปืนใหญ่สามารถบรรจุกระสุนและยิงได้อย่างรวดเร็วที่สุด หากมีขั้นตอนใดติดขัดแม้แต่ขั้นตอนเดียวก็จะทำให้การยิงสะดุดไปทันที ที่สำคัญคือเวลาจุดไฟก็ต้องมีคนคอยดูไฟโดยเฉพาะด้วย หากฝนตกเมื่อไร ปืนใหญ่สนามก็เป็นอันหมดประโยชน์
แต่ปืนใหญ่ประจำป้อมที่โรแลนด์เพิ่งคิดค้นขึ้นใหม่นี้ไม่มีข้อเสียที่ว่ามาแม้แต่ข้อเดียว
การบรรจุกระสุนท้ายกระบอกปืนทำให้ปากกระบอกปืนสามารถอยู่ต่ำกว่าท้ายกระบอกปืนได้ ส่งผลให้พื้นที่ยิงระยะใกล้ขยายใหญ่ขึ้นกว่าเดิมมาก ความเร็วกระสุนก็พัฒนาขึ้นกว่าเดิมหลายเท่าตัว ในขณะที่จำนวนทหารที่ใช้คุมปืนกลับลดลงเหลือแค่สามคนเท่านั้น มิหนำซ้ำยังไม่ต้องจุดไฟยิงด้วย นั่นหมายความว่าต่อให้อากาศแย่แค่ไหน ปืนใหญ่ชนิดนี้ก็จะยังใช้งานได้ตามปกติ เมื่อกอปรกับระยะโจมตีที่ไกลกว่าเครื่องยิงหินอย่างชัดเจนด้วยแล้ว มันก็คู่ควรกับคำว่า ‘อาวุธที่ล้ำสมัยที่สุด’ อย่างที่โรแลนด์กล่าวอ้างจริงๆ
แม้ว่าตอนนี้มันยังต้องอาศัยแม่มดในการผลิตอยู่ แต่ทิลลีเชื่อว่าสถานการณ์นี้จะคงอยู่แค่ชั่วคราวเท่านั้น...ดวงตาวิเศษของซิลเวียยืนยันได้ว่า ปืนลูกโม่ที่หัวหน้าอัศวินเคยครอบครองแต่เพียงผู้เดียวนั้น เวลานี้ถูกแจกจ่ายไปถึงมือทหารทุกคนแล้ว แค่ให้อันนาสร้างเครื่องมือผลิตอาวุธชนิดนี้ขึ้นมาสักชุด คนงานธรรมดาก็จะสามารถทำขั้นตอนการหล่อและการประกอบที่เหลือได้ทันที
ดูจากสีหน้าของแอชเชสและแอนเดรียก็รู้แล้วว่า พวกเธอก็คิดว่าปืนใหญ่ประจำป้อมเป็นอาวุธที่ร้ายแรงเกินบรรยายเช่นกัน
การมีพันธมิตรแบบนี้นับว่าไม่เลวเลยจริงๆ แต่ในฐานะพี่ชายแล้ว เธอกลับรู้สึกว่าเขากับเธอห่างไกลกันกว่าเดิมเสียอีก
เธอถึงกระทั่งรู้สึกว่า อีกฝ่ายเดินนำหน้าเธอไปไกลแล้ว
ความรู้สึกนี้ทำให้ทิลลีหดหู่เล็กน้อย
หากเขาจะเปิดใจให้เธอมากกว่านี้ก็คงดีไม่น้อย
...
พอเห็นกระสุนปืนใหญ่ที่รวบรวมมาได้อย่างยากลำบากถูกผลาญทิ้งไปในพริบตา โรแลนด์ก็ปวดใจแสนสาหัส แต่ถึงกระนั้น เขาก็ยังคงวางท่าสุขุมลุ่มลึกเพื่อกลบเกลื่อนความรู้สึกเจ็บปวดภายในใจ
นี่ไม่ใช่การทดสอบปืนใหญ่ชนิดใหม่ตามที่ควรจะเป็นจริงๆ
เพื่อให้การสาธิตเป็นไปอย่างราบรื่นที่สุด เขาถึงกับให้ขวานเหล็กเลือกทหารปืนใหญ่จากค่ายปืนใหญ่มาหนึ่งกลุ่ม แล้วเริ่มฝึกยิงล่วงหน้าอยู่หลายวัน ระหว่างนั้นมีการยิงกระสุนจริงไปสองนัด ครั้งนี้เป็นแค่การสาธิตอานุภาพปืนใหญ่ให้พวกแม่มดดูเท่านั้น
ขั้นตอนการยิงราบรื่นดี ผลลัพธ์ที่ได้ก็น่าพอใจ...อย่างน้อย ดูจากสีหน้าตื่นตระหนกของอกาธาก็พอรู้แล้วว่า ปืนใหญ่ทำผลงานได้ดีเหนือความคาดหมายของเธอแค่ไหน
แต่สำหรับโรแลนด์แล้ว ผลงานของปืนใหญ่ประจำป้อมกระบอกนี้ยังห่างไกลจากมาตรฐานอยู่มาก
เพราะนอกจากปากลำกล้องปืนที่ได้ขนาดหนึ่งร้อยห้าสิบสองมิลลิเมตรพอดีแล้ว ส่วนประกอบอื่นๆ ก็ไม่ได้ใกล้เคียงกับปืนใหญ่ขนาดหนึ่งร้อยห้าสิบสองมิลลิเมตรจริงๆ เลย เขามีอันนาที่แปรรูปโลหะได้อย่างละเอียดแม่นยำ มีลูเซียที่สามารถแยกธาตุได้ ทั้งยังมีซิลเวียที่ตรวจสอบตำหนิในโลหะได้อีก ตามหลักแล้วก็น่าจะสร้างปืนใหญ่ที่ได้มาตรฐานอย่างในยุคสมัยใหม่ได้ ไม่ใช่ของเลียนแบบที่มีระยะยิงเพียงเจ็ดแปดกิโลเมตรแบบนี้
ประเด็นสำคัญอยู่ที่รายละเอียดนั่นเอง
จากที่ดูมา ปลอกกระสุนของมันน่าจะเล็กเกินไป
ตอนนั้นเขามัวแต่คำนึงถึงเรื่องน้ำหนักกระสุน จึงตั้งใจลดขนาดปลอกกระสุนลง เลยทำให้กระสุนบรรจุดินปืนได้น้อยเกินไป แม้ปืนใหญ่ชนิดนี้จะมีลำกล้องยาวกว่าปากกระบอกปืนถึงสี่สิบเท่า แต่ระยะยิงของมันก็ยังต่ำกว่ามาตรฐานของเขาอยู่ดี
อีกจุดหนึ่งก็คือดินปืน
เนื่องจากไนโตรกลีเซอรินยังอยู่ระหว่างการศึกษาทดลอง กระสุนปืนใหญ่ที่ใช้ในเวลานี้จึงผลิตขึ้นจากดินสำลีทั้งหมด และนี่ก็คือสาเหตุแห่งความปวดใจของโรแลนด์...ปริมาณดินสำลีในที่ใช้ในกระสุนปืนใหญ่แต่ละนัดสามารถผลิตกระสุนปืนลูกโม่ได้หลายพันนัด มิหนำซ้ำ ดินควันน้อยพวกนี้ก็ยังไม่ผ่านกระบวนการทำให้เกิดเจล จึงทำให้ปริมาณดินปืนที่ได้น้อยลงไปอีกระดับ
สุดท้ายแล้ว กระสุนปืนใหญ่ก็เป็นได้แค่กระสุนปืนลูกโม่ที่มีขนาดใหญ่ขึ้นเท่านั้น เมื่อหัวกระสุนไม่มีดินปืน พลังทำลายล้างของมันจึงขึ้นอยู่กับพลังงานจลน์เพียงอย่างเดียว หากยิงไม่ถูกเป้าหมายก็เท่ากับอานุภาพเป็นศูนย์ ใช้ได้แค่กับศัตรูที่เคลื่อนไหวช้าเท่านั้น
สรุปแล้วก็คือ หากคิดจะใช้กระสุนปืนใหญ่ถล่มศัตรูทั้งสนามรบแล้วล่ะก็ หนทางยังอีกยาวไกลนัก
แต่โรแลนด์รู้สึกว่า เวลาของเขาอาจเหลือไม่มากอย่างที่คิดไว้ในตอนแรกแล้ว
นับตั้งแต่รู้ว่าหินเวทมนตร์ถูกดัดแปลงโดยปีศาจเป็นต้นมา เขาก็รู้สึกร้อนรุ่มใจมาโดยตลอด
หากพวกปีศาจก็มีความรู้เหมือนเขา พวกเขาจะสามารถพัฒนาระดับวิทยาการได้อย่างก้าวกระโดดเช่นเดียวกันหรือไม่
........................................




[Go To Next Chapter]( ./270.md)