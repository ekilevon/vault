##บทที่ 128 ทดลองยา
“จากนั้นนางก็หยิบดาบของทหารพิพากษามาแทงฟรานตาย แล้วฟันร่างทหารพิพากษาอีกคนขาดเป็นสองท่อน ดาบที่นางถือก็หักเป็นท่อนๆ เหมือนกัน คนอื่นๆ ได้ยินเสียงนกหวีดเข้าก็คว้าตะเกียงวิ่งมาทางนี้ นางถอดเสื้อผ้าฟรานมาสวมเอง ฉวยอาวุธจากทหารที่ตาย แล้วเดินเข้าหากลุ่มคนพวกนั้น”


“ข้านั่งจมกองเลือดอยู่ในห้อง ตะลึงไปพักใหญ่ถึงได้สติ หนึ่งในคนตายพวกนั้นพกกุญแจไขประตูบานต่างๆ ในสำนักนางชีไว้ ข้าเลยรีบค้นกองเสื้อผ้าพวกเขาจนเจอ แล้วขโมยหินอาญาสิทธิ์พวกเขามาด้วย...


ตอนนั้นข้ายังไม่รู้หรอกว่ามันคืออะไร คิดแค่ว่าหินใสๆ สวยๆ น่าจะขายได้ราคาดี ตอนนั้นพวกศาสนบริกร ผู้คุม และทหารพิพากษาในสำนักนางชีพุ่งเป้าไปที่นางกันหมด ข้าเลยหนีไปที่ประตูเล็กในสวนด้านหลังได้ไม่ยาก ข้าลองไขกุญแจจนครบทุกดอกถึงเปิดประตูออก จากนั้นก็หนีออกจากสำนักนางชีมา”


“ต่อมา ข้าขายหินอาญาสิทธิ์ได้แค่ก้อนเดียว ที่เหลือถูกคนแย่งไปจนหมด ข้าอาศัยเงินสิบกว่าเหรียญเงินนั้นเดินทางเร่ร่อนมาจนถึงเขตซีวินด์ สองปีต่อมา ข้าก็ตื่นรู้ขึ้นในฤดูหนาว” เวนดี้หยุดไปเล็กน้อย “นี่ล่ะเรื่องราวทั้งหมดของข้า”


ไนติงเกลกุมมืออีกฝ่าย เงียบไปครู่ใหญ่จึงพูดขึ้น “แล้วเด็กหญิงในห้องมารยาทคนนั้นเล่า”


“อาจจะตายหรืออาจจะหนีไปแล้วก็ได้ ข้าได้ข่าวหลังจากนั้นว่า ศาสนจักรบอกว่าสำนักนางชีแห่งนั้นไฟไหม้จึงต้องปิดตัวลง ไม่มีใครรู้หรือสนใจหรอกว่าเด็กๆ ที่อยู่ในนั้นเป็นอย่างไร พวกนางกลายเป็นเด็กที่ถูกทิ้งไปแล้ว”


ไนติงเกลถอนหายใจยาวแล้วดึงเวนดี้มากอดไว้ “แต่ตอนนี้ท่านมีพวกเราแล้วนะ นอนเถอะนะ เวนดี้”


ผ่านไปครู่ใหญ่เธอจึงตอบเบาๆ “อืม...”


********************


วันรุ่งขึ้น ตอนที่โรแลนด์เดินหาวเข้ามาในห้องทำงานนั้น ไนติงเกลนั่งรอเขาอยู่ที่โต๊ะด้วยสีหน้าจริงจังแล้ว


“เอ๋ มีอะไรหรือ”


“ฝ่าบาททรงเคยได้ยินเรื่องอมนุษย์หรือไม่เพคะ” ไนติงเกลถามอย่างเป็นการเป็นงาน


เมื่อเห็นเจ้าชายส่ายหน้า ไนติงเกลก็เล่าเรื่องที่เวนดี้เล่าเมื่อคืนให้เขาฟังอีกรอบ “หากไม่ใช่เพราะนางตื่นรู้แล้วล่ะก็ หม่อมฉันก็จินตนาการไม่ออกจริงๆ ว่าเด็กหญิงที่ยังไม่บรรลุนิติภาวะจะฆ่าทหารพิพากษาที่มีอาวุธครบมือได้ง่ายดายเช่นนั้นได้อย่างไร”


“แม่มดที่ไม่ถูกหินอาญาสิทธิ์จำกัดพลังอย่างนั้นหรือ...” โรแลนด์ฟังจบแล้วครุ่นคิดอยู่สักครู่ พลันนึกได้ว่าตัวเองเคยแยกประเภทพลังวิเศษของแม่มดไว้ “หรือว่านางจะเป็นประเภทเสริมสร้างตัวเอง”


“เสริม...อะไรนะเพคะ”


โรแลนด์หยิบกระดาษในลิ้นชักยื่นให้เธอ “ข้าเคยแบ่งประเภทแม่มดไว้จากวิธีใช้พลังของพวกเจ้า แม่มดประเภทเสริมสร้างตัวเองคือแม่มดที่ใช้พลังและพัฒนาตัวเองตลอดเวลา หินอาญาสิทธิ์ก็ไม่สามารถจำกัดพลังพวกนางได้ ถึงแม่มดประเภทอื่นๆ จะมีการพัฒนาร่างกายตัวเองเพื่อใช้กักเก็บพลังวิเศษเหมือนกัน แต่ก็ยังไม่โดดเด่นเท่าแม่มดประเภทนี้ หากข้าเข้าใจไม่ผิดล่ะก็ ศาสนจักรก็น่าจะคิดว่าบุ๊กเป็นอมนุษย์เหมือนกัน”


“บุ๊กน่ะหรือเพคะ” ไนติงเกลอึ้ง “แต่นาง...”


“แต่นางไม่ถนัดด้านต่อสู้ใช่หรือไม่” โรแลนด์พูดยิ้มๆ


“ข้าไม่ได้แยกประเภทแม่มดตามความแข็งแกร่งหรืออ่อนแอหรอก บางทีก็อาจไม่ถูกต้องทั้งหมดด้วย ข้าคิดและสันนิษฐานเอาเองน่ะ แม่มดสายพลังที่เป็นประเภทเสริมสร้างตัวเองอาจสร้างความเดือดร้อนให้ศาสนจักรได้อย่างใหญ่หลวง เมื่อหินอาญาสิทธิ์ควบคุมนางไม่ได้ นางก็อาจสังหารกองทหารพิพากษากองเล็กๆ หรือพังโบสถ์ในเมืองเล็กๆ ได้เลย


แต่ว่าอย่างไรเสียคนคนหนึ่งก็มีพลังจำกัด นอกจากนี้ แม่มดประเภทเสริมสร้างตัวเองก็มีน้อยกว่าอีกสองประเภทที่เหลือ มิฉะนั้นแม่มดคงกลายเป็นฝ่ายไล่ล่าศาสนจักรไปแล้ว” แม้เขาจะพูดด้วยท่าทีสบายๆ แต่พอนึกถึงยาเม็ดสีแดงดำสองเม็ดนั้นขึ้นมาก็ชักสังหรณ์ใจไม่ดี


ต่อให้อมนุษย์มีจำนวนน้อยอย่างไร แต่ในช่วงหนึ่งร้อยปีมานี้ก็น่าจะมีสักสิบกว่าคนได้ แค่ในนั้นมีแม่มดสายพลังสักสองสามคน ก็พอที่จะทำให้ศาสนจักรปั่นป่วนได้แล้ว เช่นว่า พวกเธออาจจะฉวยจังหวะที่ศาสนจักรมัวแต่ป้องกันเฮอร์มีสในช่วงเดือนแห่งปีศาจของทุกปี บุกทำลายสิ่งก่อสร้างของศาสนจักรในเมืองอื่นๆ กำจัดโบสถ์ บาทหลวง และศาสนบริกรทิ้งคราวละมากๆ แบบนี้ นานวันเข้า สาวกของศาสนจักรก็จะลดจำนวนลงอย่างน่าใจหาย


ทว่านอกจากอมนุษย์ที่เวนดี้บังเอิญเจอคนนั้นแล้ว โรแลนด์ก็ไม่เคยได้ยินเรื่องแม่มดโจมตีศาสนจักรที่ไหนอีก สำนักนางชีที่เวนดี้เคยอยู่ตอนเด็กๆ ก็ถูกไฟเผาวอดวายไปแล้ว ไม่มีใครรู้ว่าเด็กหญิงห้องมารยาทคนนั้นเป็นตายร้ายดีอย่างไร


ศาสนจักรไม่มีวันนิ่งดูดายแน่ เขาคิด บางทีพวกเขาอาจจะเตรียมวิธีรับมืออมนุษย์ไว้แล้วก็ได้ และยาสองเม็ดนี้ก็เป็นแค่หนึ่งในหลายๆ วิธีเท่านั้น


แต่จะอย่างไรก็ช่าง ทดลองยาดูก่อนดีกว่า


โรแลนด์คิดถึงตรงนี้ก็เรียกองครักษ์ด้านนอกเข้ามา สั่งให้เขาไปนำตัวนักโทษในคุกมาหนึ่งคน แล้วเรียกคาร์เตอร์มาด้วย


สถานที่ทดลองถูกจัดไว้นอกเมือง


เพื่อป้องกันเหตุไม่คาดฝัน โรแลนด์ให้ทหารในกองทัพที่หนึ่งสี่กลุ่มยืนล้อมสนามทดลองหนึ่งชั้น ทั้งยังให้ถือปืนเตรียมพร้อมไว้ด้วย


นอกจากเขากับไนติงเกลแล้ว อันนาและนาน่าก็มาร่วมสังเกตการณ์บนกำแพงด้วย ตราบใดที่ไม่มีหินอาญาสิทธิ์อันนาก็สามารถใช้ไฟสีเขียวคุ้มครองความปลอดภัยให้เขาได้ ส่วนนาน่าก็สามารถรักษาอาการบาดเจ็บได้ทันท่วงที


“ไม่น่ามีปัญหากระมัง” โรแลนด์ก้มลงพูดกับคาร์เตอร์ที่กำลังขยับแข้งขาอยู่ข้างล่าง “อย่าประมาทอีกฝ่ายเล่า”


“วางใจเถิดพ่ะย่ะค่ะ ฝ่าบาท” คาร์เตอร์สวมหมวกเหล็ก “หัวหน้าอัศวินของฝ่าบาทไม่ได้เก่งแต่ชื่อเท่านั้น อีกอย่างฝ่ายนั้นก็ใช้แค่ดาบไม้ ไม่มีทางทำอันตรายกระหม่อมได้แน่นอนพ่ะย่ะค่ะ”


คนที่ถูกจับลองยาคือนักโทษประหารคดีปล้นฆ่า โรแลนด์ไม่มีนโยบายละเว้นโทษตายให้นักโทษอุกฉกรรจ์เพียงเพราะเขาสร้างความดีความชอบชดใช้ความผิด เขาบอกนักโทษตรงๆ ว่าหากยอมสละตัวให้เขาทดลองยาครั้งนี้ เขาจะจ่ายค่าตอบแทนให้ครอบครัวของอีกฝ่ายห้าเหรียญทอง นักโทษลังเลอยู่สักครู่จึงยอมรับเงื่อนไขนี้


เดิมทีคาร์เตอร์ยังอยากให้อีกฝ่ายสวมเกราะถือดาบจริงมาประลองกับเขาอย่างยุติธรรม ทว่าโรแลนด์ปฏิเสธอย่างไม่ลังเล เพราะหากนักโทษใช้อาวุธมีคม อันตรายก็จะเพิ่มขึ้นกว่าเดิมหลายเท่า เกิดเขาฟันหัวอัศวินขาดขึ้นมาจะทำอย่างไร ถึงตอนนั้นนาน่าก็ช่วยอะไรไม่ได้ ส่วนเรื่องที่ไม่ให้สวมเกราะก็เพราะเขาต้องการทดสอบฤทธิ์ยาที่ปุโรหิตอ้างว่าช่วยให้ทนเจ็บได้มากขึ้นนั่นเอง


พอนักโทษกินยาสองเม็ดนั้นลงไป หน้าตาก็เปลี่ยนไปอย่างรวดเร็ว เส้นเลือดผุดขึ้นตามหน้าผากและแขนเป็นริ้วๆ ผิวกลายเป็นสีแดงจัด ลมหายใจถี่กระชั้น เขากำดาบไม้วิ่งเข้าใส่อัศวินที่ยืนรออยู่ด้วยความเร็วประดุจหมาป่า พื้นดินใต้ฝ่าเท้าถูกเหยียบจนกลายเป็นหลุมเล็กๆ


คาร์เตอร์คล้ายกับจะตกใจเล็กน้อย ทว่าก็ยังเบี่ยงหลบได้สบายๆ จากนั้นจึงฟันดาบเป็นแนวขวาง ดาบนี้บีบให้อีกฝ่ายต้องเปลี่ยนทิศทาง มิฉะนั้นจะถูกดาบฟันกระดูกซี่โครงได้


อีกฝ่ายเป็นแค่นักโทษประหารเท่านั้น เขามีแค่พละกำลัง แต่ไม่เคยฝึกทักษะการต่อสู้ใดๆ มาก่อน จึงพลาดท่าให้คาร์เตอร์ตามคาด อกด้านข้างของเขาถูกฟันเป็นแผลลึก เลือดไหลรินเป็นทาง อันที่จริงบาดแผลลักษณะนี้ร้ายแรงพอที่จะหยุดความเคลื่อนไหวต่อไปของเขาแล้ว ทว่าเขากลับไม่ยี่หระแม้แต่น้อย กลับหันกลับมาวิ่งใส่อัศวินอีกครั้ง คาร์เตอร์ยังคงใช้ลูกไม้เดิม เพียงแต่ครั้งนี้ผลลัพธ์ต่างไปจากเดิมเล็กน้อย


ในพริบตาที่คนทั้งสองสวนกันนั้น นักโทษบิดตัวฟาดดาบไม้ใส่คาร์เตอร์ด้วยมือข้างเดียว ตามหลักแล้ววิธีส่งกำลังประหลาดๆ แบบนี้ไม่น่าทำอันตรายใครได้ ทว่าในจังหวะที่ดาบไม้ฟาดเข้ามานั้น คาร์เตอร์ทันเห็นแค่เพียงเงาเท่านั้น เขารีบยกดาบขึ้นรับตามสัญชาตญาณ แรงปะทะอันรุนแรงสะเทือนร่างเขาจนต้องถอยหลังไปสองก้าว ดาบไม้หักออกเป็นสองท่อนพร้อมเสียงดังชัดเจน


“ออกแรงหน่อยน่า” คาร์เตอร์สะบัดมือ “เอาดาบใหม่ให้เขา สู้กันใหม่อีกครั้ง”


นักโทษไม่ได้รับดาบไม้ที่ทหารโยนให้ แต่กลับหันหลังวิ่งไปทางป่าเร้นลับ เพียงชั่วพริบตา ความเร็วของเขาก็เพิ่มขึ้นจนเกินระดับมนุษย์ธรรมดา...


ราวกับม้าป่าที่ห้อตะบึงอย่างไรอย่างนั้น เขายกมือทั้งสองขึ้นกันด้านหน้า แล้ววิ่งกระแทกทหารที่ทำท่าจะยิงเขา ฝ่ายหลังร้องเสียงดัง ถูกกระแทกจนกระเด็นหวือ ทหารคนอื่นๆ รีบเหนี่ยวไกทันที แผ่นหลังเขาพลันผุดละอองเลือดขึ้นมาหลายจุด ทว่าเขายังวิ่งฝ่าวงล้อมออกไปด้วยความความเร็วระดับเดิม เพียงไม่กี่อึดใจก็วิ่งไปไกลถึงสิบกว่าเมตร


“อย่าให้หนีไปได้” คาร์เตอร์ตะโกนเสียงดัง “เอาม้ามา!”


ทว่าอัศวินยังไม่ทันกระโดดขึ้นม้า นักโทษคนนั้นก็พลันสะท้านไปทั้งร่าง เขาก้มมองท้องตัวเองอย่างไม่เชื่อสายตา บาดแผลแนวเฉียงที่ท้องแตกออกดังผลัวะ ลำไส้อุ่นๆ ไหลพรวดออกมาทันที


เขาหันกลับไปมองช้าๆ หญิงสาวชุดขาวคนหนึ่งยืนอยู่ด้านหลังเขาตั้งแต่เมื่อไรไม่รู้ กริชสีเงินในมือเธอเปล่งประกายวาววับ


........................................


[Go To Next Chapter]( ./41.md)