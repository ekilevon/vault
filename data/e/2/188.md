##บทที่ 276 พัฒนาปืนใหญ่รุ่นใหม่
ระหว่างที่ลูเซียเดินถือแร่ไปหาเจ้าชายนั้น คำพูดของไนติงเกลยังคงก้องอยู่ในหูเธอ
เธอยอมรับว่าเธอตกใจกับท่าทีที่ตรงไปตรงมาของอีกฝ่ายมาก
แม้เธอจะไม่ค่อยเข้าใจเรื่องความรักเท่าไรนัก แต่แม่มดกับเจ้าชาย...ไม่น่าจะลงเอยกันได้กระมัง แม่มดควรซ่อนความรู้สึกตัวเองไว้ ไม่บอกให้อีกฝ่ายรู้ไม่ใช่หรือ
แล้วอีกอย่าง ทำไมเธอซึ่งเป็นแค่คนฟังถึงได้รู้สึกหน้าร้อนผ่าวและเขินอายมากขนาดนี้
ลูเซียยืนสูดหายใจอยู่หน้าห้องทำงานสักครู่ จึงผลักประตูเข้าไปข้างใน
“ฝ่าบาท หม่อมฉันนำแร่มาแล้วเพคะ”
“ไหนข้าดูซิ” โรแลนด์หาวหวอด
ผู้ปกครองเมืองชายแดนคนนี้ยังคงวางตัวเหมือนปกติ ตาของเขายังปรืออยู่ คงเพราะเพิ่งตื่นจากนอนกลางวันได้ไม่นาน เขาเอนหลังพิงพนักเก้าอี้ สีหน้าเป็นธรรมชาติ น้ำเสียงสบายๆ ไม่เข้มงวดเหมือนขุนนางคนอื่นๆ แม้แต่น้อย
อาการตื่นเต้นอย่างไร้สาเหตุของลูเซียจึงพลอยสงบลงไปด้วย เธอหยิบเม็ดแร่ที่พบในเหมืองเนินเขาทิศเหนือพวกนั้นออกมาจากถุงหนัง แล้ววางเรียงบนโต๊ะทำงานทีละเม็ด
หลังจากถูกแยกธาตุด้วยพลังวิเศษแล้ว เม็ดแร่พวกนี้ก็มีหน้าตาคล้ายกันไปหมด หากไม่ออกสีขาวเงินก็ออกสีขาวเทา คงมีแต่เจ้าชายผู้มีความรู้กว้างขวางเท่านั้นที่ดูออกว่าพวกมันเป็นแร่อะไร
เจ้าชายขมวดคิ้วเพ่งมองมันอยู่เป็นนาน ทั้งหยิบขึ้นมากะน้ำหนักบนมือและส่องกับแสงอาทิตย์ด้านหลังอย่างละเอียด ทว่าสุดท้ายก็โบกมือว่า “อะแฮ่ม ข้าว่าข้าส่งแร่พวกนี้ไปให้เคโมตรวจดีกว่า เจ้าไปฝึกพลังในสวนต่อเถอะ หากมีอะไรไม่เข้าใจก็ถามอันนาได้”
“...” เอ๋ แม้แต่เจ้าชายก็ไม่รู้หรือนี่ ลูเซียพยักหน้าหงึกหงัก “เพคะ”
ทว่าในจังหวะที่เธอกำลังจะก้าวออกจากห้องทำงานนั้น โรแลนด์ก็เรียกเธอไว้
“จริงสิ ผลสอบเจ้าคราวนี้ไม่เลวเลยนี่ หกสิบแปดคะแนน อยู่อันดับที่เก้า เรียนแค่เดือนเดียวได้คะแนนเท่านี้ก็ถือว่าเก่งมากแล้ว พยายามต่อไปล่ะ แล้วก็...” เขาหยุดไปเล็กน้อย “ไว้สอบคราวหน้า ลองให้เบลล์มาสอบกับทุกคนด้วยสิ”
“เพคะ!” ลูเซียตอบอย่างตื่นเต้น
********************
หลังจากมองสาวน้อยย่อตัวเดินจากไปอย่างดีใจแล้ว โรแลนด์ก็หันไปมองเม็ดโลหะบนโต๊ะพลางถอนใจออกมา
เขาช่างไร้เดียงสาเหลือเกิน หลงคิดไปได้ว่าหากแยกธาตุได้แล้ว ก็จะรู้ว่าเหมืองเนินเขาทิศเหนือมีสายแร่อะไรบ้าง ทว่าโลกแห่งความจริงได้สอนเขาแล้วว่า วิศวกรรมเครื่องกลกับธรณีวิทยานั้นแตกต่างกันมากเพียงใด...สุดท้ายแล้ว หินพวกนี้จะถูกแยกออกเป็นโลหะสามถึงสี่ชนิด กองไหนมีปริมาณมากที่สุดก็แปลว่าเป็นหินแร่โลหะชนิดนั้น ทว่าสีและลักษณะของมันแทบจะเหมือนกันทุกประการ อย่างเช่นเหล็ก อลูมิเนียม แมกนีเซียม และโพแทสเซียม โลหะพวกนี้หากอยู่ในสภาพที่มีความบริสุทธิ์สูงก็จะออกสีขาวเงินทั้งนั้น ทำให้ตัดสินด้วยตาเปล่าได้ลำบาก
สู้โยนภารกิจนี้ให้หัวหน้านักเล่นแร่แปรธาตุจัดการดีกว่า เพราะอย่างไรเสีย การใช้ปฏิกิริยาเคมีมาพิสูจน์คุณสมบัติพิเศษของวัตถุดิบก็น่าเชื่อถือกว่าการเดาส่งเดชของเขาอยู่แล้ว
เมื่อหาทางออกให้เรื่องนี้ได้แล้ว โรแลนด์ก็หยิบกระดาษขึ้นมาหนึ่งแผ่น แล้วเริ่มวางแผนรับมือกับเดือนแห่งปีศาจปีนี้
ฤดูร้อนใกล้จะสิ้นสุดลงเต็มที เขามีเวลาเตรียมตัวครั้งสุดท้ายในช่วงฤดูใบไม้ร่วงเพียงสามเดือนเท่านั้น นอกจากจะต้องสู้กับสัตว์อสูรทางฝั่งตะวันตกแล้ว เขายังต้องคอยระวังทอว์ฟิคกับศาสนจักรทางฝั่งตะวันออกด้วย หากเทียบกับปีก่อนที่สุดแสนจะอัตคัดขัดสนแล้ว เวลานี้ประชากรและรายได้ของเขาก็เรียกได้ว่าเพิ่มขึ้นอย่างมหาศาล เช่นเดียวกับปริมาณการถลุงเหล็กที่ค่อยๆ เพิ่มขึ้นอย่างช้าๆ ในขณะที่แม่มดก็มีมากขึ้นกว่าเดิมถึงสิบกว่าคน รับรองว่าดินแดนตะวันตกจะกลายเป็นกำแพงเหล็กกล้าที่ไม่มีใครรุกรานได้แน่นอน
ประสบการณ์การทำสงครามเมื่อปีที่แล้วบอกเขาว่า ศัตรูที่เป็นภัยต่อกำแพงเมืองมากที่สุดก็คือสัตว์อสูรพันธุ์ผสม โดยเฉพาะอย่างยิ่งตัวที่มีกระดองหนาจนกระสุนยิงไม่เข้า เขาต้องใช้ระเบิดหรือไม่ก็ต้องส่งแม่มดไปจัดการลูกเดียว แต่ไม่ว่าจะวิธีไหนก็มีความเสี่ยงสูงทั้งนั้น
นอกจากนี้ ศัตรูที่มาจากเผ่าพันธุ์เดียวกับเขาส่วนใหญ่ก็มักมาในรูปของทหารม้าและทหารเดินเท้า เขายังไม่เคยเห็นอาวุธทำลายกำแพงเมืองในยุคนี้ หากอีกฝ่ายมีเครื่องยิงหินคาตาพัลต์หรือเทรบูเชซึ่งทันสมัยยิ่งกว่า เขาก็คงตกที่นั่งลำบากอย่างไม่ต้องสงสัย...ปืนใหญ่แบบบรรจุกระสุนทางปากกระบอกปืนยิงลงด้านล่างไม่สะดวก เพราะเวลาบรรจุกระสุนต้องคอยตั้งกระบอกปืนขึ้น มิหนำซ้ำลูกกระสุนยังไหลออกจากลำกล้องปืนได้ง่ายด้วย
เขาจำเป็นต้องสร้างปืนใหญ่ที่ทรงอานุภาพยิ่งขึ้น
โรแลนด์ใช้ความคิดอย่างหนัก เขาเขียนสิ่งที่ตัวเองต้องการลงบนกระดาษทีละข้อ
อันดับแรก ปืนใหญ่ชนิดนี้จะต้องมีพลังทำลายล้างสูงและมีระยะยิงที่ไกลพอ มันต้องสามารถยิงเข้ากระดองของพันธุ์ผสมในระยะไกลกว่าหนึ่งพันเมตรได้ อันดับต่อมา มันจะต้องบรรจุกระสุนที่ท้ายลำกล้อง สามารถปรับมุมยิงได้อย่างอิสระและยิงได้อย่างรวดเร็ว และอันดับสุดท้าย เพื่อเป็นการประหยัดเวลาคิดค้นและวิจัย ปืนใหญ่ชนิดนี้จะต้องถูกออกแบบให้ใช้งานได้หลากหลาย ต้องสามารถเป็นป้อมปืนประจำจุดเพื่อยิงศัตรูได้ และต้องสามารถลากขึ้นเรือเพื่อใช้เป็นอาวุธหลักของเรือปืนในอนาคตได้ด้วย
ดังนั้น มันจะต้องเป็นปืนใหญ่ขนาดยักษ์ที่มีลำกล้องยาวและปากลำกล้องกว้าง
สิ่งแรกที่โรแลนด์คิดถึงก็คือปืนยักษ์ขนาดสิบห้าสิบหกนิ้วบนเรือรบซึ่งมีระยะยิงหลายสิบกิโลเมตร ยิงครั้งเดียวก็ทะลวงพื้นดินได้หลายเมตร แต่แล้วเขาก็ล้มเลิกความคิดเพ้อฝันนี้อย่างรวดเร็ว เขาไม่มีปัญหาเรื่องการแปรรูปก็จริง แต่ดูจากระดับวัตถุดิบของเมืองชายแดนในเวลานี้แล้ว ก็น่ากลัวว่าผลิตมาสิบกระบอกจะลำกล้องระเบิดไปเสียเก้ากระบอก ต่อให้เพิ่มความหนาของผนังลำกล้องจนเกินหนึ่งเมตร ปืนใหญ่ที่ผลิตออกมาก็ใช้งานจริงไม่ได้อยู่ดี เพราะมันไม่สามารถขยับเขยื้อนได้
สิ่งที่เขาทำได้มากที่สุดตอนนี้ก็คือการผลิตเหล็กอ่อนที่มีความบริสุทธิ์สูงและเหล็กกล้าคุณภาพปานกลาง ดังนั้นเขาจึงควรยึดวิธีเดิมๆ ไว้ดีกว่า
โรแลนด์กำหนดขนาดปากลำกล้องไว้ที่ตัวเลขมหัศจรรย์ ‘หนึ่งร้อยห้าสิบสองมิลลิเมตร’
ปืนใหญ่ชนิดนี้จะใช้ลูกเลื่อนแนวดิ่ง สามารถเลื่อนขึ้นเลื่อนลงได้ เวลาเลื่อนลงจะเป็นการเปิดท้ายลำกล้อง เมื่อบรรจุกระสุนเสร็จแล้วเลื่อนไปอยู่ตำแหน่งบนก็จะเป็นการปิดท้ายลำกล้อง แก๊สที่เกิดจากดินปืนก็จะดันไปด้านหน้าเพียงทางเดียว หากเทียบกับลูกเลื่อนแนวนอนและลูกเลื่อนชนิดเกลียวแล้ว มันสามารถยิงได้เร็วกว่า มิหนำซ้ำหลักการก็ง่ายกว่ามากด้วย เขามีภาพโครงสร้างกลไกของมันในหัวมานานแล้ว
แต่หากต้องการยิงให้เร็วจริงๆ ล่ะก็ ก็ต้องติดตั้งกลไกลดแรงถีบเสียก่อน หรือพูดง่ายๆ ก็เหมือนกับที่สูบลมมือสองอัน อันหนึ่งใส่น้ำมัน ส่วนอีกอันใส่สปริงหรือแก๊ส เวลาที่ปืนสะบัด แรงถีบของปืนจะดันแกนต่อทั้งสองไปบีบน้ำมันและสปริงในเวลาเดียวกัน น้ำมันนั้นใช้สำหรับลดแรงถีบ ส่วนสปริงใช้สำหรับสะสมแรงเพื่อดีดกลับ เมื่อยิงเสร็จแล้วก็จะดันกระบอกปืนกลับมาที่เก่า
สุดท้ายคือกระสุนปืนใหญ่
ในเมื่อมีปืนใหญ่ขั้นเทพแล้ว ก็ไม่ควรใช้กระสุนลูกตันหรือกระสุนลูกแตกห่อกระดาษคุณภาพต่ำอีกต่อไป...โรแลนด์คิดอย่างรอบคอบแล้ว ก็ตัดสินใจว่าจะพัฒนากระสุนปืนใหญ่ทั้งสองชนิดนี้ไปพร้อมกัน ชนิดแรกจะหน้าตาเหมือนกระสุนปืนที่ถูกขยายใหญ่ หัวกระสุนเป็นโลหะเนื้อตัน ส่วนอีกชนิดจะเป็นหัวกระสุนระเบิดแบบมีชนวนอย่างที่ใช้กับปืนใหญ่กระสุนวิถีโค้งในยุคหลัง อย่างหลังมีเทคโนโลยีที่ยุ่งยากพอควร และต้องทำการทดสอบชนวนหลายครั้ง เขาไม่มั่นใจว่าจะติดอาวุธให้กองทัพได้ทันเดือนแห่งปีศาจ จึงตัดสินใจผลิตอย่างแรกมาใช้แก้ขัดไปก่อน เพราะถึงจะเป็นกระสุนลูกตัน ก็สามารถใช้รับมือสัตว์อสูรกระดองหนาที่เชื่องช้าและเครื่องทำลายกำแพงเมืองที่อยู่นิ่งๆ ได้แล้ว
แต่แน่นอนว่าไม่ว่าจะเป็นกระสุนชนิดไหน ก็ต้องใช้ดินควันน้อยในปริมาณมากทั้งนั้น ตราบใดที่เขายังไม่สามารถสังเคราะห์กรดสองชนิดในปริมาณมากได้ ปืนใหญ่ชนิดใหม่ก็เป็นได้แค่ปืนใหญ่เฉพาะกิจเท่านั้น ไม่มีทางสาดห่ากระสุนได้ทั่วสนามรบแน่นอน
ทันใดนั้นเอง องครักษ์ก็ผลักประตูเดินเข้ามา
“ฝ่าบาท มีจดหมายลับส่งมาจากเมืองหลวงพ่ะย่ะค่ะ”
โรแลนด์วางพู่กันในมือลงแล้วเปิดซองจดหมายออก จดหมายฉบับนี้ไม่ลงชื่อผู้ส่ง ลายมือก็ไม่คุ้นตา แต่ข้อความเพียงประโยคเดียวนั้นบ่งชัดว่ามันถูกส่งมาจากทาซา
‘วันนี้มีกองทัพประมาณหนึ่งพันคนเดินทางออกจากเมืองหลวง มุ่งหน้าไปทางดินแดนตะวันตก’
........................................


[Go To Next Chapter]( ./189.md)