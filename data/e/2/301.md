##บทที่ 389 ฝากฝัง
“ท่านเซอร์...ชิลต์ อาหารเย็นพร้อมแล้ว”
เอรินผลักประตูออก แล้วทำความเคารพอีกฝ่ายอย่างเกร็งๆ น้ำเสียงฟังดูระมัดระวังอย่างเห็นได้ชัด นี่เป็นครั้งแรกที่เฟร์รานเห็นภรรยาเป็นแบบนี้ ขนาดเวลาอยู่ต่อหน้าเจ้าชาย เธอยังไม่ตื่นเต้นขนาดนี้เลย
“ท่านพ่อ” เขาส่งเสียงเรียกพลางมองเซอร์ชิลต์ที่นิ่งเงียบมาตลอดตั้งแต่กลับถึงบ้าน
“อืม...” เซอร์ชิลต์กะพริบตาปริบๆ คล้ายกับเพิ่งหลุดจากภวังค์ “กินข้าวก่อนเถอะ”
บนโต๊ะเล็กๆ มีอาหารวางมากมายกว่าปกติ ดูก็รู้แล้วว่าเอรินไปตลาดชาวบ้านเพื่อการนี้โดยเฉพาะ เขาส่งยิ้มให้กำลังใจภรรยา แล้วแบ่งขนมปังชิ้นใหญ่ออกเป็นสี่ชิ้นเท่าๆ กันเหมือนทุกครั้ง...ทว่าครั้งนี้ นอกจากพวกเขาสามคนแล้ว ยังมีเมย์ เพื่อนของเอรินอีกคนด้วย
ตอนที่เขากลับมาถึงบ้านนั้น เมย์กับเอรินกำลังถกปัญหาเรื่องการแสดงกันอยู่พอดี โดยปกติแล้ว หลังจากที่เขาแนะนำบิดาตัวเองให้คนทั้งสองรู้จักแล้ว คนส่วนใหญ่ก็มักขอแยกตัวออกไปทั้งนั้น แต่เมย์กลับไม่ทำเช่นนั้น เธอเพียงแต่เลิกคิ้วแล้วทำความเคารพอย่างง่ายๆ จากนั้นก็คอยตามติดเอรินตลอด ทั้งยังขออยู่กินมื้อเย็นต่ออย่างที่เห็นได้ไม่บ่อยนักด้วย
นั่นทำให้เขารู้สึกงงอยู่บ้าง...ก่อนหน้านี้ เขาเคยชวนเธอมากินอาหารเพื่อแสดงความขอบคุณแล้ว แต่เธอก็ไม่เคยตอบรับสักครั้ง
ทว่าตอนนี้เฟร์รานไม่มีเวลาคิดอะไรมากแล้ว แม้สีหน้าของเขาจะยังนิ่งสงบ แต่ในใจกลับเต็มไปด้วยความกระวนกระวาย เหตุผลแรกคือเพราะกลัวว่าบิดาจะมองภรรยาตัวเองไม่ดี เหตุผลที่สองคือเพราะท่าทีของอกาธา ดูจากสีหน้ากลัดกลุ้มของบิดาก็รู้แล้วว่าเขากังวลเรื่องนี้แค่ไหน ทว่าเขากลับไม่รู้จะปลอบอีกฝ่ายอย่างไร ความสัมพันธ์ที่ขาดหายและความห่างเหินเป็นเวลานานปีทำให้ความไม่เข้าใจกันพอกพูนมากขึ้นเรื่อยๆ สุดท้ายแล้วเขาจึงได้แต่ก้มหน้ากินข้าวเงียบๆ
โชคดีที่มีเมย์อยู่ด้วย
เธอดึงความสนใจของเซอร์ชิลต์ได้ด้วยเรื่องละคร จากนั้นก็คุยกับบิดาเขาเรื่องธรรมเนียมในเมืองหลวงและชีวิตของขุนนางอย่างออกรส ทำให้บรรยากาศการกินอาหารมื้อนี้ไม่อึดอัดจนเกินไป นอกจากนี้ หากเป็นบทสนทนาเกี่ยวกับละครเรื่องใหม่แล้ว เอรินก็ยังมีโอกาสได้พูดเป็นระยะด้วย มิหนำซ้ำเซอร์ชิลต์ยังถามถึงการแสดงของเธออีก นั่นทำให้เฟร์รานพอโล่งใจได้บ้าง
หลังจากกินมื้อเย็นเสร็จ เมย์ก็ขอตัวกลับ
ในขณะที่เขากำลังช่วยภรรยาเก็บจานอาหารนั้น เซอร์ชิลต์ก็เรียกเขาไปที่ห้องหนังสือ
“ภรรยาเจ้าได้เพื่อนดีจริงๆ”
“ท่านหมายถึงเมย์น่ะหรือ” เฟร์รานชะงักไปเล็กน้อย “นางเป็นนักแสดงฝีมือดีที่หาตัวจับยากทีเดียว ก่อนหน้านี้ก็ช่วยเอรินเรื่องการแสดงมาแล้วไม่น้อย ตอนที่เอรินไปแสดงละครที่ป้อมคราวก่อนก็ได้นางคอย...”
“ไม่ๆ ข้าไม่ได้หมายถึงเรื่องการแสดง” เซอร์ชิลต์ทอดถอนใจ “เจ้าไม่สังเกตหรือ เมื่อครู่นี้ นางพูดจาข่มข้าตลอดเวลา”
“ข่ม...หรือ” เฟร์รานตาโต พวกเขาสองคนไม่ได้คุยกันอย่างสนุกสนานหรอกหรือ
“ฮ่าๆๆ…” ชายชราหัวเราะเสียงดังแล้วส่ายหน้าว่า “เจ้านี่ช่างไม่รู้วิธีสนทนาของขุนนางเอาเสียเลย ประสบการณ์ในเมืองหลวงที่นางเล่ามาเป็นเรื่องรักอมตะระหว่างหญิงสามัญชนกับขุนนาง ถ้าเป็นละครก็คือ ‘ซินเดอเรลล่า’ นั่นล่ะ หรือแม้แต่ตอนที่คุยเรื่องการปกครองระดับสูง นางก็ยังพูดถึงเรื่องแผนการยกเลิกระบบศักดินาของเจ้าชาย ข้าว่านางจะต้องรู้แน่ๆ ว่าเจ้าจำใจตัดขาดจากตระกูลเพื่อมาอยู่กับเอริน มิฉะนั้นคงไม่พูดจาเชือดเฉือนข้าทุกคำเช่นนี้”
“ยะ...อย่างนั้นหรือ”
เซอร์ชิลต์หัวเราะ “เมื่อเทียบกับความเกรงกลัวต่อสิ่งจอมปลอมอย่างฐานะและบรรดาศักดิ์แล้ว การกระทำก็ย่อมสำคัญกว่าอย่างไม่ต้องสงสัย พอได้ยินนางพูดเช่นนี้ ข้าก็พอจะปลงตกเรื่องท่านอกาธาได้แล้ว...ไม่ว่าบรรพบุรุษของพวกเราจะโกหกหรือไม่ พวกเราก็ได้นำของที่นางฝากไว้ไปคืนให้นางอย่างสมบูรณ์แล้ว ต่อให้ท่านอกาธาไม่รับพวกเราไว้ พวกเราก็ยังรับใช้นางด้วยวิธีอื่นได้อยู่” พอพูดถึงตรงนี้ เขาก็พ่นลมหายใจยาว “เดิมทีข้าไม่เคยนึกเชื่อเรื่องพวกนี้เลย แต่พอเห็นความเป็นอยู่ของเจ้ากับเอรินแล้ว ข้าก็พลันรู้สึกว่า บางที ความพยายามเช่นนี้อาจจะไม่ได้ไร้ประโยชน์เสียทีเดียว”
“ขอบคุณท่านมาก...” คำพูดแสดงการยอมรับจากปากบิดาทำให้เฟร์รานขอบตาร้อนผ่าว แม้ตอนนั้นพวกเขาจะตัดสัมพันธ์กันอย่างขาดสะบั้น แต่เขาก็ยังหวังให้คนในครอบครัวยอมรับการแต่งงานครั้งนี้อยู่
ทว่าประโยคต่อมาของเซอร์ชิลต์กลับทำให้เขาตะลึงงัน
“เจ้าเคยคิดจะกลับตระกูลบ้างหรือไม่”
“อะไรนะ ไม่ ข้า...ท่าน...” อัศวินแสงอรุณตั้งตัวไม่ทัน เขาอ้าปากจะพูด แต่กลับไม่รู้จะพูดอะไรดี กลับตระกูลอย่างนั้นหรือ เหตุใดอยู่ๆ ท่านพ่อจึงพูดถึงเรื่องนี้
เซอร์ชราพูดอย่างช้าๆ ว่า “ในเมื่อการตัดสินใจครั้งนั้นคือความผิดพลาด ข้าก็อยากแก้ไขมันก่อนที่จะสายเกินไป”
ผ่านไปครู่ใหญ่ เฟร์รานจึงเอ่ยขึ้นอย่างลังเลว่า “ข้าคิดว่าหน้าที่การงานข้าตอนนี้ก็ดีมากอยู่แล้ว และชีวิตในเมืองชายแดนก็...”
“ข้าไม่ได้บอกให้เจ้ากลับไปเป็นอัศวินที่ป้อมปราการลองซอง” เซอร์ชิลต์พูดแทรก “เจ้าน่าจะรู้ว่าข้าหมายความว่าอย่างไร” เขาพูดเน้นทีละคำ “ข้าต้องการให้เจ้าเป็นผู้สืบทอดตระกูล”
อัศวินแสงอรุณกลืนน้ำลาย “แต่มิสโซ...”
“มิสโซไม่ใช่ผู้สืบทอดตระกูลที่ดี” เซอร์ชิลต์พูดอย่างไม่ปิดบัง “เดิมที เขาอยากเป็นอัศวินที่เด่นดังในดินแดนตะวันตกเหมือนเจ้า แต่พอดยุกแพ้สงคราม เขาก็ไม่รู้จะเดินหน้าไปทางไหน ขุนนางฝ่ายแพ้น่ะ ควรจะต้องแสดงความจงรักภักดีต่อผู้ปกครองเมืองคนใหม่ให้มากที่สุด แต่เขากลับไปสนิทสนมกับขุนนางสี่ตระกูลใหญ่ที่เหลือเสียได้ ไม่ว่าข้าจะสั่งสอนอย่างไร เขาก็ไม่ยอมเปลี่ยนความคิด เจ้าคงพอจะเดาสาเหตุที่เขาเป็นเช่นนี้ได้กระมัง”
นั่นเพราะเขาจะได้เป็นหัวหน้าตระกูลคนต่อไปน่ะสิ เฟร์รานคิด ตัวเขาเองก็ออกจากตระกูลมาแล้ว ท่านพ่อจึงไม่มีตัวเลือกอื่นใดนอกจากมิสโซ นี่คงเป็นเหตุผลที่มิสโซมองเขาด้วยสายตาเย็นชาหลังจากที่เขาไม่ได้กลับคฤหาสน์ตระกูลชิลต์เป็นเวลาหลายปี
“เรื่องนี้ไม่เกี่ยวกับทักษะหรือความรู้เลย ทักษะสามารถฝึกฝนได้ ความรู้ก็สามารถถ่ายทอดได้ แต่ผู้สืบทอดตระกูลที่เหมาะสมจะต้องรู้จักสังเกตทิศทางลม” เซอร์ชิลต์พูดต่อ “ท่านเปโรประกาศนโยบายใหม่ของเจ้าชายแล้ว แล้วไหนจะละครเรื่อง ‘เมืองใหม่’ ที่เมย์แสดงที่ป้อมอีก ข้าคิดว่าเจ้าชายกำลังจะยึดรวมดินแดนตะวันตกทั้งหมดในเร็วๆ นี้แล้ว สี่ตระกูลใหญ่จะยอมรับความเปลี่ยนแปลงนี้ได้หรือไม่ก็ยังไม่รู้ แต่ดูแนวโน้มสถานการณ์แล้ว...คงไม่ดีนัก ในเวลาแบบนี้ สิ่งที่ควรทำที่สุดก็คือการเฝ้าสังเกตความเปลี่ยนแปลงอย่างสงบ ไม่ใช่ยอมเป็นเครื่องมือให้ใครใช้ประโยชน์ได้”
เฟร์รานก็เคยได้ยินข่าวพวกนี้มาบ้าง แต่ไหนแต่ไรมา เจ้าชายก็ไม่เคยปิดบังจุดประสงค์และนโยบายของตัวเองอยู่แล้ว เขาถึงกระทั่งประกาศนโยบายล่วงหน้าก่อนใช้จริงด้วยซ้ำ และนั่นก็รวมถึงเรื่องการสถาปนาเมืองอย่างเป็นทางการด้วย
แต่เขาไม่อยากยุ่งกับการแย่งชิงอำนาจภายในตระกูลแม้แต่น้อย ถึงบิดาจะพูดแบบนี้ แต่มิสโซไม่มีวันรามือง่ายๆ แน่ เฟร์รานรู้นิสัยน้องชายตัวเองดี
สุดท้ายแล้วเขาก็ส่ายหน้าว่า “ข้าขอโทษ ท่านพ่อ ข้า...”
“ข้าไม่ได้ขอให้เจ้าตัดสินใจเดี๋ยวนี้” เซอร์ชิลต์โบกมือว่า “อย่างไรเสียข้าก็ยังสุขภาพแข็งแรงดี ตราบใดที่ข้ายังอยู่ ข้าจะไม่ปล่อยให้ตระกูลของพวกเราเอนเอียงไปทางใดเด็ดขาด” รอยยิ้มของเขาดูร่วงโรยอย่างเห็นได้ชัด “หากมิสโซเข้าใจเรื่องพวกนี้ ข้าก็ไม่จำเป็นต้องพูดอะไรให้มากความ ข้าหวังแค่ว่าเมื่อตระกูลของพวกเราถึงคราววิกฤตจริงๆ เจ้าจะยอมยื่นมือมาช่วยบ้าง...ถือเสียว่าเห็นแก่ข้ากับแม่ของเจ้าก็แล้วกัน”
ครั้งนี้ เฟร์รานไม่อาจปฏิเสธได้อีก
………………………………….




[Go To Next Chapter]( ./302.md)