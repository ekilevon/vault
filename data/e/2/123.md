##บทที่ 211 อุตสาหกรรมเบา
โรแลนด์นั่งอยู่หน้าโต๊ะทำงาน มองหัวหน้าอัศวินที่เข้ามารายงานสถานการณ์ของกองทัพที่หนึ่งอย่างสนใจ


เมื่อหลายเดือนก่อน คาร์เตอร์ยังดูขึงขังจริงจังอยู่มาก ทว่าตอนนี้ใบหน้าเย็นชาของเขากลับดูมีชีวิตชีวาขึ้นอย่างเห็นได้ชัด ความสุขุมหนักแน่นที่เคยมีจางหายไป ในขณะที่ความร้อนรนและความคาดหวังเพิ่มมากขึ้น


คงเพราะดวงดาวแห่งดินแดนตะวันตกสินะ เขาคิด


โรแลนด์ได้ยินว่าระยะนี้ คาร์เตอร์ใกล้ชิดกับเมย์มาก คาร์เตอร์มีตำแหน่งใหญ่ในกองทัพ และเป็นตัวแทนของเขาในกองทัพ ไม่ว่าจะทำอะไรก็มักมีคนจับตามอง ยิ่งเมื่อคนข้างกายเขาเป็นผู้หญิงที่สวยสะดุดตาอย่างเมย์ด้วยแล้วยิ่งไม่ต้องพูดถึง


องครักษ์ของเขารายงานเขาตั้งแต่ตอนที่พวกเขาเดินด้วยกันครั้งแรกแล้ว


โรแลนด์ไม่ค่อยสนใจเรื่องประเภทนี้นัก คาร์เตอร์อายุมากกว่าเขาสองสามปีได้ จนป่านนี้แล้วยังไม่ได้แต่งงานก็ถือว่าแปลกอยู่ หากจะมาได้คู่ที่ดินแดนตะวันตกก็ถือว่าไม่เลวเลย ขอแค่ไม่กระทบกับหน้าที่การงานก็พอ


หัวหน้าอัศวินรายงานว่า ตอนนี้กองทัพที่หนึ่งมีปืนยาวลูกโม่ใช้ประมาณสองร้อยกระบอกได้ นอกจากนี้ยังจะได้รับปืนเพิ่มทุกวันวันละสิบกว่ากระบอก...อันที่จริง หากมีวัตถุดิบพอล่ะก็ อันนาสามารถผลิตได้มากกว่านี้หลายเท่าด้วยซ้ำ เพียงแต่เธอยังมีงานถลุงเหล็กและงานผลิตเครื่องจักรไอน้ำที่ต้องดูแลอีก ความเร็วในการผลิตจึงลดลงอย่างช่วยไม่ได้


ทว่าความเร็วเพียงเท่านี้ก็ถือว่าใช้ได้แล้ว เพราะอย่างไรเสียกองทัพที่หนึ่งก็มีสมาชิกแค่หกร้อยคนเท่านั้น อีกประมาณเดือนครึ่งทุกคนก็จะได้ใช้อาวุธใหม่กันถ้วนหน้าแล้ว และตราบใดที่ยังไม่มีสมาชิกใหม่เพิ่ม ขนาดของกองทัพก็คงไม่ขยายใหญ่ไปกว่านี้


อีกเรื่องหนึ่งก็คือการสร้างกองทัพที่สอง


เพื่อให้การฝึกเป็นไปอย่างราบรื่นและเป็นความลับที่สุด คนที่ถูกเกณฑ์มาจากป้อมปราการลองซองจะต้องถูกตรวจสอบอย่างละเอียดก่อนจะเข้ามาอยู่ในกองทัพที่สอง ตอนนี้พวกเขากำลังอยู่ระหว่างการอบรมวินัยหรือก็คือการฝึกทหารนั่นเอง พอตกกลางคืนจึงจะเป็นการปลูกฝังทัศนคติใหม่ เพื่อให้พวกเขาตระหนักว่าตัวเองเป็นผู้ปกป้องดินแดนตะวันตก และเป็นผู้คุ้มครองความปลอดภัยของคนในครอบครัวที่พวกเขารัก


“ตอนนี้การฝึกกองทัพที่สองดำเนินไปได้ด้วยดี คาดว่าอีกหนึ่งสัปดาห์ก็น่าจะได้ยิงปืนกันแล้ว ปืนคาบศิลาที่ปลดประจำการแล้วมีจำนวนมากพอสำหรับทุกคนพ่ะย่ะค่ะ” คาร์เตอร์สรุป


นี่ล่ะข้อได้เปรียบของอาวุธปืน การฝึกนักรบที่ใช้อาวุธเย็นต้องใช้เวลาอย่างต่ำหนึ่งปี ส่วนการฝึกอัศวินต้องใช้เวลาถึงห้าหกปี ในขณะที่กองปืนใช้เวลาฝึกแค่หนึ่งเดือนก็ลงสนามรบได้แล้ว และยิ่งการต่อสู้ยืดเยื้อเท่าไร กองปืนก็ยิ่งได้เปรียบมากขึ้นเท่านั้น...เพราะอย่างไรเสีย การลั่นไกปืนก็ประหยัดแรงกว่าการแกว่งดาบมาก


“เวลาฝึกยิงกระสุนจริงต้องนับจำนวนปืนให้ดีด้วย ยิงกระสุนไปกี่นัดต้องเก็บกลับมาให้ได้เท่าเดิม ดินปืนก็เหมือนกัน ต้องแจกเฉพาะตอนฝึกเท่านั้น ให้ทหารเก่าในกองทัพที่หนึ่งมาช่วยดูตรงนี้ด้วย”


“พ่ะย่ะค่ะ” เขาพยักหน้ารับคำสั่ง


“ดีมาก” โรแลนด์โบกมือ “เอาล่ะ เจ้าไปทำงานต่อได้”


“เอ่อ ฝ่าบาท...” คาร์เตอร์ลังเลเล็กน้อยก่อนจะถาม “ครั้งก่อนฝ่าบาทตรัสว่า น้ำหอมที่ใส่ลงไปในสบู่ทำมาจากอ้อยหรือพ่ะย่ะค่ะ”


“ใช่สิ” เจ้าชายเอนตัวพิงเก้าอี้ “ทำไมหรือ”


“แล้วอ้อยราคาแพงหรือไม่พ่ะย่ะค่ะ”


“ไม่นี่...ก็พืชเกษตรธรรมดาๆ”


“กระหม่อมได้ยินว่าที่เมืองหลวง น้ำหอมขวดใหญ่เท่าหัวแม่มือก็ขายได้ถึงห้าเหรียญทองแล้ว” คาร์เตอร์เกาศีรษะ “หากเป็นเช่นนั้นจริง น้ำหอมที่ทำมาจากอ้อยก็น่าจะสร้างรายได้ก้อนใหญ่ให้เมืองชายแดนได้นะพ่ะย่ะค่ะ”


“ห้าเหรียญทองหรือ” โรแลนด์อึ้ง ข้อนี้เขาไม่เคยคิดเลยจริงๆ เขานึกย้อนไปถึงตอนที่อยู่ในวังหลวง เจ้าชายลำดับที่สี่ไม่เคยสนใจราคาของใช้ในชีวิตประจำวันมาแต่ไหนแต่ไรอยู่แล้ว ยิ่งของประเภทที่ไม่ค่อยได้แตะต้องอย่างน้ำหอมด้วยแล้วยิ่งแล้วใหญ่...มีแต่ผู้หญิงเท่านั้นที่ชอบของที่ทำให้ตัวเองมีกลิ่นหอมพวกนี้


จุดประสงค์ที่เขาผลิตน้ำหอมก็เพราะอยากได้สบู่หอมเท่านั้น เพราะหากมีแค่น้ำประปา แต่ไม่มีสบู่หอมก็คงเหมือนขาดอะไรไปสักอย่าง ความสุขของการอาบน้ำอยู่ที่ฟองสบู่ที่เกาะทั่วตัวต่างหาก


หากน้ำหอมขวดเล็กๆ สามารถขายได้หลายเหรียญทองล่ะก็ ธุรกิจนี้ก็นับว่าไม่เลวเลย เพราะหากเทียบกับกระจกเงาแล้ว อ้อยกับดอกไม้ที่นำมาใช้เป็นวัตถุดิบผลิตสบู่นั้นมีราคาถูกกว่าแก้วคริสตัลมาก


พอคิดถึงตรงนี้ โรแลนด์ก็ยิ้มว่า “ความคิดไม่เลวนี่ ข้าจะเก็บไปคิดดู”


“ฝ่าบาท เช่นนั้น...กระหม่อมขออ้อยสักลำได้หรือไม่พ่ะย่ะค่ะ” หัวหน้าอัศวินถามอย่างมีความหวัง


“ได้สิ” แค่ได้ยินน้ำเสียงนั้น เขาก็เดาได้แล้วว่าอีกฝ่ายคิดจะทำอะไร...ดินแดนตะวันตกไม่เหมือนท่าเรือเคลียร์วอเตอร์ พืชจากฟยอร์ดเป็นของหายากในดินแดนแห่งนี้ หากมอบเป็นของขวัญให้ผู้หญิงก็นับว่าเป็นตัวเลือกที่ไม่เลวเลย “อยู่บนกำแพงในสวนด้านหลังน่ะ เจ้าไปตัดเอาเองแล้วกัน”


“ขอบพระทัยฝ่าบาท!” คาร์เตอร์ถวายบังคมก่อนจะถอยออกไป


จากนั้นโรแลนด์ก็เรียกบารอฟเข้ามา...เวลานี้จะเรียกเขาว่าผู้ช่วยเจ้ากรมคงไม่เหมาะเท่าไร เพราะบารอฟเป็นบุคลากรอันดับหนึ่งของสำนักงานเมือง เปรียบเสมือนหัวหน้าฝ่ายบริหารของเมืองชายแดนนั่นเอง


โรแลนด์รอจนบารอฟนั่งเรียบร้อยแล้วจึงพูดเรื่องน้ำหอมคร่าวๆ “เจ้าคิดว่าของสิ่งนี้เป็นอย่างไร สามารถทำกำไรได้มากหรือไม่”


เขาไม่ได้ตอบคำถามนั้น แต่กลับเบิกตากว้างถามกลับว่า “ฝ่าบาท ฝ่าบาทแน่พระทัยหรือพ่ะย่ะค่ะว่าน้ำหอมทำมาจากพืชรสหวานนั่นจริงๆ”


“ข้าก็แจกสบู่ให้เจ้าใช้แล้วไม่ใช่หรือ ที่สบู่มีกลิ่นหอมก็เพราะข้าใส่น้ำหอมลงไปอย่างไรเล่า” โรแลนด์แบมือว่า “มันทำมาจากพืชราคาถูกจริงๆ เพียงแต่ข้าไม่รู้ว่าน้ำหอมในเมืองหลวงราคาแพงอย่างที่คาร์เตอร์พูดจริงๆ หรือไม่”


“ไม่ใช่เพียงเท่านั้นหรอกพ่ะย่ะค่ะ ฝ่าบาท!” บารอฟพูดอย่างตื่นเต้น “น้ำหอมเป็นผลงานลับสุดยอดของสมาคมเล่นแร่แปรธาตุแห่งเมืองหลวง แต่ละปีจะผลิตออกมาแค่ประมาณหนึ่งพันขวด โดยจะวางขายในเมืองหลวงแค่ส่วนเดียวเท่านั้น เพราะหากนำไปขายต่อที่เมืองอื่นในเกรย์คาสเซิลจะได้ราคาสูงขึ้นถึงร้อยละยี่สิบสามสิบพ่ะย่ะค่ะ หรือหากนำไปขายที่ฟยอร์ดหรืออาณาจักรอื่นๆ ก็อาจได้ราคาสูงขึ้นเกือบเท่าตัวด้วยซ้ำ เพื่อป้องกันพ่อค้ากินกำไรจากส่วนต่างนี้ ทางสมาคมไม่เพียงแต่ควบคุมราคาน้ำหอมในเมืองอื่นเท่านั้น แต่ยังถึงขั้นเลือกพ่อค้าเองเลยทีเดียว หากฝ่าบาททรงผลิตน้ำหอมได้เองจริงๆ แค่ขายให้เมืองเรดวอเตอร์กับสันเขาฟอลเลนดรากอนก็ทำกำไรได้มหาศาลแล้วพ่ะย่ะค่ะ”


“อย่างนี้นี่เอง” มิเสียทีที่เป็นผู้ช่วยเจ้ากรมคลังมายี่สิบปี โรแลนด์คิดในใจ บารอฟเชี่ยวชาญเรื่องราคาสินค้าและสถานการณ์ทางการค้ามากจริงๆ พอได้ข้อมูลพวกนี้มา เขาก็เริ่มวางแผนขั้นแรกในใจ


วิธีผลิตน้ำหอมมีหลายวิธี วิธีที่ง่ายที่สุดก็คือนำกลีบดอกไม้หรือสมุนไพรที่มีกลิ่นหอมเฉพาะตัวมาตำให้ละเอียดแล้วนำไปแช่แอลกอฮอล์ เพื่อให้แอลกอฮอล์ละลายน้ำมันหอมระเหยในพืชออกมา จากนั้นจึงกรองตะกอนออก แล้วผสมน้ำลงไปให้เจือจาง


แอลกอฮอล์ได้มาจากการหมักน้ำอ้อย ส่วนวัตถุดิบของน้ำมันหอมระเหยก็อาจเป็นได้ทั้งกุหลาบ หรือโรแมรีกับลาเวนเดอร์ที่พบเห็นได้โดยทั่วไป แต่ในเมื่อเขาตั้งใจจะผลิตในปริมาณมากอยู่แล้ว ก็สู้ให้ลีฟเสกพืชวิเศษที่สามารถขับน้ำมันหอมระเหยออกมาได้เลยดีกว่า


นอกจากน้ำหอมแล้ว อุตสาหกรรมนี้ยังสามารถผลิตน้ำตาลทรายและเหล้าขาวซึ่งเป็นสินค้าอุปโภคบริโภคที่ได้รับความนิยมมากได้ด้วย แม้จะทำกำไรได้ไม่ดีเท่าน้ำหอม แต่หากสามารถขายให้ชาวเมืองได้ในราคาถูก และทำให้พวกเขามีอาหารที่หลากหลายขึ้นได้ล่ะก็ ก็ถือว่าเป็นการพัฒนาคุณภาพชีวิตชาวเมืองอย่างใหญ่หลวงแล้ว


เหตุผลที่โรแลนด์ยังไม่พัฒนาอุตสาหกรรมเบาก็เพราะขาดแรงงานที่เพียงพอ การผลิตสินค้าอุปโภคบริโภคในปริมาณน้อยทำกำไรให้เขาได้ไม่มาก การโยกแรงงานที่มีจำกัดไปยังอุตสาหกรรมหนักย่อมเป็นทางเลือกที่คุ้มค่ากว่า


แต่หากการผลิตน้ำหอมจะช่วยทำกำไรให้เขาได้ล่ะก็ บางทีเขาอาจใช้โอกาสนี้พัฒนาอุตสาหกรรมเบาเสียเลย


........................................




[Go To Next Chapter]( ./124.md)