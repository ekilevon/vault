##บทที่ 162 ฝึกยิงปืน
“โกหกทั้งเพ” พอเห็นโรแลนด์กลับมาที่ห้องทำงานหลังจากจัดการเรื่องนักเล่นแปร่ธาตุเสร็จ ไนติงเกลก็ส่งเสียงออกมา “ตำราโบราณสี่ร้อยกว่าปีอะไร ‘เคมีขั้นต้น’ นั่นฝ่าบาททรงเขียนให้บุ๊กอ่านชัดๆ ความรู้พวกนั้นสักวันก็ต้องเอาไปสอนชาวเมืองอยู่แล้ว”


“ข้าโกหกเพราะหวังดีหรอก” โรแลนด์ยกแก้วขึ้นจิบชา...นับตั้งแต่มาร์เจอรี แม่ค้าจากเมืองหลวงเอาชาดำมาให้ เขาก็ไม่ต้องดื่มน้ำอุ่นหรือเบียร์ทุกวันอีกต่อไป “เจ้าชายที่อยู่แต่ในวังจะรู้เรื่องเล่นแร่แปรธาตุได้อย่างไร หรือหากจะรู้ ก็ต้องรู้มาจากนักเล่นแร่แปรธาตุในเมื่อหลวงนั่นล่ะ สู้ให้เขาเอาตำราไปศึกษาเอง เขาน่าจะยอมรับได้ง่ายกว่าฟังข้าสอนกระมัง อย่างไรเสียมนุษย์เราก็เชื่อตัวเองที่สุดนี่นา”


“อ้อ” ไนติงเกลค้อมตัว ขยับไปตรงหน้าโรแลนด์ “เช่นนั้นฝ่าบาทได้ความรู้พวกนี้มาจากไหนเพคะ”


“เอ่อ...” โรแลนด์เพิ่งจะอ้าปาก ก็ถูกไนติงเกลใช้นิ้วแตะปากไว้ “หากไม่ทรงอยากบอก ก็ไม่ต้องทรงบอกหรอกเพคะ หม่อมฉันไม่อยากฟังคำโกหกของฝ่าบาท”


เขากะพริบตาปริบๆ อีกฝ่ายจึงเก็บมือกลับไป


“ยังเหลือเวลาก่อนการประลองอีกห้าวัน” โรแลนด์ถือโอกาสเปลี่ยนเรื่องคุย “ต้องรีบฝึกคาร์เตอร์ให้ชินกับอาวุธใหม่แล้ว”


“ไหนฝ่าบาททรงบอกว่ายังแก้ปัญหาเรื่องกระสุนไม่ได้นี่เพคะ”


“ดินสำลีน่ะไว้ใช้ตอนรบจริงก็พอ ถ้าแค่การประลองล่ะก็ ยิงปืนกระบอกละรอบก็เหลือเฟือแล้ว เพราะเวลาประลองคงไม่ต้องเคลื่อนย้ายหรือบรรจุกระสุนซ้ำหรอก กระสุนสิบนัดก็น่าจะพอแล้วล่ะ” โรแลนด์พูด แน่นอนว่าเมื่อไม่มีดินสำลี ก็อาจมีปัญหาเรื่องยิงช้าลงตามมา งานนี้คงต้องพึ่งโชคชะตากับคาร์เตอร์แล้ว


********************


ทิศตะวันตกของกำแพงเมืองชายแดน


คาร์เตอร์มาที่สนามที่เคยใช้ทดลองระเบิดก่อนหน้านี้ เพื่อรับภารกิจใหม่ที่โรแลนด์มอบหมายให้


“สู้กับแม่มดหรือพ่ะย่ะค่ะ” หัวหน้าอัศวินอึ้งไป “กระหม่อมสวมหินอาญาสิทธิ์ได้หรือไม่พ่ะย่ะค่ะ”


“ย่อมได้แน่นอน” โรแลนด์ยิ้ม “แต่ว่าคู่ต่อสู้ของเจ้าเป็นแม่มดที่พิเศษกว่าแม่มดทั่วไป หินอาญาสิทธิ์จำกัดพลังนางไม่ได้ และนางก็ใช้ดาบขนาดใหญ่ในการต่อสู้เช่นเดียวกับนักรบ”


“ฝ่าบาททรงหมายความว่า นางเป็นแม่มดที่ถนัดต่อสู้ระยะประชิดหรือพ่ะย่ะค่ะ” คาร์เตอร์เหลือบมองไนติงเกลที่ยืนข้างโรแลนด์


“ก็ประมาณนั้น แต่ว่าเนื่องจากพลังของนางเป็นชนิดเสริมสร้างตัวเอง ร่างกายของนางก็น่าจะแข็งแกร่งกว่านักโทษประหารที่พวกเราจับมาลองยาคราวนั้นหลายเท่าด้วย”


“แข็งแกร่งกว่าหลายเท่า...ฝ่าบาท ฝ่าบาททรงรู้หรือไม่พ่ะย่ะค่ะว่านั่นหมายความว่าอย่างไร” คาร์เตอร์เบิกตาโต “ต่อให้กระหม่อมจับความเคลื่อนไหวนางได้ทัน ร่างกายกระหม่อมก็ไม่น่าจะตอบโต้ทันอยู่ดี หากนางแข็งแกร่งอย่างที่ฝ่าบาทตรัสจริงๆ กระหม่อมคงไม่มีทางเอาชนะนางได้”


“ถ้าว่ากันตามหลักล่ะก็ โอกาสชนะของเจ้าเป็นศูนย์เลยล่ะ” เจ้าชายหยิบปืนรูปร่างประหลาดขึ้นมา “แต่ตราบใดที่มีเจ้านี่ โอกาสชนะของเจ้าก็จะเพิ่มขึ้นเป็นเท่าตัว”


“นี่คือ...ปืนชนิดใหม่หรือพ่ะย่ะค่ะ” คาร์เตอร์รับปืนมา...เพราะเห็นไกและลำกล้องที่เหมือนปืนคาบศิลา อัศวินจึงคิดว่าพวกมันน่าจะเป็นอาวุธประเภทเดียวกัน อาวุธชนิดนี้มีขนาดไม่ใหญ่ แต่กลับมีน้ำหนักมากกว่าปืนคาบศิลาเสียอีก มันมีรูปลักษณ์ที่สะดุดตาไม่น้อย นอกจากส่วนด้ามที่ทำจากไม้แล้ว ส่วนที่เหลือก็ทำจากโลหะทั้งหมด ขอบมุมและเส้นโค้งที่ลื่นไหลตลอดจนประกายสีเงินวาวของโลหะ ดูงดงามจนยากจะหาคำมาอธิบาย


คาร์เตอร์หลงรักอาวุธชิ้นนี้ตั้งแต่แรกเห็น


“อาวุธชนิดนี้เรียกว่าปืนพกลูกโม่” โรแลนด์หยิบอาวุธที่เหมือนกันอีกชิ้นออกมา ผลักโม่ที่หน้าตาเหมือนรวงผึ้งไปทางซ้าย “ข้าจะสอนเจ้าใช้เดี๋ยวนี้”


คาร์เตอร์พบว่ามันใช้งานง่ายกว่าปืนคาบศิลามาก ลูกปืนกับดินปืนถูกบรรจุมาด้วยกันแล้ว แค่เอาใส่โม่ตรงกลางก็ยิงได้ทันที ในโม่มีรูห้ารู สามารถบรรจุกระสุนได้ครั้งละห้านัด นี่คงเป็นเหตุผลที่มันชื่อปืนลูกโม่นั่นเอง ตำแหน่งระหว่างท้ายปืนกับโม่มีรูเล็กๆ อยู่หนึ่งรู เวลาลั่นไกจะมีประกายไฟพุ่งออกมาพร้อมกับเสียงเสียดสีดังแกรกๆ สงสัยข้างในจะมีหินเหล็กไฟ เขาคิด แต่ว่ากระสุนแบบนี้ออกแบบได้ฉลาดจริงๆ ปลอกสีเหลืองอ่อนคงทำมาจากแผ่นทองแดงบางๆ รูปทรงกลมมนสวยงาม ผิวมันแวววาว ไม่มีรอยต่อเลยสักรอย กระสุนชนิดนี้หัวเล็กแต่ท้ายใหญ่ ส่วนท้ายหนาเท่านิ้วชี้ได้ สามารถใส่ลงรูกระสุนได้พอดี ไม่รู้ว่าพวกเขาทำได้อย่างไร


“กระสุนนี่ยังไม่สมบูรณ์ดี ดังนั้นเจ้าต้องระวังรูที่ท้ายกระสุนด้วย” โรแลนด์ทำท่ายิงปืน “กดปากกระบอกปืนลงเล็กน้อยแบบข้า อย่าให้ดินปืนไหลออกมาจากรู แล้วทุกครั้งที่ยิงเสร็จก็ต้องทำความสะอาดรังเพลิงด้วย อย่าให้ดินปืนกองอยู่ในรูใส่กระสุน”


“ยังไม่สมบูรณ์ดีหรือพ่ะย่ะค่ะ”


“ถูกต้อง” โรแลนด์ยักไหล่ “ยังเหลือจุดสำคัญที่ต้องแก้อีกจุด แต่หากทุกอย่างราบรื่นดี เจ้าก็อาจจะทันได้ใช้กระสุนแบบสมบูรณ์ในการประลองครั้งนี้ ถึงตอนนั้น ที่ท้ายกระสุนจะไม่มีรูแล้ว เจ้าก็ไม่ต้องพะวงเรื่องดินปืนไหลอีก เอาล่ะ พวกเรามาฝึกยิงเป้ากันดีกว่า”


หากท้ายกระสุนไม่มีรู แล้วจะจุดดินปืนในกระสุนได้อย่างไร คาร์เตอร์คิดแล้วคิดอีก ก่อนจะโยนข้อสงสัยที่ไม่มีวันได้คำตอบนี้ทิ้งไป อย่างไรเสียเขาก็ไม่ได้เคยผ่านประสบการณ์โชกโชนหรือมีความรู้กว้างขวางเหมือนเจ้าชายอยู่แล้ว


ถูกต้อง มีความรู้กว้างขวาง คาร์เตอร์ในเวลานี้นับถือเจ้าชายจนแทบจะหมอบกราบ ไม่ว่าจะเป็นนักปราชญ์ นักเล่นแร่แปรธาตุ หรือโหราจารย์ ก็ไม่เคยมีใครคิดค้นสิ่งประดิษฐ์พิสดารได้อย่างเจ้าชาย มิหนำซ้ำสิ่งประดิษฐ์พวกนี้ยังใช้ประโยชน์ได้จริง ไม่เหมือนผงหิมะหรือร่มร่อนที่เป็นได้แค่ของเล่นของขุนนางพวกนั้น เครื่องจักรไอน้ำที่เจ้าชายคิดค้นสามารถขนแร่และสูบน้ำในเหมืองได้ ปืนและปืนใหญ่ก็ขับไล่สัตว์อสูรและทหารของดยุกได้ คาร์เตอร์มั่นใจว่าเมื่อถึงเวลาที่เหมาะสม เจ้าชายโรแลนด์ วิมเบิลดันจะได้ขึ้นครองบัลลังเกรย์คาสเซิลอย่างแน่นอน


เป้ายิงอยู่ไกลออกไปสิบห้าเมตร เป้ารูปคนที่อยู่ไกลขนาดนี้มีขนาดเท่าฝ่ามือเท่านั้น เขาใช้มือสองข้างจับปืนตามที่เจ้าชายสอน ขยับตัวเล็กน้อย เล็งศูนย์จนตรงเป้าแล้วลั่นไก


ประกายไฟและก๊าซพุ่งออกมาจากสองด้านโม่ เสียงดังสนั่นสะเทือนรูหู เขารู้สึกราวกับถูกคนผลักอย่างแรง ข้อมือกระดกขึ้นโดยไม่รู้ตัว หลังจากควันปืนจางหายไป เขาเห็นเป้ายังดูสมบูรณ์เหมือนเดิม


“ยิงอีก” โรแลนด์พูด


คาร์เตอร์สูดหายใจ ยิงกระสุนอีกสี่นัดที่เหลือออกไป แต่ก็ยังไม่มีนัดไหนยิงถูกเป้าอยู่ดี


“เอ่อ...” คาร์เตอร์มองเจ้าชาย แต่ฝ่ายหลังดูเหมือนจะไม่ยี่หระ


“ลำกล้องของปืนพกค่อนข้างสั้น ระยะยิงและความแม่นยำจึงสู้ปืนยาวไม่ได้ จะยิงพลาดเป้าบ้างก็ไม่แปลกอะไร แล้วอีกอย่าง กระสุนนี่มีเส้นผ่านศูนย์กลางประมาณสิบสองมิลลิเมตร แรงสะท้อนกลับจึงมากกว่าปืนคาบศิลาเป็นธรรมดา” เขาเริ่มพูดเรื่องที่เข้าใจยากอีกแล้ว


“สรุปแล้ว เจ้าไปฝึกตามที่ข้าบอกนั่นล่ะ เจ้าต้องยิงกระสุนให้โดนเป้าทุกนัดก่อนการประลอง แบบนี้ถึงจะมีโอกาสชนะได้ จริงสิ...อย่าลืมเก็บปลอกกระสุนด้วยนะ เอามาบรรจุดินปืนใหม่ใช้ได้อีกหลายครั้งเชียวล่ะ”


........................................


[Go To Next Chapter]( ./75.md)