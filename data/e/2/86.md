##บทที่ 174 เขตอุตสาหกรรม
หลังจากแอชเชสจากไปได้สองวัน เมซีก็ย้อนกลับมาที่เมืองชายแดน แล้วปรากฏตัวขึ้นต่อหน้าทุกคนอีกครั้งอย่างเหนือความคาดหมาย


เมื่อทุกคนรู้เหตุผลที่เธอกลับมาก็ต้อนรับเธออย่างอบอุ่น สโมสรแม่มดมีสมาชิกเพิ่มขึ้นอีกคนแล้ว


และสิ่งที่ทำให้เธอตื่นเต้นที่สุดก็คืองานเลี้ยงต้อนรับซึ่งจัดขึ้นในสวนดอกไม้หลังปราสาท เธอมองเนื้อสัตว์หลายชนิดที่เรียงรายอยู่บนราวเหล็กยาว อยากหยิบชิ้นไหนมาย่างก็เลือกได้ตามใจ เครื่องปรุงก็มากมายหลากหลาย มีทั้งเกลือ น้ำมัน พริก พริกไทย และยังมีน้ำจิ้มเนื้อย่างที่โรแลนด์ปรุงเองด้วย...โดยการนำเห็ดที่เก็บจากป่าเร้นลับไปตุ๋นกับไก่ แล้วใส่เกลือ น้ำตาล และแป้งสาลีลงไปกวนให้เข้ากัน เท่านี้เนื้อย่างก็อร่อยได้โดยไม่ต้องใช้ผงชูรสแล้ว เมซีกินจนท้องแทบแตกถึงได้ยอมหยุดกิน


โรแลนด์ทำการทดสอบพลังของเธอในตอนบ่าย


จากผลประเมินของไนติงเกล ปริมาณพลังของเธออยู่ในระดับกลางเมื่อเทียบกับแม่มดคนอื่นๆ ความสามารถของเธอคือการแปลงกายเป็นนกนานาชนิด...แต่จะต้องเป็นชนิดที่เธอเคยเห็นมาก่อนเท่านั้น การแปลงกายของเธอผลาญพลังวิเศษค่อนข้างมาก ในหนึ่งวันเธอสามารถแปลงกายติดต่อกันได้ประมาณสี่ถึงห้าครั้ง แต่ผลของมันคงอยู่ได้นานพอสมควร พลังของเธอจัดอยู่ในประเภทเรียกใช้ และสามารถถูกห้ามได้ด้วยหินอาญาสิทธิ์ เธอชอบแปลงกายเป็นนกพิราบมากที่สุด แต่โรแลนด์สังเกตว่า ไม่ว่าเธอจะแปลงกายเป็นนกชนิดไหน ก็มักมีขนาดตัวใหญ่กว่าที่ควรเป็นมาก อย่างเช่นหากเธอแปลงกายเป็นนกกระจอก ขนาดตัวของเธอก็จะใหญ่พอๆ กับนกพิราบ หรือหากแปลงกายเป็นนกพิราบ ขนาดตัวก็จะใหญ่ประมาณนกอินทรีทะเล


เมซีไม่สามารถแปลงกายเป็นสัตว์ปีกในจินตนาการ อย่างนกฟีนิกซ์ กริฟฟิน หรือนกร็อกที่โรแลนด์วาดให้เธอดูได้ เรื่องนี้ทำเอาโรแลนด์เสียดายไม่น้อย


นอกจากนี้ โรแลนด์ยังสังเกตเห็นอะไรบางอย่างจากแผนการของแอชเชสด้วย นั่นก็คือบรรดาแม่มดกลุ่มใหญ่ของทิลลีมีพลังประเภทไหนบ้าง หากมีแม่มดที่สามารถเพิ่มผลผลิตทางการเกษตรได้ล่ะก็ เขาก็ยินดีถ่ายทอดวิทยาการของเขาเพื่อแลกกับตัวพวกเธอ


ดังนั้น โรแลนด์จึงตัดสินใจเขียนจดหมายฉบับยาวถึงทิลลี โดยเริ่มพรรณนาถึงความเป็นพันธมิตรเป็นอันดับแรก จากนั้นจึงเตือนเธอว่าศาสนจักรกำลังวางแผนยึดครองทวีปอยู่ สุดท้ายจึงยื่นข้อเสนอเพื่อสันติภาพ โดยขอให้อีกฝ่ายร่วมมือกับเขาเพื่อเดินหน้าไปด้วยกัน ประเดี๋ยวเดือนหน้าเมซีบินกลับฟยอร์ดเมื่อไร เขาจะให้เธอนำจดหมายฉบับนี้ไปด้วย


พอวันรุ่งขึ้น เจ้าชายก็ได้รับข่าวดีอีกข่าว


ในที่สุด โรงงานผลิตเครื่องจักรไอน้ำก็สร้างเสร็จแล้ว มันตั้งอยู่ทางตะวันตกของแม่น้ำแดง ติดกับแปลงทดลองของลีฟ มีรั้วไม้ล้อมรอบอาณาเขตทั้งหมด ทั้งยังมีการปรับผิวถนนที่เชื่อมกับสะพานลอยน้ำด้วย โรแลนด์ตั้งใจจะให้ที่นี่เป็นเขตอุตสาหกรรมในอนาคตของเมืองชายแดน


โรแลนด์ต้องการขยายพื้นที่ภายในโรงงานให้มากที่สุดเท่าที่จะมากได้ จึงเลือกใช้ไม้ซึ่งมีน้ำหนักเบามาสร้างโรงงาน ทำให้โรงงานแห่งนี้มีพื้นที่ถึงหนึ่งพันตารางเมตร เครื่องมือกลที่อันนาสร้างขึ้นถูกขนมาที่นี่หมดแล้ว แบ่งออกเป็นเครื่องคว้านกำลังไอน้ำสองเครื่อง เครื่องกัดสองเครื่อง เครื่องขัดหนึ่งเครื่อง และเครื่องกลึงอีกหนึ่งเครื่อง เครื่องมือกลพวกนี้มีหลักการไม่ซับซ้อนก็จริง แต่คุณภาพของมันยอดเยี่ยมอย่างที่สุด...นอกจากส่วนฐานและแป้นเหยียบที่เป็นไม้แล้ว ส่วนประกอบอื่นๆ ก็ทำขึ้นจากเหล็กอ่อนและเหล็กกล้าทั้งหมด เรียกได้ว่าถูกสร้างขึ้นอย่างละเอียดประณีตที่สุดเท่าที่วัตถุดิบจะอำนวยทีเดียว


ตอนนี้โรงงานมีคนงานแค่สิบกว่าคนเท่านั้น เดิมทีพวกเขาเป็นช่างเหล็กและลูกศิษย์ในโรงตีเหล็กของเมืองชายแดน แต่เวลานี้ถูกโรแลนด์ใช้เงินเดือนห้าสิบเหรียญเงินหลอกล่อให้มาฝึกใช้เครื่องมือกลระดับสูงที่นี่ โรงตีเหล็กและอุปกรณ์ที่ใช้ในการตีเหล็กของพวกเขาก็ถูกย้ายมาที่กระท่อมอิฐใกล้ๆ โรงงานเช่นกัน นอกจากชิ้นส่วนที่ไม่สำคัญบางส่วนแล้ว ขั้นตอนการสร้างเครื่องจักรไอน้ำที่เหลือก็อาศัยเครื่องมือกลทั้งสิ้น


โรแลนด์ทำพิธีตัดริบบิ้นที่หน้าประตูโรงงาน เขาต้องการให้พิธีเปิดเอิกเกริกที่สุด จึงเรียกเจ้าหน้าที่ที่สำนักงานเมืองมาร่วมงานและกล่าวสุนทรพจน์สั้นๆ บริษัทอุตสากรรมแห่งเกรย์คาสเซิลได้เผยตัวอย่างเป็นทางการท่ามกลางเสียงพลุที่เอคโคเปล่งออกมาแล้ว


ตลอดระยะเวลาสองสามวันนี้ โรแลนด์ซึ่งอยู่ในฐานะประธานบริษัทมักไปสาธิตวิธีใช้เครื่องมือกลและวิธีการผลิตเครื่องจักรไอน้ำที่โรงงานเป็นประจำ วิธีเดียวที่จะทำให้ช่างเหล็กซึ่งไม่รู้หนังสือสามารถแปรรูปและประกอบเครื่องจักรไอน้ำได้ก็คือการทำแผนภาพ ในนั้นจะมีการระบุชื่อ รหัส และขนาดของชิ้นส่วนเหมือนคู่มือประกอบโมเดล ส่วนลำดับการติดตั้งและวิธีการประกอบก็ใช้ภาพอธิบายแทน ขั้นตอนนี้โซโรยาช่วยเขาได้มากทีเดียว


ผลผลิตช่วงสองสามวันแรกเป็นอย่างที่เขาคิดไว้ไม่มีผิด คือแทบไม่มีชิ้นส่วนที่ได้มาตรฐานเลยสักชิ้น ยิ่งเรื่องจะประกอบเป็นเครื่องจักรไอน้ำที่สมบูรณ์ยิ่งไม่ต้องพูดถึง แต่โรแลนด์ไม่สนใจปริมาณของเสียมากนัก เพราะตราบใดที่มีอันนา เขาก็ยังสามารถนำชิ้นส่วนที่ไม่ได้มาตรฐานพวกนั้นมาหลอมใช้ใหม่ได้อีกครั้ง เขจว่าหากช่างเหล็กพวกนี้ได้ฝึกบ่อยๆ สักวันก็ต้องเข้าใจกระบวนการผลิตแบบโลกยุคใหม่แน่นอน


นอกจากโรงงานอุตสาหกรรมแล้ว โรแลนด์ยังดัดแปลงห้องเผาและสวนที่เนินเขาทิศเหนือเป็นโรงงานผลิตอาวุธด้วย หน้าที่หลักๆ ของมันก็คือผลิตปืนยาวลูกโม่และลูกกระสุน...หลังจากอาลอยส์ ‘ผู้เชี่ยวชาญด้านเตา’ ที่คาร์ลแนะนำมาอยู่เมืองชายแดนแล้ว เมืองแห่งนี้ก็มีระบบเป่าลมแบบใหม่ที่สามารถเพิ่มอุณหภูมิได้สูงจนเผาซีเมนต์ได้ ดังนั้น ห้องเผาจึงไม่จำเป็นอีกต่อไป


แต่เนื่องจากยังติดปัญหาเรื่องฝีมือช่างอยู่ หน้าที่ผลิตปืนลูกโม่และกระสุนจึงยังตกเป็นของอันนาเหมือนเดิม ตอนนี้โรแลนด์กำลังออกแบบเครื่องปั๊มโลหะกำลังไอน้ำสำหรับปั๊มกระสุนอยู่ ถึงประสิทธิภาพจะด้อยกว่าอันนา แต่อย่างน้อยก็ช่วยลดภาระงานให้เธอได้


เขาตัดสินใจมอบของขวัญให้อันนาเพื่อเป็นการขอบคุณเธอที่ทำงานหนักมาตลอดครึ่งเดือนนี้


******


“ของขวัญหรือเพคะ” อันนาวางอะไหล่ที่เพิ่งตัดเสร็จลง ก่อนจะเขี่ยผมที่หน้าผากพลางฉีกยิ้มสดใส “ดีสิเพคะ”


“เจ้าจะไม่ถามหน่อยหรือว่าเป็นอะไร” โรแลนด์หยอกเธอ


“อืม...” เธอคิดอย่างจริงจังสักครู่ “ไม่ว่าฝ่าบาทประทานอะไรให้หม่อมฉัน หม่อมฉันก็ชอบทั้งนั้นล่ะเพคะ”


อันนาใช้ชีวิตอย่างสุขสบายมาครึ่งปี เวลานี้ไม่มีลักษณะอย่างที่โรแลนด์เคยเห็นในคุกอีกต่อไป เธอที่เคยผ่ายผอมเริ่มมีทรวดทรงองค์เอวมากขึ้น ดวงตาสีฟ้าเต็มเปี่ยมไปด้วยชีวิตชีวา ชุดกระโปรงสีอ่อนขับให้เธอดูงดงามสะอาดตา ไม่ว่ามองตรงไหนก็สัมผัสได้ถึงพลังชีวิตในวัยสาวสะพรั่ง


นี่สิ เด็กสาววัยสิบแปดที่แท้จริง


เมื่อเห็นอีกฝ่ายผลิยิ้ม โรแลนด์ก็อารมณ์ดีขึ้นทันตา


‘ของขวัญ’ วางอยู่ในสวนของปราสาท เขาอยากให้อันนาประหลาดใจจึงคลุมผ้าไว้ด้านบน...เขาได้ความคิดนี้ระหว่างทำดาบแอชบริงเกอร์ ของขวัญจากคนระดับเจ้าชายย่อมต้องพิเศษเป็นธรรมดา แต่ถ้าจะให้พวกเครื่องประดับอัญมณีก็เกรงว่าจะดูไม่จริงใจ เขาคิดอยู่เป็นนานกว่าจะคิดของขวัญชิ้นนี้ออกมาได้


โรแลนด์เปิดผ้าออก ตะกร้าหวายใบหนึ่งพลันปรากฏขึ้นต่อหน้าคนทั้งสอง ส่วนบนของตะกร้ามีเชือกผูกอยู่หลายเส้น ปลายเชือกอีกฝั่งเป็นผ้าใบขนาดใหญ่


“นี่มัน...อะไรหรือเพคะ” อันนาเดินวนหนึ่งรอบก่อนจะถามอย่างสงสัย


“บอลลูนอากาศร้อน” เขาตอบยิ้มๆ “เอาไว้พาเจ้าบินขึ้นฟ้า จะได้มองทิวทัศน์ข้างล่างได้เหมือนนกอย่างไรล่ะ”


“บินขึ้นฟ้าหรือเพคะ” เธอหันไปมองเขา ดวงตาฉายประกายตื่นเต้น “ทำได้จริงๆ หรือเพคะ”


การบินบนท้องฟ้าเป็นความใฝ่ฝันของมนุษย์มาตั้งแต่ยุคโบราณ นับตั้งแต่ร่มร่อนไปจนถึงบอลลูน เรือเหาะไปจนถึงเครื่องบิน มนุษย์ได้สละชีวิตไประหว่างการค้นคว้าและท้าทายจำนวนไม่น้อย ทว่าก็ยังไม่ล้มเลิกความตั้งใจ ต่อให้โลกนี้มีแม่มดอยู่ แต่ก็มีแม่มดไม่กี่คนเท่านั้นที่บินได้ การมองโลกจากบนท้องฟ้าน่าจะสร้างความประทับใจให้คนธรรมดาได้ไม่น้อยเลย


“แน่นอนสิ แค่เติมลมร้อนใส่ถุงหนังนี่ก็ใช้ได้แล้ว”


โรแลนด์ให้ไนติงเกลไปตามไลต์นิ่งกับเมซีมาเป็นผู้ช่วยจำเป็น หากเกิดเหตุไม่คาดฝันขึ้นมาจริงๆ ไลต์นิ่งกับเมซีที่แปลงกายเป็นนกอินทรีก็น่าจะช่วยคุ้มครองความปลอดภัยของพวกเขาจนถึงพื้นได้ ส่วนแม่มดคนอื่นๆ เขาคิดว่าอย่าเพิ่งเรียกมาดีกว่า โดยเฉพาะอย่างยิ่งเวนดี้กับบุ๊ก พวกเธอจะต้องไม่เห็นด้วยกับกิจกรรมเสี่ยงภัยของเขาแน่...เพราะในสายตาพวกเธอ เขาเป็นบุคคลสำคัญระดับที่ห้ามบาดเจ็บแม้แต่ปลายเล็บทีเดียว


........................................




[Go To Next Chapter]( ./87.md)