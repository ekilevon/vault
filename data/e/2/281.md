##บทที่ 369 ความเปลี่ยนแปลง
บ่อน้ำในห้องอาบน้ำถูกปกคลุมไปด้วยไอร้อน
เวนดี้ถูสบู่ลื่นๆ ไปตามตัวเด็กสาว แม้แต่หลังหู ใต้รักแร้ หรือหว่างนิ้วก็ไม่เว้น พอเห็นคราบสกปรกที่ไหลออกมากับฟองสบู่ ตลอดจนผิวเนียนละเอียดที่ซ่อนอยู่ข้างใน เธอก็รู้สึกพอใจอย่างไม่อาจบรรยาย
ความรู้สึกแบบนี้เธอไม่ได้สัมผัสมานานแล้ว สมัยที่เร่ร่อนอยู่กับสมาคม เธอเป็นคนปลอบขวัญแม่มดใหม่ที่รู้สึกหวาดกลัวและสิ้นหวังทุกคน ทั้งยังช่วยให้พวกเธอรู้สึกมีหวังกับชีวิตอีกครั้ง ไม่ว่าจะลีฟ ลิลลี่ หรือแม้แต่ไนติงเกล...ทว่า หลังจากที่มาอยู่เมืองชายแดนแล้ว ความเป็นอยู่ของแม่มดก็เปลี่ยนแปลงไปอย่างใหญ่หลวง ไม่มีใครกังวลเรื่องการดำรงชีวิตอีกต่อไป...ใช่ว่าเธอคิดว่าชีวิตแบบนี้ไม่ดี เธอยังรู้สึกซึ้งใจกับสิ่งที่เจ้าชายทำเพื่อแม่มดด้วยซ้ำ เพียงแต่เธอไม่มีแม่มดให้ดูแลเหมือนแต่ก่อนอีกแล้ว ตอนนี้ แม้แต่ลูนาก็กลายเป็นคนร่าเริงไปแล้ว นั่นทำให้เวนดี้รู้สึกเหมือนมีอะไรขาดหายไป
ทว่าตอนนี้ เธอได้สัมผัสความสุขจากการทำหน้าที่พี่ใหญ่อีกครั้ง
“หลับตาเสีย ข้าจะล้างน้ำแล้ว”
“อืม” เสียงของอีกฝ่ายแผ่วเบาราวกับหยดน้ำที่เกาะบนใบหญ้า
เธอปฏิเสธไม่ได้เลยว่า คำสั่งของเจ้าชายยอดเยี่ยมจริงๆ
น้ำไหลผ่านเส้นผมและแผ่นหลังของเด็กสาวลงมาพร้อมกับฟองสบู่ที่กลายเป็นสีน้ำตาลเทา เวนดี้ล้างน้ำไปสามครั้ง สีของน้ำจึงกลับมาเป็นปกติ
เมื่อปราศจากเสื้อผ้าปกปิด เรือนร่างผ่ายผอมของเธอก็ปรากฏชัดแก่สายตาเวนดี้ ช่างผอมอะไรอย่างนี้ เวนดี้อดคิดไม่ได้ แผ่นหลังมีกระดูกปูดนูนเป็นท่อนๆ แขนเล็กเสียจนใช้มือกำรอบได้ ผิวพรรณก็ไม่ขาวผ่อง แต่กลับออกสีเหลืองอ่อนอย่างคนที่ขาดสารอาหารมานาน ดูไม่สอดคล้องกับชื่อเปเปอร์แม้แต่น้อย
แต่โชคดีที่เธอเป็นแม่มด จับมาบำรุงดีๆ สักหน่อย เดี๋ยวก็กลับมาเป็นปกติได้
หลังจากล้างตัวจนสะอาดแล้ว ก็ได้เวลาแช่น้ำอันแสนสุข เวนดี้วัดอุณหภูมิน้ำแล้วจึงพาเธอลงไปในบ่อ น้ำที่ร้อนจนเกือบลวกโอบล้อมคนทั้งสองอย่างรวดเร็ว หากผ่านความไม่สบายช่วงแรกไปได้ ก็จะได้สัมผัสความสุขจากกระแสความอบอุ่นที่ตามมา
เปเปอร์ส่งเสียงครางเบาๆ ออกมา เธอคงไม่ได้อาบน้ำร้อนมานานแล้ว แขนที่เกาะเวนดี้แน่นค่อยๆ คลายออกอย่างช้าๆ เวนดี้จับเธอหมุนไปครึ่งรอบ เพื่อให้เธอนั่งอยู่ในวงแขน จากนั้นจึงค่อยๆ แกะผมที่ขมวดเป็นปมของเธอออกอย่างใจเย็น
“เจ้ารู้ตัวว่าเป็นแม่มดตั้งแต่เมื่อไร”
“เมื่อสอง...ปีที่แล้ว” เปเปอร์พูดเสียงเบา “ดูเหมือนตอนนั้นจะเป็นฤดูหนาว”
“ไม่แปลกหรอก” เวนดี้ยิ้มบางๆ “แม่มดส่วนใหญ่ก็ตื่นรู้ในเดือนแห่งปีศาจทั้งนั้น ว่ากันว่าช่วงนี้เป็นช่วงที่พลังวิเศษสมบูรณ์ที่สุด”
“ไม่ใช่พลังปีศาจหรอกหรือ”
“ไม่ใช่” เวนดี้ตบศีรษะอีกฝ่ายเบาๆ “การตื่นรู้เป็นแม่มดเป็นเรื่องที่ปกติมาก หากตัดเรื่องที่แม่มดมีพลังอันน่าเหลือเชื่อออกไปล่ะก็ พวกเราก็แทบไม่ต่างจากคนธรรมดาเลย เมื่อหลายร้อยปีก่อนน่ะ แม่มดเคยถูกมองว่าเป็นคนโปรดของพระเจ้าด้วยซ้ำ”
“จริงหรือ”
“จริงแท้แน่นอน” อันที่จริง แม่มดกับคนธรรมดาแตกต่างกันมาก ไม่ว่าจะเป็นรูปลักษณ์ การพัฒนาทางร่างกาย ตลอดจนข้อบกพร่องเรื่องการให้กำเนิดบุตร เวนดี้คิด แต่เรื่องพวกนี้ไว้ค่อยๆ สอนเธอทีหลังดีกว่า
“เช่นนั้น...พลังวิเศษคืออะไร” เปเปอร์ถามอย่างขลาดๆ
“ก็คือพลังที่เกิดขึ้นตามธรรมชาติอย่างหนึ่ง เหมือนอย่างแสงอาทิตย์ที่ปรากฏอยู่ทุกที่” เวนดี้คิดอยู่สักครู่ “ไม่สิ พระอาทิตย์ยังมีเวลาตกดิน แต่พลังวิเศษไม่เป็นเช่นนั้น เอาเป็นว่า เจ้าคิดว่ามันเป็นส่วนหนึ่งของร่างกายที่สามารถเติบโตได้ก็แล้วกัน”
“เติบโตได้อย่างนั้นหรือ”
“ถูกต้อง มันจะเติบโตและแข็งแกร่งขึ้นเรื่อยๆ ตามอายุที่เพิ่มขึ้นของเจ้า ดังนั้นเจ้าจึงต้องพัฒนาร่างกายเพื่อรองรับมัน มิฉะนั้นเจ้าอาจถูกพลังวิเศษตีกลับได้” เธออธิบายอย่างละเอียด “ศาสนจักรเอาเรื่องนี้มาหลอกทุกคนว่าแม่มดถูกปีศาจกัดกินร่างกาย ซึ่งไม่เป็นความจริงแม้แต่น้อย ตราบใดที่เจ้าหมั่นฝึกฝนพลังของตัวเอง เจ้าก็สามารถเพิ่มพื้นที่รองรับพลังได้โดยไม่ต้องกลัวว่ามันจะส่งผลใดๆ ต่อร่างกาย เจ้าตื่นรู้เป็นแม่มดเมื่อสองปีก่อน คงจะเคยผ่านวันตื่นรู้ครั้งแรกมาแล้วกระมัง ตอนนั้น...เจ้าคงทรมานมากใช่หรือไม่”
เด็กสาวพยักหน้าสองที
“วางใจเถอะ เจ้ามาถึงเมืองชายแดนแล้ว ทุกอย่างจะต้องดีขึ้นแน่นอน” เวนดี้ปลอบเธออย่างอ่อนโยน “หากเจ้ารีบฝึกพลังเสียตั้งแต่ตอนนี้ วันตื่นรู้ปีนี้ก็น่าจะสบายขึ้นมาก”
ขณะที่กำลังพูดอยู่นั้น ประตูห้องอาบน้ำก็ถูกผลักออกอย่างกะทันหัน ลิลลี่วิ่งหอบผ้าเช็ดตัวเข้ามาข้างใน “ได้ยินว่ามีแม่มดใหม่มาหรือ นางอยู่ไหนๆ ลูนาบอกว่าอยากเห็นนางมาก!”
“เจ้าต่างหากที่อยากเห็น!” ลูนาที่ถูกลากเข้ามาค้อนปะหลับปะเหลือก “ลากข้ามาอาบน้ำเสียตั้งแต่ตอนนี้ เกิดตอนบ่ายต้องใช้พลังอีกจะทำอย่างไร”
“วางใจเถอะ พักสักวันไม่เป็นไรหรอก เจ้าชายไม่ทรงมีภารกิจอะไรให้เจ้าแน่ เจ้าไม่ใช่พี่อันนาเสียหน่อย”
“...คนทรยศ!”
เปเปอร์เห็นคนทั้งสองผลุนผลันเข้ามา ก็หดหัวลงน้ำไปครึ่งหนึ่ง
“อ้อ นี่น่ะหรือแม่มดใหม่” ลิลลี่หมอบลงที่ริมบ่อพลางมองเธออย่างสนใจ “ดูเหมือนจะอายุพอๆ กับข้านี่ แต่เจ้าเรียกข้าว่าพี่ได้นะ”
“ทำไมอายุพอๆ กับเจ้าแล้วต้องเรียกเจ้าว่าพี่ด้วย” ลูนาร้อง “ทีเจ้ายังไม่เห็นเรียกข้าว่าพี่เลย”
“พวกนางเป็นแม่มดของเมืองชายแดนน่ะ” เวนดี้อธิบายยิ้มๆ “เห็นพวกนางอย่างนี้ ตอนมาที่นี่ใหม่ๆ ก็เหมือนเจ้านี่ล่ะ...โดยเฉพาะอย่างยิ่งลูนา นางไม่ได้กล้าไปกว่าเจ้าเท่าไรหรอก ขนาดจะพูดจาก็ยังกล้าๆ กลัวๆ”
“อะแฮ่ม ข้าแค่กลัวว่าเจ้าชายจะรังเกียจว่าพลังข้าไม่มีประโยชน์ต่างหาก” ลูนาบ่นงึมงำ
“เจ้าชายตรัสกับข้าไม่รู้กี่รอบแล้วว่า พลังของเจ้าน่ะมีศักยภาพซ่อนอยู่” เวนดี้ส่ายหน้า “ไว้เจ้าเรียน ‘ฟิสิกส์ขั้นต้น’ จบแล้วอาจจะได้พลังมหัศจรรย์ใหม่ๆ เพิ่มมาก็ได้”
“ยังไม่ต้องพูดถึงหนังสือพวกนั้นหรอก นางยังจำตัวอักษรได้ไม่หมดด้วยซ้ำ ผลสอบคราวก่อนก็ผ่านเกณฑ์มาอย่างฉิวเฉียด” ลิลลี่ยักไหล่ว่า “ตกกลางคืนยังขอให้ข้าช่วยทบทวนบทเรียนให้อยู่เลย กว่านางจะเข้าใจสูตรพิสดารในหนังสือพวกนั้นได้ เจ้าชายก็คงจะทรงยึดเกรย์คาสเซิลได้พอดี ถึงตอนนั้นคงไม่ทรงต้องการความช่วยเหลือจากแม่มดแล้ว” เธอมองข้ามลูนาที่ทำหน้าถมึงทึงไปยังเด็กสาวที่อยู่ในอ้อมกอดของเวนดี้ “จริงสิ เจ้ามีพลังอะไรหรือ”
“...ทำให้หิมะละลายน่ะ” อีกฝ่ายลังเลสักครู่ก่อนจะเอ่ยขึ้น
“แล้วนอกจากนั้นล่ะ” ลิลลี่ถามอย่างสงสัย “เจ้าทำให้น้ำแข็งที่ละลายเป็นน้ำแล้วกลับไปแข็งตัวอีกได้หรือไม่”
“ไม่ได้หรอก” เปเปอร์พูดเสียงเบา “แต่ข้า...ข้าสามารถทำให้น้ำร้อนกลายเป็นน้ำเย็นได้อย่างรวดเร็วล่ะ”
“พลังควบคุมอุณหภูมิหรือ” เวนดี้พูดอย่างครุ่นคิด “แต่การทำให้หิมะละลายคือการเพิ่มอุณหภูมิ ทำให้น้ำร้อนเย็นลงคือการลดอุณหภูมิ ทั้งสองอย่างนี้ไม่น่าจะเกิดด้วยกันได้เลย ไม่น่าใช่พลังควบคุมอุณหภูมิกระมัง เจ้าเคยใช้พลังแต่กับน้ำหรือ”
“ถ้าเป็นของอย่างอื่นจะไม่ค่อยเห็นความต่างน่ะ”
“ลองเสกพลังใส่เจ้านี่ซิ” ลิลลี่ยกน้ำสบู่มาวางหนึ่งอ่าง
เด็กสาวยื่นมือลงไปในอ่างอย่างระมัดระวัง ไม่นานนัก ผิวน้ำที่ปล่อยไอร้อนออกมาก็เย็นลงอย่างรวดเร็ว จากนั้น ทุกคนก็เห็นน้ำสบู่ขุ่นๆ เกิดความเปลี่ยนแปลงอย่างน่าประหลาด ฟองสบู่ที่ลอยเหนือผิวน้ำค่อยๆ หายไป เศษสบู่สีขาวที่กระจายอยู่ในน้ำก็พลอยสลายไปด้วย น้ำในอ่างกลับมาใสสะอาดอีกครั้ง
………………………………….




[Go To Next Chapter]( ./282.md)