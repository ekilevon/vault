##บทที่ 419 ศรัทธา
ควันปืนกระจายหายไปแล้ว ผืนป่ากลับมาเงียบสงบอีกครั้ง
เปียยาวของแม่มดสยายออก ราวกับพืชพรรณสีขาวสะอาดที่ปูรองอยู่ใต้ร่าง
เลือดสดๆ ที่ยังกรุ่นไอไหลออกมาจากแผ่นหลัง แล้วเอ่อนองเป็นแอ่งสีแดงเข้มอย่างรวดเร็ว เลือดที่ซึมลงไปใต้ดินอย่างช้าๆ ละลายก้อนดินที่แข็งและเย็นเฉียบออกจากกัน อากาศบริเวณนั้นคาวคลุ้งไปด้วยกลิ่นเลือด
ไนติงเกลนั่งยองๆ ลงแล้วเปิดผ้าปิดตาแม่มดออก ใบหน้าของอีกฝ่ายดูอ่อนเยาว์อย่างน่าประหลาดใจ ดูแล้วน่าจะอายุพอๆ กับเธอได้ ทว่ารอยแผลเป็นที่ดวงตาคู่นั้นกลับทำลายความงามทั้งหมดของเธอ...ดวงตาของเธอคล้ายกับถูกเหล็กร้อนๆ นาบซ้ำไปซ้ำมา ผิวหนังม้วนตัวเป็นสีน้ำตาลแดง ไม่มีเค้าโครงของเบ้าตาแม้แต่น้อย
นี่ไม่ใช่ความพิการแต่กำเนิดแน่นอน ไนติงเกลลูบรอยแผลเป็นที่ยับย่นเบาๆ เธอไม่มีทางรู้เลยว่าอีกฝ่ายเป็นแบบนี้ตั้งแต่ก่อนที่จะตื่นรู้เป็นแม่มด หรือว่าเพิ่งสัมผัสความทรมานนี้หลังจากที่ทำงานรับใช้ศาสนจักรแล้ว แต่ว่าเรื่องนี้ไม่สำคัญอีกต่อไป เพราะนับแต่นี้ไป เธอจะไม่สามารถทำร้ายแม่มดคนใดได้แล้ว และก็จะไม่มีใครทรมานเธอได้ด้วย
หลังจากค้นตัวทูตศักดิ์สิทธิ์ไปหนึ่งรอบ ไนติงเกลก็เจอจดหมายหนึ่งฉบับ ตราประทับหนึ่งอัน และตราสัญลักษณ์อีกหนึ่งชิ้น ลวดลายบนสัญลักษณ์เป็นวงกลมที่ถูกผ่าด้วยเส้นตัด ตรงกลางเป็นรูปกำปั้น
นอกจากของพวกนี้แล้วก็ไม่มีของอย่างอื่นอีก...แม้แต่เงินหรือเครื่องประดับก็ไม่มี
บางที เธออาจไม่เคยดื่มด่ำความสุขจากวัตถุใดๆ ในชีวิตเลยก็ได้ ไนติงเกลคิด
“นี่ ดูซิว่าข้าจับตัวอะไรได้” เสียงของไลต์นิ่งลอยมาจากบนฟ้า พอไนติงเกลเงยหน้าขึ้น ก็เห็นสาวน้อยหิ้วชายที่กำลังดิ้นพล่านมาโยนลงพื้น
อีกฝ่ายส่งเสียงร้องอย่างเจ็บปวด เขาตีลังกาไปสองตลบ คล้ายกับพยายามจะลุกขึ้นยืน ทว่าเพราะมือและเท้าถูกมัดไว้ เลยได้แต่บิดตัวไปมาบนพื้นอย่างทุลักทุเล
ดูจากการแต่งกายของชายคนนี้แล้ว น่าจะเป็นศาสนบริกรหรือไม่ก็บาทหลวงที่อยู่ในรถม้าอีกคัน
“เมซีล่ะ”
“พาแอชเชสไปไล่ฆ่าทหารพิพากษาที่หนีไปอยู่” ไลต์นิ่งเดินมาดูทูตศักดิ์สิทธิ์ “นี่น่ะหรือแม่มดที่ศาสนจักรเลี้ยงไว้”
“อืม” ไนติงเกลตอบเสียงเบา “นางล่าพวกเราไม่ได้แล้ว”
“เห็นแบบนี้แล้ว ไม่น่าเชื่อเลยนะว่านางจะเห็นพวกเราเป็นศัตรูที่ต้องสังหาร...” สาวน้อยพูดอย่างสะเทือนใจ
“ถ้าไม่มีศาสนจักร ก็ไม่มีเรื่องทั้งหมดนี้” ไนติงเกลปรายตามองชายที่ถูกจับมาอย่างเย็นชา ส่วนฝ่ายหลังนั้นพอเห็นแม่มดที่นอนจมกองเลือดก็ถึงกับตาเหลือก เขาทำท่าอยากจะพูดอะไรสักอย่าง แต่ติดที่ปากถูกอุดไว้เลยส่งเสียงออกมาไม่ได้
เธอดึงผ้าอุดปากออก “เจ้ามีอะไรจะแก้ตัวหรือไม่”
“แค่กๆๆ...พวก พวกเจ้าบังอาจฆ่าผู้บริสุทธิ์ของท่านเทรวอนเชียวหรือนี่ นางปีศาจเหิมเกริม สักวันพวกเจ้าจะต้องถูกศาสนจักรจับแขวนคอเป็นอาหารให้อีกาอยู่หน้าประตูเมือง!”
“ต่อให้พวกข้าไม่ฆ่านาง นางอยู่กับพวกเจ้าก็ไม่ได้มีจุดจบดีกว่านี้สักเท่าไรหรอก” ไนติงเกลพูด “แล้วแทนที่จะคิดเรื่องพวกนี้ ข้าว่าเจ้าเอาเวลาไปห่วงตัวเองดีกว่ากระมัง”
“ต่อให้ข้าตาย ข้าก็ยังได้รับการไถ่บาปจากพระเจ้า แต่พวกเจ้ามีแต่จะดำดิ่งลงนรก พบกับความทรมานอย่างไม่มีที่สิ้นสุด!” เขาตะโกนเสียงดัง
“ข้าอุดปากเขาไว้ก็เพราะอย่างนี้นี่ล่ะ” ไลต์นิ่งแบมือว่า
ไนติงเกลยัดผ้าอุดปากเขาอีกครั้ง “ไว้ส่งให้เจ้าชายจัดการดีกว่า เห็นพระองค์ตรัสว่า ขวานเหล็กสอบปากคำคนประเภทนี้เก่งนัก”
…
กว่าเมซีจะพาแม่มดจากเกาะสลีปปิ้งมาสมทบก็เป็นเวลาบ่ายแล้ว แอชเชสกระโดดจากหลังสัตว์ยักษ์ลงมายืนข้างไนติงเกล “เจ้าไม่ได้รับบาดเจ็บกระมัง”
“ทุกอย่างราบรื่นดี” เธอส่ายหน้า “แล้วพวกเจ้าล่ะ”
“แน่นอนว่าไม่มีใครหนีรอดได้สักคน” แอชเชสหัวเราะอย่างภูมิใจ
“นางตายแล้วหรือ” แอนเดรียกระโดดลงพื้นแล้วยื่นหน้าไปดูทูตศักดิ์สิทธิ์ “ข้ายังนึกว่าเจ้าจะไว้ชีวิตนางเสียอีก”
“ศัตรูเป็นแม่มด ความประมาทและความลังเลคือสิ่งที่อันตรายที่สุด” แอชเชสเบะปาก “เป็นข้า ข้าก็ไม่ไว้ชีวิตนางเหมือนกัน”
“จุ๊ๆๆ เจ้าไม่สงสารพวกเดียวกันเลยหรือ”
“นางไม่ใช่พวกเดียวกันกับพวกเรา แต่เป็นหุ่นเชิดของศาสนจักรต่างหาก” อมนุษย์พูดอย่างไม่เห็นด้วย “แล้วจะว่าไป บางครั้งพวกเดียวกันก็อำมหิตกว่าพวกอื่นเยอะ อย่างน้อย ข้าก็ไม่เคยเห็นสัตว์อสูรหรือปีศาจจับคนมาขัง แล้วทรมานซ้ำๆ ซากๆ อยู่เป็นปีๆ”
เธอพูดจบก็ถอดถุงมือที่เต็มไปด้วยคราบเลือดออก แล้วยื่นมือไปตรงหน้าไนติงเกล “การตัดสินใจและฝีมือของเจ้าช่างน่าชื่นชมนัก ในสถานการณ์แบบนี้ เจ้าทำถูกต้องที่สุดแล้ว”
“...” ฝ่ายหลังจ้องเธอสักครู่ก่อนจะยื่นมือไปจับมือที่ยื่นมา “ขอบใจ”
ขนาดคนอย่างแอชเชสก็ยังปลอบเธอหรือนี่ ไนติงเกลคิด เธอคงไม่อยากให้เธอรู้สึกไม่สบายใจที่ฆ่าแม่มดตายกระมัง
ไลต์นิ่งเห็นดังนั้นก็ยื่นมือมาวางทับอีกชั้น “ข้าว่าพวกเราต้องฉลองชัยชนะกันหน่อยแล้ว”
จากนั้นก็เป็นเมซี “จิ๊บ!”
แอนเดรียค้อนปะหลับปะเหลือก ก่อนจะวางมือลงบนมือทุกคนเป็นคนสุดท้าย “ข้าบอกไว้เลยนะ ถ้าเป็นมือเจ้าแค่คนเดียว ข้าจะไม่แตะเด็ดขาด ครั้งนี้ข้าเห็นแก่ไนติงเกลหรอก”
“เอาเถอะ ข้ารู้แล้ว” แอชเชสเลิกคิ้วว่า
จากนั้นคนทั้งห้าก็ชูมือขึ้นฟ้า ประดุจหอคอยอันแข็งแกร่งที่ตั้งตระหง่านอยู่กลางลมหนาว
...
หลังจากนั้น พวกเธอก็รวบรวมเบาะแสที่ได้จากคณะทูต และทำลายร่องรอยการต่อสู้ทั้งหมด ทุกคนใช้เวลาถึงสองวันในการเก็บงานในป่า กว่าจะกลับไปถึงเมืองชายแดนก็อีกสามวันให้หลัง
ทันทีที่ไนติงเกลมาถึงสวนดอกไม้หลังปราสาท เธอก็ถูกพวกพี่น้องล้อมไว้อย่างรวดเร็ว
“ได้ยินว่าท่านบาดเจ็บหรือ ท่านบาดเจ็บตรงไหน” นาน่าร้อง
“นางอุตส่าห์รอพวกท่านตั้งนาน เหตุใดจึงเพิ่งกลับเอาป่านนี้” ลิลลี่พูดอย่างไม่พอใจ
“ท่าน...ยังเจ็บอยู่หรือไม่” ลูเซียถามอย่างร้อนรน
“สมุนไพรพวกนี้ข้าเสกขึ้นเอง ใช้ห้ามเลือดได้ ใช้ลดบวมก็ได้ น่าจะมีประโยชน์อยู่กระมัง” ลีฟยิ้มว่า
“เจ้าประมาทเกินไปแล้ว เจ้าแอบเข้าไปในโบสถ์คนเดียวได้อย่างไร คราวหน้าเจ้าอาจไม่โชคดีเช่นนี้ก็ได้!” นี่เป็นเสียงของเวนดี้
“เอาน่า นางปลอดภัยกลับมาได้ก็ดีแล้ว” คราวนี้เป็นเสียงของบุ๊ก
พอเห็นความเป็นห่วงเป็นใยที่ทุกคนมีให้ ไนติงเกลก็รู้สึกอบอุ่นหัวใจอย่างแท้จริง เธอไม่รู้ว่าแม่มดของศาสนจักรมีชีวิตอย่างไร แต่เธอรู้ว่าชีวิตในสโมสรแม่มดเป็นอย่างไร ที่นี่คือที่ที่ควรค่าแก่การทุ่มเททุกสิ่งให้อย่างไม่ต้องสงสัย
จากนั้น เธอก็เห็นเจ้าชายโรแลนด์
ไลต์นิ่งโผไปกอดเขาแน่นราวกับจิ้งจกเกาะผนัง
ส่วนเมซีก็บินไปเกาะบ่าเจ้าชาย แล้วคลอเคลียอยู่ข้างแก้มเขา
ส่วนไนติงเกลนั้นแม้จะอยากทำเช่นนั้นเพียงใด แต่เธอก็รู้ว่าเธอไม่ใช่เด็กๆ แล้ว เธอข่มอาการไว้แล้วเดินไปหาเขาพลางยิ้มว่า “หม่อมฉันกลับมาแล้วเพคะ”
“อืม ข้ารอเจ้านานแล้วล่ะ” รอยยิ้มของเจ้าชายยังเป็นรอยยิ้มที่เธอคุ้นเคยเช่นในวันวาน “ไปอาบน้ำอุ่นๆ แล้วพักผ่อนก่อนเถอะ ข้าใส่ปลาแห้งย่างน้ำผึ้งไว้ในลิ้นชักโต๊ะทำงานหลายถุงทีเดียว”
“เพคะ เช่นนั้นหม่อมฉันไม่เกรงใจแล้ว”
ไนติงเกลยกมุมปาก
นั่นทำให้เธอยิ่งมั่นใจว่า ตัวเองได้ทำสิ่งที่ถูกต้องแล้ว
………………………………….


[Go To Next Chapter]( ./332.md)