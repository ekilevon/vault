##บทที่ 253 ซื้อขายบอลลูน
“ฝ่าบาท กระหม่อมอยากถามฝ่าบาทตั้งแต่ตอนเดินเข้ามาแล้วพ่ะย่ะค่ะ” หลังจากดื่มน้ำเย็นในถังไม้ไปหนึ่งกาเต็มๆ ฮอกก์ก็รู้สึกสบายตัวขึ้น “ภาพที่อยู่ในโถงใหญ่ภาพนี้...ดูจากความสมจริงและมุมมองจากท้องฟ้าแล้ว คนธรรมดาคงวาดไม่ได้กระมัง” เขาหยุดไปเล็กน้อยก่อนจะลดเสียงถาม “นี่เป็น...ผลงานของแม่มดใช่หรือไม่พ่ะย่ะค่ะ”
โรแลนด์มองไปทางมาร์เจอรี ก็เห็นฝ่ายหลังพยักหน้า “วางพระทัยเถิดเพคะ ฮอกก์กับหม่อมฉันเป็นเพื่อนกันมานาน เขาไม่คิดร้ายต่อแม่มดหรอกเพคะ”
“เจ้าเดาถูกแล้ว ภาพนี้เป็นผลงานของแม่มดจริงๆ” หลังจากโรแลนด์นั่งบอลลูนชมทิวทัศน์ชายหาดไปเมื่อสองวันก่อน ก็นึกอยากเก็บภาพทิวทัศน์อันยิ่งใหญ่งดงามนั้นไว้ กอปรกับการประดับตกแต่งภายในโถงรับแขกของปราสาทนั้นค่อนข้างหยาบ ภาพแขวนสักภาพก็ไม่มี ดังนั้น เขาจึงให้โซโรยาเปลี่ยนกำแพงหินที่อยู่หลังเก้าอี้เป็นภาพวาดติดผนังขนาดใหญ่เสียเลย เมื่อมีกำแพงศิลปะอยู่ด้านหลัง โถงแห่งนี้ก็ดูมีระดับขึ้นกว่าเดิมมาก
“กระหม่อมว่าแล้วเชียว” ฮอกก์ถอนใจ “แม้พวกนางจะถูกลือว่าเป็นสมุนของปีศาจ แต่พลังมหัศจรรย์ของพวกนางก็น่าอิจฉาจริงๆ นั่นล่ะ คนธรรมดาไม่มีทางบินขึ้นฟ้า แล้ววาดภาพที่งดงามเช่นนี้ได้เหมือนพวกนางหรอก”
“เจ้าพูดถูกเพียงครึ่งเดียว” โรแลนด์ส่ายหน้า “ต่อให้ไม่มีพลังวิเศษ คนธรรมดาก็บินได้เช่นกัน มิหนำซ้ำยังบินได้สูงกว่าอินทรี และเร็วกว่านกนางแอ่นเสียอีก”
“ฝ่าบาททรงมีอารมณ์ขันแท้ๆ” ฮอกก์หัวเราะเสียงดัง “เช่นนั้นพวกเราก็ต้องมีปีกงอกมาสักคู่ แล้วก็ต้องตัวเบากว่านกน่ะสิพ่ะย่ะค่ะ”
ทว่ามาร์เจอรีชะงักไป “จริงหรือเพคะ”
“แน่นอนสิ” เจ้าชายยิ้ม “ข้าจะพิสูจน์ให้พวกเจ้าดู”
การเผยสิ่งประดิษฐ์ของตัวเองให้พวกพ่อค้าเห็น เป็นวิธีพัฒนาความสัมพันธ์และขยายลู่ทางการค้าที่ได้ผลวิธีหนึ่ง...นับตั้งแต่แก้วเคลือบลายไปจนถึงเหล้าขาวก็ใช้วิธีนี้ทั้งนั้น ส่วนจะขายออกหรือไม่นั้นก็อีกเรื่องหนึ่ง อย่างไรเสียพวกเขาก็ยังต้องอยู่เมืองชายแดนต่ออีกหลายวัน และโดยทั่วไปแล้ว ขั้นตอนการเจรจาการค้าก็ต้องเริ่มจากความบันเทิงก่อนจึงค่อยจบด้วยการทำสัญญาอยู่แล้ว นอกจากนี้ อันนาก็ชอบขึ้นบอลลูนมากด้วย เขาจะได้ถือโอกาสนี้ดึงเธอออกมาจากงานอันวุ่นวายเสียเลย เรียกว่ายิงนัดเดียวได้นกสองตัวจริงๆ
ดิสแตนต์เกซถูกเติมอากาศอย่างรวดเร็ว รอบนี้โรแลนด์เรียกแม่มดที่ไม่ได้ขึ้นบอลลูนรอบที่แล้วให้มาขึ้นด้วย ลูเซียยังถามเขาอย่างขลาดๆ ด้วยว่าขอพาน้องสาวขึ้นไปด้วยได้หรือไม่ ซึ่งเขาก็ตอบตกลงทันที
บอลลูนบรรทุกคนลอยขึ้นไปอย่างช้าๆ มาร์เจอรีปิดปากด้วยความตกใจ ในขณะที่ฮอกก์คว้าขอบตะกร้าไว้แน่น ไม่รู้ว่าเพราะตื่นเต้นหรือกลัว ส่วนเบลล์ตัวน้อยมองไม่เห็นทิวทัศน์นอกตะกร้า ลูเซียจึงต้องอุ้มเธอขึ้นมาขี่ไหล่ตัวเอง แล้วขยับไปที่ริมตะกร้าอย่างระมัดระวัง ทั้งยังกำชับเธอไม่ให้ดิ้นด้วย ด้านไลต์นิ่งซึ่งเป็นทั้งผู้นำทางและผู้ดูแลความปลอดภัยคอยบินวนอยู่รอบบอลลูน แกล้งทำหน้าทะเล้นใส่เบลล์เป็นระยะ
บอลลูนอากาศร้อนลอยเลียบชายฝั่งทะเลด้านใต้ไปเช่นนี้ จนกระทั่งการเดินทางบนอากาศสิ้นสุดลง
...
แม้จะกลับมาถึงปราสาทแล้ว ฮอกก์ก็ยังไม่หายขาสั่น เขาพูดตะกุกตะกักว่า “กระหม่อมไม่คิดเลยว่าการมองลงไปข้างล่างจะน่ากลัวขนาดนี้ กระหม่อมรู้สึกเหมือนตัวเองจะร่วงลงไปตลอดเวลา”
“ขึ้นบอลลูนบ่อยๆ เดี๋ยวก็ชิน” โรแลนด์หัวเราะ “คนที่บินครั้งแรกก็รู้สึกอย่างนี้ทั้งนั้น ก็เหมือนกับคนที่ออกทะเลครั้งแรกนั่นล่ะ พอเรือโคลงเคลงเข้าหน่อยก็อาเจียนเหมือนกัน”
“ฝ่าบาทตรัสถูกแล้วเพคะ” มาร์เจอรีถอนใจ “ทิวทัศน์ที่เห็นวันนี้น่าเหลื่อเชื่อจริงๆ เวลาอยู่บนฟ้า หม่อมฉันเห็นขอบทะเลกว้างเป็นเส้นโค้งสีครามเลยเพคะ”
“แต่ว่าฝ่าบาท กระหม่อมก็พูดถูกแล้วไม่ใช่หรือพ่ะย่ะค่ะ” ฮอกก์จิบเหล้าขาวเย็นๆ ไปหนึ่งอึก “ถึงคนธรรมดาจะบินขึ้นฟ้าได้ แต่ก็ยังต้องอาศัยพลังของแม่มดอยู่ดี หากไม่มีพวกนาง ทุกคนก็ไม่น่าจะบินได้กระมัง”
“เปล่าเลย สหายข้า” โรแลนด์ยังไม่ทันตอบเขา มาร์เจอรีก็ชิงพูดขึ้นก่อน “เจ้าไม่เห็นหรือว่าอันนาแค่เสกเปลวไฟเท่านั้น แล้วข้าก็ถามไลต์นิ่งเรื่องนี้แล้วด้วย นางบอกข้าว่าแค่เติมอากาศร้อนเข้าไปในถุงบอลลูน ดิสแตนต์เกซก็จะลอยขึ้นเอง และแม่มดก็ไม่ได้ก่อไฟได้แค่คนเดียวเสียหน่อย ฝ่าบาท หม่อมฉันพูดถูกหรือไม่เพคะ”
มิน่าล่ะ แม่ค้าชาวฟยอร์ดคนนี้ถึงได้ตั้งตัวในเมืองหลวงได้ ไม่ว่าจะความช่างสังเกตหรือวิธีคิดก็ยอดเยี่ยมกว่าใครทั้งนั้น โรแลนด์พยักหน้ายิ้มๆ “อากาศร้อนลอยขึ้นข้างบน อากาศเย็นจมลงข้างล่าง นี่ก็คือเหตุผลที่มันได้ชื่อว่าบอลลูนอากาศร้อน”
“แค่จุดกระถางไฟสักกระถางก็ใช้งานมันได้แล้วหรือพ่ะย่ะค่ะ” ฮอกก์ถามอย่างสงสัย
“ไม่ได้หรอก มันจะลอยในอากาศได้ก็ต่อเมื่อเจ้ารักษาความร้อนไว้ได้เท่านั้น แต่ฟืนมีน้ำหนักมาก เจ้าขนขึ้นบอลลูนได้ไม่เยอะหรอก ดังนั้นพวกเราต้องแก้ปัญหานี้ด้วยวิธีอื่น”
“ฝ่าบาททรงทำได้หรือเพคะ” มาร์เจอรีถามอย่างใจจดใจจ่อ
“อ้อ...ก็คิดว่าน่าจะได้น่ะนะ” โรแลนด์คิดอยู่สักครู่ “แต่อาจจะยุ่งยากสักหน่อย”
“เช่นนั้นก็ดีเลยเพคะ” เธอตอบทันที “หม่อมฉันต้องการซื้อบอลลูนอากาศร้อนสักสี่ห้าลูกเพคะ ขนาดไม่ต้องใหญ่มาก แค่พอให้คนขึ้นได้สักคนก็พอ”
“เจ้าคงจะเอาไปใช้บนเรือกระมัง” ฮอกก์ถาม
“อืม เสาใบเรือยืดไปถึงฟ้าไม่ได้ แต่บอลลูนอากาศร้อนทำได้ ข้าแค่ผูกเชือกไว้ที่ตะกร้า ไม่ให้มันลอยไปตามลมก็พอ หากข้ามีบอลลูน คนสังเกตการณ์ก็จะเห็นเรือโจรสลัดบริเวณใกล้ๆ ได้ตั้งแต่เนิ่นๆ สำหรับนักเดินเรือแล้ว นอกจากพายุและคลื่นทะเลที่ไม่อาจคาดเดาได้แล้ว ก็มีกองโจรสลัดนี่ล่ะที่อันตรายที่สุด”
“แต่ข้าเกรงว่าค่าใช้จ่ายในการสร้างบอลลูนจะสูงพอดู” โรแลนด์คำนวณในใจ “ข้าคิดว่าอย่างต่ำๆ ก็น่าจะหลักพันเหรียญทองได้”
หากไม่มีแม่มดคอยเติมอากาศร้อน บอลลูนก็ต้องใช้เชื้อเพลิงแก๊สแทน ซึ่งแน่นอนว่าเชื้อเพลิงแก๊สที่หาได้ง่ายที่สุดก็คือแก๊สถ่านหิน แต่ว่าเหมืองถ่านหินของเกรย์คาสเซิลส่วนใหญ่อยู่ที่สันเขาโคลด์วินด์ซึ่งอยู่ห่างจากเมืองชายแดนมาก และดูจากการคมนาคมตอนนี้ก็คงขนส่งได้ลำบาก หากเปลี่ยนเป็นบอลลูนไฮโดรเจนน่าจะทำได้ง่ายกว่า แต่ถึงอย่างนั้น เขาก็ยังต้องแก้ปัญหาเรื่องถังแก๊สอยู่ดี...ตราบใดที่เขายังไม่สามารถเติมหรือปล่อยแก๊สได้ดั่งใจ บอลลูนนี้ก็ไม่สามารถใช้งานได้จริง
“ลูกละหนึ่งพันเหรียญทองดีหรือไม่เพคะ” มาร์เจอรีต่อราคา “หากฝ่าบาททรงผลิตสินค้าชนิดนี้ได้จริงๆ หม่อมฉันรับรองได้เลยว่ากลุ่มพ่อค้าที่ไปกลับฟยอร์ดทุกกลุ่มจะต้องอยากได้บอลลูนกันกลุ่มละลูกสองลูกแน่นอนเพคะ”
“ครั้งนี้กลุ่มพ่อค้าอ่าวเครสเซนต์มูนไม่ได้มาด้วย มิฉะนั้นพวกเขาคงสั่งซื้อกันไม่น้อยเชียวล่ะ” ฮอกก์ดื่มเหล้าขาวในแก้วจนหมด “ส่วนกระหม่อมเห็นทีจะไม่ต้องใช้ บอลลูนของฝ่าบาทมหัศจรรย์มากก็จริง แต่มันไม่มีประโยชน์ต่อเหมืองที่เมืองซิลเวอร์แม้แต่น้อย กระหม่อมอยากได้เครื่องจักรไอน้ำของกระหม่อมไวๆ มากกว่า”
โรแลนด์ได้ยินราคาที่อีกฝ่ายเสนอมาก็ดีใจจนเนื้อเต้น หนึ่งพันเหรียญทองนั้นเป็นราคาที่เขาเรียกเพิ่มจากราคาที่คำนวณไว้จริงถึงห้าเท่า ไม่คิดเลยว่าอีกฝ่ายจะยอมรับราคาที่แพงกว่าเครื่องจักรไอน้ำถึงสองเท่าได้อย่างหน้าชื่นตาบาน แต่พอคิดดูอีกทีก็ไม่น่าแปลกใจเท่าไร เรือบรรทุกสินค้าหนึ่งลำคงมีมูลค่ามากกว่าราคานี้แน่ ยิ่งเรือบรรทุกสินค้าที่มากันเป็นขบวนกองพร้อมลูกเรือยิ่งไม่ต้องพูดถึง ขอเพียงหลบเลี่ยงโจรสลัดได้ ราคานี้ก็ถือว่าคุ้มค่าสำหรับพ่อค้านักเดินเรือแล้ว
นอกจากนี้ เงินหนึ่งพันเหรียญทองนี้ก็ใช่ว่าจะจ่ายแล้วจบในคราวเดียว เพราะทั้งไฮโดรเจนและแก๊สล้วนถือเป็นของสิ้นเปลือง หากใช้หมดเมื่อไรก็ต้องนำกลับมาเติมที่เมืองชายแดน คราวนี้เขาก็จะมีรายได้เพิ่มขึ้นอีกส่วน...แน่นอนว่า หากพวกเขาสั่งซื้อถังแก๊สในปริมาณมากล่ะก็ เขาอาจยอมลดราคาหรือแถมบริการเติมแก๊สให้ได้บ้าง วิธีนี้เขาศึกษาและเลียนแบบมาจากศูนย์​จำหน่ายรถ4S[1]และสองบริษัทปิโตรเลียมยักษ์ใหญ่ในจีน[2]
โรแลนด์แกล้งทำท่าครุ่นคิดสักครู่ก่อนจะพยักหน้าในที่สุด “เช่นนั้นก็ตกลงตามนี้”
........................................
[1] หมายถึงศูนย์จำหน่ายรถที่มีบริการครบวงจร4S ได้แก่ การขายรถ (Sale) การเปลี่ยนอะไหล่ (Sparepart) การบริการหลังการขาย (Service) และการสำรวจเสียงตอบรับจากลูกค้า (Survey)
[2] หมายถึง บริษัทปิโตรเลียมและเคมีแห่งประเทศจีน (Sinopec Group) และบริษัทปิโตรเลียมแห่งชาติจีน (China National Petroleum Corporation หรือ CNPC)


[Go To Next Chapter]( ./166.md)