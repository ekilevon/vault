##บทที่ 273 หินอาญาสิทธิ์
โรแลนด์คำนวณพื้นที่ภายในอุโมงค์ใต้ดินอย่างรวดเร็ว อุโมงค์แห่งนี้มีขนาดใหญ่ประมาณสนามฟุตบอล รอบด้านเป็นกำแพงหินอันลาดชัน ทางย่อยที่เชื่อมมาถึงที่นี่ตั้งอยู่กลางกำแพงพอดี ที่ปากอุโมงค์มีบันไดหินแคบๆ ทอดยาวไปด้านล่าง
“ข้าเดาว่าพวกเจ้าคงไม่ได้ขุดบันไดนี่เองกระมัง” เขานั่งยองๆ ลงแล้วขยับคบไฟไปใกล้พื้น แสงสว่างสาดให้เห็นร่องรอยการตัดแต่งบนขั้นบันไดอย่างชัดเจน ในรอยตัดนั้นเต็มไปด้วยเศษหินและฝุ่นดิน
“ไม่ใช่แน่นอนพ่ะย่ะค่ะ ฝ่าบาท ตอนที่พวกกระหม่อมมาถึงที่นี่ ก็เห็นบันไดนี้อยู่แล้วพ่ะย่ะค่ะ” คาร์เตอร์ยักไหล่ “กระหม่อมเดาว่ามันน่าจะอยู่ที่นี่มาหลายสิบปีแล้ว”
“หรือไม่ก็หลายร้อยปี” อันนาโพล่งขึ้น
“ข้าก็คิดเช่นนั้นเหมือนกัน” ไลต์นิ่งพยักหน้า “เมืองชายแดนเพิ่งก่อตั้งมาแค่เจ็ดสิบปี บันไดนี่ไม่น่าเกี่ยวข้องอะไรกับคนท้องถิ่นหรืออาณาจักรหรอก”
“ดินแดนตะวันตกมีคนอยู่มาตั้งแต่เมื่อหลายร้อยปีก่อนแล้วหรือ” คาร์เตอร์สงสัย “แต่ตอนนั้นยังไม่มีเกรย์คาสเซิลเลยนะ”
โรแลนด์ตบไหล่อัศวิน “มีคนบางกลุ่มหายไปจากประวัติศาสตร์เมื่อสี่ร้อยห้าสิบปีก่อนน่ะ” จากนั้นเขาก็ชูคบไฟขึ้น “ไปกันเถอะ พวกเราลงไปดูข้างล่างกัน”
ทหารจากกองทัพที่หนึ่งยืนเกาะกลุ่มกันอยู่รอบอุโมงค์ โรแลนด์เดินนำอัศวินและแม่มดไปที่หน้าหินอาญาสิทธิ์ ต่อเมื่อได้ยืนอยู่ตรงหน้ามันแล้ว เขาถึงสัมผัสได้ว่ามันใหญ่โตขนาดไหน หินอาญาสิทธิ์สีม่วงแท่งที่สูงที่สุดสูงถึงเกือบสามสิบเมตร เทียบได้กับอาคารสูงแปดเก้าชั้นทีเดียว
ตามหลักแล้ว หินที่เปล่งแสงออกมาได้หากไม่มีสารกัมมันตรังสี ก็ต้องมีสารเรืองแสง แต่หินอาญาสิทธิ์พวกนี้ไม่มีสารทั้งสองอย่างแน่นอน...อย่างแรกเปล่งแสงได้ด้วยการแตกตัวเป็นไอออนซึ่งเกิดจากการสลายตัวของสารกัมมันตรังสี ยิ่งครึ่งชีวิตสั้นเท่าไร แสงก็ยิ่งสว่างเท่านั้น และหากดูจากระดับความสว่างของที่นี่แล้ว ทหารที่เข้ามาก่อนหน้าเขาก็น่าจะตายเพราะรังสีก่อไอออนไปนานแล้ว ส่วนอย่างหลังนั้นจะเปล่งแสงได้ก็ต่อเมื่อได้รับแสงมาก่อน ทว่าในอุโมงค์ใต้ดินไม่มีแสงใดๆ แล้วหินจะปล่อยแสงออกมาอย่างต่อเนื่องได้อย่างไร
โรแลนด์ยังสังเกตด้วยว่า แม้หินอาญาสิทธิ์พวกนี้จะมีรูปทรงคล้ายผลึกคริสตัลทั่วๆ ไป แต่ผิวของมันกลับเกลี้ยงเกลาราวกับแผ่นกระจก ไม่มีลวดลายอย่างผลึกแม้แต่น้อย
“หินอาญาสิทธิ์ก้อนเท่านิ้วโป้งก็ขายได้ตั้งหลายเหรียญทองแล้ว ลองก้อนใหญ่ขนาดนี้...คงขายได้พอๆ กับเงินคงคลังของสี่อาณาจักรรวมกันเชียวล่ะ” คาร์เตอร์พูดอย่างทึ่งๆ
“ขายให้พวกขุนนางเอามาทำร้ายแม่มดน่ะหรือ” ไนติงเกลถลึงตาใส่เขา
“เอ่อ ข้าไม่ได้หมายความเช่นนั้น” หัวหน้าอัศวินเผลอหลบตาอีกฝ่ายโดยไม่รู้ตัว
“ข้าเพิ่งเคยเห็นหินอาญาสิทธิ์สีนี้เป็นครั้งแรก ปกติมันต้องเป็นสีขาวใสไม่ใช่หรือ” ไลต์นิ่งเข้าไปสำรวจผลึกหินอย่างสงสัย “ขนกลับไปซักแท่งก็ไม่ต้องจุดเทียนตอนกลางคืนแล้ว”
“ข้ายอมจุดเทียนในห้องร้อนๆ ดีกว่าต้องใช้แสงสว่างจากมัน” ไนติงเกลกอดอก “สำหรับแม่มดแล้ว มันคือเครื่องคุมขัง คือพันธนาการ คืออาวุธสังหารของศาสนจักร! หากโลกนี้ไม่มีหินบ้าๆ นี่ก็คงดี”
“เอ๋ พี่ไนติงเกล ปกติท่านก็ไม่อ่านหนังสือตอนกลางคืนอยู่แล้วนี่...” สาวน้อยเลียริมฝีปาก จากนั้นจึงหยิบหินขึ้นมาหนึ่งก้อนพลางมองไปทางโรแลนด์ “หม่อมฉันขอเก็บกลับไปเป็นที่ระลึกสักก้อนได้หรือไม่เพคะ”
โรแลนด์พยักหน้า “หากเจ้าไม่รังเกียจมันน่ะนะ”
เธอแกว่งหินในมือ แล้วเขวี้ยงไปที่มุมหนึ่งของแท่งผลึกอย่างแรง หินก้อนนั้นแตกลงพร้อมกับเสียงใสๆ ดัง ‘เพล้ง’ ทว่าแท่งผลึกกลับไม่เป็นรอยแม้แต่น้อย
อัศวินร้องอย่างตกตะลึง “เป็นไปได้อย่างไร...ปกติหินอาญาสิทธิ์แตกง่ายจะตายนี่”
“สงสัยเจ้าแท่งเรืองแสงนี่จะเป็นหินคนละชนิดกัน” ไลต์นิ่งปัดเศษหินในมือทิ้ง แล้วควักกริชออกมาจากกระเป๋าคาดเอว จากนั้นจึงเข้าไปลงไม้ลงมือกับแท่งผลึกอยู่ครู่ใหญ่ แต่ไม่ว่าจะขูดขีดกรีดแทงอย่างไร ก็ไม่อาจทำให้แท่งผลึกเกิดรอยได้เลย
โรแลนด์รู้สึกผิดปกติชอบกล จึงส่งสัญญาณให้ไนติงเกล “เจ้าลองดูซิ”
ฝ่ายหลังพยักหน้า แล้วหยิบปืนพกลูกโม่ออกมาลั่นไกใส่แท่งผลึกอีกแท่งทันที เสียงปืนดังก้องไปทั้งอุโมงค์ ประกายไฟพุ่งออกมาจากบริเวณที่กระสุนกระทบหินอาญาสิทธิ์ หลังจากควันจางหายไปแล้ว ทุกคนเดินเข้าไปดูก็พบว่า ลูกปืนทำได้แค่ทิ้งรอยบางๆ ไว้บนผิวของมันเท่านั้น
นั่นหมายความว่า มันแข็งแรงยิ่งกว่าแผ่นเหล็กกล้าเสียอีก
“ใช้ปืนก็ไม่ได้หรือ” คาร์เตอร์ขมวดคิ้ว “แล้วศาสนจักรตัดมันมาเจียระไนขายได้อย่างไร”
ไม่มีใครตอบคำถามนี้ได้ และคำถามนี้ก็ไม่สอดคล้องกับประสบการณ์ของทุกคนด้วย
อย่างน้อย โรแลนด์ก็เคยทำลายพันธนาการอาญาสิทธิ์มาก่อน...อย่างเส้นที่เคยแขวนอยู่บนคออันนาเส้นนั้น แค่ออกแรงเพียงเล็กน้อย หินก้อนใสวาวก็กลายสภาพเป็นผงละเอียดแล้ว
ทันใดนั้น อันนาซึ่งเงียบมาตลอดก็โพล่งขึ้นอีกว่า “ฝ่าบาท ฝ่าบาททรงจำ ‘แผนที่ขุมทรัพย์’ ที่อัศวินแสงอรุณ เฟร์ราน ชิลต์วาดได้หรือไม่เพคะ”
“แผนที่ขุมทรัพย์หรือ” โรแลนด์ชะงักไป เขาจำได้รางๆ ว่าแค่รูปสามเหลี่ยมรูปเดียวก็กินพื้นที่ไปกว่าครึ่งแล้ว มุมทั้งสามของสามเหลี่ยมชี้ไปที่เมืองศักดิ์สิทธิ์ทาคิลา หอคอยหินในป่าเร้นลับ และส่วนปลายของเชิงเขาทิศเหนือ...ช้าก่อน เชิงเขาทิศเหนือหรือ ในหัวเขาราวกับมีสายฟ้าฟาดลงมา “หรือว่า...”
“หม่อมฉันคิดว่ามุมมุมนั้นไม่ได้ชี้ไปที่เหมืองเนินเขาทิศเหนือหรอกเพคะ แต่น่าจะเป็นที่นี่มากกว่า...” อันนาพูดช้าๆ “อุโมงค์ใต้ดินซึ่งซ่อนหินอาญาสิทธิ์จำนวนมหาศาลไว้”
...
จากการสำรวจอย่างละเอียดพบว่า นอกจากหินอาญาสิทธิ์ที่ไม่สามารถทำลายได้จำนวนมหาศาลพวกนี้แล้ว ภายในอุโมงค์ก็ไม่มีของมีค่าใดๆ อีก
อย่าว่าแต่คัมภีร์โบราณหรือเศษซากโครงกระดูกเลย ขนาดอุปกรณ์ที่ใช้ตัดแต่งบันไดหินก็ยังไม่เหลือทิ้งไว้ นั่นเป็นเรื่องที่ประหลาดมาก เพราะดูจากระดับวิทยาการในยุคนี้แล้ว การขุดบันไดบนกำแพงหินชันย่อมเป็นงานที่ยิ่งใหญ่และยุ่งยาก น่าจะมีอุบัติเหตุอย่างการพลัดตกลงมาหรือการทำอุปกรณ์หล่นหายเกิดขึ้นบ่อยครั้ง ทว่าที่นี่กลับมีแต่หินเพียงอย่างเดียว ราวกับคนงานก่อสร้างได้ทำความสะอาดอุโมงค์ทุกซอกทุกมุมก่อนจากไปก็ไม่ปาน
โรแลนด์กลับถึงห้องทำงานแล้วก็เรียกบุ๊กมาหา แล้วให้เธอเรียก ‘หนังสือมหัศจรรย์’ ที่บันทึกแผนที่ของอัศวินแสงอรุณออกมาอีกครั้ง
มุมล่างสุดของสามเหลี่ยมชี้ไปที่เชิงเขาทิศเหนือ ใกล้เคียงกับภาพในความทรงจำของเขาจริงๆ
หากอันนาเดาไม่ผิดล่ะก็ นี่ก็น่าจะเป็นแผนที่ที่ศาสนจักรทิ้งไว้ระหว่างค้นหาสายแร่หินอาญาสิทธิ์แห่งใหม่ ทว่าเหตุใดพวกเขาจึงทิ้งทุกอย่างไปหลังจากที่ขุดบันไดเชื่อมอุโมงค์อย่างยากลำบากแล้วเล่า หากศาสนจักรเคยสร้างโบสถ์บริเวณชายแดนเมื่อสี่ร้อยห้าสิบปีก่อนจริง เมืองชายแดนในวันนี้ก็ไม่น่าจะมีสภาพแบบนี้...เพราะดูจากราคาขายและประโยชน์ของหินอาญาสิทธิ์แล้ว ไม่น่าจะมีใครทิ้งเหมืองแร่แห่งนี้ไปได้ง่ายๆ เลย
เวลานี้ เมืองศักดิ์สิทธิ์ทาคิลาก็กลายเป็นเขตต้องห้ามที่ไม่อาจล่วงล้ำแล้ว เขาคงต้องหาคำตอบพวกนี้จากหอคอยหินแทน...หรือไม่อย่างนั้น ก็ต้องอยู่กับความไม่รู้ไปตลอดกาล
........................................


[Go To Next Chapter]( ./186.md)