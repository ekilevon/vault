##บทที่ 152 ต่อรอง (2)
เสียงฝนนอกหน้าต่างเริ่มเบาลงแล้ว พระอาทิตย์ที่กำลังจะลับขอบฟ้าย้อมหมู่เมฆจนเป็นสีแดง


โรแลนด์ผลักประตูห้องนอนแขกที่ชั้นหนึ่งออก มาร์เจอรีกำลังเดินไปมาอยู่หน้าเตาผิง สีหน้าดูกระวนกระวายย ฌอนซึ่งยืนอยู่อีกด้านเห็นเจ้าชายก็ยกมือขึ้นทำความเคารพแล้วเดินออกไป ส่วนมาร์เจอรีปราดมาถามเขาอย่างร้อนรน “ฝ่าบาท ไลต์นิ่งเป็นอย่างไรบ้างเพคะ”


โรแลนด์อึ้ง เขาเองก็สงสัยอยู่เหมือนกันว่าอีกฝ่ายจะมีท่าทีอย่างไร เธออาจจะสงบ โมโห หรือเย็นชา แต่ไม่นึกเลยว่าเธอจะถามเขาด้วยประโยคนี้


“นางไม่เป็นไร...นางแค่เหนื่อยเกินไปน่ะ”


“อย่างนั้นหรือเพคะ ค่อยยังชั่วหน่อย” เธอทำท่าเหมือนโล่งอก


“ดูเหมือนเจ้าจะเป็นห่วงนางมากนะ”


“นางเหมือนบิดานางมากเพคะ โดยเฉพาะจมูกแหลมๆ กับดวงตารีๆ คู่นั้น...หม่อมฉันเห็นแล้วรู้เลย นางเป็นบุตรสาวของท่านธันเดอร์แน่นอน”


เธอพูดจบก็ถอนใจ จากนั้นจึงปลดกระดุมที่คอเสื้อ แล้วก้มศีรษะถอดเครื่องประดับทองที่แขวนคอออก “เมื่อครู่นี้เห็นฝ่าบาททรงบอกว่าจะพิสูจน์คำพูดของหม่อมฉัน...ทรงหมายถึงพิสูจน์ด้วยพลังของแม่มดใช่หรือไม่เพคะ หากวิธีนี้จะช่วยพิสูจน์ความบริสุทธิ์ใจของหม่อมฉันได้ หม่อมฉันก็ขอให้ฝ่าบาททรงเรียกนางออกมาเถิดเพคะ หม่อมฉันไม่ชอบความรู้สึกเวลาถูกคนจับตามองเลย”


เครื่องประดับที่เธอถอดออกมาเป็นสร้อยทองกับหินสีฟ้าอ่อนก้อนใหญ่...หินล้ำค่าที่ถูกเจียระไนเป็นทรงหกหน้าน่าจะเป็นหินอาญาสิทธิ์ที่คุณภาพดีที่สุด


โรแลนด์กำลังคิดคำพูดที่จะไม่ทำให้อีกฝ่ายรู้สึกรังเกียจหรือระแวงอยู่พอดี แต่อีกฝ่ายกลับเสนอตัวขึ้นมาก่อน จะว่าไปแล้ว เขาก็รู้สึกนับถือหญิงชาวฟยอร์ดคนนี้อยู่เหมือนกัน ทั้งๆ ที่ตกอยู่ในสถานการณ์ที่เป็นรอง แต่เธอก็ยังพยายามจะควบคุมการสนทนาครั้งนี้ ไม่ว่าจะมองจากด้านชั้นเชิงหรือวิธีการ เธอก็มีคุณสมบัติของแม่ค้าผู้ประสบความสำเร็จโดยแท้จริง


เขารับหินอาญาสิทธิ์ที่อีกฝ่ายยื่นให้ แล้วนำไปแขวนที่ราวแขวนเสื้อบนผนังข้างเตาผิง...หินอาญาสิทธิ์คุณภาพระดับนี้คงออกฤทธิ์ได้ในระยะหนึ่งเมตร หากมองผ่านสายตาไนติงเกลจะเห็นเป็นหลุมดำขนาดใหญ่ ไม่แน่ว่าตอนนี้เธออาจหลบไปไกลแล้วก็ได้


“พวกเราไปคุยกันที่โถงรับแขกดีกว่า” โรแลนด์พูดขึ้น ในเมื่ออีกฝ่ายแสดงความจริงใจแล้ว เขาก็ควรอะลุ่มอล่วยเธอบ้าง ตอนที่พวกเขาเดินเข้ามาในโถงรับแขกนั้น ไนติงเกลนั่งอยู่ข้างๆ เก้าอี้ใหญ่แล้ว เธอใช้มือทั้งสองเท้าคาง ทำท่าทางเหมือนนั่งรอมานาน...ดูเหมือนเธอจะคิดตรงกันกับเขา โรแลนด์คิด


เขานั่งลงแล้วแนะนำอีกฝ่าย “สุภาพสตรีคนนี้ชื่อไนติงเกล นางบอกได้ว่าเจ้าพูดจริงหรือโกหก”


“สวัสดี คุณหนูไนติงเกล” มาร์เจอรีพยักหน้าให้เธอ ฝ่ายหลังก็พยักหน้าตอบเช่นกัน


“ก่อนหน้านี้เจ้าบอกว่าเจ้าไม่เคยคิดร้ายต่อแม่มด เพราะเหตุใด” โรแลนด์ยิงคำถามแรกซึ่งเป็นคำถามที่เขาอยากรู้คำตอบที่สุด “เท่าที่ข้ารู้มา ศาสนจักรก็แผ่อิทธิพลไปถึงฟยอร์ดเหมือนกัน”


“แต่อิทธิพลของพวกเขายังเทียบกับสามเทพไม่ได้เพคะ หรือพูดอีกอย่างก็คือ ชาวฟยอร์ดส่วนใหญ่มีความเชื่อคล้ายชาวทะเลทราย พวกเขาบูชาท้องฟ้า ทะเล และผืนดิน ส่วนหม่อมฉัน...” เธอหยุดไปเล็กน้อย


“หม่อมฉันเคยมีเพื่อนสนิทอยู่คนหนึ่งเพคะ ครั้งหนึ่ง พวกเพื่อนๆ รวมกลุ่มออกไปจับปลาในทะเลด้วยกัน แต่ว่าเจอพายุเสียก่อน เรือของพวกเราถูกคลื่นซัดจนแตก เพื่อนของหม่อมฉันจึงแสดงพลังวิเศษออกมาโดยการหายใจในน้ำเหมือนปลา นางลากตัวหม่อมฉันที่หมดสติไปแล้วขึ้นฝั่งเพคะ”


“หลังจากนั้นเล่า” ไนติงเกลถามอย่างสงสัย


“ตอนที่หม่อมฉันฟื้นขึ้นมา นางก็จากไปแล้ว...บางที นางอาจจะอยากอยู่ในทะเลมากกว่าอยู่กับหม่อมฉัน” มาร์เจอรีพูดอย่างเสียดาย “นับแต่นั้นมา หม่อมฉันก็ไม่เห็นนางอีกเลย พวกชาวบ้านในหมู่บ้านบอกว่านางจะปรากฏตัวตอนที่หมอกลงทะเล แล้วใช้เสียงเพลงนำทางเรือไม่ให้ชนหินโสโครกเพคะ สรุปแล้ว เพื่อนของหม่อมฉันไม่ใช่คนชั่วร้าย และยิ่งไม่มีวันเป็นสมุนปีศาจแน่นอนเพคะ”


โรแลนด์พยักหน้า แม่มดก็คือคนธรรมดาที่ตื่นรู้ขึ้นมา หากใครเคยสนิทหรือใกล้ชิดกับพวกเธอก่อนที่พวกเธอจะตื่นรู้ ก็จะไม่มีทางเชื่อคำสอนของศาสนจักรที่ว่าแม่มดเป็นสิ่งชั่วร้ายเลย


“ดูเหมือนเจ้าจะรู้จักพลังวิเศษของแม่มดดีทีเดียว ข้าพูดแค่ประโยคเดียวเจ้าก็เดาได้แล้วว่าที่นี่ยังมีแม่มดคนอื่นๆ อีก”


“ทูลตามตรงนะเพคะ เพื่อนในวัยเด็กของหม่อมฉันทำให้หม่อมฉันรู้สึกสนใจแม่มดมาก หม่อมฉันยังเคยคิดจะรับเลี้ยงผู้หญิงพิเศษกลุ่มนี้ด้วยซ้ำ” มาร์เจอรีหัวเราะ


“เสียดายก็แต่เมืองหลวงไม่เหมือนเมืองชายแดน หม่อมฉันจำต้องล้มเลิกความคิดนี้ไปเพราะรับความเสี่ยงไม่ไหว เมื่อครู่นี้หม่อมฉันดูท่าทางของไลต์นิ่งแล้ว คิดว่าคงสนิทสนมกับฝ่าบาทไม่น้อย และนางก็เป็นแม่มดด้วย...


ดังนั้น หม่อมฉันจึงคิดว่าฝ่าบาทคงไม่รังเกียจแม่มดเหมือนกัน ฝ่าบาททรงเป็นผู้ปกครอง จะทรงซุกซ่อนแม่มดไว้มากเท่าไรก็ไม่ใช่เรื่องยาก โดยเฉพาะอย่างยิ่งในพื้นที่แถบชายแดนแห่งนี้ แต่ถึงอย่างไรก็ทรงระวังไว้บ้างนะเพคะ หากศาสนจักรรู้เรื่องนี้เมื่อไร ฝ่าบาทก็ทรงคุ้มครองพวกนางไม่ได้”


ตั้งแต่เริ่มคุยมาจนถึงตอนนี้ ไนติงเกลก็ยังจับโกหกอีกฝ่ายไม่ได้ โรแลนด์จึงพอวางใจได้ว่ามาร์เจอรีจะไม่เอาความลับนี้ไปบอกศาสนจักร เขาพูดกับเธออย่างรู้สึกผิด “ดูเหมือนข้าจะคิดมากไปจริงๆ เจ้าอย่าเก็บไปใส่ใจเลย”


“ไม่เลยเพคะ ฝ่าบาททรงทำเช่นนี้ก็เพื่อความปลอดภัยของไลต์นิ่งและ...สุภาพสตรีท่านนี้” มาร์เจอรีแบมือว่า “หากฝ่าบาทไม่ทรงทำอะไรเลย หม่อมฉันคงอดคิดไม่ได้ว่าฝ่าบาททรงขาดความรับผิดชอบ”


“เจ้าสนิทกับไลต์นิ่งหรือ” โรแลนด์ถาม “เจ้าดูห่วงใยไลต์นิ่งเกินกว่าที่คนธรรมดาจะห่วงใยบุตรสาวของวีรบุรุษ”


มาร์เจอรีได้ยินคำถามนี้เข้าก็ลังเลไป โรแลนด์แสดงออกว่าหากไม่อยากตอบก็คิดเสียว่าเขาไม่ได้ถาม ทว่าสุดท้ายแล้วเธอก็อธิบายช้าๆ


“อันที่จริง หลังจากออกจากหมู่บ้านชาวประมงมา หม่อมฉันก็เข้าร่วมกับคณะผจญภัยของท่านธันเดอร์ และได้ร่วมเดินทางกับเขาอยู่พักใหญ่ ท่านธันเดอร์และภรรยาเห็นหม่อมฉันเพิ่งมาใหม่จึงดูแลหม่อมฉันเป็นพิเศษ วันที่ไลต์นิ่งเกิด หม่อมฉันก็อยู่ในเหตุการณ์ด้วยเพคะ”


“นางเกิดบนเรือหรือ”


“เพคะ ตอนนั้นพายุฝนโหมกระหน่ำ เสียงฟ้าร้องฟ้าผ่าดังลั่นไม่ขาดระยะ หลังจากไลต์นิ่งเกิดได้ไม่นาน ภรรยาของท่านธันเดอร์เสียชีวิตลงเพราะติดเชื้อ หม่อมฉัน...จึงทำหน้าที่เสมือนมารดาอีกคนของนาง หม่อมฉันไม่มีน้ำนม ก็ต้องนำข้าวต้มข้าวสาลีที่เคี้ยวละเอียดแล้วมาผสมกับปลาป่นป้อนให้นาง” เสียงของมาร์เจอรีฟังดูอ่อนโยนจับใจ


“ตอนนั้นท่านธันเดอร์เสียใจมาก แต่เขาก็ยังนำกองเรือมุ่งหน้าต่อไป...เพราะหากขาดเสาหลักเมื่อไร พวกลูกเรือก็คงเดินเรือต่อไปได้ไม่นาน หม่อมฉันมองดูไลต์นิ่งที่เติบโตขึ้นในเรืออย่างช้าๆ จนกระทั่งท่านธันเดอร์พบหมู่เกาะชาโดว์ แล้วกลับอ่าวซีดรากอนได้อย่างปลอดภัย การผจญภัยครั้งนี้จึงสิ้นสุดลง หลังจากนั้นหม่อมฉันก็...ออกจากฟยอร์ดมาตั้งรกรากอยู่ที่เมืองหลวงของเกรย์คาสเซิลเพคะ”


“ที่แท้ก็อย่างนี้นี่เอง” โรแลนด์แอบถอนใจ มิน่าล่ะ เธอถึงได้ดูตื่นเต้นนักตอนที่ได้ยินชื่อธันเดอร์ ส่วนเรื่องที่ว่าทำไมเธอถึงไม่ตามธันเดอร์ไปผจญภัยต่อนั้น เขาคิดว่าเขาพอจะเดาได้อยู่ นิยายรักอาจไม่จำเป็นต้องจบด้วยรักเสมอไป


นี่เป็นเรื่องบังเอิญอย่างคาดไม่ถึงเชียวล่ะ...และด้วยความสัมพันธ์นี้ บางทีเธออาจจะลดค่าสินค้าให้เขาได้อีก เขากระแอมเล็กน้อย “มาร์เจอรี เช่นนี้ก็ถือว่าพวกเราเป็นคนคุ้นเคยกันแล้ว เช่นนั้นการค้า...”


“ไม่ได้เพคะ ฝ่าบาท” มาร์เจอรียิ้ม “ค้าขายก็ส่วนค้าขาย นี่คือกฎเหล็กของนักการค้าเพคะ”


........................................


[Go To Next Chapter]( ./65.md)