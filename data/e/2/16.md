##บทที่ 104 แผนงานและสิ่งบันเทิง
โรแลนด์ทำตามสัญญาที่เคยรับปากไว้ในยามบ่ายที่แสงแดดสดใส


เขาแต่งตั้งทีก ไพน์เป็นไวเคานต์ ที่ดินของทีกอยู่ทางทิศใต้ของแม่น้ำแดง ส่วนอีกฝั่งของแม่น้ำคือเมืองชายแดน ตอนนี้พื้นที่บริเวณนี้ยังเป็นป่าทึบรอการบุกเบิก


เพื่อให้อีกฝ่ายยอมทิ้งอำนาจปกครองตัวเองบนที่ดินผืนนี้ โรแลนด์รับปากว่าจะพัฒนาที่ดินของทีกก่อนใครโดยการสร้างอุตสาหกรรมขึ้นที่นี่ และจะแบ่งหุ้นให้ไวเคานต์และลูกหลานของเขาด้วย


โรแลนด์ยังเกลี้ยกล่อมอีกฝ่ายด้วยว่าอุตสาหกรรมที่ว่านี้ไม่ต้องการการดูแลใดๆ แค่อยู่เฉยๆ ก็รอรับส่วนแบ่งได้เลย


ทีกเห็นด้วยกับข้อเสนอนี้อย่างยิ่ง...เขาไม่ชอบเรื่องพวกนี้มาแต่ไหนแต่ไร เพราะสำหรับเขาแล้ว ไม่มีอะไรสนุกไปกว่าการขี่ม้าต่อสู้แล้ว


แต่พอมีลูกสาว เขาก็ต้องหันไปล่าสัตว์แทน กอปรกับกิจการในที่ดินเดิมของเขาก็ย่ำแย่มานาน ดังนั้นเขาเลยขอให้เจ้าชายช่วยทำเรื่องขายที่ดินซึ่งอยู่ทางทิศตะวันออกของป้อมปราการลองซองให้เขา แล้วย้ายคนทั้งบ้านมาอยู่เมืองชายแดนเสียเลย แน่นอนว่าโรแลนด์ย่อมรับปากอย่างไม่ต้องสงสัย


ส่วนอีกคนคือไบรอัน โรแลนด์แต่งตั้งเขาเป็นอัศวิน แล้วถามเขาว่าจะเลือกรับที่ดินหรือจะเป็นทหารในกองทัพ


หากเลือกที่ดินก็จะไม่มีสิทธิ์เข้าร่วมกองทัพที่หนึ่งของเมืองชายแดน แต่หากเข้าร่วมกองทัพ ก็จะต้องปฏิบัติตามกฎเหมือนคนอื่นๆ คืออาศัยผลงานในการเลื่อนขั้นเลื่อนตำแหน่ง และได้รับที่ดินเป็นรางวัล ไบรอันย่อมเลือกอย่างหลังอย่างไม่ลังเล


ตอนนี้ แผนการบริหารที่ดินของโรแลนด์เริ่มเป็นรูปเป็นร่างขึ้นมาแล้ว


โรแลนด์ยึดแม่น้ำแดงเป็นเส้นแบ่งเขต พื้นที่ที่ถูกขนาบด้วยเทือกเขาสิ้นวิถีจะถูกสร้างเป็นเขตที่อยู่อาศัย ส่วนที่แคบที่สุดกว้างสามกิโลเมตร ส่วนที่กว้างที่สุดกว้างเจ็ดถึงแปดกิโลเมตร


ในอนาคต พื้นที่ตรงนี้อาจกลายเป็นเขตชุมชนเล็กๆ หรืออาจถูกแบ่งส่วนเพื่อเป็นรางวัลให้นายทหารที่ได้รับการเลื่อนขั้นได้


ริมฝั่งแม่น้ำแดงจะกลายเป็นเขตอุตสาหกรรมและเกษตรกรรมในอนาคต พื้นที่บริเวณนี้สามารถขยายได้จนถึงดินแดนใต้ เพียงแต่ตอนนี้ยังมีสภาพเป็นป่าอยู่ ไกลออกไปยังมียอดเขาสูงๆ ต่ำๆ เรียงรายกันอีกมากมาย ประเดี๋ยวเขารวบรวมคนได้มากพอเมื่อไร เขาต้องบุกเบิกป่าผืนนี้แน่นอน


ส่วนป่าเร้นลับทางตะวันตกของเมืองชายแดนก็เป็นพื้นที่บุกเบิกที่สำคัญอีกแห่งเหมือนกัน ในป่ามีของดีสารพัดชนิดเช่นไม้ เห็ด สัตว์ป่า สมุนไพร เขาสามารถนำไม้มาใช้ในงานก่อสร้างและงานอุตสาหกรรม หรือจะนำมาใช้เป็นเชื้อเพลิงก็ยังได้


ป่าผืนนี้มีขนาดใหญ่จนน่าตกใจ โรแลนด์เคยให้ไลต์นิ่งสำรวจดูแล้ว ปรากฏว่าเธอบินไปไกลถึงสามสิบกิโลเมตรก็ยังไม่เห็นจุดสิ้นสุดของป่า หากเอาป่าทั้งผืนมาทำฟืนก็คงมีฟืนใช้ไปได้อีกนาน


พื้นที่สุดท้ายเป็นพื้นที่ว่างระหว่างป่าเร้นลับและเทือกเขาสิ้นวิถี...หรือก็คือดินแดนร้าง เขตต้องห้ามที่ไม่มีใครเหยียบย่างเข้าไป


หากดูจากทิศทางของแนวเทือกเขาและป่าแล้ว จะเห็นว่าพื้นที่ที่อยู่ตรงกลางมีขนาดใหญ่มาก หรืออาจเรียกได้ว่าใหญ่กว่าเกรย์คาสเซิลอย่างเห็นได้ชัด


โรแลนด์เจอที่ดินที่ไม่มีเจ้าของแบบนี้ก็ชักคันไม้คันมือขึ้นมาตงิดๆ แต่เขารู้ว่าตอนนี้เขายังไม่สามารถดูแลพื้นที่ตรงนี้ได้ สิ่งที่เมืองชายแดนต้องการมากที่สุดเวลานี้ก็คือคน


โรแลนด์กลับมาที่ห้องทำงาน แล้วเรียกจิตรกรโซโรยาเข้ามา


“ระยะนี้งานที่สำนักงานเมืองเป็นอย่างไรบ้าง”


“หม่อมฉันไม่เคยวาดรูปต่อวันเยอะขนาดนี้มาก่อนเลยเพคะ” เธอดูสุขภาพจิตดีขึ้นกว่าตอนที่เจอกันครั้งแรกมาก “จนถึงวันนี้ก็วาดได้พอสมควรแล้ว เพียงแต่การวาดโดยมองผ่านหน้าต่างขนาดเท่าศีรษะแบบนี้ หม่อมฉันไม่ชินเลยเพคะ”


“ข้าไม่อยากให้พวกชาวเมืองตกใจพลังเจ้าน่ะ” เจ้าชายหัวเราะ


“ถึงพวกเขาจะรู้ว่ามีแม่มดอยู่ในเมือง แต่การอยู่ใกล้แม่มดมากไปก็อาจทำให้เกิดเหตุไม่คาดฝันได้ ข้าเลยอยากปิดเรื่องนี้ไว้ก่อน ยังไม่อยากให้พวกเขารู้ว่าเจ้าเป็นแม่มดตอนนี้ แต่อีกหน่อยสถานการณ์จะต้องค่อยๆ ดีขึ้นแน่นอน”


พลังถ่ายรูปของโซโรยาทำให้งานลงทะเบียนพลเมืองของโรแลนด์ก้าวหน้าขึ้นอย่างรวดเร็ว สำนักงานเมืองถึงกับจัดห้องเป็นหอทะเบียนสำหรับเก็บข้อมูลประชาชนโดยเฉพาะ


กระดาษแต่ละแผ่นจะบันทึกข้อมูลประเภทชื่อ อายุ ที่อยู่ และเชื้อสายเหมือนทะเบียนบ้าน ข้อมูลพวกนี้บารอฟเคยรวบรวมอย่างคร่าวๆ ไว้แล้วช่วงฤดูหนาว มาตอนนี้ก็แค่เพิ่มรายละเอียดให้ชัดเจนมากยิ่งขึ้นเท่านั้น จุดที่เห็นชัดที่สุดก็คือ ‘รูปสี’ ที่แนบอยู่บนทะเบียนประวัติของทุกคนนั่นเอง


โรแลนด์ขอให้สำนักงานเมืองตั้งซุ้มเล็กๆ แค่พอให้คนเข้าออกได้ขึ้นในโถงใหญ่ นอกซุ้มคลุมผ้าป่านไว้ โดยเหลือช่องสี่เหลี่ยมไว้ด้านหน้าหนึ่งช่องสำหรับให้โซโรยามองเห็นหน้าตาของอีกฝ่าย แค่นี้พวกชาวเมืองก็จะไม่เห็นพู่กันวิเศษแสนมหัศจรรย์ของเธอขณะที่เธอวาดรูปแล้ว


ส่วนเรื่องที่ว่าทำอย่างไรชาวเมืองใต้ปกครองของเขาจึงจะวิ่งแจ้นมาให้ข้อมูลนั้น โรแลนด์แก้ปัญหาได้ง่ายมาก นั่นคือทุกคนที่มาจะได้เงินตอบแทนสิบเหรียญทองแดง...ซึ่งเงินก้อนนี้สำนักงานเมืองจะเป็นผู้เบิกจ่าย


“ข้าเรียกเจ้ามาวันนี้เพราะมีอย่างอื่นให้เจ้าวาด” โรแลนด์วางกระดาษที่ตัดเรียบร้อยแล้วลงตรงหน้าโซโรยา


ฝ่ายหลังสังเกตว่ากระดาษเหล่านี้มีขนาดเท่ากัน คือใหญ่ประมาณครึ่งฝ่ามือ เป็นรูปสี่เหลี่ยมผืนผ้า


“ทรงต้องการให้หม่อมฉันวาดอะไรหรือเพคะ”


“อุปกรณ์สร้างความบันเทิงนิดหน่อยน่ะ” โรแลนด์ว่า


เขาคิดเรื่องนี้มานานแล้ว พวกแม่มดฝึกพลังกันทุกวัน แต่นอกจากฝึกพลังแล้วก็ไม่มีกิจกรรมอื่นใดอีก ชีวิตแบบนี้ดูจะแห้งแล้งไปหน่อย แม้แต่ตัวเขาเองก็ยังรู้สึกแบบนั้นเหมือนกัน


โดยเฉพาะอย่างยิ่งตอนที่หิมะยังไม่ละลายด้วยแล้ว กิจกรรมส่วนใหญ่ของเขาก็วนเวียนอยู่แต่ในปราสาททั้งนั้น ดังนั้นเขาเลยคิดกิจกรรมสนุกๆ ขึ้นมาเพื่อให้ตัวเองและเหล่าแม่มดได้ผ่อนคลายบ้าง


ตัวเลือกที่ง่ายที่สุดก็คือไพ่ แต่ว่ากระดาษอ่อนธรรมดาๆ จะถือตั้งก็ลำบาก เวลาล้างไพ่ก็ยุ่งยาก ในเมื่อตอนนี้มีโซโรยาอยู่ทั้งคน เขาย่อมต้องเลือกของเล่นระดับสูงกว่านั้น


“ความบันเทิงหรือเพคะ” เธอเอียงหน้าครุ่นคิด คล้ายกับกำลังสงสัยว่าการวาดรูปบนกระดาษสี่เหลี่ยมมีอะไรน่าบันเทิง “เอาเถอะเพคะ แล้วแต่พระองค์จะทรงบัญชา”


“ก่อนอื่น เจ้าวาดภาพทหารกำลังถือหน้าไม้ขนาดใหญ่ลงบนกระดาษใบนี้”


“ให้หม่อมฉันจินตนาการเองหรือเพคะ”


“ถูกต้อง ทั้งชุดเกราะ รูปร่าง อายุ และทิวทัศน์รอบตัวเขา แล้วแต่เจ้าจะจินตนาการเลย ขอแค่ถือหน้าไม้ก็พอ”


“เอ่อ...หม่อมฉันจะลองดูเพคะ” โซโรยาหลับตา ครุ่นคิดอยู่สักครู่ จากนั้นในมือก็ปรากฏพู่กันวิเศษสีสันแวววาว


เพียงไม่กี่อึดใจ บนกระดาษก็ปรากฏภาพนักยิงหน้าไม้ชายวัยกลางคน


“ดีมาก” โรแลนด์ชม “ขอข้าคิดก่อนว่าจะวาดอะไรต่อไปดี เอ่อ...ที่มุมซ้ายบนกับซ้ายกลางของกระดาษ เจ้าวาดวงกลมเล็กๆ ที่ละหนึ่งวง” เขาคิดถึงหน้าตาการ์ดพวกนั้น “วงแรกพื้นขาวขอบทอง วงที่สองพื้นส้มขอบทอง”


พอโซโรยาวาดเสร็จ โรแลนด์ก็ให้เธอเขียนตัวเลขลงในวงกลมวงที่หนึ่ง แล้ววาดสัญลักษณ์หน้าไม้ลงในวงกลมวงที่สอง


ความมหัศจรรย์ของพลังโซโรยาอยู่ที่เธอสามารถวาดภาพได้โดยไม่ต้องมองกระดาษ ดังนั้นจะใช้กระดาษเปล่าหรือกระดาษมีลวดลายก็ไม่ต่างกันสำหรับเธอ เธอสามารถวาดลวดลายใหม่ทับลายก่อนหน้าได้อย่างเหมาะเจาะ ราวกับแปะภาพทับลงไปอีกชั้น


ดังนั้น ‘การ์ดนักยิงหน้าไม้’ จึงปรากฏอยู่ตรงหน้าโรแลนด์


“นี่แค่การ์ดยูนิตเท่านั้น ยังมีการ์ดคล้ายๆ กันอีกหลายใบที่เจ้าต้องวาดอีก เสร็จแล้วจะได้จัดสำรับได้ แล้วข้าจะสอนพวกเจ้าเล่นอีกที”


โรแลนด์มองดูโซโรยาหลับตาวาดภาพ แอบนึกสังหรณ์ใจว่าอีกหน่อยในปราสาทของเขาคงเต็มไปด้วยบทสนทนาประเภทว่า...


‘เจ้าจะทำอะไรน่ะ เล่นเกว็นต์[1]กันสักตาก่อนไหม!’


........................................


[1] Gwent: The witcher card game เป็นการ์ดเกมหรือเกมไพ่กลยุทธ์ที่ได้รับความนิยมอย่างสูง ผู้เล่นต้องหาการ์ดและจัดเด็คหรือสำรับไพ่เพื่อสู้กับคู่ต่อสู้ต่อไป


[Go To Next Chapter]( ./17.md)