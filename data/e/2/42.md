##บทที่ 130 พลังที่พัฒนา
อันนากลับมาที่ห้องตัวเองแล้วก็เสกไฟสีเขียวใส่ถังไม้ที่บรรจุน้ำจนเต็ม ไม่นานนักก็มีไอร้อนผุดขึ้นมาจากผิวน้ำ


เธอถอดเสื้อผ้าแล้วก้าวลงถัง


เวลาที่พวกแม่มดอยากอาบน้ำ พวกเธอมักมาขอให้อันนาต้มน้ำเสมอ...เพราะการยกน้ำร้อนจากห้องครัวนั้นยุ่งยากไม่น้อย พอเจ้าชายรู้เรื่องนี้เข้าก็ผุดสีหน้าตกตะลึง ราวกับรับไม่ได้ที่พวกเธอนำน้ำใช้แล้วกลับมาใช้ใหม่


พอคิดถึงตรงนี้อันนาก็นึกขำ พวกชาวบ้านน่ะเดือนเดือนหนึ่งแทบไม่ได้อาบน้ำเลยด้วยซ้ำ การใช้น้ำซ้ำไม่ใช่เรื่องผิดแปลกอะไรเลย


เจ้าชายถึงขนาดไม่สังเกตเลยว่าแม่มดที่อยู่กับเขามีคุณภาพชีวิตเปลี่ยนไปอย่างไร อันนาส่ายหน้า เจ้าชายโรแลนด์ วิมเบิลดันเหมือนจะมีความรู้กว้างขวาง ทว่าบางเรื่องก็อาจเรียกได้ว่า...โง่จนน่าตกใจ


เท่าที่เธอเคยเห็นในนิทาน เจ้าชายจะต้องหมั่นออกงานเลี้ยงงานสังคม เดินเฉิดฉายอยู่ท่ามกลางชนชั้นสูงมาตั้งแต่เด็กๆ ไม่ใช่หรือ เจ้าชายอาจจะขี้ขลาดตาขาวหรือไม่มีความรู้ติดตัวสักอย่าง แต่อย่างน้อยก็ต้องเจนสังคมในระดับหนึ่งแน่นอน


แต่ว่า ความรู้สึกนี้กลับทำให้เธอรู้สึกสบายใจอย่างประหลาด


ในสมองของเจ้าชายเต็มไปด้วยความรู้อันน่าทึ่ง อย่างเช่นเครื่องจักรเหล็กที่ขับเคลื่อนด้วยพลังไอน้ำ หรือสูตรคำนวณที่ทำให้ก้อนหินลอยอยู่เหนือน้ำได้ แล้วไหนจะเนื้อหาที่เรียนวันนี้อีก...


โลกใบนี้ก่อตัวขึ้นจากก้อนกลมๆ เล็กๆ จำนวนนับไม่ถ้วน พวกมันมีขนาดเล็กมาก ต้องขยายเป็นพันเป็นหมื่นเท่าถึงจะมองเห็นได้ด้วยตาเปล่า พวกมันมีอยู่ทุกหนแห่ง ไม่ว่าจะอยู่ในสถานะของแข็ง ก๊าส หรือของเหลว ไม่ว่าจะเป็นคน ต้นหญ้า หรือก้อนหิน หากนำมาแยกส่วนจนถึงที่สุดแล้วก็จะพบองค์ประกอบพื้นฐานอย่างเดียวกัน


ไม่น่าเชื่อจริงๆ อันนาคิด เจ้าชายรู้เรื่องพวกนี้ได้อย่างไร


เธอเช็ดตัวเสร็จก็ใช้ไฟอบร่างกายจนแห้ง สวมเสื้อผ้า แล้วนั่งลงหน้าโต๊ะ


บนโต๊ะมีตำราเรียนของโรแลนด์วางอยู่


อันนาเห็นหนังสือมหัศจรรย์ยังคงฤทธิ์อยู่ได้อีกระยะ จึงขอยืมต่อจากบุ๊ก ตั้งใจจะเอามาอ่านสักครู่ก่อนนอน


เนื้อหาของหนังสือเริ่มต้นจากปรากฏการณ์ที่พบได้ทั่วไปในชีวิตประจำวัน ก่อนจะเริ่มลงลึกเรื่อยๆ เหมือนหัวหอมที่ถูกปอกออกทีละชั้นๆ บางหน้าก็มีรูปประกอบอย่างสมจริง ความรู้ใหม่ๆ ที่ไม่เคยพบเจอจากที่ไหนทำให้เธอเพลิดเพลินจนลืมเวลา นับตั้งแต่เริ่มพลิกหน้าแรกมา อันนาก็หยุดอ่านไม่ได้เลย


ทว่าเนื้อหาช่วงแรกๆ ยังเข้าใจได้ง่ายก็จริง แต่เนื้อหาช่วงหลังๆ กลับเข้าใจยากขึ้นทุกที อย่างเนื้อหาในบทอุณหภูมิที่เขียนว่าความร้อนและความเย็นเป็นผลจากระดับความสั่นไหวของก้อนกลมๆ เล็กๆ ยิ่งได้รับพลังงานมากเท่าไร เจ้าก้อนกลมก็จะยิ่งสั่นและร้อนมากขึ้นเท่านั้น หากเป็นอย่างที่เจ้าชายพูดจริงๆ ไฟสีเขียวของเธอก็น่าจะเต็มไปด้วยก้อนกลมจิ๋วที่กำลังเคลื่อนไหวอยู่ใช่หรือไม่


เวลาล่วงเลยไปทุกที เทียนค่อยๆ ละลายลงจนหมดแท่ง เปลวเทียนกระตุกอยู่สองครั้งก่อนจะดับลง หนังสือมหัศจรรย์ก็เสื่อมฤทธิ์แล้วเช่นกัน หน้าหนังสือและตัวอักษรค่อยๆ โปร่งใส ก่อนจะเลือนหายไปอย่างไร้ร่องรอย ความมืดพลันเข้าปกคลุมห้อง อันนาต้องเสกไฟสีเขียวขึ้นเพื่อไล่ความมืดมิด


เธอมองโต๊ะที่ว่างเปล่า รู้สึกไม่สบอารมณ์นัก


เธอยกมือขวาขึ้น ไฟเวทมนตร์สีเขียวสงบนิ่งอยู่ที่ปลายนิ้วมือราวกับแสงของหิ่งห้อย


เธอชักอยากรู้เสียแล้วสิ หากสรรพสิ่งบนโลกนี้ประกอบขึ้นจากเจ้าก้อนกลมจริงๆ อย่างนั้นมันก็น่าจะเปลี่ยนขนาดให้เล็กจิ๋วเหมือนเจ้าก้อนกลมได้เหมือนกันใช่ไหม อันนาหลับตา จินตนาการว่าเปลวไฟเกิดขึ้นจากอนุภาคจำนวนนับไม่ถ้วนมารวมตัวกัน


เปลวไฟเริ่มเกิดความเปลี่ยนแปลง


รูปทรงของมันเปลี่ยนจากหยดน้ำเป็นเส้นเล็กๆ มันเริ่มเล็กลงเรื่อยๆ และยาวขึ้นเรื่อยๆ จนในที่สุดก็มีลักษณะคล้ายเส้นผม


อันนารับรู้ได้ถึงความเปลี่ยนแปลงครั้งนี้ แต่นั่นยังไม่พอ เธอคิด หากเทียบกับก้อนกลมๆ จิ๋วๆ นั่น เส้นผมก็ยังใหญ่เกินไปมาก มันต้องเล็กได้กว่านี้อีก


แม้ใจจะคิดอย่างนี้ แต่ดูเหมือนเปลวไฟสีเขียวจะไม่สามารถเปลี่ยนรูปได้อีก เปลวไฟเริ่มมืดลง แสงสีเขียวเส้นยาวๆ เริ่มสั่นระริก


ไฟของเธออาจจะปั้นเป็นก้อนไม่ได้ แต่หากเชื่อมกันเป็นเส้นล่ะก็...เจ้าชายบอกว่าเจ้าก้อนกลมแต่ละก้อนมีสายโซ่ยึดกันอยู่ เธอน่าจะลองปั้นรูปร่างมันใหม่ดู


อนุภาคเปลวไฟในจินตนาการของอันนาวูบไหวเล็กน้อยก่อนจะแตกตัวดังผึง พวกมันไม่ได้เชื่อมต่อกันอีกต่อไป แต่กลับแตกกระจายออกราวกับกลุ่มดาว ไฟสีเขียวเส้นเล็กๆ ก็หายไปแล้วเช่นกัน แต่เธอกลับรู้สึกราวกับมันยังอยู่ เพียงแต่รูปร่างของมันเปลี่ยนไป...


ในความมืดอันไร้ขอบเขต ดาวส่วนใหญ่ร่วงกราวลงมา ในขณะส่วนที่เหลือเริ่มรวมตัวกันอีกครั้งอย่างช้าๆ พวกมันเรียงต่อกันเป็นเส้นยาว จนกลายเป็นเส้นสายเล็กๆ ที่เกิดจากประกายดาว


อุณหภูมิก็คือระดับความสั่นไหว เธอคิด


พอคิดถึงตรงนี้ เส้นสายนั้นก็เริ่มขยับไหวราวกับมีใครดึงปลายด้านหนึ่งไว้แล้วเขย่าเบาๆ เมื่อมีการเขย่า เส้นสายก็สั่นอย่างต่อเนื่อง เกิดเป็นคลื่นกระเพื่อมตามมา


โลกของเธอราวกับตกอยู่ใต้อำนาจของคลื่น สิ่งต่างๆ ไม่มีเส้นเค้าโครงที่ชัดเจนอีกต่อไป พวกมันกระโดดไปตามลายคลื่นไม่หยุด พลังวิเศษก็เช่นกัน เธอถึงขนาดรู้สึกได้ว่า สิ่งที่นิ้วของเธอสัมผัสจนเกิดเป็นคลื่นระลอกแรกนั้น ก็คือตัวพลังวิเศษนั่นเอง


เธอลืมตาขึ้น ทุกอย่างกลับสู่ความสงบ เปลวไฟสีเขียวหายไปแล้ว เมื่อสายตาเธอเริ่มชินกับความมืดภายในห้องแล้ว โต๊ะ ตู้เสื้อผ้า เชิงเทียน...สิ่งของต่างๆ ภายในห้องจึงค่อยๆ แสดงตัวออกมาจากเงามืด แสงจันทร์สีฟ้าอ่อนส่องทะลุบานหน้าต่างมากระทบพื้น ระบายสีเทาขาวลงบนพื้นหย่อมเล็กๆ ทุกอย่างยังคงเป็นปกติ ไม่มีอะไรเปลี่ยนไปแม้แต่น้อย


ทว่าในสายตาเธอ โลกใบนี้ได้เปลี่ยนไปแล้วอย่างสิ้นเชิง เส้นสีดำบางๆ ปรากฏขึ้นกลางอากาศ...อันนารู้ว่ามันไม่ใช่สิ่งที่สามารถ ‘มองเห็น’ ได้จริงๆ ทว่าเป็นเพียงการรับรู้ของเธอเท่านั้น


เธอหยิบก้อนเหล็กสำหรับฝึกพลังจากใต้โต๊ะมาวางตรงหน้า


เธอบังคับให้เส้นสีดำพันรอบก้อนเหล็ก แล้วรวบเข้าหากันอย่างรวดเร็ว เส้นสีดำบางๆ จมลงในเนื้อเหล็กอย่างง่ายดายราวกับมีดร้อนๆ ที่ตัดผ่านก้อนเนย อันนารู้สึกว่าอุณหภูมิของเส้นสีดำสูงกว่าไฟสีเขียวหลายเท่า แม้มันจะถูกจำกัดอยู่ในขอบเขตแคบๆ ก็ตาม


ก้อนเหล็กถูกตัดออกเป็นสองก้อนภายในเวลาเพียงพริบตา เธอหยิบก้อนหนึ่งขึ้นมาดูก็เห็นผิวหน้าตัดของมันเรียบเนียนมาก พอลองลูบดูก็ยังสัมผัสได้ถึงอุณหภูมิอุ่นๆ ที่ยังหลงเหลืออยู่


จากนั้นเธอก็วางก้อนเหล็กในแนวตั้ง แล้วตั้งเส้นสีดำขึ้นที่ส่วนยอด พร้อมกันนั้นวางเส้นสีดำอีกเส้นเป็นแนวนอนโดยให้ตั้งฉากกับเส้นก่อนหน้า


เจ้าชายเคยสอนความรู้คณิตศาสตร์พวกนี้ในห้องเรียนแล้ว หากเธอกำหนดจุดใดจุดหนึ่งเป็นศูนย์กลาง แล้วใช้เส้นตรงหมุนรอบจุดศูนย์กลาง เธอก็จะได้วงกลมมาตรฐาน พื้นที่ของวงกลมก็คือความยาวของเส้นตรงยกกำลังสองคูณกับค่าคงตัวนั่นเอง


อันนาดัดส่วนปลายของเส้นแนวนอนให้หักลงเป็นมุมฉาก เจาะทะลุก้อนเหล็กจนปลายเส้นชนกับหน้าโต๊ะ จากนั้นก็บังคับให้มันหมุนรอบเส้นสีดำตรงกลาง...


ตอนที่พลังของเธอพัฒนาขึ้นครั้งก่อนนั้น เธอทำได้เพียงปรับรูปทรงและอุณหภูมิของไฟสีเขียวเท่านั้น แต่พอกลายเป็นไฟสีดำอย่างในตอนนี้ เธอไม่เพียงแต่ปรับรูปทรงมันได้เท่านั้น แต่ยังสามารถควบคุมอุณหภูมิในแต่ละจุดได้ด้วย


เมื่อเส้นแนวนอนถูกหมุนจนครบหนึ่งรอบ การตัดเหล็กเป็นรูปทรงกระบอกมาตรฐานก็เป็นอันเสร็จสิ้น


เนื่องจากเหล็กบริเวณรอยตัดอยู่ชิดกันมาก อันนาจึงต้องใช้พลังมหาศาลในการเคาะเหล็กทรงกระบอกออกจากเหล็กก้อน ผิวของเหล็กทรงกระบอกเรียบเนียนเหมือนกับผิวหน้าตัดที่เธอเห็นก่อนหน้านี้ เมื่ออยู่ใต้แสงจันทร์ เธอเห็นแม้กระทั่งเงาสะท้อนใบหน้าตัวเองที่ถูกดึงจนยืดยาวเหนือผิวเหล็ก


........................................


[Go To Next Chapter]( ./43.md)