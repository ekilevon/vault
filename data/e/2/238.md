##บทที่ 326 สัมผัส
“นี่คือที่ที่พวกเจ้ามาขึ้นฝั่งเมื่อคราวก่อนหรือ” ทิลลีมองผาสูงชันตรงหน้าพลางเอ่ยถาม
ทันทีที่เห็นฝั่งทะเล เรือบิวตี้ก็เล่นตามแนวชายฝั่งไปทางทิศตะวันตกจนกระทั่งถึงชายหาดแห่งนี้ แอชเชสจึงตะโกนบอกให้หยุดเรือ
“เพคะ ทอดพระเนตรสิเพคะ” เธอชี้ไปทางยอดเขาสูง
ทิลลีมองตามทิศทางที่เธอชี้ก็เห็นธงสีส้มกำลังโบกสะบัดรับลมอยู่
“แม้ตอนที่หม่อมฉันมาครั้งก่อน ที่นี่จะยังเป็นหาดทรายอยู่ แต่ธงสองผืนนั่น ยืนยันได้ว่าพวกเรามาถูกทางแล้วเพคะ”
“กระหม่อมก็จำได้เหมือนกันพ่ะย่ะค่ะ” แจ็กพูดทั้งที่ยังคาบกล้องยาสูบอยู่ “แต่ครั้งก่อนพวกนางเอาบอลลูนยักษ์มาด้วย แม่มดทุกคนถึงข้ามเขาไปได้ ว่าแต่ครั้งนี้พวกฝ่าบาทจะข้ามเขาอย่างไรพ่ะย่ะค่ะ”
“บอลลูนยักษ์หรือ” ทิลลีถามอย่างสงสัย
“เพคะ แค่เติมอากาศร้อนลงไปก็ลอยได้แล้ว” แอชเชสพยักหน้า “หม่อมฉันได้ยินว่าเจ้าชายโรแลนด์ทรงประดิษฐ์ของสิ่งนี้ขึ้นเอง หลักการของมันคือใช้แรงลอยตัวของอากาศร้อนยกบอลลูนและคนขึ้นไปบนอากาศ”
เจ้าหญิงลำดับที่ห้าผุดสีหน้าซับซ้อน อาจารย์ในวังไม่เคยสอนเรื่องพวกนี้แน่นอน เธอพ่นไอสีขาวออกมาพลางว่า “อีกไม่นานพวกเราก็จะได้เจอเขาแล้ว ถึงตอนนั้นเดี๋ยวก็รู้เอง พวกเราขึ้นฝั่งกันเถอะ”
“ฝ่าบาทจะไม่ทรงรอเจ้าชายเสด็จมารับหรือพ่ะย่ะค่ะ” กัปตันเขย่าขี้เถ้าทิ้ง “แล้วจะทรงข้ามภูเขานั่นอย่างไรพ่ะย่ะค่ะ”
“เรื่องนี้ไว้เป็นที่หน้าที่ของซาวีเถอะ” ทิลลีหัวเราะ
เนื่องจากที่นี่เป็นชายฝั่งธรรมชาติ จึงไม่มีใครรู้ว่าทะเลบริเวณนี้ลึกแค่ไหน เรือบิวตี้ไม่กล้าแล่นเข้าไปใกล้ฝั่งมาก จึงปล่อยเรือเล็กส่งคนไปขึ้นฝั่งแทน
หลังจากทุกคนเหยียบลงบนพื้นหิมะหนาๆ แล้ว ทิลลีก็หันไปมองแจ็ก ตาเดียว “ท่านกัปตัน รบกวนท่านอยู่รอที่นี่อีกสักสามสี่วันได้หรือไม่ ข้าอยากให้ท่านช่วยส่งพวกโลตัสกลับเกาะสลีปปิ้งด้วย”
“ย่อมได้แน่นอนพ่ะย่ะค่ะ” กัปตันรับคำ “หากไม่มีแม่มดติดเรือไปด้วย กระหม่อมก็ไม่กล้าแล่นเรือกลับทางเดิมหรอกพ่ะย่ะค่ะ ใครจะรู้ว่าปีศาจทะเลกลายพันธุ์พวกนั้นจะตามมาโจมตีอีกหรือไม่”
ทิลลีเดินไปที่หน้าผา แล้วใช้หินเวทมนตร์บินขึ้นไปดูสถานการณ์โดยรอบจากยอดเขา...พื้นที่ด้านหลังภูเขาอยู่สูงกว่าชายหาดน้ำตื้นมาก เรียกได้ว่าแทบจะเสมอกับยอดเขาก็ว่าได้ หรือพูดง่ายๆ ก็คือพวกเธอแค่ปีนขึ้น ไม่ต้องปีนลงนั่นเอง หน้าผาแห่งนี้สูงประมาณห้าสิบก้าว แม้การใช้ฉากกำบังยกวัตถุจะผลาญพลังวิเศษอย่างมหาศาล แต่ด้วยระยะทางเท่านี้คงไม่เกินความสามารถของซาวีแน่นอน เธอค่อยๆ ร่อนลงตรงหน้าคนทั้งสี่อย่างช้าๆ “ซาวี ข้าฝากพวกนางสามคนด้วย” “เพคะ เจ้าหญิงทิลลี” ฝ่ายหลังตบอกตัวเองยิ้มๆ จากนั้นก็เรียกฉากกำบังล่องหนออกมา...หลังจากได้พักผ่อนมาสองวันเต็ม พลังที่เธอเสียไปตอนสู้กับสัตว์ประหลาดใต้ทะเลก็ฟื้นฟูกลับมาอีกครั้ง เธอรอจนทุกคนเดินมายืนบนฉากกำบังโปร่งใสแล้ว จึงเสกให้มันลอยขึ้นอย่างช้าๆ เพียงไม่กี่อึดใจ มันก็ลอยข้ามภูเขาไป
จากนั้น แอชเชสก็ใช้เวลาอีกครึ่งวันพาทุกคนเดินทางมายังเมืองชายแดน
สิ่งที่สะดุดตาทิลลีเป็นอย่างแรกก็คือสะพานเหล็กหน้าตาไม่เหมือนใคร มันถูกวางคร่อมอยู่เหนือแม่น้ำสายใหญ่ ส่วนล่างของมันเป็นตอม่อสองต้น นอกจากเสาและคานเหล็กที่เรียงกันอย่างเป็นระเบียบแล้ว สะพานแห่งนี้ก็ไม่มีลวดลายหรือสิ่งประดับที่เกินจำเป็นอีก หิมะสีขาวที่ปกคลุมอยู่เหนือพื้นสะพานและตัวสะพานสีดำที่โผล่พ้นกองหิมะออกมาตัดกันอย่างเด่นชัด ให้ความรู้สึกน่าเกรงขามอย่างยากจะอธิบาย “สะพานนี่...ยิ่งใหญ่เหลือเกิน” บรีซอุทานด้วยความทึ่ง “พวกเขาต้องเสียเหล็กไปมากมายเท่าไรจึงจะสร้างสะพานแห่งนี้ได้” “สิ้นเปลืองเสียจริง แค่สร้างสะพานลอยน้ำสักแห่งก็แก้ปัญหาเรื่องทางสัญจรได้แล้ว ไม่เห็นต้องสร้างสะพานสูงขนาดนี้เลย” แอชเชสพูดอย่างไม่เห็นด้วย “แต่ไหนแต่ไรมาเมืองชายแดนก็เป็นปลายทางสุดท้ายของพวกพ่อค้าอยู่แล้ว จะมีเรือที่ไหนอยากมาค้าขายที่ต้นแม่น้ำเล่า” “นี่ล่ะนะความคิดของคนอับปัญญา” แอนเดรียส่ายนิ้วชี้ด้วยท่วงท่าสง่างาม “ขนาดข้าไม่ใช่ชาวเกรย์คาสเซิลยังดูออกเลยว่าป่าฝั่งตะวันตกผืนนี้ควรค่าแก่การบุกเบิกแค่ไหน แค่ตอนนี้ยังไม่มีเมือง ไม่ได้แปลว่าต่อไปจะไม่มีเมืองนี่ หากคิดจะขยายเขตแดนล่ะก็ การเลือกพื้นที่ที่ไม่มีคนอยู่ก็เป็นตัวเลือกที่ดีที่สุดแล้ว ถึงตอนนั้น สะพานลอยน้ำมีแต่จะเป็นอุปสรรคต่อการสัญจรเสียเปล่า พระเชษฐาของเจ้าหญิงทิลลีทรงมองการณ์ไกลกว่าเจ้าเยอะ”
แอชเชสเลิกคิ้ว “ก่อนหน้านี้เจ้ายังว่าพระองค์เป็นขุนนางหยาบช้าที่ชื่นชอบวิธีปรุงอาหารแบบป่าเถื่อนอยู่เลย คราวนี้กลับคำมาเรียกพระเชษฐาของเจ้าหญิงทิลลีเสียแล้วหรือ”
“คำว่าขุนนางหยาบช้านั่นเจ้าพูดเองต่างหาก” แม่มดผมทองสะบัดหน้าอย่างดูถูก “แล้วอีกอย่างนะ การมองการณ์ไกลก็ไม่เกี่ยวกับรสนิยมการปรุงอาหารอย่างป่าเถื่อนเสียหน่อย เจ้าอย่ามาจับผิดข้าต่อหน้าเจ้าหญิงทิลลีดีกว่า”
ทิลลีไม่สนใจการโต้เถียงของทั้งสองคน แต่กลับเลื่อนสายตาไปที่ฝั่งตรงข้ามของแม่น้ำแทน
เธอเห็นภาพที่ไม่น่าเชื่ออย่างยิ่ง
เวลานี้ยังมีหิมะตกปรอยๆ อยู่ และอากาศก็หนาวไม่ต่างจากฤดูหนาวเลย ตามหลักแล้ว เวลาแบบนี้พวกชาวเมืองน่าจะนั่งอยู่หน้าเตาผิง หรือไม่ก็ขดตัวอยู่ใต้ผ้าห่มในบ้านมากกว่า ต่อให้เป็นเมืองหลวง ก็แทบไม่มีใครออกมาเดินข้างนอกในฤดูหนาวเหมือนกัน...เพราะความหนาวจะผลาญพลังงานร่างกายอย่างรวดเร็ว หากต้องการรักษาอุณหภูมิร่างกายให้อบอุ่นตลอดเวลา ก็ต้องกินให้มากกว่าปกติพอสมควร แล้วไหนจะอาการป่วยไข้ที่มักมาพร้อมกับความหนาวอีก ดังนั้น หากไม่ใช่กิจวัตรประจำวันอย่างการกินหรือดื่มแล้ว ชาวเมืองส่วนใหญ่ก็มักหลีกเลี่ยงการขยับเขยื้อนเคลื่อนไหวในฤดูหนาวทุกชนิด
ทว่า ที่ริมแม่น้ำแห่งนี้กลับมีผู้คนเดินกันขวักไขว่... บ้างก็กำลังเข็นรถเข็น บ้างก็กำลังแบกกระสอบขนาดใหญ่ ทุกคนเคลื่อนไหวอย่างรวดเร็วคล้ายกับกำลังเร่งทำงานบางอย่างอยู่ แต่ทิลลีไม่เห็นผู้คุมงานยืนถือแส้อยู่ใกล้ๆ พวกเขาสักคน หรือพูดอีกอย่างก็คือ คนพวกนี้ทำงานด้วยความสมัครใจ
แต่นั่น...จะเป็นไปได้อย่างไร
พอพวกเธอข้ามสะพานเหล็กมา ก็มีทหารสองคนเดินถือทวนประหลาดมาหาทันที พวกเขาสวมเครื่องแบบแบบเดียวกัน ท่าทางดูสดชื่นกระปรี้กระเปร่า ไม่เหมือนกองลาดตระเวนที่มักเห็นในเมืองใหญ่ๆ แม้แต่น้อย “หยุดก่อน เหตุใดพวกเจ้าจึงข้ามมาจากทางฝั่งใต้” หนึ่งในนั้นพิจารณาพวกเธออย่างละเอียดอยู่สักครู่ “ช้าก่อน พวกเจ้าเป็น...แม่มดหรือ”
คำถามนี้ทำเอาทิลลีชะงักไปเล็กน้อย แม้จะรู้อยู่แล้วว่าเมืองแห่งนี้ให้ที่อยู่แม่มดอย่างเปิดเผย แต่พอได้ยินคนธรรมดาถามคำถามนี้ด้วยน้ำเสียงนิ่งเรียบ เธอก็ยังอดตกใจไม่ได้อยู่ดี “ถูกต้อง พวกข้าเป็นแม่มด”
“คงจะมาเข้าสมาคมกระมัง” ทหารคนนั้นหัวเราะ “พวกเจ้ารออยู่ที่นี่ก่อน ข้าจะไปรายงานเบื้องบนเดี๋ยวนี้”
“รอหรือ ไม่ ท่านผู้นี้คือ...”
“ตกลง พวกเราจะรออยู่ที่นี่” ทิลลียื่นมือไปห้ามคำพูดแอชเชส “แล้วก็ ข้าถามได้หรือไม่ว่าคนพวกนี้กำลังทำอะไรกันหรือ”
“อ้อ พวกเขากำลังสร้างอู่ต่อเรือน่ะ อยู่ๆ หิมะก็ตกกะทันหัน ทุกอย่างเลยวุ่นวายไปหมด ส่วนรายละเอียดอื่นๆ ข้าเองก็ไม่รู้เหมือนกัน”
หลังจากทหารยามกลับไปปฏิบัติหน้าที่ตัวเองต่อแล้ว แอชเชสจึงถามอย่างไม่เข้าใจว่า “เหตุใดจึงไม่ทรงบอกพวกเขาไปเพคะว่าฝ่าบาทเป็นใคร”
“เจ้าไม่อยากรู้หรือว่าพวกเขาจะต้อนรับแม่มดที่มาจากต่างเมืองอย่างไร” ทิลลีขยิบตาอย่างอารมณ์ดี
ไม่นานนักก็มีหญิงชุดขาวรูปร่างสูงโปร่งเดินมาทางนี้...เธอไว้ผมทองเป็นลอนยาว ใบหน้างดงามไร้ที่ติ แม้จะมองไม่เห็นพลังวิเศษ ทิลลีก็รู้สึกได้ถึงรังสีอันตรายที่แผ่ออกมาจากตัวเธอ ประดุจดาบคมที่เพิ่งชักออกจากฝัก
อีกฝ่ายจะต้องเป็นแม่มดสายต่อสู้อย่างไม่ต้องสงสัย ไม่หนำซ้ำฝีมือยังร้ายกาจมากเสียด้วย
“ข้าก็นึกว่ามีแม่มดหน้าใหม่อยากเข้าสมาคมเสียอีก เจ้ากลับเกาะสลีปปิ้งไปแล้วไม่ใช่หรือ” เธอมองแอชเชสเป็นคนแรก ก่อนจะไล่สายตาไปยังคนที่เหลือ พอเหลือบไปเห็นทิลลี เธอก็พลันชะงักไป พริบตานั้น ความรู้สึกอันตรายจางหายไปจนหมด สิ่งที่เข้ามาแทนที่มีเพียงความอบอุ่นนุ่มนวลราวกับสายน้ำเท่านั้น
“ถวายบังคมเพคะ หม่อมฉันชื่อไนติงเกล” เธอก้มหน้าทำความเคารพทิลลี “ฝ่าบาทคงจะทรงเป็นเจ้าหญิงทิลลี วิมเบิลดัน พระขนิษฐาของเจ้าชายโรแลนด์กระมัง”
………………………………….


[Go To Next Chapter]( ./239.md)