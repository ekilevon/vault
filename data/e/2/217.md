##บทที่ 305 ฝ่าด่านอุตสาหกรรมเคมี
แม่มดกับกองทัพที่หนึ่งออกเดินทางได้สี่วันแล้ว พวกเขาน่าจะถึงเขตชานเมืองของเมืองซิลเวอร์ตอนบ่ายวันพรุ่งนี้
นับตั้งแต่ได้สัตว์ส่งสารของฮันนี่มาช่วยงาน โรแลนด์ก็ได้รับข่าวสารที่ส่งมาจากคณะเดินทางทุกวัน มีทั้งจากขวานเหล็ก อันนา และไนติงเกล แม้จะไม่รวดเร็วทันใจเหมือนโทรศัพท์มือถือ แต่ก็ยังพอเทียบเคียงกับวิทยุโทรเลขได้อยู่ หากมีสัตว์ส่งสารที่ใช้เส้นทางนี้มากกว่านี้สักหลายๆ เท่า หรือมีนกบินไปกลับระหว่างสถานที่ทั้งสองแห่งตลอดเวลา ก็ไม่แน่ว่าเขาอาจรับส่งข่าวสารได้เหมือนการรับส่งข้อความในโทรศัพท์มือถือเลยทีเดียว
ในช่วงที่ไนติงเกลไม่อยู่นี้ หัวหน้าอัศวินเข้ามารับหน้าที่ดูแลความปลอดภัยในปราสาทแทนเธอ แต่ที่โรแลนด์ไม่เข้าใจก็คือ เหตุใดระยะนี้คาร์เตอร์จึงดูสดชื่นผิดปกติ คล้ายกับมีเรื่องน่ายินดีอะไรสักอย่าง การได้กลับมาอารักขาเขาตามหน้าที่เดิมของตัวเองเป็นเรื่องน่ายินดีขนาดนั้นเชียวหรือ
เขาส่ายหน้า ก่อนจะเบนความสนใจไปที่รายงานของหัวหน้ากองโยธาธิการแทน
หลังจากได้แม่มดจากเกาะสลีปปิ้งมาช่วยงาน งานก่อสร้างในช่วงหนึ่งเดือนที่ผ่านมาของเมืองชายแดนก็รุดหน้าอย่างรวดเร็ว
ลำดับแรกคือ สะพานเหล็กข้ามแม่น้ำแดงสร้างเสร็จสมบูรณ์แล้ว...สะพานเหล็กต่างจากสะพานหินและสะพานไม้แบบดั้งเดิมตรงที่เขาสามารถสร้างชิ้นส่วนสะพานไว้ก่อน แล้วค่อยนำไปประกอบทีหลังได้ ยิ่งเมื่อได้โลตัสช่วยเสกเกาะกลางน้ำขึ้นมาอีกสองแห่งด้วยแล้ว งานก่อสร้างก็ยิ่งง่ายดายกว่าเดิมมาก ทำให้งานสร้างสะพานครั้งนี้แล้วเสร็จได้ภายในระยะเวลาเพียงหนึ่งเดือนอย่างไม่น่าเชื่อ
แม้ว่าหากมองด้วยสายตาของคนยุคใหม่ มันจะทั้งเตี้ยและแคบ มีโครงสร้างที่หยาบ บรรทุกน้ำหนักได้น้อย ถึงขั้นเรียกได้ว่าเป็นงานก่อสร้างชั้นเลวที่สิ้นเปลืองวัสดุโดยใช่เหตุก็ตาม แต่ในสายตาของคนยุคนี้ สะพานแห่งนี้เรียกได้ว่ายิ่งใหญ่และทันสมัยมากทีเดียว...ระยะทางสะพานยาวหนึ่งร้อยกว่าเมตร ผิวสะพานเรียบตรง กว้างพอให้รถม้าสองคันขับสวนกันได้ มิหนำซ้ำใต้สะพานยังสูงพอให้เรือแล่นผ่านได้อีก ไม่ว่าจะมองจากมุมไหน สะพานหินที่หนาหนักก็เทียบไม่ได้แม้แต่อย่างเดียว
ลำดับต่อมาคือ กําแพงเมืองแห่งใหม่ฝีมือโลตัสก็สร้างเสร็จเรียบร้อยแล้วเช่นกัน กำแพงเมืองที่ก่อขึ้นจากดินเพียงอย่างเดียวแห่งนี้ขยายพื้นที่เมืองชายแดนจนใหญ่กว่าเดิมถึงสองเท่า หากวันหน้ามีการสร้างเมืองต่อไปอีก พื้นที่ของเมืองชายแดนเดิมก็จะกลายเป็น ‘เขตเมืองชั้นใน’ อย่างสมบูรณ์แบบ ทว่าโรแลนด์ชอบคำว่าวงแหวนที่หนึ่งวงแหวนที่สองมากกว่า ไม่แน่ว่าในอนาคต เมืองแห่งนี้อาจจะขยายใหญ่ขึ้นจนมีถึงเจ็ดวงแหวน และได้รับสถาปนาเป็นเมืองหลวงอย่างเป็นทางการเลยก็ได้
ส่วนลำดับสุดท้ายคืองานตัดถนนหลวง เชิงเขาบางส่วนที่ทอดยาวมาจากเทือกเขาสิ้นวิถีถูกโลตัสเสกให้แบนเรียบ ทำให้สามารถตัดถนนผ่านได้โดยไม่ต้องอ้อม ช่วยย่นเวลาก่อสร้างไปได้ไม่น้อย
“ฝ่าบาท ฝ่าบาทจะทรงให้โลตัสสร้างอะไรต่อดีพ่ะย่ะค่ะ” คาร์ลถามขึ้นหลังจากรายงานความคืบหน้างานต่างๆ เสร็จแล้ว
ดูท่าเขาจะชื่นชมพลังดัดแปลงภูมิประเทศของโลตัสไม่น้อย หากเสนอให้เธอเป็นรองหัวหน้ากองโยธาธิการได้คงทำไปแล้ว
“อ้อ...” โรแลนด์เองก็คิดเรื่องนี้อยู่เหมือนกัน เขายังมีงานก่อสร้างสำคัญรออยู่อีกสามอย่าง
อย่างแรกคือทางออกทะเล โดยเริ่มจากการหาช่องเขาเตี้ยๆ ในเขตเทือกเขาทางทิศใต้ แล้วเปลี่ยนมันให้เป็นทางเชื่อมไปยังหาดทรายน้ำจืด แน่นอนว่างานนี้ต้องอาศัยพลังของโลตัสด้วย หากทำสำเร็จเมื่อไร ดินแดนตะวันตกก็จะมีอ่าวซึ่งหันหน้าออกทะเลใหญ่เป็นของตัวเอง
อย่างที่สองคือบ้านพักอาศัย แม้สำนักงานเมืองจะทุ่มเงินก้อนใหญ่เพื่อเร่งสร้างเขตที่อยู่อาศัยแล้ว แต่ในฤดูหนาวที่กำลังจะมาถึงนี้ ยังคงมีประชาชนอีกเกือบสามพันคนที่ยังไม่มีบ้านอิฐอันอบอุ่นอยู่ เวลานี้ กระท่อมไม้และบ้านแบบหยาบๆ ไม่สามารถต้านทานความหนาวได้แล้ว เขาจะต้องแก้ปัญหานี้ด้วยกำแพงที่แน่นหนาและเตียงเตาผิงเท่านั้น
และอย่างสุดท้ายก็คืออู่ต่อเรือ หากคิดจะผลิตเรือปืน เขาก็ต้องมีอู่ต่อเรือขนาดใหญ่เสียก่อน และอู่ต่อเรือแห่งนี้ก็จะต้องไม่กีดขวางทางสัญจรในแม่น้ำแดงด้วย โรแลนด์ตัดสินใจลดความสูงของคันกั้นน้ำฝั่งตะวันตกของเมืองชายแดนลงเพื่อสร้างอู่ต่อเรือ และติดตั้งประตูแบบเลื่อนขึ้นเลื่อนลงสำหรับกั้นน้ำและปล่อยน้ำในด้านที่ติดกับแม่น้ำแดง งานนี้มีการปรับภูมิประเทศกันขนานใหญ่ แน่นอนว่าคงต้องให้โลตัสช่วยอีกตามเคย
หลังจากครุ่นคิดอยู่ครู่ใหญ่ โรแลนด์ก็ตัดสินใจสร้างบ้านพักเป็นอันดับแรก ในเมื่อเขารับผู้อพยพจากดินแดนตะวันออกมาอยู่เมืองชายแดนแล้ว เขาก็ต้องรับผิดชอบเรื่องอาหารและที่อยู่อาศัยให้พวกเขาด้วย เพราะหากมีใครหนาวตายหรือหิวตายขึ้นมา ก็เท่ากับเป็นความสูญเสียของดินแดนตะวันตก ซ้ำร้ายยังอาจทำให้ชาวเมืองรู้สึกว่าที่แห่งนี้ไม่ปลอดภัยอีกด้วย
“เช่นนั้นฝ่าบาทจะทรงสร้างบ้านพักชั่วคราวพวกนี้ไว้ที่ไหนพ่ะย่ะค่ะ” คาร์ลถามต่อ
“เอาเป็นเขตกระท่อมของพวกทาสก็แล้วกัน” โรแลนด์กวาดตามองแผนที่ “ที่ตรงนั้นอยู่ห่างจากแนวป้องกันกำแพงเมือง และมีเทือกเขาสิ้นวิถีบังลมอยู่”
พอหัวหน้ากองโยธาธิการออกไปแล้ว โรแลนด์ก็ตั้งใจจะหลับบนเก้าอี้สักงีบ แต่เคโมมาขอเข้าพบเสียก่อน
“ฝ่าบาท กระหม่อมรู้วิธีผลิตกรดในปริมาณมากแล้วพ่ะย่ะค่ะ”
คำพูดนี้ทำเอาโรแลนด์หายง่วงเป็นปลิดทิ้ง เขาผุดลุกขึ้นมาด้วยความดีใจ “จริงหรือ รีบพาข้าไปดูเร็วเข้า”
ทันทีที่มาถึงห้องปฏิบัติการริมแม่น้ำแดง โรแลนด์ก็เห็นเตาหนึ่งตัวกับถังสีเทาอ่อนหลายใบตั้งอยู่ข้างห้องปฏิบัติการหมายเลขห้า ความสูงของถังแต่ละใบเทียบเท่ากับความสูงของคนสองคน ด้านบนมีท่อต่อเชื่อมอยู่ เห็นได้ชัดว่าชิ้นงานที่ละเอียดได้มาตรฐานเหล่านี้เป็นผลงานของอันนา
“ถวายบังคมพ่ะย่ะค่ะ ฝ่าบาท” เด็กหนุ่มอายุน้อยคนหนึ่งโค้งตัวทำความเคารพโรแลนด์
“เจ้าคงเป็นไชมส์กระมัง” โรแลนด์รู้นานแล้วว่าเคโมดึงตัวลูกศิษย์กลุ่มใหญ่มาจากสำนักเล่นแร่แปรธาตุในเมืองเรดวอเตอร์ ทั้งยังดึงตัวนักเล่นแร่แปรธาตุฝีมือดีมาด้วยอีกหนึ่งคน แต่เขาเพิ่งมีโอกาสเห็นหน้าอีกฝ่ายก็วันนี้
“ฝ่าบาททรงจำชื่อกระหม่อมได้ด้วยหรือพ่ะย่ะค่ะ” ไชมส์พูดอย่างประหลาดใจ
“เคโมพูดถึงเจ้าบ่อยน่ะ” โรแลนด์ตบไหล่เขาเป็นเชิงให้กำลังใจ “ตั้งใจทำงานล่ะ” จากนั้นก็หันไปมองหัวหน้านักเล่นแร่แปรธาตุ “ของชนิดนี้ผลิตกรดได้อย่างไร”
เคโมหัวเราะพลางลูบหนวดว่า “ที่กระหม่อมคิดค้นมันขึ้นมาได้ ก็เพราะอาศัยหลักปฏิกิริยาเคมีที่อยู่ใน ‘เคมีขั้นต้น’ ทั้งสิ้น ฝ่าบาทลองทอดพระเนตรเตาตัวนี้สิพ่ะย่ะค่ะ กำมะถันบริสุทธิ์กำลังถูกเผาอยู่ในเตา ก๊าซที่มันปล่อยออกมาจะถูกเพิ่มอุณหภูมิอีกครั้งแล้วส่งเข้าไปในถังตะกั่ว”
“อุปกรณ์พวกนี้ทำจากตะกั่วหมดเลยหรือ”
“พ่ะย่ะค่ะ มีเพียงตะกั่วเท่านั้นที่ทนกรดได้” เคโมพยักหน้า “ท่อตะกั่วที่อยู่บนถังจะปล่อยกรดไนตริกผสมซัลฟูริกออกมาอย่างต่อเนื่อง เมื่ออยู่ในก๊าซซัลเฟอร์ไดออกไซด์ที่ร้อนจัด กรดไนตริกที่ได้รับความร้อนจะแตกตัวออกเป็นไนโตรเจนออกไซด์ สุดท้ายจึงทำปฏิกิริยากับน้ำและซัลเฟอร์ไดออกไซด์ เกิดเป็นสารละลายกรดซัลฟูริก แล้วไหลออกมาทางช่องด้านล่าง...จุดเด่นของปฏิกิริยานี้อยู่ที่ไนโตรเจนออกไซด์สามารถทำปฏิกิริยาให้เกิดออกซิเจนได้โดยที่ปริมาณของไนโตรเจนออกไซด์ไม่ลดลง ดังนั้นกระหม่อมจึงไม่ต้องใช้กรดไนตริกเยอะ และทันทีที่ปฏิกิริยาเกิดขึ้นแล้ว มันก็จะดำเนินต่อไปอย่างต่อเนื่องพ่ะย่ะค่ะ!”
“แล้วมันผลิตกรดได้มากแค่ไหน” โรแลนด์ลูบถังตะกั่วด้วยความตื่นเต้น การผลิตกรดในปริมาณมากเป็นพื้นฐานของการผลิตดินควันน้อยจำนวนมหาศาล หากสามารถฝ่าด่านนี้ไปได้ เขาก็สามารถผลิตดินปืนที่ใช้กับปืนใหญ่และปืนรุ่นต่อไปได้
“นี่เป็นอุปกรณ์ชิ้นที่สี่ที่กระหม่อมทดลองประดิษฐ์ขึ้นพ่ะย่ะค่ะ ปริมาณที่ผลิตได้ต่อวันเทียบเท่ากับปริมาณที่ได้จากการสังเคราะห์ในห้องปฏิบัติการหนึ่งสัปดาห์พ่ะย่ะค่ะ” หัวหน้านักเล่นแร่แปรธาตุพูดอย่างภาคภูมิใจ “แต่เนื่องจากนี่ยังเป็นแค่การทดลองผลิต ปริมาณที่ได้จึงยังไม่มากเท่าไร หากกระหม่อมทำถังตะกั่วใบใหญ่กว่านี้ ปริมาณการผลิตก็จะเพิ่มขึ้นอีกพ่ะย่ะค่ะ”
“ช่างเป็นข่าวดีจริงๆ” โรแลนด์หัวเราะ “ไว้อันนากลับมาเมื่อไร เจ้าก็สั่งทำถังผลิตกรดใบใหญ่กว่านี้ได้เลย หากตะกั่วไม่พอก็ใช้เหล็กแทน ข้าจะให้โซโรยาวาดผิวเคลือบทนกรดให้เจ้าเอง”
เคโมพยักหน้ารับคำสั่ง ก่อนจะพ่นประโยคที่ทำเอารอยยิ้มของเจ้าชายชะงักไป
“เวลานี้กระหม่อมคิดวิธีผลิตกรดในปริมาณมากได้แล้ว ห้องปฏิบัติการทั้งห้าแห่งก็มีคนอยู่เต็มหมดแล้ว ฝ่าบาทจะทรงประทาน ‘เคมีขั้นกลาง’ ให้กระหม่อมอย่างที่ทรงสัญญาได้หรือยังพ่ะย่ะค่ะ”
........................................


[Go To Next Chapter]( ./218.md)