##บทที่ 415 ประมือ
ประสบการณ์การต่อสู้ที่สั่งสมมานานปีถูกใช้ในที่สุด ไนติงเกลยังไม่ทันคิดอะไร ร่างกายก็มีปฏิกิริยาตอบโต้แล้ว
เธอเอี้ยวตัวไปด้านหลังโดยสัญชาตญาณ แสงสีเงินพุ่งเฉียดแก้มเธอไป แม้อยู่ในหมอกมายา เธอก็ยังสัมผัสได้ถึงพลังที่ซ่อนอยู่ในเส้นแสงนี้...มันคือความแสบร้อนและความรุนแรงซึ่งไม่มีอยู่ในวัตถุทั่วไป ไนติงเกลหลบการโจมตีที่มาอย่างกะทันหันได้แล้วรีบตีลังกาหนีห่างจากอีกฝ่ายทันที
“กะ เกิดอะไรขึ้น ท่านทูตศักดิ์สิทธิ์” รอสซาร์ดถามอย่างตื่นตระหนก
“ดูเหมือนจะมีหนูแอบเข้ามาในนี้” แม่มดเลียริมฝีปาก “เจ้าไปหลบในที่ปลอดภัยก่อน ระวังอย่าให้โดนลูกหลงล่ะ”
“ท่านหมายความว่า...ที่นี่มีแม่มดหรือ!” บาทหลวงหน้าถอดสี “ข้าจะไปเรียกทหารพิพากษามาเดี๋ยวนี้!”
“ไม่ต้องหรอก ข้าไม่ได้จับแม่มดกับมือตัวเองมานานแล้ว โอกาสเช่นนี้ไม่ได้มีมาบ่อย แล้วจะยกให้คนอื่นได้อย่างไร เจ้าแค่ยืนดูอยู่ห่างๆ ก็พอ”
ระหว่างที่คนทั้งสองคุยกันนั้น ไนติงเกลก็กำลังประเมินผู้หญิงที่ถูกเรียกว่าทูตศักดิ์สิทธิ์อยู่เหมือนกัน แม้จะพอรู้อยู่แล้วว่าศาสนจักรน่าจะแอบเลี้ยงแม่มดไว้ แต่พอได้เห็นกับตาตัวเองจริงๆ เธอก็ยังรู้สึกปวดใจอย่างไม่อาจหาใดเปรียบ แม่มดคนนี้เป็นส่วนหนึ่งของศาสนจักรอย่างสมบูรณ์แล้ว และน่าจะมีตำแหน่งใหญ่โตเสียด้วย ฟังจากคำพูดเธอก็รู้แล้วว่า เธอชื่นชอบการล่าแม่มดมากแค่ไหน เธอไม่เห็นเธอเป็นพวกเดียวกันแม้แต่น้อย
ไนติงเกลพลันนึกถึงสายตาแน่วแน่ของนักฆ่าที่ใช้ดาบสั้นแทงเวนดี้ที่ท่าเรือนอกเมืองหลวงเมื่อครั้งก่อน
คนพวกนี้ไม่ใช่พวกเดียวกับเธอแล้ว พวกเธอเลือกเส้นทางที่ตรงข้ามกับเธออย่างสิ้นเชิง
พอคิดถึงตรงนี้ เธอก็เลิกลังเลแล้วหยิบปืนพกลูกโม่ออกมาจากเอว...แม้จะไม่ชอบการต่อสู้แบบนี้เพียงใด แต่เธอก็ไม่มีทางเลือกอื่น บางครั้ง การฆ่าก็ยุติได้ด้วยการฆ่า
“เจ้ามาจากไหน” ทูตศักดิ์สิทธิ์หันไปมองตำแหน่งที่ไนติงเกลยืนอยู่ “บาทหลวงมองไม่เห็นเจ้า นั่นแปลว่าพลังของเจ้าคือการล่องหน เจ้าหลบการโจมตีของข้าได้ นั่นแปลว่าเจ้าเคยฝึกทักษะการต่อสู้มาก่อน หรืออาจจะเคยผ่านสงครามมาแล้วนับร้อยสนาม แต่ไม่ว่าจะอย่างไร นี่ก็คือคุณสมบัติที่น่าชื่นชมสำหรับแม่มดเถื่อน”
“ข้าจะมาจากไหนเกี่ยวอะไรกับเจ้า” ไนติงเกลพูดอย่างเย็นชา เธอสังเกตว่าอีกฝ่ายพันผ้าปิดตาไว้ มีแต่คนตาบอดเท่านั้นที่ทำแบบนี้ ‘แส้เงิน’ ในมือทูตศักดิ์สิทธิ์ไม่ได้หายไปไหน ทว่ายังวนเวียนอยู่ข้างกายเธอ ปลายแส้อันแหลมคมกำลังส่ายอยู่ตรงหน้าเธอราวกับงูที่ชูคอ
มีเพียงพลังวิเศษเท่านั้นที่มีสีสันอยู่ในหมอกมายา หรืออีกฝ่ายจะวิเคราะห์ตำแหน่งเธอได้จากแส้ประหลาดเส้นนี้กัน
“บางทีเจ้าอาจจะยังไม่รู้ว่า ศาสนจักรมีพระสันตะปาปาองค์ใหม่แล้ว เขาใจคอกว้างขวางและเปี่ยมเมตตามาก ทั้งยังคิดว่าแม่มดเถื่อนก็สามารถไถ่บาปได้เช่นกัน หากเจ้ายอมรับใช้พระเจ้า ศาสนจักรก็จะล้างบาปให้เจ้า และรับเจ้าเป็นผู้บริสุทธิ์” ทูตศักดิ์สิทธิ์กอดอกว่า “นี่คือโอกาสทองของเจ้าแล้ว หากเจ้าไม่ได้มาที่นี่เพียงลำพัง แต่ยังมีแม่มดตกอับคนอื่นๆ มาด้วย ข้าก็ยินดีพาพวกนางเดินทางไปรับชีวิตใหม่ที่เมืองศักดิ์สิทธิ์เฮอร์มีสเช่นกัน”
“อย่างนั้นหรือ ฟังดูไม่เลวเลยนี่” ไนติงเกลหัวเราะเยาะ “แต่ว่าหากการตื่นรู้เป็นแม่มดเป็นบาป และพวกเจ้ามีวิธีกำจัดมันจริง เหตุใดจึงเพิ่งมาออกกฎเอาตอนนี้ แทนที่จะช่วยเหลือพวกพี่น้องที่หลงทางพวกนั้นตั้งแต่แรกเล่า คิดว่าข้าเป็นเด็กสามขวบที่ไม่เคยได้ยินคำโกหกหน้าด้านๆ หรืออย่างไร”
เธอสูดหายใจลึกก่อนจะพูดย้ำทีละคำ “ข้า ไม่ มี บาป!”
ขณะเดียวกับที่พูดคำพูดพวกนี้ออกไปนั้น ไนติงเกลก็เผยตัวออกจากหมอกแล้วลั่นไกทันที กระบอกปืนพ่นเปลวไฟออกมาพร้อมกับเสียงคำรามประดุจสายฟ้าฟาด
‘แส้เงิน’ เคลื่อนไหวในพริบตา เส้นแสงพุ่งขึ้นบังหน้าทูตศักดิ์สิทธิ์ไว้ เกิดเป็นประกายไฟกระจายไปทั่วทั้งสี่ทิศ จากนั้น ปลายแส้ก็คลายตัวเหวี่ยงโลหะชิ้นเล็กๆ รูปร่างบิดเบี้ยวลงบนพื้น...มันคือกระสุนที่เธอยิงออกไป
เจ้านี่บังกระสุนได้หรือนี่!
“หืม” อีกฝ่ายเลิกคิ้ว “นี่มันอาวุธลับอะไรกัน” น้ำเสียงของเธอสุขุมลงกว่าเดิมในทันที “ข้าเปลี่ยนใจแล้ว เจ้าจะต้องตายอยู่ที่นี่สถานเดียว”
แสงสีเงินพุ่งมาที่ไนติงเกลอีกครั้ง แต่ที่ต่างไปจากเดิมก็คือครั้งนี้ มันแตกตัวออกเป็นแส้ยาวหลายสิบเส้น แทบจะล้อมตำแหน่งที่เธอยืนจนมิดชิด
ไนติงเกลเรียกหมอกมายาออกมา แล้วก้าวข้ามระยะห่างสามสี่เมตรภายในก้าวเดียว...แส้ยาวที่เกิดจากพลังวิเศษไม่เหมือนวัตถุธรรมดา แม้อยู่ในหมอกมายาก็ยังตามโจมตีเธอได้ เธอไม่สามารถมองข้ามหรือวิ่งทะลุมันได้เลย ได้แต่คอยหลบซ้ายหลบขวาไปเรื่อยเท่านั้น ทว่าพื้นที่โจมตีของศัตรูกว้างมาก เพียงแสงสีเงินปรากฏขึ้นข้างกายเธอแวบเดียว เธอก็รู้สึกชาที่ขาจนไม่อาจรักษาสมดุลได้ ร่างกายเซล้มลงพื้นทันที แส้เวทมนตร์ฟาดใส่ตำแหน่งด้านหลังเธออย่างแรงราวกับพายุจนพื้นหินแตกละเอียด หากถูกมันฟาดเข้าจังๆ ล่ะก็ เธอคงหมดปัญญาจะต้านทานอีกฝ่ายแน่
ไนติงเกลไม่มีเวลาสำรวจแผลที่ขาแล้ว เธอนอนแนบพื้นแล้วรัวกระสุนที่เหลือในปืนออกไปจนหมด
แส้เงินหดกลับไปอีกครั้ง มันแปรสภาพเป็นเส้นแสงที่หมุนอย่างรวดเร็ว และปัดกระสุนออกไปได้ทั้งหมด
เธอรู้ว่าเธอบรรจุกระสุนในหมอกมายาไม่ทันแล้ว หากเธอไม่สามารถใช้ปืนควบคุมอีกฝ่ายได้ เธอก็ต้องตกที่นั่งลำบากอย่างแน่นอน...ที่นี่แคบเกินไป ทำให้เธอทิ้งระยะห่างจากอีกฝ่ายได้ไม่เกินห้าเมตร และหากไม่สามารถหลุดพ้นจากการโจมตีของอีกฝ่ายได้ พื้นที่เคลื่อนไหวของเธอก็จะยิ่งเล็กลงเรื่อยๆ ไนติงเกลใช้ความคิดอย่างรวดเร็ว สุดท้ายจึงควักปืนอีกกระบอกออกมายิงสะเปะสะปะจนกระสุนหมด จากนั้นจึงหนีเข้าหมอกมายา วิ่งทะลุพื้นด้านล่างลงไปยังชั้นสอง
**********
“นางหนีไปแล้ว!” ทูตศักดิ์สิทธิ์ตะโกนเสียงดัง “รีบเรียกทหารพิพากษามาปิดโบสถ์ไว้ แล้วส่งคนไปเฝ้ามาควิสเสีย นางอาจจะมาที่นี่เพราะมาควิสก็ได้!”
“หนีหรือ” รอสซาร์ดมองไปรอบด้าน ทั้งประตูหน้าต่างและทางเข้าลับล้วนไม่ปรากฏร่องรอยการถูกทำลายใดๆ “หนีไปทางไหน”
“ผนังห้อง เพดาน หรือไม่ก็พื้น...พลังของนางไม่ใช่แค่เร้นกายเท่านั้น ในห้องนี้ไม่มีปฏิกิริยาของพลังวิเศษแล้ว!” ผู้บริสุทธิ์ขบกรามกรอด “ทำตามที่ข้าสั่งซะ นางได้รับบาดเจ็บ น่าจะยังหนีไปได้ไม่ไกล สั่งให้คนของเจ้าเอาหน้าไม้หินอาญาสิทธิ์ไปด้วย!”
“รับทราบ!”
หลังจากบาทหลวงจากไปอย่างรีบร้อนแล้ว เธอจึงทรุดเข่าลงกับพื้น นิ้วมือสั่นระริก ไม่เหลือเรี่ยวแรงแม้แต่น้อย
บัดซบที่สุด นี่มันอาวุธอะไรกัน
พลังของเธอขึ้นชื่อว่าเป็นเลิศทั้งรุกและรับ โดยเฉพาะอย่างยิ่งเรื่องรับนั้น เรียกได้ว่าเป็นโล่ที่แข็งแกร่งที่สุดในบรรดาผู้บริสุทธิ์ทั้งหมดด้วยซ้ำ แสงแห่งเวทมนตร์ของเธอสามารถปัดป้องวัตถุที่โจมตีมาได้ทุกชนิด...ไม่ว่าจะดาบก็ดี หรือหน้าไม้ก็ดี ล้วนไม่มีสิ่งใดทะลวงผ่านเกราะกำบังที่มันสร้างขึ้นได้ทั้งนั้น
เพื่อที่จะพัฒนาพลังให้แข็งแกร่งที่สุดแล้ว เธอถึงกับปลุกแสงเวทมนตร์ให้พร้อมใช้งานอยู่ตลอดเวลา จนกระทั่งเวลาล่วงเลยมาสิบกว่าปี ตอนนี้ร่างกายเธอสามารถจุพลังวิเศษได้อย่างมหาศาล เธอสามารถสกัดกั้นลูกหน้าไม้ธรรมดาได้หลายร้อยลูก การปัดป้องลูกหน้าไม้ไม่มีทางผลาญพลังเธอจนหมดตัวแน่นอน
ทว่าเมื่อครู่นี้ แค่ถูกอีกฝ่ายโจมตีเพียงไม่กี่อึดใจ พลังวิเศษของเธอก็กลับหายไปจนหมด จนถึงตอนนี้ก็ยังเรียกออกมาไม่ได้ ร่างกายก็อ่อนล้าสุดกำลัง เธอไม่ได้สัมผัสความรู้สึกอ่อนระโหยโรยแรงแบบนี้มาหลายปีมากแล้ว
จะต้องจับนางแม่มดใฝ่ต่ำคนนี้ให้ได้ ไม่ว่าจะจับเป็นหรือจับตายก็ตาม ทูตศักดิ์สิทธิ์คิดอย่างเคียดแค้น
………………………………….




[Go To Next Chapter]( ./328.md)