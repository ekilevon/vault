##บทที่ 204 ทิลลี วิมเบิลดัน
หลังจากทั้งสองคนแสดงความห่วงใยกันสักพัก แอชเชสก็สังเกตเห็นกองหินคล้ายอัญมณีวางอยู่ตรงหน้าอีกฝ่าย จึงถามอย่างสงสัย “ของพวกนี้คืออะไรหรือเพคะ”


“มานี่สิ” ทิลลีตบที่นั่งข้างๆ “ข้าจะให้เจ้าดูอะไรสนุกๆ”


แอชเชสนั่งขัดสมาธิลงข้างเธอ ดูเธอสวมถุงมือไหมสีขาวหนึ่งข้าง บริเวณหลังมือฝังทับทิมระยิบระยับ


“นี่คือ...หินสะกดรอยหรือเพคะ”


ทิลลีไม่ตอบ เพียงแต่ยิ้มพลางยื่นมือไปยังที่ว่าง ทันใดนั้น สายฟ้าก็พุ่งออกมาจากนิ้วเธอ กระแทกลงกับพื้น ส่งเสียงดังเปรี้ยงปร้าง ควันดำผุดขึ้นมาจากพื้น ตำแหน่งที่ถูกสายฟ้าฟาดปรากฏรอยไหม้สีดำขนาดเท่าฝ่ามือ


แอชเชสแทบไม่เชื่อสายตาตัวเอง “ฝ่าบาท...ทรงมีพลังใหม่หรือเพคะ”


ทิลลี วิมเบิลดันเป็นอมนุษย์ พลังของเธอใช้ได้แค่กับตัวเอง โดยจะแสดงออกในรูปของปัญญาที่เฉียบคม เธอไม่สามารถปล่อยพลังออกมาข้างนอกเหมือนแม่มดทั่วๆ ไปได้ แต่สายฟ้าเมื่อครู่นี้แสดงให้เห็นแล้วว่า เธอได้พลังใหม่เพิ่มขึ้นมา...ทว่า แม่มดไม่สามารถครอบครองพลังหลักได้สองชนิด เรื่องนี้แม่มดทุกคนต่างรู้ดี


ทิลลีถอดถุงมือออกแล้วส่งให้แอชเชส “ข้าไม่ได้มีพลังใหม่หรอก แต่เป็นหินก้อนนี้ต่างหาก” เธอยกมุมปาก “มันเปลี่ยนวิธีแสดงพลังได้ ทำให้ผลของพลังต่างไปจากเดิม”


แอชเชสลูบอัญมณีบนถุงมือด้วยความตื่นเต้น เธอรู้ว่าทิลลีไม่มีวันโกหกเธอ...นั่นหมายความว่าต่อไปแม่มดที่ไม่ถนัดด้านการต่อสู้ก็จะมีพลังต่อสู้แล้ว เหล่าแม่มดจะมีพลังต้านทานศัตรูเพิ่มขึ้นกว่าเดิม “หินชนิดนี้มีเยอะไหมเพคะ”


“มีแค่ก้อนเดียวน่ะ” ดูเหมือนทิลลีจะเดาความคิดเธอออก “มิหนำซ้ำยังใช้งานยากเสียด้วย เจ้าลองดูก็ได้ ลองจินตนาการว่าพลังวิเศษเป็นวัตถุสักอย่าง แล้วกรอกพลังเข้าไปในหิน จากนั้นก็ปล่อยมันออกมา”


แอชเชสครุ่นคิดอยู่ครู่ใหญ่ แต่ก็ไม่สามารถปล่อยสายฟ้าออกมาได้


“เข้าใจแล้วหรือยัง” เธอหัวเราะ “นี่ขนาดพวกเราเป็นอมนุษย์ สามารถสัมผัสพลังวิเศษได้นะ หากเป็นแม่มดคนอื่นๆ ล่ะก็ยิ่งยากกว่านี้อีก เรื่องนี้ต้องอาศัยจินตนาการและความเข้าใจอย่างมากทีเดียว อันที่จริง ข้าเคยเรียกแม่มดมาลองหลายคนแล้ว แต่คนที่สามารถทำความเข้าใจและปล่อยสายฟ้าออกมาได้มีเพียงสองสามคนจากร้อยคนเท่านั้น”


“ฝ่าบาททรงกำลังหัวเราะเยาะหม่อมฉันว่าโง่เขลาอยู่กระมัง” แอชเชสถอดถุงมือออก


“ก็ประมาณนั้น” ทิลลียักคิ้ว “ตอนนั้นข้าใช้เวลาแค่...อู้...”


แอชเชสจูบเธอ เธอจึงได้แต่ส่งเสียงอู้อี้ออกมาเบาๆ...หลังจากถอนริมฝีปากแล้ว ฝ่ายหลังก็พ่นลมหายใจยาว “เอาเถอะ ก็ยังไม่ถือว่าโง่มาก”


“แล้วหินก้อนอื่นๆ เล่าเพคะ” แอชเชสเลียริมฝีปากอย่างติดใจ เธอจะปล่อยตัวตามสบายแบบนี้ได้ก็ต่อเมื่ออยู่กับเจ้าหญิงลำดับที่ห้าเท่านั้น “หรือว่าพวกมันมีความสามารถต่างกัน”


“ต้องบอกว่าแสดงผลต่างกันมากกว่า” ทิลลีแก้คำพูดอีกฝ่าย พวงแก้มยังคงสีแดงระเรื่อ “มันไม่สามารถทำให้คนธรรมดามีความสามารถเหมือนแม่มดได้ มันจะถูกกระตุ้นได้ด้วยพลังวิเศษเท่านั้น” เธอหยุดไปสักครู่ “นั่นทำให้ข้าอดสงสัยเรื่องหนึ่งไม่ได้”


“เรื่องอะไรหรือเพคะ”


“พลังวิเศษคืออะไรกันแน่” ทิลลีปรับอารมณ์ก่อนจะอธิบายอย่างละเอียด “แต่ไหนแต่ไรมา แม่มดก็สามารถแสดงพลังได้หลากหลาย เห็นได้ชัดว่าพลังเหล่านั้นไม่ตายตัว อมนุษย์ที่สัมผัสพลังได้ย่อมรู้สึกถึงความต่างนี้เช่นกัน แต่หินประหลาดก้อนนี้กลับทำให้พลังทั้งหมดกลายเป็นพลังชนิดเดียวกัน ไม่ว่าแม่มดคนไหนใช้มัน ก็สามารถแสดงพลังชนิดเดียวกันออกมาได้ ก่อนหน้านี้ข้าคงคิดผิดไปจริงๆ บางทีพลังวิเศษอาจเป็นพลังที่ทำได้ทุกอย่าง ในขณะที่แม่มดมีวิธีแสดงพลังเพียงอย่างเดียวเท่านั้น”


“แล้วหินเวทมนตร์พวกนั้นเล่า” แอชเชสถาม


“ใช้ปล่อยพลังได้อย่างเดียว ใช้รวบรวมพลังไม่ได้ ตอนนี้ยังไม่รู้ว่ามนุษย์ประดิษฐ์มันขึ้นมา หรือมันเกิดขึ้นเองตามธรรมชาติ” ทิลลีพูดอย่างเสียดาย “ได้ยินว่าพวกมันถูกพบที่โบราณสถาน ตอนนี้กระจายไปอยู่ในมือชาวบ้านเป็นส่วนใหญ่ ข้ารวบรวมได้เท่าที่เห็นนี่ล่ะ...เห็นว่าป่าตะวันออกในเขตซีวินด์ก็มีโบราณสถานเหมือนกัน ข้าล่ะอยากไปดูข้างในจริงๆ ไม่แน่ว่าอาจจะได้ข้อมูลเกี่ยวกับพลังวิเศษและประวัติศาสตร์ที่ขาดหายไปก็ได้”


นางพูดสิ่งที่ฟังไม่รู้เรื่องอีกแล้ว แอชเชสคิด ตราบใดที่ทุกคนยังดำรงชีวิตต่อไปได้ ใครจะสนว่ามีอะไรเกิดอะไรขึ้นเมื่อสี่ร้อยกว่าปีก่อน “หม่อมฉันว่าอย่าดีกว่าเพคะ ตอนนี้เขตซีวินต์น่าจะเป็นหนึ่งในสถานที่อันตรายที่สุดของเกรย์คาสเซิล”


“เพราะเหตุใด”


“ก่อนที่หม่อมฉันจะนั่งเรือออกจากท่าเรือเคลียร์วอเตอร์ หม่อมฉันได้ยินพวกกะลาสีคุยกันว่า กองเรือสำเภาดำของเจ้าหญิงการ์เซียเคลื่อนพลแล้ว ดูเหมือนปลายทางจะเป็นเขตซีวินด์เพคะ...ที่นั่นเป็นเขตอิทธิพลของเจ้าชายทอว์ฟิค เจ้าหญิงการ์เซียคงจะทรงใช้ความคล่องตัวทางทะเลโจมตีอีกฝ่ายจากหลังค่ายเพคะ” แอชเชสอธิบาย “หม่อมฉันต้องรอจนพวกเขายกเลิกคำสั่งฉุกเฉิน จึงหาโอกาสออกจากท่าได้ หากข่าวที่ได้ยินมาถูกต้องล่ะก็ ป่านนี้เขตซีวินด์คงลุกเป็นไฟแล้วเพคะ”


“พวกเขายังสู้กันอยู่อีกหรือ” ทิลลีผุดสีหน้าเป็นกังวล “ขืนยังเป็นแบบนี้ต่อไป ศาสนจักรก็คงหาช่องแทรกเข้ามาจนได้ หากพวกเรารวมตัวกันไม่ได้ เกรย์คาสเซิลก็จะถูกศาสนจักรกลืนเหมือนอีเทอร์นัลวินเตอร์”


ประโยคนี้ทำเอาแอชเชสถึงกับตะลึง เจ้าหญิงลำดับที่ห้าสังเกตเห็นความผิดปกติของเธออย่างรวดเร็ว “มีอะไรหรือ”


“ไม่มีเพคะ” เธอกระพริบตา “เพียงแต่ท่าทางเมื่อครู่นี้ของฝ่าบาทดูคล้ายเจ้าชายโรแลนด์อยู่บ้างเพคะ เจ้าชายก็ตรัสเช่นนี้กับหม่อมฉันเหมือนกัน”


“อ้อ เจ้าเจอเขาด้วยหรือ” ทิลลีรู้สึกสนใจ “จริงสิ เจ้ายังไม่ได้เล่าให้ข้าฟังเลยว่าไปดินแดนตะวันตกรอบนี้ได้อะไรมาบ้าง ไหนเล่าให้ข้าฟังซิ!”


“หม่อมฉันเดินทางไปเมืองชายแดนเพราะได้ข่าวจากสมาคมแม่มดเพคะ เรื่องนี่ชาโดว์คงทูลฝ่าบาทแล้ว” แอชเชสดึงอีกฝ่ายมากอด “แต่พอหม่อมฉันไปถึงที่นั่นกลับพบว่า เรื่องภูเขาศักดิ์สิทธิ์อะไรนั่นเป็นแค่คำโกหกของเจ้าชายเพคะ พระองค์ทรงเข้ามาดูแลสมาคมแม่มด ซ้ำยังแอบรับสมัครแม่มดด้วย...” เธอเล่าสิ่งที่ตัวเองพบเจอมาในสัปดาห์หลังให้อีกฝ่ายฟังคร่าวๆ “สุดท้าย พระองค์ก็ทรงบอกหม่อมฉันว่า พวกเราจะต้องร่วมมือกัน จึงจะต้านทานการรุกรานของศาสนจักรได้ หากพวกเราอยู่ที่ฟยอร์ดไม่ได้ ก็ไปที่เมืองชายแดนได้เสมอ”


“อ้อ...” ทิลลีครุ่นคิดสักครู่ก่อนจะโพล่งออกมา “คนคนนี้ไม่ใช่โรแลนด์ วิมเบิลดัน เขาถูกคนสลับตัว”


“เอ๋”


“เจ้าบอกว่าเขารวบรวมแม่มดได้หลายคนใช่หรือไม่ ข้าเดาว่าคงจะมีแม่มดสักคนควบคุมเขาอยู่ หรือไม่ก็แปลงร่างเป็นเขา” ทิลลีพูดตรงๆ “ข้าโตมากับโรแลนด์ รู้จักเขาดีเสียยิ่งกว่าใคร...หากเทียบกับพี่สาวและพี่ชายอีกสองคนของข้าแล้ว เขาก็เป็นคนที่โกหกแย่ที่สุด เวลาพูดปดทีมีช่องโหว่มากมาย ไม่มีทางปลอมเป็นคนอื่นได้แน่ แล้วอาวุธที่สามารถต่อกรกับนักรบอาญาสิทธิ์ที่เจ้าพูดถึงนั่นก็ช่วยยืนยันความคิดข้าได้ดี...คนคนหนึ่งอาจปกปิดนิสัยตัวเองได้ แต่ไม่อาจสร้างความรู้ขึ้นมาเองได้ อาจารย์ในราชสำนักไม่เคยสอนเรื่องพวกนี้แก่เขา เขาจะรู้ได้อย่างไร” ทิลลีพูดชัด “บนโลกนี้ไม่มีใครเกิดมาพร้อมความรู้หรอก ดังนั้นเขาไม่ใช่พี่ชายผู้โง่เขลาและน่ารังเกียจของข้าแน่นอน”


“เช่น...นั้นหรือเพคะ”


“แต่ถึงกระนั้น ข้าก็ยังต้องติดต่อพวกนางอยู่ดี” ทิลลีถอนหายใจ “อย่างไรเสียโรแลนด์ก็เป็นพี่ชายข้า ถึงจะไม่ได้เรื่องได้ราวอย่างไร ก็ยังไม่ถึงกับเกินเยียวยา เขาเป็นคนที่ไร้พิษสงที่สุดในบรรดาพี่น้องของข้าแล้ว หวังว่าพวกแม่มดในสมาคมจะไม่ขุดหลุมฝังเขาเสียก่อน”


“หม่อมฉันคิดว่าพวกนางไม่ทำเช่นนั้นแน่เพคะ” แอชเชสอดคิดถึงเวนดี้ไม่ได้ “แล้วหม่อมฉันก็ทิ้งเมซีไว้ที่นั่นด้วย ประเดี๋ยวถึงช่วงปลายเดือนเมื่อไร นางก็จะนำข่าวจากเมืองชายแดนมาบอกพวกเราเพคะ”


“พวกเราคงทำได้แค่นี้ล่ะ ตอนนี้ภารกิจสำคัญของพวกเราไม่ใช่เรื่องนี้” เจ้าหญิงลำดับที่ห้าลุกขึ้นจากอ้อมกอดเธอ จากนั้นจึงเดินไปที่สวนดอกไม้แล้วกางแขนทั้งสองว่า “ไหนๆ เจ้าก็กลับมาแล้ว เช่นนั้นพวกเราก็เริ่มแผนกวาดล้างเลยดีหรือไม่ ข้าไม่ต้องการให้ฟยอร์ดหลงเหลือร่องรอยของศาสนจักรอีก เกาะทั้งหมดในฟยอร์ดจะต้องกลายเป็นบ้านอันสงบสุขของแม่มด”


แสงอาทิตย์จากด้านหลังสาดมากระทบร่างทิลลี ราวกับกำลังเคลือบสีทองลงบนร่างเธอ ผมสีเทายาวที่เคลียอยู่ข้างแก้มดูคล้ายกับใยไหมสีทองสว่าง สีหน้าของเธอเต็มเปี่ยมไปด้วยความมั่นใจ ราวกับไม่มีอุปสรรคใดจะขัดขวางเธอได้


“น้อมรับพระบัญชาเพคะ ราชินีของหม่อมฉัน” แอชเชสยิ้มบางๆ


........................................


[Go To Next Chapter]( ./117.md)