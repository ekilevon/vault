##บทที่ 410 เฝ้ารอ
ไอน้ำจับตัวกันเป็นฝ้าขาวบนกระจกหน้าต่างราวกับม่านบางๆ เสียงลมหนาวที่พัดหน้าต่างดังตึงๆ เป็นระยะตัดกับบรรยากาศในห้องอันเงียบสงบและอบอุ่นด้วยไฟจากเตาผิงอย่างสิ้นเชิง
บุ๊กกำลังนั่งอ่านเอกสารปึกหนาอยู่หน้าโต๊ะตัวยาวในห้องทำงานในสำนักงานเมือง
เนื้อหาในเอกสารไม่เกี่ยวกับการศึกษา ทว่าเป็นข้อมูลสถิติที่กองต่างๆ ส่งขึ้นมา หากเธอว่างเมื่อไรก็จะจำข้อมูลพวกนี้ไว้ เผื่อมีใครต้องการอะไรจะได้ค้นได้สะดวก...นี่คือหนึ่งในงานหลักของเธอในระยะนี้ ส่วนงานในกองการศึกษานั้นไม่ค่อยมีอะไรมากนัก อย่างไรเสีย การสอบวัดระดับรอบที่สองก็เพิ่งผ่านไปได้ไม่นาน กว่าจะถึงรอบต่อไปก็น่าจะฤดูร้อนปีหน้าได้
หลังจากทำงานให้เจ้าชายโรแลนด์มาครึ่งปี เธอก็พบว่าเจ้าชายชื่นชอบข้อมูลสถิติเป็นพิเศษ ไม่ว่าเรื่องอะไรก็มักสั่งให้ลูกน้องไปสรุปเป็นตารางสถิติที่แม่นยำมาก่อนเสมอ คำว่าเทียบหน่วย เทียบปี เทียบรอบกลายเป็นคำพูดติดปากเขาไปแล้ว จนตอนนี้สมาชิกทุกคนในสำนักงานเมืองล้วนติดวิธีการทำงานแบบนี้กันไปหมด
เมื่อเมืองชายแดนมีประชากรเพิ่มมากขึ้น ข้อมูลด้านต่างๆ ก็เพิ่มมากขึ้นไปด้วย เจ้าชายจึงมอบหมายภารกิจนี้ให้เธอทำ ทั้งยังอมยิ้มบอกเธอด้วยว่า เธอคือ ‘คลังข้อมูล’ ของเมืองชายแดน แม้จะฟังดูคล้ายโกดังชอบกล แต่เจ้าชายกลับบรรยายความสำคัญของมันไว้เสียเลิศเลอ เขาบอกว่าเมื่อมีคลังข้อมูล ก็จะสามารถคาดเดาสถานการณ์ในปีต่อไปได้ ทำให้สามารถกำหนดแผนเศรษฐกิจและการทหารได้อย่างแม่นยำ แม้แต่นโยบายทั้งหมดที่ใช้ในตอนนี้ก็ล้วนผ่านการวิเคราะห์ด้วยข้อมูลมาแล้วทั้งนั้น
“ท่านบุ๊ก” ประตูห้องทำงานถูกผลักออก หญิงสาวที่แต่งตัวเหมือนลูกศิษย์คนหนึ่งเดินเข้ามาข้างใน หลังจากทำความเคารพแล้วจึงยื่นใบคำร้องไปที่หน้าบุ๊ก “อรุณสวัสดิ์เจ้าค่ะ ข้าชื่อเฟย์ ท่านคาร์เตอร์ที่กองตุลาการต้องการข้อมูลผู้อพยพที่ผ่านการตรวจสอบแล้ว ท่านผู้อำนวยการก็อนุมัติเรื่องนี้แล้วเจ้าค่ะ”
เนื่องจากพลังย่อยของเธอมีจำกัด ดังนั้น เจ้าชายจึงกำหนดว่าหากใครต้องการข้อมูลที่ซับซ้อน จะต้องได้รับความเห็นชอบจากบารอฟก่อน ส่วนข้อมูลรายการเดี่ยวนั้น สามารถมาขอเธอได้ทุกเวลา
“รอเดี๋ยวนะ” บุ๊กกวาดตามองรายชื่อในเอกสารแล้วเสกหนังสือมหัศจรรย์ออกมา เนื้อหาทั้งหมดล้วนปรากฏอยู่บนหน้าหนังสืออย่างไม่ตกหล่น “เอาล่ะ เอาไปให้คาร์เตอร์ได้”
“ขะ ขอบคุณท่านมาก” เธอถือหนังสือสีทองที่บุ๊กเสกอย่างระมัดระวัง สีหน้าคล้ายกับกำลังอุ้มสัตว์อสูรอยู่
“วางใจเถอะ มันไม่ทำร้ายเจ้าหรอก” บุ๊กอดยิ้มไม่ได้ คนที่เพิ่งเคยสัมผัสหนังสือมหัศจรรย์ครั้งแรกก็มักมีสีหน้าแบบนี้ทั้งนั้น “แล้วเจ้าก็ไม่ต้องเอาหนังสือมาคืนข้าด้วย อีกสี่ชั่วโมงมันก็จะหายไปเอง แต่เพื่อความปลอดภัย เจ้าอย่าได้เอามันไปให้ใครนอกจากคาร์เตอร์เด็ดขาด”
“ข้าเข้าใจแล้ว...ท่านบุ๊ก”
อีกฝ่ายโค้งตัวเดินจากไป ในจังหวะที่ประตูห้องถูกผลักออกนั้น บุ๊กเห็นผู้คนมากมายเดินขวักไขว่อยู่ในโถงใหญ่ เสียงจ้อกแจ้กจอแจลอยเข้ามาในห้องทำงานทันที ทว่าไม่นานนัก มันก็เงียบหายไปพร้อมกับบานประตูที่ปิดลง
วันนี้เป็นวันหยุดสุดสัปดาห์ ตามหลักแล้วก็น่าจะเป็นวันพักผ่อน แต่ที่สำนักงานเมืองกลับยังวุ่นวายไม่ต่างจากวันปกติ ทุกคนรู้ข่าวเรื่องที่เมืองชายแดนกำลังจะขยายเมืองแล้ว จึงยิ่งทุ่มเททำงานหนักเป็นพิเศษ ยิ่งเจ้าชายให้ค่าจ้างล่วงเวลาเพิ่มด้วยแล้ว ก็ยิ่งไม่มีใครอยากอยู่บ้านแม้แต่คนเดียว
บุ๊กไม่ค่อยเข้าใจนักว่าทำไมเจ้าชายถึงทำอย่างนี้ สำหรับเธอแล้ว งานในสำนักงานเมืองไม่ได้หนักหนาอะไรเลย หากเทียบกับงานของคนงานเหมืองและคนดูแลเตาที่ต้องใช้แรงกายอย่างมหาศาลแล้ว การเขียนเอกสาร การรวบรวมข้อมูล หรือการร่างแบบรายงานก็สบายกว่ามาก...และนั่นก็เป็นงานหลักของสำนักงานเมืองเสียด้วย แค่เจ้าชายมีคำสั่งลงมา ทุกคนก็พร้อมจะปฏิบัติตามด้วยความเต็มใจอยู่แล้ว ไม่เห็นต้องเพิ่มเงินให้สักนิด เจ้าชายดูจะใจดีกว่าขุนนางส่วนใหญ่เกินไปหน่อยกระมัง
เจ้าชายโรแลนด์ช่างไม่เหมือนผู้ปกครองเลยจริงๆ นี่คือความรู้สึกจากก้นบึ้งในใจบุ๊ก ทว่าคนแบบนี้กลับนำทุกคนเดินมาถึงจุดนี้ได้ นี่ล่ะปาฏิหาริย์แท้ๆ
เธอไม่ได้คิดแบบนี้เพราะความเคารพและความศรัทธาที่มีต่อเจ้าชาย แต่เพราะข้อมูลในมือได้อธิบายทุกอย่างไว้อย่างชัดเจนแล้ว เมื่อหนึ่งปีก่อน มีแค่คนงานเหมืองเท่านั้นที่มีรายได้ที่แน่นอน แต่เวลานี้ แม้แต่คนดูแลเตา คนงานเบ็ดเตล็ด และคนงานเหมืองซึ่งมีรายได้ต่ำที่สุดก็ยังมีรายได้สูงกว่าเดิมถึงสองเท่า ยิ่งอาชีพใหม่ๆ อย่างคนประกอบเครื่องจักรไอน้ำและพนักงานในโรงงานผลิตกรดยิ่งแล้วใหญ่ รายได้ของพวกเขาสูงกว่านั้นถึงแปดเท่า มิหนำซ้ำจำนวนคนยังเพิ่มขึ้นอย่างต่อเนื่องด้วย
ส่วนความเปลี่ยนแปลงของตัวเมืองนั้นคงไม่ต้องพูดถึงแล้ว หากใครไม่ได้อยู่ที่นี่ตั้งแต่แรก ก็คงไม่มีวันเชื่อเด็ดขาดว่า เมืองชายแดนในตอนนี้กับเมืองชายแดนเมื่อหนึ่งปีก่อนจะเป็นเมืองเดียวกัน
บุ๊กลูบตัวอักษรบนกระดาษ ไม่รู้ว่าหลังจากนี้ ดินแดนใต้ปกครองของเจ้าชายจะเปลี่ยนแปลงไปอย่างไรบ้าง เธอนึกภาพไม่ออกจริงๆ แต่เธอมั่นใจว่า หนทางข้างหน้าจะต้องเต็มไปด้วยความสดใสและความน่าประหลาดใจแน่นอน
“ท่านสุภาพสตรีบุ๊ก” ประตูไม้ถูกผลักออกอีกครั้ง ครั้งนี้ คนที่เข้ามาคือองครักษ์ของเจ้าชายโรแลนด์ “เจ้าชายทรงเรียกพบขอรับ”
...
บุ๊กกลับมาถึงปราสาทชั้นสาม ก็เห็นเจ้าชายกำลังจัดเอกสารในมืออยู่
“ฝ่าบาทจะทรงให้หม่อมฉันจำของพวกนี้หรือเพคะ” เธอรวบผมดำที่ถูกลมพัดกระเซิงไว้ด้านหลังก่อนจะเอ่ยถาม
“ใช่แล้ว กว่าจะเขียนหนังสือเล่มนี้ออกมาได้ ข้าเสียเซลล์สมองไปกว่าครึ่งทีเดียว” เจ้าชายนวดคอพลางพูดคำพูดที่เธอฟังไม่เข้าใจ “ถึงจะเป็นความรู้ที่เคยใช้บ่อย แต่ข้าก็นึกออกแค่คร่าวๆ เท่านั้น ข้ายังต้องคิดสูตรบางส่วนต่ออีก”
บุ๊กชินกับพฤติกรรมพวกนี้แล้ว เธอทำเป็นไม่ได้ยินคำพูดพิลึกพวกนั้น แล้วหยิบกระดาษขึ้นมาอย่างสงสัย ตัวอักษรบนหน้าปกเป็นสีส้มที่เธอไม่เคยเห็นมาก่อน มันประกอบขึ้นจากคำศัพท์ใหม่ๆ รวมกันเป็นคำว่า ‘แคลคูลัส’
เธอพลิกดูได้สองหน้า ก็ล้มเลิกความตั้งใจที่จะตีความหมายของชื่อหนังสือ แล้วหันมาจำเนื้อหาที่อยู่ในนั้นอย่างเอาจริงเอาจังแทน...เธอพบว่าสูตรที่อยู่ในนั้นไม่มีตัวเลขแม้แต่ตัวเดียว ทว่ามีสัญลักษณ์แปลกๆ ราวกับภาษาใหม่เต็มไปหมด ไม่เหมือนสมการที่เธอเคยเรียนมาก่อนหน้านี้เลย คนที่จะสนใจของแบบนี้คงมีแต่อันนากับเจ้าหญิงทิลลีเท่านั้น
“จริงสิ” โรแลนด์พูดขึ้น “ตอนนี้รายได้เฉลี่ยของชาวเมืองเป็นอย่างไรบ้าง”
“ต่ำสุดคือสิบเหรียญเงินต่อเดือน สูงสุดคือสี่สิบเหรียญเงินต่อเดือนเพคะ” บุ๊กจำแคลคูลัสไปพลาง ตอบเขาไปพลาง “แต่การคำนวณค่าเฉลี่ยจำเป็นต้องใช้หนังสือมหัศจรรย์เพคะ แล้ววันนี้หม่อมฉันก็ใช้พลังส่วนนี้ไปแล้ว”
“ไม่เป็นไร ไว้มะรืนค่อยรวบรวมข้อมูลมาให้ข้าก็ได้” โรแลนด์โบกมือ “ข้าจะใช้ตัวเลขนี้มาคำนวณค่าน้ำและค่าระบบทำความร้อนของพวกชาวเมืองน่ะ อีกหนึ่งสัปดาห์ก็จะเริ่มสร้างระบบส่งความร้อนให้พวกเขาแล้ว หากเสร็จงานนี้เมื่อไร ต่อให้ฤดูหนาวกินเวลานานอย่างไร ที่นี่ก็จะยังอุ่นสบายเหมือนฤดูใบไม้ผลิ”
เมืองที่ปราศจากภัยหนาว นี่ก็คือหนึ่งในปาฏิหาริย์เช่นกัน เธอคิด “หากไม่ติดภารกิจอื่น พรุ่งนี้หม่อมฉันก็เสกได้แล้วเพคะ”
“ถ้าเป็นพรุ่งนี้...ข้าอยากให้เจ้าเสกหนังสือนิทานมากกว่า” โรแลนด์ส่ายหน้ายิ้มๆ “แต่ขอเป็นเรื่องที่อันนาไม่เคยอ่านนะ”
“หนังสือนิทานหรือเพคะ” บุ๊กอึ้งไปเล็กน้อยก่อนจะเข้าใจในทันที “หรือพรุ่งนี้เป็นวันที่อันนา...”
“ตื่นรู้” เจ้าชายพยักหน้า
………………………………….




[Go To Next Chapter]( ./323.md)