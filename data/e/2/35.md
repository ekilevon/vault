##บทที่ 123 คำเชิญจากศาสนจักร
โรแลนด์เรียกขุนนางน้อยใหญ่ในป้อมและพื้นที่ใกล้เคียงมาที่โถงปราสาทในวันที่สี่


แม้คนส่วนใหญ่จะรู้เรื่องนี้แล้ว แต่เขาก็ยังรู้สึกว่าตัวเองควรประกาศอย่างเป็นทางการอีกครั้งว่า...ดินแดนตะวันตกมีเจ้าของคนใหม่แล้ว


ตอนที่เขาประกาศว่าเขาจะกลับเมืองชายแดน โดยยกป้อมให้ลูกชายคนโตของตระกูลฮันนี่ซัคเคิลดูแลแทนนั้น ขุนนางทั้งหลายต่างวิจารณ์กันอื้ออึง แต่แน่นอนว่าไม่มีใครกล้าลุกขึ้นโต้แย้งใดๆ ศีรษะของดยุกยังถูกแขวนอยู่หน้าประตูเมือง และข่าวการพ่ายแพ้ของทอว์ฟิคก็ทำให้พวกนักฉวยโอกาสรู้ว่าตัวเองไม่สามารถขอกำลังเสริมจากภายนอกได้


อัศวินของตระกูลฮันนี่ซัคเคิลถูกไถ่ตัวออกมาทุกคน ส่วนอัศวินจากตระกูลอื่นๆ เจ้าชายไม่รับค่าไถ่ทุกกรณี ดังนั้นจึงต้องถูกคุมตัวกลับเมืองชายแดนเหมือนพวกทหารรับจ้าง โรแลนด์ตั้งใจจะส่งทหารรับจ้างทั้งหมดไปขุดเหมือง ให้พวกเขาใช้แรงงานเสียให้เข็ด


ส่วนพวกอัศวินหากสำนึกผิดแล้วก็ค่อยมอบหมายหน้าที่ที่เหมาะสมให้อีกที...อย่างไรเสียอัศวินส่วนใหญ่ก็รู้หนังสือ อย่างน้อยก็เป็นหัวเรี่ยวหัวแรงในการกระจายการศึกษาขั้นพื้นฐานได้ แต่แน่นอนว่าพวกเขาจะไม่มีวันได้จับอาวุธอีกตลอดชีวิต


คราวนี้ตระกูลฮันนี่ซัคเคิลก็จะมีอำนาจเหนืออีกสี่ตระกูลที่เหลือ กำลังคนก็มีมากพอจะป้องกันป้อมปราการลองซองและที่ดินของตัวเองได้ โรแลนด์คิด ส่วนเรื่องคลื่นใต้น้ำที่จะตามมานั้นเป็นปัญหาที่เปโรต้องจัดการเอง


ระหว่างช่วงสองสามวันนี้ เขายังให้องครักษ์ไปจับขุนนางที่เคยปล่อยให้ชาวเมืองชายแดนหิวตายและหนาวตายเมื่อสองปีก่อนมาด้วย หัวหน้าฝ่ายการเงินเฟอร์เรโนก็ถูกจับมาด้วยเช่นกัน พวกเขาทุกคนจะถูกชาวเมืองพิพากษาที่เมืองชายแดน จะเสียดายก็แต่เอิร์ลแมดเดน ตัวการใหญ่ที่คิดเผาเสบียงเขาจนเป็นเหตุให้เกรย์ฮาวด์ต้องตายกลับตายในสงครามไปแล้ว จึงไม่ได้ถูกพิพากษาเหมือนคนอื่นๆ


เวลานี้ การคมนาคมระหว่างป้อมปราการลองซองกับเมืองชายแดนกลับมาเป็นปกติแล้ว อีกไม่เกินหนึ่งสัปดาห์ก็จะมีเรือสำเภาสิบกว่าลำบรรทุกสินค้ามาที่เมืองชายแดนไม่ขาดสาย โรแลนด์เดาว่าอีกไม่นานบารอฟก็จะมีงานล้นมืออีกครั้ง ไหนจะต้องจัดการกับสมบัติที่ปล้นมาจากดยุก ไหนจะต้องดูแลผู้อพยพกลุ่มใหญ่อีก ไม่รู้ว่าตอนนี้กระท่อมชั่วคราวที่เขาให้คาร์ลสร้างจะสร้างเสร็จแล้วหรือยัง


พอคิดถึงตรงนี้ เขาก็อยากลับเมืองชายแดนไปกำกับแผนพัฒนาเมืองที่กำลังจะเริ่มขึ้นโดยไวที่สุด


โรแลนด์เลี้ยงอาหารกลางวันพวกขุนนางเสร็จก็จะกลับไปนอนกลางวัน ทว่ามีแขกพิเศษมาหาเขาถึงปราสาทเสียก่อน


ทาโร ปุโรหิตประจำโบสถ์ในป้อมปราการลองซอง


โรแลนด์หายง่วงเป็นปลิดทิ้ง


ป้อมปราการลองซองไม่เหมือนเมืองชายแดน ศาสนจักรได้หยั่งรากลึกในดินแดนนี้มานานแล้ว พวกเขาไม่เพียงแต่สร้างโบสถ์เท่านั้น แต่ยังส่งปุโรหิตมาประจำที่นี่ด้วย นี่คือเหตุผลหลักที่เจ้าชายตัดสินใจกลับไปพัฒนาเมืองชายแดนแทน...ประชาชนที่นี่ถูกศาสนจักรครอบงำมานาน ไม่ว่าใครก็อาจเป็นหูเป็นตาให้ศาสนจักรได้ทั้งนั้น


แผนการของเขาต้องอาศัยความร่วมมือจากคนจำนวนมาก จึงอาจทำได้ไม่สะดวกนัก นอกจากนี้พวกแม่มดยังอาจถูกจับตัวได้ง่ายขึ้นด้วย เว้นเสียแต่เขาจะกำจัดศาสนจักรให้สิ้นซากเสียก่อน มิฉะนั้นจะทำอะไรก็ลำบากอยู่ร่ำไป


เวลานี้ป้อมเปลี่ยนผู้ปกครองใหม่แล้ว หากศาสนจักรจะจับตามองเป็นพิเศษก็ไม่ใช่เรื่องแปลก โรแลนด์ออกจะแปลกใจที่พวกเขาเพิ่งจะส่งตัวแทนมาเจรจากับเขาเอาป่านนี้ด้วยซ้ำ


แต่ว่าตัวแทนของทางนั้นก็มีตำแหน่งไม่ธรรมดาเหมือนกัน สาวกที่ได้รับตำแหน่งปุโรหิตถือเป็นบุคคลระดับสูงของศาสนจักร มีอำนาจปกครองในเขตของตัวเอง เทียบได้กับอาณาเขตปกครองทางโลกของดยุก


เขารับแขกในโถงใหญ่ตามธรรมเนียม


ปุโรหิตทาโรเป็นชายวัยกลางคน อายุประมาณสี่สิบปี สวมเครื่องแบบสีขาวขอบน้ำเงินของศาสนจักร รูปลักษณ์การแต่งกายดูสะอาดสะอ้าน กิริยาท่าทางก็สุภาพนุ่มนวลเหมือนชนชั้นสูง หากไม่ใช่เพราะอยู่ฝ่ายเดียวกับพวกแม่มดและเชื้อพระวงศ์ล่ะก็ เขาคงเผลอปลื้มใจที่ได้คุยกับคนแบบนี้เหมือนกัน


ปุโรหิตจะต้องพกหินอาญาสิทธิ์ชั้นดีมาด้วยแน่นอน เพื่อป้องกันเหตุไม่คาดฝัน โรแลนด์สั่งให้ไนติงเกลอยู่ห่างอีกฝ่ายไว้ตั้งแต่ก่อนรับแขก


ทาโรถวายบังคมโรแลนด์ ​โรแลนด์เชิญเขานั่งก่อนจะสั่งบ่าวไปยกน้ำชามา


ไม่ว่าเบื้องหลังจะคิดอย่างไร เบื้องหน้าก็ยังต้องรักษามารยาทไว้ไม่ให้ขาดตกบกพร่อง


“ฝ่าบาทที่เคารพ กระหม่อมมาถวายคำอวยพรในฐานะตัวแทนของเมืองศักดิ์สิทธิ์พ่ะย่ะค่ะ” ทาโรพูดด้วยใบหน้ายิ้มแย้ม “ฝ่าบาททรงเป็นผู้ปกครองดินแดนตะวันตกโดยแท้จริงแล้ว ขอพระเจ้าทรงคุ้มครองฝ่าบาทพ่ะย่ะค่ะ”


“ขอบใจเจ้ามาก” โรแลนด์ตอบด้วยน้ำเสียงสบายๆ “ดูเหมือนพวกเจ้าจะไม่เจ็บแค้นที่ข้าสังหารดยุกไรอันแล้วยึดป้อมปราการลองซองเลย”


“พวกเราไม่ค่อยยุ่งเรื่องทางโลกเท่าไรนักพ่ะย่ะค่ะ ผู้ใดก็ตามที่ทำให้ความเป็นอยู่ของประชาชนดีขึ้นได้ ผู้นั้นย่อมเป็นนักปกครองผู้เปี่ยมคุณธรรม ไม่ว่าคนผู้นั้นจะมีชาติกำเนิดเช่นไร เป็นเชื้อพระวงศ์หรือไม่ก็ไม่สำคัญ ศาสนจักรไม่ได้มองที่ตรงนั้น อันที่จริงการเลื่อนยศภายในศาสนจักรก็ไม่ได้พิจารณาเรื่องชนชั้นเช่นกัน เมื่อก่อนกระหม่อมเป็นเพียงบุตรชาวนาเท่านั้น แต่มาบัดนี้กลับได้เป็นถึงปุโรหิตในศาสนจักร” เขาหัวเราะ


“ขอประทานอภัยหากกระหม่อมพูดตรงไปสักนิด แต่กระหม่อมไม่คิดว่าบุตรชาวนาคนใดจะก้าวมาเป็นดยุกได้กระมัง”


ก็ถ้าคนคนนั้นกล้าปลุกระดมคนโค่นล้มราชวงศ์ล่ะก็ เขาอาจได้เป็นถึงพระราชาด้วยซ้ำ โรแลนด์คิดแบบนี้ แต่ไม่ได้แย้งอีกฝ่ายไป เขาตัดสินใจเปลี่ยนหัวข้อสนทนาเสียดื้อๆ “เจ้ามาที่นี่เพียงเพื่ออวยพรข้าหรือ”


“ถวายคำอวยพรเป็นเพียงเหตุผลหนึ่งเท่านั้น แต่นอกจากนั้น ศาสนจักรยังยินดีให้ความร่วมมือกับฝ่าบาทด้วยพ่ะย่ะค่ะ”


“ร่วมมือหรือ ร่วมมือเรื่องอะไร”


“เรื่องขยายอาณาเขตและอำนาจพ่ะย่ะค่ะ พวกกระหม่อมยินดีช่วยเหลือฝ่าบาทอย่างสุดความสามารถ”


“ช้าก่อน...” โรแลนด์ขมวดคิ้ว “เมื่อครู่นี้เจ้าเพิ่งบอกว่าศาสนจักรไม่ค่อยยุ่งเรื่องทางโลกไม่ใช่หรือ”


“ไม่ค่อยยุ่งไม่ได้แปลว่าไม่ยุ่งเลยพ่ะย่ะค่ะ” ปุโรหิตยังคงตอบอย่างสุขุม


“เวลานี้ สงครามระหว่างพระเชษฐาของฝ่าบาทกับองค์หญิงลำดับที่สามสร้างความเดือดร้อนให้ประชาชนในดินแดนใต้อย่างใหญ่หลวง กระหม่อมบอกแล้วว่า ใครก็ตามที่ทำให้ประชาชนอยู่อย่างสงบสุขและมั่นคงได้ คนผู้นั้นก็จะได้รับการยอมรับจากศาสนจักรว่าเป็นราชาผู้น่าสรรเสริญ และฝ่าบาทก็ทรงเป็นคนประเภทดังกล่าว”


โรแลนด์อึ้ง อีกฝ่ายกำลังบอกว่าจะช่วยเขาชิงราชบัลลังก์อย่างนั้นหรือ เขาเผลอถามโดยไม่รู้ตัว “เพราะเหตุใด”


“ฝ่าบาททรงนำชาวเมืองชายแดนต่อสู้กับสัตว์อสูร จนผ่านพ้นเดือนแห่งปีศาจมาได้อย่างปลอดภัย เท่ากับได้ทรงพิสูจน์ความสามารถและความกล้าหาญของพระองค์เองแล้ว และหากดูจากปริมาณเสบียงที่ฝ่าบาทนำเข้าจากเมืองวิลโลว์ ก็จะเห็นได้ว่าฝ่าบาทไม่ทรงต้องการให้ชาวเมืองอดอยาก เป็นการแสดงออกถึงความเมตตาอย่างชัดเจน


ฝ่าบาททรงมีคุณธรรมขั้นสูงครบสามประการ อีกทั้งยังทรงเป็นเชื้อพระวงศ์ด้วย ดังนั้น พวกกระหม่อมจึงตัดสินใจเลือกฝ่าบาทพ่ะย่ะค่ะ”


โรแลนด์ไม่เชื่อเหตุผลที่อีกฝ่ายพูดแม้แต่นิดเดียว แต่อย่างน้อยคำพูดพวกนี้ก็พิสูจน์ให้เห็นแล้วว่า ต่อให้เมืองชายแดนอยู่ห่างไกลเพียงใด ศาสนจักรก็ยังมีวิธีจับตาดูความเคลื่อนไหวในเมืองกันดารแห่งนี้อยู่ดี


“ช่วยเหลืออย่างไร ส่งทหารพิพากษามาช่วยข้าทำสงครามหรือ”


“พวกกระหม่อมก็อยากให้สงครามจบลงโดยไวเช่นกันพ่ะย่ะค่ะ แต่หากทำเช่นนั้นขุนนางส่วนใหญ่จะต่อต้านเอาได้ ดังนั้นพวกกระหม่อมจึงช่วยฝ่าบาทได้แค่ทางวัตถุเท่านั้น” ปุโรหิตหยิบยาสองเม็ดออกมาจากอกเสื้อ เม็ดหนึ่งสีแดง เม็ดหนึ่งสีดำ


“นี่คือยาจากสำนักอธิษฐาน...หรือก็คือสำนักเล่นแร่แปรธาตุของศาสนจักรพ่ะย่ะค่ะ ยาเม็ดสีแดงจะเพิ่มพละกำลังอันมหาศาลให้นักรบของฝ่าบาทได้ชั่วคราว ส่วนเม็ดสีดำจะทำให้พวกเขาทนความเจ็บ ความร้อน และความหนาวได้มากกว่าเดิมหลายเท่า ยาชนิดนี้จะทำให้กองทัพของฝ่าบาทยิ่งใหญ่ไร้เทียมทาน และทางศาสนจักรก็จะขายให้ฝ่าบาทด้วยราคาที่ย่อมเยาว์ที่สุดพ่ะย่ะค่ะ” เขาหยุดไปสักครู่ “เพียงเม็ดละห้าเหรียญทองเท่านั้น ส่วนยาสองเม็ดนี้กระหม่อมนำมาถวายให้ฝ่าบาททรงทดลองใช้ก่อน เพื่อพิสูจน์ว่าสิ่งที่กระหม่อมพูดมาเป็นความจริงพ่ะย่ะค่ะ”


“พวกเจ้าทำเช่นนี้เพื่ออะไร เพื่อเพิ่มจำนวนโบสถ์และสาวกหรือ”


“หากเป็นเช่นนั้นได้ก็นับเป็นเรื่องดีพ่ะย่ะค่ะ แต่จุดประสงค์ที่แท้จริงของพวกกระหม่อมคือการสยบความวุ่นวายจากสงครามมากกว่า ประชาชนที่อยู่เย็นเป็นสุขจะเดินเข้าหาอ้อมกอดแห่งพระเจ้าเองพ่ะย่ะค่ะ”


โรแลนด์รับยาเม็ดมา “ฟังดูมหัศจรรย์จริงๆ เพียงแต่ข้ายังไม่คิดจะชิงราชบัลลังก์กับใครตอนนี้ ทั้งทอว์ฟิคและการ์เซียล้วนเป็นพี่น้องร่วมสายเลือดกับข้า ข้าไม่ต้องการทำร้ายพวกเขา”


“กระหม่อมเข้าใจพ่ะย่ะค่ะ” ปุโรหิตยิ้ม


“แต่บางครั้งความสัมพันธ์ทางสายเลือดก็ไม่อาจต้านทานความเย้ายวนของอำนาจได้ โดยเฉพาะอย่างยิ่งในยามที่ฝ่าบาททรงกลายเป็นขวากหนามขวางเส้นทางสู่อำนาจของอีกฝ่าย ยานี้เป็นเพียงก้าวแรกเท่านั้น พวกกระหม่อมยังสามารถช่วยเหลือฝ่าบาทได้อีกหลายอย่าง หากฝ่าบาทเปลี่ยนพระทัยเมื่อไร ก็เสด็จมาหากระหม่อมที่โบสถ์ได้ทุกเวลา”


เขาพูดถึงตรงนี้ก็ลุกขึ้นโค้งตัวถวายบังคม “กระหม่อมได้แจ้งเจตนารมณ์ของศาสนจักรแก่ฝ่าบาทแล้ว ขอพระเจ้าสถิตกับฝ่าบาท”


........................................




[Go To Next Chapter]( ./36.md)