##บทที่ 404 ไฟฟ้าจากแม่เหล็ก
“เฮ้อ...อิจฉานาน่าจัง” ลูนาเช็ดผมที่เปียกชื้น แล้วยื่นหน้าไปหาลิลลี่ที่นั่งอยู่หน้าโต๊ะหนังสือ
“อืม” อีกฝ่ายส่งเสียงตอบโดยไม่แม้แต่จะหันมอง
“เจ้าจะไม่ถามหน่อยหรือว่าข้าอิจฉานางเรื่องอะไร”
“อย่างไรเสียเดี๋ยวเจ้าก็ต้องพูดอยู่ดี” ลิลลี่เบะปาก
“ใจร้าย!” ลูนางึมงำ ทว่าสุดท้ายก็พูดออกมาจริงๆ “เจ้าไม่เห็นหรือว่าทหารที่หน่วยพยาบาลกับชาวเมืองแถวนั้นปฏิบัติต่อนางอย่างไร”
“ข้าเห็น”
“ ‘สวัสดี ท่านนาน่า’ ‘คุณหนูนางฟ้าจะกลับแล้วหรือ’ ‘คุณหนูไพน์ ขนมปังข้าวสาลีนี่ข้าเป็นคนทำเอง’...ข้าก็อยากให้คนสนใจข้าแบบนี้บ้างนี่!” ลูนาแนบหน้าตัวเองกับแก้มลิลลี่ แต่ถูกฝ่ายหลังผลักออกอย่างไร้เยื่อใย
“นั่นเป็นสิ่งที่นางแลกมาด้วยพลังวิเศษ” ลิลลี่พูดด้วยสีหน้าไร้อารมณ์ “เจ้าไม่สังเกตหรือว่า ตั้งแต่เข้าเดือนแห่งปีศาจเป็นต้นมา นางก็อยู่เฝ้าหน่วยพยาบาลเพื่อรอรักษาคนเจ็บแทบทุกวัน ชาวเมืองชายแดนกว่าครึ่งก็เคยได้รับความช่วยเหลือจากนางทั้งนั้น ส่วนพวกที่เหลือส่วนใหญ่ก็เป็นญาติพี่น้องของคนเจ็บ”
“เจ้าพูดเกินจริงไปแล้ว”
“ไม่เลย” ลิลลี่ถอนใจแล้ววางหนังสือในมือลง “จริงอยู่ที่ไม่ใช่ทุกคนจะได้ขึ้นไปสู้กับสัตว์อสูรบนกำแพงเมือง แต่สำหรับชาวเมืองชายแดนแล้ว อุบัติเหตุย่อมเกิดขึ้นได้เสมอ...คนงานเหมืองอาจถูกแร่ทับนิ้วเท้า คนเฝ้าเตาอาจถูกไฟลวก ยิ่งพวกลูกศิษย์ที่ห้องปฏิบัติการเคมีและโรงงานผลิตเครื่องจักรไอน้ำยิ่งไม่ต้องพูดถึง” เธอหยุดไปเล็กน้อย “เจ้าชายเคยตรัสกับข้าว่า ข้ากับนาน่าคือเสาหลักด้านการแพทย์ของเมืองชายแดน คนหนึ่งรักษาภายใน คนหนึ่งรักษาภายนอก ทุกคนจึงมีสุขภาพแข็งแรง สามารถปฏิบัติหน้าที่ตัวเองได้อย่างมีประสิทธิภาพในขณะที่เมืองยังไม่มีระบบรักษาความปลอดภัยอย่างตอนนี้ แต่อันที่จริงแล้ว ข้าก็แค่ช่วยกำจัดโรคระบาดในหมู่ผู้อพยพใหม่เท่านั้น ไม่ได้ทำอะไรมากไปกว่านี้เลย”
“เพราะฉะนั้น เจ้าก็เลยอิจฉานางเหมือนข้า!” ลูนายื่นหน้ามาอย่างไม่ลดละ
“ข้าเปล่าเสียหน่อย!” เธอร้องเสียงดัง “แล้วก็ช่วยอยู่ให้ห่างจากข้าด้วย เจ้ากำลังรบกวนการอ่านหนังสือของข้า”
“ฮือ...” ลูนาหดศีรษะกลับไป “แต่ข้าอิจฉานางจริงๆ นะ”
“เช่นนั้นก็เอาอย่างนางสิ ออกไปช่วยชาวเมืองทุกคนจนพวกเขารู้จักเจ้า คุ้นเคยกับเจ้า คราวนี้เจ้าจะไปไหนก็มีแต่คนทักทายแล้ว” ลิลลี่ยักไหล่
“แต่ข้าไม่มีพลังแบบนางนี่” ลูนาพูดอย่างเศร้าสร้อย
“ไม่มีพลังก็ใช้กำลังกายแทนสิ” ลิลลี่ยิ้มเยาะ “อย่างไรเสียตอนอยู่ในค่ายสมาคม เจ้าก็ทำแบบนั้นมาตลอดนี่”
“เจ้ามัน...ชั่วร้ายที่สุด!”
จนกระทั่งถึงเวลานอนแล้ว ลูนาก็ยังคิดไม่ตก ทั้งๆ ที่รู้ว่าอีกฝ่ายพูดไม่ผิด แต่การทำแบบนั้นมีแต่จะทำให้เธอรู้สึกต่ำต้อยกว่าสมาชิกคนอื่นๆ ในสโมสรแม่มดก็เท่านั้น และเธอก็ไม่อยากให้เป็นแบบนี้ต่อไปด้วย เธออุตส่าห์ได้พบบ้านอันแสนสงบอย่างที่เคยคิดฝันไว้ทั้งที แต่ความว่างงานก็ยังทำให้เธอรู้สึกไม่สงบอยู่ดี
ลูนาแทบไม่ได้นอนตลอดคืน พอวันรุ่งขึ้น เธอก็ไปเคาะประตูห้องทำงานโรแลนด์พร้อมรอยคล้ำรอบดวงตา
“มีอะไรหรือ” เจ้าชายถามอย่างประหลาดใจ “ถูกใครรังแกมาหรือ”
“ถูกลิลลี่...เอ่อ ไม่มีอะไรเพคะ” เธอฟุบหน้าลงกับโต๊ะเจ้าชาย “ฝ่าบาท ฝ่าบาทตรัสว่าพลังของหม่อมฉันมีศักยภาพมากใช่หรือไม่เพคะ แล้วเหตุใดจนป่านนี้แล้ว หม่อมฉันยังไม่เห็นความเปลี่ยนแปลงใดๆ เลยเล่าเพคะ...หรือหากอ่าน ‘พื้นฐานทฤษฎีวิทยาศาสตร์ธรรมชาติ’ ไม่เข้าใจ ก็จะไม่มีวันพัฒนาพลังได้จริงๆ เพคะ”
“ที่แท้ก็เรื่องนี้นี่เอง” อีกฝ่ายอดขำไม่ได้ “อันที่จริง...ข้าเองก็กำลังคิดถึงปัญหาข้อนี้อยู่เหมือนกัน”
“ปัญหาอะไรหรือเพคะ”
“อกาธาบอกแล้วไม่ใช่หรือว่า เมื่อสี่ร้อยกว่าปีก่อนน่ะ แม่มดในสมาพันธ์ไม่เข้าใจระบบธรรมชาติเลยแม้แต่น้อย แต่พวกนางก็ยังสามารถตื่นรู้ระดับสูงได้โดยการฝึกพลังอย่างต่อเนื่อง และการรู้แจ้งอย่างฉับพลัน...ซึ่งเรื่องนี้อาจเกิดจากการสังเกตปรากฏการณ์ธรรมชาติหรือความเฉลียวใจก็ได้” โรแลนด์ว่า “แต่การตื่นรู้ด้วยวิธีนี้เทียบไม่ได้กับการพัฒนาที่เกิดจากความเข้าใจบทเรียนแม้แต่น้อย เจ้าดูอย่างอกาธาก็ได้ พลังของนางอยู่ในระดับต่ำสุดของบรรดาแม่มดที่พัฒนาพลังแล้วทั้งหมด นางยังสู้แม่มดธรรมดาอย่างซิลเวียและแอนเดรียไม่ได้ด้วยซ้ำ”
“ไม่เป็นไรเพคะ หม่อมฉันขอแค่พัฒนาพลังได้ก็พอแล้ว” ลูนาตาเป็นประกาย “ฝ่าบาททรงนึกวิธีออกแล้วหรือเพคะ”
“แต่มันอาจจะไม่ได้ผลก็ได้น่ะนะ” เจ้าชายแบมือว่า “คิดเสียว่าเป็นการทดลองก็แล้วกัน เจ้าคิดอย่างไรกับแรงแม่เหล็ก”
“เอ่อ...แรงชนิดหนึ่งที่สนามแม่เหล็กกระทำต่อแม่เหล็กและกระแสไฟฟ้า การเคลื่อนที่ตัดสนามแม่เหล็กของอิเล็กตรอนทำให้เกิดแรงแม่เหล็กเพคะ”
“นี่คือข้อความในหนังสือ” เขายิ้ม “เจ้าท่องเสียจนคล่อง แต่คงไม่เข้าใจความหมายของมันเลยกระมัง”
หลังจากอิดออดอยู่สักครู่ ลูนาจึงพยักหน้ายอมรับ
“เจ้าเคยเห็นผงตะไบเหล็กที่เรียงตัวตามเส้นแรงแม่เหล็ก เจ้ารู้เรื่องทิศทางของแรงแม่เหล็ก ทั้งยังรู้จักเครื่องกำเนิดไฟฟ้ากระแสตรง ข้าคิดว่า...บางที เจ้าอาจจะไม่สามารถทำให้เส้นลวดที่ขดเป็นวงจรปิดตัดเส้นแรงแม่เหล็กอย่างรวดเร็วได้ แต่เจ้าอาจจะทำให้สนามแม่เหล็กที่สร้างขึ้นเกิดความเปลี่ยนแปลง และมองเห็นขั้นตอนที่แม่เหล็กเปลี่ยนเป็นไฟฟ้าได้”
“หม่อมฉัน...ฟังไม่ค่อยเข้าใจเลยเพคะ”
“แม่เหล็กกำเนิดไฟฟ้าได้ก็เพราะความเปลี่ยนแปลงของฟลักซ์แม่เหล็กในวงจรปิด หากเจ้าต้องการให้ฟลักซ์แม่เหล็กเกิดการเปลี่ยนแปลงในสนามแม่เหล็กคงที่ ก็ต้องเปลี่ยนขนาดพื้นที่ที่ตั้งฉากกับสนามแม่เหล็กเสียก่อน หรือพูดอีกอย่างก็คือต้องหมุนขดลวดวงจรปิดให้ตัดเส้นแรงแม่เหล็กนั่นเอง” เจ้าชายวาดภาพประกอบบนกระดาษ “แล้วถ้าขนาดพื้นที่คงที่ล่ะ เช่นนั้นก็ต้องเปลี่ยนสนามแม่เหล็กแทน...หากสนามแม่เหล็กเปลี่ยน ฟลักซ์แม่เหล็กก็จะเปลี่ยนไปด้วย”
“...” ลูนาอ้าปากค้าง เธอพบว่าตัวเองฟังอีกฝ่ายไม่รู้เรื่องแม้แต่คำเดียว
เจ้าชายหัวเราะ “ไม่เข้าใจก็ไม่เป็นไรหรอก เจ้าแค่ทำตามที่ข้าบอกก็พอแล้ว...ปล่อยและเก็บพลังแม่เหล็กของตัวเองให้ไว ไม่ใช่แช่พลังค้างไว้”
“แล้วหลังจากนั้นล่ะเพคะ” ลูนารออยู่สักครู่ แต่ก็ไม่เห็นอีกฝ่ายพูดอะไรต่อ
“ไม่มีแล้ว” เขาส่ายหน้า “แค่นี้ล่ะ”
“หา แค่ปล่อยแรงแม่เหล็กออกไปเรื่อยๆ เท่านั้นหรือเพคะ”
“ถูกต้อง และหากเป็นไปได้ล่ะก็ เจ้าลองฝึกเปลี่ยนทิศทางเส้นแรงแม่เหล็กด้วยก็ดี...เช่นว่าเปลี่ยนจากมือซ้ายไปมือขวา” เจ้าชายหัวเราะ “เจ้าลองฝึกตามวิธีนี้ไปก่อน แล้วข้าจะเตรียม ‘ของเล่น’ ให้เจ้าเอง ไว้เจ้าทำได้เมื่อไรจะเข้าใจความหมายของมันเอง”
…
สองวันต่อมา ลูนาก็ได้สิ่งที่เจ้าชายเรียกว่าของเล่น มันคือกรอบสี่เหลี่ยมทำจากลวดทองแดง ด้านบนต่อกับแก้วทรงกลมโปร่งใส ขนาดประมาณครึ่งกำปั้น หากสังเกตดีๆ จะเห็นว่าลวดทองแดงในลูกแก้วขาดจากกัน แต่มีเส้นโลหะบางๆ เส้นหนึ่งเชื่อมพวกมันไว้
นอกจากนี้ ยังมีคู่มือเขียนติดมาด้วยว่า ‘ใช้มือทั้งสองข้างจับขอบทั้งสองด้านของกรอบไว้แล้วฝึกพลัง หมายเหตุ ปิดม่านให้สนิทและเก็บหินเรืองแสงให้เรียบร้อย’
นี่มันอะไรกัน!
เธอเกาศีรษะ ทว่าสุดท้ายก็ยังทำตามคู่มืออย่างว่าง่าย...อย่างไรเสียนี่ก็คือการฝึกพลัง คิดเสียว่าไม่มีมันอยู่ก็แล้วกัน
การปล่อยและเก็บพลังอย่างรวดเร็วไม่ใช่เรื่องยาก แต่การเปลี่ยนทิศทางแรงแม่เหล็กทำให้ลูนาปวดหัวอย่างแรง สำหรับเธอแล้ว แรงแม่เหล็กก็เหมือนส่วนหนึ่งของร่างกาย วิธีนี้ทำให้เธอรู้สึกราวกับใช้จมูกหายใจทีละรูแท้ๆ แม้สองวันที่ผ่านมานี้ เธอจะเลิกเล่นไพ่และหันมาฝึกทักษะนี้ตลอดวัน แต่สุดท้ายแล้วเธอก็ทำได้แค่ไม่กี่ลมหายใจเท่านั้น
เธอสูดหายใจลึก แล้วเคลื่อนพลังวิเศษในร่างกาย
ตอนแรกเธอยังไม่สังเกตว่ามีอะไรแปลกไป แต่เพียงไม่กี่อึดใจ ลูนาก็เห็นแสงสีแดง
เส้นโลหะในลูกแก้วกลายเป็นเส้นสีแดงส้มเส้นเล็กๆ เส้นแสงนั้นเริ่มสว่างขึ้นจนแสบตาภายในเวลาเพียงพริบตา...ลูนาแทบไม่เชื่อสายตาตัวเอง ห้องอันมืดมิดกลับสว่างไสวด้วยแสงที่เธอไม่เคยเห็นมาก่อน แสงสว่างนี้บริสุทธิ์กว่าแสงเทียนมากนัก
จนกระทั่งเสียง ‘เปรี๊ยะ’ เบาๆ ดังขึ้น แสงสีแดงจึงหายไป ทุกอย่างกลับสู่ความมืดมิดอีกครั้ง ในขณะเธอยังดึงสติกลับมาไม่ได้
………………………………….


[Go To Next Chapter]( ./317.md)