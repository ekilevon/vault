##บทที่ 424 รุ่งอรุณหมายเลขหนึ่ง
เหตุใดจึงมีพลังรูปทรงแบบนี้!
สเปียร์ ‘ลูบคลำ’ ขอบโลหะอย่างไม่ปักใจเชื่อนัก...นี่คือวิธีสัมผัสพลังวิเศษที่ไม่เหมือนใครของเธอ หลังจากที่เชื่อมทางผ่านเวทมนตร์แล้ว เธอจะสามารถเห็น จับ หรือแม้กระทั่งดมกลิ่นพลังที่อยู่ในร่างกายแม่มดได้ ประหนึ่งว่าเธอเดินเข้าไปในร่างกายอีกฝ่ายก็ไม่ปาน
ผิวของโลหะทั้งแข็งและเย็น ให้สัมผัสเรียบลื่นราวกับกระจก หนวดสัมผัสสามารถเก็บทุกรายละเอียดได้อย่างชัดเจน ทว่าทันทีที่มันเข้าไปเกาะก้อนลูกบาศก์ มันก็เด้งตัวออกมาอย่างรวดเร็ว
“ไม่ต้องเกร็งนะ” มาควิสปลอบอีกฝ่าย “เจ้านี่ไม่อันตรายหรอก” ทว่าเธอเองก็ไม่แน่ใจเหมือนกันว่า พลังของเธอจะใช้ได้ผลกับก้อนโลหะอันแข็งแกร่งนี้หรือไม่...เพราะดูเหมือนพลังของอันนาจะไม่สามารถไหลได้เลย
หลังจากพยายามอยู่หลายครั้ง หนวดสัมผัสก็เกาะก้อนลูกบาศก์ได้ในที่สุด
ทว่า เธอกลับไม่ได้รับการตอบสนองจากพลังวิเศษเลย
“เกิดอะไรขึ้น” ไนติงเกลสังเกตเห็นความผิดปกติ
“ข้าไม่เคย...เคลื่อนย้ายพลังวิเศษประเภทนี้มาก่อน มันยิ่งใหญ่เกินไป แล้วก็ดูไม่เหมือนหมอกวนที่ไหลได้ด้วย” สเปียร์รู้สึกลำคอแห้งผาก “ตามหลักแล้ว หลังจากที่ข้าต่อทางผ่านเวทมนตร์สำเร็จ พลังวิเศษก็น่าจะถูกดูดเข้ามาใน ‘ศูนย์กลาง’ ”
“ข้าจะลองกรอกพลังวิเศษเข้าไปเอง” อันนาโพล่งขึ้น “เหมือนอย่างตอนกรอกเข้าไปในยันต์แห่งโชคชะตา”
“ระวังอย่าให้มากเกินไปล่ะ” เจ้าชายพยักหน้า
ยันต์แห่งโชคชะตาคืออะไรอีก สเปียร์พบว่านับตั้งแต่อยู่เมืองชายแดนมา เธอมักได้ยินคำศัพท์ใหม่ๆ ที่ไม่รู้ความหมายทุกวัน
ในขณะที่เธอกำลังสงสัยนั้น พลังในร่างกายอันนาก็เกิดความเปลี่ยนแปลงอย่างกะทันหัน
ผิวกระจกที่สมบูรณ์แบบแตกตัวออก ก้อนโลหะผุดคลื่นเล็กๆ ขึ้นมา ของเหลวอับแสงพากันเบียดตัวเข้าไปในท่อ แล้วกรูกันไปยังดวงแสงที่ลอยอยู่กลางอากาศ
จากนั้น เธอก็รู้สึกถึงแรงหน่วง
ของเหลวพวกนี้มีน้ำหนักมหาศาล มันต่างจากหมอกวนที่เธอเคยเคลื่อนย้ายในอดีตอย่างสิ้นเชิง เวลาที่มันไหลเข้าสู่ศูนย์กลางให้ความรู้สึกเหมือนมีใครเอาก้อนเหล็กมายัดใส่ไม่มีผิด สเปียร์พบว่าพลังของเธอกำลังถูกผลาญอย่างรวดเร็ว
ไม่น่าเชื่อเลยจริงๆ ก่อนหน้านี้เธอสามารถเสกพลังได้เป็นครึ่งวันด้วยซ้ำ แต่หากดูจากแนวโน้มตอนนี้แล้ว เธอคงใช้พลังได้อีกไม่กี่อึดใจเท่านั้น
เธอจำต้องชักหนวดสัมผัสอีกเส้นออกมาจากศูนย์กลาง แล้วต่อเข้าไปในร่างกายตัวเอง เพื่อแบ่งพลังวิเศษที่ได้จากอีกฝ่ายมาประคองทางผ่านเวทมนตร์ไว้
ตอนที่ดวงแสงได้รับพลังเต็มที่แล้วนั้น ลูกบาศก์โลหะของอันนาก็ยังคงสภาพเหมือนตอนแรก ราวกับพลังพวกนี้เป็นแค่เศษพลังจากตัวมันเท่านั้น
สเปียร์นึกอยากกลืนคำพูดเมื่อครู่นี้ของตัวเองเหลือเกิน เธอกระแอมไปสองที “เอ่อ...ทางผ่านเวทมนตร์พร้อมส่งพลังให้ลูนาแล้ว ทีนี้หม่อมฉันต้องทำอย่างไรต่อเพคะ”
“แค่ประคองมันไว้ก็พอ” เจ้าชายโรแลนด์ส่งวัตถุทรงกระบอกที่ดูเหมือนหล่อจากทองแดงให้ลูนา “คราวนี้ก็ถึงตาเจ้าแล้ว”
พลังวิเศษพลันเคลื่อนไหวอย่างบ้าคลั่งในพริบตา
สเปียร์เห็นก้อนโลหะในร่างกายอันนาเปล่งประกายจางๆ ของเหลวในศูนย์กลางถูกสูบออกอย่างต่อเนื่องก่อนจะถูกเติมเต็มอย่างรวดเร็ว ทางผ่านเวทมนตร์สั่นสะเทือนตลอดเวลา ราวกับพร้อมจะถูกพลังวิเศษที่ไหลทะลักฉีกขาดได้ทุกเมื่อ หน้าผากของมาควิสหญิงเริ่มผุดเหงื่อออกมาบางๆ เธอรู้สึกราวกับตัวเองกำลังยืนอยู่หน้าคลื่นยักษ์ที่สามารถกลืนกินสรรพสิ่งได้
ส่วนอีกด้านนั้น ลูนากำลังขมวดคิ้วเล็กน้อย พวงแก้มของเธอแดงก่ำ เห็นได้ชัดว่าเธอก็กำลังรับมือกับการโจมตีของกระแสคลื่นเช่นกัน แต่ว่าหากเทียบกับเธอซึ่งเป็นแค่คนส่งผ่านพลังแล้ว ลูนาน่าจะรับศึกหนักกว่ามาก แต่ถึงกระนั้น เธอก็ยังเดินหน้าเสกพลังตัวเองอย่างไม่หยุดยั้ง สเปียร์รับรู้ได้จากพลังที่ถูกผลาญอย่างรวดเร็ว
เด็กสาวพวกนี้เป็นสัตว์ประหลาดหรืออย่างไร!
สเปียร์ไม่รู้ว่าตัวเองทนมาจนจบได้อย่างไร ตอนที่พลังวิเศษในร่างกายอันนาถูกผลาญจนเกือบหมดนั้น เธอก็รู้สึกแข้งขาอ่อนปวกเปียก ขนาดเรี่ยวแรงจะยืนก็ยังแทบไม่มี
“สะ เสร็จแล้ว...” ลูนาลืมตาขึ้นพลางชูแท่งทองแดงในมืออย่างตื่นเต้น “หม่อมฉันทำได้แล้วเพคะ!”
“ทำได้ดีมาก” โรแลนด์ใช้ไม้คีบคีบแท่งทองแดงอย่างระมัดระวัง ราวกับมันเป็นเหล็กร้อนๆ ก็ไม่ปาน
“มันคืออะไรหรือเพคะ” มาควิสหญิงถาม “หน้าตามันดูไม่ต่างจากเดิมเลย”
“แม่เหล็กแรงสูงที่แรงแม่เหล็กเปลี่ยนแปลงตลอดเวลา” เจ้าชายตอบ “ข้าไม่รู้ว่าหากมันอยู่ในมือคนแล้ว จะปล่อยกระแสไฟไหลผ่านคนลงดินหรือไม่ ก็เลยระวังไว้ก่อน”
สเปียร์กะพริบตาปริบ “อะไรนะเพคะ”
ไนติงเกลหัวเราะ “ท่านไม่ต้องสนใจหรอก เรื่องพวกนี้มีแต่อันนาเท่านั้นที่คุยกับพระองค์ได้”
“แล้ว...มันมีประโยชน์อย่างไร”
“ได้เวลาทดสอบแล้ว” โรแลนด์ใส่แท่งทองแดงเข้าไปในอุปกรณ์เหล็กสีดำมะเมื่อมกลางสวน...เค้าโครงของมันดูเผินๆ เหมือนถังเหล็กขนาดใหญ่ ส่วนฐานเป็นแท่นไม้ ตรงกลางมีแท่งเหล็กขนาดเท่าแขนยื่นออกมาหนึ่งแท่ง จากนั้นเจ้าชายก็หันไปมองลูนา “ต่อสวิตช์ได้ หากงานนี้สำเร็จล่ะก็ เจ้าก็จะได้ชื่อว่าเป็นผู้นำพลังงานใหม่มาสู่เมืองชายแดน”
ฝ่ายหลังพยักหน้า เธอกำด้ามไม้ที่อยู่อีกด้านของอุปกรณ์เหล็ก แล้วดึงมันลงอย่างแรง…
แสงไฟพุ่งออกมาจากใต้ด้ามไม้ส่งเสียงดังเปรี๊ยะๆ สเปียร์ตกใจเมื่อเห็นแท่งเหล็กตรงกลางถังหมุนอย่างรวดเร็ว ที่น่าสงสัยก็คือ แท่งเหล็กตันขนาดใหญ่แท่งนี้น่าจะหนักพอๆ กับคนสองคนได้ เหตุใดมันจึงหมุนได้เร็วขนาดนั้น
“แบบนี้ถือว่า...สำเร็จแล้วหรือยังเพคะ”
“ยัง” เจ้าชายหาที่นั่งแล้วยิ้มบางๆ ว่า “ประเด็นอยู่ที่มันสามารถหมุนได้นานเท่าไร”
สเปียร์สังเกตเห็นประกายวิบวับในดวงตาอีกฝ่าย ราวกับว่าสิ่งที่เขากำลังดูอยู่ไม่ใช่อุปกรณ์เหล็กที่หนาหยาบ ทว่าเป็นเพชรนิลจินดาที่เปล่งประกายเจิดจรัส
********************
สามวันต่อมา โรแลนด์เปิดประตูสวนด้านหลังเนินเขาทิศเหนืออีกครั้ง อันนาได้ยินเสียงเขาก็วางงานในมือลงแล้วก้าวกระโดดมาหาทันที น้ำเสียงของเธอเจือความตื่นเต้นอันไม่อาจปกปิด “มันยังไม่หยุดทำงานเลยเพคะ”
ต่อให้เธอไม่พูด เจ้าชายก็ได้ยินเสียงหึ่งๆ ที่ดังมาจากมอเตอร์อยู่แล้ว สำหรับเขาแล้ว เสียงรบกวนพวกนี้ไม่ต่างจากเสียงธรรมชาติเลย นั่นแปลว่าแกนแม่เหล็กผันแปรที่ลูนาเสกพลังลงไปยังทำงานได้เป็นปกติ และสามารถนำมาใช้งานได้ในฐานะแหล่งพลังงานขับเคลื่อนชนิดใหม่
เขาเดินมาถึงกลางสวนก็เห็นลูนากำลังนั่งกุมขมับอยู่ข้างมอเตอร์ เหม่อมองอุปกรณ์เหล็กสีดำเครื่องนี้อย่างเซื่องซึม “ที่ฝ่าบาทตรัสว่าพลังของหม่อมฉันมีศักยภาพมาก ฝ่าบาททรงหมายถึงของสิ่งนี้หรือเพคะ หน้าตามันเหมือนเครื่องจักรไอน้ำไม่มีผิด”
“นี่เป็นแค่ก้าวแรกของการเปลี่ยนโลกเท่านั้น” โรแลนด์ยิ้ม “อีกไม่นานเจ้าก็จะได้เห็นแล้วว่า มันสามารถทำให้เมืองชายแดนเปลี่ยนไปอย่างไรบ้าง”
แต่ไหนแต่ไรมา ความเจริญก้าวหน้าของมนุษย์ก็เกี่ยวข้องกับวิธีใช้พลังงานมาโดยตลอด หากมองจากอีกมุม มันยังใช้เป็นตัววัดระดับความเจริญได้ด้วย นับตั้งแต่พลังงานไอน้ำไปจนถึงพลังงานไฟฟ้า และพลังงานไฟฟ้าไปจนถึงพลังงานนิวเคลียร์ การค้นพบด้านพลังงานมักยกระดับการผลิตในเชิงอุตสาหกรรมได้อย่างน่าทึ่งเสมอ และแกนแม่เหล็กผันแปรของลูนาก็คือแหล่งพลังงานชนิดใหม่นั่นเอง...ลักษณะของมันคล้ายกับแบตเตอรีขนาดใหญ่ที่สามารถเปลี่ยนพลังวิเศษเป็นพลังงานไฟฟ้าได้ แม้มันจะถูกจำกัดการใช้งานไว้ด้วยขนาด ทำให้ไม่สามารถพัฒนาไปถึงขั้นปฏิรูปแหล่งพลังงานได้ แต่มันก็ยังเป็นตัวช่วยด้านพลังงานชั้นเยี่ยมสำหรับเครื่องจักรไอน้ำและเครื่องยนต์สันดาปภายในอย่างไม่ต้องสงสัย
นอกจากนี้ พลังวิเศษของอันนาก็เติบโตขึ้นทุกวัน เขาจึงน่าจะใช้ประโยชน์จากมันได้อีกมาก มิหนำซ้ำ เขายังมีลีฟที่หากกลืนป่าเร้นลับได้เมื่อไร ก็จะมอบพลังวิเศษให้เขาได้อีกอย่างมหาศาล
“แกนแม่เหล็กผันแปรนี่เรียกยากจริงๆ” เขายกมุมปากขึ้น “เรียกว่ารุ่งอรุณหมายเลขหนึ่งก็แล้วกัน”
………………………...




[Go To Next Chapter]( ./337.md)