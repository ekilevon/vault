##บทที่ 194 ลิลลี่
เจ้าชายกลับไปห้องทำงานได้ไม่นาน บุ๊กก็เดินตามเข้ามา


“ฝ่าบาท ขอประทานอภัยจริงๆ ลิลลี่นาง...ไม่ได้ตั้งใจ”


“ข้าไม่ถือหรอก” เขายิ้ม “นางยังเด็กอยู่”


“คงมีแต่ฝ่าบาทเท่านั้นที่ใจดีกับพวกหม่อมฉันเช่นนี้” บุ๊กถอนหายใจ “นางไม่ได้เป็นเช่นนี้ตั้งแต่แรกหรอกเพคะ แต่หลังจากที่ถูกคนหลอก นางก็แทบไม่ไว้ใจคนธรรมดาเลย”


“เจ้าหมายถึงก่อนที่นางจะเข้าสมาคมหรือ” เขาถาม “ข้าจำได้ว่านางเพิ่งอยู่กับพวกเจ้าได้แค่ปีเดียว”


“ใช่แล้วเพคะ หม่อมฉันเจอนางที่ชานเมืองเรดวอเตอร์” บุ๊กพูด “ฝ่าบาทคงจะทรงรู้อยู่แล้วว่าหม่อมฉันสามารถสัมผัสพลังวิเศษได้ ยิ่งอยู่ใกล้เท่าไรก็ยิ่งรู้สึกได้ชัดเจนเท่านั้น แม้จะไม่สามารถมองเห็นสีและรูปทรงของมันได้เหมือนไนติงเกล แต่อย่างน้อยหม่อมฉันก็ยังใช้ความสามารถนี้ค้นหาแม่มดได้ ดังนั้น ทุกครั้งที่เดินทางผ่านเมืองแต่ละเมือง หม่อมฉันจะปลอมตัวเป็นหญิงสูงศักดิ์ที่ต้องการรับเลี้ยงเด็ก แล้วคอยไปดูเด็กๆ ตามสถานสงเคราะห์และบ้านเด็กกำพร้า เผื่อว่าจะเจอพี่น้องที่ตื่นรู้แล้ว” เธอหยุดไปสักพัก “ตอนนั้นลิลลี่อยู่ในสถานสงเคราะห์ในเมืองกันดารแห่งหนึ่ง แต่พอหม่อมฉันจะขอรับเลี้ยงนางก็กลับถูกปฏิเสธ ผู้ดูแลสถานสงเคราะห์แห่งนั้นบอกหม่อมฉันว่า ที่นี่ขายแต่เด็กที่บรรลุนิติภาวะแล้วเพคะ”


“เพราะเหตุใด” โรแลนด์ถามอย่างสงสัย ต่อให้แม่มดตื่นรู้ช้าอย่างไร ก็ยังอยู่ในช่วงก่อนบรรลุนิติภาวะ หรือว่าจะเกี่ยวกับเรื่องนี้


“ตอนนั้นพวกหม่อมฉันก็รู้สึกแปลกมากเหมือนกันเพคะ ดังนั้นจึงให้ไนติงเกลแอบเข้าไปในสถานสงเคราะห์ แล้วค้นสมุดบัญชี สมุดบันทึก และเอกสารที่เกี่ยวข้องมาดู โชคดีที่สถานสงเคราะห์อยู่ห่างจากตัวเมืองพอสมควร พวกหม่อมฉันจึงอยู่ที่นี่ได้ค่อนข้างนาน”


“เหตุใดพวกเจ้าจึงไม่พาลิลลี่หนีเลยเล่า มีไนติงเกลอยู่ทั้งคน คงทำได้ไม่ยากกระมัง”


“เรื่องยากน่ะไม่ยากหรอกเพคะ” บุ๊กพยักหน้า “นอกจากตัวผู้ดูแลที่สวมหินอาญาสิทธิ์แล้ว ในสถานสงเคราะห์ก็ไม่มีหินหรือกลไกอะไรอีก แต่พวกหม่อมฉันไม่สามารถทำเช่นนั้นได้ เพราะเคยมีกรณีก่อนหน้านี้”


“กรณีก่อนหน้านี้หรือ” เจ้าชายชงชาให้บุ๊ก


“ขอบพระทัยเพคะ” บุ๊กรับถ้วยชาจากอีกฝ่าย “เมื่อก่อนนั้น หากพวกหม่อมฉันเจอแม่มดเมื่อไร ก็จะพาตัวนางไปด้วยทันที แต่เหตุการณ์ที่เกิดขึ้นในเขตซีวินด์ได้เปลี่ยนความคิดพวกหม่อมฉันไป ตอนนั้น แม่มดเยาว์วัยที่เพิ่งตื่นรู้ได้ไม่นานคนหนึ่งคิดว่าพวกหม่อมฉันเป็นสิ่งชั่วร้าย พอมาถึงสมาคมก็โจมตีพวกหม่อมฉันโดยไม่ฟังคำอธิบาย เหตุการณ์ครั้งนั้นทำให้พี่น้องสองคนบาดเจ็บสาหัส ส่วนแม่มดคนนั้นก็ถูกงูเวทมนตร์ ‘โทษตาย’ ของฮัคคาลากัดตาย นับแต่นั้นเป็นต้นมา พวกหม่อมฉันก็จะจับตาดูแม่มดก่อนเสมอ เมื่อตรวจสอบฐานะและความคิดของนางดีแล้วจึงจะเคลื่อนไหว แต่หากศาสนจักรไล่ตามมาประชิดเกินไป พวกหม่อมฉัน...ก็ต้องยอมทิ้งนางไป”


“เช่นนั้นก็แปลว่าไนติงเกลกับเวนดี้ไม่ได้พบกันโดยบังเอิญ”


“ถูกต้องเพคะ” บุ๊กจิบชาก่อนจะพยักหน้ายิ้มๆ “นับตั้งแต่ที่เจอไนติงเกลจนกระทั่งเวนดี้เข้าไปคุยกับนาง ใช้เวลาไปประมาณหนึ่งเดือนกว่า ระหว่างนั้นพวกหม่อมฉันยังรับพี่น้องคนอื่นๆ เข้าสมาคมได้อีกหลายคน อย่างเช่นเรดเปปเปอร์กับวินด์...” พอพูดถึงตรงนี้ สีหน้าเธอก็หมองลงไปมาก “เสียดายที่พวกนางตายในดินแดนร้างไปแล้วเพคะ หากทุกคนเลือกมาอยู่เมืองชายแดนตั้งแต่แรกคงไม่เป็นแบบนี้”


โรแลนด์เองก็รู้สึกเสียดายมากเช่นกัน หากแม่มดสี่สิบกว่าคนในสมาคมมาอยู่เมืองชายแดนหมด ป่านนี้เมืองชายแดนคงเข้าสู่ยุคสมัยใหม่แล้ว


“ช่างมันเถอะเพคะ” บุ๊กสูดหายใจลึก “ย้อนกลับมาเรื่องลิลลี่ดีกว่า หลังจากที่พวกหม่อมฉันตรวจสอบสถานสงเคราะห์และแอบสะกดรอยตามผู้ดูแลสถานสงเคราะห์แล้ว พวกหม่อมฉันก็พบความจริงอันน่าตกใจที่ว่า...กระท่อมหลังไม่ใหญ่แห่งนี้ไม่ใช่สถานสงเคราะห์จริงๆ และไม่ได้สร้างขึ้นเพื่อดักแม่มดด้วยเพคะ”


“แล้วมันสร้างขึ้นเพื่ออะไร”


“เพื่อสนองความต้องการของผู้ดูแลเพคะ” แม้แต่บุ๊กที่ควบคุมอารมณ์ตัวเองได้ดี ก็ยังดูสลดไปเมื่อพูดถึงตรงนี้ “ผู้ดูแลจะเดินทางไปที่แหล่งเสื่อมโทรมในเมืองเรดวอเตอร์ทุกสัปดาห์ เพื่อพาตัวเด็กหญิงเร่ร่อนพวกนั้นมาที่นี่ เขาหลอกพวกนางว่าเขาเป็นขุนนางใจดีที่เปิดสถานสงเคราะห์ขึ้นที่เขตชานเมือง สถานสงเคราะห์ของเขามักมีขุนนางมารับเด็กไปเลี้ยงเสมอ หากเด็กคนไหนได้รับเลือกก็จะสบายไปทั้งชีวิต จริงอยู่ว่าเด็กๆ ไม่ได้โดนหลอกกันทุกคน แต่ว่า...สิบกว่าปีมานี้ มีเด็กเข้าไปอยู่ในสถานสงเคราะห์แห่งนี้หลายร้อยคนทีเดียว”


“เยอะขนาดนั้นเชียวหรือ” โรแลนด์ขมวดคิ้ว “ไหนเจ้าบอกว่าสถานสงเคราะห์นั่นไม่ใหญ่นี่”


“หลายร้อยคนคือจำนวนที่บันทึกอยู่ในสมุดบัญชีเพคะ เด็กส่วนใหญ่น่ะ...ตายหมดแล้วเพคะ” เธอพูดเสียงเบา “สิบกว่าปีนี้เขาเจอแม่มดทั้งหมดสามคน แล้วก็จัดการขายให้ศาสนจักรทั้งหมด ส่วนเด็กคนอื่นๆ หากหน้าตาดีหน่อย ก็จะถูกจับแต่งตัวแล้วขายให้คนที่ต้องการซื้อ ส่วนเด็กที่ไม่มีใครสนใจ ก็จะถูกฆ่าหมกป่าหลังสถานสงเคราะห์เพคะ”


“...” เจ้าชายพลันพูดอะไรไม่ออก ทันใดนั้น เขาพลันรู้สึกถึงมือคู่หนึ่งกำลังกดไหล่เขาเบาๆ จากด้านหลัง


“โอกาสที่แม่มดจะตื่นรู้มีไม่มาก หากตัดค่าเลี้ยงดูออกไป หลายปีมานี้เขาเพิ่งทำกำไรได้ประมาณยี่สิบเหรียญทองเท่านั้น นี่เป็นตัวเลขที่บันทึกไว้ในสุดบัญชีเพคะ แต่ว่าเงินยี่สิบเหรียญทองนี้ต้องแลกมาด้วยชีวิตเด็กถึงเกือบสามร้อยชีวิต หลุมในป่าถูกถมด้วยศพจนเต็ม พอฮัคคาลาถามเขาว่าทำไมถึงทำเช่นนี้ เขากลับตอบว่าเดิมทีเขาก็ไม่ได้คิดทำเพื่อเงินหรอก เขาแค่อยากรักษาสภาพคล่องของสถานสงเคราะห์เท่านั้น และนี่ก็คือเหตุผลที่เขาขายเฉพาะเด็กที่บรรลุนิติภาวะแล้ว...เพราะแม่มดขายได้ราคาดีกว่าคนธรรมดามากนั่นเอง จุดประสงค์ที่แท้จริงของเขาคือการเสพสุขจากอำนาจอันเด็ดขาดต่างหาก การได้ชี้ชะตาเด็กหญิงเร่ร่อนพวกนี้ทำให้เขารู้สึกเหมือนได้เป็นพระราชา ตอนที่ฮัคคาลาโมโหฆ่าเขาตาย แล้วพวกหม่อมฉันกำลังจะไล่เด็กกลุ่มนี้ให้ไปจากที่นี่นั้น เด็กส่วนใหญ่กลับจ้องมองพวกหม่อมฉันอย่างเดือดดาล ราวกับพวกหม่อมฉันพรากโอกาสที่พวกนางจะมีคนรับเลี้ยงไป”


“ตอนแรกลิลลี่ก็คิดอย่างนี้เช่นกัน ฮัคคาลาจึงต้องพานางไปดูที่ป่าหลังสถานสงเคราะห์ นางจึงได้เห็นเพื่อนของนาง...เด็กหญิงผู้ ‘โชคดี’ ที่ถูกหลอกว่ามีขุนนางต้องการรับเลี้ยงแล้วจากสถานสงเคราะห์ไปเมื่อหนึ่งเดือนก่อน ตลอดจนหลุมหลายแห่งที่ส่งกลิ่นเหม็นเน่าออกมา คราวนี้นางจึงอาเจียนอย่างรุนแรงก่อนจะสลบไปในอ้อมกอดของฮัคคาลา พอฟื้นขึ้นมาก็เอาแต่เหม่อลอย ดวงตาหม่นหมองไม่มีแวว โชคดีที่เวนดี้ดูแลนางจนนางค่อยๆ กลับมาเป็นปกติได้ นับแต่นั้นมา นางก็หวาดระแวงและไม่ไว้ใจคนธรรมดาอีก โดยเฉพาะอย่างยิ่งพวกขุนนาง” บุ๊กบอก “แต่หม่อมฉันเชื่อว่านางจะค่อยๆ เปลี่ยนความคิดนี้ได้เพคะ เพราะอย่างไรเสียฝ่าบาทก็เป็นขุนนางเหมือนกัน”


“ที่แท้ก็อย่างนี้นี่เอง” โรแลนด์สะเทือนใจอยู่ลึกๆ แค่เคยผ่านเหตุการณ์แบบนี้แล้วกลับมาสดใสร่าเริงได้ก็นับว่าเข้มแข็งมากแล้ว


บุ๊กเทน้ำจากกาใส่ถ้วยจนเต็มอีกครั้ง หลังจากเงียบไปครู่ใหญ่จึงเอ่ยขึ้น “ฝ่าบาท หม่อมฉันมีเรื่องอย่างถามฝ่าบาทเพคะ”


“เรื่องอะไร” เขาอึ้งไปเล็กน้อยเมื่อเห็นสีหน้าจริงจังของอีกฝ่าย


“ไนติงเกล เจ้าอยู่ที่นี่หรือไม่”


“อืม” ไนติงเกลปรากฎตัวออกมา “จะให้ข้าออกไปหรือไม่”


“ไม่...ไหนๆ เจ้าก็รู้เรื่องนี้แล้ว” เธอส่ายหน้า “ก็อยู่เป็นพยานให้ข้าหน่อยแล้วกัน”


พอพูดจบ บุ๊กก็เลื่อนสายตาไปที่โรแลนด์ “ฝ่าบาทเคยตรัสว่า ฝ่าบาทจะอภิเษกสมรสกับแม่มด แต่หม่อมฉันไม่แน่ใจว่าฝ่าบาททรงรู้หรือไม่ว่า แม่มดไม่สามารถให้กำเนิดบุตรได้” เธอหยุดไปเล็กน้อยก่อนจะถามเขาอย่างชัดถ้อยชัดคำ “ฝ่าบาทเพคะ ในเมื่อเป็นเช่นนี้ ฝ่าบาทยังจะทรงทำตามพระประสงค์เดิมอีกหรือเพคะ”


........................................




[Go To Next Chapter]( ./107.md)