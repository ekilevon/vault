##บทที่ 172 ละครเรื่องใหม่
“วันนี้พอแค่นี้ก่อน เลิกเรียนได้”


“ขอบคุณอาจารย์” บรรดาเด็กหญิงพูดขึ้นอย่างพร้อมเพรียง


เอรินปิดหนังสือแล้วมองเด็กๆ เดินออกจากห้องเรียนไป...เดิมทีที่นี่เป็นคฤหาสน์ของขุนนางตระกูลหนึ่ง แต่หลังจากพ้นเดือนแห่งปีศาจมาก็ถูกผู้ปกครองยึดและดัดแปลงเป็นโรงเรียน ผนังห้องขนาดเล็กทั้งชั้นบนและชั้นล่างถูกทุบทิ้งเพื่อเชื่อมกันเป็นห้องขนาดใหญ่ สามารถจุนักเรียนได้สี่ถึงหกกลุ่ม หากเรียกตามตำราก็คือ ‘ชั้นเรียน’ นั่นเอง นักเรียนภาคกลางวันส่วนใหญ่เป็นพวกเด็กๆ ส่วนพวกผู้ใหญ่มักเรียนภาคกลางคืนกันมากกว่า


ตอนแรกเธอคิดว่าสำนักงานเมืองคงใช้เวลาพิจารณาเรื่องสมัครงานของเธอนาน แต่ปรากฏกว่าพอเฟร์รานยื่นเรื่องไป วันรุ่งขึ้นเธอก็ได้รับคำตอบตกลงทันที จากนั้นเธอก็ไปลงทะเบียนที่สำนักงานเมือง รับตำราเรียนและตารางสอนมาหนึ่งชุด


นักเรียนของเธอส่วนใหญ่เป็นลูกหลานคนในเมือง เธอต้องใช้ความพยายามอย่างสูงในการหลอกล่อเด็กน้อยจอมป่วนพวกนี้ให้ตั้งใจเรียน โชคดีที่ในตำราบอกวิธีรักษาความสงบในห้องเรียนไว้ด้วย เนื้อหาในนั้นเปิดหูเปิดตาเธอมาก เธอเพิ่งรู้ว่านอกจากวิธีเดิมๆ อย่างวิธีดุด่าหรือใช้ไม้เรียวตีแล้ว ยังมีวิธีประเมินความประพฤติ แบ่งกลุ่มย่อย และตั้งหัวหน้ากลุ่มหรือหัวหน้าชั้นเพื่อให้เด็กๆ ควบคุมเพื่อนๆ ตัวเองอีกด้วย


คนที่เขียนตำราเล่มนี้จะต้องเป็นผู้อาวุโสที่ศึกษาเรื่องพวกนี้มาหลายปีแล้วแน่ๆ ถึงได้คิดได้รอบคอบขนาดนี้


ทันทีที่เอรินเดินออกมาจากโรงเรียน ก็เห็นเฟร์ราน ชิลต์ อัศวินของเธอกำลังยืนรออยู่ที่หน้าประตู


เขาไม่ได้สวมชุดเกราะวาววับ หรือถือโล่และดาบที่ประทับตราสิงโตเหมือนในอดีต ทว่ายังคงความองอาจสง่างามไม่เปลี่ยนแปลง ชุดหนังที่ตัดเย็บอย่างง่ายๆ ขับรูปร่างสูงใหญ่ของเขาจนเด่นชัด ไหนจะใบหน้าที่มีมิติชัดเจนนั่นอีก ต่อให้มือทั้งสองไม่ถืออาวุธใดๆ เขาก็ยังเป็นอัศวินแสงอรุณในความทรงจำของเธอเสมอ


หลังจากเข้าไปกอดเขาแล้ว เอรินถึงได้สังเกตว่าสีหน้าของเขาดูแปลกไป


“มีอะไรหรือ” เธอถาม


“...” เขาลังเลสักครู่ “เจ้าชายทรงเชิญพวกเราไปจิบชาที่ปราสาทบ่ายนี้”


เอรินอึ้งไปเล็กน้อย “พวกเราหรือ” เธอเดาได้ทันทีว่าอีกฝ่ายกังวลเรื่องอะไร จึงลูบหลังเขาพลางส่ายหน้าว่า “เจ้าชายไม่เคยเห็นข้าเสียหน่อย คงไม่...เหมือนดยุกหรอก แล้วอีกอย่าง ข้าก็มีท่านอยู่ทั้งคนนี่นา”


“อืม” เฟร์รานพยักหน้า “ครั้งนี้ข้าจะปกป้องเจ้าให้ได้”


บ่ายนั้น เอรินแต่งตัวอย่างง่ายๆ เธอเลือกชุดกระโปรงยาวที่ดูเรียบร้อย แล้วเข้าปราสาทไปพร้อมกับสามี


องครักษ์นำพวกเขามาที่โถงรับแขก ไม่นานนัก ชายหนุ่มผมเทาคนหนึ่งก็ปรากฏตัวขึ้นที่หน้าประตู ไม่ต้องสงสัยเลย เขาก็คือผู้ปกครองดินแดนตะวันตก โรแลนด์ วิมเบิลดันนั่นเอง ข้างกายเขายังมีสุภาพสตรีอายุประมาณสามสิบกว่าปีอีกหนึ่งคน ท่าทางเธอดูสุขุมและทรงภูมิมาก ดูจากใบหน้าที่ยังคงความงามของเธอในตอนนี้ ก็พอจะมองออกว่าตอนสาวๆ เธอจะต้องสวยมากทีเดียว เอรินและสามีรีบลุกขึ้น โค้งตัวถวายบังคมอย่างรวดเร็ว


“ยินดีต้อนรับ คู่สามีภรรยาชิลต์” โรแลนด์นั่งบนเก้าอี้ใหญ่ “บนโต๊ะนี่เป็นขนมตำรับชาววังทั้งหมด พวกเจ้ากินกันตามสบายเถอะ ไม่ต้องเกรงใจไป”


“ขอบพระทัยพ่ะย่ะค่ะ แค่ได้มาดื่มชาที่นี่ก็นับเป็นเกียรติของกระหม่อมแล้ว” เฟร์รานตอบตามมารยาท


“สุภาพสตรีคนนี้ชื่อบุ๊ก เป็นผู้ดูแลกองการศึกษาในสำนักงานเมือง ข้าคิดว่าเจ้าน่าจะเคยพบนางแล้ว”


“พ่ะย่ะค่ะ” เขาพยักหน้าให้บุ๊กเพื่อแสดงความเคารพ “ข้ายังไม่ได้ขอบคุณท่านเลย หากไม่ใช่เพราะท่าน เอรินก็คงไม่ได้เป็นครูเร็วขนาดนี้”


ที่แท้บุ๊กก็คือคนที่ช่วยเธอนี่เอง เอรินคิดพลางส่งยิ้มขอบคุณให้เธอ


หลังจากคุยเรื่องสัพเพเหระได้สักครู่ เฟร์รานก็ลองหยั่งเชิงดู “ไม่ทราบว่าฝ่าบาททรงเรียกพวกเรามาที่นี่เพราะมีเรื่องอะไรหรือพ่ะย่ะค่ะ”


“เรื่องเกี่ยวกับการศึกษาน่ะ” โรแลนด์หยุดไปสักครู่ ก่อนจะมองไปทางเอริน “ได้ยินว่าก่อนหน้านี้เจ้าเคยทำงานในโรงละครหรือ เจ้าเป็นนักแสดงหรือ”


“เอ่อ...” เอรินไม่คิดว่าเจ้าชายจะถามคำถามนี้ “หม่อมฉันเคยขึ้นแสดงแค่ครั้งเดียวเท่านั้นเพคะ”


“คืออย่างนี้ ข้าตั้งใจจะเปิดการแสดงที่ลานเมืองทุกสุดสัปดาห์” เจ้าชายพูดตรงๆ “ข้ามีบทละคร คนเขียนบท และผู้กำกับแล้ว ขาดก็แต่นักแสดง เจ้ามีงานสอนไม่มาก และยังมีประสบการณ์ด้านการแสดงมาก่อน ข้าจึงอยากให้เจ้ามารับบทเป็นนักแสดงหลักของละครเรื่องนี้ แน่นอนว่าข้ามีค่าตอบแทนเพิ่มให้ด้วย ไม่รู้ว่าเจ้าจะยินดีหรือไม่”


“...” เอรินมองเจ้าชายอย่างไม่เชื่อสายตาตัวเอง เมื่อแน่ใจว่าอีกฝ่ายไม่ได้ล้อเล่นจึงพยักหน้าอย่างตื่นเต้น “ฝ่าบาทที่เคารพ หม่อมฉันยินดีอย่างยิ่งเพคะ”


เธอฝันจะได้ขึ้นแสดงบนเวทีมาตลอด นับตั้งแต่ออกจากโรงละครที่ป้อมมา เธอก็คิดว่าตัวเองคงไม่มีโอกาสได้แสดงละครอีกแล้ว เธอไม่เคยแสดงท่าทางเสียใจเมื่ออยู่ต่อหน้าเฟร์ราน แต่กลับเลือกที่จะเก็บความปรารถนานี้ไว้ลึกสุดใจ ไม่คิดเลยว่าเธอจะมีโอกาสคืนเวทีอีกครั้ง


“ผู้ชมละครพวกนี้ก็คือชาวเมือง ดังนั้นข้าจึงไม่ขออะไรมาก ขอแค่เล่าเนื้อหาออกมาได้ชัดเจนก็พอ ว่าแต่ตอนอยู่ที่ป้อมปราการลองซอง เจ้ามีเพื่อนประเภทที่ว่า...มีความรู้เรื่องละครในระดับหนึ่ง แต่ไม่มีโอกาสขึ้นแสดงทั้งที่อยากแสดงหรือไม่เล่า หากมีล่ะก็ เจ้าจะเขียนจดหมายไปหาพวกเขาก็ได้ บอกพวกเขาไปว่าที่เมืองชายแดนมีละครให้แสดงทุกสุดสัปดาห์ และมีค่าตอบแทนให้เท่าโรงละครที่ป้อมด้วย”


“พวกเขาก็จะได้แสดงด้วยหรือเพคะ หม่อมฉันรู้จักหลายคนเลยล่ะเพคะ!” เอรินดีใจจนออกนอกหน้า “หม่อมฉันกลับไปแล้วจะเขียนจดหมายหาพวกเขาทันที ลองมีโอกาสขึ้นแสดงล่ะก็ หม่อมฉันคิดว่าพวกเขาจะต้องอยากมาที่นี่แน่นอนเพคะ!”


“วิเศษ” โรแลนด์ยื่นสมุดสามเล่มให้เธอ “บทละครพวกนี้ข้าเรียงลำดับไว้แล้ว พวกเจ้าเริ่มแสดงตั้งแต่เรื่องที่หนึ่งเป็นต้นไป เนื้อหาในนั้นบุ๊กเป็นคนเรียบเรียงเอง มีแต่เรื่องใกล้ตัวชาวเมืองทั้งนั้น เจ้าจะเอากลับไปอ่านก่อนก็ได้ หากสงสัยตรงไหนก็ถามบุ๊กได้เลย”


“เพคะ ฝ่าบาท! ขอบพระทัยเพคะ!” เอรินค้อมตัวลง


...


“เช่นนี้จะดีหรือเพคะ” บุ๊กถาม “ละครพวกนั้นฝ่าบาททรงเขียนขึ้นเองทั้งนั้น”


“ไม่เป็นไรหรอก เพราะในสายตาพวกเขา เจ้าชายคงเขียนเรื่องหยาบๆ แบบนี้ไม่เป็นอยู่แล้ว” โรแลนด์บิดขี้เกียจ “แล้วอีกอย่าง หากไม่ได้เจ้าช่วยเกลาสำนวนให้ บทละครก็คงไม่เสร็จไวขนาดนี้”


“แต่หม่อมฉันกลับรู้สึกว่าเรื่องพวกนี้ไม่หยาบเลยนะเพคะ” เธอส่ายหน้า “แม้จะไม่รู้ว่าเหตุใดฝ่าบาทจึงทรงรู้ลึกขนาดนี้ แต่เรื่องพวกนี้ก็เป็นเรื่องใกล้ตัวชาวเมืองจริงๆ ทั้งยังให้ข้อคิดและความสนุกสนานด้วย หากเปิดแสดงเมื่อไรจะต้องได้รับความนิยมอย่างสูงแน่นอนเพคะ”


นั่นมันแน่นอนอยู่แล้ว โรแลนด์คิด บทละครสองเรื่องแรกเขาดัดแปลงมาจาก ‘ซินเดอเรลล่า’ และ ‘ไก่ขันตอนเที่ยงคืน ’ ซึ่งทั้งสองเรื่องนี้ก็ได้พิสูจน์ตัวเองมาแล้วอย่างยาวนาน เรื่องแรกบรรยายถึงความรักอันลึกซึ้งระหว่างสามัญชนและเชื้อพระวงศ์ ส่วนเรื่องหลังพูดถึงการต่อสู้ระหว่างชนชั้นล่างและเจ้าของที่ดินหน้าเลือด


แน่นอนว่าเขาแอบดัดแปลงเนื้อหาเดิมไปบ้าง อย่างนางฟ้าในเรื่องซินเดอเรลล่าก็ถูกเปลี่ยนเป็นแม่มด ส่วนเจ้าของที่ดินในเรื่องไก่ขันตอนเที่ยงคืนก็ถูกเปลี่ยนเป็นขุนนางผู้โหดเหี้ยม โรแลนด์วางแผนว่าหลังจากที่ละครสองเรื่องแรกได้ฝังแนวคิดให้ผู้ชมอย่างลึกซึ้งแล้ว เขาก็จะปล่อยผลงานเรื่องที่สาม ‘บันทึกของแม่มด’ เป็นเรื่องต่อไป และนี่ก็คือจุดประสงค์ที่แท้จริงของเขานั่นเอง


เขาเป็นคนแต่งละครเรื่องนี้เองทั้งหมด เนื้อหาละครพูดถึงเด็กสามคนที่กลายเป็นแม่มด แต่กลับมีชะตาชีวิตที่แตกต่างกัน เขาไม่ได้พูดถึงศาสนจักรตรงๆ แต่เน้นไปที่เรื่องราวของเด็กสามคนมากกว่า คนหนึ่งถูกพ่อแม่ทิ้ง คนหนึ่งถูกคนใช้ประโยชน์ ส่วนคนสุดท้ายโชคดีกว่าใคร เพราะเธอมีพ่อแม่ที่รักเธอและยอมสละชีวิตเพื่อปกป้องเธอ ในตอนสุดท้าย โชคชะตาจะนำพาเด็กทั้งสามให้มาเจอกัน และร่วมมือกันเอาชนะศัตรูที่หมายเอาชีวิตพวกเธอ จนกระทั่งได้พบความสุขอย่างคนทั่วไป


โรแลนด์ตั้งใจจะทำ ‘บันทึกของแม่มด’ เป็นละครซีรีส์สำหรับปรับเปลี่ยนมุมมองสามประการ ของคนที่เพิ่งย้ายมาอยู่ใหม่ ในละครที่หักมุมและซาบซึ้งตรึงใจจะสอดแทรกแนวคิดที่ว่าคนในครอบครัวของทุกคนอาจกลายเป็นแม่มดได้ทั้งที่พวกเธอไม่ใช่คนชั่วร้ายเลย


........................................




[Go To Next Chapter]( ./85.md)