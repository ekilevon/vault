##บทที่ 307 มัจจุราชจากฟากฟ้า
บอลลูนอากาศร้อนลอยอยู่ที่ความสูงสองพันกว่าเมตร ไลต์นิ่งคำนวณความสูงนี้ได้จากการบินในแนวดิ่ง
เพียงแค่เงยหน้า เธอก็เห็นชั้นเมฆที่ดูคล้ายกับอยู่ใกล้แค่เอื้อม มันเหมือนปุยฝ้ายที่เกาะตัวกันอย่างหลวมๆ แต่หากคิดจะสัมผัสมันจริงๆ ก็ยังต้องบินขึ้นไปอีกหลายร้อยเมตร
บอลลูนทั้งลูกถูกทาสีฟ้าสลับขาว หากมองจากที่ไกลๆ ก็เรียกได้ว่ากลืนไปกับท้องฟ้า เธอเองก็สวมชุดพรางเช่นกัน แม้แต่ ‘อีสต์วินด์หมายหนึ่ง’ ก็ยังถูกทาลายพรางด้วย เจ้าชายบอกว่าภารกิจครั้งนี้จะต้องทำอย่างแนบเนียนและกะทันหันที่สุด ดังนั้น กองทัพที่หนึ่งจึงลงจากเรือตั้งแต่ยังไม่ถึงท่าเรือเมืองซิลเวอร์ แล้วเดินเท้าต่อไปยังด้านหลังภูเขาใกล้ๆ
จากการสังเกตการณ์ของซิลเวีย เส้นทางเดินทัพครั้งนี้ปลอดภัยตลอดทาง ไม่มีใครสังเกตเห็นพวกเขาตั้งแต่ต้นจนจบ หลังจากตั้งค่ายเรียบร้อยแล้ว วันรุ่งขึ้น ดิสแตนต์เกซก็บินขึ้นอย่างช้าๆ เพื่อมุ่งหน้าไปปฏิบัติภารกิจทิ้งระเบิด
หากนับรวมระยะเวลาหนึ่งสัปดาห์ที่เสียไประหว่างการเดินทางด้วยแล้ว วันนี้ก็เป็นต้นเดือนที่สองของฤดูใบไม้ร่วงพอดี
เงาสีขาวที่กำลังบินอยู่หน้าบอลลูนก็คือเมซี เนื่องจากในตะกร้าบอลลูนสังเกตการณ์ไม่สะดวก เธอจึงทำหน้าที่นำทางและสำรวจพื้นที่แทนทุกคน หลังจากแปลงร่างเป็นนกเหยี่ยวหางขาวแล้ว ต่อให้อยู่บนท้องฟ้า เธอก็สามารถมองเห็นเส้นทางซึ่งเชื่อมไปยังเมืองหลวงและรถม้าที่วิ่งบนพื้นดินได้อย่างชัดเจน...แน่นอนว่าการมองในระยะไกลแบบนี้ ตาเหยี่ยวทำได้ดีกว่ากล้องส่องทางไกลมาก
โชคดีที่อีกฝ่ายไม่สามารถปรับวิถีระเบิดได้ ไลต์นิ่งคิด ไม่อย่างนั้นเธอคงไม่เหลืองานอะไรให้ทำแล้ว
“เหนื่อยหรือไม่” อันนาเกาะขอบตะกร้าถาม “เข้ามาพักเสียหน่อยสิ แถวนี้ไม่น่ามีปีศาจกระมัง”
สาวน้อยส่ายหน้า “ถ้าเป็นความเร็วระดับนี้ ข้าบินได้ทั้งวัน”
“เจ้าตื่นเต้นหรือไม่” เวนดี้ก็เข้ามาร่วมวงสนทนาด้วย
“ไม่แน่นอน” เธอเบ้ปาก “ข้าซ้อมมาไม่รู้กี่ครั้งต่อกี่ครั้งแล้ว แล้วอีกอย่าง วังหลวงก็ใหญ่โตออกอย่างนั้น ข้าไม่มีวันพลาดเป้าแน่นอน”
“อย่างนั้นหรือ” เวนดี้หัวเราะ “แต่ถึงอย่างนั้นก็อย่าฝืนล่ะ เจ้าชายตรัสแล้วว่าความปลอดภัยสำคัญที่สุด แล้วก็...เหตุการณ์ที่เกิดขึ้นตอนสำรวจเมืองปีศาจเมื่อครั้งก่อนน่ะ ไม่ใช่ความผิดของเจ้านะ”
“อะไรนะ ข้า...”
อีกฝ่ายพูดด้วยน้ำเสียงอ่อนโยนว่า “ใครๆ ก็ดูออกว่าระยะนี้เจ้าซึมไปมาก เจ้าไม่ได้กลัวการต่อสู้หรอก เจ้าแค่ยังไม่มีทักษะด้านนี้ก็เท่านั้น ต่อให้เป็นข้า ก็ใช่ว่าจะทำได้ดีกว่าเจ้าเสียเมื่อไร”
“ถูกต้อง แม่มดส่วนใหญ่น่ะไม่มีไหวพริบและทักษะเหมือนไนติงเกลหรอก” อันนาปลอบอีกฝ่าย “เจ้าเข้ามาพักสักครู่ดีกว่า ประเดี๋ยวตอนที่ปรับวิถีระเบิด น่าจะต้องใช้พลังอีกมาก”
พอได้ยินทั้งสองคนพูดแบบนั้น ไลต์นิ่งก็ส่งเสียงขึ้นจมูก แล้วบินคอตกเข้ามาในตะกร้าบอลลูน ทว่าเท้ายังไม่ทันแตะพื้นตะกร้า ร่างของเธอก็ถูกเวนดี้ดึงเข้ามากอด “ไม่มีใครโทษเจ้าหรอก ดังนั้นเจ้าก็อย่าโทษตัวเองเลย เข้าใจแล้วหรือไม่”
“อืม...”
…
หลังจากเดินทางมาตลอดช่วงเช้า เมซีก็กระพือปีกบินกลับมาที่ดิสแตนต์เกซ แล้วรายงานคนทั้งสามว่า “เมืองหลวงอยู่ตรงหน้านี้แล้ว พวกเราใกล้ถึงแล้วล่ะ”
ไลต์นิ่งบินออกจากตะกร้าบอลลูนไป แล้วยกกล้องส่องทางไกลขึ้นดู...เหมือนอย่างที่เจ้าชายว่าไว้ไม่มีผิด กำแพงเมืองอันใหญ่โตของเมืองหลวงยังคงเด่นชัดแม้มองจากบนฟ้า คล้ายกับมีใครวาดเส้นสีครามหยึกๆ หยักๆ ล้อมรอบเมืองไว้ ส่วนตรงกลางเป็นสีเทาหม่น จุดสีขาวขนาดใหญ่เท่าเล็บมือที่อยู่ในนั้นดูสะดุดตายิ่งกว่าสิ่งใด
หากทำตามแผนเดิม เธอก็ควรต้องโปรยใบปลิวก่อน จากนั้นจึงค่อยทิ้งอิสต์วินด์หมายเลขหนึ่งตามลงไป แต่หลังจากที่ทดลองมาหลายครั้ง ทุกคนก็พบว่า การควบคุมทิศทางกระดาษจากความสูงสองพันเมตรนั้นเป็นเรื่องที่เป็นไปไม่ได้เลย ต่อให้หาอะไรมาถ่วงไว้ก็ไม่ได้ผล และหากลดระดับความสูงของบอลลูนลงก็อาจถูกคนเห็นอีก เพราะอย่างไรเสียดิสแตนต์เกซก็มีขนาดใหญ่ และยิ่งถ้ามีกระดาษร่วงลงมาจากฟ้าเรื่อยๆ ด้วยแล้ว ก็ยิ่งไม่น่าหลุดรอดสายตาฝูงชนไปได้
ดังนั้น เจ้าชายจึงตัดขั้นตอนโปรยใบปลิวออกไป แล้วเปลี่ยนเป็นให้ทาซากระจายข่าวแทน ส่วนพวกเธอแค่ทิ้งระเบิดให้โดนเป้าหมายก็พอ
เวนดี้ควบคุมกระแสลม บังคับให้ตะกร้าบอลลูนลอยนิ่งอยู่เหนือเมืองหลวง
“พร้อมไหม”
“ดึงวาล์วได้เลย” ไลต์นิ่งพยักหน้า
จากนั้นเธอก็ได้ยินเสียงดังผึง ระเบิดลูกหนักร่วงจากตะกร้าบอลลูน พุ่งดิ่งลงไปด้านล่าง น้ำหนักของบอลลูนพลันลดลงอย่างกะทันหัน ทำให้มันดีดตัวขึ้นไปด้านบนทันที
ส่วนขั้นตอนที่เหลือนั้น เธอฝึกมาจนคล่องแล้ว
ร่มหน่วงความเร็วที่ส่วนท้ายของอีสต์วินด์หมายเลขหนึ่งกางออกด้วยแรงลม ไลต์นิ่งจึงไล่ตามระเบิดได้ทันในเวลาเพียงไม่กี่อึดใจ จากนั้นเธอก็เริ่มปรับทิศทางระเบิดทีละน้อย
เมืองหลวงไม่ใช่สถานที่แปลกใหม่สำหรับแม่มดในสมาคม ระหว่างการเดินทางไปตามหาภูเขาศักดิ์สิทธิ์ในดินแดนร้างนั้น พวกเธอเคยซ่อนตัวอยู่ในเขตเสื่อมโทรมของเมืองหลวงอยู่หลายเดือน เหตุผลแรกคือเพื่อกักตุนอาหาร เหตุผลต่อมาคือเพื่อหาสมาชิกใหม่ๆ เพิ่ม โซโรยากับเอคโคก็เข้าสมาคมในช่วงนี้เอง แม้ไลต์นิ่งจะไม่ได้อยู่ในเหตุการณ์ตอนนั้น แต่ก็มักได้ยินพวกเธอพูดถึงเป็นประจำ การล่าแม่มดในเมืองหลวงเข้มข้นกว่าเมืองอื่นๆ มาก แทบจะมีแม่มดถูกแขวนคอที่จัตุรัสในเขตเมืองชั้นนอกทุกเดือนก็ว่าได้ ดังนั้น พวกเธอจึงพยายามใช้เวลาอยู่ที่นี่ให้สั้นที่สุด เพราะยิ่งอยู่นานเท่าไร พวกเธอก็ยิ่งต้องทรมานจากการเห็นพี่น้องถูกสังหารนานขึ้น
ไลต์นิ่งไม่เคยรู้สึกดีกับเมืองหลวงอันเจริญรุ่งเรืองแห่งนี้เลย หากเธอสามารถทิ้งระเบิดลงบนหัวทอว์ฟิค แล้วล้มล้างการปกครองของเขาได้ เธอก็จะยินดีอย่างยิ่ง หากเปลี่ยนให้เจ้าชายโรแลนด์ปกครองอาณาจักรเกรย์คาสเซิลแทน โศกนาฏกรรมพวกนี้ก็คงไม่เกิดขึ้นกระมัง
ตอนนี้เธอมีโอกาสแก้ไขความผิดพลาดของตัวเองแล้ว
เสียงลมดังอู้อยู่ข้างหูเธอ ทิวทัศน์บนผืนดินขยายใหญ่ขึ้นเรื่อยๆ รายละเอียดต่างๆ ของปราสาทในเขตเมืองชั้นในค่อยๆ ปรากฏชัดขึ้นทุกที
วังหลวงมีขนาดใหญ่กว่าบ้านหลังเล็กๆ เตี้ยๆ ของชาวเมืองมาก...องค์ประกอบหลักๆ ของมันคือโถงใหญ่หลังคาโค้ง ห้องจัดเลี้ยง และหอคอยปราสาท ส่วนที่เหลือเป็นสิ่งก่อสร้างขนาดย่อมอย่างคอกม้า ค่ายทหาร และคลังเก็บของ เมื่อคิดถึงว่ากำแพงหอคอยที่สูงชันและโครงสร้างหลังคาที่ซับซ้อนจะเป็นอุปสรรคต่อการจุดชนวน เจ้าชายก็ตัดสินใจเลือกโถงวังหลวงเป็นเป้าหมายโจมตี
เมื่อระดับความสูงลดลงอย่างฮวบฮาบ ร่มหน่วงความเร็วก็ใกล้จะหลุดออกเต็มที ไลต์นิ่งดึงกลไกเพื่อให้ร่มหลุดจากตัวระเบิด จากนั้นก็กอดมันไว้แล้วบินพุ่งขึ้นไปด้านบนอย่างรวดเร็ว
ก่อนออกเดินทาง เจ้าชายกำชับเธออยู่หลายครั้งว่า จะต้องบินขึ้นไปอยู่ในระดับความสูงที่ปลอดภัยก่อนที่ระเบิดจะร่วงถึงพื้น และอย่าหันกลับไปมองเด็ดขาด ทว่าเธอห้ามความอยากรู้อยากเห็นไม่ได้ สุดท้ายก็แอบก้มลงมองอยู่ดี…
เธอเห็นแสงสว่างจ้าตาผุดขึ้นมาเหนือหลังคาวังหลวง ก่อนจะขยายตัวออกอย่างรวดเร็ว
แสงสีขาวอันเจิดจ้าเปลี่ยนเป็นแสงสีส้มสว่างภายในเวลาเพียงพริบตา จากนั้นมันก็ถูกกลบด้วยฝุ่นควันที่ม้วนตัวขึ้นมา หลังจากภาพตรงหน้าปรากฏขึ้นได้ไม่นาน ไลต์นิ่งก็ได้ยินเสียงระเบิดดังสนั่นหวั่นไหว เธอแทบจะเสียสมดุลไปในทันที
เธอไม่เคยเห็นสนามรบที่เต็มไปด้วยห่ากระสุนปืนใหญ่มาก่อน แต่หากเทียบกับอาวุธทรงพลังที่สามารถพ่นลูกเหล็กได้พวกนั้นแล้ว เสียงคำรามของอีสต์วินด์หมายเลขหนึ่งก็ดังกว่าเสียงของพวกมันทั้งหมดรวมกันเป็นสิบเท่า!
กลุ่มควันพุ่งผ่านบานหน้าต่างและช่องว่างระหว่างเสาทั้งสี่ด้านของโถงวังออกมา แล้วเข้าปกคลุมสวนดอกไม้และระเบียงทางเดินรอบนอกไว้อย่างมิดชิด เพียงไม่กี่อึดใจ หลังคาโค้งทรงกลมซึ่งเป็นเป้าระเบิดครั้งนี้ก็ปรากฏรอยร้าวขึ้นเป็นเส้นๆ
ไลต์นิ่งหยุดบินแล้วลอยตัวนิ่ง พลางกลั้นหายใจดูวาระสุดท้ายของโถงวังหลวง
รอยร้าวสีดำแผ่กระจายไปทั่วหลังคาราวกับน้ำหมึกที่ไหลบ่าอย่างบ้าคลั่ง จากนั้นหลังคาก็ไม่สามารถพยุงตัวเองได้อีก มันทิ้งตัวลงพร้อมกับเสียงโครมครามครั้งใหญ่ ฝุ่นควันพวยพุ่งขึ้นมาหนาแน่นเสียยิ่งกว่าก่อนหน้านี้
โถงใหญ่ของวังหลวงได้ทลายลงแล้วด้วยอานุภาพอันน่าสะพรึงของอีสต์วินด์หมายเลขหนึ่ง
........................................


[Go To Next Chapter]( ./220.md)