##บทที่ 265 ศัตรูคนสุดท้าย
ทอว์ฟิคเดินเข้าไปในห้องทรงกลมบนยอดหอคอยผู้ปกครองท่าเรือเคลียร์วอเตอร์
สิ่งก่อสร้างทรงหอคอยแห่งนี้สูงและแคบมาก ไม่เหมือนปราสาททั่วๆ ไป ดูท่าคงใช้ได้แค่ทำงานและชมทิวทัศน์เท่านั้น ไม่น่าจะใช้เป็นที่ประชุมขุนนางได้
ข้าวของภายในห้องยังคงวางอยู่ที่เดิม ราวกับเจ้าของห้องเพิ่งออกไปได้ไม่นาน อีกประเดี๋ยวก็กลับมาแล้ว โต๊ะสี่เหลี่ยมสีน้ำตาลแดงตั้งอยู่ตรงข้ามประตู หนังสือบนโต๊ะถูกจัดเรียงอย่างเป็นระเบียบ ตรงกลางโต๊ะมีเอกสารที่ยังเขียนค้างไว้อยู่หลายแผ่น พู่กันขนห่านยังคงปักคาขวดหมึก พร้อมให้หยิบขึ้นมาเขียนได้ทุกเมื่อ
ทอว์ฟิคเดินไปที่โต๊ะแล้วนั่งลงบนเก้าอี้ตัวใหญ่ บนเก้าอี้ปูเบาะรองซึ่งเย็บจากไม้ไผ่ ข้างๆ โต๊ะมีถังวางอยู่หนึ่งถัง คงใช้สำหรับบรรจุผลึกใสเพื่อไล่ความร้อนนั่นเอง แต่ว่าท้องฟ้าวันนี้ค่อนข้างมืดครึ้ม เมฆดำเหนือทะเลทิ้งตัวลงต่ำ อากาศภายในห้องไม่ร้อนเลยแม้แต่น้อย
ทอว์ฟิคก้มลงดมโต๊ะ ก็ได้กลิ่นหอมอ่อนๆ โชยเข้าจมูก...นั่นคือกลิ่นดอกทานตะวันสีฟ้าที่การ์เซียชอบที่สุด ต้นกำเนิดของมันอยู่ที่สันเขาโคลด์วินด์ หากเทียบกับโรสแมรีและกุหลาบแล้ว มันมีกลิ่นเฉพาะตัวที่เย็นสดชื่นกว่ามาก ราวกับมีหิมะจากดินแดนเหนือแทรกอยู่ในกลิ่นด้วย
ของที่ถูกใช้เป็นเวลานานย่อมมีกลิ่นผู้ใช้ติดอยู่เสมอ นั่นแสดงว่าเวลาปกติ น้องสาวของเขาคงจะนั่งเก้าอี้ตัวที่เขากำลังนั่งอยู่นี้ ใช้มือเท้าโต๊ะ ตั้งใจฟังรายงานจากบริวารหรือไม่ก็เขียนคำสั่งสักฉบับ
พอคิดถึงตรงนี้ เขาก็อดหัวเราะไม่ได้
“ฮ่าๆๆ...ฮ่าๆๆ...ฮ่าๆๆๆๆ...” ในที่สุด ทอว์ฟิคก็ทิ้งตัวพิงพนักเก้าอี้แล้วระเบิดเสียงหัวเราะดังลั่น
เขาชนะจนได้!
การ์เซียทิ้งท่าเรือเคลียร์วอเตอร์และดินแดนใต้ไป ก็ไม่ต่างอะไรจากทิ้งบัลลังก์เกรย์คาสเซิลเลย
ทันทีที่เขารู้ว่ากองเรือสำเภาดำกำลังเลาะแนวชายฝั่งทะเลมุ่งหน้าขึ้นเหนือ เขาก็รีบเรียกรวมบริวาร แล้วไล่พวกทาส นักเลง และนักโทษรวมห้าพันคนไปยังดินแดนใต้เพื่อโจมตีท่าเรือเคลียร์วอเตอร์ของการ์เซียทันที ตอนนั้นมีเพียงชาวทะเลทรายจากดินแดนใต้สุดเท่านั้นที่ทำสงครามต่อต้านเขา ไม่รู้ว่าการ์เซียเคยสัญญาอะไรกับคนพวกนี้ไว้ พวกเขาถึงได้สู้สุดใจขาดดิ้นขนาดนี้ และที่น่าโมโหที่สุดก็คือ พวกเขาก็มียาคลุ้มคลั่งเช่นกัน
สงครามครั้งนี้ดำเนินไปถึงเกือบครึ่งเดือน ทอว์ฟิคอาศัยข้อได้เปรียบเรื่องจำนวนคนบุกโจมตีอีกฝ่ายครั้งแล้วครั้งเล่า ทำลายแนวป้องกันของศัตรูอย่างต่อเนื่อง เป็นเหตุให้คนเกือบสามพันคนเสียชีวิตลงในสงครามแห่งการล้างผลาญครั้งนี้ หากไม่ใช่เพราะฤทธิ์ยาล่ะก็ กลุ่มคนร้อยพ่อพันแม่พวกนี้ก็คงไม่กล้าเหยียบสนามรบแม้แต่ก้าวเดียว ยิ่งจะให้ไปสู้กับชาวทะเลทรายที่ดุดันป่าเถื่อนพวกนั้นยิ่งไม่ต้องพูดถึง
และผลของสงครามก็คือ เขาเหยียบย่ำศพที่กองพะเนิน ปีนขึ้นสู่หอคอยผู้ปกครองท่าเรือเคลียร์วอเตอร์ได้สำเร็จ
‘ราชินีเคลียร์วอเตอร์’ กลายเป็นอดีตไปแล้ว ดินแดนใต้ของเกรย์คาสเซิลกลับมาอยู่ในเงื้อมมือเขาอีกครั้ง
“ใต้ฝ่าละอองฯ” อัศวินที่เฝ้าอยู่นอกประตูคงได้ยินเสียงหัวเราะอย่างเบิกบานของเขา จึงผลักประตูเดินเข้ามา
“ไม่มีอะไรหรอก” ทอว์ฟิคลุกขึ้นส่งสัญญาณให้อีกฝ่ายเดินตามตัวเอง ทะลุประตูข้างไปยังระเบียงด้านนอก
ลมทะเลที่เจือกลิ่นเค็มน้อยๆ พัดปะทะหน้ามา ชายชุดของเขาโบกสะบัดอยู่กลางสายลม เมฆดำที่อยู่ไกลออกไปเริ่มก่อตัวหนาแน่นขึ้นทุกที อีกไม่นานฝนคงตกลงมาห่าใหญ่
น่าเสียดายจริงๆ เขาคิด ตอนแรกยังอยากจะเห็นท่าเรือและหอคอยผู้ปกครองของน้องสามถูกเผาจนกลายเป็นขี้เถ้ากับตา แต่ตอนนี้ดูท่าว่าจะไม่ได้เห็นเสียแล้ว ตลอดครึ่งปีมานี้ เขานำทหารไปรบนอกเมืองตลอด แทบไม่ได้อยู่เมืองหลวงเต็มเดือนสักครั้ง จึงต้องฝากงานบริหารต่างๆ ให้อัครมหาเสนาบดีเป็นคนจัดการแทน...มาควิสวิคดูจงรักภักดีต่อเขามากก็จริง แต่ความจงรักภักดีนั้นย่อมไม่อาจต้านทานผลประโยชน์อันเย้ายวนได้ กูลอนเป็นตัวอย่างที่ชัดเจนที่สุด เขาจะต้องรีบกลับเมืองหลวงเพื่อควบคุมสถานการณ์ทางการเมืองที่เต็มไปด้วยคลื่นใต้น้ำโดยไว ดินแดนใต้แห่งนี้มักมีฝนตกติดต่อกันหลายวัน เขาไม่อาจรอจนฝนหยุดตกได้
“ข้าจะเดินทางกลับเมืองหลวงพรุ่งนี้เช้า” ทอว์ฟิคพูดขึ้น “นอกจากกององครักษ์และกองอัศวินแล้ว ข้าจะให้เจ้าดูแลทหารรับจ้างและอัศวินคนอื่นๆ ที่เหลือ เซอร์เอ็ด โฮธ ดูแลดินแดนใต้แทนข้าให้ดี อย่าให้ชาวทะเลทรายล่วงล้ำอาณาเขตเกรย์คาสเซิลได้อีกแม้แต่ก้าวเดียว”
“ใต้ฝ่าละอองฯ...ทรงให้กระหม่อมอยู่ที่นี่หรือพ่ะย่ะค่ะ” อัศวินหนุ่มจากตระกูลโฮธแห่งดินแดนเหนือชะงักไป “แต่กระหม่อมอยากต่อสู้เพื่อใต้ฝ่าละอองฯมากกว่า ใต้ฝ่าละอองฯ กระหม่อม...”
“การดูแลพื้นที่แถบชายแดนก็เป็นการต่อสู้เพื่อข้าเหมือนกัน ท่านเซอร์” ทอว์ฟิคขัดเขา “ฟังให้ดี ข้ายังมีธุระที่ต้องจัดการที่นี่อีกมาก ข้าจึงต้องทิ้งคนที่มีความสามารถและจงรักภักดีต่อข้าไว้เก็บกวาดเรื่องที่นี่”
“แต่ว่า...” เอ็ดดูลังเลอย่างเห็นได้ชัด
“ข้ารู้ว่าเจ้ากังวลเรื่องอะไร” พระราชาองค์ใหม่ตบไหล่เขายิ้มๆ “วางใจเถอะ เจ้าจะไม่อยู่ที่นี่ตลอดไปหรอก ประเดี๋ยวเสร็จธุระที่ท่าเรือเคลียร์วอเตอร์เมื่อไร ข้าก็จะย้ายเจ้ากลับเมืองหลวงทันที เวลานี้เกรย์คาสเซิลยังไม่เป็นปึกแผ่น ตราบใดที่ข้ายังยึดดินแดนตะวันตกไม่ได้ ข้าก็ยังต้องใช้อัศวินจำนวนมากในการบุกค่ายศัตรูอยู่ ข้าไม่มีวันทิ้งเจ้าไว้ที่นี่แน่นอน”
เอ็ดเงยหน้าขึ้น เผยให้เห็นดวงตาที่เปล่งประกาย จากนั้นจึงคุกเข่าลงหนึ่งข้างพลางพูดเสียงดังว่า “น้อมรับพระบัญชาพ่ะย่ะค่ะ ใต้ฝ่าละอองฯ”
“ลุกขึ้นเถอะ” ทอว์ฟิคพยักหน้าอย่างพอใจ “ภารกิจที่เจ้าต้องทำมีสามเรื่อง เรื่องแรกคือคุมตัวประชาชนที่ยังอยู่ท่าเรือเคลียร์วอเตอร์ไปเมืองหลวงให้หมด”
“ใต้ฝ่าละอองฯจะไม่ทรงแขวนคอคนทรยศพวกนี้หรือพ่ะย่ะค่ะ” อัศวินถามอย่างประหลาดใจ
“ไม่ พวกเขายังไม่ถือว่าเป็นคนทรยศโดยเนื้อแท้ เพราะหากพวกเขาจงรักภักดีต่อการ์เซียจริง พวกเขาคงไปจากที่นี่พร้อมกองเรือสำเภาดำแล้ว หากข้าสังหารคนพวกนี้ ก็มีแต่จะสมใจการ์เซียเปล่าๆ” แต่ว่าอิทธิพลของน้องสามก็แข็งแกร่งอย่างไม่น่าเชื่อจริงๆ เมืองแห่งนี้มีคนอยู่อาศัยหมื่นกว่าคนกับทาสที่จับมาจากเมืองอีเกิลอีกบางส่วน ทว่าคนที่ไม่ยอมทิ้งเมืองไปกลับมีเพียงสี่ร้อยกว่าคนเท่านั้น หากไม่ใช่เพราะชาวทะเลทรายต่อสู้อย่างสุดกำลังแล้วล่ะก็ เมืองท่าแห่งนี้ก็คงไม่ต่างอะไรจากเมืองร้าง
“ใต้ฝ่าละอองฯทรงพระเมตตา”
“เรื่องที่สองคือเผาท่าเรือ อู่ต่อเรือ และหอคอยผู้ปกครองทิ้งเสีย ข้าต้องการให้ทุกคนในดินแดนใต้เห็นว่ารังเก่าของการ์เซียถูกทำลายจนสิ้นซากแล้ว ต่อให้นางแอบหนีกลับมาได้ นางก็จะได้แค่ซากปรักหักพังเท่านั้น”
“พ่ะย่ะค่ะ” อัศวินรับคำ
“ส่วนเรื่องสุดท้ายคือรวบรวมผู้อพยพให้ข้า” ทอว์ฟิคมองเส้นขอบฟ้าพลางพูดอย่างเยือกเย็น “ใครก็ได้ที่ไม่มีที่ไป ไม่ว่าจะนักเลง โจรภูเขา หรือแม้แต่ชาวทะเลทรายก็ตาม จงรวบรวมมาให้ข้าให้หมด นับตั้งแต่เกิดสงครามเมืองอีเกิลมาจนถึงวันนี้ ดินแดนใต้ก็ไม่เคยอยู่ในความสงบเลยสักครั้ง ข้าเดาว่าน่าจะมีผู้ลี้ภัยกระจายอยู่ตามหมู่บ้านและเขตชุมชนรอบเมืองไม่น้อย เจ้าจะใช้วิธีไหนก็แล้วแต่เจ้า แต่ก่อนหน้าที่ข้าจะเปิดสงครามกับดินแดนตะวันตก เจ้าจะต้องรวบรวมคนให้ได้ห้าพันคนเป็นอย่างต่ำ”
การหลบหนีของการ์เซียพิสูจน์แล้วว่ากลยุทธ์สงครามของเขายังใช้ได้ผลเสมอ กลยุทธ์ที่ว่าก็คือ การใช้คนค่อนอาณาจักรมาผลาญกำลังรบของฝ่ายตรงข้าม...โดยปกติแล้ว อัศวินประมาณร้อยคนจะนำชาวเมืองหลายพันคนบุกโจมตีศัตรู ทั้งนี้อัศวินจะไม่ทำสงครามเอง แต่จะแค่แจกยาและควบคุมสถานการณ์สงครามเท่านั้น เมื่อมีข้อได้เปรียบเรื่องจำนวนคน เขาก็สามารถผลาญกำลังฝ่ายตรงข้ามได้อย่างต่อเนื่อง จนกระทั่งศัตรูไม่เหลือกำลังจะต้านทานเขาได้ในที่สุด จะว่าไปแล้วก็นับว่าการ์เซียตัดสินใจได้เด็ดขาดมากที่เลือกถอนกำลังหนีไป เพราะหากเธออยู่ที่ท่าเรือเคลียร์วอเตอร์ต่อ เธอก็จะต้องถูกประชาชนที่กินยาคุ้มคลั่งค่อยๆ ต้อนจนจนมุมอย่างไม่ต้องสงสัย
เวลานี้ ศัตรูของเขาเหลือเพียงโรแลนด์ วิมเบิลดันแห่งดินแดนตะวันตกคนเดียวเท่านั้น
........................................


[Go To Next Chapter]( ./178.md)