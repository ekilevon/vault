##บทที่ 201 กลับป้อมอีกครั้ง
โรแลนด์คิดถึงฤทธิ์ยา จึงไม่ได้ให้กองทัพที่หนึ่งตามโจมตีต่อทันที แต่ส่งไลต์นิ่งกับเมซีไปดูสถานการณ์อีกฝ่ายแทน


ทหารในแนวป้องกันที่ได้รับบาดเจ็บได้รับการรักษาทันที หลังจากจบสงคราม มีทหารบาดเจ็บเพียงห้าคนเท่านั้น และทุกคนก็บาดเจ็บเพราะถูกหอกสั้นแทงทั้งหมด โดยสี่ในห้านั้นเป็นคนของกองปืนใหญ่ แต่ที่น่าปลื้มใจที่สุดก็คือ ตอนที่ศัตรูเขวี้ยงหอกมาในระยะหนึ่งร้อยห้าสิบเมตรนั้น สมาชิกกองปืนใหญ่ไม่ได้ตกใจหนีกันลนลาน ทว่ากลับก้มตัวลง อาศัยรถปืนใหญ่เป็นโล่กำบัง มิหนำซ้ำยังสามารถกลับมาทำสงครามได้อีกครั้งภายในระยะเวลาอันสั้นด้วย


นาน่ารอรับคำสั่งอยู่หลังแนวป้องกันอยู่แล้ว ทันทีที่ศัตรูหันหลังหนีไป เธอก็รีบพาทีกวิ่งไปยังฐานที่มั่นของกองปืนใหญ่ เพื่อรักษาทหารที่ถูกหอกสั้นแทงโดยไม่สนใจเสียงปืนที่ดังสนั่น ไม่น่าเชื่อเลยว่าเมื่อครึ่งปีก่อน เธอยังเห็นเลือดแล้วหน้ามืดอยู่เลย


ในที่สุด คนเจ็บทั้งห้าก็ได้รับการรักษาจนหายดี ท่ามกลางเสียงโห่ร้องที่ดังกระหึ่ม ทหารจำนวนมากทำความเคารพเธอ พร้อมกับมองส่งเธอเดินออกจากสนามรบไป


จะว่าไปแล้ว ศัตรูที่มาครั้งนี้รับมือง่ายกว่าทหารพันธมิตรของดยุกมาก เพราะเมื่อไม่มียา เหล่าทหารพลเรือนที่เริ่มออกอาการทุรนทุรายก็มีสภาพย่ำแย่เต็มทน คนบางส่วนวิ่งไปได้สองสามกิโลเมตรก็ล้มลงนอนกับพื้น ไม่ยอมขยับเขยื้อนตัวอีก


กองทหารที่ไล่ตามมาคุมตัวพวกเขาไปที่ป้อมปราการลองซองอย่างรวดเร็ว ระหว่างนั้น กองทัพที่หนึ่งยังจับอัศวินได้อีกสองคนด้วย แม้พวกเขาจะไม่ได้กินยา ทว่าก็ไม่เหลือความคิดจะต่อสู้แล้ว พอเห็นทหารไล่ตามมาไม่ขาดสาย พวกเขาก็ตัดสินใจยอมแพ้ และขอเขียนจดหมายบอกครอบครัวให้มาไถ่ตัวเสียเลย


กว่าจะถึงป้อมปราการลองซองก็อีกสี่วันต่อมา


เมื่อได้ข้อมูลจากปากอัศวินที่ยอมจำนนพวกนั้น ไนติงเกลก็ทำลายกองกำลังศัตรูที่เฝ้าปราสาทได้อย่างง่ายดาย หัวหน้ากองถูกเธอฆ่าตายทันที ส่วนทหารพลเรือนอีกร้อยกว่าชีวิตต่างหลบหนีกันวุ่นวาย ทว่าสุดท้ายก็ไม่มีใครหนีรอดกับดักหน้าประตูใหญ่ที่กองทัพที่หนึ่งวางไว้ได้


คนของโรแลนด์เจอเปโรถูกขังอยู่ในคุกใต้ดินของปราสาท เขาดูผอมซูบลงไปพอสมควร คงเพราะความกังวลและความร้อนรนนั่นเอง ทว่าเขายังอยู่ในฐานะขุนนางตระกูลฮันนี่ซัคเคิล ดังนั้นจึงไม่ถูกทรมานอะไรมาก


หลังจากห่างหายกันไปถึงสามเดือน ในที่สุดเจ้าชายก็ได้เห็นหน้าตัวแทนปกครองคนนี้อีกครั้ง


“ฝ่าบาท กระหม่อมโชคดีเหลือเกินที่ได้เห็นฝ่าบาทอีกครั้ง” ในที่สุดเปโรก็คลายความพะวงลงได้ เขาเล่าเหตุการณ์ที่เกิดขึ้นในช่วงที่ผ่านมาให้โรแลนด์ฟังอย่างละเอียด “ไม่รู้ว่าทูตพวกนั้น...”


“ตายหมดแล้ว” โรแลนด์ที่นั่งพิงพนักเก้าอี้พูดอย่างไม่ใส่ใจ “นอกจากนี้ คนที่พวกเขาพามาอีกหนึ่งพันห้าร้อยคนก็ตายในสนามรบไปกว่าครึ่ง ส่วนพวกที่รอดมาได้ถูกจับขังคุกทั้งหมด”


เมื่อได้ยินว่าคณะทูตถูกฆ่าตายหมด เปโรก็อดแปลกใจไม่ได้ “ฝ่าบาท ฝ่าบาททรงทำเช่นนี้ พระราชาองค์ใหม่...ไม่สิ พระเชษฐาของฝ่าบาทจะต้องทรงเห็นฝ่าบาทเป็นเสี้ยนหนามแน่ๆ”


“ดังนั้น ข้าจึงควรยอมแพ้แล้วกลับเมืองหลวงแต่โดยดี ยอมให้เขาทำอะไรข้าก็ได้อย่างนั้นสิ” โรแลนด์สบตาอีกฝ่ายตรงๆ


ฝ่ายหลังเผลอก้มหน้าโดยไม่รู้ตัว “ไม่ใช่เช่นนั้นพ่ะย่ะค่ะ ฝ่าบาท...”


“เขาประกาศตัวเป็นศัตรูกับข้านับตั้งแต่พริบตาที่เขาส่งกองทัพมาเหยียบดินแดนตะวันตกแล้ว” เจ้าชายพูดอย่างสงบ “ทอว์ฟิค วิมเบิลดันต้องการยึดรวมอำนาจทั้งหมด ถึงได้ต้องเร่งลงมือขนาดนี้ เขาต้องการที่ดินและตำแหน่งมาแจกจ่ายขุนนางที่สนับสนุนเขา หากเจ้าต้องการแค่ความสุขสบาย เจ้าคงไม่ยอมปกครองป้อมแห่งนี้แทนข้าหรอกกระมัง เจ้าน่าจะรู้ดีนี่ว่า เจ้าจะเป็นใหญ่ในดินแดนตะวันตกได้ ก็ต่อเมื่อข้าได้เป็นพระราชาแห่งเกรย์คาสเซิลแล้วเท่านั้น” เขาหยุดไปเล็กน้อยก่อนจะพูดต่อว่า “และเพื่อไม่ให้เกิดปัญหาเช่นนี้ขึ้นอีก ข้าจะตั้งกองทหารสำหรับดูแลป้อมโดยเฉพาะ”


“กองทหารหรือพ่ะย่ะค่ะ” เปโรอึ้ง


“ถูกต้อง กองทหารที่ว่านี้จะมีหน้าที่ทำสงครามโดยเฉพาะ และมันจะต้องก่อตั้งขึ้นจากประชาชน ไม่ใช่อัศวิน” โรแลนด์อธิบายแผนของตัวเองอย่างช้าๆ “เจ้าคัดคนในป้อมมาให้ได้สามร้อยคน แล้วข้าจะให้คนของข้าฝึกพวกเขาทำสงครามเอง คนสามร้อยคนนี้จะต้องเป็นชาวเมืองธรรมดา ไม่เคยมีประวัติอาชญากรรม ไม่ใช่สาวกของศาสนจักร มีอายุระหว่างสิบหกถึงสามสิบปี และมีร่างกายแข็งแรงสมบูรณ์ดี ระหว่างการฝึก พวกเขาจะต้องอยู่ที่เมืองชายแดน ข้าจะเป็นคนหาอาวุธให้พวกเขาเอง ต่อไปอัศวินและกองลาดตระเวนของเจ้าจะเหลือหน้าที่แค่รักษาความสงบเรียบร้อยภายในเมืองเท่านั้น ส่วนรายละเอียดอื่นๆ ข้าเขียนไว้ในนี้แล้ว” เขายื่นกระดาษให้อีกฝ่าย “เจ้าจะประกาศรับสมัครและคัดคนตามเงื่อนไขในนี้เลยก็ได้”


วิธีที่ดีที่สุดในการปกป้องเมืองก็คือส่งทหารของตัวเองมาประจำการ แต่กองทัพที่หนึ่งมีสมาชิกไม่มาก ลำพังแค่ปกป้องเมืองชายแดนคนยังไม่ค่อยพอด้วยซ้ำ เรื่องจะแบ่งคนมาประจำการที่ป้อมนั้นยิ่งเป็นไปไม่ได้ใหญ่ ดังนั้น ทางเลือกที่พอเป็นไปได้ก็คือให้อีกฝ่ายหาคนมาให้เขาฝึกนั่นเอง


ไนติงเกลมีพลังจับโกหก เขาจึงสามารถตรวจสอบความบริสุทธิ์ใจของกองทหารได้ การปลูกฝังทัศนคติและวิธีฝึกทหารรูปแบบใหม่จะปั้นคนกลุ่มนี้ให้กลายเป็นกำลังรบอย่างรวดเร็ว ส่วนอาวุธที่จะให้พวกเขาใช้ก็คือปืนคาบศิลาแบบบรรจุกระสุนด้านหน้าที่กำลังจะถูกโละทิ้งนั่นเอง เพราะอาวุธชนิดนี้ต่อให้ตกไปอยู่ในมือศัตรูก็ไม่เป็นปัญหา นอกจากนี้ กองทหารกลุ่มนี้ยังจะทำหน้าที่ส่งข้อมูลและข่าวกรองด้วย หากมีใครคิดจะบุกป้อม โรแลนด์ก็จะรู้ตั้งแต่เนิ่นๆ


“กระหม่อมเข้าใจแล้วพ่ะย่ะค่ะ” เปโรพยักหน้า


“แล้วข้าจะตรวจคนที่เจ้าคัดมาอีกที อย่าได้คิดส่งสายสืบแฝงมาในกองทหารเป็นอันขาด เพราะมันไม่ก่อให้เกิดประโยชน์อันใด” โรแลนด์เตือน “สายสืบที่เจ้าส่งมาก่อนหน้านี้ ตอนนี้ถูกย้ายไปทำงานในเหมืองแล้ว หากเกิดเรื่องเช่นนี้ขึ้นอีก...”


“ไม่แล้วพ่ะย่ะค่ะ ฝ่าบาท” อีกฝ่ายปาดเหงื่อที่หน้าผาก “กระหม่อมจะไม่ทำเช่นนี้อีกแน่นอนพ่ะย่ะค่ะ”


“ต่อไปก็เป็นเรื่องศาสนจักร” เจ้าชายพิงพนักเก้าอี้อย่างพึงพอใจ “เจ้าคงยังไม่รู้ว่าโบสถ์ที่ป้อมถูกคนของทอว์ฟิคเผาไปแล้ว ปุโรหิตทาโรก็ถูกพวกเขาฆ่าตายแล้วเช่นกัน ตอนนี้ที่นั่นเหลือเพียงซากปรักหักพังเท่านั้น”


“พวกเขากล้าเผาโบสถ์เชียวหรือนี่” เปโรตกใจกับข่าวนี้ “เรื่องนี้...ข้าต้องรายงานให้ทางเฮอร์มีสรู้”


ศาสนจักรมีกฎว่า พระราชาและผู้ปกครองมีหน้าที่ปกป้องศาสนสถานในดินแดนใต้ปกครองไม่ให้ใครมาทำลายได้ หากไม่สามารถหยุดยั้งผู้รุกรานได้ ก็ต้องส่งข่าวให้เมืองศักดิ์สิทธิ์รู้โดยเร็วที่สุด เปโรซึ่งเป็นอดีตทูตผู้เชี่ยวชาญเรื่องกฎเกณฑ์ต่างๆ ย่อมรู้เรื่องนี้ดี อย่างไรเสียข่าวนี้ก็ปิดไม่มิดอยู่แล้ว ป่านนี้สาวกผู้ภักดีในป้อมคงส่งจดหมายลับไปที่เมืองศักดิ์สิทธิ์ตั้งแต่วันเกิดเหตุแล้ว


“เจ้าจะได้รายงานเรื่องนี้แน่ แต่ข้าคงต้องปรับเนื้อหาในจดหมายก่อน” โรแลนด์ยกมุมปาก “เจ้าเขียนไปแค่ว่า ผู้บุกรุกคือกองกำลังของทอว์ฟิค วิมเบิลดัน หลังจากพวกเขาปล้นทรัพย์และเผาโบสถ์ได้ไม่นานก็ออกจากป้อมปราการลองซองไป ไม่รู้ว่ามุ่งหน้าไปที่ไหน แล้วก็ เจ้าเอาของสิ่งนี้ใส่ลงไปในจดหมายด้วย” เขาหยิบยาเม็ดออกมาจากกระเป๋าเสื้อแล้วส่งให้เปโร “บอกไปว่าเจ้าเก็บของสิ่งนี้ได้จากบริเวณใกล้ๆ โบสถ์ พวกเขาเห็นแล้วจะรู้เอง”


“มันคือ...อะไรหรือพ่ะย่ะค่ะ”


“ยาลับของศาสนจักร หรือก็คือเป้าหมายของทอว์ฟิค มันสามารถทำให้คนธรรมดามีพละกำลังเหนือมนุษย์ได้ภายในระยะเวลาสั้นๆ แต่หลังจากยาหมดฤทธิ์แล้ว คนกินจะค่อยๆ อ่อนแรงลงจนตายไปในที่สุด” โรแลนด์อธิบายคร่าวๆ “ทอว์ฟิคคิดจะใช้ยาชนิดนี้สร้างความแข็งแกร่งให้กองทัพ และสร้างความมั่นคงให้ตำแหน่งพระราชาที่กำลังง่อนแง่นเต็มที รับรองว่าศาสนจักรเห็นยาเม็ดนี้แล้วจะต้องเข้าใจเจตนาของเขาแน่”


ส่วนพวกเขาจะใช้มาตรการใดต่อไปนั้น นั่นก็เป็นอีกเรื่องแล้ว


“กระหม่อมน้อมรับพระบัญชาฝ่าบาท” เปโรตอบพลางเก็บเม็ดยาใส่อกเสื้อ


........................................




[Go To Next Chapter]( ./114.md)