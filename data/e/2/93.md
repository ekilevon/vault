##บทที่ 181 ‘ภาพวาด’ ของโซโรยา
หลังจากบารอฟออกไปแล้ว โรแลนด์ก็เก็บรายงานใส่ลิ้นชัก จากนั้นจึงมองไปทางไนติงเกล อยากจะถามเหลือเกินว่าเกิดอะไรขึ้นกับเธอกันแน่ ทว่าหลังจากลังเลอยู่ครู่ใหญ่ เขาก็ไม่ได้พูดอะไรออกไป


เขาเหมือนจะรู้คำตอบในใจอยู่แล้ว เรื่องแบบนี้พูดไปก็กระอักกระอ่วนใจเปล่าๆ หรือหากเดาผิดก็มีแต่จะยิ่งขายขี้หน้า ดังนั้น โรแลนด์จึงตัดสินใจเก็บงำคำพูดไว้ “พวกเราไปเนินเขาทิศเหนือกันดีกว่า”


“ทรงอยากรู้ว่าพลังของโซโรยาเปลี่ยนไปอย่างไรบ้างหรือเพคะ” แม้ไนติงเกลจะทำพฤติกรรมแปลกไปจากเดิมบ้าง ทว่าเธอก็ยังแสดงท่าทีเหมือนเดิมทุกอย่าง เธอถอดหมวกคลุมหน้าออกแล้วยิ้มว่า “เช่นนั้นก็ไปกันเถอะเพคะ”


หรือเขาจะคิดมากไปเอง โรแลนด์คิดพลางมองแม่มดที่เดินเร็วๆ เข้ามา


ประสบการณ์บนบอลลูนวันนั้นไม่ได้ส่งผลต่อคนเพียงสองคนเท่านั้น


เขาคิดไม่ถึงว่าโซโรยาจะเป็นแม่มดที่พัฒนาพลังได้เป็นคนต่อไป


อันที่จริง แม้แต่ตัวเธอเองก็ไม่ได้สังเกตเห็นความเปลี่ยนแปลงนี้ด้วยซ้ำ


โรแลนด์เองก็บังเอิญรู้เรื่องนี้เมื่อวานเหมือนกัน


ตั้งแต่เขามอบบอลลูนให้อันนาเป็นต้นมา บอลลูนลูกนั้นก็ถูกวางอยู่ในสวนมาตลอด หากใครอยากขึ้นบอลลูน ก็แค่เรียกอันนากับไลต์นิ่งเท่านั้น จนกระทั่งวันก่อนตอนฝนตก โรแลนด์นึกได้ว่าตะกร้าหวายโดนน้ำแล้วอาจเปื่อยและลอกได้ ต่อให้นำไปตากแดดก็ไม่ทนทานเหมือนเดิม ดังนั้นเลยจะย้ายมันเข้ามาในปราสาท


ตอนแรกเขาจะเรียกบ่าวไพร่ให้จัดการแทนแล้ว แต่พอมาคิดอีกที อย่างไรเสียบอลลูนลูกนี้ก็เป็นของขวัญที่เขามอบให้อันนา นอกจากนี้ เชือกและถุงบอลลูนก็ฉีกขาดได้ง่าย ดังนั้นจึงตัดสินใจย้ายมันเข้าปราสาทเอง ว่าแล้วก็เรียกฮัมมิงเบิร์ดมาด้วยกัน ทว่าสิ่งที่เขาเห็นนั้นทำเอาเขาถึงกับตะลึงงัน


ในตะกร้าบอลลูนเต็มไปด้วยภาพวาด...ภาพทั้งหมดเป็นภาพทิวทัศน์เมืองชายแดนจากมุมสูง ทว่ามันดูต่างจากภาพวาดเสมือนจริงอย่างที่เขาเคยเห็นมา ครั้งนี้ ภาพวาดของเธอกลับนูนออกมาได้ โรแลนด์ลืมเรื่องฝนที่โปรยปรายไปเสียสนิท เขาขยับเข้าไปดูใกล้ๆ ถึงได้พบว่า นี่เป็นครั้งแรกที่ภาพวาดของเธอมี ‘ความหนา’


ภาพวาดมีความหนาไม่ใช่เรื่องแปลก หากว่ากันตามทฤษฎี ภาพวาดจริงๆ ก็ควรต้องมีความหนาอยู่แล้ว...เพราะเนื้อสีก็มีความหนาของมันเอง ความหนาแบบนี้มีประโยชน์มากในภาพวาดสีน้ำมัน จิตรกรอาจใช้พู่กัน แปรง หรือมีดในการแต่งผิวสัมผัสให้สูงต่ำไม่เท่ากัน ทั้งนี้ก็เพื่ออาศัยมิติมาเพิ่มความสมจริง เป็นการยกระดับการสื่อสารของภาพวาด


แต่ผลงานของโซโรยาไม่ใช่แบบนั้น ภาพวาดของเธอไม่ได้วาดด้วยพู่กันกับสี ทว่าเป็นพลังวิเศษ


ดังนั้น ความหนาที่เกิดจากพลังวิเศษจึงดูประหลาดเป็นพิเศษ


เขายังจำได้ว่า ตอนที่เขาใช้มือลูบภาพป่าที่นูนออกมาเบาๆ นั้น เขารู้สึกราวกับกำลังลูบกิ่งไม้และใบไม้อยู่จริงๆ สัมผัสของพวกมันไม่แข็ง ทว่ากลับนุ่มนิ่มคล้ายแป้งเปียก และเมื่อเขาลูบพื้นดิน เขาก็รู้สึกได้ถึงความแข็งด้านราวกับกำลังลูบหินจริงๆ


เหลือเชื่อที่สุด


มิหนำซ้ำ ฝนที่ตกใส่ภาพวาดทิวทัศน์พวกนั้นก็ไม่ซึมเข้าหวายด้วย


ทันทีที่กลับมาถึงปราสาท เขาก็รีบเรียกโซโรยาเข้ามา ไนติงเกลยืนยันว่าพลังของเธอพัฒนาไปแล้วจริงๆ เธอมองผ่านหมอกมายา เห็นพลังในตัวโซโรยาไม่ได้เป็นกลุ่มไอสีทองเหมือนแต่ก่อนอีกต่อไป ทว่ามันกลับก่อตัวเป็น...ริบบิ้นที่หมุนวนไม่หยุด


...


โรแลนด์เดินมาถึงสวนหน้าโรงงานผลิตอาวุธ อันนาเห็นเขาก็ฉีกยิ้มกว้าง ปรี่มากอดเขาอย่างแนบแน่น


นับตั้งแต่เปิดใจคุยกันไปเมื่อครั้งก่อน เธอก็แสดงความหวานกับเขามากขึ้นกว่าเดิมมาก โรแลนด์ลูบศีรษะเธออย่างอารมณ์ดี ตัวหนีบผมสีเงินบนผมเธอสะท้อนประกายระยิบระยับอยู่ใต้แสงอาทิตย์


เขาเหลือบไปเห็นโซโรยาที่จะเข้ามาทักเขาเอาแต่ยืนทำอะไรไม่ถูก เธอเสมองไปทางอื่นหน้าแดงก่ำ แสร้งทำเหมือนไม่เห็นอะไร


“แค่กๆๆๆ” ไนติงเกลดึงโซโรยามาที่โต๊ะแล้วจงใจถามเสียงดัง “เจ้าวาดภาพพวกนี้เองทั้งหมดหรือ”


โรแลนด์ส่ายหน้ายิ้มๆ คลายอ้อมกอดจากอันนาแล้วเดินเข้ามา


บนโต๊ะเต็มไปด้วยผลงานของโซโรยา ภาพวาดพวกนั้นเป็นภาพทิวทัศน์ที่มองเห็นได้จากในสวน สิ่งที่ต่างไปจากเดิมก็คือความหนาของภาพ บางจุดก็นูนขึ้นมาเพียงหนึ่งมิลลิเมตร แต่บางจุดก็เกือบสามเซนติเมตร...นี่ก็คือแบบฝึกหัดที่โรแลนด์มอบหมายให้เธอเมื่อเช้านี้ เขาอยากรู้ว่า ‘สี’ ที่เกิดจากพลังวิเศษสามารถหนาได้มากที่สุดเท่าไร


“นี่คือภาพที่หนาที่สุดหรือ” โรแลนด์ใช้นิ้วแตะภาพที่หนาถึงสามเซนติเมตร พอสัมผัสถูกบริเวณที่เป็นท้องฟ้าสีฟ้าคราม เขาก็รู้สึกนุ่มเบาราวกับบริเวณนั้นไม่มีโครงสร้าง และเมื่อสัมผัสถูกกำแพงในสวน เขาก็รู้สึกถึงความสากอย่างหินกรวด


ดูท่าจะเป็นอย่างที่เขาคิดไว้จริงๆ พู่กันวิเศษที่พัฒนาแล้วไม่เพียงแต่วาดภาพที่มีสีสันและรูปทรงได้เหมือนจริงเท่านั้น แต่ยังให้สัมผัสได้เหมือนวัตถุจริงๆ ด้วย


“ยังหนาได้กว่านี้อีกเพคะ แต่หากหนามากกว่านี้ หม่อมฉันจะเสียพลังวิเศษไปเยอะกว่าเดิมมาก” โซโรยาชี้ไปที่วัตถุสีน้ำตาลบนโต๊ะ “หม่อมฉันตั้งใจจะวาดต้นไม้นอกกำแพง แต่วาดได้แค่ลำต้น พลังก็หมดไปกว่าครึ่งแล้วเพคะ”


“นี่ก็เป็นผลงานเจ้าหรือ” โรแลนด์ลองทาบมือดู พบว่าวัตถุชิ้นนั้นหนาถึงสิบเซนติเมตร “ข้ายังนึกว่าใครเอาเปลือกไม้มาตั้งไว้เสียอีก”


แต่ถึงอย่างนั้นก็ตาม แรงยึดเกาะระหว่างเปลือกไม้กับโต๊ะกลับเหนียวแน่นผิดธรรมดามาก เจ้าชายพยายามดึงมันขึ้นมาจากโต๊ะ จนกระทั่งขาโต๊ะทั้งสองข้างลอยขึ้นจากพื้นแล้ว เปลือกไม้ก็ยังไม่ยอมแยกจากโต๊ะ


ไนติงเกลใช้กริชเฉือนอยู่ครู่ใหญ่ก็เฉือนออกมาได้แค่มุมเล็กๆ เท่านั้น “อย่างกับฝังลงไปในโต๊ะเลย”


สุดท้ายอันนาจึงต้องลงมือเอง ไฟสีดำเปลี่ยนรูปทรงเป็นเส้นบางๆ ก่อนจะปาดผ่านหน้าโต๊ะไป สีก้อนนั้นผุดไอสีขาวๆ ออกมาก่อนจะหลุดออกจากหน้าโต๊ะ บริเวณหน้าตัดเรียบเนียนแต่ไม่มันวาว และมีรอยเผาสีดำหลงเหลือให้เห็น โรแลนด์หยิบสีชิ้นนั้นขึ้นมา ก็พบว่ามันเบากว่าที่เขาคิดไว้มาก


“เหตุใดอยู่ดีๆ เจ้าถึงเปลี่ยนสไตล์...ไม่สิ ข้าหมายถึง เหตุใดเจ้าถึงหันมาวาดภาพนูนเล่า” เขาถาม


“หม่อมฉันคิดว่า คงเพราะได้เห็นทิวทัศน์เช่นนี้เป็นครั้งแรกเพคะ” โซโรยาคิดไปด้วยพูดไปด้วย


“พอได้เห็นทุกอย่างจากมุมสูงแล้ว หม่อมฉันถึงได้พบว่าภาพวาดที่เคยวาดก่อนหน้านี้...หรือก็คือ ‘ภาพถ่าย’ ที่ฝ่าบาทตรัสว่างดงามเหมือนทิวทัศน์จริงทุกประการนั้น แท้จริงแล้วไม่ได้สมจริงเลย ยิ่งหลังจากที่ได้วาดภาพทิวทัศน์ลงบนตะกร้าด้วยแล้ว หม่อมฉันก็ยิ่งรู้สึกเช่นนี้” เธอหยุดไปเล็กน้อย แล้วค่อยๆ พูดอย่างช้าๆ “ต้นไม้มียอดเป็นทรงแหลม สามารถโยกตามแรงลมได้ ยอดเขาก็มีทั้งสูงและต่ำ เหมือนหน้าอกคนที่กระเพื่อมขึ้นลง ส่วนแม่น้ำฝังอยู่ในผืนดิน มีเรือแล่นไปมาเหนือผิวน้ำ นี่ต่างหากเพคะ ภาพทิวทัศน์ที่หม่อมฉันเห็น ไม่ใช่ภาพแบนๆ ไร้มิติ หม่อมฉันอยากให้ภาพวาดของหม่อมฉันสมจริงยิ่งกว่าเดิม อยากให้มันนูนออกมาได้เหมือนทิวทัศน์จริงๆ ที่หม่อมฉันเห็น แต่ไม่ว่าหม่อมฉันจะวาดซ้ำไปซ้ำมาอย่างไร ผลก็เหมือนเดิม...แต่ในขณะที่กำลังผิดหวังเสียใจนั้น หม่อมฉันก็นึกถึงเจ้าก้อนกลมที่ฝ่าบาทตรัสได้”


“เจ้าก้อนกลมหรือ” โรแลนด์เลิกคิ้ว


“เพคะ” เธอพยักหน้าเขินๆ “ความรู้ที่ฝ่าบาททรงสอนพวกเราน่ะเพคะ หม่อมฉันคิดว่าหากสรรพสิ่งประกอบขึ้นจากเจ้าก้อนกลมจริง ลวดลายที่หม่อมฉันวาดออกมาก็น่าจะเป็นเช่นนั้นด้วย ดังนั้น หม่อมฉันจึงลองดูอีกครั้ง คราวนี้หม่อมฉันจินตนาการว่าภาพที่วาดด้วยพู่กันวิเศษเป็นลูกกลมๆ สารพัดสี พวกมันทับถมกันขึ้นมาจนกลายเป็นก้อนสี จากนั้น...ภาพของหม่อมฉันก็ขยับได้ ป่าสีเขียวสดนูนขึ้นมา สายน้ำสีเขียวเข้มยุบลงไปจนเป็นแอ่ง จนในที่สุดก็ออกมาเป็นผลงานที่ฝ่าบาททอดพระเนตรอยู่เพคะ ตอนนั้นหม่อมฉันกับอันนาตกใจมาก หากไม่ใช่เพราะฝ่าบาททรงบอกหม่อมฉันทีหลัง หม่อมฉันคงคิดไม่ถึงจริงๆ ว่าพลังของหม่อมฉันพัฒนาไปแล้ว”


“ที่แท้ก็อย่างนี้นี่เอง”


“แต่หากเทียบกับไฟสีดำของอันนาล่ะก็ พลังใหม่ของหม่อมฉันคงทำประโยชน์อะไรไม่ได้ นอกจากทำให้ภาพวาดดูสมจริงขึ้นเท่านั้น” โซโรยาแลบลิ้น


“ไม่หรอก...ไม่ใช่เช่นนั้นแน่นอน” โรแลนด์ส่ายหน้า “สำหรับข้าแล้ว นี่ไม่ใช่ภาพวาดธรรมดาๆ เลย”


หากนำพลังชนิดนี้มาใช้แค่วาดภาพคงน่าเสียดายแย่ เขานึกถึงตะกร้าบอลลูนที่ถูกฝนสาดแต่กลับไม่เปียกน้ำ...แทนที่จะบอกว่ามันเป็นสี สู้บอกว่าเป็น ‘ผิวเคลือบ’ ที่เกิดจากพลังวิเศษจะดีกว่า


........................................




[Go To Next Chapter]( ./94.md)