##บทที่ 455 ก้าวที่สองของภารกิจสร้างเมือง
เพื่อเป็นการปลอบประโลมขุนนางที่ยังรู้สึกไม่สบายใจ โรแลนด์จึงจัดงานเลี้ยงอย่างยิ่งใหญ่ให้พวกเขาโดยเฉพาะ
กลางโถงใหญ่มีโต๊ะยาวปูผ้าขาวอยู่หนึ่งตัว ขุนนางที่มาร่วมงานนั่งลงรอบๆ โต๊ะนั้น ตรงกลางเป็นอาหารชนิดต่างๆ เหล้าชั้นดี และดอกไม้สด
หลังจากทุกคนดื่มไวน์ไปได้สองแก้ว บรรยากาศก็เริ่มเป็นกันเองมากขึ้น เมื่อขุนนางใหญ่ถูกกำจัดไปจนหมด และตระกูลแอลลาเฟียร์กับฮันนี่ซัคเคิลก็หันมาอยู่ข้างโรแลนด์แล้ว ขุนนางเล็กๆ ที่เหลือก็ย่อมไม่คิดต่อต้านเขาเป็นธรรมดา คำพูดคำจาล้วนแสดงเจตนาที่จะสวามิภักดิ์ต่อเขาทั้งสิ้น ในสถานการณ์แบบนี้ โรแลนด์รู้ดีว่านี่คือเวลาที่จะพูดเรื่องนโยบายจัดระเบียบการปกครองใหม่แล้ว
หลังจากอิ่มหนำสำราญกันแล้ว เขาก็แจกสมุดเล่มเล็กๆ ที่เตรียมไว้ให้ขุนนางแต่ละคน
มันคือ ‘สมุดภาพเพื่อการโฆษณา’ ที่เขาตั้งใจเตรียมมาอย่างดี
“ฝ่าบาท...นี่คืออะไรพ่ะย่ะค่ะ” ไม่นานนัก ก็มีขุนนางเอ่ยถามด้วยความแปลกใจดังคาด “เหตุใดภาพวาดข้างในจึงดูสมจริงขนาดนี้”
“ถูกต้อง อย่างกับของจริงอย่างไรอย่างนั้น”
“ภาพพวกนี้ไม่เหมือนภาพวาดแม้แต่น้อย...ไม่มีสีชนิดใดรังสรรค์ผลงานได้ละเอียดถึงเพียงนี้”
มิเสียทีที่เป็นขุนนางในเมืองใหญ่จริงๆ แค่นี้ก็รู้แล้วว่าคนพวกนี้มีความสามารถในการชื่นชมศิลปะเพียงใด โรแลนด์ปรบมือว่า “ภาพวาดพวกนี้ถูกวาดขึ้นโดยจิตรกรจริงๆ แต่จุดที่จิตรกรคนนี้ต่างจากจิตรกรทั่วไปก็คือนางเป็นแม่มด และสีที่นางใช้ก็คือพลังวิเศษที่อยู่รอบตัวพวกเรา”
คำพูดนี้ทำเอาทุกคนชะงักไป จะวางสมุดภาพก็ไม่ได้ จะไม่วางก็ไม่ควร
“ข้ากำจัดอิทธิพลของศาสนจักรในดินแดนนี้ไปหมดแล้ว พวกเจ้าจะกลัวอะไร” เจ้าชายเลิกคิ้ว “แม่มดไม่มีอะไรต่างจากพวกเราเสียหน่อย เรื่องนี้ข้าพิสูจน์มาแล้วหลายครั้ง”
“แค่ก...แค่ก” เปโรแทบจะสำลัก “ฝ่าบาทตรัสถูกแล้วพ่ะย่ะค่ะ”
“สมกับเป็นเจ้าชายลำดับที่สี่จริงๆ ฮ่าๆ...ฮ่า” ขุนนางคนอื่นๆ ก็พลอยหัวเราะเก้อๆ ไปด้วย
เอ่อ ดูเหมือนคำพูดเขาจะกำกวมไปหน่อยกระมัง โรแลนด์แสร้งทำเหมือนไม่มีอะไรเกิดขึ้น แล้วเปลี่ยนหัวข้อสนทนาไปเรื่องอื่นแทน...หลังจากเป็นเจ้าชายมาได้ปีกว่า เขาก็พบว่าความสามารถในการรักษาความสุขุมเยือกเย็น...หรือพูดอีกอย่างก็คือระดับความหน้าหนาของเขานั้นพัฒนาขึ้นอย่างก้าวกระโดด “ภาพประกอบพวกนี้มีไว้เพื่อเพิ่มความชัดเจนให้เนื้อหาเท่านั้น ประเด็นสำคัญอยู่ที่เรื่องราวที่ถูกบันทึกไว้ต่างหาก”
หลังจากที่พลิกดูอยู่ไม่กี่หน้า ออเรเลียน สาวน้อยแห่งตระกูลแอลลาเฟียร์ก็เงยหน้าขึ้นอย่างรวดเร็ว “นี่มันประวัติของขุนนางคนหนึ่งนี่”
“ออเรเลียน!” เลนดุเสียงเบา “เรียกฝ่าบาทสิ!”
“ถูกต้อง เขาเคยเป็นขุนนางในดินแดนตะวันตกมาก่อน” โรแลนด์ทำมือเป็นเชิงว่าไม่เป็นไร “พวกเจ้าบางคนน่าจะยังจำเขาได้อยู่”
“ฝ่าบาท...กระหม่อมรู้จักเขาพ่ะย่ะค่ะ” อัศวินคนหนึ่งเอ่ยขึ้น “ทีก ไพน์ เขาเป็นเพื่อนบ้านของกระหม่อม ที่ดินของพวกเราเคยอยู่ติดกัน”
“ข้าก็เคยเจอเขาเช่นกัน” ขุนนางอีกคนนึกย้อนกลับไป “ดูเหมือนเขาจะเป็นบารอนใช่หรือไม่พ่ะย่ะค่ะ บิดาเขาได้รับการแต่งตั้งจากท่านโจอี้ โคห์ล แต่พอท่านโจอี้ไปจากดินแดนตะวันตก ที่ดินของเขาก็เสื่อมโทรมลงทุกวัน”
“เวลานี้เซอร์ทีกอาศัยอยู่ที่เมืองชายแดน” โรแลนด์ยิ้มบางๆ “และสมุดภาพเล่มนี้ก็ได้บันทึกเหตุการณ์ตอนที่ข้าพบกับเขา...รวมถึงเรื่องราวที่เกิดขึ้นหลังจากนั้นด้วย ก็อย่างที่พวกเจ้าเห็นนั่นล่ะ เขาเป็นขุนนางที่ใช้ชีวิตอยู่ใต้ระบบปกครองใหม่ เวลานี้กำลังยุ่งอยู่กับการฝึกยิงปืน ประเดี๋ยวเดือนแห่งปีศาจสิ้นสุดลงเมื่อไร เขาก็คงพาบุตรสาวและบ่าวไพร่ไปล่าสัตว์ในป่าเร้นลับ เท่าที่ข้ารู้ หลังจากที่เขาขายที่ดินทางฝั่งตะวันออกของป้อมและหันไปใช้ชีวิตในเมืองชายแดนอย่างสงบสุขแล้ว เขายังได้เลื่อนตำแหน่งขึ้นอีกขั้น และมีทรัพย์สินเพิ่มขึ้นกว่าอีกเดิมหลายเท่าด้วย”
ความกลัวเกิดจากความไม่รู้ การต่อต้านระบบปกครองใหม่ก็เช่นกัน เนื่องจากพวกเขาไม่รู้ว่าการเปลี่ยนแปลงจะส่งผลอย่างไรต่อพวกเขา โรแลนด์จึงให้โซโรยาบรรยายสภาพความเป็นอยู่ในเมืองชายแดนของทีกออกมาในรูปแบบของการ์ตูน เพื่อใช้เป็นตัวอย่างการเผยแพร่ข้อมูลของเขา จะได้เป็นการลดความรู้สึกต่อต้านและความหวาดกลัวของพวกขุนนาง เพราะการ์ตูนสามารถสื่อเรื่องราวได้ชัดเจนกว่าตัวอักษรที่แสนน่าเบื่ออย่างเห็นได้ชัด
“พวกเจ้าคงรู้แล้วว่าข้ากำลังจะสร้างเมืองในดินแดนตะวันตก อันที่จริง ข้าวางแผนเรื่องนี้ไว้นานแล้ว ถึงตอนนั้น เมืองชายแดน ป้อมปราการลองซอง และพื้นที่แคบๆ ยาวๆ ระหว่างเมืองทั้งสองแห่งจะกลายเป็นแผ่นดินเดียวกัน” โรแลนด์พูดต่อ “บางคนอาจจะสงสัยว่า เมืองสองแห่งนี้อยู่ห่างกันค่อนข้างมาก จะเชื่อมต่อกันได้อย่างไร อันดับแรก ความหมายของคำว่าแผ่นดินเดียวกันหมายถึงในด้านการปกครอง หรือพูดอีกอย่างก็คือ เมืองใหม่จะใช้กฎหมายและนโยบายฉบับเดียวกัน นี่ก็คือเหตุผลที่ข้าต้องยึดอำนาจศักดินาและอำนาจปกครองของขุนนางคืน”
“ฝ่าบาท เช่นนั้นที่ดินของพวกเรา...”
“ก็จะยังเป็นของพวกเจ้าอยู่เหมือนเดิม” เขาแทรกอีกฝ่าย “ข้าบอกไปแล้วนี่ว่า การยึดอำนาจขุนนางไม่ได้หมายความว่าพวกเจ้าจะต้องเสียอะไรไป...ระบบศักดินาคือการแบ่งที่ดินของตัวเองให้คนอื่น เพื่อสร้างขุนนางในสังกัดของตัวเอง เป็นวิธีเสริมสร้างกำลังของตัวเองให้แข็งแกร่ง จะได้มีบริวารร่วมกันต่อต้านศัตรู หรือช่วยกันทำสงครามเพื่อฉกฉวยผลประโยชน์ต่อไป แต่ในระบบปกครองใหม่นี้ หน้าที่ป้องกันศัตรูภายนอกจะเป็นของกองทัพที่หนึ่งซึ่งถูกฝึกมาเพื่อการนี้โดยเฉพาะ แค่พวกเจ้าปฏิบัติตามกฎ พวกเจ้าก็จะได้ประโยชน์มากกว่าในอดีตมาก แทนที่จะมานั่งแบ่งผลประโยชน์เล็กๆ น้อยๆ กัน สู้รับผลประโยชน์เป็นก้อนใหญ่ไม่ดีกว่าหรือ”
เมื่อเห็นทุกคนเงียบไป โรแลนด์จึงจิบชาว่า “พวกเจ้าไม่เคยไปเมืองชายแดน หากจะไม่รู้ว่าผลประโยชน์นั้นสามารถงอกเงยได้มากเพียงใดก็ไม่ใช่เรื่องแปลก จะว่าไปแล้ว รายได้ในครึ่งปีหลังของเมืองชายแดนก็สูงถึงสามหมื่นเหรียญทองทีเดียว หากไม่ใช่เพราะเดือนแห่งปีศาจมาเร็วกว่ากำหนดล่ะก็ ดีไม่ดีเมืองชายแดนอาจมีรายได้มากกว่านี้เป็นหมื่นด้วยซ้ำ”
เหล่าขุนนางพากันสูดหายใจ “สะ...สามหมื่น”
โรแลนด์ถามสถานะทางการเงินของป้อมในปีที่ผ่านมาจากเปโรแล้ว รายได้ต่อปีของสำนักงานเมืองที่นี่ยังสูงไม่เท่าเงินจำนวนนี้ด้วยซ้ำ ยิ่งสำหรับขุนนางระดับล่างพวกนี้แล้วยิ่งไม่ต้องพูดถึง เงินแค่หนึ่งร้อยเหรียญทองก็ถือว่าเยอะแล้วสำหรับพวกเขา
“และพวกเจ้าซึ่งจะเป็นผู้ดูแลกิจการต่างๆ ของที่นี่ในอนาคต ก็จะได้รับผลตอบแทนที่น่าพอใจอย่างแน่นอน” เขาพูดต่อ “กลับมาที่เรื่องสร้างเมืองกันก่อน นอกจากในด้านการปกครองแล้ว ในด้านภูมิศาสตร์ เมืองทั้งสองแห่งก็จะค่อยๆ ใกล้กันมากขึ้นเช่นกัน อย่างเช่นตอนนี้ ข้ายังต้องใช้เวลาหนึ่งวันในการเดินทางจากเมืองชายแดนมายังป้อมปราการลองซองอยู่ แต่หากถนนหลวงสร้างเสร็จเมื่อไร ข้าก็จะใช้เวลาเดินทางทางบกน้อยกว่าหนึ่งวัน หากขี่ม้าหรือจักรยานก็น่าจะใช้เวลาเพียงครึ่งวันเท่านั้น ยิ่งถ้าเป็นพาหนะขนส่งที่เร็วกว่านี้ก็ยิ่งประหยัดเวลาใหญ่”
“จักรยานคืออะไรหรือเพคะ” ออเรเลียนถามอย่างสงสัย
“คือพาหนะขับขี่ที่อาศัยแรงมนุษย์ชนิดหนึ่ง สามารถวิ่งได้ไวบนพื้นราบ” เจ้าชายยิ้ม “ข้าบอกได้เลยว่าภายในห้าปี...ไม่สิ สามปีข้างหน้า พวกเราจะสามารถกินมื้อเช้าที่ป้อม แล้วไปทำงานต่อที่เมืองชายแดนได้เลย” เนื่องจากถนนหลวงเป็นเส้นตรงตลอดสาย จึงช่วยย่นระยะทางระหว่างเมืองทั้งสองแห่งให้เหลือเพียงหกสิบกิโลเมตรได้ ถ้าเป็นรถไฟหรือรถยนต์ ใช้เวลาแค่ครึ่งชั่วโมงก็ถึงจุดหมายแล้ว
ทว่า ขุนนางส่วนใหญ่ไม่ได้สนใจเรื่องนี้ อัศวินที่อ้างว่าเป็นเพื่อนบ้านของทีกถามขึ้นอย่างระมัดระวังว่า “ฝ่าบาท สิ่งที่ฝ่าบาทตรัสเมื่อครู่นี้ หมายความว่าฝ่าบาทจะทรงยกป้อมให้พวกเราดูแลหรือพ่ะย่ะค่ะ”
“ทั้งใช่และไม่ใช่” โรแลนด์ยักไหล่ “ก็อย่างที่ข้าพูดไปแล้วก่อนหน้านี้ หลังจากที่ข้าสร้างเมืองเสร็จแล้ว เมืองทั้งสองแห่งจะเป็นหนึ่งเดียวกันในด้านการปกครอง ป้อมจะกลายเป็นเขตเขตหนึ่งของเมือง และจะอยู่ใต้ความควบคุมของสำนักเทศบาลกลาง แต่ดูจากสถานการณ์ปัจจุบันแล้ว เมืองทั้งสองแห่งยังถือว่าไกลกันเกินไป ดังนั้น ข้าจึงจะตั้งสำนักงานเมืองย่อยขึ้นในพื้นที่ป้อม ในนั้นจะถูกแบ่งเป็นหน่วยงานต่างๆ ตามโครงสร้างปัจจุบันของเมืองชายแดน พวกเจ้าจะได้ทำงานในหน่วยงานพวกนี้ และจะได้รับผิดชอบดูแลกิจต่างๆ ในเมืองแห่งนี้”
“หน่วยงาน...ย่อยหรือพ่ะย่ะค่ะ” บรรดาขุนนางต่างผุดสีหน้างุนงง
“การปกครองพื้นที่สักพื้นที่ถือเป็นเรื่องที่ซับซ้อน แม้มันจะสามารถนำผลตอบแทนอันยิ่งใหญ่มาให้พวกเจ้าได้ แต่ในด้านการดำเนินงานนั้นไม่ใช่เรื่องง่ายเลย” โรแลนด์พูดตรงๆ “ดังนั้น หลังจากที่เมืองแห่งนี้กลับสู่ภาวะปกติแล้ว พวกเจ้าจะต้องตามข้าไปที่เมืองชายแดน เพื่อดูว่าสำนักงานเมืองที่สมบูรณ์แบบนั้นทำงานกันอย่างไร หลักสูตรการปกครองนี้ พวกเจ้าต้องตั้งใจศึกษาให้ดีเชียวล่ะ”
………………………………….


[Go To Next Chapter]( ./368.md)