##บทที่ 280 การซุ่มโจมตีที่แม่น้ำแดง (1)
กองเรือฝ่ายศัตรูเข้าใกล้ทางแยกแม่น้ำแดงช้ากว่าที่คิดไว้ครึ่งวัน จนกระทั่งช่วงบ่ายของวันที่สี่ กองเรือสิบลำถึงได้แล่นช้าๆ เข้ามาในขอบเขตสายตา
แวนนาที่รู้ข่าวแล้วเดินไล่ไปตามห้องแต่ละห้อง เพื่อสั่งกองปืนใหญ่ที่เขารับผิดชอบให้เตรียมพร้อม จากนั้นจึงกลับมาที่ตำแหน่งยิงของตัวเอง
“ศัตรูอยู่ไหนหรือ” ร็อดนีย์เปิดหน้าต่างเป็นช่องเล็กๆ แล้วมองออกไปด้านนอก
“ยังห่างจากพวกเราหลายร้อยเมตรอยู่” แคตคลอว์ซึ่งทำหน้าที่สังเกตสัญญาณธงร้องบอกขณะหมอบอยู่กับหน้าต่างหลังคา “ข้ายังมองไม่เห็นเงาพวกเขาด้วยซ้ำ หญ้าบนหลังคาเยอะจริงๆ”
นอกจากช่องหน้าต่างแล้ว ห้องแต่ละห้องยังเจาะรูบนหลังคาด้วย แค่เดินขึ้นบันไดดินไปสองขั้น ก็จะเห็นสถานการณ์ในแม่น้ำแดงได้อย่างชัดเจน
“หากเป็นเรื่องหญ้า ข้าว่าพลังของแม่มดผมเขียวคนนั้นน่าเหลือเชื่อที่สุดแล้ว” โพเมโลเช็ดกระสุนปืนใหญ่ที่มีรอยสนิม “ไม่ว่านางไปที่ไหน ต้นหญ้าบางๆ ก็โตพรวดพราดได้ราวกับเส้นผม ปกคลุมหลุมหลบภัยเสียมิดชิด ดูเผินๆ ไม่ต่างจากเนินดินทั่วไปแม้แต่น้อย”
“แม่มดผมเขียวอะไรกัน” แวนนาตำหนิ “นางชื่อลีฟ ตอนที่พวกเราสู้กับกองอัศวินของดยุกครั้งแรก นางก็ช่วยเสกเถาวัลย์ในป่าทั้งสองข้าง ทำให้พวกอัศวินอ้อมเข้าป่าไม่ได้ มิฉะนั้นหากคนพวกนั้นอ้อมมาตลบหลังพวกเราล่ะก็ พวกเราแย่แน่”
“ถ้าพูดถึงความมหัศจรรย์ ก็ไม่มีแม่มดคนไหนธรรมดาหรอก” ร็อดนีย์ยักไหล่ “ไม่ว่าจะสร้างหลุมหลบภัยภายในเวลาชั่วข้ามคืน เสกหญ้าและเถาวัลย์คลุมผิวดิน โบยบินอย่างอิสระบนท้องฟ้า หรือแม้กระทั่งแปลงร่างเป็นนกพิราบตัวใหญ่...ทั้งหมดนี้ก็ไม่ใช่เรื่องที่คนธรรมดาจะทำได้เลย”
“แต่คนที่มหัศจรรย์ที่สุดสำหรับข้าก็คือคุณหนูนาน่า” น้ำเสียงของแคตคลอว์เต็มไปด้วยความใฝ่ฝันและเฝ้าหวัง “ไม่รู้ว่าครั้งนี้ข้าจะโชคดีได้รับบาดเจ็บหรือไม่ หากข้าบาดเจ็บก็จะได้เห็นนางในระยะใกล้ ดีไม่ดียังอาจได้ฟังคำปลอบประโลมจากนางด้วย”
“ตั้งใจดูศัตรูเดี๋ยวนี้!” แวนนานิ่วหน้าตวาด “ขืนใครกล้าพูดจาเหลวไหลอีก ข้าจะให้ไปล้างส้วม!”
แคตคลอว์แลบลิ้นก่อนจะยื่นตัวออกไปด้านนอกอีกครั้ง
หัวหน้ากองปืนใหญ่แอบถอนใจเงียบๆ ทุกวันนี้ คนพวกนี้ไม่มีอาการตึงเครียดหรือมือไม้สั่นเหมือนเมื่อหลายเดือนก่อนตอนลงสนามรบครั้งแรกแม้แต่น้อย เขาเองก็ไม่แน่ใจเหมือนกันว่านี่เป็นความเปลี่ยนแปลงที่ดีหรือไม่ เพราะเขารู้สึกเหมือนพวกเขากำลังประมาทศัตรูเกินไป แต่ครั้นจะให้เขาดุด่าลูกน้อง เขาก็ทำไม่ได้ เพราะตัวเขาเองก็ไม่ได้ดีไปกว่ากันสักเท่าไร...นับตั้งแต่ได้เป็นทหารของเจ้าชายเป็นต้นมา ภาพการต่อสู้ในหัวของแวนนาก็เปลี่ยนไปอย่างสิ้นเชิง ดูเหมือนการต่อสู้อันโหดเหี้ยมอำมหิตจะไม่เกี่ยวข้องกับพละกำลัง ทักษะการต่อสู้ หรือความกล้าหาญอีกต่อไป พวกเขาแค่ทำตามขั้นตอนที่ท่องไว้เหมือนตอนฝึกซ้อมก็พอแล้ว แค่เตรียมตัวตามขั้นตอน รับมือศัตรูตามขั้นตอน และยิงตามขั้นตอน ชัยชนะก็จะลอยมาถึงมือ
ตัวอย่างที่เห็นได้ชัดที่สุดก็คือตอนที่พวกเขาสู้กับกองพลเรือนของพระราชาองค์ใหม่ ทั้งๆ ที่อีกฝ่ายมีกำลังคนมากจนน่าตกใจ และนักรบแต่ละคนก็อาจหาญไม่กลัวตาย ทว่าการต่อสู้ทั้งหมดกลับกินเวลาเพียงหนึ่งชั่วโมงเท่านั้น ขณะที่เก็บกวาดสนามรบ เขายังสังเกตด้วยว่าตัวเองไม่รู้สึกอ่อนเพลียแม้แต่น้อย คล้ายกับว่าเขาเพิ่งจะอบอุ่นร่างกายก่อนการฝึกซ้อมเสร็จ ศัตรูก็แตกพ่ายไปเสียแล้ว
หากวิธีการทำสงครามยังคงพัฒนาต่อไปในลักษณะนี้ จะเป็นไปได้หรือไม่ว่าวันหนึ่ง เขาจะสามารถทำสงครามได้โดยไม่ต้องเห็นหน้าศัตรู แค่อาศัยอุปกรณ์โลหะพวกนี้ ก็สามารถสังหารศัตรูที่อยู่ไกลออกไปเป็นพันกิโลเมตรได้แล้ว
ในขณะที่แวนนากำลังคิดฟุ้งซ่านอยู่นั้น เสียงร้องเตือนของแคตคลอว์ก็ดึงสติเขากลับมา
“ข้าเห็นศัตรูแล้ว!”
“บรรจุกระสุน!” แวนนาส่ายหน้า สลัดความคิดฟุ้งซ่านทิ้งไป แล้วสั่งการเสียงเข้ม
ภายในห้องเริ่มมีความเคลื่อนไหว ขั้นตอนพวกนี้ทุกคนซ้อมกันมาไม่รู้กี่รอบต่อกี่รอบแล้ว ต่อให้หลับตาก็ยังยัดห่อดินระเบิดและกระสุนปืนลงลำกล้องได้อย่างแม่นยำ ยิ่งถ้าไม่ต้องคำนวณองศายิงและการคืนตำแหน่งของปืนใหญ่ด้วยแล้ว กองปืนก็สามารถยิงกระสุนได้ภายในระยะเวลาเพียงยี่สิบลมหายใจเท่านั้น
แวนนาท่องแผนสงครามของเจ้าชายโรแลนด์กับขวานเหล็กได้ขึ้นใจ...ครั้งนี้ก็ไม่ต่างจากสงครามป้องกันเมืองชายแดนเท่าไรนัก คือรอให้คนสังเกตการณ์เห็นธงสีแดงของไลต์นิ่งก่อน จึงค่อยเปิดแผ่นกระดานที่บังช่องยิงออกแล้วยิงกระสุนออกไป โดยกองปืนใหญ่หมายเลขหนึ่งและสองซึ่งอยู่ติดฝั่งน้ำที่สุดจะใช้กระสุนลูกแตกยิงดาดฟ้าเรือ ส่วนกองปืนใหญ่ที่เหลือจะใช้กระสุนลูกตันยิงห้องโดยสารเรือ
เขารอสัญญาณธงสีแดงอย่างสงบ
...
เวลานี้ ต่อให้ไม่ใช้กล้องส่องทางไกล โลตัสก็เห็นกองเรือของพระราชาจอมปลอมเคลื่อนตัวเข้าใกล้จุดซุ่มโจมตีได้อย่างชัดเจน
หากเทียบกับเรือเดินทะเลที่มีเสาใบเรือสามถึงสี่ต้นแล้ว เรือพวกนี้ก็ดูเพรียวกว่าอย่างเห็นได้ชัด พวกมันไม่มีกราบเรือสูงและราวกั้น ลำเรือที่เตี้ยต่ำดูคล้ายกับลอยในระนาบเดียวกับผิวน้ำ นอกจากใบเรือที่พองนูนแล้ว ทั้งสองด้านของดาดฟ้าเรือยังมีกะลาสีนั่งประจำอีกฝั่งละแถว พวกเขากำลังขยับพายในมืออย่างช้าๆ
จนป่านนี้แล้ว เจ้าชายยังไม่สั่งการอะไรสักอย่าง
เธออดร้อนใจแทนไม่ได้ จุดสังเกตการณ์ตั้งอยู่บนยอดเนินสูงแห่งหนึ่ง แม้จะสามารถมองเห็นสนามรบได้ทั้งหมด แต่ก็อยู่ห่างจากแม่น้ำค่อนข้างมาก ตอนนี้ทั้งไลต์นิ่งและเมซีก็ไม่ได้อยู่กับเจ้าชายแล้ว กว่าทหารจะถ่ายทอดคำสั่งไปถึงกองทหารแต่ละกองก็ต้องใช้เวลาเพิ่มอีก หากช้ากว่านี้ กองเรือศัตรูก็จะแล่นผ่านทางแยกแม่น้ำไปแล้ว
ทว่า ในจังหวะที่เรือลำหน้าสุดกำลังจะแล่นผ่านบ้านดินไป และโลตัสกำลังจะเอ่ยเตือนด้วยความอดรนทนไม่ไหวนั้น เสียงอึกทึกครั้งใหญ่ก็ดังสนั่นทั่วผิวน้ำ ราวกับมีคนส่งสัญญาณโจมตีก็ไม่ปาน ประกายไฟและควันหนาสิบกว่าสายพลันพุ่งออกมาจากในบ้านดิน เสียงตูมตามราวกับฟ้าร้องดังขึ้นอย่างไม่ขาดสาย
เกิดอะไรขึ้นกันแน่
โลตัสเลื่อนสายตาไปที่แม่น้ำอีกครั้ง จากนั้นก็แทบไม่เชื่อสายตาตัวเอง...เธอไม่เห็นอัศวินหรือทหารรับจ้างสักคน ทว่าดาดฟ้าเรือลำแรกของศัตรูกลับปะทุออกคล้ายกับหม้อที่ระเบิดแตก เศษไม้และชิ้นส่วนมนุษย์กระจายไปทั่วทุกทิศทาง กะลาสีที่กำลังพายเรือพวกนั้นตายลงไปกว่าครึ่ง เลือดที่กระฉูดขึ้นมาเป็นสายย้อมดาดฟ้าเรือจนกลายเป็นสีแดงฉาน
เมื่อแรงขับเคลื่อนหายไปครึ่งหนึ่ง ความเร็วของเรือก็ลดลงอย่างรวดเร็ว ทว่าเสียงโครมครามยังคงดังอย่างต่อเนื่อง ไม่นานนัก เสาใบเรือที่ตั้งตระหง่านอยู่กลางเรือก็ถูกเงาดำพุ่งกระแทกจนหักไปครึ่งหนึ่ง หลังจากโงนเงนอยู่สักครู่ก็ร่วงลงพื้นเสียงดังสนั่น ฟาดอัศวินสองคนที่เพิ่งปีนออกมาจากห้องโดยสารจนล้มคว่ำ
เรือเริ่มลอยถอยหลังไปด้วยแรงผลักของกระแสน้ำ เรือลำอื่นๆ จึงต้องหลบไปอีกด้าน คนจำนวนมากได้ยินเสียงความเคลื่อนไหวก็ทยอยกันออกมาจากห้องโดยสาร ต่างมองเรือนำขบวนที่พังพินาศด้วยสีหน้าตื่นตะลึง คล้ายกับไม่รู้จะทำอย่างไรดี
จากนั้นการโจมตีอันสยดสยองก็เบนเป้ามาที่เรือลำที่สอง
ดาดฟ้าเรือที่มีคนแน่นกว่าก็ย่อมเห็นละอองเลือดได้ชัดเจนกว่า โลตัสเห็นกับตาว่า หลังจากที่เสียงกึกก้องราวกับฟ้าร้องดังขึ้น บริเวณที่ศัตรูยืนเบียดกันแน่นก็กลับปรากฏพื้นที่ว่างสีแดงสดขึ้นมาหลายแถว และผู้เคราะห์ร้ายที่ยืนอยู่ในพื้นที่ดังกล่าวก็ถูกฉีกร่างออกเป็นชิ้นๆ บางคนยังไม่ตายก็กอบลำไล้ที่ไหลออกมาพร้อมกับร้องโหยหวนด้วยความทรมาน ส่วนคนที่รอดมาได้ก็พากันกระโดดลงแม่น้ำหนีตาย ไม่กล้าอยู่บนดาดฟ้าเรือสยองขวัญต่อแม้เพียงอึดใจ
ในที่สุดเธอก็เข้าใจความหมายของประโยคที่ว่า ‘พวกเขาผ่านไปไม่ได้หรอก’ ที่เจ้าชายพูดแล้ว เพียงแต่...ทหารของเจ้าชายทำได้อย่างไร
........................................




[Go To Next Chapter]( ./193.md)