##บทที่ 238 จะเสียใจได้อย่างไร
หนึ่งสัปดาห์ต่อมา กองทัพที่หนึ่งและเหล่าแม่มดก็เดินทางกลับถึงเมืองชายแดน หากนับตั้งแต่วันที่พวกเขาออกเดินทางจนถึงวันนี้ก็ประมาณครึ่งเดือนได้ ภารกิจครั้งนี้ใช้เวลามากกว่ากำหนดการเดิมไปห้าวัน
เหตุผลหลักๆ ก็คือขณะที่กองเรือกำลังเดินทางกลับนั้น เปโร ผู้ดูแลป้อมปราการลองซองส่งคนมารายงานว่า เกิดโรคประหลาดระบาดขึ้นในป้อม
เรื่องนี้โรแลนด์ได้เตือนเปโรไว้ตั้งแต่เนิ่นๆ แล้ว ดังนั้นเมื่อเกิดโรคระบาดขึ้นมา เปโรจึงใช้มาตรการคัดแยกผู้ป่วย ปิดล้อมพื้นที่ที่เกิดโรค แล้วส่งข่าวบอกเมืองชายแดนทันที
โรแลนด์ได้รับรายงานเรื่องโรคระบาดแล้ว ก็ให้เมซีบินเลียบแม่น้ำแดงไปทางทิศตะวันออกเพื่อหาเรือของกองทัพที่หนึ่ง จากนั้นจึงบอกให้พวกเขาเปลี่ยนเส้นทางที่แยกแม่น้ำ มุ่งหน้าไปรักษาโรคระบาดที่ป้อมปราการลองซองก่อนจึงค่อยกลับเมืองชายแดน
โรแลนด์นำสมาชิกกองทัพที่หนึ่งที่เหลืออยู่และครอบครัวของคนที่ไปเมืองหลวงมารอรับพวกเขาที่ท่าเรือ เสียงเพลงมาร์ชทหารที่คุ้นเคยดังคลอมาตามสายลม เหล่าทหารทั้งหลายทำความเคารพเจ้าชายด้วยความตื้นตันใจ หลายคนถึงกับคุกเข่าลงหนึ่งข้างเหมือนอัศวินพร้อมกับเปล่งเสียงทรงพระเจริญด้วย ทันที่เท้าของพวกเขาแตะท่าเรือ เหล่าญาติสนิทก็วิ่งมากอดพวกเขาตัวกลม ด้านเอคโคก็ส่งเสียงพลุขึ้นมาอย่างถูกที่ถูกเวลา บรรยากาศที่ท่าเรือจึงคึกคักขึ้นมาทันตา บรรดาทาสและผู้อพยพจำนวนมากเห็นดังนั้นก็กรูมาดูกันใหญ่
พอกลับมาถึงปราสาท ขวานเหล็กก็รายงานภารกิจครั้งนี้อย่างไม่ขาดตกบกพร่อง
“เจ้าบอกว่า ศัตรูที่โจมตีกองทัพที่หนึ่งครั้งนี้มีแม่มดด้วยหรือ” โรแลนด์คิดอยู่สักครู่ “คงไม่ใช่คนของพวกนักเลงแน่”
“ทาซาก็คิดเช่นนั้นพ่ะย่ะค่ะ เขาคิดว่านักเลงพวกนั้นน่าจะถูกผู้มีอิทธิพลส่งมามากกว่า มิฉะนั้นพวกเขาไม่มีทางทิ้งอาณาเขตตัวเองไปไหนแน่ และคนที่สามารถสั่งการนักเลงใต้ดินและควบคุมแม่มดในเมืองหลวงได้ ก็มีแค่พระราชาทอว์ฟิคกับศาสนจักรเท่านั้น” ขวานเหล็กพูด “เพราะหากเป็นขุนนางชั้นสูงทั่วไปล่ะก็ ย่อมไม่มีเงินมากพอจะจ้างขบวนการใต้ดินที่ใหญ่ที่สุดให้ออกมาเคลื่อนไหวทั้งหมดได้แน่นอน”
“ทอว์ฟิคยังอยู่ที่ดินแดนตะวันออก มิหนำซ้ำฝ่ายนั้นยังกล้าส่งแม่มดมาสู้เพียงลำพังอีก ข้าว่าน่าจะเป็นฝีมือของศาสนจักรนี่ล่ะ” โรแลนด์นึกถึงเรื่องราวของเวนดี้และแอชเชสขึ้นมา ก็คิดว่าหากศาสนจักรจะแอบเลี้ยงแม่มดไว้ก็คงไม่แปลก “เจ้าแน่ใจนะว่านางตายแล้ว”
“นางถูกไนติงเกลยิงเข้ากลางอก ช่องอกแหลกละเอียดเลยพ่ะย่ะค่ะ” ขวานเหล็กพยักหน้า “พวกเราลากศพนางไปฝังที่นาข้าวสาลี ถึงได้พบศพทหารที่ยืนยามที่นั่นด้วย”
กองทัพสามร้อยคนถูกนักเลงกลุ่มใหญ่โจมตีในคืนสุดท้าย ผลคือตายหนึ่งเจ็บสี่ คนตายตายด้วยน้ำมือของแม่มดฝ่ายศัตรู ส่วนคนเจ็บถูกศัตรูที่บุกมายิงด้วยหน้าไม้ ปืนยาวลูกโม่ที่ยิงอย่างต่อเนื่องช่วยให้พวกเขาจบสงครามได้โดยปราศจากการต่อสู้ประชิดตัว คนเจ็บได้รับการปฐมพยาบาลขั้นต้นอย่างถูกต้อง พอกลับถึงเมืองชายแดนก็ได้รับการรักษาจากนาน่าต่อทันที...เนื่องจากมีลิลลี่อยู่ในกองเรือด้วย พวกเขาจึงไม่ต้องกลัวเรื่องบาดแผลติดเชื้ออีกต่อไป ตราบใดที่ลูกหน้าไม้ไม่ได้ยิงถูกอวัยวะสำคัญและพวกเขาสามารถห้ามเลือดได้ทัน โอกาสที่คนเจ็บจะรอดชีวิตก็สูงมาก
สรุปว่า ผลการทำสงครามต่างถิ่นครั้งแรกของกองทัพที่หนึ่งเป็นที่น่าพอใจอย่างยิ่ง ส่วนเรื่องที่มีคนแอบจู่โจมและบุกเข้าไปในค่ายนั้น เขายังไม่รู้รายละเอียดเท่าไรนัก ตอนนี้เขารู้แค่ว่าต่อไปจะต้องจัดตำแหน่งคนเฝ้ายามทั้งในที่ลับและที่แจ้ง เพื่อให้พวกเขาสามารถสอดส่องกันเองได้ งานนี้คงต้องให้ขวานเหล็กเป็นคนจัดการอีกตามเคย
“ลำบากเจ้าแล้ว พรุ่งนี้ข้าจะจัดพิธีมอบรางวัลที่ลานเมืองใจกลางเมืองชายแดน ฝากเจ้าไปประกาศให้กองทัพที่หนึ่งรู้ที”
หลังจากขวานเหล็กออกไปแล้ว โรแลนด์ก็ถอนหายใจยาว
“ทำได้ไม่เลวนี่” เขาหยิบถุงปลาแห้งในลิ้นชักออกมาวางบนโต๊ะ “หากไม่มีเจ้า พวกนางคงเป็นอันตรายน่าดู”
ไนติงเกลปรากฏตัวขึ้นก่อนจะหยิบปลาแห้งไปยิ้มๆ “หม่อมฉันก็บอกตั้งแต่ก่อนออกเดินทางแล้วนี่เพคะ ว่ามีหม่อมฉันอยู่ทั้งคน”
“แม่มดคนนั้นฝีมือเป็นอย่างไร”
“แคล่วคล่องว่องไว ดุดันเด็ดขาด น่าจะผ่านการฝึกมาหลายปีอยู่เพคะ หากไม่ใช่เพราะหม่อมฉันหนีเข้าหมอกมายาตอนที่นางหันมาโจมตีล่ะก็ ดีไม่ดีหม่อมฉันอาจถูกผงพิษของนางไปแล้ว” ไนติงเกลยักไหล่ก่อนจะเล่าเหตุการณ์การปะทะกันให้เขาฟังคร่าวๆ แต่เขารู้ว่าเหตุการณ์ทั้งหมดนี้เกิดขึ้นในเวลาเพียงชั่วพริบตาเท่านั้น “เดิมที่หม่อมฉันก็ไม่อยากสังหารนางหรอกเพคะ...แต่พอเห็นแววตานางตอนที่นางจะแทงเวนดี้แล้ว หม่อมฉันก็รู้ทันทีว่าคงไม่มีอะไรหยุดนางได้ นอกจากความตาย”
“...” โรแลนด์เงียบไปครู่หนึ่ง “เจ้าจำได้หรือไม่ว่า ตอนที่พวกเราเอาชนะกองทัพของทอว์ฟิคกลับมาแล้ว เจ้าพูดอะไรกับข้า”
ไนติงเกลคิดอยู่สักครู่ก็ตอบว่า “ ‘นี่ไม่ใช่ความผิดของฝ่าบาท’ ”
“ถูกต้อง” เขาพยักหน้า “หากนางเป็นแม่มดที่ศาสนจักรชุบเลี้ยงมาตั้งแต่เด็ก นางย่อมต้องมองพวกเจ้าเป็นพวกนอกรีตหรือสิ่งชั่วร้ายแน่นอน นางมีความคิดที่มั่นคงมาก หากคิดจะเปลี่ยนความคิดนางก็ต้องใช้เวลาหลายปีทีเดียว...อย่างน้อย เจ้าก็ช่วยชีวิตพวกเวนดี้ไว้ได้”
ไนติงเกลหัวเราะออกมา “ฝ่าบาททรงกำลังปลอบหม่อมฉันอยู่หรือเพคะ”
“เอ่อ...” โรแลนด์กระแอม “ข้าคิดเช่นนั้นจริงๆ”
“วางพระทัยเถิดเพคะ หม่อมฉันไม่มีวันเสียใจเพราะศัตรูแน่ แม้นางจะเป็นแม่มด แต่ทางที่นางเลือกกับอนาคตที่หม่อมฉันอยากเห็นนั้นต่างกันเกินไป เรื่องนี้หม่อมฉันคิดได้ตั้งแต่ตอนขึ้นเรือกลับแล้วเพคะ” ไนติงเกลหยิบปลาแห้งยัดใส่ปาก “เอาชนะศัตรู ปกป้องพี่น้อง หม่อมฉันก็แค่ปฏิบัติหน้าที่ของตัวเองเท่านั้น”
“เจ้าคิดได้เช่นนี้ก็ดีแล้ว” โรแลนด์พูดอย่างปลาบปลื้ม ดูท่าแล้วเขาคงประเมินเธอต่ำเกินไป ตอนแรกเขายังคิดว่าเธอจะรู้สึกหดหู่และสับสนที่ฆ่าแม่มดกับมือตัวเองเสียอีก ทว่าเธอกลับปรับอารมณ์ได้ภายในระยะเวลาอันสั้น ดูเหมือนไนติงเกลจะมีความฉลาดทางอารมณ์และความเชื่อมั่นที่ค่อนข้างสูงทีเดียว
“แต่ว่าหม่อมฉันมีเรื่องหนึ่งอยากถามฝ่าบาทเพคะ” เธอกลืนปลาแห้งลงท้อง หลังจากลังเลอยู่สักครู่จึงเอ่ยถาม
“เรื่องอะไร”
“ระยะนี้ ฝ่าบาทกับอันนาทำอะไรกันบ้างเพคะ” แม้เสียงของไนติงเกลจะเบาลงเรื่อยๆ ทว่าดวงตาของเธอกลับจ้องเขาเขม็ง “...ฝ่าบาททรงรู้ว่าหม่อมฉันหมายถึงอะไร”
โรแลนด์เกือบจะทำแก้วหลุดจากมือ “แค่กๆๆ เจ้าถามเรื่องนี้ทำไม...ระยะนี้ข้าจัดการเรื่องผู้อพยพจนหัวหมุนไปหมด แทบไม่มีเวลาอยู่กับนางตามลำพังด้วยซ้ำ”
ดวงตาของเธอสว่างวาบขึ้นมา “ฝ่าบาทไม่ได้ทรงโกหก”
“ก็ไม่ได้โกหกน่ะสิ ข้าก็...”
โรแลนด์ยังไม่ทันพูดประโยคหลัง ไนติงเกลก็พลันหายตัวไปต่อหน้าต่อตา ทันใดนั้น เขาก็รู้สึกถึงริมฝีปากนุ่มนิ่มที่แนบลงบนริมฝีปากตัวเอง ทว่าเพียงพริบตาเดียว สัมผัสนั้นก็หายวับไป เหลือไว้เพียงกลิ่นปลาแห้งเค็มๆ กว่าเขาจะรู้ว่าอีกฝ่ายทำอะไรก็ผ่านไปแล้วครู่ใหญ่
“ช้าก่อน...”
ยังพูดไม่ทันจบประโยค นิ้วเรียวยาวสองนิ้วก็แตะลงบนริมฝีปากเขา แม้จะมองไม่เห็นอีกฝ่าย แต่เขามั่นใจว่าเธออยู่ข้างกายเขา
“หม่อมฉันรู้ว่าฝ่าบาทจะตรัสอะไร...” เสียงกระซิบของเธอดังขึ้นที่ข้างหู “หม่อมฉันไม่เคยคิดจะเปลี่ยนแปลงอะไร และไม่เคยคิดจะแทรกกลางระหว่างฝ่าบาทกับอันนา หม่อมฉันเพียงแค่อยากอยู่ข้างกายฝ่าบาทตลอดไปก็เท่านั้น โปรดประทานอภัยที่หม่อมฉันไม่กล้าแสดงตัวให้ฝ่าบาทเห็นในตอนนี้ เพราะหม่อมฉันไม่รู้ว่าตัวเองควรทำหน้าอย่างไรดี ฝ่าบาท ฝ่าบาทไม่ทรงรังเกียจหม่อมฉันใช่หรือไม่เพคะ”
“...” โรแลนด์ขยับปากจะพูด หากจะบอกว่ารังเกียจไนติงเกลนั้นย่อมเป็นไปไม่ได้แน่ สิ่งที่ห้ามเขาไว้ก็คือประสบการณ์ที่สั่งสมมายี่สิบกว่าปีในอดีต ไม่ใช่เพราะความชอบเพียงอย่างเดียว เรื่องนี้ เขาไม่มีทางหลอกตัวเองได้เลย
“ในเมื่อเป็นเช่นนี้” เธอพูดเสียงเบา “ฝ่าบาทก็ไม่ต้องตรัสอะไรแล้วเพคะ นี่ไม่ใช่ความผิดของฝ่าบาท หม่อมฉันแค่ทำในสิ่งที่หม่อมฉันอยากทำก็เท่านั้น”
........................................


[Go To Next Chapter]( ./151.md)