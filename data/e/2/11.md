##บทที่ 99 บทสนทนายามค่ำคืน
เวลานี้แม่มดทั้งหลายยังไม่เข้านอน หลังจากผ่านพ้นความยากลำบากมานับไม่ถ้วน พวกเธอยังคงเชื่อไม่ลงว่าตัวเองจะได้มาอยู่กับเจ้าชายที่นี่ ไม่มีเครื่องจองจำ ไม่มีการคุมขัง ทุกคนได้อยู่ในปราสาทโดยปราศจากเงื่อนไข มิหนำซ้ำห้องนอนยังกว้างใหญ่แสนสบายถึงขนาดนี้อีก


เวนดี้พอจะเดาได้ว่าพวกพี่น้องคงรู้สึกกระวนกระวายใจ เธอกับไนติงเกลจึงเรียกทุกคนมาที่ห้องตัวเองแล้วให้นั่งล้อมวงรอบเตียง จากนั้นจึงสร้างบรรยากาศผ่อนคลายด้วยการพูดคุย


นี่สินะลักษณะของผู้นำ ลีฟคิดในใจ ฮัคคาลาไม่มีทางใส่ใจใครแบบนี้ หรือพูดอีกอย่างก็คือ ต่อให้เธอรู้ว่าพวกพี่น้องกำลังกังวลใจ เธอก็ไม่คิดจะปลอบโยนอยู่ดี


“พี่เวนดี้ เจ้าชาย...จะทรงให้พวกเราทำอะไรหรือ” ฮัมมิงเบิร์ดถามอย่างขลาดๆ “พลังของพวกเราด้อยกว่าท่านกับพี่ไนติงเกลมากนะ”


คำถามนี้เรียกความสนใจจากพี่น้องคนอื่นๆ ได้มาก พวกเธอพากันพยักหน้ารัว


เวนดี้หัวเราะคิก “ขอข้าคิดก่อนนะ อืม...สิ่งแรกที่พวกเจ้าต้องทำก็คือ ฝึกพลังของตัวเอง”


“ฝึกพลังหรือ” โซโรยาถามอย่างสงสัย “อย่าบอกนะว่าเจ้าชายจะทรงให้ข้าวาดรูปไม่หยุด”


“ก็เป็นไปได้ทีเดียว” เวนดี้ลูบไหล่ลูนาที่เอาแต่ก้มหน้าอยู่ด้านข้าง “เจ้าเองก็เช่นกัน ถึงฮัคคาลาจะห้ามเจ้าใช้พลังในค่าย แต่เจ้าชายจะไม่ทรงทำเช่นนั้น ตรงกันข้าม พระองค์จะทรงกระตุ้นให้ทุกคนฝึกพลังตัวเองจนสามารถควบคุมพลังได้อย่างเด็ดขาด”


“แต่พลังของข้าจะสร้างความเดือดร้อนให้ทุกคน” ลูนาพูดเสียงเบา


“ถึงอย่างนั้นเจ้าก็ต้องฝึก” เวนดี้พูดอย่างหนักแน่น “เรื่องนี้เกี่ยวกับความเป็นความตายของพวกเรา”


“ความเป็นความตายหรือ” ลีฟอดถามไม่ได้


“ถูกต้อง เจ้าชายทรงพบวิธีที่จะช่วยให้แม่มดก้าวผ่านวันตื่นรู้ได้อย่างปลอดภัยแล้ว” ไนติงเกลตอบแทนเวนดี้ “นับแต่นี้ไป พวกเราจะไม่ต้องทรมานจากการถูกพลังตีกลับอีก พี่น้องทุกคนจะมีชีวิตอยู่ถึงวันบรรลุนิติภาวะได้อย่างราบรื่น”


แม่มดทุกคนมองไนติงเกลตาโต ต่างรู้สึกไม่เชื่อหูตัวเอง บุ๊กถามอย่างประหลาดใจก่อนใคร “ใช่อันนาที่เจ้าเคยพูดถึงคราวก่อนหรือไม่ แต่ตอนนั้นเจ้าบอกว่ายังไม่รู้สาเหตุที่แน่นอนนี่”


“ถูกต้อง ตอนนั้นยังเป็นเพียงข้อสันนิษฐานของเจ้าชายเท่านั้น แต่ว่าหลังจากนั้นนาน่าก็ได้พิสูจน์ข้อสันนิษฐานนี้แล้ว...นางก็ไม่ได้รับความเจ็บปวดใดๆ ในวันตื่นรู้เช่นกัน”


“เช่นนั้นวิธีที่ว่าคือ...” บุ๊กกลั้นหายใจ


“ใช้พลังทุกวัน” ไนติงเกลเน้นทีละคำ “ข้าสามารถเห็นความเปลี่ยนแปลงของพลังได้ในหมอกมายา การใช้พลังอย่างสม่ำเสมอจะทำให้ร่างกายรับพลังได้มากขึ้น ขณะเดียวกันก็จะทำให้ความทรมานจากการถูกกัดกินร่างกายลดน้อยลง ตราบใดที่พวกเราผลาญพลังทั้งหมดได้ก่อนถึงวันตื่นรู้ มันก็แทบทำอันตรายอะไรพวกเราไม่ได้เลย”


“ข้าคิดว่าทุกคนคงพอรู้สึกได้” เวนดี้เสริม “ช่วงที่ถูกศาสนจักรไล่ล่า พวกเราเอาแต่หลบซ่อนอยู่ตามซอกหลืบมุมเมือง ไม่กล้าใช้พลังแม้แต่น้อย ดังนั้นจึงมีพี่น้องจำนวนมากจากพวกเราไปทุกๆ ฤดูหนาว แต่ที่ค่ายในเทือกเขาสิ้นวิถีปีนี้ นอกจากเอแน็งกับแอชแล้ว ทุกๆ คนก็ผ่านพ้นวันตื่นรู้มาได้”


ที่แท้ก็อย่างนี้นี่เอง ลีฟสูดหายใจลึก นี่คงเป็นเหตุผลที่ระยะเวลาที่เธอถูกปีศาจกัดกินร่างกายในดินแดนร้างสั้นผิดปกติ “ท่านกำลังบอกว่า ภูเขาศักดิ์สิทธิ์ไม่ได้อยู่ที่ดินแดนรกร้างนั่น...”


“ถูกต้อง ภูเขาศักดิ์สิทธิ์ไม่ใช่สถานที่ที่จะระบุตำแหน่งได้” เวนดี้พยักหน้า “ทว่าที่ใดก็ตามที่ยอมรับแม่มด ไม่เห็นแม่มดเป็นปีศาจ ไม่ห้ามแม่มดใช้พลัง ที่เหล่านั้นก็ล้วนเป็นภูเขาศักดิ์สิทธิ์ทั้งสิ้น”


“เวนดี้ยังเคยขออนุญาตเจ้าชายกลับไปบอกข่าวดีนี้ที่ค่ายหลังจากสิ้นสุดเดือนแห่งปีศาจแล้วเลย” ไนติงเกลมองเวนดี้พลางพูดอย่างอ่อนโยน “ต่อให้หาภูเขาศักดิ์สิทธิ์ไม่พบ พวกเจ้าก็จะยังอยู่รอดปลอดภัยได้ในภูเขาลึก”


“แต่ไหนๆ ทุกคนก็อยู่ที่นี่แล้ว ก็ไม่ต้องสนใจเรื่องนั้นแล้วล่ะ” เวนหน้าส่ายหน้ายิ้มๆ “ดังนั้น ไม่ว่าเจ้าชายจะทรงต้องการพลังของพวกเจ้าหรือไม่ พวกเจ้าก็ต้องฝึกใช้พลังทุกวันเพื่อความปลอดภัยของตัวพวกเจ้าเอง”


“หากนี่คือกุญแจแก้ปัญหาเรื่องพลังตีกลับจริงๆ บางทีอาจจะมีแม่มดที่อื่นๆ สังเกตเห็นแล้วก็ได้” บุ๊กครุ่นคิดสักครู่ก่อนจะพูดขึ้น “พวกเราไม่ใช่ชุมชนแม่มดแห่งแรกของทวีปนี้ อาณาจักรดอว์นและวูล์ฟฮาร์ตก็มีชุมชุนแม่มดเช่นเดียวกัน ข้าเคยส่งจดหมายไปชวนพวกนางมาตามหาภูเขาศักดิ์สิทธิ์ด้วยกันแล้ว ทว่าจนแล้วจนรอดก็ไม่มีจดหมายตอบกลับ”


ลีฟถอนใจเบาๆ เธอรู้ว่าบุ๊กยังเก็บงำคำพูดบางส่วนไว้ นับตั้งแต่ฮัคคาลาค้นพบคัมภีร์โบราณที่โบราณสถานใต้ดินแห่งหนึ่ง เธอก็นำทุกคนออกตามหาภูเขาศักดิ์สิทธิ์อย่างแข็งขัน


สมาคมได้เริ่มการเดินทางอันยาวนาน ข้ามผ่านเกรย์คาสเซิลแทบทั้งอาณาจักร ระหว่างการเดินทาง ทุกคนได้รู้จักพี่น้องเพิ่มขึ้นมากมาย แล้วก็สูญเสียพี่น้องไปมากมาย หากพวกเธอเลือกที่จะซ่อนตัวอยู่ในโบราณสถานแห่งนั้นตั้งแต่แรก พวกเธอจะพบกุญแจดอกนี้เร็วขึ้นหรือไม่


“พวกเราจะลองติดต่อแม่มดที่หลบอยู่ในเมืองอื่นๆ ดูก็ได้” ไนติงเกลว่า “เจ้าชายโรแลนด์ก็ทรงดำริเช่นนี้เหมือนกัน พระองค์ทรงต้องการกระจายข่าวให้แม่มดรู้จักเมืองเล็กๆ แห่งนี้ หากได้พวกเราช่วยติดต่อเป็นตัวกลาง พวกนางก็คงคลายความระแวงไปได้มาก”


“แต่ข้าก็ยังไม่เข้าใจอยู่ดี เจ้าชายทรงรับพวกเราไว้เพื่อจุดประสงค์อะไรกัน” เอคโคผุดสีหน้างุนงง หญิงสาวต่างเผ่าจากดินแดนใต้สุดคนนี้มีชะตากรรมเลวร้ายกว่าแม่มดส่วนใหญ่มาก เธอถูกชาวทะเลทรายขายให้พ่อค้าที่ท่าเรือเคลียร์วอเตอร์ จากนั้นก็ถูกขายต่อเป็นทอดๆ จนมาถึงเมืองหลวง เธอถูกบังคับให้เรียนเต้นรำและมารยาทในวัง หรือแม้กระทั่งเคล็ดลับการเอาใจผู้ชาย


หากไม่ใช่เพราะสมาคมช่วยเธอไว้ด้วยความบังเอิญล่ะก็ ป่านนี้เธอคงถูกขายต่อให้ขุนนางใหญ่หรือดยุกสักคนในราคาสูงลิ่วไปแล้ว จนตอนนี้ สำเนียงพูดของเธอก็ยังเจือกลิ่นอายของคนต่างเผ่าอย่างชัดเจน


“ไม่แน่ว่าอาจจะเหมือนพวกที่อยากซื้อตัวเจ้าก็ได้” ลิลลี่เบะปากว่า “ผู้ชายน่ะนะ...”


“อย่าพูดเหลวไหลนะ ลิลลี่” ไนติงเกลพูดอย่างไม่พอใจ “เจ้าชายโรแลนด์ไม่เหมือนคนพวกนั้น พวกเจ้าอยู่ที่นี่ไปสักพักก็จะเข้าใจเอง”


“ถูกต้อง เรื่องนี้ข้ารู้ดีทีเดียวล่ะ” เวนดี้ยังคงรอยยิ้มอบอุ่นเหมือนเดิม


“นี่ก็ดึกมากแล้ว ทุกคนกลับห้องไปนอนเถอะ ต่อให้พลังไม่มีประโยชน์ก็ไม่ต้องคิดมาก เจ้าชายเคยตรัสไว้ว่า พระองค์จะทรงทำให้แม่มดในดินแดนของพระองค์ใช้ชีวิตได้อย่างคนปกติ หากพวกเจ้าอยากรู้นักว่าพรุ่งนี้พระองค์จะทรงให้พวกเจ้าทำอะไรล่ะก็” เธอจงใจหยุดไปเล็กน้อย “ข้าคิดว่าน่าจะเริ่มจากการทำสัญญาก่อน”


ลีฟกับบุ๊กกลับเข้ามาในห้องตัวเองแล้ว ฝ่ายหลังจึงปิดประตูตาม “พวกเราก็นอนกันเถอะ”


“อืม” ตอนที่เจ้าชายเรียกเธอไปสอบถามพลังก่อนหน้านี้ เขาจัดให้เธอกับบุ๊กนอนห้องเดียวกัน ทั้งยังบอกด้วยว่าพวกเธอจะอยู่กันแบบนี้แค่ชั่วคราว ต่อไปเธอจะมีห้องนอนเดี่ยวใหม่เอี่ยมเป็นของตัวเอง แต่ว่าในสายตาเธอ เตียงนอนใหญ่ขนาดนี้นอนได้ถึงสามคนด้วยซ้ำ


เธอถอดเสื้อนอกแล้วมุดเข้าไปในผ้าห่ม สัมผัสนิ่มสบายอันยากจะอธิบายพลันห่อหุ้มตัวเธอไว้ ลีฟงึมงำเบาๆ ก่อนจะซุกหัวลงหมอน ผ่านไปครู่ใหญ่จึงเอ่ยขึ้นเสียงเบา


“ท่านโกรธฮัคคาลาหรือไม่”


“...” บุ๊กถอนใจเบาๆ “ไม่มีใครรู้อนาคตนี่นา ไม่ว่านางจะทำอะไรในตอนหลัง แต่อย่างน้อยตอนแรกนางก็ตั้งใจจะหาบ้านให้พวกเราอยู่กันอย่างมีความสุขจริงๆ พวกเราพูดเรื่องนี้ตอนนี้ก็ไม่มีประโยชน์แล้วล่ะ นอนเถอะนะ เด็กน้อย”


เธอหลับตาลง “ราตรีสวัสดิ์”


........................................


[Go To Next Chapter]( ./12.md)