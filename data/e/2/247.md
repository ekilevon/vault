##บทที่ 335 ความเปลี่ยนแปลงอันยิ่งใหญ่
วันที่สาม หลังจากงานประกอบบอลลูนขนาดใหญ่เสร็จสิ้นลง ก็ได้เวลาเดินทางสำรวจโบราณสถาน
บอลลูนอากาศร้อนลูกใหม่นี้มีชื่อว่าดิสแตนต์วอตช์ ตะกร้าบอลลูนขนาดใหญ่สามารถจุแม่มดได้มากขึ้น ทั้งยังมีผ้าใบห่อรอบด้านเพื่อกันลมหนาวและหิมะพัดเข้ามาด้วย
เนื่องจากปฏิบัติการครั้งนี้ยิ่งเริ่มได้เร็วก็ยิ่งดี ดังนั้น หลังจากที่ร่ำลาโรแลนด์เสร็จแล้ว พวกแม่มดจึงรีบปีนขึ้นบอลลูน แล้วออกบินจากสวนดอกไม้หลังปราสาท มุ่งหน้าไปยังหอคอยหินทันที
และเพื่อให้แน่ใจว่าหากเจออันตรายขึ้นมา พวกเธอจะสามารถเอาบอลลูนลงพื้นเพื่อสู้กับศัตรูได้อย่างทันท่วงที ดิสแตนต์วอตช์จึงบินต่ำมาก แทบจะแนบไปกับหลังคาบ้านชาวเมืองก็ว่าได้ พอชาวเมืองส่วนใหญ่เห็น ‘ปรากฏการณ์มหัศจรรย์’ ครั้งนี้เข้าก็ต่างตะลึงงัน บ้างก็ตะโกนเสียงดังว่าเจ้าชายทรงพระเจริญ...ดูเหมือนว่าสำหรับพวกเขาแล้ว คนที่จะแสดงอิทธิฤทธิ์แบบนี้ได้คงมีแค่ผู้ปกครองเมืองชายแดนเพียงคนเดียว ตอนที่บอลลูนบินผ่านกำแพงเมืองฝั่งตะวันตกนั้น เหล่าทหารกองทัพที่หนึ่งต่างพากันทำความเคารพบอลลูนอย่างเป็นระเบียบ ทั้งนี้เพราะพวกเขาคุ้นเคยกับไลต์นิ่งและเมซีดี โดยเฉพาะสาวน้อยไลต์นิ่งที่มักบอกทิศทางการยิงให้กองปืนใหญ่เป็นประจำนั้น ถึงกับได้รับเสียงไชโยโห่ร้องจากบรรดาทหารอย่างอบอุ่น
ไม่นานนัก ดิสแตนต์วอตช์ก็ทิ้งเมืองชายแดนไว้ด้านหลัง แล้วบินเข้าเขตป่าเร้นลับท่ามกลางหิมะที่โปรยปราย
ทิลลียืนอยู่ริมตะกร้า มองดูผืนป่าที่กว้างไกลไร้พรมแดน
หิมะที่ตกมาตลอดเดือนแห่งปีศาจเปลี่ยนทุกอย่างให้กลายเป็นสีขาวโพลน ยอดไม้ขนาดใหญ่ถูกปกคลุมด้วยหิมะที่ทับถมมานาน ดูเผินๆ คล้ายกับเวทีสูงที่โผล่ขึ้นมาจากพื้นดิน ทั้งราบเรียบและกว้างใหญ่ ส่วนอีกด้านเป็นหมู่เขาที่เรียงซ้อนกันเป็นชั้นๆ สีของมันดูออกเขียวอมเทาเมื่ออยู่ท่ามกลางหมอกหนา เชิงเขาที่เชื่อมต่อกับพื้นดินเร้นหายไปจากสายตา ยอดเขาสูงๆ ต่ำๆ ที่อยู่ไกลลิบตาดูราวกับลอยอยู่กลางอากาศ
“สวยเหลือเกิน” ซาวีอุทาน “ข้าเพิ่งเคยเห็นดินแดนตะวันตกถูกปกคลุมด้วยหิมะเป็นครั้งแรก”
“เจ้าเป็นแม่มดในดินแดนตะวันตกหรือ” เวนดี้ถามอย่างสงสัย
“เดิมทีข้าอาศัยอยู่ที่สันเขาฟอลเลนดรากอนน่ะ ที่นั่นอยู่ใกล้ดินแดนใต้ หิมะไม่ค่อยตกนักหรอก ต่อมาพอได้ยินข่าวว่าเจ้าหญิงทิลลีจะทรงบุกเบิกเกาะสลีปปิ้ง ข้าจึงแอบขึ้นเรือไปรวมตัวกับแม่มดคนอื่นๆ ที่ท่าเรือเคลียร์วอเตอร์”
“มิน่าเล่า” เวนดี้ส่ายหน้ายิ้มๆ “เจ้าชายของพวกเราทรงบ่นตลอดว่า เหตุใดหลังจากที่ปล่อยข่าวว่ามีสมาคมแม่มดอยู่ที่เมืองชายแดนแล้ว ถึงไม่มีแม่มดมาที่นี่สักคน...ที่แท้ก็ทรงช้าไปหนึ่งก้าวนี่เอง”
“เอ๋ พวกเจ้าก็ปล่อยข่าวเรียกแม่มดเหมือนกันหรือ”
“ถูกต้อง แต่คนของพวกเขาไม่ค่อยรอบคอบนัก เลยถูกข้าจับได้ตั้งแต่เพิ่งเหยียบสันเขาฟอลเลนดรากอน” แอชเชสพูดอย่างภูมิใจ “ข้ายังจับเขาสอบปากคำในเมืองซิลเวอร์ด้วยนะ ดูเหมือนจะชื่อทาซากระมัง”
“ก็เจ้าเป็นแม่มดนี่ ย่อมต้องจับสังเกตข่าวลือแปลกๆ เช่นนี้ได้อยู่แล้ว” แอนเดรียเบะปาก “หากไม่ใช่เพราะเจอเจ้าหญิงทิลลีเสียก่อน ป่านนี้เจ้าก็คงตามข่าวมาอยู่เมืองชายแดนแล้ว”
“ข้าไม่มีวันรับใช้เจ้าชายโรแลนด์...”
“อ้อ” เธอเลียนเสียงอีกฝ่าย “เจ้าชายโรแลนด์...เดี๋ยวนี้เรียกเสียคล่องปากเชียวนะ”
“คิก” ทิลลีอดหัวเราะไม่ได้ เมื่อวานยังเห็นเธอหน้าหมองอยู่แท้ๆ แต่ตอนนี้ดูเหมือนจะกลับมาเป็นปกติแล้ว คนที่กล้าหาเรื่องแอชเชสบนเกาะสลีปปิ้งก็มีแค่แอนเดรียผู้สูงศักดิ์เท่านั้น “จะแม่มดเกาะสลีปปิ้งหรือแม่มดเมืองชายแดนก็พวกเดียวกันทั้งนั้น พวกเจ้าไม่ต้องแบ่งแยกกันหรอก”
จากนั้น เธอก็หันไปไล่มองแม่มดทีละคน
ทุกคนทำความรู้จักพลังกันและกันตั้งแต่ก่อนออกเดินทางแล้ว เผื่อว่าหากเจอศัตรูขึ้นมาจริงๆ จะได้แบ่งหน้าที่ตามความเหมาะสมได้ เมืองชายแดนมีแม่มดสายต่อสู้น้อยกว่าเกาะสลีปปิ้งมาก หรืออาจพูดได้ว่าแม่มดส่วนใหญ่ไม่สามารถต่อสู้ได้ด้วยซ้ำ แต่ก็เพราะพลังที่ไม่ธรรมดาของพวกเธอนี้เอง ที่ช่วยพัฒนาเมืองชายแดนจนมีสภาพอย่างปัจจุบันได้
สายตาของทิลลีเลื่อนไปหยุดที่อันนาเป็นคนแรก หากต้องเลือกแม่มดที่ประทับใจที่สุด เธอก็คงเลือกหญิงสาวผู้ตื่นรู้เป็นแม่มดในพื้นที่เขตชายแดน และสร้างความเปลี่ยนแปลงให้โรแลนด์มากที่สุดคนนี้
แค่ยืนอยู่ข้างๆ เธอ ทิลลีก็สัมผัสได้ถึงความหนักแน่นและอ่อนโยนอย่างยากจะบรรยายแล้ว เธอเพิ่งเคยสัมผัสความรู้สึกนี้เป็นครั้งแรก หากจะให้บรรยาย ก็คงเหมือนเวลาที่เธอนอนอยู่บนทุ่งหญ้าอันกว้างใหญ่ ความรู้สึกอ่อนนุ่มทว่าแข็งแกร่งที่ส่งมาทางแผ่นหลังทำให้เธอรู้สึกสงบใจอย่างไม่อาจหาสิ่งใดเปรียบ
อันนาเป็นคนพูดน้อย ยกเว้นเวลาอยู่กับโรแลนด์ มิหนำซ้ำยังไม่ค่อยแสดงสีหน้ามากนัก ทว่ายามที่เธอยืนกับแม่มดคนอื่นๆ เธอกลับดูโดดเด่นจนไม่อาจมองข้ามได้เลย
ซิลเวียยังบอกด้วยว่า อันนาเป็นแม่มดที่พัฒนาพลังได้เป็นคนแรกของเมืองชายแดน เธอมีพลังที่ยิ่งใหญ่จนน่าตกใจ ไฟสีดำที่สามารถปรับเปลี่ยนรูปทรงได้ตามใจนึกของเธอแข็งแกร่งมาก มิหนำซ้ำเธอยังเป็นแม่มดคนแรกที่อ่าน ‘พื้นฐานทฤษฎีวิทยาศาสตร์ธรรมชาติ’ จบด้วย นั่นทำให้ทิลลีรู้สึกเหมือนพบคนประเภทเดียวกัน
หากฤดูหนาวนี้ เธอสามารถนั่งอังเตาผิงกับอันนา พลางพูดคุยเรื่องความรู้มหัศจรรย์ที่อยู่ในหนังสือไปด้วยได้ล่ะก็ เธอคงมีความสุขไม่น้อยเลย ทิลลีอยากให้วันนั้นมาถึงเหลือเกิน
จากนั้น เจ้าหญิงลำดับที่ห้าก็เลื่อนสายตาไปที่ไลต์นิ่งซึ่งบินอยู่นอกตะกร้า ในฐานะบุตรสาวของธันเดอร์ เธอมีอะไรหลายอย่างที่คล้ายกับนักผจญภัยอันดับหนึ่งแห่งฟยอร์ดคนนั้นมาก ไม่ว่าจะความสดใสร่าเริง ความอยากรู้อยากเห็น หรือความกระตือรือร้น เธอเกิดมาเพื่อโบยบินแท้ๆ ทิลลีคิด มีเพียงท้องฟ้าอันกว้างใหญ่เท่านั้นที่สามารถรองรับหัวใจอันเร่าร้อนของเธอได้ แม้ธันเดอร์จะอยากให้บุตรสาวใช้ชีวิตอย่างเรียบง่ายธรรมดา ทว่าพอเห็นสาวน้อยคนนี้แล้ว ทิลลีก็รู้ทันทีว่าเธอถูกกำหนดมาให้เป็นนักผจญภัยโดยแท้ และดีไม่ดี เธออาจทำผลงานได้เหนือกว่าบิดาของเธอด้วย
สิ่งที่ทิลลีทำได้คงมีเพียงปกป้องเธออย่างสุดความสามารถเท่านั้น
“พวกเราใกล้ถึงแล้ว” ขณะที่ทิลลีกำลังคิดเพลินๆ นั้น ไลต์นิ่งก็บินมารายงานทุกคนที่ข้างตะกร้า
“เข้ามาพักเสียหน่อยเถอะ” เวนดี้พูดอย่างเป็นห่วง “ปากเจ้าซีดไปหมดแล้ว”
“ข้าไม่เป็นไร แค่รู้สึกชาที่หน้าเท่านั้น” เธอตบพวงแก้มแดงระเรื่อ “โชคดีที่เจ้าชายประทานผ้าพันคอให้ข้า ข้าเลยไม่รู้สึกเย็นหูสักนิด”
ระหว่างการเดินทาง พวกเธอไม่เจอปีศาจร้ายใดๆ จะมีก็แต่สัตว์อสูรในป่าที่แหงนหน้าคำรามอยู่ไม่กี่ตัวเท่านั้น ทว่าพวกมันไม่สามารถโจมตีบอลลูนที่ลอยอยู่บนฟ้าได้ ดังนั้นการเดินทางครึ่งแรกจึงถือว่าราบรื่นอยู่ แต่เมื่อดิสแตนต์วอตช์บินมาถึงท้องฟ้าเหนือจุดหมาย ทุกคนก็ตกตะลึงกับภาพตรงหน้า
ป่าแถบนี้ราวกับถูกวัตถุขนาดใหญ่กวาดทิ้งก็ไม่ปาน กิ่งไม้และลำต้นของต้นไม้กระจายเกลื่อนทุกหย่อมหญ้า ดินและหิมะถูกขุดขึ้นมาผสมกันจนดูสับสนลายตา
“แล้วหอคอยหินเล่า” แอชเชสถาม
“แต่ก่อนมันเคยอยู่ตรงนี้” ไลต์นิ่งชี้ไปยังพื้นที่ว่างด้านล่าง น้ำเสียงเต็มไปด้วยความตื่นตะลึง “แต่ตอนนี้มัน...หายไปแล้ว”
ทิลลีมองไปตามทิศทางที่เธอชี้ บนพื้นดินสีขาวสลับน้ำตาลปรากฏโพรงขนาดใหญ่หนึ่งแห่ง ด้านในมืดสนิทมองไม่เห็นก้น คล้ายกับโพรงที่ขุดไปยังหุบเหว แต่ดูจากขนาดของปากโพรงแล้ว คนขุดจะต้องตัวใหญ่จนน่ากลัวทีเดียว
“ซิลเวีย ดูซิว่าในนั้นมีอะไรหรือไม่”
ซิลเวียขมวดคิ้วมุ่น สีหน้าดูย่ำแย่เต็มที “มะ…มีสัตว์ประหลาดหน้าตาเหมือนหนอนเพคะ มันกำลังเคลื่อนตัวไปทางทิศตะวันตกเฉียงเหนือ ช้าก่อน โบราณสถานก็อยู่ในท้องมันเพคะ!”
“อะไรนะ ในท้องหรือ” แอชเชสร้องอย่างตกใจ
“ใช่แล้ว ข้าเห็นหอคอยหิน...แล้วก็โลงศพน้ำแข็งที่พวกเจ้าพูดถึงด้วย” เธอวิเคราะห์อย่างละเอียด “สวรรค์ มันกลืนโบราณสถานเข้าไปทั้งหลังจริงๆ!”
คราวนี้จะทำอย่างไรต่อไป ทุกคนพร้อมใจกันหันไปมองทิลลีโดยไม่ได้นัดหมาย
“นอกจากหนอนแล้ว ยังมีอย่างอื่นอีกหรือไม่” เจ้าหญิงลำดับที่ห้าถามด้วยน้ำเสียงจริงจัง “โดยเฉพาะอย่างยิ่งปีศาจ”
“เอ่อ...ยังมีสัตว์อสูรอีกบางส่วนเพคะ แต่พวกมันก็อยู่ในท้องหนอนเหมือนกัน ดูเหมือนจะตายหมดแล้วด้วยเพคะ” ซิลเวียเพ่งมองอยู่สักครู่จึงส่ายหน้า
ทิลลีลังเลอยู่สักพักก่อนจะพูดอย่างเด็ดขาดว่า “พวกเราเอาบอลลูนลงที่นี่นี่ล่ะ ข้าจะให้แม่มดส่วนหนึ่งเฝ้าปากโพรงไว้ ส่วนอีกส่วนตามข้าเข้าไปสังหารสัตว์ประหลาดยักษ์ในโพรง แล้วเอาโลงศพน้ำแข็งออกมา”
………………………………….


[Go To Next Chapter]( ./248.md)