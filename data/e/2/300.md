##บทที่ 388 ยันต์แห่งโชคชะตา
คำพูดนี้ยืนยันข้อสันนิษฐานของโรแลนด์ได้เป็นอย่างดี หินอาญาสิทธิ์ไม่ได้ส่งผลต่อพลังวิเศษ ทว่ามันรบกวนการใช้พลังของแม่มด
“แล้วนอกจากอสูรเลอะเลือนแล้ว สถาบันไม่มีวิธีแปลงหินเวทมนตร์วิธีอื่นเลยหรือ”
อกาธาส่ายหน้า “เรื่องนี้ทำไม่ง่ายเหมือนพูดหรอก ในสถาบันก็เคยมีแม่มดที่สามารถเปลี่ยนหินอาญาสิทธิ์ให้เป็นหินธรรมดาได้เหมือนกัน แต่นั่นเป็นแค่การขจัดโครงสร้างพลังวิเศษที่อยู่ในหินอาญาสิทธิ์ออกไปเท่านั้น หากจะแปลงมันให้เป็นหินเวทมนตร์ล่ะก็...ต่อให้เป็นหินเรืองแสงที่ง่ายที่สุดก็ยังห่างไกลนัก” เธอมองไปที่ซิลเวีย “เจ้ามองเห็นรูปทรงของพลังวิเศษ ก็น่าจะมองเห็นลักษณะภายในของหินด้วยกระมัง”
“ข้าเห็นแค่...กลุ่มไอบางๆ” ซิลเวียพูดอย่างไม่แน่ใจ
“นั่นเป็นหนึ่งในรูปแบบการจับตัวของพลังวิเศษ” อกาธาพยักหน้า “สถาบันเคยสำรวจข้อมูลหินเวทมนตร์และแม่มดมาแล้วนับหมื่นคน พบว่าพลังที่ยังไม่พัฒนาส่วนใหญ่จะมีลักษณะเป็นไอ หมวกวน ผงทราย ดวงแสง หรือไม่ก็เปลวไฟ ดูเผินๆ อาจจะคล้ายคลึงกัน แต่แท้จริงแล้วรายละเอียดของมันอาจเปลี่ยนแปลงไปได้มากมาย นี่ก็คือหลักฐานยืนยันว่า ไม่มีพลังของแม่มดคนใดซ้ำกันจริงๆ ส่วนผู้ตื่นรู้ระดับสูงที่พัฒนาพลังไปได้อีกขั้นนั้น รูปทรงของพลังจะเป็นอีกอย่างหนึ่ง”
“แสงของมันหม่นลงแล้ว” ทิลลีชี้ไปที่หินเรืองแสงที่อยู่ในมือโรแลนด์
“นั่นเพราะข้ากรอกพลังลงไปไม่มากน่ะสิ” อกาธาอธิบาย
“แต่ข้าเคยเห็นหินที่เรืองแสงตลอดเวลาในโบราณสถานที่ฟยอร์ดมาแล้ว” เธอพูดอย่างไม่เข้าใจ “หากพวกเจ้าเป็นคนสร้างโบราณสถานใต้ทะเลแห่งนั้น นั่นก็แปลว่าหินนั่นเรืองแสงมาแล้วถึงสี่ร้อยกว่าปี มีกรณีเช่นนี้ด้วยหรือ”
“โบราณสถานใต้ทะเลหรือ” อกาธาพูดอย่างแปลกใจ “หรือจะมีสมาชิกในสมาพันธ์เดินทางไปที่ทะเลน้ำวนกัน” จากนั้นเธอก็ส่ายหน้า แล้วโยนความสงสัยทิ้งไป “แม่มดสามารถทำให้หินเวทมนตร์สว่างตลอดเวลาได้จริง แต่งานนี้ต้องอาศัยพลังจากแม่มดถึงสิบกว่าคน”
“สิบกว่าคน...” อันนาพูดอย่างครุ่นคิด “พวกนางถ่ายโอนพลังกันหรือ”
“ถูกต้อง แม่มดบางคนสามารถเสริมพลังให้แม่มดคนอื่นๆ ได้ หรือไม่ก็อาจสับเปลี่ยนพลังระหว่างแม่มดสองคนได้ วิธีนี้ช่วยให้คนกรอกพลังมีพลังเพิ่มขึ้นจากที่มีอยู่เดิมหลายเท่าตัว จึงทำให้หินเวทมนตร์ออกฤทธิ์ได้นานขึ้น” อกาธาทำให้หินเรืองแสงกลับไปสว่างดังเดิมอีกครั้ง “แต่ว่าวิธีนี้ใช้ไม่ได้กับหินเวทมนตร์ทุกประเภท โดยทั่วไปแล้วใช้ได้แค่กับหินเวทมนตร์ที่มีรูปทรงพลังเป็นไอเท่านั้น อย่างเช่นหินเรืองแสงหรือหินแห่งเสียงสะท้อน เสียดายก็แต่หินพวกนี้ไม่มีประโยชน์ต่อสงครามแม้แต่น้อย”
“แต่มันมีประโยชน์ต่อปราสาทอย่างมาก” โรแลนด์มองไปที่หีบหินเรืองแสงพลางพูดอย่างตื่นเต้น
ในยุคที่ยังไม่มีไฟฟ้าใช้แบบนี้ ของชนิดนี้เป็นอุปกรณ์ให้ความสว่างที่ยอดเยี่ยมที่สุด เขาเบื่อแสงเทียนสลัวที่วูบไหวไปมาเต็มทีแล้ว หากเป็นฤดูหนาวยังพอว่า แต่หากเข้าฤดูร้อนเมื่อไร การทำงานในห้องทำงานก็คงไม่ต่างจากการถูกลงทัณฑ์อย่างโหดเหี้ยมเลย มิหนำซ้ำ แสงเทียนที่ริบหรี่ก็ยังทำร้ายสายตาอย่างรุนแรงด้วย แต่หากมีหินพวกนี้ ปราสาททั้งหลังก็จะสว่างไสวแม้ในยามค่ำคืน
“อย่างนั้นหรือ” อกาธาพูดอย่างไม่เห็นด้วย “แต่ข้ากลับคิดว่าเอาไว้ในห้องปฏิบัติการจะเป็นประโยชน์มากกว่า เผื่อว่าวันไหนข้าเกิดอยากผลิตออกซิเจนเหลวตอนกลางคืนขึ้นมา จะได้ไม่ต้องใช้ไฟจริงให้อันตราย”
เอ่อ...ทำงานแปดชั่วโมงตอนกลางวันยังไม่พอ เลยจะขอทำกะเพิ่มอีกอย่างนั้นหรือ โรแลนด์เบือนหน้าไปอีกทาง “อะแฮ่ม พวกเราไปดูหินเวทมนตร์ในหีบใบอื่นๆ กันดีกว่า”
หลังจากสำรวจหีบทั้งหมดเสร็จแล้ว โรแลนด์ก็พบว่า นอกจากบรรดาหินเรืองแสงที่มีหน้าตาและความสว่างแตกต่างกันแล้ว ยังมีหินจิปาถะอีกหนึ่งหีบ แม่มดพลังน้ำแข็งบอกว่า แม้หินพวกนี้จะล้ำค่าจนไม่อาจประเมินราคาได้ แต่พวกมันก็ยังถือเป็นหินระดับต่ำสุดในบรรดาหินเวทมนตร์ทั้งหมดอยู่ดี ตัวอย่างเช่นหินเตือนภัยที่สามารถส่งสัญญาณได้ ตลอดจนหินนำทางที่ใช้สำหรับระบุตำแหน่ง “ข้าไม่ใช่คนรับผิดชอบของทดลองในหอคอยเมืองศักดิ์สิทธิ์เพียงคนเดียว แล้วอีกอย่าง ตอนนั้นข้าก็แยกตัวออกมาจากสถาบันแล้ว ดังนั้น ของที่ข้าดูแลจึงมีแต่ของไม่สำคัญ”
“แล้วหนังสือพวกนั้นล่ะ” โรแลนด์ชี้ไปที่หนังสือปกดำอีกสองสามหีบ “เป็นบันทึกการทดลองหมดเลยหรือ”
“มีบางส่วนเป็น ‘หลักแห่งสรรพธรรม’ ด้วย” อกาธาแก้มแดงอย่างที่เห็นได้ไม่บ่อยนัก “ข้าตั้งใจจะทิ้งไว้เป็นคู่มือแนะแนวการพัฒนาพลังสำหรับแม่มดใหม่ที่บุกเบิกดินแดนร้างน่ะ”
ก็ไม่เห็นมีอะไรน่าอายนี่ โรแลนด์มองเธออย่างประหลาดใจ ก่อนจะเปิดหีบที่เหลืออยู่
“หีบนี่...แปลกๆ นะเพคะ” คำพูดของซิลเวียทำให้เขามือสั่นจนต้องรีบหดกลับ
“มันมีกลไกหรือ”
“เปล่าเพคะ...แต่ข้างในมีชั้นลับอีกชั้น” เธอพูดอย่างพินิจพิเคราะห์ “อยู่ด้านล่างสุด ก่อนหน้านี้หม่อมฉันไม่ทันสังเกต ยังนึกว่าเป็นแผ่นกั้นธรรมดาๆ”
โรแลนด์หยิบหนังสือทั้งหมดในหีบออกมา เผยให้เห็นพื้นหีบด้านล่างหนาๆ อันนาตัดแผ่นไม้ที่ปิดอยู่ด้านบนออกอย่างง่ายดาย แล้วหยิบกล่องเหล็กสี่เหลี่ยมที่อยู่ข้างในออกมา
“มันคืออะไร” เขาเปิดฝากล่องเหล็กออกอย่างสงสัย จึงเห็นแผ่นโลหะหนาๆ ที่วางอยู่ข้างใน ด้านบนฝังผลึกหินสีสันสดใสไว้สี่ก้อน ดูจากหน้าตาก็รู้แล้วว่าพวกมันไม่ใช่หินเวทมนตร์ทั่วไป “ไม่แน่ว่าสถาบันอาจจะทิ้งสมบัติล้ำค่าไว้ให้เจ้าก็ได้”
อกาธาสั่นสะท้าน “นี่มัน...เป็นไปไม่ได้!”
ปฏิกิริยาที่ผิดปกติของเธอทำให้คนทั้งสี่รู้สึกประหลาดใจ โรแลนด์รีบวางแผ่นโลหะนั้นกลับใส่กล่องอย่างรวดเร็ว “มันทำไมหรือ”
“มัน มันคือยันต์แห่งโชคชะตา!” แม่มดพลังน้ำแข็งพูดอย่างไม่เชื่อสายตา “เคจเอาของสิ่งนี้มาได้อย่างไร” เธอสำรวจหีบไม้ซ้ำอีกหลายครั้ง “หรือเขาจะแอบขโมยมาจากแม่มดคนอื่นในสถาบัน”
“หรือไม่ก็กองทัพอาจจะถูกโจมตีระหว่างทาง แล้วมีคนฝากมันไว้กับเขาก็ได้” โรแลนด์พูดส่งเดช “เรื่องก็ผ่านมาตั้งสี่ร้อยกว่าปีแล้ว หีบนี่เป็นของใครไม่สำคัญหรอก...ว่าแต่ยันต์แห่งโชคชะตาคืออะไรหรือ”
“หินเวทมนตร์บางชนิดเมื่อนำมาเรียงต่อกันแล้วจะมีคุณสมบัติพิเศษเพิ่มขึ้นมา มันอาจจะเปลี่ยนลักษณะของพลังไปจากเดิม หรือไม่ก็ขยายผลลัพธ์ของพลังให้ชัดเจนขึ้น...นี่ก็คือเนื้อหาการวิจัยหลักของสถาบัน” อกาธาหยิบโลหะสีเงินยวงแผ่นนั้นขึ้นมาอย่างระมัดระวัง “หินเวทมนตร์ที่ถูกเรียงไว้ด้วยกันก็คือยันต์ และยันต์แห่งโชคชะตาก็คือยันต์ที่ทรงพลังที่สุด เพราะหินเวทมนตร์ทุกก้อนในนั้นล้วนได้มาจากปีศาจระดับสูง ทั้งทาคิลามีเพียงสามสี่แผ่นเท่านั้น”
โรแลนด์ผิวปากหวือ “ทรงพลังแค่ไหนกัน”
“ก็พอจะถล่มปราสาทของเจ้าให้ราบเป็นหน้ากลองได้ทีเดียว”
เจ้าชายชะงักไปทันที
“แต่เจ้าไม่ต้องกังวลไปหรอก มันต้องใช้พลังวิเศษมากจนน่าตกใจเชียวล่ะ...ยิ่งยันต์มีหินเวทมนตร์มากเท่าไร ก็ยิ่งใช้งานยากเท่านั้น” อกาธาหลับตาลง หินเวทมนตร์บนแผ่นโลหะสองก้อนค่อยๆ เปล่งแสงสว่างออกมา ในขณะที่ก้อนที่สามยังคงมืดอยู่ ผ่านไปสักครู่ เธอก็คลายมือออกพลางหอบหายใจรัวราวกับเพิ่งใช้พลังไปอย่างมหาศาล “ตอนนั้น คนที่ใช้ยันต์แห่งโชคชะตาได้มีแค่สองผู้นำของสมาพันธ์เท่านั้น”
“เจ้าหมายถึง...สุดยอดอมนุษย์หรือ”
อกาธาพยักหน้า
โรแลนด์คิดสักครู่ “ให้อันนาลองดูซิ”
“ไม่ได้หรอก” เธอส่ายหน้า “แม่มดอมนุษย์กับแม่มดธรรมดามีวิธีใช้พลังวิเศษที่ต่างกัน พวกนางฝึกพลังอย่างสม่ำเสมอ หากพัฒนาพลังได้เมื่อไร ร่างกายก็ย่อมรองรับพลังวิเศษได้มากกว่า...อะไรกัน!”
ทุกคนเห็นกับตาว่าภายในเวลาเพียงพริบตา หินสี่ก้อนบนยันต์ที่อันนารับมาก็เปล่งแสงสว่างออกมาตามลำดับ จากนั้น แสงสีทองก็เริ่มวิ่งไปตามขอบของแผ่นโลหะราวกับสายฟ้าที่พุ่งทะยาน แสงที่ว่าเริ่มสมบูรณ์ขึ้นทุกที ยันต์ทั้งแผ่นเริ่มส่องสว่างราวกับพระอาทิตย์ที่เพิ่งโผล่พ้นขอบฟ้า!
“รีบปล่อยมันซะ!” อกาธาร้องอย่างตกใจ
แสงสว่างพลันดับหายไปราวกับไม่เคยปรากฏขึ้นมาก่อน อันนาพ่นลมหายใจออกมา ก่อนจะวางยันต์กลับลงไปในหีบเหล็ก “ยันต์นี่ผลาญพลังจริงๆ ด้วย ข้าคงใช้ได้แค่สองครั้งเท่านั้น”
ห้องใต้ดินพลันเงียบสงัดไปในพริบตา
........................................






[Go To Next Chapter]( ./301.md)