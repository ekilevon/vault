##บทที่ 427 ผลพวง
โรแลนด์เดินหาวเข้าห้องทำงานตอนที่ฟ้าเริ่มสว่าง
ตอนแรกนึกว่าจะเป็นการบรรลุนิติภาวะแบบสบายๆ แท้ๆ แต่สุดท้ายกลับมีอุบัติเหตุมากมายถึงเพียงนั้น
ตอนที่ไนติงเกลสังเกตเห็นสีหน้าผิดปกติของลูเซียนั้น พลังวิเศษในร่างกายเธอกำลังเคลื่อนไหวอย่างบ้าคลั่ง...นี่คือสัญญาณเตือนว่าพลังวิเศษกำลังจะตีกลับ ซึ่งถือเป็นเรื่องน่าเหลือเชื่อพอควรสำหรับแม่มดที่ฝึกพลังเป็นประจำ และผลาญพลังทิ้งก่อนการบรรลุนิติภาวะ
อกาธาเสนอทางแก้ปัญหาก่อนใคร
ในฐานะอดีตสมาชิกสมาพันธ์ที่เคยเห็นการตื่นรู้ของแม่มดมาแล้วนับครั้งไม่ถ้วน เธอคิดวิธีแก้ไขได้อย่างรวดเร็ว
แม่มดพลังน้ำแข็งให้สเปียร์เรียกทางผ่านเวทมนตร์ออกมาสูบพลังวิเศษที่กัดกินร่างกายลูเซียออก จากนั้นจึงให้อันนาที่จุพลังได้มากที่สุดรับและปล่อยพลังที่บ้าคลั่งส่วนนี้ใส่ยันต์แห่งโชคชะตาแทน
ที่น่าตกใจก็คือ พลังวิเศษที่ไหลทะลักสามารถเสกหินเวทมนตร์ให้สว่างได้ทันทีทั้งสี่ก้อน ทำให้ยันต์แห่งโชคชะตาถูกปลุกขึ้นมา อันนาเห็นดังนั้นก็รีบปล่อยมันไปยังพื้นที่โล่งกว้างอย่างไม่ลังเล
พริบตานั้น ท้องฟ้าเหนือเมืองชายแดนพลันสว่างไสวด้วยดวงอาทิตย์สีทอง แสงสว่างจ้าตาพุ่งทะลุกำแพงปราสาทขึ้นไปยังท้องฟ้าที่ปราศจากแสงดาว ชั้นเมฆแผ่นหนาเผยเค้าโครงออกมาท่ามกลางท้องฟ้ายามราตรี พู่ระย้านับหมื่นเส้นวิ่งผ่านศีรษะผู้คนไป เป็นภาพที่งดงามจนไม่อาจบรรยาย แม้จะปรากฏขึ้นเพียงไม่กี่ลมหายใจ แต่ก็เรียกได้ว่าเป็นปรากฏการณ์เหนือธรรมชาติ
และตอนจบของมันก็น่าประทับใจไม่น้อย...ลูเซียผ่านพ้นวันบรรลุนิติภาวะมาได้อย่างปลอดภัย มิหนำซ้ำยังได้พลังใหม่เพิ่มขึ้นเหมือนอันนาเมื่อหนึ่งปีก่อนไม่มีผิด
แต่เหตุการณ์นี้ก็ทำให้เกิดเรื่องยุ่งยากตามมาด้วยเช่นกัน ตอนที่เกิดเหตุเป็นเวลาประมาณสองทุ่ม ชาวเมืองส่วนใหญ่ยังไม่เข้านอน นั่นแปลว่าจะต้องมีคนจำนวนมากเห็นปรากฏการณ์มหัศจรรย์นี้อย่างแน่นอน โรแลนด์กลับมาถึงห้องแล้วยังต้องคิดอีกว่าจะอธิบายปรากฏการณ์นี้กับชาวเมืองอย่างไร
“ฝ่าบาท ผู้อำนวยการบารอฟมาขอเข้าเฝ้าพ่ะย่ะค่ะ” องครักษ์ด้านนอกเคาะประตูว่า
“ให้เขาเข้ามา”
บารอฟที่ผมขาวเต็มศีรษะปราดเข้ามาในห้องทำงาน และเอ่ยถามทั้งที่ยังไม่ทันถวายบังคม “ฝ่าบาท เมื่อคืนนี้เกิดอะไรขึ้นกันแน่พ่ะย่ะค่ะ เหตุใดอยู่ดีๆ ท้องฟ้าตอนกลางคืนจึงสว่างดั่งกลางวัน”
มาเพราะเรื่องนี้จริงๆ ด้วย โรแลนด์เห็นรอยคล้ำใต้ตาอีกฝ่ายก็รู้แล้วว่าเขานอนไม่หลับเหมือนตัวเอง หากไม่ใช่เพราะปราสาทไม่อนุญาตให้คนนอกเข้าออกตอนกลางคืนล่ะก็ อีกฝ่ายคงปรี่มาหาเขาตั้งแต่ตอนเกิดเหตุแล้ว
“เจ้าใจเย็นๆ ก่อน นั่งลงก่อนเถอะ” เจ้าชายชี้ไปที่เก้าอี้หน้าโต๊ะ “ดื่มชาดำสักหน่อยสิ”
หลังจากรินชาร้อนให้อีกฝ่ายอย่างใจเย็นแล้ว เขาจึงเล่าเรื่องการบรรลุนิติภาวะของลูเซียอย่างคร่าวๆ “ก็แค่อุบัติเหตุน่ะ เจ้าไม่ต้องกังวลหรอก”
“สรุปว่า...นี่เป็นฝีมือของแม่มด” ผู้อำนวยการสำนักงานเมืองขมวดคิ้ว
“อย่าคิดไปในทางที่เกี่ยวกับปีศาจเชียว” โรแลนด์เดาความคิดอีกฝ่ายได้อย่างรวดเร็ว “ปราสาทเก่าๆ หลังนี้แค่เสียกำแพงไปแถบเดียวเท่านั้น ไม่มีใครได้รับบาดเจ็บจากเหตุการณ์นี้ทั้งสิ้น”
“แต่พวกชาวเมืองก็ต้องคิดไปในทางนี้ทั้งนั้นล่ะพ่ะย่ะค่ะ” บารอฟส่ายหน้า “พวกเขาส่วนใหญ่รับได้แค่พลังเยียวยาที่ปราศจากพิษภัยของคุณหนูนาน่าเท่านั้น ไม่ใช่พลังน่ากลัวที่สามารถทำลายปราสาท และสร้างปรากฏการณ์บนท้องฟ้าได้แบบนี้”
“ดังนั้นข้าถึงได้เตรียมวิธีแก้ปัญหาไว้แล้วอย่างไรเล่า” โรแลนด์จิบชาไปหนึ่งอึกก่อนจะพูดอย่างช้าๆ ว่า “ประเดี๋ยวเจ้าส่งคนไปกระจายข่าวว่า แสงสีทองที่ปรากฏขึ้นเมื่อคืน เกิดจากการที่เจ้าชายจับสายฟ้าบนท้องฟ้ามาสร้างแสงสว่างให้ประชาชนของเขา”
“หา” บารอฟอึ้ง
“ข้ากำลังจะสร้างระบบจ่ายไฟฟ้าในเมืองชายแดนอยู่แล้ว เนื้อแท้ของมันก็เหมือนกับสายฟ้าบนท้องฟ้านั่นล่ะ” เจ้าชายอธิบายง่ายๆ เขารู้ว่าต่อให้พูดลึกไป อีกฝ่ายก็ฟังไม่เข้าใจอยู่ดี “ระบบนี้จะช่วยให้เมืองชายแดนสว่างไสวแม้ในยามค่ำคืน ซึ่งก็บังเอิญสอดคล้องกับข่าวนี้พอดี”
“ยะ อย่างนั้นหรือพ่ะย่ะค่ะ” บารอฟประหลาดใจ “ฝ่าบาททรงสร้างสายฟ้าได้จริงๆ หรือพ่ะย่ะค่ะ”
“มันอยู่รอบตัวเราอยู่แล้วนี่” โรแลนด์ยักไหล่ “แต่เจ้าจำไว้ด้วยว่า เรื่องนี้จะต้องเป็นแค่ข่าวลือเท่านั้น ดังนั้น เจ้าจะต้องกระจายมันด้วย ‘วิธีบอกต่อ’ เข้าใจแล้วหรือไม่”
เพื่อไม่ให้ข่าวนี้ส่งผลกระทบต่อการกระจายการศึกษาในอนาคต เขาจะต้องไม่ให้มันหยั่งรากลึกลงไปในใจคนมาก เอาแค่พอใช้เป็นคำอธิบายแบบคลุมเครือชั่วคราวก็พอ ส่วนต้นเหตุของข่าวก็โยนมาที่เขาก็ได้
หลังจากบารอฟออกไปได้ไม่นาน คาร์ล หัวหน้ากองโยธาธิการก็มาที่ปราสาท
“ฝ่าบาท เมื่อคืนนี้...”
“ข้ารู้ว่าเจ้าจะถามอะไร” โรแลนด์กุมขมับ “นั่งลงก่อนสิ”
เขาแอบถอนใจเงียบๆ น่ากลัวว่าวันนี้ทั้งวัน เขาคงไม่ได้ทำอะไรนอกจากนั่งอธิบายแต่เรื่องนี้แล้ว
โชคดีที่คาร์ลไม่ได้คิดมากอย่างบารอฟ พอฟังเขาพูดจบก็เพียงแต่ถอนใจว่า “ที่แท้อันนาก็เก่งถึงเพียงนี้แล้ว”
“ตอนนั้นนางตัดสินใจได้เด็ดขาดมากจริงๆ” โรแลนด์เห็นด้วย “หากช้าไปเพียงอึดใจ คงไม่ใช่แค่กำแพงที่หายไป แต่ห้องนอนทั้งห้องก็คงหายไปด้วย”
“แล้วโพรงบนกำแพงนั่น...”
“ใช้อิฐถมเอาก็แล้วกัน เจ้าไปคิดเอาเองว่าจะทำอย่างไร ขอแค่ให้เสร็จก่อนเย็นนี้ก็พอ แล้วข้าจะให้ไลต์นิ่งกับฮัมมิงเบิร์ดไปช่วยเจ้าอีกแรง” เจ้าชายว่า ประเดี๋ยวซ่อมตัวกำแพงเสร็จแล้ว เขาจะให้โซโรยาวาดผิวเคลือบทับลงไปอีก เท่านี้ปราสาทก็น่าจะดูเหมือนเดิมแล้ว
“น้อมรับพระบัญชาพ่ะย่ะค่ะ ฝ่าบาท”
แล้วก็เป็นอย่างที่เขาคาดไว้จริงๆ หลังจากนั้น หัวหน้าอัศวินคาร์เตอร์ ผู้บัญชาการกองทัพที่หนึ่งขวานเหล็ก และหัวหน้านักเล่นแร่แปรธาตุเคโมก็ทยอยกันมาถามเหตุการณ์เมื่อคืนกับเขา ซึ่งแต่ละคนก็สนใจจุดที่แตกต่างกัน
สิ่งที่คาร์เตอร์สนใจที่สุดคือ เขาได้รับบาดเจ็บหรือไม่
สิ่งที่ขวานเหล็กสนใจที่สุดคือ เหตุการณ์นี้มาจากการโจมตีของปีศาจหรือไม่
และสิ่งที่เคโมสนใจที่สุดคือ...ระหว่างยันต์แห่งโชคชะตากับไนโตรกลีเซอริน อะไรมีพลังทำลายล้างมากกว่ากัน
กว่าจะไล่คนพวกนี้ออกไปได้ โรแลนด์ก็อธิบายจนคอแห้ง เขาทิ้งตัวพิงพนักเก้าอี้ ตั้งใจจะงีบเอาแรงสักครู่ ทว่าเสียงเคาะประตูก็ดังขึ้นอีก
คนที่มาหาเขาเป็นคนสุดท้ายคือทิลลี
“เจ้าไม่ต้องกังวลไป เหตุการณ์เมื่อคืนเป็น...”
“ข้ารู้แล้ว” ทิลลีขัดเขา “ข้าถามอันนาตั้งแต่ก่อนมาหาท่านแล้ว นางเล่าให้ข้าฟังหมดแล้ว”
“อ้อ...ที่แท้ก็อย่างนี้นี่เอง” โรแลนด์กระแอมแล้วนั่งตัวตรง “แล้วเจ้ามีธุระอะไรหรือ”
“ข้าเพียงแต่อยากรู้ว่าเหตุใดจึงเกิดเรื่องเช่นนั้นได้” ทิลลีพูดช้าๆ “เท่าที่ฟังจากที่อกาธาเล่ามา ไม่ว่าจะเป็นการตื่นรู้ก็ดี หรือการบรรลุนิติภาวะก็ดี ตราบใดที่แม่มดฝึกพลังเป็นประจำ ก็ไม่น่าจะมีอาการเช่นนั้นได้ ซึ่งข้อสรุปนี้ก็ตรงกับประสบการณ์ที่ผ่านมาของพวกข้าพอดี แม่มดที่เกาะสลีปปิ้งเองก็ไม่เคยมีอาการเช่นนี้มาก่อน เหตุใดลูเซียจึงถูกพลังวิเศษตีกลับได้” พอพูดถึงตรงนี้เธอก็หยุดไปเล็กน้อยก่อนจะส่ายหน้ายิ้มๆ ว่า “ส่วนเรื่องตื่นรู้ระดับสูงนั้น ข้าไม่แปลกใจแม้แต่น้อย...เพราะนับตั้งแต่อยู่เมืองชายแดนมา ข้าก็รู้สึกเหมือนเห็นอะไรแบบนี้ทุกวันวันละหลายครั้งอยู่แล้ว”
เห็นทุกวันวันละหลายครั้งก็เกินไปหน่อยกระมัง...โรแลนด์รินชาให้เธอ หลังจากคิดอยู่สักครู่จึงพูดขึ้นว่า “แต่ข้ามีข้อสันนิษฐานเบื้องต้นเกี่ยวกรณีของลูเซีย” เขาหยิบใบคะแนนในลิ้นชักออกมายื่นให้ทิลลี “บางทีนี่อาจเป็นสาเหตุก็ได้”
………………………………….




[Go To Next Chapter]( ./340.md)