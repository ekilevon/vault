##บทที่ 264 อุดมสมบูรณ์
ข้าวสาลีชุดแรกที่ปลูกในเมืองชายแดนถึงเวลาเก็บเกี่ยวแล้ว
ภายใต้แสงอาทิตย์อันร้อนแรง พวกทาสใช้เคียวตัดต้นข้าว แล้วมัดเป็นมัดๆ ส่งไปยังอีกฝั่งของแม่น้ำ
โรแลนด์รู้ว่าขั้นตอนการแยกเมล็ดออกจากรวงนั้นยุ่งยากมาก ก่อนที่เครื่องจักรกลการเกษตรและรถเกี่ยวนวดข้าวจะแพร่หลายนั้น การนวด แยก ทำความสะอาด คัดเลือก และตากเมล็ดนั้นล้วนทำโดยแรงงานคนทั้งสิ้น และเวลานี้ เขาก็มีโอกาสเห็นขั้นตอนนี้อีกครั้ง
หลังจากต้นข้าวถูกส่งมาถึงค่ายแล้ว พวกทาสก็นำมันมาวางตากแดดบนพื้น แล้วใช้อุปกรณ์ต่างๆ...เท่าที่พอจะหาได้เช่น กระบองไม้ หิน และคราด ตีต้นข้าวและรวงข้าวซ้ำไปซ้ำมา เพื่อให้เมล็ดหลุดออกจากเปลือก โดยปกติแล้ว ขั้นตอนนี้มักใช้เวลาสามถึงสี่วัน เท่าที่โรแลนด์จำได้ ชาวนาในชนบทมักใช้วัวหรือลาลากลูกกลิ้งหินทับต้นข้าวไปมา วิธีนี้ไม่เพียงแต่ช่วยประหยัดแรงเท่านั้น แต่ยังช่วยให้เมล็ดข้าวหลุดจากเปลือกได้ง่ายกว่าการตีข้าวด้วย
ต้องยอมรับจริงๆ ว่าเกษตรกรรมของเมืองชายแดนยังล้าหลังอยู่มาก
หลังจากตีข้าวเสร็จแล้วก็เป็นการฝัดข้าวด้วยอุปกรณ์เท่าที่มีเช่นกัน ไม่มีคราดก็ใช้กระบอง หรือไม่ก็ใช้มือโกยข้าวสาลีขึ้นไปบนอากาศเหมือนเวลาผัดอาหารในกระทะ เปลือกของข้าวสาลีนั้นกะเทาะออกตั้งแต่ตอนที่ถูกตีก่อนหน้านี้แล้ว ขั้นตอนนี้เป็นการแยกส่วนเมล็ดและรวงออกจากกันเท่านั้น
หลังจากแยกเมล็ดออกมาแล้ว ฟางข้าวยังสามารถนำไปใช้ประโยชน์ได้มากมาย ฟางข้าวที่ถูกบดละเอียดแล้วสามารถใช้นำไปใช้ปรับสภาพดินได้ ใช้ปูที่นอนสัตว์เลี้ยงได้ ทั้งยังใช้ทำอาหารสัตว์และกระดาษได้ด้วย แต่เวลานี้โรแลนด์ยังไม่มีเวลามาพัฒนาอุตสาหกรรมสีเขียว จึงได้แต่มองพวกทาสขนฟางข้าวไปเผาที่ริมแม่น้ำจนหมด ท้องฟ้าของเมืองชายแดนเต็มไปด้วยควันดำอยู่หลายวัน ไม่ต่างจากมลพิษจากผงซีเมนต์ก่อนหน้านี้เลย
ขณะเดียวกันนั้น เกาะรูปกระสวยสองแห่งบนแม่น้ำแดงก็ถูกปรับแต่งเรียบร้อยแล้ว เวลานี้กำลังอยู่ระหว่างการก่อสร้างกำแพงน้ำตามแผนเดิม โดยตอม่อจะใช้วิธีแยกสร้างเหมือนตัวสะพาน...คือสร้างเสาคอนกรีตเสริมเหล็กเส้นและเหล็กรูปพรรณก่อน จากนั้นจึงทำการ ‘ลดน้ำหนักและประกอบงาน’ สุดท้ายจึงให้โลตัสฝังมันลงไปในดินเหนียว โดยให้เหลือเหล็กแผ่นโผล่ออกมาครึ่งหนึ่งสำหรับเชื่อมกับตัวสะพานด้วย
ดังนั้น ตลอดหนึ่งสัปดาห์มานี้ โรแลนด์จึงวนเวียนอยู่แค่สะพานแม่น้ำแดงและลานนวดข้าวสาลี ผิวของเขาถูกแดดเผาจนคล้ำลงไปมาก
เมื่อฟางข้าวถูกกำจัดออกไปแล้ว ในลานนวดข้าวก็เหลือเพียงเมล็ดข้าวและเปลือกข้าวเท่านั้น
พวกทาสกวาดมันไปกองรวมกันจนกลายเป็นภูเขาขนาดย่อม จากนั้นก็ขึ้นไปยืนบนภูเขา แล้วใช้พลั่วตักกองเมล็ดข้าวและเปลือกข้าวโยนไปยังพื้นที่ว่างด้านหน้า เนื่องจากเปลือกข้าวมีน้ำหนักเบากว่าเมล็ดข้าวมาก เวลาถูกลมพัดจึงปลิวไปตกในตำแหน่งที่ไกลกว่า ดังนั้น สิ่งที่ตกอยู่ใต้เท้าพวกเขาจึงเป็นเมล็ดข้าว ในขณะที่สิ่งที่ปลิวไปตกไกลออกไปจะเป็นเปลือกข้าวและเศษผงต่างๆ...พวกทาสค่อยๆ รวบรวมเมล็ดข้าวทีละเล็กทีละน้อยด้วยวิธีนี้
แต่การแยกเมล็ดข้าวให้สะอาดหมดจดนั้นเป็นเรื่องที่เป็นไปไม่ได้ มิหนำซ้ำ วิธีนี้ยังอาจทำให้มีเศษดินและกรวดปนมากับเมล็ดข้าวด้วย ดังนั้นโรแลนด์จึงตัดสินใจว่า ก่อนที่ฤดูเก็บเกี่ยวปีหน้าจะมาถึง เขาจะต้องเตรียมเครื่องจักรกลการเกษตรบางส่วนไว้แล้ว...เครื่องเกี่ยวนวดข้าวอาจจะเกินกำลังเขาไปหน่อย แต่ถ้าเป็นเครื่องแยกเปลือกข้าวก็น่าจะทำได้ไม่ยาก แค่เปลี่ยนลูกกลิ้งหินเป็นโม่หินแล้วติดตะแกรงที่ด้านล่าง จากนั้นใช้เครื่องเป่าลมมาแยกเปลือกข้าวที่กะเทาะออกแล้วก็พอ
ภายในลานนวดข้าวเต็มไปด้วยเมล็ดข้าวสาลีอวบอิ่ม ฝั่งแม่น้ำทิศเหนือราวกับถูกย้อมด้วยสีทอง โรแลนด์มองเมล็ดข้าวสีทองอร่ามพวกนี้ด้วยความปลาบปลื้มใจ ไม่ว่าผลผลิตครั้งนี้จะเพียงพอต่อความต้องการของคนหมื่นกว่าคนหรือไม่ วันนี้ก็ยังเป็นวันที่ควรค่าแก่การจดจำสำหรับเมืองชายแดนอยู่ดี
เพราะนับแต่นี้เป็นต้นไป ดินแดนใต้ปกครองของเขาจะเริ่มผลิตเสบียงแทนการนำเข้าได้แล้ว
หลังจากตากข้าวสาลีได้สามวัน ข้าวสาลีก็เข้าสู่กระบวนการบรรจุห่อชั่งน้ำหนัก
“ฝ่าบาท ผลผลิตครั้งนี้อุดมสมบูรณ์จริงๆ พ่ะย่ะค่ะ” บ่ายวันนั้น บารอฟวิ่งเข้าห้องทำงานเขาอย่างตื่นเต้น “ดูจากข้อมูลขั้นต้นของสำนักงานเมืองแล้ว ที่นาแต่ละแห่งให้ผลผลิตมากกว่าในอดีตถึงสี่เท่าเป็นอย่างต่ำ ส่วนที่นาที่ให้ผลผลิตสูงสุดก็สูงกว่าอดีตถึงหกเท่า กระหม่อมลองคำนวณคร่าวๆ ดูแล้ว ผลผลิตปีนี้น่าจะเพียงพอสำหรับประชาชนทุกคนพ่ะย่ะค่ะ”
“อย่างนั้นหรือ” โรแลนด์อมยิ้ม “ดูท่าโกดังเก็บข้าวที่เพิ่งสร้างในเขตปราสาทจะได้ใช้งานแล้ว”
“ฝ่าบาททรงรู้หรือไม่ว่านี่หมายความว่าอย่างไร” สีหน้าของผู้ดูแลสำนักงานเมืองดูตื่นเต้นกว่าเขาเสียอีก “หากมีชาวนาเพิ่มขึ้นอีกสักสองพันคน เมืองชายแดนก็จะผลิตเสบียงสำหรับคนห้าหกหมื่นคนได้! ไม่น่าเชื่อเลยว่าเมืองชายแดนจะพัฒนาจนกลายเป็นเมืองที่ใหญ่ที่สุดในเกรย์คาสเซิลได้ ไม่สิ...” เขาหยุดไปสักครู่ “ต้องบอกว่าเมืองที่ใหญ่ที่สุดในทวีปนี้ต่างหาก!”
สาเหตุหลักๆ ที่เมืองในยุคนี้เพิ่มประชากรไม่ได้ มาจากปริมาณการผลิตเสบียงที่ยังต่ำอยู่ ขนาดเมืองใหญ่ๆ ที่มีประชากรมากถึงสองหมื่นคนอย่างเมืองหลวง ก็ยังต้องนำเข้าเสบียงจากหมู่บ้านหลายสิบแห่งที่รายล้อมรอบเมืองเลย หมู่บ้านเหล่านั้นมีคนอยู่หมู่บ้านละประมาณหนึ่งถึงสองพันคน หากในจำนวนนั้นมีคนทำเกษตรกรรมครึ่งหนึ่งล่ะก็ ก็แทบจะเท่ากับว่าคนสองหมื่นคนทำนาเลี้ยงคนสองหมื่นคนทีเดียว หรือพูดอีกอย่างก็คือ เสบียงที่ชาวนาหนึ่งคนผลิตได้นั้น หลังจากหักส่วนที่ใช้เลี้ยงตัวเองและครอบครัวออกไปแล้ว ส่วนที่เหลือสามารถใช้เลี้ยงชาวเมืองได้อีกหนึ่งคนเป็นอย่างมากเท่านั้น
นี่ก็คือสิ่งที่เรียกว่าพลังควบคุมจากกำลังการผลิตนั่นเอง แต่พูดไปตอนนี้บารอฟก็คงนึกภาพไม่บอก หากเครื่องจักรกลการเกษตรแพร่หลายเมื่อไร ผลผลิตจากคนเพียงคนเดียวก็สามารถเลี้ยงคนหลายหมื่นคนได้สบายๆ เมืองชายแดนที่ยังไม่ได้เผยแพร่และพัฒนาวิทยาการการเกษตรสามารถผลิตเสบียงมากขนาดนี้ได้ ก็เพราะ ‘ทองคำหมายเลข หนึ่ง’ ซึ่งดัดแปลงโดยลีฟแท้ๆ
แผนที่โรแลนด์คิดไว้แต่แรกก็คือ ใช้เกษตรกรจำนวนน้อยมาผลิตเสบียงเลี้ยงคนจำนวนมาก และย้ายแรงงานคนจากภาคการเกษตรไปอยู่ในภาคอุตสาหกรรมแทน ตอนนี้เขารู้วิธีเพาะปลูกที่ได้ผลดีที่สุดแล้ว กอปรกับปีหน้าจะมีอุปกรณ์การเกษตรที่ทำจากเหล็กและจักรกลมาใช้ในการเพาะปลูกด้วย ปริมาณผลผลิตเฉลี่ยต่อคนจะต้องสูงขึ้นอย่างต่อเนื่องแน่นอน
…
เย็นนั้น โรแลนด์ก่อกองไฟที่ริมแม่น้ำแดงเพื่อแถลงการณ์...ราวกับเวลาถูกย้อนไปเมื่อสี่เดือนก่อนอีกครั้ง ที่นี่ยังคงมีกองไฟที่ลุกโชน ฝูงชนที่เบียดแน่น ตลอดจนแสงสายัณห์ที่ทาบบนใบหน้าทุกคนเหมือนเดิม หากจะมีอะไรที่ต่างไปจากเดิมก็เห็นจะเป็นสีหน้าของทุกคนนั่นเอง สีหน้าที่เคยแสดงความหวาดกลัวและกังวลอย่างคนที่เพิ่งมาอยู่ใหม่นั้น เวลานี้กลับเต็มไปด้วยความปลาบปลื้มในผลผลิตของตัวเอง และความคาดหวังที่ไม่อาจปกปิด
เมื่อโรแลนด์ทำท่ากดมือลง ทั่วทั้งบริเวณก็พลันเงียบสงบ ทุกคนต่างกลั้นหายใจ รอให้เจ้าชายปฏิบัติตามสัญญาที่เคยให้ไว้
“ข้ารู้ว่าพวกเจ้าอยากได้ยินเรื่องอะไร” เขาไม่ได้เริ่มแถลงการณ์ด้วยการแจ้งชื่อและตำแหน่งของตัวเองตามธรรมเนียมปกติ “...ข้าย่อมยืนยันกับพวกเจ้าได้ว่า เงื่อนไขการเลื่อนสถานะเป็นสามัญชนที่เคยประกาศไว้ก่อนหน้านี้ยังคงมีผลอยู่ และจะยังมีผลตลอดไป!”
ลำพังแค่ประโยคนี้ก็เรียกเสียงฮือฮาได้มากมาย ทุกคนส่งเสียงไชโยโห่ร้องขึ้นมาทันใด คนจำนวนไม่น้อยพากันคุกเข่าลง ต่างชื่นชมความเมตตาของเจ้าชาย “ท่านผู้ปกครองจงเจริญ!” “เจ้าชายทรงพระเจริญ!”
“หลังจากชั่งน้ำหนักเสบียงที่พวกเจ้าส่งมาแล้ว ข้าก็จะประกาศรายชื่อคนที่ได้เลื่อนสถานะเป็นสามัญชนทันที” โรแลนด์รอจนเสียงโห่ร้องสงบลงแล้วจึงพูดต่อ “สำนักงานเมืองจะจัดการขั้นตอนหลังจากนั้นต่อเอง พวกเจ้าสามารถเลือกได้ว่าจะทำนาต่อ หรือจะทำอาชีพอื่นในเมืองชายแดนแทน”
“นอกจากนี้แล้ว นับตั้งแต่ปีหน้าเป็นต้นไป หากใครสามารถเก็บเกี่ยวผลผลิตได้เท่ากับคนที่ได้เลื่อนสถานะเป็นสามัญชนครั้งนี้ได้ ต่อให้ปริมาณผลผลิตไม่อยู่ในอันดับต้นๆ ข้าก็จะให้เลื่อนสถานะเป็นสามัญชนเช่นกัน หรือพูดอีกอย่างก็คือ ขอแค่พวกเจ้าขยันทำงาน พวกเจ้าก็จะหลุดพ้นจากสถานะทาสอย่างแน่นอน...ก็ข้าเคยบอกแล้วไม่ใช่หรือ งานเป็นเครื่องสร้างเงินตรา งานเป็นเครื่องเปลี่ยนชะตาชีวิต” เขาหยุดไปสักครู่ก่อนจะหันไปมองรอบด้าน “ข้าหวังว่าในอนาคต เมืองชายแดนจะไม่เหลือทาสแม้แต่คนเดียว ทุกคนจะได้เป็นประชาชนของข้าอย่างแท้จริง”
โรแลนด์ยังไม่ทันพูดจบดี เสียงไชโยโห่ร้องของทุกคนก็ดังสนั่นท้องฟ้าเหนือแม่น้ำแดง และดังอย่างต่อเนื่องอยู่เป็นนาน
......................................




[Go To Next Chapter]( ./177.md)