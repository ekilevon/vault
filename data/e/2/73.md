##บทที่ 161 เล่นแร่แปรธาตุและเคมี
หลักการและโครงสร้างของเครื่องกำเนิดไฟฟ้ากระแสตรงไม่มีอะไรซับซ้อน ตอนเด็กๆ โรแลนด์เคยรื้อมอเตอร์รถบังคับมาสิบกว่าคันแล้ว ทั้งมอเตอร์ธรรมดาและมอเตอร์ตราเพชรในตำนาน ทั้งยังเคยพันขดลวดโรเตอร์เองอีกต่างหาก มอเตอร์พวกนี้เป็นเครื่องกลไฟฟ้ากระแสตรงทั้งนั้น


เครื่องกำเนิดไฟฟ้ากระแสตรงและเครื่องกลไฟฟ้ากระแสตรงมีโครงสร้างพื้นฐานไม่ต่างกัน หากดูจากพื้นฐานการทำงาน พวกมันก็คือของสิ่งเดียวกัน สามารถใช้งานแทนกันได้ ขอแค่มีเครื่องจักรชนิดอื่นมาทำให้โรเตอร์หมุน เพื่อให้ลวดตัวนำไฟฟ้าตัดเส้นสนามแม่เหล็กอย่างต่อเนื่องได้ มันก็จะผลิตกระแสเหนี่ยวนำได้อย่างไม่ขาดสาย


โรแลนด์ได้รับความช่วยเหลือจากลูนาและอันนา จึงประกอบเครื่องกลไฟฟ้ากระแสตรงอย่างง่ายๆ ได้ภายในเวลาเพียงครึ่งวัน ตัวสเตเตอร์ทำจากไม้ทั้งหมด จากนั้นให้ลูนาเสกพลังแม่เหล็กใส่ลงไปก็เป็นอันเสร็จสิ้น ส่วนคอมมิวเตเตอร์ที่อยู่ปลายโรเตอร์ถูกฝังลงบนไม้กลมๆ ตรงกลางมีรูต่อกับแกนเพลาของเครื่องจักรไอน้ำ โครงสร้างแบบนี้สร้างไม่ยาก และยังมั่นใจได้ด้วยว่าจะมีฉนวนคั่นกลางระหว่างคอมมิวเตเตอร์แต่ละซี่


พอถึงคราวผลิตเครื่องจักรไอน้ำรุ่นใหม่ เขากับลูนาก็หลบไปดูอันนาแสดงฝีมืออยู่อีกด้าน เวลาผลิตชิ้นส่วนชิ้นใหญ่ๆ เธอจะบังคับให้ไฟสีดำแผ่ออก แล้วห่อกองก้อนเหล็กไว้ข้างในเหมือนห่อผ้า พอหลอมเหล็กเสร็จก็ลดขนาดไฟ แล้วรีดเหล็กออกมาเป็นขนาดตามต้องการ สุดท้ายจึงนำเหล็กมาตัดเป็นรูปทรงต่างๆ


วันรุ่งขึ้น ขณะที่โรแลนด์กำลังจะไปทดสอบเครื่องกำเนิดไฟฟ้าที่สวนหลังห้องเผานั้น องครักษ์ก็นำข่าวอันน่าตื่นเต้นดีใจมาให้เขา หัวหน้าสำนักเล่นแร่แปรธาตุจากเมืองเรดวอเตอร์มาถึงเมืองชายแดนแล้ว มิหนำซ้ำยังไม่ได้มาคนเดียวเสียด้วย


********************


เคโม ชูอิลเดินอย่างแน่วแน่เด็ดขาด บ่ายวันนั้น เขาพาครอบครัวและลูกศิษย์สิบกว่าคนโดยสารเรือสินค้ามาที่เมืองชายแดน จะเสียดายก็แต่ไชมส์ที่ลังเลอยู่ครู่ใหญ่ก่อนจะปฏิเสธคำชวนของเขา


เขาไม่ได้บอกเนื้อหาในจดหมายให้นักเล่นแร่แปรธาตุคนอื่นๆ รู้ เพราะยิ่งคนรู้เยอะ เขาก็ยิ่งออกเดินทางได้ช้า เคโมกลัวข่าวที่ว่าเขาเผาแก้วคริสตัลสำเร็จจะรู้ไปถึงหูดยุกเสียก่อน ถึงตอนนั้นคิดจะหนีก็คงหนีลำบากแล้ว...สินค้าฟุ่มเฟือยชนิดนี้มีมูลค่าสูงมาก ดยุกไม่มีทางปล่อยให้หลุดมือไปแน่


เขาเขียนวัตถุดิบและวิธีการเผาแก้วคริสตัลลงบนกระดาษหนังแกะ แล้วเอาไปทิ้งไว้ในตู้เก็บสูตรของสำนักแล้ว แบบนี้ก็ถือว่าได้ตอบแทนบุญคุณดยุกที่เคยทุ่มเงินก้อนใหญ่เพื่อสร้างสำนักเล่นแร่แปรธาตุแล้ว ทว่า หากเทียบกับสัจธรรมของศาสตร์เล่นแร่แปรธาตุล่ะก็ ไม่ว่าแก้วคริสตัลหรือสำนักเล่นแร่แปรธาตุก็เทียบไม่ติดทั้งนั้น


ห้าวันต่อมา ในที่สุดเคโมก็ได้พบคนเขียนจดหมายฉบับนั้น...ผู้ปกครองเมืองชายแดน โรแลนด์ วิมเบิลดัน


ภายในโถงรับแขกของปราสาท เคโมถวายบังคมเสร็จแล้วยังไม่ทันนั่งเต็มก้นดี ก็รีบถามอย่างอดรนทนไม่ไหว “ฝ่าบาท กระหม่อมขอคุยกับนักเล่นแร่แปรธาตุของฝ่าบาทได้หรือไม่พ่ะย่ะค่ะ”


“นักเล่นแร่แปรธาตุของข้าหรือ” อีกฝ่ายหัวเราะ “ตอนที่เจ้ายังไม่มาเมืองชายแดน ที่นี่ก็ไม่มีนักเล่นแร่แปรธาตุหรอก แต่ว่าตอนนี้ เจ้าเป็นนักเล่นแร่แปรธาตุของข้าแล้ว”


“ฝ่าบาททรงหมายความว่า... ฝ่าบาททรงเขียนสูตรเล่นแร่แปรธาตุพวกนั้นเองหรือพ่ะย่ะค่ะ” เคโมไม่สนใจประโยคหลังของเขา ใบหน้าเริ่มเผือดสี เขานึกถึงความเป็นไปได้อีกอย่าง อีกฝ่ายเป็นเจ้าชาย ความรู้ที่ติดตัวมาก็มาจากครูอาจารย์ในราชสำนักทั้งนั้น หากเจ้าชายรู้เรื่องพวกนี้ ก็แปลว่าสมาคมเล่นแร่แปรธาตุที่เมืองหลวงรู้หัวใจหลักของการเล่นแร่แปรธาตุมานานแล้วสิ แล้วเขายังกล้าเพ้อฝันเรื่องจะเอาชนะคนพวกนั้นได้อย่างไร ช่างน่าขำนัก


“ก็ไม่ใช่ทั้งหมดหรอก” โรแลนด์พูด “สูตรพวกนี้มาจากตำราโบราณอายุสี่ร้อยกว่าปีน่ะ ข้าก็ค้นพบโดยบังเอิญเหมือนกัน ดูเหมือนว่าเมื่อหลายร้อยปีก่อน พวกเขาจะเรียกการเล่นแร่แปรธาตุว่า ‘เคมี’ ”


“เค...มีหรือพ่ะย่ะค่ะ” พอเคโมได้ยินว่าสูตรพวกนั้นไม่ได้มาจากสมาคมเล่นแร่แปรธาตุที่เมืองหลวง ก็รู้สึกสบายใจขึ้นมาก ทว่าคำตอบของเจ้าชายก็ยังน่าตกใจอยู่ดี ตำราเล่นแร่แปรธาตุเมื่อสี่ร้อยกว่าปีก่อนอย่างนั้นหรือ สมาคมเล่นแร่แปรธาตุแห่งเมืองหลวงเพิ่งก่อตั้งมาไม่ถึงสองร้อยปีด้วยซ้ำ หรือว่าคนรุ่นใหม่จะสู้คนรุ่นเก่าไม่ได้แล้ว


“ถูกต้อง ปราชญ์ที่เขียนตำราเล่มนั้นได้กล่าวถึงสมมติฐานหนึ่ง นั่นก็คือสสารย่อมไม่สูญหายไปจากโลก สสารที่ประกอบขึ้นเป็นสรรพสิ่งไม่มีวันสูญหายหรือเพิ่มขึ้น พวกมันแค่เปลี่ยนจากสภาพหนึ่งไปเป็นอีกสภาพหนึ่งเท่านั้น อย่างเช่นขนมชิ้นนี้” โรแลนด์ชี้ขนมเค้กบนโต๊ะตัวยาว “หลังจากเจ้ากินลงท้องไปแล้ว ขนมบางส่วนก็จะถูกเจ้าดูดซึมไป บางส่วนก็จะถูกขับออกมานอกร่างกาย หากนำส่วนที่ถูกดูดซึมและส่วนที่ถูกขับออกจากร่างกายมารวมกัน มวลของพวกมันก็น่าจะเท่าเดิม”


“ช้าก่อนพ่ะย่ะค่ะ...ฝ่าบาท” เคโมคิดตาม “หากกระหม่อมนำไม้ไปเผาจนเป็นขี้เถ้า ไม่ว่าจะชั่งน้ำหนักอย่างไร น้ำหนักของไม้ที่ถูกเผาเป็นขี้เถ้าแล้วก็เบากว่าไม้ที่เป็นแท่งอยู่ดี หากสสารไม่สูญหายจริง เช่นนั้นสสารส่วนที่ขาดหายไปไปอยู่ที่ไหนพ่ะย่ะค่ะ”


“เรื่องนี้มีอธิบายอยู่ในตำรา” โรแลนด์ยิ้ม “พวกมันกลายเป็นอากาศและน้ำ และน้ำก็ถูกความร้อนเผาจนระเหยไปหมดแล้ว ดังนั้นเจ้าจึงเห็นเพียงขี้เถ้าที่เหลืออยู่”


“อากาศหรือพ่ะย่ะค่ะ” เคโมรู้สึกเหมือนจะนึกอะไรออก “หรือว่าอากาศก็มีน้ำหนัก...”


“แน่นอน สสารทุกชนิดมีมวล” เจ้าชายพยักหน้า “เรื่องนี้พิสูจน์ได้ไม่ยาก เจ้าลองใส่เศษไม้ลงไปในขวด ปิดฝาขวดแล้วเอาไปวางบนตาชั่งดู รอจนตาชั่งสองด้านเท่ากันเมื่อไรก็จุดไฟลงไป ทีนี้เจ้าก็จะเห็นแล้วว่าน้ำหนักขวดยังคงเท่าเดิม เพราะว่าอากาศหรือก๊าซที่เกิดจากการเผาไหม้ยังคงค้างอยู่ในขวด ไม่สามารถออกไปไหนได้”


“เรื่องนี้...ก็มีบันทึกไว้ในตำราโบราณหรือพ่ะย่ะค่ะ” เคโมถามอย่างกระตือรือร้น “กระหม่อมขอดูตำราเล่มนั้นได้หรือไม่พ่ะย่ะค่ะ”


“ได้สิ แต่เจ้าต้องยอมรับเงื่อนไขข้าเสียก่อน” โรแลนด์แบมือว่า


“ฝ่าบาทตรัสมาเถิดพ่ะย่ะค่ะ”


“ข้อแรก เจ้าต้องทำงานให้ข้า ค่าตอบแทนก็คิดตามรายได้เก่าที่เจ้าได้จากสำนักเล่นแร่แปรธาตุที่เมืองเรดวอเตอร์ได้เลย ข้อสอง หากเจ้ารับงานนี้แล้ว ก็จะต้องปฏิบัติตามกฎด้านความปลอดภัยอย่างเคร่งครัด นั่นหมายความว่า เจ้าห้ามบอกเนื้องานของเจ้าให้นักเล่นแร่แปรธาตุคนอื่นๆ รู้เป็นอันขาด ข้อสาม หากเจ้าเห็นด้วยล่ะก็ พวกเราก็จะทำสัญญากัน สัญญาฉบับนี้มีอายุห้าปี หลังจากห้าปีแล้ว เจ้าจะอยู่หรือไปจากที่นี่ก็แล้วแต่เจ้า และเจ้าก็ไม่จำเป็นต้องเก็บผลงานการเล่นแร่แปรธาตุเป็นความลับอีกต่อไป เจ้าจะเอาไปแสดงต่อหน้านักเล่นแร่แปรธาตุหรือสมาคมเล่นแร่แปรธาตุที่ไหนก็ตามใจ หากเจ้ารับเงื่อนไขสามข้อนี้ได้ เจ้าก็จะได้ทั้งบ้านพักและห้องปฏิบัติการเคมี และข้ายังจะให้เจ้ายืมตำรา ‘เคมีขั้นต้น’ ไปอ่านด้วย หากสงสัยตรงไหน ก็ถามข้าได้ทุกเวลา”


ฟังดูแล้วก็ไม่ใช่เงื่อนไขที่เอารัดเอาเปรียบอะไร เคโมคิดในใจ แม้คำว่ากฎด้านความปลอดภัย และห้องปฏิบัติการเคมีจะฟังแปร่งหูมากก็ตาม แต่เขายังพอเข้าใจความหมายโดยรวมได้ นอกจากนี้ สัญญาห้าปีก็ไม่ถือว่านานเกินไป ตอนแรกเขายังคิดว่าผู้ปกครองจะขอให้เขาอยู่เมืองชายแดนตลอดไปด้วยซ้ำ


แล้วอีกอย่าง...ต่อให้เป็นเงื่อนไขที่โหดกว่านี้ เขาก็ยังอยากอ่านตำราที่บันทึกสัจธรรมแห่งการเล่นแร่แปรธาตุดูสักครั้ง


พอคิดถึงตรงนี้ เคโมก็ลุกขึ้นโค้งตัว “กระหม่อมยินดีรับใช้ฝ่าบาทพ่ะย่ะค่ะ”


“ดีมาก เช่นนั้นก็ตกลงตามนี้” ดูเหมือนเจ้าชายจะไม่สนเรื่องพิธีรีตรองเท่าไรนัก “ที่ทำงานของเจ้าอยู่ริมแม่น้ำแดง หลังจากทำสัญญาเสร็จแล้วข้าจะพาเจ้าไปดูห้องปฏิบัติการ แล้วจะได้แนะนำจุดประสงค์และวิธีใช้งานภาชนะแก้วแต่ละชนิดด้วย”


เคโมออกจะแปลกใจอยู่บ้าง เหตุใดเจ้าชายจึงดูคุ้นเคยกับการเล่นแร่แปรธาตุมากขนาดนี้ มากจนเขารู้สึกว่าอีกฝ่ายมีความรู้เต็มเปี่ยมเลยก็ว่าได้ เขาเป็นแค่ชนชั้นสูงธรรมดาๆ ที่บังเอิญพบตำราโบราณนั่นจริงหรือ แต่ว่าเรื่องพวกนี้ยังไม่ใช่ประเด็นสำคัญ เขาข่มความสงสัยลงไปก่อนจะถามอีกฝ่ายว่า “ไม่ทราบว่าฝ่าบาททรงต้องการให้กระหม่อมทำอะไรหรือพ่ะย่ะค่ะ”


“กรดที่มีความเข้มข้นสูง ยิ่งมากเท่าไรยิ่งดี” เจ้าชายตอบ


.......................................


[Go To Next Chapter]( ./74.md)