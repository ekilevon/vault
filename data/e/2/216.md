##บทที่ 304 เรื่องประหลาดใจที่คาดไม่ถึง
เมย์คิดไม่ถึงว่าตอนที่ได้เดินทางกลับเมืองชายแดนอีกครั้งนั้น ในใจตัวเองจะเต็มไปด้วยความรู้สึกเฝ้ารอ
ป่าริมแม่น้ำแดงเริ่มเปลี่ยนเป็นสีเหลืองแล้ว สายลมเอื่อยพัดโชยมาพร้อมกับความหนาวเย็น สายน้ำที่สะท้อนแสงแดดไหลเป็นเกลียวอยู่ใต้เท้าเธอ ใบไม้ที่ร่วงหล่นลอยผ่านกราบเรือไปเป็นระยะ
เมื่อไม่มีความร้อนรนและความปั่นป่วนใจเหมือนคราวก่อน ทิวทัศน์ฤดูใบไม้ร่วงรอบกายก็ดูงดงามราวกับภาพวาดบทกวี
“เมย์” น้ำเสียงนอบน้อมดังมาจากด้านหลังเธอ “เจ้าชายทรงประพันธ์บทละครเรื่อง ‘บันทึกของแม่มด’ ให้เจ้าแสดงจริงๆ หรือ”
เมย์หันกลับไปก็เห็นกลุ่มนักแสดงหญิงล้อมวงกันเข้ามา คนที่อยู่หน้าสุดกำลังจับจ้องเธอด้วยสีหน้าตื่นเต้น เธอจำได้รางๆ ว่าอีกฝ่ายชื่อสวอลโลว์
“ฮ่าๆๆ ขอโทษที” เอรินโบกมือให้เธอจากหัวเรือ พลางหัวเราะเสียงดังว่า “พอดีข้าตอบคำถามนี้ไม่ได้น่ะ เลยให้พวกนางไปถามเจ้าเอง”
โง่จริง...เมย์แอบค้อนปะหลับปะเหลือก ถ้าเป็นเมื่อก่อน เธอคงหัวเราะเยาะคนพวกนี้ไปแล้ว แต่สงสัยเพราะอยู่กับเอรินนาน ความอดทนของเธอถึงได้เพิ่มขึ้นผิดปกติ “เจ้าชายไม่ได้ทรงประพันธ์ให้ข้า ละครเรื่องนี้เป็นผลงานที่ท่านบุ๊ก หัวหน้ากองการศึกษาของสำนักงานเมืองเขียนให้แม่มด”
“เอ่อ อย่างนั้นหรือ” สวอลโลว์กระพริบตาปริบๆ “ตอนที่เจ้าเถียงกับเบลล่า พวกเรายังนึกว่าเป็นเรื่องจริงเสียอีก”
‘เจ้าชายทรงประพันธ์’ กับ ‘เจ้าชายทรงประพันธ์ให้ข้า’ ความหมายต่างกันราวฟ้ากับดิน คนพวกนี้ฟังประโยคแรกเป็นประโยคหลังได้อย่างไรนะ “แต่ว่าทั้งบทละครและการแสดงก็ได้รับการรับรองจากเจ้าชายแล้ว เบลล่าดูหมิ่นบทละครก็เท่ากับการดูหมิ่นเจ้าชายนั่นล่ะ เรื่องนี้ข้าไม่ได้โกหกนางแม้แต่น้อย”
“เจ้าเคยเจอเจ้าชายหรือไม่”
“ได้ยินว่าพระองค์มีพระเกศายาวสีเทาตามแบบฉบับเชื้อพระวงศ์ ทั้งยังทรงพระสิริโฉมงดงามมากจริงหรือไม่”
“ข้ายังเคยได้ยินว่าพระองค์ทรงเจ้าชู้มาก มีคนรักมากหน้าหลายตาเชียวล่ะ!”
“เอ๋ จริงหรือ”
“...” เมย์เห็นกลุ่มเด็กสาวที่ส่งเสียงอย่างตื่นเต้นแล้วก็อดขมวดคิ้วไม่ได้ ให้ตายเถอะ เธอไม่ควรสนองความอยากรู้อยากเห็นของพวกเธอเลยจริงๆ
“เอาล่ะ เลิกรบกวนเมย์เสียที” โรเซียเดินมาไล่พวกเธอ ก่อนจะหันไปส่งสายตาขอโทษเมย์
“ไม่เป็นไร” เธอยักไหล่ก่อนจะชื่นชมทิวทัศน์ริมฝั่งน้ำต่อ “ข้าเป็นคนหาเรื่องใส่ตัวเอง”
“ข้า...ไม่เข้าใจเลย” โรเซียเกาศีรษะ “เหตุใดเจ้าต้องพาพวกนางมาด้วยเล่า คนสามสิบห้าคนนี้มีที่เคยขึ้นเวทีแค่สองคนเท่านั้น อีกยี่สิบหกคนยังเรียนการแสดงไม่จบเลยด้วยซ้ำ ไหนเมื่อก่อนเจ้าบอกว่าพวกนางเหมือนตัวอ่อนนกที่ยังไม่ฟักออกจากไข่ ยังไม่ถือว่าเป็นลูกนกไม่ใช่หรือ...ถึงท่านผู้ปกครองจะตั้งมาตรฐานการแสดงไว้ไม่สูง แต่คนพวกนี้ก็ไม่น่าจะผ่านเกณฑ์อยู่ดี หากเจ้าคิดจะแก้แค้นเบลล่า ก็น่าจะดึงตัวนักแสดงประกอบที่เจนเวทีมาดีกว่า”
“ข้าก็ไม่ได้ตั้งใจจะให้พวกนางแสดงละครทุกคนหรอก”
“เอ๋” อีกฝ่ายยืนอึ้งอยู่กับที่
“พวกนางทุกคนอ่านบทละครออกไม่ใช่หรือ” เมย์หัวเราะ “แม้ความสามารถจะยังห่างไกลจากพวกที่เคยขึ้นเวทีแสดง แต่อย่างน้อยพวกนางก็อ่านออกเขียนได้นี่ เจ้าไม่สังเกตหรือว่าเวลานี้ เจ้าชายทรงต้องการคนมากที่สุด” เธอหยุดไปเล็กน้อย “เจ้าคิดว่าเจ้าชายโรแลนด์ทรงเรียกพวกเรามาแสดงละครเพราะทรงโปรดละครจริงๆ ล่ะหรือ”
“เอ่อ...”
“หากเป็นท่านเปโร ข้าคงตอบว่าใช่อย่างแน่นอน เพราะเขาไปโรงละครทุกสัปดาห์ตั้งแต่ก่อนที่จะได้เป็นตัวแทนปกครองป้อมแล้ว แต่หากเป็นเจ้าชายโรแลนด์ล่ะก็ พระองค์จะเสด็จทอดพระเนตรละครเรื่องใหม่แค่รอบแรกเท่านั้น หลังจากนั้นก็ไม่เสด็จมาที่ลานเมืองอีกเลย...เหตุผลที่พระองค์ทรงส่งเสริมการละครไม่ใช่เพราะความชอบส่วนพระองค์ แต่เพราะทรงต้องการประกาศทัศนคติของพระองค์ผ่านบทละครต่างหาก” เมย์พูดต่อ “ละครเรื่องแรกๆ ของพระองค์เน้นแนวคิดเรื่องการต่อต้านการกดขี่และความเชื่อที่ว่าแม่มดไม่ใช่สิ่งชั่วร้าย ในขณะที่ละครเรื่องใหม่อย่าง ‘แดดยามเช้า’ และ ‘เมืองใหม่’ เน้นไปที่การเปิดรับแรงงานและความขยันมากกว่า ข้าก็แค่ทำตามพระประสงค์ของพระองค์ ช่วยเหลือพระองค์เล็กๆ น้อยๆ เท่านั้น”
“ทะ ที่แท้ก็อย่างนี้นี่เอง ข้าไม่เคยคิดเรื่องพวกนี้มาก่อนเลย” โรเซียลิ้นจุกปาก
“การวิเคราะห์บทละครน่ะ นอกจากจะต้องทำความเข้าใจความคิดตัวละครที่ตัวเองแสดงแล้ว ยังต้องขบคิดความหมายแฝงของเนื้อเรื่องทั้งหมดด้วย นี่คือคุณสมบัติสำคัญของนักแสดงที่ดี”
“ข้าเข้าใจแล้ว ขอบคุณเจ้ามากที่ชี้แนะ!” เธอโค้งตัวพูด
“วางใจเถอะ” เมย์ยกมุมปาก “หากต่อไปเจ้าไม่อยากเป็นนักแสดงแล้ว เจ้าก็ยังหางานดีๆ ในเมืองชายแดนได้อยู่ ไม่แน่ว่าเจ้าอาจจะได้เป็นเจ้าหน้าที่ราชการในสำนักงานเมืองเลยก็ได้ เพราะถึงอย่างไรเจ้าชายก็ไม่ทรงเลือกคนที่ฐานะหรือชาติกำเนิดอยู่แล้ว เส้นทางนี้ไปได้ไกลกว่าอาชีพนักแสดงเสียอีก”
…
เมย์เห็นเฟร์รานยืนรอที่ท่าเรือทันทีที่เรือแล่นมาถึงเมืองชายแดน
แน่นอนว่าเขามารอเอริน
เมื่อเห็นหญิงสาวโผเข้าใส่อ้อมกอดเขาอย่างร่าเริง เธอก็ถอนใจออกมาเบาๆ
“นั่นมันอัศวินแสงอรุณไม่ใช่หรือ”
“เขาไม่ได้ถูกเจ้าชายเนรเทศไปแล้วหรอกหรือ”
“นี่ล่ะอัศวินอันดับหนึ่งแห่งดินแดนตะวันตก เยี่ยมไปเลย” สวอลโลว์พูดอย่างชื่นชม “ข้ายังนึกว่าเขากับดวงดาวแห่งโรงละครจะ...”
“พวกเจ้าพูดเพ้อเจ้ออะไร” เสียงตวาดของเมย์ทำเอาทุกคนหุบปากฉับ “รีบขนของลงจากเรือได้แล้ว เกธกับโรเซียจะพาพวกเจ้าไปลงชื่อที่สำนักงานเมือง ที่เหลือพวกเจ้าแค่ทำตามที่พวกเขาบอกก็พอ”
“พวกเราเข้าใจแล้ว” ทุกคนตอบอย่างนอบน้อม
ทันทีที่เมย์เดินมาถึงท่าเรือ เฟร์รานก็เดินจูงมือภรรยาเข้ามาหา แล้วยกมือแตะหน้าอกแสดงความขอบคุณเธอ “เมย์ เอรินเพิ่งเล่าเรื่องที่เกิดขึ้นที่โรงละครให้ข้าฟัง ขอบใจเจ้ามากที่ช่วยนางไว้”
“ไม่ต้องขอบใจข้าหรอก” เมย์พูดอย่างไม่เห็นด้วย “ฝ่ายนั้นดูเหมือนหาเรื่องนางก็จริง แต่แท้จริงแล้วพุ่งเป้ามาที่ข้ามากกว่า”
“ถึงจะเป็นเช่นนั้น ข้าก็ยังต้องขอบใจเจ้าอยู่ดี” อัศวินส่งยิ้มสดใสให้เธอ “หากไม่ได้เจ้าช่วยไว้ นางคงร้องไห้ต่อหน้าทุกคนไปแล้ว”
เมย์เบะปากทันทีที่คนทั้งสองเดินจากไป จากนั้นจึงสะพายสัมภาระกลับไปที่เขตบ้านพักเพียงลำพัง
แม้จะตัดสินใจปล่อยมือจากความรักครั้งนี้ไปแล้ว แต่พอได้เห็นภาพตรงหน้ากับตา เธอก็ยังรู้สึกสะเทือนใจอยู่ดี มิหนำซ้ำ ร่างที่คุ้นตาร่างนั้นก็ไม่ปรากฏตัวให้เห็นอีก ทั้งๆ ที่ก่อนหน้านี้ยังเขียนจดหมายมาเสียดิบดีว่าจะทำให้เธอประหลาดใจ
ช่างเถอะ เขาเป็นบริวารคนสำคัญของเจ้าชายนี่ คงไม่สามารถไปไหนมาไหนได้อิสระเหมือนอัศวินแสงอรุณอยู่แล้ว
เมย์กลับมาถึงบ้านแล้วก็วางสัมภาระลง ความรู้สึกผ่อนคลายหวนกลับมาอีกครั้งหลังจากห่างหายไปนาน เธอพ่นลมหายใจยาวๆ ออกมา พลางเดินไปหยิบเหล้าขาวในตู้อาหาร แต่ในขณะที่กำลังจะรินเหล้าดื่มนั้น เธอก็ได้ยินเสียงเคาะประตูลอยมาจากด้านนอก
พอเปิดประตูออก เธอก็เห็นคาร์เตอร์ยืนอยู่ที่นอกประตู
“ข้าไม่นึกว่าพวกเจ้าจะกลับมาเร็วกว่ากำหนดหนึ่งชั่วโมง” เขาเช็ดเหงื่อที่หน้าผาก “พอได้ยินว่าเรือจากป้อมปราการลองซองมาถึงท่า ข้าก็รีบออกจากค่ายทหารทันที”
ไม่รู้เพราะเหตุใด ทั้งๆ ที่ไม่ได้เห็นเขาที่ท่าเรือ และทั้งๆ ที่เขาไม่ได้มารอรับเธอ แต่พอเห็นเขาแล้ว เมย์ก็กลับอารมณ์ดีขึ้นทันตา “เข้ามาดื่มสักแก้วไหม”
“ไม่ล่ะ บ่ายนี้ข้ายังมีงานต้องทำอีก” คาร์เตอร์โบกมือ
“อืม” เธอพยักหน้า “งานของเจ้าชายย่อมสำคัญกว่าอยู่แล้ว”
“ข้ามาที่นี่เพราะมีของขวัญจะให้เจ้าน่ะ” หัวหน้าอัศวินหยิบกล่องไม้เล็กๆ สีขาวออกมาจากอกเสื้อแล้วยื่นให้เธอ
“สินค้าใหม่จากตลาดชาวบ้านหรือ” เมย์รับกล่องไม้มาเปิดดูอย่างสงสัย เธอเห็นแหวนสีเหลืองส้มวางตั้งอยู่ที่ก้นกล่องอย่างนิ่งสงบ ส่วนยอดของมันฝังอัญมณีสุกใสแวววาว สะท้อนประกายเจ็ดสีเมื่อต้องกับแสงอาทิตย์ในฤดูใบไม้ร่วงที่ส่องผ่านหน้าต่างเข้ามา
แหวนวงนี้จะต้องมีมูลค่ามากอย่างแน่นอน และไม่น่ามีขายที่ตลาดชาวบ้านด้วย นอกจากนี้ ธรรมเนียมการมอบแหวนของพวกขุนนางยังหมายถึง...เธอยกมือขึ้นปิดปากโดยไม่รู้ตัว
“เมย์ เจ้ายินดีแต่งงานกับข้าหรือไม่” คาร์เตอร์ถามด้วยน้ำเสียงจริงจัง
........................................


[Go To Next Chapter]( ./217.md)