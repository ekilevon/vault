##บทที่ 418 ปิดงาน
กว่าไลต์นิ่งจะสำรวจเจอคณะเดินทางที่ประตูทิศเหนือของสันเขาฟอลเลนดรากอน ทุกคนก็ปักหลักอยู่บนยอดเขามาแล้วกว่าหนึ่งสัปดาห์
ขบวนทูตของศาสนจักรมีขนาดใกล้เคียงกับที่ไนติงเกลคาดการณ์ไว้ ด้านหน้าเป็นทหารพิพากษาสวมชุดเกราะจำนวนยี่สิบห้าคน ส่วนด้านหลังเป็นกองพลาธิการแถวยาวเหยียด ดูจากการแต่งตัวแล้วน่าจะมีทั้งสาวกและทหารรับจ้างปะปนกัน รวมทั้งหมดประมาณหนึ่งร้อยคนได้ นอกจากทหารพิพากษาที่มีม้าขี่แล้ว คนที่เหลือล้วนเดินเท้ากันทั้งนั้น
ในคณะเดินทางนี้ยังมีรถม้าอีกสองคัน ทูตศักดิ์สิทธิ์จะต้องอยู่ในรถม้าคันใดคันหนึ่งอย่างแน่นอน
คนทั้งห้าแอบสะกดรอยตามพวกเขาอยู่ด้านหลัง ทุกคนกำลังมุ่งหน้าไปยังเมืองเรดวอเตอร์
ตามแผนแล้ว พวกเธอจะลงมือตอนที่ศัตรูออกจากพื้นที่สังเกตการณ์ของสันเขาฟอลเลนดรากอน และไม่สามารถขอความช่วยเหลือจากกองหนุนได้อีก
ไนติงเกลแฝงตัวอยู่ในหมอกมายา มองดูรถม้าสี่ล้อที่วิ่งอยู่กลางขบวนเงียบๆ เธอเห็นประกายสีเงินผลุบๆ โผล่ๆ อยู่ในโครงรถม้าที่โค้งมน
ลำพังเธอคนเดียวคงพอหาจังหวะสังหารทูตศักดิ์สิทธิ์ของศาสนจักรได้อยู่ แต่คงฝังร่างสาวกทุกคนไว้ที่นี่ไม่ได้แน่ ทว่าตอนนี้ เธอมีแม่มดจากเกาะสลีปปิ้งมาช่วยอีกแรง โอกาสที่จะปิดข่าวนี้ได้จึงยิ่งสูงกว่าเดิมเป็นเท่าตัว
กว่าเฮอร์มีสจะรู้ว่าคนพวกนี้หายตัวไปและเริ่มมีปฏิกิริยา ก็น่าจะฤดูใบไม้ผลิปีหน้าแล้ว นอกจากนี้ การไขปริศนาการหายตัวไปของคณะทูตก็ไม่ใช่เรื่องง่ายๆ ด้วย
ไนติงเกลไม่ชอบการเข่นฆ่า ทว่าครั้งนี้ เธอกลับตัดสินใจทำมันด้วยตัวเอง
เพื่อที่จะลดภาระให้เจ้าชาย เพื่อที่พวกแม่มดจะได้มีภูเขาศักดิ์สิทธิ์ให้พึ่งพิงไปตราบนานเท่านาน
เธอไม่เสียใจแม้แต่น้อยที่ต้องกลายเป็นคมดาบปลิดชีวิตคน
…
เมื่อคณะทูตเดินทางเข้าสู่พื้นที่ป่า ไนติงเกลก็เห็นเงาดำบนฟ้าบินใกล้เข้ามาเรื่อยๆ
เมซีหุบปีกแล้วพุ่งตัวลงมาพร้อมเสียงคำราม ฝูงม้าเห็นดังนั้นก็ร้องอย่างตื่นตระหนก ก่อนจะวิ่งเตลิดอย่างไร้การควบคุม ทุกคนที่เห็นภาพนี้ล้วนตกตะลึงตาค้าง ทำอะไรไม่ถูกอยู่เป็นนาน
ทว่าสัตว์ยักษ์สยองขวัญไม่ได้พุ่งมาขย้ำคนอย่างที่พวกเขาคิด มันสยายปีกออกในจังหวะที่ใกล้จะถึงพื้น แล้วบินเฉียดศีรษะผู้คนไป ลมที่พัดจากปีกมันแรงจนพวกเขาแทบลืมตาไม่ขึ้น ใครคนหนึ่งกระโดดลงมาจากหลังสัตว์ยักษ์ตัวนั้น
“ศัตรูโจมตี!” เสียงตะโกนของทหารพิพากษาดังขึ้นกลางฝูงชน
คราวนี้ พวกสาวกถึงได้หยิบอาวุธมาโจมตีศัตรูแปลกหน้าที่ปรากฏตัวขึ้นกลางขบวนราวกับเพิ่งได้สติ
ในโลกสีขาวดำของไนติงเกล หลุมดำอับแสงจำนวนมากกำลังโอบล้อมอีกฝ่ายอย่างแน่นหนา หากเป็นแม่มดธรรมดาคงไม่มีทางตอบโต้อะไรได้
ทว่า คู่ต่อสู้ของพวกเขาคืออมนุษย์ แอชเชส
เพียงประกายดาบฉายวาบขึ้นปลาบเดียว บรรดาสาวกที่อยู่ใกล้เธอก็เอวขาดเป็นสองท่อน เพียงไม่กี่อึดใจก็ล้มลงไปนอนระเนระนาดราวกับข้าวสาลีที่ถูกเกี่ยว
เธอไม่ได้ใช้ดาบยักษ์ประจำตัวเล่มนั้น ทว่าใช้ดาบเหล็กน้ำหนักเบาธรรมดา เพื่อให้เมซีสามารถบรรทุกแม่มดได้อีกคน
ดาบเหล็กฟาดฟันศัตรูได้ไม่นานก็หักสะบั้น แต่เธอยังมีอาวุธทหารที่หล่นตามพื้นอีกมากมายให้หยิบใช้...ไม่ว่าจะง้าว กระบอง หรือค้อน เมื่ออยู่ในมือเธอก็กลายเป็นอาวุธอันตรายทั้งสิ้น
ละอองเลือดสาดกระเซ็น ชิ้นส่วนอวัยวะปลิวว่อน แอชเชสฟันร่างสาวกจำนวนมากด้วยกำลังของเธอเพียงคนเดียว
ทหารรับจ้างที่อยู่ด้านหลังก็เข้าไปช่วยไม่ได้ เพราะพวกเขาก็กำลังตกที่นั่งลำบากเหมือนกัน
ร่างของแอนเดรียโผกระโจนอยู่กลางพงไพรราวกับภูตผี เธอย้ายตำแหน่งตัวเองไปเรื่อยโดยใช้กิ่งก้านและลำต้นของต้นไม้เป็นเครื่องพรางตัว ขณะเดียวกันก็แผลงศรทุกครั้งที่มีโอกาส ทุกครั้งที่เธอลงมือจะต้องมีคนถูกศรปักหน้าผากขาดใจตายเสมอ
เพียงไม่กี่อึดใจ คณะเดินทางทั้งหมดก็แตกกระจาย เสียงโหยหวน เสียงตะโกน และเสียงคนเข่นฆ่ากันดังระงมอยู่ในป่าอันเงียบสงัด
ไนติงเกลวิ่งลงสนามรบอย่างไม่หยุดฝีเท้า เธอเคลื่อนไหวอย่างว่องไวอยู่ในหมอกมายา ไล่ตามเป้าหมายของตัวเองไปติดๆ...ศัตรูของเธอมีเพียงคนเดียวเท่านั้น ทูตศักดิ์สิทธิ์ของศาสนจักร แม่มดผู้ล่าแม่มด
รถม้าสองคันวิ่งเตลิดไปได้ระยะหนึ่ง ม้าจึงค่อยคลายความตื่นตระหนกลง ทว่าพวกเขาไม่ได้ย้อนกลับไปที่ขบวนคน แต่กลับวิ่งออกจากเส้นทางหลัก แยกกันหนีเข้าป่าไปคนละทาง
ดูท่าทูตศักดิ์สิทธิ์คงรู้แล้วว่า ศัตรูของเธอมีอมนุษย์ที่แข็งแกร่งรวมอยู่ด้วย...สำหรับแม่มดส่วนใหญ่แล้ว อมนุษย์ที่พกหินอาญาสิทธิ์มาด้วยก็คือศัตรูที่แทบไม่มีวันเอาชนะได้เลย
ทว่า การเปลี่ยนทิศทางรถม้าครั้งนี้ไม่อาจช่วยให้เธอหนีพ้นจากการไล่ล่าของไนติงเกลได้
ไนติงเกลรู้ตำแหน่งของทูตศักดิ์สิทธิ์ตั้งแต่แรกแล้ว ส่วนรถม้าอีกคันนั้นน่าจะเป็นของบุคคลระดับสูงในศาสนาจักรอย่างศาสนบริกรหรือไม่ก็บาทหลวง
ซึ่งทางนั้นก็ได้ไลต์นิ่งกับเมซีไปจัดการแล้ว
รถม้าวิ่งผ่านผืนป่าซึ่งเต็มไปด้วยหลุมบ่อ โครงรถถูกโยกจนแทบจะหลุดเป็นชิ้นๆ ทว่าคนขับกลับยังฟาดแส้ไม่หยุดราวกับมีใครกำลังเร่งเขาอย่างสุดกำลัง
ไนติงเกลร่นระยะห่างระหว่างเธอกับรถม้า แล้วลั่นไกใส่ทหารพิพากษาสี่คนที่ตามรถม้าไป...เพื่อให้แน่ใจว่ากระสุนจะยิงถูกเป้าหมาย เธอจะขยับตัวไปอยู่ด้านหลังศัตรู เพื่อให้ตัวเองอยู่ในแนวเส้นตรงเดียวกับศัตรูทุกครั้งก่อนลั่นไก และจะยิงศัตรูในระยะไม่เกินสิบเมตรเสมอ ทหารพิพากษาได้ยินเสียงปืนก็หนีกันกระเจิดกระเจิง แต่สำหรับไนติงเกลแล้ว พวกเขาอยู่ห่างจากเธอเพียงไม่กี่ก้าวเท่านั้น ชุดเกราะเต็มตัวกลายเป็นของไร้ค่าเมื่อเผชิญหน้ากับกระสุนขนาดใหญ่ หัวกระสุนที่พุ่งทะลุเกราะแล้วเปลี่ยนรูปไปกลับทำให้ผู้สวมใส่เจ็บหนักกว่าเดิมด้วยซ้ำ
หลังจากจัดการทหารพิพากษาทั้งสี่แล้ว เธอก็เล็งปืนไปที่ม้า
ทันทีที่ม้าสองตัวเสียหลักล้มกระแทกพื้นเสียงดังโครม รถม้าที่ขาดม้านำก็กระเด็นตามแรงเฉื่อยไปปะทะกับต้นไม้ รถไม้ที่เปราะบางแตกออกเป็นเสี่ยงๆ ในพริบตา
เงาคนซึ่งถูกห่อหุ้มด้วยแสงสีเงินกลิ้งออกมาท่ามกลางเศษไม้ที่ปลิวกระจาย ไนติงเกลเล็งเป้าแล้วยิงอย่างไม่ลังเล เส้นแสงซึ่งก่อตัวจากพลังวิเศษปัดกระสุนทิ้งนัดแล้วนัดเล่าราวกับมีสำนึกเป็นของตัวเอง
เธอทิ้งระยะห่างจากอีกฝ่ายแล้วเปลี่ยนกระสุนชุดใหม่ทันที
“นางคนทรยศ!” ทูตศักดิ์สิทธิ์ตวาดอย่างเดือดดาล ก่อนจะพุ่งไปยังตำแหน่งที่เธอซ่อนตัวอยู่
ทว่าครั้งนี้ สถานการณ์ของคนทั้งสองกลับตรงข้ามกันอย่างสิ้นเชิง
เวลานี้ ไนติงเกลไม่ถูกจำกัดการเคลื่อนไหวด้วยด้วยพื้นที่ขนาดเล็กอีกต่อไป เพียงเธอก้าวถอยหลังไปหนึ่งก้าว อีกฝ่ายก็ต้องวิ่งตามเธอถึงสิบกว่าก้าว ปืนพกลูกโม่มีระยะยิงหวังผลที่ห้าสิบเมตร เหนือกว่าพื้นที่ออกฤทธิ์ของพลังวิเศษอย่างเทียบไม่ติด ‘แส้เงิน’ ของทูตศักดิ์สิทธิ์ไม่มีวันเข้าถึงเธอได้ แต่กระสุนที่เธอยิงสามารถปลิดชีพอีกฝ่ายได้ทุกเวลา
แม้ว่าการยิงในระยะนี้จะมีโอกาสที่กระสุนถูกเป้าหมายเพียงหนึ่งหรือสองในห้านัดเท่านั้น แต่เธอยังมีเวลาเปลี่ยนกระสุนและกระหน่ำยิงอีกฝ่ายอย่างเหลือเฟือ
เส้นแสงสีเงินค่อยๆ ดับมอดลง หลังจากรัวกระสุนไปห้ารอบ กระสุนนัดหนึ่งก็ทะลวงเข้าไหล่ซ้ายของอีกฝ่ายจนได้ จากนั้นกระสุนนัดต่อมาก็ทะลุเข้าช่องท้อง ทูตศักดิ์สิทธิ์หมดแรงจะประคองร่างกาย เธอเซไปสองก้าวก่อนจะล้มลงกับพื้น
ไนติงเกลไม่ได้รีบร้อนเข้าไปดูอีกฝ่าย ทว่าย้อนกลับไปยังจุดที่รถม้าแตก แล้วเก็บหินอาญาสิทธิ์ขึ้นมาหนึ่งก้อน จากนั้นจึงค่อยเดินไปหาทูตศักดิ์สิทธิ์…เมื่อครู่นี้เธอหลบอีกฝ่ายโดยหลีกเลี่ยงตำแหน่งของรถม้ามาตลอด เพื่อที่หลังจากจบการต่อสู้แล้วจะได้ค้นสถานที่ได้สะดวก
ตอนที่เธอเดินไปถึงตัวแม่มดที่เลือดโซมกายนั้น อีกฝ่ายก็ยื่นมือขวาซึ่งยังใช้งานได้ไปหาเธอทันที ทว่าทูตศักดิ์สิทธิ์กลับไม่เห็นเส้นแสงสีเงินแทงทะลุร่างกายศัตรูอย่างที่คิด
“นางปีศาจจัญไร พระเจ้าจะต้องพิพากษาเจ้า!” เธอกระอักเลือด ขบกรามพูดอย่างอาฆาตแค้น
ไนติงเกลเล็งปืนไปที่หน้าอกทูตศักดิ์สิทธิ์ด้วยสีหน้าไร้อารมณ์ “อย่างนั้นหรือ ข้าจะรอก็แล้วกัน”
จากนั้น เธอก็ลั่นไก
………………………………….




[Go To Next Chapter]( ./331.md)