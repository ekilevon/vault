##บทที่ 239 อาหารว่างยามค่ำคืน
หลังจากกินมื้อเย็นเสร็จแล้ว อันนาก็เดินถือเห็ดเบิร์ดคิสห่อใหญ่เข้าไปในห้องครัว
เธอขอให้เมซีไปเก็บเห็ดสีขาวสะอาดพวกนี้มาจากป่าเร้นลับ...เห็ดชนิดนี้ไม่เหมือนเห็ดทั่วไป เห็ดเบิร์ดคิสมักขึ้นอยู่บนยอดต้นไม้ใหญ่ พวกมันกินแร่ธาตุจากต้นไม้เป็นอาหาร ในขณะที่สัตว์ปีกทั้งหลายก็ชอบกินพวกมันเป็นอาหารเช่นกัน แม้เห็ดชนิดนี้จะมีก้านอวบอ้วนและสดใหม่ ทั้งยังมีรสสัมผัสที่เนียนนุ่มราวกับเนื้อสัตว์ชั้นดี แต่เนื่องจากพวกมันขึ้นอยู่บนที่สูง และมองเห็นจากด้านล่างได้ยาก จึงไม่ค่อยมีคนปีนขึ้นไปเก็บมากนัก
ทุกๆ วันเกิดของเธอ แม่ของเธอมักเก็บเห็ดชนิดนี้มาทำอาหารให้เธอเสมอ หากเทียบกับขนมปังหยาบๆ ที่ขึ้นราและข้าวต้มข้าวสาลีที่จืดชืดล่ะก็ รสชาติของมันก็เรียกได้ว่ายอดเยี่ยมจนเธอลืมไม่ลงทีเดียว แม้ทุกวันนี้เธอจะมีอาหารกินอย่างอุดมสมบูรณ์ทุกมื้อ แต่เธอก็ยังอยากนำเห็ดพวกนี้มาทำอาหารจานเด็ดที่หากินได้แค่ในดินแดนตะวันตกอยู่ดี เธออยากทำอาหารให้เจ้าชายโรแลนด์ที่ทำงานดึกดื่นติดต่อกันมาหลายคืนกินบ้าง
เตาในครัวดับไปแล้ว แต่นั่นไม่ใช่ปัญหาสำหรับอันนา เธอโยนฟืนใส่ในเตาแล้วเสกไฟสีดำขึ้นมา ไม่นานนัก ไฟในเตาก็ลุกโชนอย่างรวดเร็ว
ทันใดนั้น ไนติงเกลก็โผล่ออกมาจากผนังห้อง “เอ๋ นั่นเจ้าทำอะไรน่ะ”
“ข้าว่าจะทำอาหารให้เจ้าชายเสียหน่อย ระยะนี้พระองค์บรรทมดึกทุกคืน แล้วท่านเล่า”
“แหะๆๆ” เธอลูบท้ายทอยตัวเอง “ข้าเข้ามาหาของกินน่ะ...ท้องข้าหิวอีกแล้วล่ะ” เธอหยุดไปเล็กน้อย ก่อนจะยื่นหน้าเข้ามาอย่างสงสัย “เจ้าจะทำอะไรหรือ”
“อ้อ...เห็ดย่างน้ำผึ้งกับน้ำแกงเห็ดน่ะ” อันนาเปิดถุงออก เผยให้เห็นเห็ดเบิร์ดคิสที่อยู่ข้างใน “อาหารขึ้นชื่อของเมืองชายแดนทั้งนั้น ท่านอยากลองหรือไม่เล่า”
ไนติงเกลพยักหน้าแล้วรีบถามทันที “เจ้าสอนข้าทำด้วยได้หรือไม่...ข้าก็อยากทำเป็นเหมือนกัน”
“ได้สิ” อันนายิ้ม “ง่ายนิดเดียว”
อันนาหั่นเห็ดเสร็จก็แบ่งเห็ดให้ไนติงเกลกำใหญ่ “เริ่มจากทาเนยให้ทั่วเห็ดทั้งสองด้าน เสร็จแล้วก็นำไปย่างไฟจนเห็ดกลายเป็นสีเหลืองนวล แต่ท่านอย่าเผลอย่างนานไปล่ะ เดี๋ยวเห็ดจะไหม้เสียก่อน”
“อืม” ไนติงเกลรับเห็ดเบิร์ดคิสมา แล้วทาเนยบนเห็ดตามอันนา “ระยะนี้เจ้าชายทรงงานดึกทุกวันเลยหรือ”
“ใช่แล้ว พระองค์ทรงยุ่งอยู่กับเรื่องผู้อพยพและแบบเครื่องจักรใหม่น่ะ ทรงบรรทมหลังเที่ยงคืนแทบทุกคืนเลย ข้าเดินผ่านห้องทำงานทีไร ก็มักเห็นแสงไฟลอดออกมาจากช่องประตูเสมอ” อันนาพยักหน้า “ท่านจากเมืองชายแดนไปครึ่งเดือน คงคิดถึงพระองค์มากกระมัง”
ไนติงเกลมือสั่นจนทำเห็ดหล่นใส่เนย “เอ่อ...ก็ยังพอไหวอยู่...”
“ไม่ใช่แค่ท่านหรอก ไลต์นิ่ง ลิลลี่ เอคโค และเวนดี้ก็คิดถึงเจ้าชายเหมือนกัน พวกนางบอกว่าที่นั่นไม่มีแม้แต่ที่จะอาบน้ำ พวกนางอยากกลับเมืองชายแดนตั้งแต่วันแรกๆ ด้วยซ้ำ” อันนาพลันรู้สึกว่าสีหน้าอีกฝ่ายดูแปลกไป “เอ๋ ท่านเป็นอะไรไปน่ะ”
“เปล่า” เธอส่ายหน้ายิ้มเก้อๆ พลางหยิบเห็ดขึ้นมา “ที่แท้ก็อย่างนี้นี่เอง อันที่จริงข้าก็...คิดถึงพระองค์ไม่น้อยเหมือนกัน”
“ก็นั่นน่ะสิ” อันนายื่นเห็ดที่ทาเนยเข้าไปในเตา “หากข้าต้องอยู่ห่างจากเจ้าชายถึงครึ่งเดือนล่ะก็ ไม่สิ เอาแค่ไม่กี่วันก็พอ ข้าก็คงอยากพบพระองค์ใจแทบขาดแล้ว”
การพบกับเจ้าชายโรแลนด์ในคุกใต้ดินคือช่วงเวลาที่อัศจรรย์ที่สุดในชีวิตของเธอ ไม่ว่าจะหวนคิดทีไรก็ยังรู้สึกอบอุ่นและชุ่มฉ่ำหัวใจเสมอ หากไม่ใช่เพราะเจ้าชาย เธอก็คงไม่มีชีวิตอยู่มาจนถึงทุกวันนี้ หรือต่อให้มี เธอก็คงอยู่อย่างโง่งมและสับสนไม่ต่างจากพวกชาวเมืองที่ไร้ชีวิตจิตใจพวกนั้น
เจ้าชายสอนให้เธอรู้จักความงดงามของโลกใบนี้ อย่างเช่นเนื้อหมักพริกไทยอันชุ่มฉ่ำ และ ‘พื้นฐานทฤษฎีวิทยาศาสตร์ธรรมชาติ’ การปรากฏตัวของเขาทำให้ชีวิตเธอเต็มไปด้วยความแปลกใหม่ ทำให้เธอรู้สึกว่าตัวเองไม่ใช่คนทั่วๆ ไป ทว่าเป็นแม่มดที่เก่งกาจไม่เป็นรองใคร
พี่น้องคนอื่นๆ ก็คงรู้สึกแบบนี้เหมือนกัน...ลองได้อยู่กับเจ้าชายนานเข้า ไม่ว่าใครก็ต้องก็ต้องชื่นชมความคิดอันบรรเจิดและเสน่ห์เฉพาะตัวของเขาทั้งนั้น ข้อนี้ อันนาไม่สงสัยเลยแม้แต่น้อย
“เอ่อ ดูเหมือนข้าจะย่างเห็ดนานไปเสียแล้ว” ไนติงเกลยกส้อมขึ้นมา ก็เห็นเห็ดด้านหนึ่งกลายเป็นสีเหลืองเข้ม
“นิดหน่อยน่ะ...” เธอหัวเราะออกมา “เห็ดเบิร์ดคิสบอบบางมาก ดังนั้นจึงต้องย่างแต่พอดี ท่านลองย่างบ่อยๆ เดี๋ยวก็รู้เอง ข้าขอไปเตรียมของทำน้ำแกงก่อน”
ไนติงเกลนำเห็ดที่ไหม้น้อยๆ ไปจิ้มน้ำผึ้งกับเกลือแล้วยัดใส่ปาก “อืม อร่อยจริงๆ ด้วย” พอเห็นอีกฝ่ายคลุกสมุนไพรกับเครื่องปรุงอย่างคล่องแคล่ว เธอก็ถามอย่างสงสัย “เมื่อก่อนเจ้าทำงานพวกนี้บ่อยหรือ”
“อืม ทั้งหมักอาหาร โม่แป้ง ทำธุระเล็กๆ น้อยๆ ให้ขุนนาง หรือแม้แต่อาบน้ำตัดขนแกะให้เพื่อนบ้านก็เคย” อันนาพูด “นอกจากไปเรียนหนังสือกับอาจารย์คาร์ลแล้ว ข้าก็ทำงานพวกนี้นี่ล่ะ” เธอหยุดไปสักครู่ “แต่ว่าหลังจากท่านแม่ข้าตายไป ท่านพ่อก็ไม่ให้ข้าไปโรงเรียนอีกเลย เขาไม่ยอมให้ข้าก้าวเท้าออกจากประตูบ้านด้วยซ้ำ”
“ข้าขอโทษ...”
“ไม่เป็นไรหรอก มันผ่านไปแล้วล่ะ” ดวงตาของอันนาเปล่งประกายราวกับน้ำทะเลสาบสีฟ้าใสใต้แสงจันทร์ “ถ้าเทียบกับแม่มดส่วนใหญ่ ข้าก็ถือว่าโชคดีมากแล้วนี่นา”
เห็ดที่ทาเนยแล้วม้วนตัวน้อยๆ เมื่อถูกความร้อนจากเปลวไฟ เสียงเปรี๊ยะปร๊ะเบาๆ ดังขึ้นเป็นระยะ หลังจากโรยเกลือใส่เห็ดและพลิกเห็ดจนสุกดีทั้งสองด้านแล้ว กลิ่นหอมก็ลอยฟุ้งมาเตะจมูกพวกเธอ กลิ่นของเนยหลังถูกความร้อนผสมผสานกับกลิ่นเฉพาะของเห็ดเบิร์ดคิสอย่างกลมกลืนชวนน้ำลายสอ ที่เหลือก็แค่นำเห็ดไปจุ่มน้ำผึ้งก็เป็นอันเสร็จ ทั้งเห็ดและน้ำผึ้งสามารถหาได้ในป่าเร้นลับทั้งนั้น สำหรับคนท้องถิ่นแล้ว หากวันไหนบังเอิญตัดต้นไม้ที่มีทั้งรังผึ้งและเห็ดเบิร์ดคิสล่ะก็ จะถือว่าวันนั้นเป็นวันที่โชคดีที่สุดทีเดียว
ตอนที่หม้อดินเผาที่ใช้ต้มน้ำแกงพ่นควันสีขาวออกมานั้น คนทั้งสองก็ย่างและปรุงรสเห็ดของตัวเองเสร็จพอดี
“สำเร็จแล้ว อย่างน้อยก็หน้าตาไม่เลวล่ะนะ” ไนติงเกลหยิบเห็ดใส่ปากอีกชิ้น “ข้าก็มีพรสวรรค์ด้านนี้เหมือนกันแฮะ...แค่ก แต่ดูเหมือนชิ้นนี้จะเค็มไปหน่อย”
“ได้เวลาพอดี” อันนาเหลือบมองทิวทัศน์ยามค่ำคืนนอกหน้าต่าง “พวกเรายกไปให้เจ้าชายกัน”
“ข้าฝากเจ้ายกของข้าไปให้พระองค์ด้วยได้หรือไม่” เธอพนมมือ “รบกวนเจ้าด้วยนะ”
“ท่านไม่ไปกับข้าหรือ”
“ไม่ล่ะ” เธอยิ้ม “ข้าไม่รู้จะทำหน้าอย่างไรเวลาเจอพระองค์”
อันนางง แต่ยังไม่ทันถามอะไร อีกฝ่ายก็หายวับไปต่อหน้าต่อตาแล้ว ทำหน้าอย่างไรสำคัญมากหรือ จะหน้ายิ้ม หน้าเศร้า หรือหน้าไร้อารมณ์ก็ไม่ใช่ปัญหาเสียหน่อย ขนาดตอนที่เธอเพิ่งออกจากคุกใหม่ๆ รู้สึกหดหู่ท้อแท้ไปหมด เจ้าชายก็ไม่เห็นเบื่อหน่ายรำคาญเธอเลย แล้วทำไมไนติงเกลต้องหลบหน้าเจ้าชายด้วยเล่า เธอคิดอยู่ครู่ใหญ่ก็ไม่ได้คำตอบ สุดท้ายจึงได้แต่ส่ายหน้า ยกจานกับถ้วยน้ำแกงเดินไปที่ห้องทำงานเพียงลำพัง
........................................




[Go To Next Chapter]( ./152.md)