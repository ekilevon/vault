##บทที่ 92 ปรับกระบวนทัพ
“อย่างนี้พวกเราก็หมดหน้าที่แล้วกระมัง” ที่ลานเมือง แคตคลอว์กวาดเศษขี้เถ้าพลางพูดอย่างเสียดาย “ข้าไม่อยากกลับไปทำงานที่เหมืองเลย บอกตามตรงนะ ตอนนี้ข้าชักคิดถึงเดือนแห่งปีศาจเสียแล้ว”


“นั่นสิ ข้าก็ไม่อยากทำงานกับก้อนหินพวกนั้นเหมือนกัน” โพเมโลว่า “ที่สำคัญที่สุดคือ ค่าจ้างต่างกันคนละเรื่องเลย จะมีงานที่ไหนดีเหมือนกองปืนใหญ่อีก มีเนื้อกินทุกวัน แล้วยังได้ค่าตอบแทนสิบห้าเหรียญเงินทุกเดือนอีก”


“พูดอะไรโง่ๆ” แวนนาที่ถือคบไฟอยู่อีกด้านพูดอย่างไม่สบอารมณ์


“ครั้งนี้เพราะเจ้าชายแจกอาหารเยอะหรอกเลยไม่มีใครอดตาย ดูเมื่อสองปีก่อนสิ คนในเขตเมืองเก่ากว่าครึ่งอยู่ไม่พ้นฤดูหนาวด้วยซ้ำ!


เจ้ายังคิดถึงเดือนแห่งปีศาจอยู่อีกหรือ แล้วอีกอย่าง กองทัพก็จะยังอยู่นี่ล่ะ เจ้าชายทรงเรียกพวกเราเข้ากองปืนใหญ่ เสียดินปืนไปตั้งเยอะขนาดนั้น คงไม่ได้แค่จะทรงฟังเสียงตูมตามกระมัง”


“แต่ไม่มีสัตว์อสูรแล้วนี่ เจ้าชายจะยังทรงต้องการกองปืนใหญ่ไปทำไม” ร็อดนีย์กุมไม้กวาดถาม


กองปืนใหญ่ไม่ได้มีไว้สำหรับสัตว์อสูร แวนนาคิด ทว่าจนแล้วจนรอดก็ไม่ได้พูดออกไป “เอาเถอะ เดี๋ยวพรุ่งนี้พวกเราก็รู้คำตอบเอง” เขาหาวพลางโบกมืออย่างรำคาญ “รีบเก็บกวาดที่นี่ให้เรียบร้อยดีกว่า ข้าอยากกลับไปนอนเต็มทีแล้ว”


เช้าวันรุ่งขึ้น เสียงสัญญาณรวมพลที่ดังก้องค่ายก็ยืนยันคำพูดแวนนาได้ดี


หลังจากทุกคนรวมตัวกันพร้อมหน้าแล้ว ขวานเหล็กที่ยืนอยู่หน้าแถวก็พูดเสียงดัง


“พวกเจ้าได้ปฏิบัติภารกิจขั้นแรกสำเร็จแล้ว...นั่นคือการปกป้องเมืองชายแดนจากการรุกรานของสัตว์อสูร จากการต่อสู้เป็นเวลาสามเดือนกับหกวัน เจ้าชายทรงประทับใจผลงานของพวกเจ้ามาก!


จากนี้ไปกองพลเรือนจะถูกเปลี่ยนเป็นกองประจำการของเจ้าชาย หากใครไม่ต้องการอยู่ต่อ ก็ขอให้ลุกขึ้นยืนตอนนี้


เจ้าชายตรัสว่า ผู้ที่ออกจากกองพลเรือนไปตอนนี้จะได้รับค่าตอบแทนเต็มจำนวน และยังจะได้รับเงินจำนวนยี่สิบห้าเหรียญเงินเป็น...” เขาหยุดคิดคำพูดของเจ้าชาย “เอ่อ เงินบำเหน็จด้วย”


คนสามร้อยคนไม่มีใครขยับเขยื้อนแม้แต่คนเดียว มีเพียงแคตคลอว์ที่ยกมือว่า “ขออนุญาต”


นี่ก็เป็นหนึ่งในกฎประหลาดที่เจ้าชายกำหนดขึ้นระหว่างฝึกเหมือนกัน ห้ามทุกคนกระซิบกระซาบกัน หากมีเรื่องต้องการสอบถามจะต้องตะโกนขออนุญาต


ขวานเหล็กพยักหน้า “ว่ามา”


“กองประจำการหมายถึงอะไร หมายถึงจะแต่งตั้งพวกเราเป็นอัศวินหรือ”


แวนนาอดขำไม่ได้ ทว่าเพียงไม่กี่อึดใจก็กลับไปตีสีหน้าเคร่งขรึมเหมือนเดิม


อัศวินหรือ นั่นถือเป็นขุนนางเลยนะ นอกจากจะมีทรัพย์สินและผู้ติดตามแล้วยังมีที่ดินด้วย เขาถามคำถามแบบนี้ออกไปได้อย่างไร น่าขายหน้ากองปืนใหญ่เสียจริง


“ไม่ใช่” ขวานเหล็กอธิบายอย่างอดทน เห็นได้ชัดว่าเขาก็เคยถามคำถามนี้กับเจ้าชายมาก่อน


“กองประจำการก็คือกองทหารที่มีหน้าที่ต่อสู้โดยเฉพาะ โดยจะต่อสู้เพื่อปกป้องเจ้าชายและดินแดนของเจ้าชายเท่านั้น หรือพูดอีกอย่างก็คือ ตอนที่พวกคนงานขุดแร่อยู่ที่เหมือง พวกเจ้ากำลังฝึกรบ ตอนที่พวกชาวนาเกี่ยวข้าวสาลี พวกเจ้ากำลังฝึกรบ หรือตอนที่พวกพ่อค้าเปิดร้านขายสินค้า พวกเจ้าก็กำลังฝึกรบการฝึกทั้งหมดนี้เป็นการปูทางสู่ชัยชนะในวันข้างหน้า เหมือนอย่างที่พวกเจ้าเคยฝึกมาแล้วในช่วงเดือนแห่งปีศาจ”


“เช่นนั้นกองประจำการแตกต่างจากกองพลเรือนอย่างไร” แคตคลอว์ถามอีก


“ตารางฝึกแน่นขึ้น ระเบียบเข้มขึ้น และผลตอบแทนที่สมน้ำสมเนื้อขึ้น”


“ขออนุญาต!” คราวนี้เป็นร็อดนีย์ พอขวานเหล็กพยักหน้าให้ เขาก็ถามอย่างอดรนทนไม่ไหว “ผลตอบแทนที่สมน้ำสมเนื้อขึ้นหมายความว่าอย่างไร”


แวนนาถอนใจ ทำไมสมาชิกในกลุ่มเขาแต่ละคนถึงได้หุนหันพลันแล่นกันขนาดนี้ ทว่าเขาเองก็อยากรู้คำตอบของคำถามนี้มากเหมือนกัน


“กองประจำการจะปฏิบัติตามระเบียบทหาร และรบในสงครามตามแผนที่กำหนด หากใครมีผลงานเข้าตาก็จะได้เลื่อนขั้นเป็นนายทหาร” ขวานเหล็กพูดเสียงดัง “อย่างเช่น มายืนอยู่ในตำแหน่งของข้า”


เจ้าชายพูดแบบนี้จริงๆ หรือ...แวนนาคิดเงียบๆ


มาตรการแบบนี้จะไม่เป็นการส่งเสริมให้คนกระด้างกระเดื่องหรือ เขาแอบมองไปรอบด้าน ดูเหมือนจะไม่มีใครคิดถึงปัญหาข้อนี้ ทุกคนยังคงตั้งใจฟังขวานเหล็กอย่างสนอกสนใจ


“นายทหารจะได้ค่าตอบแทนที่มากขึ้น รวมทั้ง...ที่ดินด้วย”


ประโยคสุดท้ายเรียกเสียงฮือฮาจากฝูงชนได้ทันที แวนนาเองก็เป็นหนึ่งในนั้น เขาถึงกระทั่งสงสัยว่าตัวเองหูฝาดไปหรือไม่ ทหารที่มีที่ดินจะแตกต่างจากอัศวินตรงไหน


“แต่ว่าจงจำไว้ หากพวกเจ้าตัดสินใจเข้ากองประจำการแล้ว พวกเจ้าก็ต้องยอมรับระเบียบที่แตกต่างจากกองพลเรือนอย่างสิ้นเชิง


อย่างเช่น ผู้ที่ปฏิบัติภารกิจไม่สำเร็จ หนีทัพ ทรยศ หรือละเมิดกฎใดๆ จะต้องถูกลงโทษอย่างหนัก ไม่ใช่แค่อดกินไข่ไก่อย่างที่แล้วมา


วิธีลงโทษมีตั้งแต่ใช้แรงงาน คุมขัง ไปถึงกระทั่งแขวนคอ หากเคยได้รับตำแหน่งหรือรางวัลใดๆ ก็จะถูกริบคืนด้วย” ขวานเหล็กหยุดไปเล็กน้อย “พวกเจ้าเปลี่ยนใจตอนนี้ก็ยังไม่สาย”


ทุกคนเงียบสนิท ขวานเหล็กนับถึงสิบลมหายใจแล้วยังไม่มีใครเคลื่อนไหวก็ฉีกยิ้มว่า “ดีมาก เช่นนั้นนับแต่วันนี้เป็นต้นไป พวกเจ้าก็คือกองประจำการของเจ้าชายโรแลนด์ วิมเบิลดัน!”


แม้แต่แวนนายังรู้สึกเหลือเชื่อ หากเป็นเมื่อสามเดือนก่อน เขาคงเผ่นแน่บไปตั้งแต่ได้ยินบทลงโทษโหดๆ พวกนั้นแล้ว เลื่อนขั้นจะมีประโยชน์อะไร ได้ที่ดินจะมีประโยชน์อะไร สู้รักษาชีวิตตัวเองไว้ไม่ดีกว่าหรือ


แต่ว่าตอนนี้ เขากลับเลือกเข้ากองประจำการโดยแทบไม่ลังเลเลย เทียบกับการกลับไปบดหินที่เหมืองเนินเขาทิศเหนือ หรือเดินเตร่ไปวันๆ ในเขตเมืองเก่าแล้ว แวนนาคิดว่าตัวเองเหมาะกับที่นี่มากกว่า


‘รู้จักสังเกตดีนี่ เจ้าชื่ออะไร’


‘แวนนา ตั้งใจทำงานล่ะ’


เมื่อคิดถึงคำพูดให้กำลังใจของเจ้าชาย เขาก็ยิ่งแน่ใจในทางที่ตัวเองเลือก...


เขาเป็นสมาชิกของกองพลเรือน และนับจากวันนี้ไปก็จะเป็นสมาชิกของกองประจำการ เขาจะต่อสู้เพื่อเจ้าชายเหมือนเดิม


...


ขวานเหล็กประกาศการฝึกรายการแรกของวันนี้อย่างรวดเร็ว การวิ่งนอกเมือง


ตอนแรกแวนนายังไม่เห็นด้วยเท่าไรนัก พวกเขาฝึกวิ่งมาตลอดแม้แต่ตอนที่อยู่ในช่วงเดือนแห่งปีศาจ หลังจากกินอาหารเช้าและดูสภาพอากาศแล้วก็ต้องวิ่งในเมืองสองรอบ จะได้พักก็ต่อเมื่อหิมะตกหนักเท่านั้น


เจ้าชายเคยบอกว่าการฝึกแบบนี้จะช่วยให้เอ็นและกระดูกไม่ยึด เวลาป้องกันกำแพงเมืองจะได้ขยับแขนขาได้ แทงทวนได้


แต่เมื่อขบวนคนวิ่งออกจากเมืองชายแดนแล้ว เขาก็รู้สึกถึงความต่างระหว่างการฝึกสองแบบนี้ทันที


หิมะที่นอกเมืองเวลานี้ยังไม่มีทีท่าจะละลาย หิมะที่ตกหนักๆ เบาๆ เป็นเวลาสามเดือนทับถมกันจนสูงท่วมหัวเข่า แทนที่จะเรียกว่าฝึกวิ่ง สู้เรียกว่าฝึกคลานบนพื้นหิมะน่าจะเหมาะกว่า ขบวนคนเริ่มกระจัดกระจายไม่เป็นแถว เหยียบเท้าลงไปแต่ละทีก็ต้องออกแรงยกเท้าขึ้นมาอีก


ไม่ต้องสงสัยเลย การฝึกมหาโหดแบบนี้จะต้องมาจากความคิดของเจ้าชายแน่นอน แวนนาเริ่มเดาความคิดเจ้าชายได้บ้างแล้ว เวลานี้ต่อต้านไปก็ไร้ประโยชน์ สิ่งเดียวที่ทำได้ก็คือสู้จนถึงที่สุด


การฝึกวิ่งไปกลับครั้งนี้กินเวลาไปทั้งช่วงเช้า ตอนที่กองทหารกลับเข้าเมืองอีกครั้งนั้น แวนนารู้สึกราวกับขาทั้งสองข้างไม่ใช่ขาตัวเองแล้ว


หิมะในรองเท้าบูทละลายกลายเป็นน้ำ ทั้งๆ ที่ยืนอยู่กลางแดด แต่คนส่วนใหญ่ก็ยังหนาวจนตัวสั่น การสูญเสียพลังงานร่างกายอย่างมหาศาลยิ่งทำให้พวกเขารู้สึกหนาวจับใจ แม้แต่ขวานเหล็กก็ยังรู้สึกทรมานไม่ต่างกัน เขาสั่งเลิกกองโดยเลื่อนเวลาอาหารเที่ยงออกไปหนึ่งชั่วโมง เพื่อให้ทุกคนกลับไปเปลี่ยนรองเท้าและกางเกงที่เปียกชุ่มก่อน


แต่ที่ทำให้ทุกคนรู้สึกยินดีหน่อยๆ ก็คือ การฝึกช่วงบ่ายถูกยกเลิกไป


แน่นอนว่า พวกเขาไม่รู้ว่าไลต์นิ่งแอบติดตามการฝึกของพวกเขาไปตลอดทาง...


นี่คือแบบฝึกประจำวันของสาวน้อย เธอต้องหัดควบคุมพลังเพื่อบินด้วยความเร็วที่สม่ำเสมอ เมื่อเธอรายงานสิ่งที่เธอเห็นให้โรแลนด์ฟัง ฝ่ายหลังก็ไม่รู้ว่าจะหัวเราะหรือร้องไห้ดี


ตลอดทั้งเช้านี้ กองทหารของเขาวิ่งได้เพียงสี่กิโลเมตร


........................................


[Go To Next Chapter]( ./5.md)