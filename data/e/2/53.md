##บทที่ 141 จุมพิต
ตกกลางคืน โรแลนด์นั่งคิดเรื่องอาวุธใหม่อยู่ในห้องทำงาน


ข่าวที่ว่ายาของศาสนจักรไปโผล่ที่ท่าเรือเคลียร์วอเตอร์ทำให้เขารู้สึกไม่สบายใจมาก อย่าว่าแต่เรื่องที่ว่าทำไมศาสนจักรถึงช่วยทั้งเขาและการ์เซียชิงบัลลังก์พร้อมกันเลย ลำพังแค่คิดถึงกำลังทหารหลายพันคนในมือการ์เซีย เขาก็ขนหัวลุกแล้ว


หากนักรบจอมพลังหลายพันคนพวกนั้นวิ่งเท้าเปล่าด้วยความเร็วระดับเดียวกับม้า และบุกโจมตีเขาด้วยพละกำลังที่แข็งแกร่งเกินต้านทาน แนวป้องกันอันบอบบางของเขาก็คงสกัดไม่อยู่ ลองศัตรูบุกฝ่าเข้ามาได้สักคน กองทัพที่หนึ่งก็คงเสียหายอย่างใหญ่หลวง


โชคดีที่ยาชนิดนี้ไม่ได้ช่วยให้คนกินหนังเหนียวฟันแทงไม่เข้า ร่างกายของพวกเขายังเหมือนคนปกติทั่วไป


เขาต้องผลิตอาวุธที่ยิงได้ไวและแม่นยำกว่าเดิม และสามารถยิงติดต่อกันได้ในระยะไกลกว่าเดิม


โรแลนด์ไม่มีเมอร์คิวรีฟูลมิเนตสำหรับทำชนวน ดังนั้นจึงต้องหาวิธีข้ามขั้นตอนนี้ไปให้ได้ บางทีเขาอาจต้องผลิตของอย่างอื่นเพื่อรับมือกับวิกฤตการณ์ที่อาจเกิดขึ้นก่อน


พลังใหม่ของอันนาสร้างความมั่นใจให้เขามาก ตอนนี้ขอแค่เขาวาดแบบออกมา อันนาก็สามารถตัดเหล็กตามแบบที่เขาวาดได้อย่างแม่นยำ มิหนำซ้ำยังประหยัดเวลาได้อย่างน่าตกใจ...


เมื่อก่อนช่างเหล็กยังต้องนั่งตีชิ้นส่วนปืนคาบศิลาทีละค้อนๆ แต่ตอนนี้เธอสามารถนำแผ่นโลหะมาวางซ้อนกัน แล้วตัดเป็นรูปทรงพร้อมกันทีเดียวได้เลย


เขาเริ่มงานกระจายการศึกษาและสร้างมาตรฐานการวัดเพื่องานพัฒนาอุตสาหกรรมครั้งใหญ่แล้วก็จริง แต่นั่นไม่ได้หมายความว่าเขาจะไม่ใช้ทางลัด พลังใหม่ของอันนาคือสมบัติอันล้ำค่าสำหรับเขา เขาสามารถใช้ศักยภาพจากมันอย่างไม่มีวันหมดสิ้น


ระยะนี้โรแลนด์ไปที่เนินเขาทิศเหนือทุกบ่ายเพื่อศึกษาคุณสมบัติไฟสีดำกับอันนา หากวันไหนไม่มีเวลาจริงๆ ก็จะให้เธอฝึกใช้พลังใหม่แกะสลักสิ่งของเล็กๆ น้อยๆ ไปก่อน...อย่างเช่นฟิกเกอร์แม่มด


แม้ว่าตอนนี้เธอยังแกะรูปคนไม่เก่งนัก แต่โรแลนด์เชื่อว่าสักวันหนึ่ง ชั้นวางหนังสือของเขาจะต้องเต็มไปด้วยฟิกเกอร์แม่มดแบบต่างๆ วางเรียงกันอย่างสวยงาม...น่าจะอย่างนั้นนะ


เขาทาบไม้บรรทัดเหล็กบนกระดาษหนังแกะ ตีเส้นไปได้สองเส้น ก็ได้ยินเสียงเคาะประตูดังมาจากด้านนอก


หากองค์รักษ์ไม่ได้รายงานก่อนก็น่าจะเป็นแม่มด และเวลานี้ แม่มดส่วนใหญ่ก็กำลังฝึกเขียนหนังสือและบวกลบคูณหารอยู่กับบุ๊กที่โถงรับแขก ดังนั้น แม่มดที่ไม่ต้องเข้าเรียนวิชาพื้นฐานและมีเวลามาหาเขาถึงที่นี่จึงเหลือเพียงคนเดียวเท่านั้น


“เข้ามาสิ”


คนที่ผลักประตูเข้ามาเป็นอันนาจริงๆ


เธอปิดประตูเบาๆ ก่อนจะเดินกอดหนังสือขอบทองมาหยุดอยู่หน้าโต๊ะโรแลนด์


อันนาขอให้บุ๊กเสกหนังสือมหัศจรรย์ที่เสกได้เพียงวันละครั้งก่อนที่เธอจะไปสอนได้ นั่นแสดงให้เห็นว่าแม้อันนาจะไม่ชอบพูด แต่เธอก็ยังเป็นที่รักใคร่เอ็นดูของพวกแม่มดได้อย่างไม่น่าเชื่อ


จะว่าไปแล้ว เมื่อก่อนนี้นาน่าก็เคยตามติดเธอแจราวกับเงาตามตัวเหมือนกัน บางทีเธออาจมีเสน่ห์ดึงดูดแม่มดล่ะมั้ง


“มีอะไรหรือ อ่านเนื้อหาตรงไหนไม่เข้าใจหรือ”


“เพคะ” เธอพยักหน้า กางหนังสือออกตรงหน้าโรแลนด์ “ตรงนี้เพคะ...ฝ่าบาทตรัสว่าสรรพสิ่งต่างๆ ประกอบขึ้นจากก้อนกลมๆ ขนาดจิ๋ว ซึ่งเจ้าก้อนกลมจิ๋วแต่ละก้อนก็มีคุณสมบัติต่างกัน แต่พอพลิกมาด้านหลัง ฝ่าบาทก็ทรงบอกว่าพวกมันสามารถเปลี่ยนเป็น...คลื่นได้หรือเพคะ” อันนาถาม “คลื่นคืออะไรหรือเพคะ”


“เวลาเจ้าโยนก้อนหินลงน้ำแล้วเห็นน้ำกระเพื่อม นั่นล่ะคลื่น” โรแลนด์กระแอม “นี่เป็นภาพกว้างๆ น่ะ เจ้าแค่อ่านผ่านๆ ก็พอ ไม่ต้องศึกษาลึกหรอก”


“เพราะเหตุใดเพคะ”


เพราะว่าข้าเองก็ไม่เข้าใจน่ะสิ โรแลนด์ไม่รู้จะหัวเราะหรือร้องไห้ดี กลศาสตร์ควอนตัมเป็นศาสตร์ลึกลับมาแต่ไหนแต่ไร หากรู้แต่แรกว่าเธอจะถาม เขาคงไม่ใส่ลงไปในเนื้อหาด้วย โรแลนด์คิดแบบนี้ในใจ แต่ปากกลับพูดไม่ได้อย่างใจคิด


“เพราะเจ้าก้อนกลมจิ๋วมีลักษณะอย่างคลื่นและสสาร ร่างกายของพวกเราก็ประกอบขึ้นจากเจ้าก้อนกลมจิ๋วนี่เหมือนกัน แต่เพราะพวกเรามีมวลมาก จึงเห็นการกระเพื่อมไหวได้ยาก ส่วนสาเหตุอื่นที่ลึกลงไปกว่านี้คงต้องรอคนรุ่นหลังมาศึกษาต่อ”


เขาคิดสักครู่ก่อนจะเสริมอีกว่า “เรื่องนี้มีจุดขัดแย้งกับความรู้เดิมที่พวกเจ้ารู้มาค่อนข้างมาก ดังนั้นจึงออกจะเข้าใจยากสักหน่อย เหมือนกับที่พวกเราซึ่งอยู่ในโลกสามมิติจินตนาการภาพในโลกสี่มิติไม่ออกนั่นล่ะ เจ้าไม่ต้องเก็บมาใส่ใจหรอก”


อันนาเบะปากราวกับไม่พอใจคำอธิบายของโรแลนด์นัก ทว่าเพียงไม่กี่อึดใจเธอก็ถามเขาอีก “โลกสี่มิติคืออะไรหรือเพคะ”


“...”


กว่าเธอจะเลิกถามได้ โรแลนด์ก็อธิบายจนคอแห้ง เขาประมาทความใฝ่รู้ของอันนาเกินไป...ขืนยังเป็นแบบนี้ต่อไป เขาคงไม่เหลืออะไรให้สอนเธอแล้ว มิหนำซ้ำตอนที่โรแลนด์ถามอันนาเรื่องเรียนวิชาคณิตศาสตร์ เธอยังตอบด้วยสีหน้าสบายๆ อีกว่า “วิชานั้นง่ายกว่ามากเพคะ ตอนนี้หม่อมฉันอ่านถึงเรื่องสมการกับเมทริกซ์แล้ว สนุกมากเพคะ”


ง่ายกว่ามากหรือ สนุกมากหรือ...โรแลนด์พลันรู้สึกว่าสมองของมนุษย์แต่ละคนช่างแตกต่างกันจริงๆ นี่เพิ่งจะกี่วันเอง แค่สัปดาห์เดียวก็ขยับจากฟังก์ชันมูลฐานไปเป็นสมการกับเมทริกซ์แล้ว ต่อไปน่าจะต้องเป็นแคลคูลัสแล้วมั้ง หากนี่เป็นโรงเรียน อันนาก็คงเป็นนักเรียนที่เรียนเก่งขั้นเทพ


มิหนำซ้ำ...ยังเป็นเทพที่สวยมากเสียด้วย


โรแลนด์มองหญิงสาวที่ก้มหน้าพลิกหนังสือแล้วก็เคลิ้มไป หน้าม้าบางๆ ของเธอยาวเคลียหน้าผาก ข้างๆ แก้มมีปอยผมปรกลงมาอย่างเป็นธรรมชาติ เขาเผลอยื่นนิ้วชี้ไปเกี่ยวปอยผมนั้นทัดหลังหูเธอเบาๆ


อันนาหันมามองโรแลนด์ แววตาเจือยิ้ม ดวงตาสีฟ้าราวทะเลสาบไม่ได้สงบนิ่งเหมือนน้ำนิ่งอีกต่อไป หากแต่มีระลอกคลื่นบางๆ ผุดขึ้นมา คนทั้งสองสบตากันในระยะใกล้ จนกระทั่งอันนาเปิดปากพูดขึ้นมาประโยคหนึ่ง...โดยไม่มีเสียง มีเพียงรูปปากที่ขยับไปมา ทว่าโรแลนด์ยังคงอ่านปากเธอออก


‘ตอนนี้ไนติงเกลไม่ได้อยู่ที่นี่’


ประโยคนี้สื่อความได้อย่างชัดเจน โรแลนด์คิดว่าหากตัวเองยังแกล้งไม่เข้าใจอีกก็โง่เต็มทีแล้ว ภายในห้องอันเงียบสงัด เขาแทบจะได้ยินเสียงหายใจและเสียงหัวใจเต้นของอีกฝ่าย


เมื่อเขาขยับเข้าหาอันนา เธอก็หลับตาลง พวงแก้มกลายเป็นสีแดงระเรื่อ โรแลนด์สูดกลิ่นหอมอ่อนๆ จากตัวเธอ ก่อนจะประทับจูบบนริมฝีปากเธอเบาๆ


ความรู้สึกนุ่มละมุนถูกส่งผ่านทางสัมผัส เวลาราวกับหยุดเดินไปชั่วขณะ ไม่รู้ว่าผ่านไปนานเท่าไร เขาจึงผละออกจากริมฝีปากเธอ


ทว่าเขายังไม่ทันพูดอะไร อันนาก็กลับเขย่งเท้า แล้วยื่นริมฝีปากเธอไปแตะริมฝีปากเขาอีกครั้ง


...


“เอ๋ ฮ่า เฮ้!” ลูนานั่งขัดสมาธิหลับตาอยู่บนเตียง มือทั้งสองชูขึ้นสูง ปากบ่นพึมพำ


“เจ้าเป็นบ้าอะไรน่ะ” ลิลลี่พันผ้าเช็ดตัวรอบศีรษะที่เปียกชื้นพลางขมวดคิ้วถาม


“ข้ากำลังจินตนาการว่าร่างกายข้าประกอบขึ้นจากอนุภาค” เธอลืมตา “ข้าเป็นอนุภาค” จากนั้นก็ชี้ไปที่ลิลลี่ “เจ้าก็เป็นอนุภาค!”


“ประสาท” อีกฝ่ายค้อนใส่ ก่อนจะมุดตัวเข้ากองผ้าห่มนุ่มนิ่ม


“เฮ้อ ไม่สำเร็จแฮะ” ลูนาถอนใจ “ข้าอุตส่าห์คิดว่าสิ่งของรอบกายข้าประกอบขึ้นจากอนุภาคแล้วแท้ๆ เหตุใดจึงไม่ได้พลังใหม่อย่างอันนาเล่า”


“เพราะว่าเจ้าไม่ได้เชื่อเช่นนั้นจริงๆ น่ะสิ” ลิลลี่พูด


“ข้าเชื่อ!”


“เจ้าไม่เชื่อ” เธอส่ายหน้า “เจ้าหลอกตัวเองไม่ได้หรอก...ถึงข้าจะไม่ค่อยใจเหตุผลนัก แต่ดูเหมือนอันนาจะเชื่อคำพูดเจ้าชายทุกคำอย่างไม่มีเงื่อนไข แน่นอนว่านางฉลาดกว่าเจ้าเป็นทุนอยู่แล้วด้วย นี่ล่ะเหตุผลสำคัญที่ทำให้นางได้พลังใหม่”


“...”


“สรุปคือเจ้าเลิกฝันกลางวันเถอะ นอนหลับให้สบายดีกว่า” ลิลลี่แบมือว่า


“แล้วเจ้าไม่อยากมีพลังเช่นนั้นบ้างหรือ” ลูนาบุ้ยปาก “ข้าก็อยากทำอะไรให้เจ้าชายบ้าง”


“มีพลังที่ทำให้อาหารสดนานขึ้นน่ะหรือ” เธอหาว “ข้าไม่สนล่ะ แล้วอีกอย่าง เหตุใดข้าต้องทำอะไรให้เจ้าชายมากมายด้วย พวกผู้ชายน่ะใจร้ายและโลเลกันทั้งนั้น ดูเอคโคเป็นตัวอย่างก็ได้”


“ปากก็ว่าไม่สนใจ ทีตอนเรียนล่ะตั้งอกตั้งใจชะมัด” ลูนาบ่นเบาๆ “นอกจากลีฟแล้ว ก็เห็นเจ้านี่ล่ะเอาจริงเอาจังที่สุด”


ลิลลี่คว้าหมอนมาฟาดหน้าอีกฝ่าย “นอนเดี๋ยวนี้นะ!”


........................................


[Go To Next Chapter]( ./54.md)