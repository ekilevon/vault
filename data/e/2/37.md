##บทที่ 125 วางระบบชุมชน
“แล้วคนที่ถูกส่งมาเล่า ได้แยกประเภทไหม” โรแลนด์ถาม


“พ่ะย่ะค่ะ ทอดพระเนตรตรงนี้พ่ะย่ะค่ะ” ผู้ช่วยเจ้ากรมชี้ไปที่ท้ายกระดาษ


“ตอนนี้คนที่ถูกส่งมาที่เมืองชายแดนทั้งหมดมีหนึ่งพันหนึ่งร้อยคน ส่วนใหญ่เป็นทาส กระหม่อมจัดให้อยู่นอกเมืองชายแดนตามที่ฝ่าบาททรงต้องการแล้ว ส่วนที่เป็นช่างสามสิบห้าคน กระหม่อมก็ส่งให้คาร์ลดูแลแล้วเช่นกัน พวกเขาอาศัยอยู่ที่ ‘เขตอารยธรรมใหม่’ พ่ะย่ะค่ะ” บารอฟพูดคำศัพท์ที่ไม่คุ้นเคย


“แต่ว่าฝ่าบาท เช่นนี้จะดีหรือพ่ะย่ะค่ะ กระหม่อมจำได้ว่าตอนแรกฝ่าบาททรงเตรียมพื้นที่ตรงนั้นให้แม่มดมิใช่หรือพ่ะย่ะค่ะ”


“องครักษ์ที่ข้าส่งไปกระจายข่าวรับสมัครแม่มดยังไม่กลับมาเลย เรื่องนี้ช้ากว่าที่ข้าคิดไว้มาก บ้านตรงนั้นก็ให้พวกช่างกับครอบครัวอยู่ไปก่อนแล้วกัน ไว้ข้าค่อยสร้างใหม่ก็ได้”


โรแลนด์วางแผนจะพลิกโฉมหน้าเมืองชายแดนใหม่หมด บ้านไม้กับบ้านดินจะต้องถูกเปลี่ยนเป็นบ้านอิฐ ถนนหนทางก็ต้องกว้างขวาง ไม่ใช่แบบที่เป็นอยู่ตอนนี้ ตรอกซอยส่วนใหญ่ในเมืองกว้างแค่สองคนเดินเท่านั้น


“พ่ะย่ะค่ะ” บารอฟพยักหน้า “ฝ่าบาท กระหม่อมได้ยินว่าทางนั้นจะส่งวัวกับแกะมาด้วยหรือพ่ะย่ะค่ะ”


“อืม แต่ยังไม่ใช่ตอนนี้ ข้าให้พวกเขาส่งมาช้าหน่อย แล้วให้ส่งคนเลี้ยงมาด้วย พื้นที่ว่างระหว่างป่าเร้นลับกับเทือกเขาสิ้นวิถีที่อยู่ทางตะวันตกมีทุ่งหญ้าอยู่นี่ เอาทุ่งตรงนั้นมาใช้เลี้ยงสัตว์ก็ดีเหมือนกัน แล้วก็กำแพงเมืองจะระเบิดทำประตูให้คนเข้าออกก่อนก็ได้ อย่างไรเสียมันก็มีประโยชน์แค่ช่วงเดือนแห่งปีศาจเท่านั้น”


ตอนนี้คนก็มีแล้ว เงินก็มีแล้ว อุปสรรคขวางความเจริญของเมืองชายแดนหายไปหมดแล้ว ในที่สุดโรแลนด์ก็ทำงานได้เต็มที่เสียที


เขาเรียกองครักษ์ด้านนอกมาสั่งงาน “ไปตามเจ้าหน้าที่สำนักงานเมืองที่ชื่อคาร์ลมาที ข้าเดาว่าเขาน่าจะอยู่ที่เหมืองหรือไม่ก็เขตกระท่อมนอกเมือง”


หนึ่งชั่วโมงต่อมา คาร์ลเดินเข้ามาถวายบังคมเขาในห้องทำงาน “ฝ่าบาท”


เขารู้จักสมาชิกสหภาพช่างหินคนนี้มาเกือบครึ่งปีแล้ว นับตั้งแต่ได้เข้ามาทำงานในสำนักงานเมือง คาร์ลก็กลายเป็นพนักงานที่ยุ่งที่สุดตลอดระยะเวลาครึ่งปีที่ผ่านมา เขาเป็นคนรับผิดชอบการสร้างกำแพงเมือง เขตชุมชนต้นแบบ และเขตกระท่อมสำหรับอยู่อาศัยชั่วคราว


เขาในวัยสามสิบห้าปีเริ่มมีผมหงอกแซมตามจอนทั้งสองข้างแล้ว ผิวพรรณก็ดำคล้ำขึ้นมาก ทว่าหน้าตากลับสดใสกว่าครั้งแรกที่เจออย่างเห็นได้ชัด ถ้อยคำน้ำเสียงก็เต็มเปี่ยมไปด้วยชีวิตชีวา


สภาพแวดล้อมเปลี่ยนคนได้เร็วจริงๆ เมื่อครึ่งปีก่อนเขายังเป็นผู้ลี้ภัยจากสหภาพช่างหินที่พยายามปกปิดและปลอมแปลงตัวเองอย่างระมัดระวัง แต่เวลานี้ หลังจากได้ดูแลโครงการต่างๆ และควบคุมงานก่อสร้างด้วยตัวเองเพียงไม่นาน คาร์ลก็เริ่มมีมาดผู้นำแล้ว ทว่าสิ่งที่โรแลนด์ชื่นชมที่สุดคงเป็นน้ำใจที่เขามีต่อเพื่อนมนุษย์ด้วยกันมากกว่า


โรแลนด์พยักหน้ายิ้มๆ “นั่งลงที่โต๊ะนี่” โรแลนด์ยื่นแบบร่างที่เพิ่งวาดเสร็จให้อีกฝ่าย “เจ้าดูนี่สิ ข้าอยากให้เจ้าสร้างของพวกนี้”


“โกดังหรือพ่ะย่ะค่ะ อืม มีการยกพื้นด้านล่างป้องกันความชื้นเสียด้วย” คาร์ลกวาดตาดูแบบร่างแผ่นแรกอย่างรวดเร็ว แต่พอพลิกไปแผ่นที่สองก็เพ่งดูอยู่เป็นนาน “นี่คือ...เตาหรือพ่ะย่ะค่ะ”


“ถูกต้อง เจ้าจะต้องสร้างเตาอย่างน้อยห้าตัวสำหรับเผาอิฐและซีเมนต์ใกล้ๆ เหมือง ตอนเลือกทำเลก็ดูที่โล่งๆ เข้าไว้ แล้วก็อย่าลืมคำนวณเส้นทางลำเลียงวัตถุดิบกับพื้นที่จัดเก็บด้วย ต่อไปเผื่อมีการขยับขยายอะไรจะได้สร้างเตาเพิ่มได้”


“พ่ะย่ะค่ะ” เขาพลิกไปดูหน้าสุดท้ายก่อนจะขมวดคิ้วมุ่น “ดูเหมือนนี่จะเป็น...ทางระบายน้ำหรือพ่ะย่ะค่ะ ไม่สิ ข้างบนมีหลังคากับผนังกั้นด้วยนี่...แต่ข้างหลังเหมือนบ่อ ฝ่าบาท กระหม่อมดูไม่ออกพ่ะย่ะค่ะ”


โรแลนด์หัวเราะ “นี่คือห้องน้ำ และเป็นสิ่งที่เจ้าต้องสร้างเป็นอันดับแรก”


“ห้องน้ำหรือพ่ะย่ะค่ะ” คาร์ลคิดอยู่สักครู่ “ฝ่าบาท ฝ่าบาททรงประสงค์ให้กระหม่อมสร้างที่ไหนพ่ะย่ะค่ะ ในปราสาทของฝ่าบาทก็มีกระโถนอยู่แล้ว พวกบ่าวไพร่ก็จัดการกระโถนเหล่านี้เป็นประจำ ส่วนพวกชาวเมืองส่วนใหญ่ก็ไม่ใช้ของแบบนี้ให้ยุ่งยากหรอกพ่ะย่ะค่ะ แค่ออกไปปลดทุกข์นอกบ้านก็เรียบร้อยแล้ว พวกทาสก็เหมือนกัน ปลดทุกข์ลงแม่น้ำแดงเสียก็สิ้นเรื่อง เดี๋ยวกระแสน้ำก็พัดสิ่งปฏิกูลพวกนี้ไปเอง”


เพราะฉะนั้นตอนที่เรือเทียบท่าวันนี้เขาถึงได้กลิ่นเหม็นจนแสบจมูกอย่างไรเล่า โรแลนด์ส่ายหน้า สะบัดความทรงจำอันไม่น่าอภิรมย์ทิ้งไป “ก็เพราะอย่างนี้นี่ล่ะ พวกเราถึงต้องเปลี่ยนความเคยชินที่ไม่ดีพวกนี้”


“เอ่อ...ความเคยชินที่ไม่ดีหรือพ่ะย่ะค่ะ” ดูเหมือนจะคาร์ลจะไม่ค่อยเข้าใจนัก


ชาวเมืองพวกนี้ขับถ่ายเรี่ยราดจนเคยตัว ย่อมไม่มีวันเข้าใจว่าโลกที่คนสามารถเดินเล่นได้โดยไม่ต้องกังวลว่าจะเหยียบกับระเบิดนั้นวิเศษแค่ไหน โรแลนด์บ่นในใจ


“เอาเป็นว่าเจ้าไปสร้างตามแบบที่ข้าวาดนี่ล่ะ ข้าเขียนขนาดคร่าวๆ ไว้แล้ว แล้วก็ใช้มาตรวัดความยาวที่ข้าเคยกำหนดไว้ก่อนหน้านี้ด้วย ทำเลก็เลือกที่ใกล้ๆ เขตกระท่อมหน่อย สร้างสี่ห้องเป็นอย่างต่ำ เวลาสร้างให้สร้างทีละสองห้องใกล้ๆ กัน ทางระบายน้ำตรงกลางใช้อิฐก่อนะ แต่ตัวเพิงด้านนอก หลังคา และผนังกั้นให้ใช้ไม้แทน จะได้ไม่เปลืองซีเมนต์”


“ฝ่าบาท ฝ่าบาททรงต้องการให้พวกเขา...เอ่อ” คาร์ลพูดไม่ออก เห็นได้ชัดว่าเขาคิดว่าการพูดเรื่องสิ่งปฏิกูลต่อหน้าเจ้าชายเป็นการหมิ่นเกียรติเชื้อพระวงศ์ “แล้วถ้าพวกเขาไม่เข้าไปใช้จะทำอย่างไรพ่ะย่ะค่ะ”


“ข้าจะสั่งให้พวกเขาใช้เอง เจ้าไปหาคนสร้างได้แล้ว”


“เช่นนั้นก็น้อมรับพระบัญชาพ่ะย่ะค่ะ” เขาพยักหน้าว่า “ฝ่าบาท กระหม่อมยังมีเรื่องอยากปรึกษาฝ่าบาทด้วยพ่ะย่ะค่ะ”


“ว่ามา”


“หลังจากสหภาพช่างหินถูกยุบไป สมาชิกหลายๆ คนก็ย้ายออกจากเมืองหลวงเหมือนกระหม่อม กระหม่อมอยากเขียนจดหมายชวนช่างหินที่กระหม่อมยังติดต่ออยู่มาที่เมืองชายแดนพ่ะย่ะค่ะ พวกเขาแต่ละคนมีความสามารถแตกต่างกันไป อย่างเตาที่ฝ่าบาทตรัสถึง อาลอยส์ถนัดทางนี้มาก ฝ่าบาท ไม่ทราบว่า...”


“ไม่มีปัญหา” โรแลนด์ตอบทันที “ชวนพวกเขามาตั้งสหภาพช่างหินแห่งใหม่ที่นี่ก็ยังได้ ค่าตอบแทนก็ใช้อัตราเดียวกับสหภาพช่างหินเดิมได้เลย คนไหนมีประสบการณ์สูงอยากเข้ามาทำงานในสำนักงานเมืองก็ไม่มีปัญหา”


“ขอบพระทัยฝ่าบาทที่ทรงเมตตา” คาร์ลโค้งตัว


หลังจากช่างหินจากไปแล้ว เขาก็เริ่มเขียนระบบการควบคุมและเลิกทาส


ประชากรเมืองชายแดนกำลังจะเพิ่มจำนวนขึ้นอย่างมหาศาล เสบียงทั้งหมดในเมืองไม่ควรมาจากการนำเข้าเพียงอย่างเดียว เพราะหากเกิดภัยธรรมชาติหรือถูกใครตัดเส้นทางการค้าเมื่อไร เมืองชายแดนก็จะตกอยู่ในอันตรายทันที ดังนั้นเขาต้องพัฒนาเกษตรกรรมควบคู่ไปกับอุตสาหกรรม เมืองชายแดนจะต้องผลิตอาหารเองให้ได้โดยไวที่สุด


เจ้าชายเชื่อว่าหากเขาเปิดช่องทางให้ทาสเปลี่ยนสถานะเมื่อไร ทาสเหล่านี้ก็จะกลายเป็นเกษตรกรผู้ขยันขันแข็งอย่างรวดเร็ว ยิ่งเมื่อได้เมล็ดพันธุ์ที่ลีฟปรับปรุงคุณภาพด้วยแล้ว พอฤดูร้อนมาถึง ที่นาริมแม่น้ำแดงก็จะกลายเป็นทะเลข้าวสาลีสีทองอร่ามอย่างไม่ต้องสงสัย


ส่วนเรื่องที่เขาขอให้สร้างห้องน้ำเป็นอันดับแรกนั้น เหตุผลหลักๆ ก็เพื่อพัฒนาการเกษตรนั่นเอง...เขามีคน ที่ดิน และเมล็ดพันธุ์แล้ว ทีนี้ก็เหลือแต่ปุ๋ยเท่านั้น


โรแลนด์รู้ว่าการใช้ปุ๋ยจากมูลคนและสัตว์นั้นยุ่งยากพอตัว เพราะจะต้องมีการทำความสะอาดบ่อปุ๋ยเป็นระยะ ทั้งยังต้องอาศัยแรงคนหมักปุ๋ยอีก ไม่สะดวกสบายเหมือนปุ๋ยเคมี


แต่เนื่องจากตอนนี้ยังไม่มีการพัฒนาอุตสาหกรรมอะไรสักอย่าง เขาจึงต้องใช้ปุ๋ยชีวภาพพวกนี้ไปก่อน...อย่างน้อยปุ๋ยคอกก็ได้รับการรับรองคุณภาพมายาวนาน จนศตวรรษที่ยี่สิบแล้ว ชนบทบางแห่งก็ยังมีการใช้ปุ๋ยดั้งเดิมชนิดนี้อยู่


คนในโลกเวทมนตร์แทบไม่มีความรู้เรื่องปุ๋ยเลย คนจำนวนมากคิดว่าอุจจาระคือสิ่งสกปรกน่ารังเกียจ ไม่มีประโยชน์อื่นใดนอกจากทำให้คนสะอิดสะเอียน ดังนั้น พวกชาวไร่ชาวนาจึงยังเพาะปลูกด้วยระบบไร่หมุนเวียนแบบสามรอบอยู่ นั่นคือแบ่งที่ดินเพาะปลูกออกเป็นสามส่วน ใช้สำหรับการเพาะปลูกในฤดูใบไม้ผลิ ใบไม้ร่วง และพักดิน เพราะดินจะลดความอุดมสมบูรณ์ลงได้หลังจากเพาะปลูกติดต่อกันเป็นเวลานาน


..........................................




[Go To Next Chapter]( ./38.md)