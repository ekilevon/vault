##บทที่ 191 เขี้ยวเล็บของพระราชาองค์ใหม่
เปโรนั่งจิบชาดำบนเก้าอี้ผู้ปกครองเนื้อนุ่มพลางถอนหายใจยาว


นับตั้งแต่เริ่มดูแลป้อมมาจนถึงตอนนี้ก็สองเดือนกว่าแล้ว เขาพบว่าตัวเองชอบโถงแห่งนี้มากขึ้นทุกวัน ยกพื้นแบบขั้นบันไดทำให้เขามองเห็นขุนนางและบริวารที่ยืนอยู่ด้านล่างได้ชัดเจน ความรู้สึกของการได้ครอบครองอำนาจสร้างความพึงพอใจให้เขาอย่างที่สุด


ช่วงเดือนแรกยังมีขุนนางผู้น้อยบางส่วนแสดงความแคลงใจเขาอย่างเปิดเผย หรือไม่ก็แอบวางแผนต่อต้านเขาอย่างลับๆ...คนที่คอยยุยงอยู่เบื้องหลังก็คงหนีไม่พ้นขุนนางตระกูลใหญ่อย่างแอลลาเฟียร์และวูล์ฟ เปโรทำตามคำแนะนำของบิดา โดยการจับสามัญชนที่ก่อจลาจลและขบวนการใต้ดินไปประหารจนหมด ส่วนขุนนางที่มีบรรดาศักดิ์ก็จับขังคุกไว้ รอคนในตระกูลมาไถ่ตัวแล้วค่อยเนรเทศออกจากดินแดนตะวันตก


วิธีตอบโต้ที่รุนแรงนี้ทำให้สถานการณ์เบื้องหน้าสงบลงอย่างรวดเร็ว เพราะอย่างไรเสีย นอกจากตระกูลฮันนี่ซัคเคิลแล้ว อัศวินของตระกูลใหญ่ตระกูลอื่นๆ ก็ถูกส่งไปที่เมืองชายแดนจนหมด พวกเขาจึงไม่สามารถต่อต้านเปโรอย่างเปิดเผยได้ หลังจากเสร็จเรื่องนี้ เขาก็แบ่งเงินบางส่วนไปชดเชยค่าเสียหายที่เกิดขึ้นระหว่างการจับกุมให้พวกขุนนางตระกูลใหญ่ ทำให้ตระกูลทั้งหลายจับมือกันเป็นกลุ่มผลประโยชน์ที่ค่อนข้างมั่นคงได้


ตอนนี้ หลังจากหักรายได้ร้อยละสามสิบของป้อมไปให้เมืองชายแดนแล้ว เขาก็ยังเหลืออีกร้อยละเจ็ดสิบ
หักอีกร้อยละสามสิบเป็นค่าใช้จ่ายภายในเมือง ร้อยละยี่สิบเป็นค่าปลอบขวัญขุนนางตระกูลอื่นๆ ก็จะเหลืออีกร้อยละยี่สิบเป็นของตระกูลเฮอร์มอน


เวลานี้ รูปดยุกไรอันที่เคยแขวนอยู่หลังเก้าอี้ผู้ปกครองถูกเปลี่ยนเป็นรูปเจ้าชายโรแลนด์แล้ว เขาหวังว่าสักวัน เขาจะได้แขวนรูปของเขา...เปโร เฮอร์มอนบนนั้นบ้าง


หากเขาได้เป็นเจ้าของป้อมปราการลองซองจริงๆ เมื่อไร เขาก็จะรวมที่ดินของตระกูลเข้ากับป้อม ให้กลายเป็นที่ดินของดยุกอย่างชอบธรรม ส่วนรายได้ร้อยละห้าสิบที่ต้องส่งให้เมืองชายแดนและปลอบขวัญขุนนางพวกนั้นก็จะเป็นอันยกเลิกไป เขาสามารถนำเงินก้อนนั้นมาลงทุนด้านการค้าเพื่อสร้างผลตอบแทนที่คุ้มค่ายิ่งขึ้นต่อไปได้


แต่ทั้งหมดนี้จะเป็นจริงได้ก็ต่อเมื่อเจ้าชายโรแลนด์ได้ขึ้นครองราชย์เป็นพระราชาแห่งเกรย์คาสเซิลโดยราบรื่นแล้ว


“ท่านลอร์ด” องครักษ์คนหนึ่งเดินมายื่นจดหมายให้เขา “ข่าวจากเมืองชายแดนขอรับ”


ทันทีที่ได้ยินคำว่าเมืองชายแดน เปโรก็ยืดตัวตรงอย่างรวดเร็ว


เขารับจดหมายมา แล้วคลี่กระดาษปาปิรุสบางๆ ออก ดูจากคุณภาพกระดาษก็รู้แล้วว่า จดหมายฉบับนี้มาจากสายสืบของเขาที่แฝงตัวอยู่ในกลุ่มทาส


สงครามเมื่อสองเดือนก่อนหน้านี้เรียกได้ว่าพิลึกพิลั่นมาก แม้เปโรจะไม่ได้ร่วมรบด้วยตัวเอง แต่ก็ได้ยินเรื่องราวพิสดารมากมายจากปากบิดา เขาแอบส่งสายสืบจำนวนมากไปที่เมืองชายแดน เพื่อสืบหาสาเหตุที่ดยุกแพ้สงคราม สายสืบพวกนั้นปลอมตัวเป็นช่าง คนเลี้ยงสัตว์ และทาส หน้าที่ของพวกเขาคือคอยรายงานสถานการณ์ต่างๆ ในเมืองชายแดนให้ป้อมรู้


เขาเชื่อว่าตระกูลอื่นๆ ก็ทำเช่นเดียวกัน


ทว่าจนถึงตอนนี้ มีเพียงสายสืบสองคนที่ปลอมตัวเป็นทาสเท่านั้นที่ยังส่งข่าวมาทุกเดือน ส่วนสายสืบที่ปลอมตัวเป็นช่างและคนเลี้ยงสัตว์นั้นเงียบหายไปราวกับหายตัวไปแล้ว


ไม่รู้ว่าเพราะทรยศเขา หรือเพราะถูกเจ้าชายจับได้แล้วฆ่าทิ้งไปแล้ว


เขาส่ายหน้าก่อนจะหันไปสนใจจดหมายลับแทน


จดหมายฉบับนี้เขียนด้วยดินสอถ่าน ลายมือโย้ไปเย้มา และมีรอยน้ำซึมบางจุด เขาเดาว่าเจ้าของจดหมายคงแอบเขียนระหว่างทำงาน


ย่อหน้าแรกพูดถึงหอคอยเหล็กปริศนาที่กำลังก่อสร้างอยู่ริมแม่น้ำแดง ยอดหอคอยเป็นถังเหล็กขนาดใหญ่ยักษ์ ตอนนี้มีทั้งหมดสามแห่ง แต่ละแห่งสูงพอๆ กับกำแพงเมืองป้อม คาดว่าช่างตีเหล็กน่าจะสร้างหอคอยเหล็กในเมือง เพราะตอนที่ขนมาริมแม่น้ำก็เห็นเป็นรูปเป็นร่างแล้ว จากนั้นก็จะมีทหารจากกองทัพที่หนึ่งมายืนคุ้มกันรอบๆ หอคอยเหล็ก พอวันรุ่งขึ้น หอคอยเหล็กก็ตั้งขึ้นมาได้อย่างน่าอัศจรรย์


‘สร้าง’...คำนี้อีกแล้ว เปโรจำได้ว่าจดหมายฉบับที่แล้วก็เขียนคำนี้ ดูจากเนื้อหาแล้ว เจ้าชายคงกำลังเดินหน้าพัฒนาเมืองชายแดนเต็มกำลัง ครั้งก่อนก็สร้างถนนสร้างสะพาน ครั้งนี้ก็สร้างหอคอยเหล็ก เจ้าชายตั้งใจจะผลาญเงินที่ปล้นไปจากป้อมจนหมดเลยหรืออย่างไร มิหนำซ้ำหอคอยเหล็กนั่นมีประโยชน์อย่างไรก็ยังไม่รู้...แน่นอนว่าสายสืบที่แฝงตัวอยู่กับทาสไม่ใช่ทาสจริงๆ ทว่าเป็นองครักษ์ผู้มากประสบการณ์ หากเป็นหอสังเกตการณ์หรือหอธนู เขาก็น่าจะมองออกตั้งแต่ปราดแรกแล้ว


สงสัยเพราะหอคอยเหล็กยังสร้างไม่เสร็จดี เลยยังมองไม่ออกกระมัง เปโรส่ายหน้า ไม่แน่ว่าเดือนหน้าอาจมีรายละเอียดมากกว่านี้ก็ได้


เขาเลื่อนสายตาไปที่ย่อหน้าต่อไป


ในจดหมายเขียนว่า มีเรือพ่อค้าขบวนใหญ่มาจอดที่ท่าเรือเมืองชายแดนถึงหนึ่งสัปดาห์จึงจากไป ไม่รู้ว่ามุ่งหน้าไปที่ไหน ระหว่างที่เรือเทียบท่านั้นมีการขนแร่และดินประสิวลงจากเรือกองใหญ่


ซื้อดินประสิวยังพอเข้าใจได้ เพราะพอเข้าเดือนที่สองของฤดูร้อน อากาศก็จะร้อนจนทรมาน หากจะลดอุณหภูมิในปราสาทก็ต้องใช้ดินประสิวจำนวนมาก นอกจากนี้ดินประสิวยังสามารถนำมาใช้แช่เหล้าและน้ำผลไม้ได้ด้วย เจ้าชายเป็นเชื้อพระวงศ์ชั้นสูง ไม่มีทางยอมอยู่ร้อนๆ ให้เหงื่อออกท่วมตัวเหมือนชาวนาแน่


แต่ว่าซื้อแร่นี่สิ เปโรออกจะแปลกใจอยู่บ้าง เมืองชายแดนก็ผลิตแร่อยู่แล้วนี่ เขาจำได้ว่าตอนที่เขาไปเป็นทูตเจรจาที่เมืองชายแดนช่วงก่อนถึงเดือนแห่งปีศาจนั้น เจ้าชายยังพูดเสียใหญ่โตว่าจะเพิ่มปริมาณการขายแร่เป็นเท่าตัว ทว่าตอนนี้นอกจากจะไม่ขายแร่แล้ว เจ้าชายยังนำเข้าแร่อีกต่างหาก


พอคิดโยงไปถึงหอคอยเหล็กที่สูงพอๆ กับกำแพงเมืองป้อมที่ว่าแล้ว เขาก็รู้สึกว่าตัวเองเริ่มไม่เข้าใจเจ้าชายมากขึ้นทุกที เจ้าชายคิดจะทำอะไรกันแน่


แต่พออ่านถึงย่อหน้าสุดท้ายของจดหมาย เปโรก็ถึงกับตะลึงไป


สองสัปดาห์ที่ผ่านมานี้ เมืองชายแดนจัดแสดงละครกลางแจ้งหลายรอบอย่างนั้นหรือ


ตั๋วก็ไม่เก็บ ชื่อละครก็ไม่เคยได้ยินมาก่อน มิหนำซ้ำยังสนับสนุนให้ทาสมาดูอีกต่างหาก และที่น่าตกใจที่สุดก็คือ เมย์ ดวงดาวแห่งดินแดนตะวันตกที่หายตัวไปก็อยู่ในกลุ่มนักแสดงพวกนั้นด้วย!


นี่มันเรื่องอะไรกัน


การหายตัวไปของเมย์เป็นข่าวใหญ่ที่สุดในป้อมตอนนี้ ละครหลายรอบที่เธอต้องแสดงถูกเปลี่ยนตัวแสดงอย่างกะทันหัน พวกขุนนางถึงกับลุกออกไปกลางเรื่องเพื่อแสดงความไม่พอใจ ทางโรงละครจึงต้องออกมาประกาศว่าเมย์หายตัวไปโดยไม่บอกกล่าว จนตอนนี้ก็ยังไม่รู้ว่าเธอหายไปไหน ข่าวนี้ทำเอาเหล่าขุนนางที่ชอบดูละครเอะอะโวยวายกันยกใหญ่


เธอหนีไปเมืองชายแดนหรือนี่ ที่นั่นไม่มีโรงละครเสียหน่อย! ซ้ำร้ายผู้ชมยังเป็นสามัญชนกับทาสอีก...เปโรนึกภาพตามไม่ออกจริงๆ เมย์ในความทรงจำเขาไม่ใช่นักแสดงที่เข้าถึงได้ง่ายๆ เลย


หลังจากไตร่ตรองอยู่หลายตลบ เขาก็ตัดสินใจเขียนจดหมายไปถามเจ้าชายตรงๆ เขาเป็นคนชอบดูละคร เมย์หายตัวไปครั้งนี้ไม่เพียงแต่ทำให้เขาอดดูการแสดงอันยอดเยี่ยมของเธอเท่านั้น แต่ยังพลอยทำให้เขาเสียโอกาสเจอหน้าเชอรีลไปหลายครั้งด้วย ในเมื่อเมืองชายแดนจัดแสดงละครกลางแจ้ง หากจะมีพ่อค้าเร่ไปเห็นเข้าก็คงไม่แปลก แล้วบังเอิญพ่อค้าเร่คนนี้ก็มาจากป้อมปราการลองซองเสียด้วย ดังนั้น ข่าวนี้จึงลอยมาถึงหูเขาได้ไม่ยาก...เขาคิดดูแล้ว เจ้าชายไม่มีทางรู้เรื่องที่เขาแอบส่งองครักษ์แฝงตัวไปกับพวกทาสแน่นอน


ในขณะที่เปโรกำลังจะให้บ่าวร่างจดหมายนั้นเอง อัศวินคนหนึ่งก็เดินเร็วๆ เข้ามาในโถงแล้วพูดอย่างร้อนรน “ท่านลอร์ด กองป้องกันบนหอสังเกตการณ์เห็นกลุ่มอัศวินกำลังมุ่งหน้ามาทางป้อมขอรับ!”


“อัศวินหรือ ดูออกหรือไม่ว่ามาจากไหน” เขาลุกขึ้นทันที


“พวกเขาชูธงหอคอยและทวนคู่ขอรับ” อัศวินตอบ “หากไม่ได้แอบอ้าง ก็น่าจะเป็นกองกำลังของพระราชาองค์ใหม่ขอรับ”


........................................




[Go To Next Chapter]( ./104.md)