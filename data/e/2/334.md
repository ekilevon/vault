##บทที่ 422 การพิจารณาคดีโดยเปิดเผย
เวทีไม้ถูกตั้งขึ้นในลานเมืองเป็นครั้งแรกนับตั้งแต่เข้าฤดูหนาวมา แต่ครั้งนี้ จุดประสงค์ของมันไม่ใช่เพื่อแสดงละคร แต่เพื่อพิพากษาคดีต่อหน้าสาธารณชนเป็นครั้งแรกของเมืองชายแดน
โรแลนด์ประกาศกำหนดการล่วงหน้าสองวัน พอถึงวันตัดสิน ชาวเมืองก็เดินทางมาที่เวทีอย่างเนืองแน่น...ลานเมืองที่ผ่านการสร้างขยายแล้วมีพื้นที่กว้างกว่าเดิมมาก ทว่าก็ยังไม่สามารถจุคนจำนวนนี้ได้ทั้งหมด ทั้งที่ท้องฟ้ากำลังโปรยหิมะลงมา แต่ทุกคนกลับยังฮึกเหิมเร่าร้อน หิมะพวกนี้ทำอะไรพวกเขาไม่ได้เลย
ตอนที่โรแลนด์เดินขึ้นเวทีนั้น บรรยากาศกำลังคึกคักถึงขีดสุด
เขาเห็นชาวเมืองที่โบกมืออยู่ข้างล่างแล้วก็อดสะเทือนใจไม่ได้ ตอนพิพากษาคดีอันนาเมื่อปีก่อนนั้น เขาแทบจะเป็นตัวตลกในสายตาขุนนางด้วยซ้ำ ยิ่งกับพวกชาวเมืองด้วยแล้วยิ่งไม่ต้องพูดถึง เขาแทบไม่สามารถโน้มน้าวใจใครได้เลย แต่ภายในระยะเวลาสั้นๆ เพียงหนึ่งปี ทุกอย่างก็เปลี่ยนไปจากหน้ามือเป็นหลังมือ
ศาสนบริกรแคมปาธถูกคุมตัวขึ้นเวทีท่ามกลางเสียงโห่ร้องของชาวเมือง พอเห็นฝูงชนที่เนืองแน่น สีหน้าของเขาก็เปลี่ยนไปเล็กน้อย...บุคคลระดับสูงในศาสนจักรคงเคยเห็นภาพแบบนี้อยู่บ่อยครั้ง เขาได้รับความเคารพจากพวกสาวกเสียจนชิน ทุกการกระทำล้วนครอบงำชีวิตพวกเขาได้ทั้งนั้น โรแลนด์คิด แต่ครั้งนี้ เขาคงไม่มีโอกาสได้สัมผัสความรุ่งโรจน์อย่างในอดีตอีกแล้ว
คนที่เดินขึ้นเวทีเป็นลำดับถัดมาก็คือสมาชิกสโมสรแม่มด แววตาของพวกเธอบ่งบอกถึงความตื้นตันอันยากจะสะกดกลั้น...พวกเธอมักถูกใส่ร้าย ไล่ฆ่า และตัดสินอย่างอยุติธรรมเสมอมา ทว่าครั้งนี้ บทบาทของพวกเธอเปลี่ยนไปอย่างสิ้นเชิง แม่มดกลายเป็นผู้เสียหาย โจทก์ และลูกขุน ในขณะที่ศาสนจักรกลับกลายเป็นจำเลย ใช่ว่าพวกเธอไม่เคยคิดถึงเหตุการณ์นี้มาก่อน เพียงแต่พวกเธอไม่คิดว่ามันจะมาถึงเร็วขนาดนี้
พอโรแลนด์ทำท่ากดมือลง ผู้คนทั้งหลายก็เงียบเสียงลงทันใด
“สวัสดี ประชาชนของข้า”
“ที่ข้าเรียกทุกคนมาวันนี้ ก็เพราะอยากให้พวกเจ้าได้รับรู้ถึงพฤติกรรมไร้ยางอายของศาสนจักร พวกเขาปกปิดความจริงมาตั้งแต่ต้น หากไม่ใช่เพราะข้าจับตัวศาสนบริกรจากเมืองศักดิ์สิทธิ์ด้วยข้อหากบฏได้ล่ะก็ ข้าก็คงไม่มีทางรู้เรื่องราวอันน่าตกใจเช่นนี้”
สองวันก่อนหน้านี้ โรแลนด์ใคร่ครวญอยู่เป็นนานว่าจะประกาศความผิดเขาอย่างไรจึงจะสร้างผลกระทบได้มากที่สุด...เขาไม่สามารถใช้ข้อหาล้มล้างผู้ปกครองสันเขาฟอลเลนดรากอนเป็นข้อหาหลักได้ เพราะพวกชาวเมืองไม่มีวันสนใจเรื่องราวที่เกิดขึ้นในเมืองเล็กๆ อันห่างไกลอยู่แล้ว ส่วนเรื่องสงครามแห่งโชคชะตาและอาณาจักรแม่มดนั้นยิ่งพูดถึงไม่ได้ใหญ่ เรื่องราวที่เกิดขึ้นเมื่อหลายร้อยปีก่อนไกลตัวพวกเขาเกินไป และการเอ่ยถึงปีศาจก็อาจทำให้พวกเขาแตกตื่นได้ง่ายด้วย หากคิดจะสร้างความเดือดดาลในหมู่ฝูงชน ก็ต้องเริ่มจากเรื่องที่พวกเขาสนใจก่อน
หรือพูดอีกอย่างก็คือ เขาต้องแตะความรู้สึกพวกเขาให้ได้
และแน่นอนว่า เรื่องที่ใกล้ตัวพวกเขาที่สุดก็คือเรื่องแม่มดในเมืองชายแดนนี่เอง
“ศาสนจักรประกาศว่าแม่มดเป็นสมุนปีศาจ เป็นทั้งสิ่งโสโครกและสิ่งอัปมงคล แต่แท้จริงแล้ว ทั้งพระสันตะปาปาและอัครมุขนายกต่างเลี้ยงแม่มดไว้ทั้งนั้น มิหนำซ้ำยังเลี้ยงไว้หลายคนเสียด้วย! เรื่องนี้ศาสนบริกรเป็นคนบอกข้าเอง” โรแลนด์หันไปมองอีกฝ่าย “ข้าพูดไม่ผิดกระมัง”
“...” หลังจากเงียบไปครู่ใหญ่ แคมปาธจึงตอบว่า “พ่ะย่ะค่ะ”
พวกชาวเมืองได้ยินดังนั้นก็ส่งเสียงวิจารณ์กันเกรียวกราว
“ฝ่าบาท เขาเป็นศาสนบริกรจากเมืองศักดิ์สิทธิ์จริงๆ หรือพ่ะย่ะค่ะ” ใครบางคนถามขึ้น
“ถูกต้อง” โรแลนด์ส่งสายตาชื่นชมให้เอคโค “มิหนำซ้ำ เขายังเดินทางมาเกรย์คาสเซิลในฐานะทูตศักดิ์สิทธิ์ของศาสนาจักรด้วย เอกสารที่เขาพกมาพวกนี้เป็นเครื่องยืนยันได้ดี!” เขาชี้ไปยังโต๊ะเล็กๆ ที่ตั้งอยู่ข้างเวทีไม้ “เครื่องแบบศาสนบริกร ตราสัญลักษณ์ และจดหมาย ทั้งหมดนี้ล้วนเป็นหลักฐานชิ้นสำคัญทั้งสิ้น”
นี่น่าจะเป็นเรื่องที่ชาวเมืองรู้สึกสงสัยที่สุด แทนที่จะให้พวกเขาคิดหาคำตอบกันเอง ก็สู้ให้เอคโคชิงถามขึ้นก่อนดีกว่า เขาจะได้ถือโอกาสตอบเสียเลย...อย่างไรเสียเรื่องนี้ก็เป็นความจริงอยู่แล้ว เขาไม่จำเป็นต้องปลอมแปลงหลักฐานใดๆ ทั้งนั้น
“พวกเรากลับมาที่เรื่องเดิมกันดีกว่า ประชาชนของข้า” เจ้าชายพูดต่อ “พวกเจ้าสังเกตคำที่ข้าใช้สิ...เลี้ยง! ถูกต้อง พวกเขาส่งทารกหญิงและเด็กกำพร้าหญิงจากทั่วอาณาจักรไปยังสำนักนางชีในเมืองศักดิ์สิทธิ์ ที่นั่น พวกเด็กๆ จะถูกเลี้ยงไม่ต่างจากสัตว์ หากอ้างอิงจากอัตราการตื่นรู้เป็นแม่มดแล้ว จะมีเด็กเพียงส่วนน้อยเท่านั้นที่สามารถตื่นรู้ได้ เด็กเหล่านี้จะได้รับการฝึกต่อไปอีกขั้น ส่วนเด็กที่ไม่ได้เป็นแม่มดนั้น จะกลายเป็นของเล่นของพวกสาวกในศาสนาจักร!”
“ไม่ เรื่องนี้...” แคมปาธเงยหน้าขยับปากอยู่หลายครั้ง แต่กลับไม่มีเสียงเล็ดลอดออกมา
“พวกเขาต้องการแม่มดจำนวนมาก จึงไม่เพียงแต่รับเลี้ยงเด็กเร่ร่อนโดยอ้างว่าหวังดีเท่านั้น แต่ยังสมคบคิดกับขบวนการใต้ดินขโมยทารกด้วย! ลองคิดดูสิ ประชาชนของข้า หากเมืองนี้มีศาสนจักรอยู่ พวกเจ้าไม่เพียงแต่จะสูญเสียนาน่าไปเท่านั้น ทว่าแม้แต่คนใกล้ชิดและเลือดเนื้อเชื้อไขของพวกเจ้าก็อาจหายตัวไปโดยปราศจากสาเหตุด้วย แต่ถึงกระนั้น พวกเขาก็ยังหาว่าแม่มดเป็นสิ่งชั่วร้ายที่หลงใหลในกลลวงของปีศาจ ทั้งยังส่งสาวกมาข่มเหงคนบริสุทธิ์เหล่านี้ด้วย...พวกเจ้าจะยอมให้พวกเขาทำร้ายนาน่าได้ลงคอหรือ”
“ไม่ ฝ่าบาท ไม่มีทาง!”
ลานเมืองแทบจะลุกเป็นไฟในพริบตา ฝูงชนต่างโบกกำปั้นแสดงความเดือดดาลใส่ศาสนบริกร
“คุณหนูนาน่าไม่ใช่สิ่งชั่วร้าย นางเป็นคนรักษาแผลไฟลวกให้ข้ากับมือ”
“ข้าเห็นนางมาตั้งแต่เล็กๆ ลูกสาวข้ายังไปโรงเรียนกับนางด้วยซ้ำ”
“หากไม่มีนาง ข้าคงตายอยู่ใต้กรงเล็บสัตว์อสูรไปแล้ว นางคือนางฟ้าประจำกองทัพที่หนึ่งต่างหาก!”
โรแลนด์เงียบไปสักครู่ รอจนฝูงชนระบายความอัดอั้นเสร็จแล้วจึงดึงทุกคนมาที่ข้อสรุป “ถ้าอย่างนั้น เหตุใดพวกเขาจึงทำเช่นนี้”
คำถามนี้เรียกเสียงฮือฮาจากชาวเมืองได้อีกครู่ใหญ่
“นั่นเพราะศาสนจักรต้องการใช้แม่มดมารักษาอำนาจของตัวเอง!” เจ้าชายไม่รอให้ชาวเมืองคาดเดา ทว่าเฉลยคำตอบออกมาตรงๆ “ทุกคนคงเคยเห็นพลังของแม่มดกันแล้ว พลังของพวกนางมีความหลากหลายและน่าเหลือเชื่ออย่างยิ่ง! นอกจากพลังสมานแผลของนาน่าและพลังฆ่าเชื้อโรคของลิลลี่แล้ว ยังมีพลังอีกมากมายที่สามารถเปลี่ยนแปลงความเป็นอยู่ของพวกเราได้...อย่างระบบน้ำประปาในเมืองนี้ก็ได้อันนาและโซโรยาเป็นคนสร้าง หรืออย่างปืนที่กองทัพที่หนึ่งใช้ ตลอดจนเครื่องจักรไอน้ำที่ลากรถขนแร่ในเหมือง ก็ล้วนเป็นของขวัญที่พวกเราได้จากแม่มดทั้งสิ้น หากไม่มีพวกนาง เมืองชายแดนก็ไม่มีโฉมหน้าอย่างทุกวันนี้!”
“ทว่าทุกอย่างมักมีสองด้านเสมอ ดังเช่นดาบอันแหลมคม มันสามารถต้านทานสัตว์อสูรได้ แต่ก็สามารถสังหารผู้บริสุทธิ์ได้เช่นกัน ศาสนจักรต้องการใช้พลังของแม่มดทำร้ายคนดีๆ เหล่านั้น คนที่ไม่เชื่อฟังคำสอนของพวกเขาจะถูกมองว่าเป็นคนนอกรีต ทั้งที่ความจริงแล้ว บุคคลระดับสูงของศาสนจักรกำลังวางแผนชั่วที่ขัดต่อคำสอนของตัวเองอย่างน่าละอาย พวกเขาไม่สนใจแม้แต่น้อยว่าพระเจ้าที่พวกเขามักอ้างถึงกำลังจับตาดูพวกเขาอยู่หรือไม่!”
“ประชาชนของข้า หากบุตรสาวของพวกเจ้าถูกศาสนจักรลักพาตัวไป แล้วเลี้ยงให้กลายเป็นอาวุธร้ายย้อนกลับมาทำลายพวกเจ้า นั่นจะเป็นเรื่องเศร้าแค่ไหน!”
โรแลนด์หันหลังเดินไปหาแคมปาธแล้วคลี่ม้วนกระดาษออก จากนั้นจึงถามเขาเสียงดังว่า “นี่คือข้อกล่าวหาทั้งหมดที่ข้าบันทึกไว้ เจ้ามีอะไรจะแย้งหรือไม่!”
“ข้อกล่าวหาพวกนี้...เป็นความจริงทั้งหมดพ่ะย่ะค่ะ” ศาสนบริกรตาเหลือก ราวกับไม่เชื่อว่าคำตอบนี้จะหลุดออกมาจากปากตัวเองจริงๆ “กระหม่อม...ยอมรับผิดพ่ะย่ะค่ะ”
ฝูงชนได้ยินคำสารภาพผิดของอีกฝ่ายก็เต้นผางขึ้นมาทันที
“ข้าขอมอบอำนาจพิพากษาให้พวกเจ้า!” โรแลนด์ตะโกนเสียงดังในขณะที่ทุกคนกำลังเดือดพล่าน “สำหรับผู้ที่ทำพฤติกรรมเลวทรามเช่นนี้ คำพิพากษาของพวกเจ้าคือ...”
“ประหารเขา!”
“ประหารเขา!”
“ประหารเขา!”
เสียงตะโกนของทุกคนผสานรวมเป็นหนึ่ง ในลานเมืองคงเหลือเพียงเสียงเดียวเท่านั้น
ท่ามกลางหิมะฤดูหนาวที่ปลิวว่อนท้องฟ้าเมืองชายแดน ชาวเมืองได้เลือกคำตอบของพวกเขาแล้ว
………………………………….




[Go To Next Chapter]( ./335.md)