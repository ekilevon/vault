##บทที่ 349 สืบทอด (1)
เมนซึ่งยืนอยู่บนยอดหอคอยสวรรค์มองผ่านหน้าต่างไปยังเมืองเฮอร์มีสซึ่งถูกปกคลุมด้วยหิมะสีขาวโพลน
หลังจากสัตว์อสูรฝูงใหญ่บุกโจมตีเมืองศักดิ์สิทธิ์ใหม่ไปเมื่อคราวก่อน ทุ่งน้ำแข็งก็กลับสู่ความสงบอีกครั้ง หิมะตกน้อยลงกว่าเดิมมาก ประชาชนในเมืองได้ว่างเว้นจากสงครามอย่างที่เห็นได้ไม่บ่อยนัก
อันที่จริง นี่เป็นช่วงเวลาที่ควรแก่การเฉลิมฉลอง ทว่าเมนกลับรู้สึกว่างเปล่า เพื่อที่จะสังหารสัตว์อสูรพันธุ์ผสมขนาดยักษ์น่ากลัวพวกนั้นแล้ว นักรบอาญาสิทธิ์กลุ่มหนึ่งจึงยกพลออกจากประตูข้างกำแพงเมืองไปประจัญบานกับพวกมัน ผลสุดท้ายคือบาดเจ็บไปสิบเก้าคน เสียชีวิตไปสองคน สัตว์ยักษ์สองตัวถูกตัดแขนขาแล้วยังดิ้นพราดๆ พลางส่งเสียงคำรามอยู่เป็นนาน จนในที่สุด ทหารที่อยู่บนกำแพงเมืองก็เขวี้ยงหอกไปปลิดชีวิตพวกมัน ทว่าหากเทียบกับการสูญเสียนักรบอาญาสิทธิ์แล้ว สิ่งที่ทำให้เขาหวั่นใจมากกว่าก็คือการบอกเวลาของสัตว์อสูร
หลังจากเงียบไปครู่ใหญ่ เขาก็พ่นลมหายใจยาวแล้วนั่งลงข้างโต๊ะ ตั้งใจจะเปิดคัมภีร์ศักดิ์สิทธิ์อ่านอย่างละเอียดอีกครั้ง
“ต่อให้อ่านจนเปื่อย ท่านก็เปลี่ยนแปลงอะไรไม่ได้อยู่ดี” เทรวอนเดินถือเครื่องดื่มร้อนสองแก้วเข้ามาในโถงทรงกลมพอดี เขายื่นแก้วหนึ่งไปที่หน้าเมน “ท่านอะพอลเลอันยังไม่ยอมให้ท่านเข้าพบอีกหรือ”
“ข้ายื่นคำร้องไปที่เขตลับสามครั้งแล้ว แต่ยังไม่ได้รับการตอบรับใดๆ” เมนพูดอย่างร้อนรน “ไม่รู้ว่าท่านอะพอลเลอันมัวทำอะไรอยู่ ในช่วงเวลาคับขันแบบนี้...”
“ท่านอย่าเพิ่งร้อนใจไป” เทรวอนขัดขึ้น “ท่านพูดเองไม่ใช่หรือว่า พระสันตะปาปาองค์แรกเป็นคนเขียนคัมภีร์ศักดิ์สิทธิ์ขึ้นเอง หากเนื้อหาจะผิดพลาดไปบ้างก็เป็นเรื่องธรรมดา นี่ก็ผ่านมาสี่ร้อยกว่าปีแล้ว ใครจะรับรองได้ว่าเนื้อหาในนั้นยังถูกต้องอยู่”
“แต่ว่าเรื่องนี้ไม่เหมือนกัน” อัครมุขนายกส่ายหน้า “หากเรื่องกำหนดเวลาผิดล่ะก็ พวกเราจะประสบหายนะอันใหญ่หลวง! ที่พวกเราทุ่มเทแรงกายแรงใจไปกับการยึดอาณาจักร ก็เพื่อที่จะได้รวบรวมกำลังคนทั้งหมดในทวีปไปต่อกรกับปีศาจ แต่หากเวลาหายไปครึ่งหนึ่งล่ะก็ พวกเราก็ไม่มีทางสร้างกองทัพนักรบอาญาสิทธิ์หลังจากจบสงครามได้แน่นอน!”
“ใจเย็นๆ ก่อน ท่านเมน” อัครมุขนายกชรายิ้มพลางจิบเครื่องดื่มช้าๆ “อะไรจะเกิดมันก็ต้องเกิด อสุรกายนรกได้ปรากฏตัวต่อหน้าพวกเราแล้ว นี่เป็นสิ่งที่ใครก็เปลี่ยนแปลงไม่ได้ แต่เรื่องนี้อาจเกิดขึ้นได้จากสองสาเหตุ”
“สาเหตุอะไร”
“ท่านดื่มเครื่องดื่มเสียหน่อยสิ แล้วข้าจะบอกให้” เขาลูบหนวด
เมนยกแก้วขึ้นดูเครื่องดื่มที่อยู่ภายใน ดูเผินๆ เหมือนนมแพะ แต่พอดมใกล้ๆ กลับได้กลิ่นฉุนแสบจมูก “เจ้าใส่อะไรลงไป”
“ดอกโคลต์ฟุต” เทรวอนยกมุมปาก “ท่านไม่สามารถดื่มยาแห่งความฝันได้โดยตรง แต่ถ้าเป็นเจ้านี่คงไม่มีปัญหาอะไร อย่างน้อยมันก็ช่วยลดความเครียดได้ ทั้งยังช่วยให้ท่านหลับสบายขึ้นด้วย”
เมนดื่มนมแพะรวดเดียวหมด ความรู้สึกแสบร้อนแผ่ซ่านมาทางลำคอ แม้รสหอมมันของนมแพะจะช่วยเจือจางรสฉุนของน้ำดอกโคลต์ฟุตลงได้ไม่น้อย แต่เขาซึ่งไม่นิยมดื่มเครื่องดื่มแบบนี้ก็ยังรู้สึกไม่ชินอยู่ดี เขาไอไปสองทีก่อนจะเช็ดปากว่า “ต่อให้ดื่มยาแห่งความฝันไปทั้งแก้ว ข้าก็ไม่มีทางนอนหลับในเวลาแบบนี้ได้ คราวนี้เจ้าจะบอกข้าได้หรือยัง”
“สาเหตุแรกก็คือพระสันตะปาปาเขียนผิด คนชรามักมีช่วงเลอะเลือนหรือจำผิดจำถูกทั้งนั้น ข้อนี้ข้าเจอกับตัวบ่อยเชียวล่ะ” เทรวอนยักไหล่
“ไม่น่าเป็นไปได้” เมนขมวดคิ้ว “เรื่องนี้เกี่ยวพันถึงโครงสร้างและแผนงานของศาสนจักร หรือกระทั่งชะตากรรมของมวลมนุษย์ เขาจะต้องเขียนเนื้อหาส่วนนี้อย่างระมัดระวังที่สุด แล้วอีกสาเหตุเล่า”
“สาเหตุที่สองก็คือ อาจมีปัจจัยบางอย่างที่พวกเราไม่รู้ทำให้ทุกอย่างเปลี่ยนแปลงไป”
เมนรออยู่ครู่ใหญ่ แต่ไม่เห็นอีกฝ่ายพูดต่อ จึงพูดอย่างประหลาดใจว่า “แค่นี้เองหรือ”
“แค่นี้ล่ะ” เขาพูดย้ำ
“นี่มัน...เรื่องตลกอะไรกัน ทุกอย่างเปลี่ยนแปลงไปอย่างนั้นหรือ แค่เพราะเหตุนี้ ความพยายามทั้งหมดของพวกเราเลยกลายเป็นศูนย์อย่างนั้นหรือ! เหตุใดเจ้าจึงพูดอย่างง่ายดายเช่น...”
“ท่านเมน!” เสียงของเทรวอนดังขึ้นกว่าเดิมหลายระดับ “ท่านกำลังคาดหวังอะไรกันแน่ วิธีที่จะเอาชนะปีศาจอย่างนั้นหรือ หรือท่านคิดว่า มีท่านแค่คนเดียวเท่านั้นที่สามารถรักษาเฮอร์มีสและสกัดกั้นปีศาจไว้ที่ทุ่งน้ำแข็งได้”
“...” เมนตะลึง
“ทุกครั้งที่เกิดสงคราม ไม่ว่าใครก็หวังจะเป็นผู้ชนะทั้งนั้น ทว่าจนป่านนี้แล้ว ขนาดแค่สี่อาณาจักรใหญ่ พวกเราก็ยังไม่แน่ว่าจะยึดครองได้หมดเลย แล้วจะเอาอะไรไปสู้กับปีศาจที่มาจากนรก” เขาพูดเสียงดัง “ท่านลืมคำสอนของพระสันตะปาปาไปแล้วหรือ ความคาดหวังที่สูงเกินไปน่ะ ให้ผลไม่ต่างจากความกลัวหรอก สิ่งที่ท่านต้องทำก็คือยอมรับความจริง แล้วเดินหน้าไปจนถึงที่สุด...ส่วนผลลัพธ์จะเป็นอย่างไรนั้น นั่นไม่ใช่เรื่องที่พวกเราควบคุมได้”
ผลลัพธ์ของ...ความกลัวหรือ เมนตกใจ เทรวอนพูดถูก เขากำลังกลัวจริงๆ เขากลัวว่าหลังจากที่ตัวเองได้เป็นพระสันตะปาปาแล้วจะไม่สามารถต้านทานปีศาจได้ และเผ่าพันธุ์มนุษย์ก็จะสูญสลายลงในน้ำมือเขา
“เดิมทีข้าเองก็ไม่ต่างจากท่านหรอก” เสียงของเทรวอนพลันลดต่ำลง “แต่การตายของเฮเธอร์ทำให้ข้าเข้าใจแล้วว่า หลายๆ ครั้ง ผลลัพธ์ก็เป็นสิ่งที่ไม่อาจคาดเดาได้ เดือนแห่งปีศาจมาถึงก่อนกำหนดโดยปราศจากวี่แวว แต่พวกเราก็ยังยึดเมืองวูล์ฟฮาร์ตได้ก่อนที่หิมะครั้งใหญ่จะตก ทุกอย่างล้วนเป็นไปตามแผนทั้งนั้น...ทว่าเฮเธอร์ก็ยังตายอยู่ดี และรูปแบบการทำสงครามก็มีอันเปลี่ยนแปลงไป แต่ถึงกระนั้น พวกเราก็ยังเดินหน้าต่อไป” เขาลุกขึ้นถอนหายใจ ตบไหล่เมน แล้วเดินออกจากห้องไป “ดังนั้น...ไม่ว่าจะห้าปีก็ดี หรือสิบปีก็ดี ท่านก็ต้องเดินหน้าต่อไปอย่างหนักแน่นจนถึงที่สุด ไม่ใช่เพื่อเอาชนะปีศาจ แต่เพื่อที่จะทำหน้าที่ของตัวเองให้ดีที่สุด แม้ผลลัพธ์ที่ได้จะไม่เป็นไปตามที่หวังก็ตาม”
ประตูโถงปิดลงแล้ว เมนมองแก้วที่ว่างเปล่าตรงหน้าพลางนิ่งเงียบไปครู่ใหญ่
เขายอมรับว่าคำพูดของอีกฝ่ายมีเหตุผลไม่น้อย แต่หากถึงเวลาที่ต้องแบกรับหน้าที่นั้นขึ้นมาจริงๆ เขาจะไม่กลัวได้อย่างไร
ทันใดนั้น ผู้พิพากษาคนหนึ่งก็เดินเข้ามา “ท่านเมน พระสันตะปาปาเรียกท่านเข้าพบแล้วขอรับ”
ในที่สุด!
เขาผุดลุกขึ้นก่อนจะพูดอย่างรีบร้อนว่า “พาข้าไปที่เขตลับเร็วเข้า”
...
เขตลับซึ่งซ่อนตัวอยู่ใต้ที่ราบสูงยังคงหนาวเหน็บและเงียบเหงา
เมนเดินเข้าไปในโถงวิหารศักดิ์สิทธิ์ของเขตลับก่อนจะชะงักไปเล็กน้อย วันนี้ไม่มีพิธีเปลี่ยนร่างนักรบอาญาสิทธิ์ แต่เทียนในโถงทุกเล่มกลับถูกจุดจนสว่างไสว แสงไฟที่ลายตาวาดเค้าโครงของโถงใหญ่ให้กลายเป็นเส้นสีส้ม โคมไฟแขวนเหนือศีรษะดูราวกับอาณาจักรพระเจ้าที่รวบรวมหมู่ดาวไว้อย่างหนาแน่น
อะพอลเลอันที่นั่งอยู่บนเก้าอี้ใหญ่กำลังมองเขาอย่างเงียบๆ
เมนรู้สึกถึงบรรยากาศผิดปกติ เขาข่มความสงสัยในใจไว้ขณะเดินไปที่หน้าเก้าอี้ จากนั้นจึงแบมือคุกเข่าลงกับพื้น แล้วจรดหน้าผากสัมผัสพื้นเบาๆ
“ลุกขึ้นเถอะ เด็กน้อย” เสียงของพระสันตะปาปาแผ่วเบามาก หากไม่ตั้งใจฟังดีๆ ก็แทบฟังไม่ออกว่าเขาพูดอะไร
เมนลุกขึ้นยืน เขาเห็นใบหน้าอีกฝ่ายเต็มไปด้วยความเหี่ยวเฉาและความร่วงโรยตามธรรมชาติ ราวกับคนที่ไม่ได้พักผ่อนมานานเต็มที “ท่านอะพอลเลอัน โปรดรักษาสุขภาพด้วย”
“ไม่ต้องแล้วล่ะ” เขาหัวเราะ รอยย่นที่กรีดลึกพลันกระจายไปทั่วใบหน้าเขา “ข้ากำลังจะตายเแล้ว”
“ท่านจะไม่...”
“ไม่ ฟังข้าพูดนะ เด็กน้อย” อะพอลเลอันขัดคำพูดอีกฝ่ายอย่างยากลำบาก “ข้ารู้ตัวเองดี ไม่มีอะไรต้องสงสัยอีกต่อไป ข้าใกล้ถึงวาระสุดท้ายเต็มทีแล้ว” เขาหยุดไปเล็กน้อยก่อนจะสูดหายใจลึก “ที่ข้าเรียกเจ้ามาวันนี้ก็เพื่อส่งมอบตำแหน่งพระสันตะปาปาให้เจ้า”
........................................




[Go To Next Chapter]( ./262.md)