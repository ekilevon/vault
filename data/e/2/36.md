##บทที่ 124 กลับเมืองชายแดน
“นี่เป็นครั้งแรกที่หม่อมฉันเห็นฝ่าบาททรงโกหกมากขนาดนี้” หลังจากทาโรกลับไปแล้ว ไนติงเกลปรากฏตัวออกมาจากหมอกมายา


“ก็ใครใช้ให้เขาเป็นปุโรหิตของศาสนจักรเล่า” โรแลนด์แบมือว่า “ว่าอย่างไร เจ้าจับโกหกเขาได้หรือไม่”


“ไม่ได้เพคะ หินอาญาสิทธิ์คลุมพื้นที่รอบตัวเขาไว้ หม่อมฉันมองเห็นเพียงสีดำๆ เท่านั้น”


เสียดายที่เขาไม่สามารถจับโกหกปุโรหิตเหมือนพวกขุนนางก่อนหน้านี้ได้ โรแลนด์นึกเสียใจ เขาวางยาสองเม็ดนั้นลงบนโต๊ะ “เจ้าว่าของพวกนี้มีดีอย่างที่เขาคุยไว้หรือไม่”


เรื่องลดความเจ็บปวด มอร์ฟีนก็ทำได้ ส่วนเรื่องเพิ่มพละกำลังให้ทหาร ฟังดูแล้วก็คงหนีไม่พ้นอะดรีนาลีน แต่ประเด็นอยู่ที่การนำสารสองชนิดนี้มาสกัดเป็นเม็ดยามากกว่า หากศาสนจักรมีวิทยาการก้าวไกลระดับนี้จริง ป่านนี้คงยึดครองโลกได้แล้ว


แต่เดี๋ยวก่อน...โรแลนด์นึกถึงความเป็นไปได้อีกอย่าง หรือว่าเรื่องนี้จะเกี่ยวกับเวทมนตร์


“เจ้าเห็นพลังเคลื่อนไหวบ้างไหม” เขามองไนติงเกล “ยาสองเม็ดนี้มีพลังวิเศษอยู่หรือไม่”


ไนติงเกลสังเกตอย่างละเอียดอยู่ครู่ใหญ่ “ไม่เห็นเพคะ แต่ว่า มันมีส่วนคล้ายหินอาญาสิทธิ์อยู่บ้างเพคะ”


“หินอาญาสิทธิ์หรือ” โรแลนด์ชะงัก


“เพคะ” เธอพยักหน้า “ฝ่าบาทเคยทอดพระเนตรโลกผ่านหมอกมายามาก่อน ในนั้นมีแค่สีขาวกับดำเท่านั้น แต่สีดำในโลกหมอกมายากับสีดำที่เกิดจากหินอาญาสิทธิ์ไม่เหมือนกัน อย่างหลังจะดูคล้ายโพรงอะไรสักอย่างที่ดูดบรรยากาศรอบๆ เข้าไปข้างใน หม่อมฉันไม่รู้จะอธิบายอย่างไร...”


ไนติงเกลลังเลสักครู่ “จะบอกว่าในโพรงมีแต่ความมืดก็ไม่เชิง ต้องบอกว่าไม่มีอะไรเลยมากกว่า”


“ว่างเปล่าหรือ”


“เพคะ ว่างเปล่า” เธอพยักหน้า “ยาสองเม็ดนี้มีความว่างเปล่าเหมือนกัน แต่ขนาดของมันเล็กมากเพคะ มิหนำซ้ำ...ยังไม่ใช่โพรงกลมๆ ด้วย แต่เป็นเส้นสีดำๆ วิ่งเป็นริ้วๆ”


“แล้วความว่างเปล่าพวกนี้ส่งผลต่อพลังของเจ้าหรือไม่”


ไนติงเกลหยิบยาขึ้นมาแล้วเรียกหมอกมายา จากนั้นจึงเก็บพลังอย่างรวดเร็ว “ดูเหมือนจะไม่เพคะ”


“ดูท่าพวกเราต้องหานักโทษประหารสักคนมาลองยาสองเม็ดนี้เสียแล้ว” โรแลนด์ใช้กระดาษห่อยาแล้วยัดลงอกเสื้ออย่างระมัดระวัง


“คิดไม่ถึงจริงๆ ว่าศาสนจักรจะให้ความสำคัญกับฝ่าบาทถึงเพียงนี้” ไนติงเกลนั่งลงข้างเจ้าชาย ก่อนจะพูดขึ้นอย่างหดหู่


“พนันได้เลยว่าหากปุโรหิตไม่สวมหินอาญาสิทธิ์ ข้าต้องจับโกหกเขาได้ถึงเก้าในสิบประโยคแน่นอน” โรแลนด์เบ้ปาก “ประเด็นสำคัญคือ สิ่งที่พวกเขาทำกับสิ่งที่พวกเขาต้องการมันไปกันคนละทิศละทางนี่สิ”


“หมายความว่าอย่างไรเพคะ”


“เจ้าดูสิ่งที่พวกเขาต้องการสิ ต้องการให้มีโบสถ์ มีสาวก มีเจ้าชายหรือพระราชาที่พวกเขาสนับสนุน เพื่อจะได้เผยแพร่ความเชื่อเรื่องเทวสิทธิราชย์ได้ถนัดปาก ดังนั้นอาณาจักรที่มั่นคงจึงเอื้อต่อการขยายอำนาจและจำนวนสาวกของพวกเขา เพราะหากเกิดสงครามวุ่นวาย โบสถ์และสำนักนางชีก็จะกลายเป็นเป้าหมายปล้นทรัพย์ของพวกขุนนางและชาวเมืองผู้เดือดร้อน”


“แต่พวกเขาก็พอใจที่ฝ่าบาททรงทำให้ประชาชนมีความเป็นอยู่ที่มั่นคงมิใช่หรือเพคะ”


“ไม่ใช่หรอก” โรแลนด์ส่ายหน้า “ความมั่นคงตั้งอยู่บนพื้นฐานของเอกภาพและความสมดุล ต่อให้ผู้ปกครองเหลวไหลอย่างไร ประชาชนใต้ปกครองของเขาก็ยังมีความเป็นอยู่ดีกว่าผู้ประสบภัยจากสงครามมาก ดังนั้น หากพวกเขาจะช่วยเจ้าชายลำดับที่สองหรือเจ้าหญิงลำดับที่สามก็คงไม่แปลกอะไร แต่พวกเขากลับมาช่วยข้านี่สิ แปลกจริงๆ...ยิ่งในเวลาที่การ์เซียได้รับชัยชนะอย่างดงามเช่นตอนนี้ยิ่งแปลกเข้าไปใหญ่”


หากเวลานี้ศาสนจักรสนับสนุนการ์เซียอย่างเต็มตัว เธอก็คงยึดทั้งเมืองหลวงและเมืองแถบตะวันออกทั้งหมดได้ภายในเวลาไม่ถึงครึ่งปี ถึงตอนนั้นพื้นที่ร้อยละเจ็ดสิบของอาณาจักรเกรย์คาสเซิลก็จะตกอยู่ในเงื้อมมือราชินีเคลียร์วอเตอร์ โรแลนด์คิด แล้วเขาก็จะต้องเผชิญกับแรงกดดันที่มากขึ้น


ศาสนจักรไม่ช่วยคนแข็งแรง แต่กลับช่วยเขาที่ดูอ่อนแอที่สุดในตอนนี้ ดูท่าแล้วการตัดสินใจของพวกเขาจะเป็นผลดีกับเขาไม่น้อย แต่หากเขายอมรับความช่วยเหลือจากพวกเขา การแย่งชิงอำนาจระหว่างสองเชื้อพระวงศ์แห่งเกรย์คาสเซิลก็จะยิ่งทวีความวุ่นวายมากกว่าเดิม และผลของการทำสงครามสามก๊กฉบับโลกเวทมนตร์ก็คือมีคนตายเป็นเบือ ทรัพย์สมบัติหดหาย ไฟสงครามลุกลามไปทั่วเขตแคว้น ไม่มีวันรวมแผ่นดินเป็นปึกแผ่นได้อีก


แล้วแบบนี้ศาสนจักรได้ประโยชน์อย่างไร อย่าว่าแต่เรื่องเพิ่มจำนวนสาวกเลย ดีไม่ดีโบสถ์ที่สร้างไว้ตามเมืองต่างๆ จะถูกรื้อเกลี้ยงเสียด้วยซ้ำ


“หม่อมฉันล่ะไม่เข้าใจความคิดเจ้าคนนายคนจริงๆ คดเคี้ยวเลี้ยวลดตลอดเวลา” ไนติงเกลถอนใจ


“อืม” โรแลนด์ยิ้มว่า “ยกเว้นข้าล่ะนะ”


“...” แม่มดหรี่ตา หันมาจ้องเจ้าชายอยู่เป็นนาน “แปลกจริง ฝ่าบาทไม่ได้ตรัสเท็จหรือนี่”


สามวันต่อมา ในที่สุดโรแลนด์ก็ย้ายของออกจากปราสาทและหอสมุดของป้อมจนหมด เขานั่งลิตเติ้ลทาวน์กลับเมืองชายแดนอย่างสบายใจ


เมื่อเรือแล่นตามแม่น้ำแดงจนใกล้ถึงเมืองชายแดน ทิวทัศน์สองฝั่งน้ำก็เปลี่ยนไป พื้นที่ฝั่งตรงข้ามเมืองถูกอันนาเผาจนโล้นเลี่ยน คนจำนวนมากกำลังทำงานมือเป็นระวิง...


ดูจากการแต่งตัวแล้วน่าจะเป็นทาสกลุ่มแรกๆ ที่ถูกย้ายมาอยู่เมืองชายแดน ส่วนพื้นที่ฝั่งที่ติดกับเทือกเขาสิ้นวิถีมีกระท่อมไม้หยาบๆ ผุดขึ้นเป็นจำนวนมาก ในกระท่อมพอจะมองเห็นเงาคนเคลื่อนไหวได้รางๆ โรแลนด์เดาว่าน่าจะเป็นคนในครอบครัวทาส


คนพวกนี้เป็นทาสติดที่ดินมานาน พอมีลูก ลูกก็จะเป็นทาสรุ่นต่อไป พวกเขาส่วนใหญ่ไม่มีความหวังในชีวิต จึงใช้ชีวิตอย่างเฉื่อยชา แรงกระตุ้นในการทำงานของพวกเขาไม่ได้มาจากแรงปรารถนาในใจ ทว่ามาจากแส้และพันธนาการในมือเจ้านาย ส่งผลให้อัตราการผลิตของพวกเขาต่ำกว่ามาตรฐาน นับเป็นการสิ้นเปลืองทรัพยากรมนุษย์อย่างร้ายกาจ


ไม่ต้องสงสัยเลย ระบบทาสเป็นศัตรูต่อการพัฒนาอุตสาหกรรม และเป็นระบบที่จะต้องล้มเลิกในเร็ววัน ทว่าโรแลนด์ก็ไม่อยากเปลี่ยนพวกเขาเป็นสามัญชนธรรมดาด้วยวิธีหักดิบจนเกินไป ดังนั้นจึงเลือกที่จะให้หนทางแก่พวกเขา เพี่อให้พวกเขาได้มองเห็นความหวังที่จะเปลี่ยนสถานะเป็นคนธรรมดาแทน...


เพราะเมื่อก่อนนี้ก็เคยมีกรณีที่เจ้านายเมตตายอมปลดปล่อยทาสเหมือนกัน วิธีประนีประนอมแบบนี้ต่อให้ใครเอาไปพูดที่ไหนก็ไม่ส่งผลกระทบมากมายอะไร อย่างมากก็แค่ทำให้พวกขุนนางคิดว่าเขาเป็นพ่อพระช่างเอาใจก็เท่านั้น


และเมื่อถึงเวลาที่เหมาะสม เขาก็จะประกาศคำสั่งเลิกทาสอย่างเด็ดขาด ถึงตอนนั้นแรงต้านก็จะน้อยลงไปมาก


บริเวณท่าเรือเต็มไปด้วยเรือสำเภาจำนวนมาก ท่าเรือเล็กๆ แห่งนี้คงรองรับน้ำหนักสินค้ามากมายขนาดนี้ไม่ได้นาน โชคดีที่ลิตเติ้ลทาวน์แล่นในน้ำตื้นได้ดี จึงเข้าฝั่งได้โดยไม่ต้องอาศัยท่าเรือ ดูท่าคงต้องขยายท่าเรือเร็วๆ นี้เสียแล้ว โรแลนด์คิด


โรแลนด์กลับมาถึงปราสาทแล้วก็ไม่เสียเวลาพักผ่อน กลับตรงไปที่ห้องทำงานแล้วเรียกบารอฟมารายงานทรัพย์สินที่ยึดมาได้ทันที


ผู้ช่วยเจ้ากรมเตรียมพร้อมอยู่แล้ว พอได้รับคำสั่งก็ควักกระดาษจากกระเป๋าเสื้อออกมาคลี่หน้าโต๊ะไม้ตัวใหญ่


“ฝ่าบาท กระหม่อมเห็นข้าวของที่ฝ่าบาททรงขนกลับเมืองชายแดนระยะนี้แล้วตกใจจริงๆ” แม้ปากจะพูดแบบนี้ แต่รอยยิ้มย่นบนใบหน้าเขากลับบอกความรู้สึกอีกอย่าง


“ลูกศิษย์สิบสองคนของกระหม่อมใช้เวลาทั้งคืนกว่าจะนับเงินประเภทต่างๆ เสร็จ รวมมูลค่าทั้งหมดได้หนึ่งหมื่นสี่พันเหรียญทองพ่ะย่ะค่ะ! ฝ่าบาท นี่เทียบเท่ากับรายได้หนึ่งปีของเมืองหนึ่งเมืองเชียวนะพ่ะย่ะค่ะ!”


ดยุกคงสะสมเงินพวกนี้มานานกว่ายี่สิบปี โรแลนด์คิด ส่วนใหญ่ก็คงมาจากการรีดไถ ปล้นชิง หรือขูดรีดประชาชนในดินแดนตะวันตกนั่นล่ะ เขาจะต้องเปลี่ยนมันเป็นเสบียง เหล็กกล้า และเครื่องจักรโดยเร็วที่สุด


“แล้วพวกอัญมณี เครื่องประดับ และงานฝีมือพวกนั้นเล่า”


“ยังไม่ทันได้นับพ่ะย่ะค่ะ แต่คาดว่ามูลค่าน่าจะประมาณหนึ่งพันเหรียญทองได้ หรือหากเอาไปประมูลที่เมืองหลวงก็น่าจะได้ราคาดีกว่านี้ ตอนนี้กระหม่อมสั่งให้คนเอาไปเก็บที่ห้องใต้ดินแล้วพ่ะย่ะค่ะ” บารอฟหยุดไปเล็กน้อย


“แต่ว่าเช่นนี้แล้ว ต่อไปห้องใต้ดินก็จะไม่เหลือพื้นที่เก็บเสบียงอาหารแล้ว กระหม่อมแนะนำให้ฝ่าบาททรงขยายพื้นที่ปราสาท แล้วสร้างโกดังสำหรับเก็บสิ่งของอื่นๆ เพิ่มพ่ะย่ะค่ะ”


........................................






[Go To Next Chapter]( ./37.md)