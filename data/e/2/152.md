##บทที่ 240 พิธีมอบเหรียญเกียรติยศ
โรแลนด์กำลังวาดแบบเหรียญที่ใช้ในพิธีมอบรางวัลพรุ่งนี้ ตามหลักแล้ว งานที่ไม่สลักสำคัญแบบนี้ทำครู่เดียวก็เสร็จ ทว่าเขารู้สึกวุ่นวายใจมาตั้งแต่บ่ายแล้ว
หรือถ้าพูดให้ถูกก็คือ ตั้งแต่ตอนที่ไนติงเกลจูบเขานั่นเอง
แม้ก่อนหน้านี้เขาจะแอบคิดอยู่บ้าง แต่ในเมื่ออีกฝ่ายไม่ได้แสดงตัว เขาจะชิงออกตัวก่อนก็กระไรอยู่ แต่ตอนนี้ทุกอย่างชัดเจนแล้ว เขาควรทำอย่างไรกับความรู้สึกของอีกฝ่ายดี
ปัญหาเรื่องไนติงเกลครั้งนี้ทำให้เขารู้ว่า ตัวเองไม่ได้รังเกียจไนติงเกลเลย มิหนำซ้ำยังแอบดีใจลึกๆ ด้วย ใครจะเกลียดผู้หญิงที่หน้าตาสะสวย นิสัยสุขุม ซ้ำยังอยู่กับตัวเองทั้งวันได้ลง แต่ที่โรแลนด์ไม่สามารถตอบรับเธอได้เป็นเพราะแนวคิดที่ถูกปลูกฝังมาเป็นเวลายี่สิบกว่าปี ปัญหาที่จะตามมาในอนาคต ตลอดจน...ความรู้สึกของอันนา โดยเฉพาะอย่างยิ่งข้อหลัง เขาไม่อาจละเลยความรู้สึกของอันนา แล้วทำอะไรตามความชอบของตัวเองได้จริงๆ
บางทีเขาคงต้องให้เวลาเป็นคำตอบ
ทันใดนั้น เสียงเคาะประตูดังก๊อกๆ ก็ลอยมาจากด้านนอก
“เข้ามา ข้าไม่ได้ลงกลอนไว้” โรแลนด์ร้องบอก ขณะเดียวกันก็นึกแปลกใจว่าใครมาหาเขาเอาเวลานี้
คนที่เปิดประตูเข้ามาคืออันนา มือข้างหนึ่งของเธอถือจานสองใบ ส่วนอีกข้างถือหม้อกระเบื้อง เธอยังไม่ทันพูดอะไร โรแลนด์ก็ได้กลิ่นหอมชวนน้ำลายสอแล้ว
“อาหารหรือ”
“ใช่แล้ว” อันนาวางจานลงบนโต๊ะยิ้มๆ จากนั้นจึงยกถ้วยที่ปิดฝาหม้อออก แล้วเทน้ำแกงสีขาวข้นลงไปในนั้น “นี่คือเห็ดย่างย้ำผึ้ง จานนี้ข้าทำ ส่วนอีกจานไนติงเกลทำ แล้วก็ในหม้อนี้เป็นน้ำแกงเห็ด ปรุงรสด้วยสมุนไพรทั่วๆ ไป”
“หน้าตาน่ากินดีนี่” โรแลนด์เลียริมฝีปาก “เจ้าก็นั่งกินด้วยกันก่อนสิ”
อันนาพยักหน้าแล้วนั่งลงตรงข้ามเขา
“แล้วไนติงเกลล่ะ นางไม่มาด้วยหรือ”
“นางบอกว่า...ไม่รู้จะทำหน้าอย่างไรเวลาเจอท่าน” เธอตอบ “ข้าไม่เข้าใจเลยว่าเหตุใดนางต้องสนใจเรื่องนี้ด้วย”
“...” ที่แท้ก็อย่างนี้นี่เอง โรแลนด์แอบถอนใจเงียบๆ ทั้งที่ๆ ปากประกาศชัดว่าไม่เสียใจในสิ่งที่ทำลงไป ทั้งยังพูดอย่างห้าวหาญด้วยว่า ‘นี่ไม่ใช่ความผิดของฝ่าบาท หม่อมฉันแค่ทำในสิ่งที่หม่อมฉันอยากทำก็เท่านั้น’ แต่พอเอาเข้าจริง เธอก็ไม่ต่างจากกระรอกที่ต้องรวบรวมความกล้าเพื่อโผล่หัวออกจากรูเท่าไรเลย ให้ตายเถอะ นี่เธอใจกล้าหรือใจเสาะกันแน่นะ... “ถ้าอย่างนั้น พวกเรากินกันก่อนเถอะ”
โรแลนด์คีบเห็ดชิ้นหนึ่งใส่ปาก รสหวานของน้ำผึ้งพลันแผ่ซ่านไปทั่วปากเขา ตามมาด้วยน้ำที่อยู่ในเห็ด ไม่น่าเชื่อว่าเขาจะได้สัมผัสรสชาติที่อร่อยเข้มข้นแบบนี้ในยุคที่ยังไม่มีผงชูรสได้ ช่างน่าทึ่งจริงๆ...มิหนำซ้ำ เกลือที่ใส่มายังช่วยเพิ่มรสชาติความสดใหม่ขึ้นอีกระดับ สุดท้ายจึงเป็นสัมผัสหยุ่นๆ ของตัวเห็ดที่ทั้งเนียนละเอียดและเหนียวนุ่ม เรียกได้ว่าอร่อยไร้ที่ติจริงๆ
“นี่...ไม่ใช่เห็ดธรรมดากระมัง” โรแลนด์กลืนเห็ดแล้วก็พบว่ามันต่างจากเห็ดทั่วไปมาก เห็ดทั่วๆ ไปนั้นแค่นำไปย่างแล้วยังรักษาความเหนียวได้ก็ถือว่าดีมากแล้ว ไม่มีทางที่จะมีน้ำในเห็ดมากขนาดนี้ได้ เพราะมันไม่ได้ผ่านการต้มมา
“ใช่แล้ว เห็ดนี่มีเฉพาะที่ป่าเร้นลับเท่านั้น ชาวเมืองชายแดนเรียกมันว่าเห็ดเบิร์ดคิส” อันนาฉีกยิ้มพลางเล่าประวัติความเป็นมาของเห็ด “ดังนั้น ข้าถึงอยากให้ท่านชิมดู”
โรแลนด์ชิมเห็ดอีกชิ้นที่อยู่ในน้ำแกงก็พบว่ารสชาติยอดเยี่ยมไม่แพ้กัน เพียงแต่น้ำที่อยู่ในเห็ดชุ่มฉ่ำกว่ามาก ให้ความรู้สึกเหมือนกำลังกินซาลาเปาไส้น้ำแกงอย่างไรอย่างนั้น มิหนำซ้ำเวลาเคี้ยวยังกรอบมากด้วย รสชาติที่ห่างหายไปนานนี้ทำให้เขานึกถึงเครื่องปรุงชนิดหนึ่งซึ่งพบได้ทั่วไปในยุคสมัยใหม่ ไม่ว่าจะทำอาหารอะไรก็ใส่ลงไปได้ทั้งนั้น...ผงชูรส ก่อนที่จะมีการค้นพบโมโนโซเดียมกลูตาเมตนั้น พวกพ่อครัวมีวิธีเพิ่มรสอร่อยให้อาหารต่างๆ กัน เช่นว่า นำไก่ทั้งตัว กระดูกไก่ เห็ด หรือถั่วเหลืองมาเคี่ยวน้ำแกง แม้พ่อครัวยุคถัดมาจะนิยมแสดงฝีมืออันเลิศล้ำของตัวเองโดยการใช้รสชาติดั้งเดิมของวัตถุดิบมากกว่า แต่หากพูดกันตรงๆ ก็ต้องยอมรับว่า ผงชูรสช่วยให้พ่อครัวมือใหม่ทำอาหารอร่อยขึ้นกว่าเดิมมากจริงๆ
หากเห็ดเบิร์ดคิสนี่มีรสชาติดีและมีน้ำมากอยู่แล้ว มันก็เหมาะจะเป็นวัตถุดิบในการผลิตผงชูรสอย่างไม่ต้องสงสัย ที่มันไม่แพร่หลายเท่าที่ควรคงเพราะมันโตอยู่บนต้นไม้ เลยไม่มีใครไปเก็บอย่างนั้นกระมัง แต่นั่นไม่ใช่ปัญหาสำหรับโรแลนด์เลย
“เห็ดชนิดนี้มีเยอะหรือไม่”
“ข้าก็ไม่รู้เหมือนกัน...แต่คิดว่าคงไม่น้อยหรอก” อันนากัดเห็ดคำเล็กๆ “เมซีบอกว่านางบินวนป่าไม่นาน ก็เด็ดกลับมาได้ถุงใหญ่แล้ว”
“วิเศษจริงๆ” โรแลนด์กินเห็ดที่อันนาย่างจนหมดเกลี้ยง จากนั้นจึงยื่นตะเกียบไปคีบเห็ดอีกจาน “ปกติกินแต่เนื้อย่างโรยพริกไทยไม่ก็ราดน้ำผึ้ง ข้าล่ะเบื่อเต็มทีแล้ว...อุบ”
“ท่านเป็นอะไรไป”
“เปล่า...ไม่มีอะไร” เขาแอบร้องไห้ในใจ ให้ตายเถอะ เห็ดชิ้นนี้เค็มยิ่งกว่าอะไร ไนติงเกลเผลอทำเกลือหกหมดขวดหรืออย่างไร แต่ถึงจะคิดอย่างนั้น เขาก็ยังกลืนเห็ดลงไปอยู่ดี จากนั้นโรแลนด์ก็พบว่า เห็ดที่เหลือนั้นถ้าไม่ไหม้เกรียมก็ยังไม่สุกดี บางชิ้นก็ไหม้ข้างดิบข้าง โชคดีที่เห็ดเบิร์ดคิสมีรสชาติอร่อยโดยตัวมันเองอยู่แล้ว ถึงได้พอกลบฝีมือทำอาหารอันน่าสยดสยองของไนติงเกลได้
“ข้า...อิ่มแล้วล่ะ” เขาวางตะเกียบหลังจากกินเห็ดจานที่สองจนหมดด้วยความทรมาน จากนั้นจึงซดน้ำแกงที่เหลือจนท้องยื่น “ขอบใจเจ้ามาก”
“อืม ต้องขอบใจไนติงเกลด้วย” รอยยิ้มของอันนาน่ารักเสียจนโรแลนด์อดยื่นมือไปบีบจมูกเธอไม่ได้ ฝ่ายหลังส่งเสียงร้องออกมาก่อนจะขยับเข้าไปหอมแก้มเขา “เช่นนั้นข้าขอตัวไปล้างจานก่อน ท่านก็อย่านอนดึกนักล่ะ”
หลังจากแม่มดจากไปแล้ว โรแลนด์ก็ถอนใจออกมาเบาๆ
เขาใส่ใจความรู้สึกของอันนามากก็จริง... แต่เรื่องบางเรื่องก็ใช่ว่าจะพูดได้ง่ายๆ เสียเมื่อไร เขาคิดอย่างเหนื่อยใจ บางทีอาจจะเกี่ยวกับความเป็นวิศกรเครื่องกลของเขาก็ได้ สมัยเรียน เขาแทบไม่เคยคบเพื่อนต่างเพศเลย หรือแม้กระทั่งเรียนจบแล้วได้เข้าไปทำงานในสถาบันออกแบบขนาดใหญ่และมีเงินเดือนที่น่าพอใจ เขาก็ยังไม่ประสาเรื่องเพศตรงข้ามอยู่นั่นเอง
โชคดีที่เขายังต้องใช้เวลาขุดรากถอนโคนศาสนจักรอีกนาน จึงพอมีเวลาคิดได้ว่าจะทำอย่างไรต่อไป เวลานี้เขาควรตั้งใจทำงานตรงหน้าก่อนดีกว่า
...
เช้าวันรุ่งขึ้น โรแลนด์เดินขึ้นเวทีไม้ที่ตั้งอยู่กลางลานเมือง รอบๆ เวทีเต็มไปด้วยผู้คนแน่นขนัด
เมืองชายแดนในตอนนี้ไม่ใช่เมืองแร้นแค้นกันดารอย่างเมื่อก่อนอีกต่อไป จะบอกว่าพลิกโฉมใหม่หมดก็ไม่ผิดนัก
บ้านเก่าๆ โทรมๆ ที่มีเพียงหยิบมือถูกรื้อทิ้งออกไปจนหมด สิ่งที่มาแทนที่คือพื้นที่ก่อสร้างและบ้านอิฐที่หน้าตาเหมือนกัน มิหนำซ้ำอย่างหลังยังดำเนินการก่อสร้างตามผังเมืองด้วย มองแล้วเป็นระเบียบเรียบร้อยมาก...แม้ว่าพื้นที่ที่ว่านี้จะมีขนาดเพียงหนึ่งในสามของเมืองชายแดน แต่นั่นก็เพียงพอที่จะจุชาวเมืองดั้งเดิมจำนวนสองพันคนแล้ว
ประเดี๋ยวพอบ้านสามชั้นกับสี่ชั้นเริ่มสร้าง และเมืองเริ่มเดินหน้าพัฒนาเมื่อไร ผืนดินผืนเดิมนี้ก็จะมีผู้อยู่อาศัยเพิ่มมากขึ้นอีก เวลานี้ แม้แต่ชื่อของเมืองชายแดนก็ดูจะไม่สอดคล้องกับสภาพปัจจุบันเท่าไรแล้ว เพราะไม่มีเมืองเล็กๆ เมืองไหนสามารถจุคนเกือบสองหมื่นคนและทหารอีกหกร้อยคนได้แน่นอน เขาคิดว่าหากถึงฤดูใบไม้ผลิปีหน้าเมื่อไร เขาจะยกระดับเมืองเล็กๆ แห่งนี้ให้เป็นเมืองใหญ่อย่างเต็มภาคภูมิ
เมื่อได้เอคโคช่วยกระจายเสียงให้โรแลนด์ ฝูงชนก็เงียบสงบลงอย่างรวดเร็ว
“นี่คือพิธีมอบเหรียญเกียรติยศครั้งแรกของเมืองชายแดน พิธีนี้จัดขึ้นเพื่อมอบรางวัลและให้กำลังใจผู้ที่เสียสละอย่างยิ่งใหญ่เพื่อเมืองชายแดน นับตั้งแต่วันที่ข้ามาถึงที่นี่จนถึงตอนนี้ก็ครึ่งปีกว่าแล้ว พวกเราเอาชนะสัตว์อสูร ขับไล่ดยุก และสร้างเมืองเล็กๆ จนกลายเป็นเมืองเช่นทุกวันนี้ได้ก็ด้วยความทุ่มเทของทุกคน ซึ่งหลายคนในนั้นก็ได้สร้างผลงานอันน่าประทับใจไม่น้อย พวกเขาไม่ใช่ขุนนาง ไม่ใช่เศรษฐี และก่อนหน้าที่จะมาทำงานรับใช้ข้าก็เป็นแค่คนธรรมดาเท่านั้น เหมือนกับพวกเจ้าทุกคนในที่นี้!”
เขามองไปรอบตัวก่อนจะพูดเสียงดัง “แต่ว่าตอนนี้ พวกเขากำลังจะได้รับรางวัลตอบแทนอันยิ่งใหญ่! ได้แก่เหรียญเกียรติยศที่ข้าทำขึ้นเอง เงินหนึ่งร้อยเหรียญทอง และที่ดินอีกห้าเอเคอร์”
คำพูดนี้ทำเอาฝูงชนฮือฮากันยกใหญ่ อย่าว่าแต่เหรียญเกียรติยศกับที่ดินเลย ลำพังแค่เงินหนึ่งร้อยเหรียญทองก็มากจนใครหลายคนอิจฉาแล้ว
“พิธีเช่นนี้ไม่ได้มีแค่ครั้งนี้ครั้งเดียว...ต่อไป ข้าจะจัดพิธีมอบเหรียญเกียรติยศขึ้นปีละครั้ง พวกเจ้าไม่จำเป็นต้องสนใจเรื่องชาติกำเนิดหรือฐานะใดๆ ขอแค่มีผลงานที่โดดเด่นเข้าตา รับรองว่าจะได้รับเกียรติยศอันสูงสุดนี้ทุกคน!”
พอโรแลนด์พูดจบ เอคโคก็ส่งเสียงพลุดังกระหึ่มไปทั่วบริเวณ ทหารจากกองทัพที่หนึ่งเดินนำขวานเหล็ก เคโม ชูอิล และนาน่า ไพน์ขึ้นเวทีท่ามกลางเสียงพลุที่ดังอย่างต่อเนื่อง
........................................




[Go To Next Chapter]( ./153.md)