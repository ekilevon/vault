##บทที่ 432 บังเอิญพบ
เนื่องจากการเดินทางครั้งนี้เป็นไปอย่างลับๆ ดังนั้นจึงไม่มีใครมารับเขา
อ็อตโตไม่คิดจะพุ่งตรงไปยังปราสาททันทีที่มาถึง สิบปากว่าย่อมไม่เท่าตาเห็น เขาตั้งใจจะสำรวจดินแดนใต้ปกครองของเจ้าชายสักวันสองวันก่อน จากนั้นจึงค่อยสืบข่าวจากขบวนการใต้ดินของที่นี่
เพียงเดินออกจากห้องโดยสารเรือมาเหยียบสะพานท่าเรือ เขาก็ตกตะลึงกับภาพตรงหน้า
นี่คือ...ท่าเรือของเมืองแถบชายแดนจริงๆ หรือ
ท่าเรืออิฐสีน้ำตาลแดงถูกสร้างอยู่ในพื้นที่ขนาดหลายร้อยก้าวริมแม่น้ำ มีสะพานท่าเรือต่อเชื่อมเป็นระยะ จุดเชื่อมระหว่างสะพานท่าเรือกับท่าเรือมีป้ายบอกลำดับไว้ อ็อตโตนับคร่าวๆ ดูได้ทั้งหมดยี่สิบหกป้าย...พวกมันเรียงกันอย่างเป็นระเบียบราวกับหนวดที่ยื่นออกมาจากฝั่งแม่น้ำ บ้างก็มีหิมะเกาะ บ้างก็เผยให้เห็นแผ่นไม้สีเหลืองน้ำตาลที่อยู่ด้านใน นั่นแปลว่าแม้จะอยู่ในช่วงเดือนแห่งปีศาจ ท่าเรือแห่งนี้ก็ยังมีคนดูแลตลอดเวลา
แม้แต่ท่าเรือที่เมืองหลวงของเกรย์คาสเซิล ก็ยังมีความยาวและจำนวนสะพานท่าเรือไม่ถึงครึ่งของที่นี่ด้วยซ้ำ!
ทว่าสิ่งที่ทำให้เขาตะลึงยิ่งกว่าก็คือ เรือที่จอดเทียบอยู่ริมท่า
เรือสีเทาขนาดใหญ่ที่เขาไม่เคยเห็นมาก่อนจอดเรียงแถวอยู่ไม่ไกลออกไป พวกมันมีประมาณเจ็ดแปดลำได้ เส้นน้ำลึกของเรือตื้นมาก ไม่มีทั้งใบเรือและเสาใบเรือ ทว่าดูจากขนาดของลำเรือแล้วไม่น่าจะแล่นได้ด้วยการพายเลย จุดเด่นที่สุดของเรือประหลาดพวกนี้อยู่ที่ล้อไม้ขนาดใหญ่ที่ติดอยู่สองข้าง และท่อเหล็กหนาๆ ที่ยื่นออกมาจากตรงกลาง รูปลักษณ์ภายนอกของมันไม่เหมือนเรือแม่น้ำลำไหนที่เขาเคยเห็นมาก่อน
อ็อตโตยืนดูอยู่พักใหญ่ จนกระทั่งหิมะเย็นๆ ร่วงมาเกาะศีรษะแล้ว ก็ยังนึกไม่ออกว่า ‘เรือล้อ’ ประหลาดพวกนี้จะแล่นได้อย่างไร
เขาเขี่ยหิมะบนศีรษะออกพลางเก็บความสงสัยในใจไว้ ก่อนจะเดินตามลูกเรือเข้าเมืองไป
‘เรือสมูธ’ จากเมืองหลวงลำนี้ไม่ได้แล่นมาที่นี่เพื่อส่งเขาเพียงคนเดียว อ็อตโตเห็นพวกลูกเรือกำลังขนสินค้าบนเรือมากองไว้ที่ริมท่าเป็นกระสอบๆ ทหารยามที่สวมเครื่องแบบสีดำหลายคนกำลังใช้พู่กันจดอะไรบางอย่าง ทั้งยังสุ่มค้นสินค้าครั้งละสองกระสอบเป็นช่วงๆ คล้ายกับกำลังตรวจดูสินค้าด้วย
“พวกเขาเป็นใคร ทหารรับจ้างที่ผู้ซื้อจ้างมาหรือ” อ็อตโตเดินไปถามกัปตัน
“หึ ทหารรับจ้างหรือ” ฝ่ายหลังแสยะปาก “คนพวกนี้คือกองลาดตระเวนของเมืองชายแดนต่างหาก”
เขาอึ้งไปทันที กองลาดตระเวนหรือ นั่นไม่เท่ากับว่าพวกเขาเจอโจรเข้าแล้วหรือ ตอนออกจากเมืองหลวงครั้งแรก เขาก็โดนกองลาดตระเวนไถเงินไปแล้วสองเหรียญเงิน สถานการณ์แบบนี้พบได้ทุกที่จริงๆ...พวกเขาคือขั้วตรงข้ามของขบวนการใต้ดิน แต่กลับทำพฤติกรรมเหมือนขบวนการใต้ดินทุกประการ จะต่างกันก็ตรงที่พวกเขาเก็บเงินมากกว่า แถมได้เงินไปแล้วยังไม่ยอมทำงานอีกต่างหาก ทว่าที่ทำให้อ็อตโตประหลาดใจยิ่งกว่าก็คือ กัปตันกลับยังสูบยาสูบอย่างสบายใจเสียได้ ไม่มีทีท่าว่าจะห้ามพวกเขาตรวจสินค้าหรือหยิบเงินให้พวกเขาเลย
“ตอนข้ามาที่นี่ครั้งแรกก็คิดเหมือนเจ้านี่ล่ะ” กัปตันคล้ายกับอ่านความคิดเขาออก “แต่กองลาดตระเวนที่นี่ไม่เหมือนที่อื่นหรอก แค่เจ้าปฏิบัติตามกฎของพวกเขาก็ไม่มีปัญหาแล้ว ไม่มีการเก็บค่าใช้จ่ายใดๆ ก่อนเข้าตลาดทั้งสิ้น”
กฎของ...กองลาดตระเวนหรือ อ็อตโตขมวดคิ้ว โจรที่นี่มีกฎด้วยหรือนี่ มิหนำซ้ำพวกเขายังรู้จักใช้พู่กันจดบันทึกเสียด้วย แม้น่าจะเป็นแค่การเขียนสัญลักษณ์บิดๆ เบี้ยวๆ เพียงไม่กี่ตัวก็ตาม แต่นั่นก็ถือว่าน่าเหลือเชื่อมากแล้ว
“พวกเขาจดอะไรหรือ” เขาถาม
“ประเภทและจำนวนของสินค้า...โดยเฉพาะอย่างยิ่งข้าวสาลี” กัปตันแบมือว่า “พอขนไปถึงตลาดแล้วจะมีการตรวจเทียบอีกรอบ เพื่อป้องกันเจ้าแอบขายเสบียงให้คนอื่นระหว่างทาง...ที่นี่ ผู้ปกครองมีสิทธิ์ขายเสบียงแต่เพียงผู้เดียว แต่แน่นอนว่าสินค้าของข้าไม่มีข้าวสาลี ดังนั้นพวกเขาตรวจไม่นานหรอก”
เมื่อกระสอบสินค้าทั้งหมดถูกขนขึ้นรถม้าแล้ว คนทั้งหมดก็ออกจากท่าเรือ เดินเลียบถนนอันกว้างใหญ่ไปยังตลาด อ็อตโตพลันรู้สึกว่าสายตาตัวเองพร่ามัวไปหมด
ที่นี่คือเมืองที่กันดารที่สุดของอาณาจักรเกรย์คาสเซิลจริงๆ หรือ
ดูจากผิวถนนที่เรียบแน่นแข็งแรง บ้านเรือนที่เรียงรายกันอย่างเป็นระเบียบ ตลอดจนชาวเมืองที่เดินสวนไปมาแล้ว ที่นี่ไม่ได้ด้อยไปกว่าเมืองกลอรี เมืองหลวงของอาณาจักรดอว์นเลย
เขาเป็นขุนนาง ย่อมเคยเห็นสิ่งก่อสร้างที่ยิ่งใหญ่อลังการมาแล้วไม่น้อย ไม่ว่าจะเป็นหอคอยแห่งแสงสว่างหรือโถงพิธีแห่งแสงตะวัน ก็ยิ่งใหญ่เกินกว่าที่อาคารเตี้ยๆ สองสามชั้นพวกนี้จะเทียบเคียงได้
ทว่าหอคอยแห่งแสงสว่างมีเพียงแห่งเดียวเท่านั้น และเบื้องล่างของมันก็โอบล้อมไปด้วยบ้านเรือนที่ทรุดโทรม ทุกแห่งหนล้วนเต็มไปด้วยถนนโคลนเส้นเล็กๆ และแอ่งน้ำเน่า
แต่ที่นี่ เขากลับไม่เห็นบ้านเก่าๆ แม้แต่หลังเดียว ราวกับบ้านพวกนี้ผุดขึ้นมาในเวลาเดียวกันก็ไม่ปาน
“เจ้าดูตื่นเต้นไม่น้อยเลยนะ” กัปตันหัวเราะร่า “ไม่ต้องคิดมากหรอก คนที่เพิ่งมาที่นี่ครั้งแรกก็มีอาการเหมือนเจ้าทั้งนั้นล่ะ ข้าต้องยอมรับจริงๆ ว่าเมืองชายแดนเป็นดินแดนมหัศจรรย์ เจ้าเห็นบ้านสามชั้นตรงนั้นหรือไม่ ตอนข้ามาคราวก่อนยังไม่มีด้วยซ้ำ”
“ข้าได้ยินว่า...ที่นี่ถูกยกระดับเป็นเมืองเพราะมีเหมืองหรือ”
“ข้าก็ได้ยินมาเช่นนั้นเหมือนกัน แต่ใครจะรู้ความจริงเล่า” เขาแคะจมูก “เจ้าก็รู้นี่ว่าข่าวบางอย่างพอลือกันมากเข้าก็มักบิดเบือนไปจนไม่เหลือเค้าเดิม บางทีในเหมืองเนินเขาทิศเหนืออาจจะมีทองคำเป็นกองๆ เลยก็ได้ พระราชาถึงได้ทรงส่งพระโอรสของพระองค์มาที่นี่...อย่างไรเสียเจ้าชายก็ทรงเป็นเลือดเนื้อเชื้อไขของพระองค์นี่นา”
“ช้าก่อน นั่นมันอะไรน่ะ!” ขณะที่เดินผ่านลานเมืองที่ปูพื้นเรียบเสมอกันนั้น อ็อตโตก็เห็นวัตถุทรงกลมขนาดใหญ่สีสันสดใสสองลูกลอยอยู่บนฟ้า ด้านล่างแขวนป้ายผ้าเขียนข้อความเด่นสะดุดตา ผืนหนึ่งเขียนว่า ‘ยินดีต้อนรับสู่เมืองชายแดน’ ส่วนอีกผืนเขียนว่า ‘ย้ายเข้าตอนนี้มีสวัสดิการพลเมือง’
“เจ้าหมายถึงข้างบนหรือข้างล่างล่ะ” กัปตันห่อปาก “ถ้าเป็นเจ้าก้อนกลมลอยได้นั่น ข้าก็ไม่รู้เหมือนกันว่าพวกเขาเอาขึ้นไปได้อย่างไร ส่วนข้างล่างนั่น...เจ้าไปหาข้อมูลได้ที่ทิศตะวันออกของลานเมือง ที่นั่นมักแปะประกาศของผู้ปกครองเป็นประจำ ป้ายผ้านี่มีไว้เพื่อเชิญชวนนักเดินทาง พ่อค้า และผู้อพยพมาอยู่ที่นี่”
“ที่นี่รับผู้อพยพด้วยหรือ” อ็อตโตพูดอย่างประหลาดใจ “แล้วสวัสดิการพลเมืองคืออะไร”
“คือสิ่งที่รับรองว่าเจ้าสามารถทำงานที่นี่ได้ เจ้าจะได้บ้านพักอย่างดีและได้รับแจกอาหารเป็นเวลาสองเดือน ฟังดูไม่เลวใช่ไหมล่ะ” กัปตันอธิบายอย่างไม่เห็นด้วยนัก “แต่แท้จริงแล้วพวกเขาไม่ได้รับคนง่ายขนาดนั้นหรอก ลูกเรือข้าไปลองมาแล้ว ปรากฏว่าไม่ผ่านเกณฑ์สักคน...ผู้ปกครองต้องการคนที่จงรักภักดี ไม่เป็นสาวกศาสนจักร และไม่เคยมีประวัติอาชญากรรมมาก่อน ซึ่งการลักทรัพย์ก็ถือเป็นอาชญากรรมเช่นกัน ให้ตายเถอะ กะลาสีทุกคนย่อมเคยขโมยของกันทั้งนั้น แล้วอีกอย่างนะ แม้ที่นี่จะดูเจริญมากก็จริง แต่ข้าว่าก็มีข้อเสียไม่น้อยเช่นกัน”
“อย่างเช่น”
“ขาดความบันเทิงอย่างไรเล่า ไม่มีบ่อน ไม่มีซ่อง ไม่มีโสเภณีตามถนนแม้แต่คนเดียว” เขาถ่มน้ำลาย “ที่แบบนี้อยู่นานไม่ได้หรอก ไม่อย่างนั้นได้เบื่อตายกันพอดี”
ตลาดตั้งอยู่ทางทิศเหนือของลานเมือง อ็อตโตอาศัยจังหวะที่พวกกัปตันไปซื้อของ เดินสำรวจที่นี่เพียงลำพัง อีกฝ่ายบอกว่าตลาดชาวบ้านฝั่งนี้กับตลาดงานประณีตอีกฝั่งมีสินค้าแปลกๆ มากมาย ซึ่งก็จริงตามที่เขาว่า นับตั้งแต่ไข่ไก่ไปจนถึงปลาแห้ง เสื้อผ้าไปจนถึงอุปกรณ์การเกษตร สินค้าลานตาถูกวางเรียงบนชั้นวางสินค้าเป็นแถวๆ หากหยุดยืนหน้าร้านใดแม้เพียงอึดใจ ก็จะมีคนเดินมาถามไถ่ทันที ไม่ว่าผลการเจรจากับเจ้าชายลำดับที่สี่จะเป็นอย่างไร เขาก็รู้สึกติดใจเมืองแห่งนี้เสียแล้ว
ทันใดนั้นก็เกิดเสียงฮือฮาขึ้นท่ามกลางฝูงชน
เขาหันไปมองก็เห็นหญิงสาวสองคนกำลังเดินมาทางนี้
คนหนึ่งมัดหางม้าสีดำยาว สวมชุดคลุมสีดำ ใบหน้างดงามจับตา ทว่าสีหน้าที่เย็นชานั้นกลับทำให้คนไม่กล้าเข้าใกล้ ในขณะที่อีกคนกลับต่างไปอย่างสิ้นเชิง สีหน้าของเธอดูนุ่มนวล อากัปกิริยาเต็มไปด้วยความสุขุมและความสง่า ชวนให้นึกถึงลมฤดูใบไม้ผลิอันอบอุ่น ผมสีทองที่แกว่งไกวของเธองามเฉิดฉายประดุจประกายแดดยามเช้า
พอเห็นหญิงสาวผมทอง อ็อตโตก็รู้สึกเลือดในกายสูบฉีดขึ้นมาทันที
มือของเขาสั่นน้อยๆ เขาขยี้ตาอยู่หลายครั้งจนแน่ใจว่าตัวเองมองไม่ผิด...
“แอนเดรีย ควินน์!” เขาสะกดความตื่นเต้นไว้ไม่ไหว จึงตะโกนออกไปเสียงดัง
........................................




[Go To Next Chapter]( ./345.md)