##บทที่ 119 ค่าไถ่ (1)
เปโร เฮอร์มอนนั่งอยู่หน้าโต๊ะหนังสือ พลางหมุนกระดาษหนังแกะแผ่นสวยในมืออย่างใจลอย...


นั่นคือใบแจ้งรอบละครที่ส่งมาจากโรงละครลองซองทุกบ่ายสุดสัปดาห์ หากตอนนี้เป็นเวลาปกติ เขาคงให้พ่อบ้านไปจองรอบละครที่ถูกใจสักเรื่อง แล้วส่งบัตรเชิญไปให้เชอรีลแล้ว


แต่ตอนนี้เขาอ่านข้อความพวกนั้นไม่รู้เรื่องแม้แต่ตัวเดียว


ดยุกยกทัพออกจากป้อมไปเจ็ดวันแล้ว หากไม่มีอะไรผิดพลาด ดยุกกับพ่อของเขาก็น่าจะกลับมาตั้งแต่เมื่อวานแล้ว หรือว่าเกิดเหตุอะไรระหว่างทางทำให้ล่าช้า หรือเพราะทุกคนเหนื่อยกันจึงพักที่เมืองชายแดนต่ออีกวัน


เขาพยายามปลอบตัวเอง ทว่าความรู้สึกกังวลกลับยิ่งเพิ่มมากขึ้น


ภาพของเจ้าชายลำดับที่สี่ โรแลนด์ วิมเบิลดันยังฝังแน่นอยู่ในใจเขา เปโรแทบจะเชื่อไม่ลงด้วยซ้ำ เหตุใดเจ้าชายที่ชาญฉลาดเช่นนี้กลับมีชื่อเสียงย่ำแย่สุดขีดในเมืองหลวง ใครๆ ก็บอกว่าเจ้าชายเป็นคนต่ำทราม เสเพล ไม่เอาถ่าน ไร้ความสามารถ...แต่ไม่ว่าจะใช้คำไหน ก็ไม่ตรงกับเจ้าชายที่เขารู้จักเลย


เพราะอย่างนี้ เขาถึงได้เป็นกังวลหนักหนา


เขากลัวว่าดยุกจะพ่ายแพ้แก่เจ้าชาย


“คุณชายเปโร” พ่อบ้านส่งเสียงมาจากหลังประตู “มีจดหมายส่งมาจากป้อมขอรับ”


จากป้อมหรือ เปโรอึ้ง “รีบเอามาดูซิ”


เพียงคลี่จดหมายออก ประโยคแรกก็ทำเอาเปโรตะลึงตาค้าง


มันคือจดหมายจากเจ้าชาย!


‘ดยุกไรอัน ออสเมนต์ ใช้กำลังทหารโจมตีดินแดนปกครองของข้าซึ่งเป็นเจ้าชาย คิดหมายก่อกบฏ แต่ไม่สำเร็จ เวลานี้ดยุกถูกสังหารตายในสนามรบแล้ว ป้อมปราการลองซองอยู่ภายใต้การควบคุมของข้า’


ดยุกแพ้หรือนี่ ใจเขาหล่นวูบ จากนั้นจึงไล่สายตาอ่านต่อ


‘พรรคพวกส่วนใหญ่ของดยุกไรอันยอมจำนนหมดแล้ว เว้นแต่พวกหัวรั้นไม่กี่คนเท่านั้น เดิมทีการทรยศเชื้อพระวงศ์มีโทษถึงประหารชีวิต แต่ข้ายังมีเมตตา เลือกสังหารเฉพาะตัวการสำคัญกับผู้ที่มีความผิดร้ายแรงเท่านั้น ส่วนผู้ร่วมขบวนการคนอื่นๆ ยังสามารถใช้ทรัพย์สินไถ่ตัวได้ตามธรรมเนียมสงคราม สถานที่ตกลงคือปราสาทผู้ปกครองของป้อมปราการลองซอง ต่อไปนี้เป็นรายชื่อทั้งหมด’


การใช้คำและรูปประโยคในจดหมายฉบับนี้ค่อนข้างประหลาด ไม่เหมือนสำนวนทางการทูต แต่กลับบอกเล่าเนื้อหาที่ต้องการสื่อได้อย่างชัดเจนที่สุด...ดยุกก่อกบฏไม่สำเร็จ หากต้องการตัวเชลยก็เอาเงินมาไถ่


เปโรเลื่อนสายตาลงไปด้านล่าง เห็นชื่อพ่อตัวเองปรากฏอยู่ตั้งแต่บรรทัดแรก


“ฮิวดีส!” เขาเรียกพ่อบ้านเสียงดัง “เตรียมรถม้า ข้าจะไปปราสาท!”


...


ที่ดินของตระกูลฮันนี่ซัคเคิลอยู่ทางตะวันออกของป้อม กว่าเปโรจะไปถึงปราสาทก็อีกหนึ่งชั่วโมงให้หลัง ด้านหน้าปราสาทผู้ปกครองเต็มไปด้วย ‘กองพลเรือน’ ซึ่งเขาไม่เคยเห็นมาก่อน...


พวกเขาไม่ได้สวมเกราะเหล็กวาววับ ไม่มีทั้งผ้าคลุมและริบบิ้น ในมือถือกระบองสั้นๆ หน้าตาประหลาด ปลายกระบองมีมีดคมเสียบอยู่ แค่เห็นพวกเขายืนยืดอกเชิดหน้าเรียงแถวกันอย่างเป็นระเบียบ เปโรก็รู้สึกถึงความน่ายำเกรงแล้ว


เปโรแจ้งฐานะตัวเองแล้วจึงมีคนพาเข้าไปในสวน จากนั้นจึงมีทหารยามมารับเขาเข้าไปในโถงใหญ่ภายในปราสาท


ก่อนหน้านี้เขาเคยมาที่นี่แล้วหลายครั้ง แต่ว่าวันนี้ เขากลับรู้สึกราวกับตัวเองกำลังเหยียบสถานที่แห่งใหม่ องครักษ์ที่ยืนตามด่านล้วนเป็นคนแปลกหน้า ไม่มีใครผงกหัวหรือส่งยิ้มให้เขาสักคน ทุกคนมองเขาด้วยสีหน้าไร้อารมณ์ จนกระทั่งอัศวินคนหนึ่งเดินมารับเขาที่หน้าประตูโถง


“ชื่ออะไร”


“เปโร เฮอร์มอน” เปโรตอบอย่างไม่พอใจนัก เขาไม่ชอบวิธีถามแบบสอบสวนแบบนี้ ดังนั้นจึงย้ำอีกครั้งว่า “เซอร์เฮอร์มอน”


“อ้อ” อีกฝ่ายทำท่าเหมือนไม่เชื่อก่อนจะพลิกดูใบรายชื่อ “เอิร์ลชาลาฟี เฮอร์มอนเป็น...”


“บิดาข้า”


“ขออภัยที่เสียมารยาท” ถึงปากจะพูดไปแบบนั้น แต่ใบหน้าของอัศวินกลับไม่ปรากฏแววสำนึกผิดใดๆ


“ข้าชื่อคาร์เตอร์ แลนนิส เป็นหัวหน้าองครักษ์ของเจ้าชาย เชิญท่านมาที่ห้องปีกก่อน พวกเราต้องตรวจดูก่อนว่าท่านพกพาอาวุธเข้ามาหรือไม่”


ระหว่างการค้นตัว หินอาญาสิทธิ์ของเปโรถูกทหารยามยึดไป


“นั่นไม่ใช่อาวุธเสียหน่อย” เปโรเตือน


“ย่อมไม่ใช่แน่นอน” อัศวินพยักหน้า “ประเดี๋ยวท่านเข้าเฝ้าเจ้าชายแล้วพวกเราจะคืนให้ท่าน วางใจเถอะ”


เขาอ้าปากทำท่าจะพูดอะไรอยู่หลายครั้ง แต่สุดท้ายก็อดกลั้นไว้ได้ คืนหรือ หินอาญาสิทธิ์ก้อนนั้นเป็นหินชั้นดีเชียวนะ มูลค่าอย่างต่ำก็ปาไปห้าสิบเหรียญทองแล้ว พวกเขายึดไปแล้วจะไม่แอบเปลี่ยนเป็นหินกระจอกๆ ได้อย่างไร แต่ช่างเถอะ เขาคิด ถือเสียว่าเป็นส่วนหนึ่งของค่าไถ่ก็แล้วกัน


เปโรเข้ามาในโถงใหญ่ก็เห็นเจ้าชายกำลังนั่งเขียนอะไรอยู่บนเก้าอี้ พออีกฝ่ายเงยหน้ามาเห็นเขาก็อึ้งไปเล็กน้อยแล้วยิ้มว่า “เจอกันอีกแล้วนะ ท่านทูต”


ยังคงเป็นใบหน้าและสำเนียงที่คุ้นเคย นั่นทำให้เปโรพอจะโล่งใจได้บ้าง เขาโค้งตัวแสดงความเคารพเจ้าชาย “ถวายบังคมฝ่าบาท”


“นั่งก่อนสิ” โรแลนด์ผายมือเชิญเขานั่ง “เจ้าคงรู้เรื่องที่เกิดขึ้นทั้งหมดแล้วกระมัง บิดาเจ้ายังปลอดภัยดี เขาเป็นคนกลุ่มแรกๆ ที่ยอมจำนน”


“ขอบพระทัยฝ่าบาทที่ทรงเมตตา” เปโรรีบพูด “ไม่ทราบว่าฝ่าบาททรงต้องการค่าไถ่กี่เหรียญพ่ะย่ะค่ะ หากไม่เกินกำลังของตระกูลฮันนี่ซัคเคิล กระหม่อมจะให้คนนำเงินมาให้ทันทีพ่ะย่ะค่ะ”


“ข้าไม่ต้องการเงิน” โรแลนด์ส่ายนิ้ว “ข้าต้องการคนและสัตว์”


ต้องการสัตว์ไม่ใช่เรื่องแปลก เมื่อห้าสิบปีก่อน เวลาพวกผู้ปกครองทำสงครามกันก็มักสั่งให้ฝ่ายแพ้ชดใช้ด้วยวัวหรือแกะทั้งนั้น เรื่องนี้เปโรเคยอ่านเจอในหนังสืออยู่หลายครั้ง


แต่...ต้องการคนหมายความว่าอย่างไร “ฝ่าบาท ตระกูลฮันนี่ซัคเคิลมีวัว แกะ และม้าจำนวนมาก ส่วนคนที่ฝ่าบาทตรัสถึงนั้น...”


“ง่ายมาก ช่างอิฐ ช่างหิน ช่างไม้ ชาวนา หรือทาสก็ได้ ข้าต้องการหมด” เจ้าชายยื่นกระดาษให้เขาแผ่นหนึ่ง “เจ้าจะลองปรับเปลี่ยนรายการตามตัวเลขอ้างอิงพวกนี้ก็ได้ ขอแค่ให้ครบสามพันหน่วยก็พอ” เขาหัวเราะ


“ข้าบอกเจ้าตรงนี้เลยแล้วกัน เนื่องจากท่านเอิร์ลมีตำแหน่งสูงที่สุดในหมู่เชลย ดังนั้นค่าไถ่ของเขาจึงสูงที่สุดเช่นกัน”


เปโรคลี่กระดาษลงบนโต๊ะ


บนนั้นเขียนประเภทอาชีพและประเภทสัตว์ต่างๆ ด้านหลังมีตัวเลขกำกับไว้เช่น วัว3 แกะ2 ช่างหิน10 เขาเข้าใจความหมายของอีกฝ่ายทันที


ค่าไถ่สามพันหน่วยอาจหมายถึงวัวหนึ่งพันตัว หรือช่างหินสามร้อยคนก็ได้ ที่ดินของเขาไม่มีวัวหรือช่างหินมากขนาดนั้นก็จริง แต่หากผสมรายการอื่นๆ ไปด้วยก็จะได้ตัวเลือกที่หลากหลายขึ้น


ในฐานะขุนนางที่ทำมาค้าขายอยู่เป็นประจำ เปโรมองปราดเดียวก็รู้แล้วว่าเขาสามารถพลิกแพลงรายการพวกนี้ได้อีกมาก ขอแค่ให้เวลาเขาสักสามสี่วัน รับรองว่าเขาจะคำนวณหาตัวเลือกที่คุ้มค่าที่สุดจนได้ เขาจะจ่ายค่าไถ่สามพันหน่วยด้วยจำนวนเงินที่น้อยที่สุด


“ฝ่าบาท กระหม่อมมี...”


“วันเดียว ข้าให้เวลาเจ้าได้แค่วันเดียว” โรแลนด์ชูหนึ่งนิ้ว “แต่นี่เป็นเพียงเวลาตัดสินใจของเจ้าเท่านั้น เพราะอย่างไรเสียการรวบรวมคนและสัตว์จำนวนมากขนาดนี้ก็ต้องใช้เวลาสามสี่วันเป็นอย่างต่ำ นอกจากนี้ข้าก็จะไม่อยู่ที่นี่ตลอดไปด้วย อย่างมากไม่เกินหนึ่งสัปดาห์ข้าก็ไปจากที่นี่แล้ว”


“แต่เวลาหนึ่งวันออกจะน้อย...” เปโรพลันเบิกตามองโรแลนด์อย่างตกตะลึง “ช้าก่อน เมื่อครู่นี้ฝ่าบาทตรัสว่า...จะเสด็จไปจากที่นี่หรือพ่ะย่ะค่ะ”


หมายความว่าอย่างไร หากข้อความในจดหมายเขียนไม่ผิดล่ะก็ ดยุกไรอันน่าจะตายในสงครามไปแล้ว แล้วป้อมปราการลองซองก็ตกเป็นของเจ้าชายแล้วไม่ใช่หรือ แต่เจ้าชายกลับบอกว่าจะไปจากที่นี่ อย่าบอกนะว่าที่นี่เทียบไม่ได้กับเมืองชายแดนเล็กๆ โทรมๆ นั่น


แต่ไม่ นี่ยังไม่ใช่ประเด็น! ประเด็นคือหากเจ้าชายไปแล้ว ใครจะมาปกครองเมืองอันยิ่งใหญ่แห่งนี้เล่า


ใจเขาเริ่มปั่นป่วน ลูกๆ ของดยุกอย่างนั้นหรือ แค่คิดก็รู้แล้วว่าเป็นไปไม่ได้ เจ้าชายจะเปิดโอกาสให้พวกเขาเกณฑ์ทหารรุ่นใหม่มาแก้แค้นแทนพ่อทำไม และหากตัดตระกูลของดยุกไรอันออกไปแล้ว ที่นี่ก็เหลือตระกูลขุนนางเพียงห้าตระกูลเท่านั้น นอกจากนี้ก็ไม่มีตระกูลขุนนางอื่นใดอีก


“ถูกต้อง” โรแลนด์พยักหน้า “ข้าจะกลับเมืองชายแดนไปพร้อมกับค่าไถ่”


ใจเขาพลันผุดความคิดหนึ่งขึ้นมา และเมื่อความคิดนั้นผุดขึ้นมาแล้ว เขาก็ไม่อาจสลัดมันทิ้งได้เลย


“ฝ่าบาท” เปโรกลืนน้ำลายก่อนจะถามเสียงเบา “กระหม่อมอยากทราบว่า...แล้วป้อมปราการลองซองมี ‘ค่าไถ่’ หรือไม่พ่ะย่ะค่ะ”


........................................


[Go To Next Chapter]( ./32.md)