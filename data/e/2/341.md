##บทที่ 429 แยกธาตุ
ลูเซียเดินฝ่าลมเหนือที่กรีดร้องและหิมะที่โปรยปรายเข้าไปในสวนด้านหลังเนินเขาทิศเหนือ แล้วปิดประตูไม้กั้นความเหน็บหนาวไว้ภายนอก
พอเข้าฤดูหนาวมา ในสวนก็มีเพิงไม้เพิ่มขึ้นมาหนึ่งแห่ง แม้จะส่งผลต่อความสว่างภายในไปบ้าง แต่อย่างน้อยมันก็ช่วยป้องกันไม่ให้หิมะปิดทับที่นี่ได้
กองไฟสว่างโร่ถูกจุดขึ้นที่ด้านหนึ่งของสวน ต่อให้ยืนอยู่หน้าประตูก็ยังสัมผัสได้ถึงกระแสความร้อนที่มาจากเปลวไฟ ลูเซียถอดถุงมือออก แล้วยื่นมือที่เย็นเฉียบไปรับความร้อนจากมัน
“หนาวหรือ” อันนาที่ยืนอยู่หน้าโต๊ะทำงานหันหน้ามา “มานี่สิ ข้าจะให้ความอบอุ่นแก่เจ้าเอง”
“อา...ขอบคุณนะ” ลูเซียวิ่งเหยาะๆ ไปหาเธอ จากนั้น ร่างกายเธอก็ถูกปกคลุมด้วยไฟสีเขียวอันอบอุ่น เธอสัมผัสได้ถึงความนุ่มละมุนและอุ่นสบายตั้งแต่หัวจดเท้าราวกับแช่อยู่ในอ่างอาบน้ำในปราสาท
ช่างเป็นพลังที่สะดวกสบายเหลือเกิน…ลูเซียนึกอย่างอิจฉา อันนาไม่กลัวความหนาวเลย
“อุ่นขึ้นแล้วกระมัง”
“อืม!” เธอพยักหน้าอย่างแรง “เจ้ากำลังทำอะไรอยู่หรือ”
“แปรรูปชิ้นส่วนปืนชนิดใหม่น่ะ” อันนาหยิบท่อเหล็กเล็กๆ ยาวๆ ที่มีลูกสูบตรงกลางขึ้นมา แล้วชักเข้าชักออกอยู่สองสามครั้ง “เจ้าชายตรัสว่า พระองค์ก็ไม่มั่นพระทัยเหมือนกันว่างานนี้จะสำเร็จตั้งแต่ครั้งแรกที่ทำ ดังนั้นจึงต้องทดลองซ้ำๆ จนกว่าจะแน่ใจ”
ชิ้นส่วนพวกนี้พื้นผิวเรียบลื่นเป็นมันวาว เห็นได้ชัดว่าทำจากเหล็กกล้าอย่างดีและถูกตัดอย่างพิถีพิถันด้วยไฟสีดำ หากไม่ได้มาอยู่เมืองชายแดน ลูเซียก็คงคิดไม่ถึงว่าผิวของอุปกรณ์เหล็กจะสามารถเรียบเนียนได้ราวกับกระจกแบบนี้ ดูอย่างไรก็เหมือนงานศิลปะชัดๆ
และงานศิลปะพวกนี้ก็มีส่วนที่เธอสร้างสรรค์ด้วยเหมือนกัน พอคิดถึงตรงนี้ เธอก็อดยิ้มไม่ได้ เจ้าชายโรแลนด์กับอันนาเคยบอกว่า หากไม่มีวัตถุดิบคุณภาพดี ต่อให้ฝีมือการแปรรูปประณีตอย่างไร ผลงานที่ได้ก็มีแต่ข้อบกพร่องเท่านั้น
“เจ้าชายไม่ได้เสด็จมาพร้อมเจ้าหรอกหรือ” อันนาเก็บไฟสีเขียว
“พระองค์ตรัสว่ายังทรงมีงานต้องทำอีก อาจจะเสด็จมาช้าหน่อย ให้ข้าฝึกพลังใหม่ให้คล่องก่อน” ลูเซียเบ้ปาก
“แล้วพลังใหม่ของเจ้า...เป็นอย่างไรบ้าง” เธอถามอย่างสนใจ “ไม่มีใครในสโมสรแม่มดบรรลุนิติภาวะได้น่าตกใจเท่าเจ้าอีกแล้ว”
ลูเซียลูบศีรษะอย่างเขินอาย “ตอนนั้น หากไม่ได้เจ้ากับท่านสเปียร์ช่วยไว้ ข้าคงทนไม่ไหวแน่”
“เจ้าขอบคุณข้าไปแล้ว ไม่ต้องคิดมากเรื่องนี้หรอก” อันนาโบกมือ “ไหนลองแสดงพลังใหม่ให้ข้าดูซิ”
ลูเซียรับคำแล้วเริ่มเรียกพลังวิเศษในร่างกายทันที ความรู้สึกประหลาดในคืนนั้นหวนกลับมาอีกครั้ง...เค้าโครงของวัตถุต่างๆ ไม่ได้ดูคุ้นตาและเชื่อมต่อกันอีกต่อไป พวกมันแตกตัวออกเป็นสี่เหลี่ยมขนาดเล็กจำนวนมาก แล้วเกาะตัวกันตามสีจนกลายเป็นก้อนสีต่างๆ ทว่าครั้งนี้ เธอไม่ได้รู้สึกทรมานจากการถูกพลังตีกลับเหมือนครั้งก่อนแล้ว ดังนั้นจึงสามารถสงบจิตสงบใจ พิจารณาสี่เหลี่ยมแต่ละก้อนได้อย่างละเอียด
เธอหยิบชิ้นงานที่อันนาแปรรูปเสร็จแล้วขึ้นมาหนึ่งชิ้น ผิวสีเทาขาวที่เกลี้ยงเกลาของมันแปรสภาพไปเป็นขรุขระในทันใด เมื่อถูกห่อหุ้มด้วยพลังวิเศษ ก้อนสีที่อยู่บนนั้นก็เผยตัวออกมาอย่างชัดเจน...สีทั้งหมดมีประมาณเจ็ดถึงแปดสีได้ สีที่กินพื้นที่มากที่สุดคือสีเขียวคราม พวกมันเรียงตัวกันอย่างไม่เป็นระเบียบ คล้ายกับสีในจานสีที่จิตรกรทำตกพื้นอย่างไรอย่างนั้น จุดที่ต่างกันเพียงจุดเดียวก็คือขอบของพวกมันแยกออกจากกัน ไม่ทับซ้อนกันแม้แต่สีเดียว
นี่ไม่ใช่อนุภาคขนาดเล็กที่เจ้าชายพูดถึง ลูเซียตระหนักได้ ‘สี่เหลี่ยม’ และ ‘ก้อนสี’ พวกนี้ใหญ่เกินกว่าจะเป็นองค์ประกอบพื้นฐานของสรรพสิ่ง
และเหนือขึ้นไปจากอนุภาคก็ยังมีการจำแนกประเภทที่ใหญ่ขึ้นไปอีก นั่นก็คือธาตุ
อนุภาคมากมายเกาะตัวกันเป็นก้อนกลมที่ใหญ่ขึ้นด้วยกฎเกณฑ์ที่ต่างกัน เนื่องจากก้อนกลมขนาดจิ๋วพวกนี้มีโครงสร้างไม่เหมือนกัน ดังนั้น คุณสมบัติของมันจึงต่างกันไปด้วย
สมัยที่อยู่ในเมืองวาเลนเซีย เธอยังไม่เข้าใจพลังของตัวเองและบทบาทที่แท้จริงของมันมากนัก แต่ตอนนี้ เธอเข้าใจแนวคิดเรื่องธาตุอย่างแจ่มแจ้งแล้ว ดูจากที่เจ้าชายบรรยายและแยกประเภทพวกมันแล้ว สิ่งที่เธอเห็นก็น่าจะเป็นของพวกนี้นี่ล่ะ
ลูเซียอธิบายภาพที่เห็นและความคิดของตัวเองให้อันนาฟัง อันนาตรึกตรองอยู่สักครู่จึงพูดขึ้นว่า “บางทีนี่อาจเป็นพลังย่อยชนิดหนึ่งก็ได้”
“พลัง...ย่อยหรือ”
“นี่ล่ะพรสวรรค์ที่หาได้ยากยิ่ง” อันนาหัวเราะ “ในสโมสรแม่มดน่ะ มีแม่มดที่บรรลุนิติภาวะเพียงไม่กี่คนเท่านั้นที่ทำได้อย่างนี้...เห็นอกาธาบอกว่ามันจะเกิดขึ้นในวันบรรลุนิติภาวะเท่านั้น หากพลาดแล้วก็พลาดเลย ข้าคิดว่ามันน่าจะเกี่ยวข้องกับพลังหลักไม่น้อยทีเดียว หรือพูดอีกอย่างก็คือ มันคือพลังที่เสริมสร้างและสนับสนุนพลังหลักอย่างหนึ่ง เจ้าดูอย่างพู่กันวิเศษของโซโรยาสิ หากไม่มีมัน โซโรยาก็ต้องผสมสีก่อนจึงจะวาดรูปได้ หรืออย่างหนังสือมหัศจรรย์ของอาจารย์บุ๊กก็เช่นกัน นางเคยบอกข้าว่า ตอนที่นางยังไม่บรรลุนิติภาวะนั้น แม้นางจะสามารถจดจำหนังสือที่ผ่านตาส่วนใหญ่ได้อย่างรวดเร็ว แต่นางก็ไม่สามารถแบ่งปันเนื้อหาในหนังสือกับใครได้ เพราะนางไม่มีเงินซื้อกระดาษและพู่กัน”
เธอหยุดไปเล็กน้อยก่อนจะพูดต่ออีกว่า “พลังหลักของเจ้าคือการแยกและคืนสภาพ ดังนั้น ข้าจึงเดาว่าก้อนสีพวกนี้อาจจะช่วยให้เจ้าแยกธาตุบางชนิดได้อย่างแม่นยำก็ได้...หรือไม่เจ้าอาจลองดูก็ได้ว่า เจ้าสามารถแยกก้อนสีออกมาทีละสีได้หรือไม่”
ลูเซียพยักหน้า แล้วเสกพลังใส่ก้อนเหล็กที่วางอยู่ริมโต๊ะทำงานอีกครั้ง แต่ครั้งนี้ไม่เหมือนครั้งที่ผ่านมา เธอเสกให้พลังจับตัวกันเป็นเส้นเล็กๆ แล้วเข้าไปดึงเฉพาะก้อนสีเขียวครามออกมาอย่างระมัดระวัง
ขั้นตอนนี้ยากกว่าที่เธอคิดไว้พอควร เธอไม่เคยควบคุมพลังตัวเองอย่างละเอียดเช่นนี้มาก่อน ทว่าลูเซียก็รู้สึกปลาบปลื้มเช่นเดียวกัน หากเทียบกับก่อนที่จะบรรลุนิติภาวะแล้ว เวลานี้ เธอสามารถรับรู้ถึงการมีอยู่ของพลังวิเศษได้อย่างแท้จริง ราวกับว่ามันเป็นนิ้วของเธอ...หรือแม้กระทั่งส่วนต่อขยายของจิตสำนึกก็ไม่ปาน
เมื่อเส้นเล็กๆ ที่เพิ่มจำนวนมากขึ้นเรื่อยๆ จับก้อนสีได้ สี่เหลี่ยมพวกนั้นก็เริ่มเคลื่อนไหวในที่สุด พวกมันถูกดึงออกจากก้อนเหล็กทีละน้อย ในขณะที่ก้อนสีส่วนที่เหลือก็เกิดความเปลี่ยนแปลงอย่างกะทันหัน...ขอบสีที่เคยคมชัดเกิดสั่นสะเทือนขึ้นมา จากนั้นก้อนเหล็กทั้งก้อนก็หดตัวลง แล้วม้วนตัวกลายเป็นผลึกสีเหลืองอมเขียวขนาดเท่าครึ่งเล็บมือ ข้างๆ มันมีก้อนเหล็กสี่เหลี่ยมเพิ่มขึ้นมาอีกหนึ่งก้อน
ลูเซียเก็บพลังแล้วเช็ดเหงื่อเม็ดเล็กๆ ที่หน้าผาก เธอสังเกตว่าสีของวัตถุสองอย่างที่เธอเห็นผ่านโลกแห่งเวทมนตร์ไม่ตรงกับสีในโลกแห่งความจริง...ก้อนสีเขียวครามกลับกลายเป็นสีเงินขาว หรือก็คือประกายมันวาวที่เห็นได้ทั่วไปจากเหล็กบริสุทธิ์ ในขณะที่ก้อนสีอีกก้อนยังคงมีสีสันลานตา แต่หากเธอไม่ใช้พลังล่ะก็ มันก็จะดูเหมือนอัญมณีที่ใสสะอาดทั่วไป
“นี่มันอะไรกัน” เธอหยิบผลึกชิ้นเล็กๆ ชิ้นนั้นขึ้นมาอย่างเบามือ หากเทียบกับก้อนเหล็กแล้ว มันก็ดูเล็กจ้อยไปถนัดตา ทว่าหน้าตาของมันสวยงามกว่ามาก
“คงจะเป็นสารประกอบเคมีที่เกิดจากการประกอบตัวของธาตุอื่นๆ ในเหล็กน่ะ” อันนาตาเป็นประกาย “ข้ายังไม่กล้ายืนยันหรอกนะ แต่ข้าสามารถทำการทดลองเล็กๆ เพื่อพิสูจน์ได้ หากเป็นจริงล่ะก็ เจ้ารู้หรือไม่ว่านั่นหมายความว่าอย่างไร เจ้าสามารถดึงธาตุบางชนิดออกมาจากวัตถุทั้งชิ้นได้ และธาตุที่เหลืออยู่ก็จะไม่แปรสภาพไปเป็นเศษผง แต่จะประกอบตัวกันใหม่ตามเงื่อนไขที่ไม่มีธาตุดังกล่าวแล้ว...คราวนี้ ต่อให้เป็นวัตถุดิบชั้นเลวที่ไร้ประโยชน์เพียงใด ก็จะได้รับการชุบชีวิตใหม่ในมือเจ้า”
………………………………….




[Go To Next Chapter]( ./342.md)