##บทที่ 413 เหตุการณ์
สเปียร์เงียบไปครู่ใหญ่จึงพูดขึ้นว่า “นี่เจ้ากำลังข่มขู่หรือเชื้อเชิญข้ากันแน่”
“แน่นอนว่าต้องเชื้อเชิญสิ” ไนติงเกลแบมือว่า “เจ้าชายไม่ทรงเห็นด้วยกับการขู่บังคับแม่มดคนใด อันที่จริง ข้าเองก็ไม่ชอบเหมือนกัน”
“เช่นนั้นข้าก็ขอปฏิเสธ” สเปียร์พูดอย่างไม่ลังเล “หากพระองค์ทรงต้องการความช่วยเหลือจากข้าจริง ก็น่าจะเสด็จนำแม่มดมาพบข้าที่สันเขาฟอลเลนดรากอนด้วยวิธีอย่างขุนนาง ไม่ใช่ให้คนแอบเข้ามาในปราสาทข้าแบบนี้ หากศาสนจักรรู้เรื่องเข้า ข้าคงรับรองความปลอดภัยให้ใครไม่ได้”
ไนติงเกลไม่แปลกใจกับคำตอบนี้เลย การจะให้คนแปลกหน้าที่ไม่มีความสัมพันธ์ใดๆ ตอบรับคำขอที่ยากลำบากเช่นนี้ได้ คงต้องใช้วิธีข่มขู่หรือหลอกล่อด้วยผลประโยชน์เท่านั้น วิธีแรกไม่อยากใช้ ส่วนวิธีที่สองก็ใช้ไม่ได้...มาควิสพาซีเป็นถึงผู้ปกครองเมือง เหนือจากตำแหน่งนี้ขึ้นไปก็คือผู้พิทักษ์ดินแดนแล้ว ทว่าเจ้าชายไม่เพียงแต่ไม่เลื่อนตำแหน่งให้เธอเท่านั้น แต่ยังคิดจะยึดอำนาจของขุนนางศักดินาทั้งหมดด้วย เขาเรียกวิธีนี้ว่าการรวมอำนาจเข้าสู่ศูนย์กลาง ซึ่งหากมองจากมุมของขุนนางแล้ว หากเธอทำงานรับใช้เจ้าชาย ก็เท่ากับว่าเธอกำลังลดฐานะตัวเองโดยแท้
ส่วนเรื่องการช่วยเจ้าชายสร้างโลกใหม่ ตลอดจนการต่อสู้กับศัตรูที่น่ากลัวในสงครามแห่งโชคชะตานั้น ต่อให้เธอพูดไป อีกฝ่ายก็คงไม่เชื่ออยู่ดี
“ข้าเข้าใจแล้ว” ไนติงเกลเบ้ปาก “เช่นนั้นข้าขอตัว”
“ช้าก่อน...” สเปียร์ดูประหลาดใจอย่างเห็นได้ชัด “คะ...แค่นี้เองหรือ”
“หน้าที่ของข้ามีแค่ถ่ายทอดสารจากเจ้าชายเท่านั้น ในเมื่อตอนนี้ท่านรู้เนื้อความแล้ว และก็ได้ให้คำตอบแล้ว ข้าก็ถือว่าภารกิจนี้เสร็จสิ้นแล้ว” เธอแสยะปาก “หรือท่านอยากให้ข้าจับท่านมัดกลับไปด้วยเล่า”
“เจ้ารู้ได้อย่างไรว่าพลังของข้าคือทางผ่านเวทมนตร์” มาควิสพูดอย่างลังเลเล็กน้อย “...เจ้าติดต่อกับกลุ่มแม่มดที่จะเดินทางไปหมู่เกาะฟยอร์ดหรือ”
“ท่านเดาถูกแล้ว เวลานี้ เจ้าหญิงทิลลี ผู้นำแม่มดกลุ่มนั้นกำลังประทับอยู่ที่เมืองชายแดน และกำลังช่วยพระเชษฐาของพระองค์รับมือกับเดือนแห่งปีศาจ” ไนติงเกลยักไหล่ “เจ้าชายก็ทรงรู้เรื่องของท่านจากเจ้าหญิงนั่นล่ะ”
“พวกนางไม่ได้ไปฟยอร์ดหรอกหรือ”
“ไม่ใช่เช่นนั้นหรอก แต่ก่อนที่พวกนางจะไปฟยอร์ด พวกนางไม่รู้ว่าเจ้าชายโรแลนด์ได้ทรงปักหลักที่ดินแดนตะวันตกแล้ว จนกระทั่งพวกนางไปตั้งรกรากที่เกาะสลีปปิ้งแล้วถึงได้ติดต่อกัน” เธอเล่าความสัมพันธ์ระหว่างทั้งสองฝ่ายให้สเปียร์ฟังอย่างง่ายๆ “ที่เจ้าหญิงทิลลีเสด็จไปดินแดนตะวันตกครั้งนี้ก็เพราะทรงได้รับคำเชิญจากเจ้าชาย เช่นเดียวกับท่าน”
“เจ้าชายลำดับที่สี่ทรง...สร้างระบบปกครองที่แม่มดกับคนธรรมดาอยู่ร่วมกันได้ในดินแดนของพระองค์จริงๆ หรือ” สเปียร์ขมวดคิ้วถาม เห็นได้ชัดว่ายังไม่ปักใจเชื่อนัก
“ไม่เพียงแต่เท่านั้น แต่พระองค์ยังทรงกำจัดอิทธิพลของศาสนจักรออกไปจากเขตปกครองของพระองค์จนหมดด้วย” ไนติงเกลยิ้ม “ตอนนี้เมืองชายแดนมีแม่มดอาศัยอยู่สิบกว่าคน พวกชาวเมืองก็คุ้นเคยกับพวกนางดี ข้าไม่โกหกเรื่องพวกนี้อยู่แล้ว”
“...” มาควิสลุกขึ้นรินชาให้เธอ “เจ้าบอกข้าได้หรือไม่ว่าพระองค์ทรงทำได้อย่างไร”
“ถ้าท่านอยากรู้ ข้าจะเล่าให้ฟังก็ได้” ไนติงเกลหันหลังเดินกลับไปนั่งที่โต๊ะอีกครั้ง ผลงานของเจ้าชายอาจจะไม่สามารถเปลี่ยนใจอีกฝ่ายได้ แต่การสร้างความเข้าใจระหว่างกันย่อมไม่ใช่เรื่องเลวร้ายแน่นอน เธอตัดสินใจเล่าเรื่องที่เจ้าชายก่อตั้งสโมสรแม่มด ทำสงครามกับดยุกไรอัน และยึดอำนาจปกครองในป้อมปราการลองซองให้อีกฝ่ายฟังทีละเรื่อง แบบนี้อีกฝ่ายคงพอเข้าใจสถานะของแม่มดในเมืองชายแดนได้บ้าง ประเดี๋ยวเจ้าชายยึดเกรย์คาสเซิลได้เมื่อไร มาควิสแม่มดคนนี้ก็คงไม่ต่อต้านอะไรแล้ว
ทันใดนั้นเอง เสียงเคาะหน้าต่างถี่ๆ ก็ดังมาจากด้านนอก
“นั่นมัน...” สเปียร์มองไนติงเกลอย่างตกใจ
ฝ่ายหลังเปิดหน้าต่างออก ก็เห็นเมซีเกาะอยู่ด้านนอกตามคาด “แย่แล้ว! ไลต์นิ่งเจอสิ่งผิดปกติ!”
“เกิดอะไรขึ้น”
“มีกองทหารพิพากษามุ่งหน้ามายังปราสาท!” นกพิราบกระพือปีก “พวกเขามากันอย่างน้อยยี่สิบกว่าคนได้!”
“ทหารพิพากษาของศาสนจักรหรือ” ไนติงเกลหันไปนิ่วหน้าถามมาควิส “พวกเขามาหาท่านหรือ”
“เปล่านี่...วันนี้ข้าไม่ได้นัดพบบาทหลวงคนไหน” มาควิสดูสงสัยอย่างเห็นได้ชัด “หรือพวกเขาจะพบร่องรอยของพวกเจ้า”
“ไม่น่าเป็นไปได้” เธอส่ายหน้า “เว้นแต่ศาสนจักรจะสามารถสอดส่องนกทุกตัวบนฟ้าได้”
“เช่นนั้นก็แปลกแล้ว...” สเปียร์พึมพำ “หากพวกเขามาหาข้า ก็ไม่น่าจะพาทหารพิพากษามามากมายขนาดนี้ ทหารจำนวนนี้คือกำลังแทบทั้งหมดที่พวกเขามีแล้ว”
“พวกท่านยังจะรออะไรอีก พวกเขากำลังจะเข้าเขตปราสาทอยู่แล้วนะ!” เงาสีทองเงาหนึ่งบินลอดหน้าต่างเข้ามาหาไนติงเกล ไลต์นิ่งนั่นเอง
“ถึงข้าจะไม่รู้ว่าเกิดอะไรขึ้น แต่ข้าแนะนำให้ท่านหลบไปก่อนดีกว่า” ไนติงเกลพูดเสียงขรึม “หรือไม่ก็ให้องครักษ์ขวางพวกเขาไว้นอกปราสาทก่อน รู้สาเหตุแล้วค่อยว่ากันอีกที”
“ที่นี่เป็นปราสาทของข้า ข้าจะหลบไปที่ไหนได้ เจ้าวางใจเถอะ ตราบใดที่ข้าไม่อนุญาต คนพวกนี้ก็เข้ามาไม่ได้แน่นอน มิฉะนั้นข้าคงคุ้มครองแม่มดพวกนั้นไม่ได้หรอก” สเปียร์ถอนหายใจ “เพียงแต่การสนทนาของพวกเราคงต้องจบลงตรงนี้แล้ว...หากพวกเจ้าไม่รีบล่ะก็ ข้ายังอยาก...”
เธอพูดไปได้แค่ครึ่งเดียว ก็ได้ยินเสียงฝีเท้าจำนวนมากดังมาจากด้านล่างปราสาท มิหนำซ้ำยังมีเสียงอาวุธปะทะกันตามมาด้วย ยิ่งอยู่ในปราสาทกลางหุบเขา เสียงพวกนั้นก็ยิ่งดังชัดเจน มาควิสถึงกับหน้าเปลี่ยนสี “ใครปล่อยพวกเขาเข้ามา องครักษ์!”
สเปียร์ตะโกนเรียกชื่อสองสามชื่อ แต่กลับไม่มีเสียงตอบรับใดๆ จากนอกประตู ในขณะที่เสียงฝีเท้าดังใกล้เข้ามาทุกที
“ดูเหมือนพวกเขาจะพุ่งเป้ามาที่ท่าน” ไนติงเกลส่งสัญญาณเตือนให้ไลต์นิ่งออกไปก่อน “ท่านหนีไปตอนนี้ยังไม่สาย พวกข้าจะคุ้มครองความปลอดภัยให้ท่านเอง”
“ไม่ ข้าไม่ไปไหนทั้งนั้น! ที่นี่คืออาณาเขตของข้า พวกเขาบังอาจ...”
เธอยังพูดไม่ทันจบ ประตูห้องก็ถูกกระแทกออกเสียงดังโครม ทหารพิพากษากลุ่มหนึ่งเดินเข้ามาพร้อมอาวุธครบมือ พวกเขาชูดาบกับโล่ขึ้นแล้วกรูมาล้อมผู้ปกครองไว้
ในจังหวะเดียวกันนั้น ไนติงเกลรีบหลบเข้าไปในหมอกมายาแล้วถอยไปที่มุมกำแพงอย่างรวดเร็ว...มุมนี้สะดวกต่อการหลบหนี และเหมาะจะใช้สังเกตการณ์ภายในห้องอย่างมาก เธอสังเกตว่าไลต์นิ่งกับเมซีก็ไม่ได้หลบออกไปเช่นกัน ฝ่ายแรกกำลังแอบยื่นศีรษะมองศัตรูจากหลังคาหน้าต่างด้านบน ส่วนฝ่ายหลังกำลังนั่งจัดปีกตัวเองอย่างเป็นเรื่องเป็นราวอยู่บนคานห้อง
เจ้าเด็กสองคนนี่ ชักจะเอาใหญ่แล้ว ประเดี๋ยวกลับไปจะต้องให้เจ้าชายสั่งสอนเสียให้เข็ด...เธอส่ายหน้าอย่างระอา ก่อนจะเลื่อนสายตาไปที่ทหารพิพากษาของศาสนจักร...พวกเขาทุกคนสวมหินอาญาสิทธิ์ หลุมดำอับแสงที่ทับซ้อนกันบดบังร่างสเปียร์จนมิด เธอได้ยินเพียงเสียงตวาดอย่างเดือดดาลของมาควิสว่า “เรดไวน์ เจ้าบ้าไปแล้วหรืออย่างไร นี่เจ้าบังอาจพาพวกเขาเข้ามาในปราสาทข้าเชียวหรือนี่”
“แน่นอนว่าย่อมไม่ พี่สาวที่รักของข้า” เสียงของชายคนหนึ่งดังขึ้นจากกลุ่มคน “ท่านพ่อยกตำแหน่งให้สมุนปีศาจเช่นท่านด้วยความเลอะเลือน ข้าก็แค่แก้ไขความผิดพลาดของเขาเท่านั้น”
………………………………….




[Go To Next Chapter]( ./326.md)