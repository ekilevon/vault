##บทที่ 412 แฝงตัว
พื้นที่ทุกแห่งหนตกอยู่ในความมืดมัว ไม่ว่าจะท้องฟ้า ผืนดิน หรือท้องทะเล
แม้พื้นที่ทางตอนกลางและใต้ของเกรย์คาสเซิลจะไม่ถูกปกคลุมด้วยหิมะอันไร้ขอบเขต แต่มันก็ยังได้รับผลกระทบจากเดือนแห่งปีศาจอยู่ดี มองขึ้นไปเหนือศีรษะไม่เห็นพระอาทิตย์ ชั้นเมฆสีเทาหม่นยึดครองผืนฟ้าทั้งผืน หมอกหนาที่ผุดขึ้นมาเหนือพื้นดินฝังทราย หิน และต้นไม้ทั้งหมดไว้เบื้องล่าง คงเหลือไว้เพียงแนวยอดเขาสีเทาดำที่โผล่ทะลุชั้นเมฆขึ้นมา พวกมันเลื้อยไปทางพื้นที่ทางตอนใต้ของทวีป หรือก็คือจุดหมายของพวกไนติงเกล
ระหว่างที่เกาะเมซีบินอยู่บนฟ้านั้น เธอรับรู้ได้ว่าลมหนาวที่พัดมาโดยปราศจากสิ่งกำบังนั้นน่ากลัวเพียงใด...แม้จะสวมชุดกันลมชนิดพิเศษที่เจ้าชายแจกให้ก่อนออกเดินทางแล้ว แต่ผ้าพันคอและขอบแขนเสื้อก็ยังต้านลมหนาวไว้ไม่ไหว โดยเฉพาะอย่างยิ่งหูและนิ้วของเธอ พวกมันกำลังจะหมดความรู้สึกเพราะอุณหภูมิที่หนาวเหน็บนี้อยู่แล้ว เธอจำต้องหยุดพักเป็นช่วงๆ เลยทำให้ระยะทางที่ควรใช้เวลาบินด้วยความเร็วสูงสุดเพียงครึ่งวัน ถูกยืดออกไปเป็นสองวันอย่างช่วยไม่ได้
“พวกเราถึงแล้ว” ไลต์นิ่งบินมาใกล้เธอ
ไนติงเกลยื่นหน้าออกไป ก็เห็นเทือกเขาด้านล่างดูเตี้ยลงกว่าเดิมมาก คล้ายกับว่าพวกมันกำลังจมลงไปในผืนดิน เมืองซึ่งสร้างติดภูเขาเผยเค้าโครงรางๆ ออกมาท่ามกลางสายหมอก นั่นคงเป็นจุดหมายของพวกเธอ...สันเขาฟอลเลนดรากอน
“ลงพื้นได้แล้ว” เธอตบแผ่นหลังอันกว้างใหญ่ของเมซี “ระวังอย่าให้ใครเห็นเข้าล่ะ”
“อ้าก!” เมซีพยักหน้าก่อนจะหุบปีกบินร่อนลงด้านล่าง หมอกที่ปะทะหน้ามาเข้าปกคลุมคนทั้งสามอย่างรวดเร็ว จนกระทั่งลงมาถึงพื้นดินแล้ว ไนติงเกลถึงได้พบว่าพื้นที่บริเวณนี้ทัศนวิสัยไม่ดีนัก ภายในระยะห้าสิบก้าวมีแต่หมอกมัว ทำให้มองเห็นวัตถุที่อยู่ไกลออกไปไม่ชัด
แต่นี่ถือเป็นข่าวดีสำหรับแม่มด เพราะอย่างน้อยก็ไม่มีใครเห็นพวกเธอได้ง่ายๆ
และหลังจากที่เข้าหมอกมายาแล้ว โลกที่แท้จริงก็จะปรากฏให้เธอเห็น เธอจึงไม่ต้องกลัวว่าหมอกหนาจะพาเธอไปเจอกับทหารพิพากษาของศาสนจักรเลย
“พวกเจ้ารอข้าอยู่ที่นี่แล้วกัน” ไนติงเกลพูด “ข้าคงใช้เวลาไม่นานนัก”
“เจ้าชายทรงให้ข้าคอยระวังภัยอยู่บนฟ้า” ไลต์นิ่งส่ายหน้า
“และทรงให้ข้าทำหน้าที่ส่งข่าวด่วน เผื่อว่าท่านลักพาตัวเป้าหมายด้วย!” เมซีแปลงร่างกลับไปเป็นนกพิราบอ้วนเกาะอยู่บนศีรษะไลต์นิ่งอีกครั้ง
เจ้าชายสั่งงานที่ไร้ประโยชน์อีกแล้ว ไนติงเกลคิดอย่างระอา “ถ้าอย่างนั้นก็ออกเดินทางกันเถอะ”
โลกทั้งใบพลันเปลี่ยนเป็นสีขาวดำในพริบตา หมอกหนาหายวับไปแล้ว...หรือพูดอีกอย่างก็คือ พวกมันเปลี่ยนสถานะไปเป็นอย่างอื่น ไม่สามารถบดบังสายตาเธอได้อีกต่อไป ภาพทั้งหมดตรงหน้าชัดเจนแจ่มแจ้งขึ้นมาทันใด ไกลออกไปประมาณสองร้อยเมตรเป็นกำแพงเมืองดำมืดที่ยื่นออกมาจากด้านหนึ่งของภูเขา คล้ายกับโครงสร้างที่เชื่อมภูเขาและตัวเมืองไว้ด้วยกัน กำแพงหินแห่งนี้ดูเตี้ยกว่ากำแพงป้อมปราการลองซองไม่น้อย มิหนำซ้ำยังไม่มีทหารรักษาการณ์แม้แต่คนเดียว
ไนติงเกลเดินไปถึงกำแพงแล้ว จึงมองเห็นทางเข้าซึ่งประกอบขึ้นจากเส้นโย้เย้อย่างง่ายดาย เพียงก้าวไปข้างหน้าหนึ่งก้าว เธอก็ข้ามมาอยู่หลังกำแพงอย่างรวดเร็ว
เมืองแห่งนี้เล็กกว่าป้อมถึงครึ่งหนึ่ง ส่วนที่ยื่นออกมาจากภูเขามีขนาดใหญ่พอๆ กับเมืองชายแดนได้ ทว่าสันเขาฟอลเลนดรากอนตั้งอยู่ท่ามกลางภูเขาหิน และปราสาทของผู้ปกครองก็ตั้งอยู่บนไหล่เขา ดังนั้นจึงมองเห็นได้แต่ไกล
พอแน่ใจแล้วว่าไลต์นิ่งกับเมซีตามเข้าเมืองมาแล้ว ไนติงเกลก็มุ่งหน้าไปยังปราสาททันที
งานประเภทนี้ไม่ใช่งานใหม่สำหรับเธอ หรืออาจเรียกได้ว่าเป็นงานถนัดด้วยซ้ำ
สมัยที่ถูกลุงเกล็นน์ใช้งานนั้น การแฝงตัวเข้าไปในปราสาทหรือคฤหาสน์ของขุนนางคนอื่นๆ ถือเป็นงานประจำของเธอ สิ่งก่อสร้างพวกนี้มีโครงสร้างเหมือนกันไปหมด เจ้าของสถานที่มักจัดห้องตัวเองไว้ในตำแหน่งที่กลางที่สุดและกว้างที่สุดเสมอ ตอนนั้น เธอยังไม่สามารถทะลุกำแพงได้เหมือนตอนนี้ จึงได้แต่เร้นกายหลบหลีกกับดักและหินอาญาสิทธิ์อย่างระมัดระวัง เพื่อขโมยจดหมายและเอกสารที่เก็บอยู่ในตู้พวกนั้น
แต่ตอนนี้เมื่อมีหมอกมายาแล้ว ทุกอย่างก็ย่อมสะดวกขึ้นเป็นธรรมดา หินอาญาสิทธิ์ที่ฝังอยู่ตามมุมทางเดินในปราสาทกลายสภาพเป็นหลุมดำอับแสง ดูสะดุดตาไม่ต่างจากพระจันทร์สุกใสที่ลอยอยู่กลางท้องฟ้ายามค่ำคืน กลไกที่แฝงตัวตามที่ต่างๆ ไม่อาจปกปิดตัวเองได้อีกต่อไป เส้นเค้าโครงที่บิดเบี้ยวของมันกำลังเคลื่อนไหวอย่างช้าๆ ราวกับไส้เดือน เธอสามารถทำลายมันผ่านกำแพงได้อย่างง่ายดาย ภายในพื้นที่ออกฤทธิ์ของพลังวิเศษ ไนติงเกลสามารถเคลื่อนไหวได้ตามใจปรารถนา ทั้งกำแพง บานประตู และหลังคาล้วนเป็นสิ่งไร้ค่าในสายตาเธอ
พอเดินเข้าไปในห้องที่ใหญ่ที่สุดบนชั้นบนสุด เธอก็พบเป้าหมายของเธอ
แม้ไม่เคยเห็นหน้าอีกฝ่ายมาก่อน แต่ไนติงเกลก็รู้ได้ทันทีว่าคนคนนี้คือผู้ปกครองสันเขาฟอลเลนดรากอน มาควิสสเปียร์ พาซี เพราะในร่างกายของอีกฝ่ายมีแสงแห่งพลังวิเศษสีครามเคลื่อนไหวอยู่ มันคือสีสันเพียงสีเดียวในโลกของหมอกมายา
มาควิสนั่งอยู่หน้าโต๊ะหนังสือ พู่กันในมือตวัดขึ้นลงอย่างรวดเร็วคล้ายกับกำลังเขียนอะไรบางอย่าง อายุของเธอน่าจะประมาณสามสิบกว่าๆ ที่หางตาเริ่มมีริ้วรอยจางๆ ผมลอนสีเงินและชุดคลุมสีสุภาพยิ่งทำให้เธอแลดูสูงวัย ไนติงเกลสำรวจห้องอย่างละเอียดก็พบว่าในนี้ไม่มีหินอาญาสิทธิ์หรือกลไกใดๆ อาวุธเพียงอย่างเดียวของอีกฝ่ายก็คือหน้าไม้ขนาดเล็กที่ซ่อนอยู่ในแขนเสื้อ รูปทรงของมันละเอียดประณีตมาก แค่ดูก็รู้แล้วว่าเป็นของมีราคา
หลังจากทำสัญลักษณ์ที่ข้างหน้าต่างเสร็จ เธอก็เก็บหมอกมายาแล้วเผยตัวออกมา
“สวัสดี ท่านมาควิสสเปียร์ พาซี”
เสียงที่ดังขึ้นอย่างกะทันหันทำให้อีกฝ่ายสะดุ้งโหยง สเปียร์เงยหน้าขึ้นสบตากับไนติงเกลที่อยู่ตรงหน้า ก่อนจะสงบอารมณ์ลงอย่างรวดเร็ว “เจ้าเป็นใคร”
ไนติงเกลนึกถึงเหตุการณ์ตอนที่เธอเจอเจ้าชายโรแลนด์ครั้งแรก ตอนนั้น ปฏิกิริยาแรกของอีกฝ่ายก็คือการหันหลังวิ่งหนี เธอจึงต้องใช้กริชรั้งเขาไว้ พอนึกย้อนกลับไปก็อดขำไม่ได้
“ข้าชื่อไนติงเกล มาจากเมืองชายแดนในดินแดนตะวันตก แล้วก็อย่างที่ท่านเห็นนั่นล่ะ ข้าเป็นแม่มด”
“ข้าก็คิดอย่างนั้นเหมือนกัน เพราะนอกจากแม่มดแล้ว คงไม่มีใครอัญเชิญตัวเองมาที่นี่ได้หรอก” สเปียร์แสร้งวางท่าสุขุม ในขณะที่มือข้างหนึ่งค่อยๆ ยื่นเข้าไปในแขนเสื้ออย่างช้าๆ “เจ้าไม่รู้หรือว่าเจ้าควรเคาะประตูก่อนเข้ามา”
“หากข้าทำเช่นนั้น ข้าก็จะได้เจอกับองครักษ์ ไม่ใช่ท่าน” ไนติงเกลหัวเราะเบาๆ “วางใจเถอะ ข้าไม่มีเจตนาจะทำร้ายท่านหรอก ที่มาที่นี่ก็เพราะต้องการเจรจากับท่านเท่านั้น...ดังนั้น ท่านไม่จำเป็นต้องใช้อาวุธลับที่อยู่ในแขนเสื้อนั่นเลย”
สเปียร์อึ้ง สีหน้าของเธอขรึมลงอย่างรวดเร็ว “เจ้านี่รู้มากจริงๆ” เธอชักมือออกมากอดอก “ว่ามา เจ้ามาที่นี่มีธุระอะไร”
“ข้านำสารจากผู้ปกครองเมืองชายแดน เจ้าของดินแดนตะวันตก เจ้าชายลำดับที่สี่แห่งเกรย์คาสเซิล โรแลนด์ วิมเบิลดันมาบอกท่าน” ไนติงเกลโค้งตัวลงเล็กน้อย “เวลานี้ พระองค์ทรงสร้างระบบปกครองใหม่ที่แม่มดกับคนธรรมดาสามารถอยู่ร่วมกันและเติบโตไปพร้อมกันได้ และพระองค์ก็ทรงต้องการให้ท่านเดินทางไปช่วยเหลือพระองค์”
“เจ้าชายลำดับที่...สี่หรือ” มาควิสขมวดคิ้วครุ่นคิดอยู่สักครู่ “เจ้าคนเสเพลไร้ความสามารถที่มักถูกพวกขุนนางหัวเราะเยาะคนนั้นน่ะหรือ” เธอผุดสีหน้าดูแคลน “นี่เจ้าล้อเล่นอะไรกัน ผู้ปกครองเมืองชายแดนหรือ พระองค์ก็แค่เจ้าชายกบฏที่ถูกส่งไปยังพื้นที่กันดารเท่านั้น”
“พระราชาทอว์ฟิคต่างหากที่เป็นกบฏตัวจริง” ไนติงเกลแก้ “แล้วอีกไม่นาน พระองค์ก็จะทรงถูกเจ้าชายโรแลนด์กระชากลงจากบัลลังก์ด้วย แต่เรื่องนี้ไม่ใช่ประเด็นสำคัญ...ตอนนี้เจ้าชายทรงต้องการใช้พลังทางผ่านเวทมนตร์ของท่านมาเสริมกำลังให้แม่มดอีกคน ไม่ทราบว่าท่านจะยอมเดินทางไปเมืองชายแดนหรือไม่”
………………………………….


[Go To Next Chapter]( ./325.md)