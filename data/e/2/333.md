##บทที่ 421 ซักถาม
คุกใต้ดินของเมืองชายแดนยังคงเหมือนเมื่อหนึ่งปีก่อน
แผนงานก่อสร้างโครงสร้างพื้นฐานไม่ได้ครอบคลุมมาถึงสถานที่นี้ แม้บ้านเรือนและถนนที่อยู่ด้านบนจะถูกแปลงโฉมจนเรียบร้อยสะอาดตา ทว่าคุกใต้ดินแห่งนี้ยังเต็มไปด้วยกลิ่นเหม็นเน่า บนกำแพงหินมีตะไคร่น้ำเกาะเป็นหย่อมๆ ตามขั้นบันไดมีน้ำเสียไหลเป็นทาง ส่งเสียงดังน่ารำคาญ
สิ่งเดียวที่ไม่เหมือนเดิมก็คือ นักโทษที่อยู่ในคุกใต้ดินตอนนี้เหลือเพียงไม่กี่คนเท่านั้น
เมื่อมีการบุกเบิกและขยายอาณาเขตใต้ปกครอง ชาวเมืองที่ไม่รังเกียจงานใช้แรงงานก็ย่อมหางานที่เลี้ยงปากท้องตัวเองได้เสมอ ส่วนพวกอันธพาลที่ไม่สำนึกตัวก็ถูกโรแลนด์ส่งไปอยู่เหมืองหมดแล้ว ที่นั่นมีแส้และกระบองที่จะช่วยขัดเกลาพวกเขาให้เป็นคนดีได้
เนื่องจากห้องขังชั้นล่างสุดถูกอันนาเผาไปแล้ว และไม่มีความจำเป็นต้องซ่อมแซมใดๆ มันจึงถูกปิดไว้และไม่ได้ใช้งานอีก โรแลนด์เดินตามขวานเหล็กมาถึงคุกชั้นสามก็เห็นศาสนบริกรที่ถูกขังอยู่...เขาเป็นนักโทษเพียงคนเดียวที่อยู่ในชั้นนี้
เขาไม่ได้ถูกตรึงอยู่บนแท่นทรมาน หรือถูกซ้อมจนเป็นแผลเหวอะหวะ ภาพที่โรแลนด์เห็นต่างจากภาพการสอบปากคำในจินตนาการอย่างสิ้นเชิง อีกฝ่ายกำลังนั่งพิงกำแพงห้องขังที่เย็นยะเยือก เสื้อผ้าที่สวมใส่ยังสมบูรณ์ดีอยู่ เพียงแต่เขาดูโทรมลงไปพอสมควร ใบหน้าของเขาซีดขาว แววตาเลื่อนลอย ราวกับไม่สามารถปรับรูม่านตาได้
“เขายังปกติดีอยู่กระมัง” โรแลนด์ถามเสียงเบา
“ไม่เป็นไรมากหรอกพ่ะย่ะค่ะ” ขวานเหล็กโค้งตัวตอบ “ฝ่าบาททรงอยากรู้อะไร ก็ทรงถามเขาได้เลยพ่ะย่ะค่ะ”
เจ้าชายพยักหน้า ดูท่าแล้ว วิธีสอบปากคำของชาวทะเลทรายจะไม่เหมือนใครจริงๆ ทว่าเขาไม่ได้สนใจวิธีของขวานเหล็กมากนัก แล้วก็ไม่ได้อยากรู้ด้วยว่าวิธีของเขาผิดหลักมนุษยธรรมหรือไม่ ขอแค่มีผลลัพธ์ให้เขาได้ เขาก็พอใจแล้ว เขาส่งเสียงกระแอมพลางนั่งลงบนเก้าอี้ไม้ข้างห้องขัง จากนั้นจึงถามอีกฝ่ายผ่านซี่กรงว่า “เจ้าชื่ออะไร”
“นี่กระมัง เจ้าชายลำดับที่สี่แห่งเกรย์คาสเซิล...เจ้าชายโรแลนด์ วิมเบิลดัน” แววตาของอีกฝ่ายเปลี่ยนไปเล็กน้อย “ดู...ดูเอาเถิดว่าฝ่าบาททรงทำอะไรลงไป ฝ่าบาททรงปลดปล่อยพลังแห่งปีศาจออกมา”
“ฝ่าบาททรงถามชื่อเจ้า” ขวานเหล็กพูดเสียงเหี้ยม “ถ้าไม่อยากถูกลงโทษแบบเมื่อคืนอีก ก็เลิกพล่ามเรื่องไม่เป็นเรื่องได้แล้ว”
ศาสนบริกรชะงักไป หลังจากเงียบไปสักครู่จึงก้มหน้าว่า “กระ...กระหม่อมชื่อแคมปาธ”
“ได้ยินว่าเจ้ามาจากเมืองศักดิ์สิทธิ์เฮอร์มีสหรือ” โรแลนด์พิจารณาอีกฝ่าย “แม่มดที่เดินทางมากับเจ้าเป็นใคร นางก็มาจากเมืองศักดิ์สิทธิ์เหมือนกันหรือ นางมีตำแหน่งใดในศาสนาจักร”
“นาง...” แคมปาธลังเลอยู่ครู่ใหญ่ก่อนจะตอบเขา “นางชื่อออโรร่า เป็นผู้บริสุทธิ์ของท่านเทรวอน ไม่มีตำแหน่งใดในศาสนาจักรทั้งสิ้น”
“เทรวอนหรือ” เจ้าชายคิดอยู่สักครู่ ดูเหมือนเขาจะเคยได้ยินชื่อนี้จากที่ไหนมาก่อน
“เขาเป็นหนึ่งในสามอัครมุขนายกของเมืองศักดิ์สิทธิ์ มีหน้าที่ดูแลกิจภายนอกของศาสนจักร มีตำแหน่งเป็นรองแค่พระสันตะปาปาเท่านั้น” ศาสนบริกรอธิบาย
ในที่สุดโรแลนด์ก็คิดออก เขาเคยเจอคนคนนี้มาก่อน...ในพิธีเฉลิมฉลองในเมืองหลวง วันนั้น พระราชาวิมเบิลดันที่สามจัดพิธีฉลองบรรลุนิติภาวะอย่างยิ่งใหญ่ให้ทิลลี และคนที่ศาสนจักรส่งมาทำพิธีให้ก็คือเทรวอนนี่เอง ในความทรงจำของเขา อีกฝ่ายดูเป็นชายชราผู้เปี่ยมเมตตา รอยยิ้มของเขาเต็มไปด้วยความรักและความกรุณา ราวกับเขาลอยตัวอยู่เหนือเรื่องสกปรกใดๆ ทั้งปวง
“ผู้บริสุทธิ์คืออะไร”
แคมปาธลังเลอีกครั้ง จนกระทั่งถูกขวานเหล็กตวาดใส่ จึงยอมปริปากอย่างไม่เต็มใจนักว่า “ผู้บริสุทธิ์คือแม่มดที่ศาสนจักรเลี้ยงไว้ คนที่ควบคุมพวกนางได้มีแค่พระสันตะปาปาและพวกมุขนายกเท่านั้น กระหม่อมไม่ค่อยรู้ข้อมูลของคนพวกนี้หรอกพ่ะย่ะค่ะ”
โรแลนด์แสร้งเกาหูเพื่อขอคำยืนยันจากไนติงเกล และคำตอบที่เขาได้ก็คือ อีกฝ่ายไม่ได้โกหก
“แล้วเรื่องที่ศาสนจักรแอบเลี้ยงแม่มดไว้มีคนรู้มากน้อยแค่ไหน”
ศาสนบริกรส่ายหน้า “กระหม่อมก็เพิ่งรู้จากท่านเทรวอนเมื่อสองปีก่อนนี้เอง มิหนำซ้ำ เขายังกำชับกระหม่อมด้วยว่าห้ามพูดเรื่องนี้กับสาวกคนอื่นๆ เด็ดขาด ดังนั้น...กระหม่อมจึงไม่รู้ว่ามีใครรู้เรื่องนี้อีกบ้าง”
ดูท่าศาสนจักรคงตั้งใจจะปิดเรื่องผู้บริสุทธิ์ไว้อย่างมิดชิดทีเดียว นั่นแปลว่า พวกเขาไม่ได้เปิดเผยต่อสาวกว่าพวกเขามีสองมาตรฐาน โรแลนด์คิด นี่ถือเป็นข่าวดีสำหรับเขาแท้ๆ ก่อนหน้านี้เขาได้แต่คาดเดาอยู่ฝ่ายเดียว แต่ตอนนี้ ข้อสันนิษฐานของเขาได้รับการยืนยันแล้ว เขามีหลักฐานที่จะสั่นคลอนศรัทธาของสาวกเพิ่มขึ้นอีกอย่างแล้ว...พวกสาวกจะทำหน้าอย่างไรเมื่อรู้ว่า คำสอนของศาสนจักรที่พวกเขาเทิดทูนบูชาเป็นเพียงลมปากที่พ่นออกมาพล่อยๆ เท่านั้น ทั้งที่ประกาศปาวๆ ว่าจะทำลายล้างอำนาจปีศาจ แต่สุดท้ายกลับแอบเลี้ยงสมุนปีศาจไว้เสียเอง
“พวกเจ้าวางแผนใส่ร้ายผู้ปกครองสันเขาฟอลเลนดรากอนด้วยจุดประสงค์ใด แล้วเหตุใดหลังจากนั้นจึงเปลี่ยนใจจะส่งนางไปยังเฮอร์มีส”
“กระหม่อมไม่รู้ กระหม่อมมีหน้าที่แค่เฝ้าดูความเคลื่อนไหวของออโรร่าเท่านั้น คนที่รู้จุดประสงค์ที่แท้จริงก็มีแค่นางเพียงคนเดียว ส่วนเรื่องเปลี่ยนใจกะทันหันนั้น เป็นเพราะออโรร่าพบว่าผู้ปกครองเป็นแม่มดจริงๆ และพระสันตะปาปาองค์ใหม่ก็ขอให้พวกเราส่งแม่มดที่จับได้ทุกคนไปล้างบาปที่เมืองศักดิ์สิทธิ์”
“ล้างบาปหรือ” โรแลนด์ส่งเสียงฮึขึ้นจมูก “เจ้าเชื่อที่ตัวเองพูดด้วยหรือ หากแม่มด...ไม่สิ หากผู้บริสุทธิ์ที่ได้รับการล้างบาปแล้วปราศจากบาปจริง เหตุใดศาสนจักรจึงยังปิดบังตัวตนของพวกนางอยู่เล่า”
“เพราะ...เพราะสาวกบางส่วนยังมีศรัทธาไม่มากพอ ศาสนจักรจึงต้องใช้วิธีนี้...” เสียงของเขาเบาลงทุกที จนในที่สุดเขาก็ปิดปากสนิท
เจ้าชายหัวเราะอย่างเย็นชา “หลังออกจากสันเขาฟอลเลนดรากอนมาแล้ว พวกเจ้าตั้งใจจะมุ่งหน้าไปที่ไหน”
“เมืองเรดวอเตอร์”
“แล้วหลังจากนั้นล่ะ”
“ป้อมปราการสิ้นวิถี”
“ยังมีอีกหรือไม่”
“มีแค่สามเมืองนี้พ่ะย่ะค่ะ” หลังจากที่เปิดเผยเรื่องผู้บริสุทธิ์ออกไปแล้ว ศาสนบริกรก็ตอบเขาอย่างไม่ยินดียินร้าย ราวกับล้มเลิกความคิดจะต่อต้านใดๆ แล้ว “ท่านเทรวอนไม่ได้พูดถึงวันกลับ พวกกระหม่อมจะประจำการอยู่ที่ป้อมปราการสิ้นวิถีจนกว่าจะได้รับคำสั่งใหม่”
คำตอบนี้สอดคล้องกับเนื้อหาในจดหมายลับที่ค้นได้จากตัวแม่มดพอดี “เหตุใดจึงเลือกสามเมืองนี้”
แคมปาธส่ายหน้า
ดูเหมือนชายคนนี้จะไม่ค่อยรู้อะไรจริงๆ สำหรับศาสนจักรแล้ว เขาคงเป็นแค่คนเฝ้าผู้บริสุทธิ์เท่านั้น โรแลนด์ลูบคางพลางใช้ความคิด สันเขาฟอลเลนดรากอนอยู่ในดินแดนใต้ เมืองเรดวอเตอร์อยู่กลางอาณาจักร ส่วนป้อมปราการสิ้นวิถีอยู่ระหว่างดินแดนเหนือและดินแดนตะวันตก เมืองแต่ละแห่งไม่มีความเกี่ยวข้องกัน อีกทั้งยังไม่ใช่เมืองหน้าด่านหรือเมืองสำคัญใดๆ ด้วย ต่อให้ศาสนจักรคิดโค่นเกรย์คาสเซิลจริง ก็ไม่น่าจะเลือกลงมือจากเมืองเหล่านี้
หากเมืองทั้งสามนี้จะมีอะไรที่เหมือนกันล่ะก็ ก็เห็นจะเป็นตำแหน่งของพวกมันที่บังเอิญอยู่ติดชายแดนดินแดนตะวันตกพอดี...ใจเขาพลันผุดความคิดหนึ่งขึ้นมา หรือเป้าหมายที่แท้จริงของคณะทูตกลุ่มนี้จะเป็นเขา
...
การซักถามดำเนินมาจนถึงตอนเย็น ตอนที่โรแลนด์เรียบเรียงข้อมูลทั้งหมดเสร็จแล้วกำลังจะลุกออกไปนั้น เขาสังเกตว่าศาสนบริกรนั่งพิงกำแพงนิ่งราวกับผีดิบ ไม่มีการอ้อนวอนหรือกล่าวประณามใดๆ ทั้งสิ้น นั่นทำให้เขารู้สึกประหลาดใจไม่น้อย “เจ้าจะไม่ถามหน่อยหรือว่าข้าจะจัดการเจ้าอย่างไร”
“ฝ่าบาททรงใช้วิธีทรมานมาบีบให้กระหม่อมพูดเรื่องพวกนี้...พระเจ้าทรงเห็นทุกอย่างอยู่แล้ว” แคมปาธหลับตาพูด “สุดท้ายแล้ว คนที่พิพากษากระหม่อมก็คือพระเจ้า ไม่ใช่ฝ่าบาท ฝ่าบาทจะทรงจัดการกระหม่อมอย่างไรก็ไม่มีความหมายทั้งนั้น”
“ฝ่าบาท กระหม่อมขอเวลาอีกหนึ่งคืนพ่ะย่ะค่ะ” ขวานเหล็กพูดเสียงเข้ม “กระหม่อมจะทำให้เขาเปลี่ยนท่าทีเองพ่ะย่ะค่ะ”
“ไม่ต้องหรอก ปล่อยเขาไปเถอะ” ในเมื่ออีกฝ่ายก็พูดในสิ่งที่ควรพูดแล้ว โรแลนด์ก็ไม่คิดจะทรมานเขาอย่างไร้เหตุผลอีก “เขาจะได้รับการพิพากษาแน่ แต่ไม่ใช่จากพระเจ้า...ทว่าเป็นประชาชน”
………………………………….


[Go To Next Chapter]( ./334.md)