##บทที่ 318 ไม่รู้
โรแลนด์สะบัดพู่กันขนห่าน เขียนข้อความลงกระดาษเป็นส่วนๆ อย่างรวดเร็ว
ก่อนย้อนเวลามาที่นี่ เขาวาดแบบเครื่องจักรในคอมพิวเตอร์มาตลอด เขายังนึกว่าจะไม่มีโอกาสใช้มือเขียนหนังสือเสียแล้ว ไม่คิดเลยว่าตอนนี้จะได้ใช้วิธีบันทึกข้อมูลแบบสมัยโบราณอีกครั้ง
ข้างๆ มือเขามีเอกสารวางอยู่สองชุด ทั้งสองชุดเป็นแผนงานที่เขาตั้งใจจะทำเป็นลำดับต่อไป
ชุดแรกคืองานผลิตกรดซัลฟูริกในปริมาณมาก อันนาและโซโรยาช่วยกันสร้างอุปกรณ์ผลิตรุ่นใหม่เสร็จแล้ว ถังตะกั่วถูกเปลี่ยนเป็นถังเหล็กที่แข็งแรงคงทนกว่า ด้านในทาผิวเคลือบกันการกัดกร่อน ขนาดของมันใหญ่กว่าต้นแบบถึงสามเท่า
และเนื่องจากเวลานี้ เขายังไม่สามารถเก็บหรือบำบัดไอเสียที่เกิดจากการผลิตได้ (หลักๆ มาจากไนโตรเจนออกไซด์ซึ่งเกิดจากการเผาและรั่วไหลของซัลเฟอร์) ดังนั้น เขาจึงต้องนำอุปกรณ์เหล่านี้ไปไว้ในบริเวณที่ห่างจากฝั่งแม่น้ำแดงและเขตที่อยู่อาศัยของชาวเมืองให้มากที่สุด...ซึ่งก็คือบริเวณทิศใต้ของเขตอุตสาหกรรม นอกจากนี้ เขายังจะทำฉากกั้นรอบอุปกรณ์ และติดตั้งปล่องเพื่อระบายไอเสียทิ้งในตำแหน่งที่สูงขึ้นด้วย
เนื่องจากการยกระดับการผลิตกรดซัลฟูริกมีส่วนช่วยในการเพิ่มปริมาณการผลิตกรดไนตริกเข้มข้นอย่างใหญ่หลวง ดังนั้น ภารกิจที่สำคัญที่สุดตอนนี้ก็คือการดำเนินการผลิตนั่นเอง เนื้อหาในเอกสารคือคำสั่งให้เคโมเลือกลูกศิษย์มารับผิดชอบงานผลิตกรดซัลฟูริกโดยเฉพาะ ส่วนบารอฟก็ต้องรับสมัครชาวเมืองที่ทำงานได้มาช่วยงานเบ็ดเตล็ดด้วยเช่นกัน โรงงานเคมีต้องการแรงงานประมาณหนึ่งร้อยคนได้
ส่วนเอกสารชุดที่สองคืองานสร้างระบบสาธารณสุข
อันที่จริง โรแลนด์ไม่มีความรู้ด้านนี้เท่าไรนัก ยิ่งเป็นการแพทย์แผนปัจจุบันยิ่งแล้วใหญ่ แต่เขาก็ยังสามารถกำหนดแผนงานคร่าวๆ ที่สอดคล้องกับสถานการณ์ตอนนี้ได้โดยอาศัยความรู้ทั่วไป
ลำดับแรก บทบาทที่สำคัญที่สุดของหน่วยงานนี้ก็คือการโฆษณาและเผยแพร่ความรู้ที่เป็นวิทยาศาสตร์ อย่างเช่นการต้มน้ำก่อนดื่ม การนำเนื้อไปปรุงให้สุกก่อนกิน สาเหตุของโรคและวิธีการดูแลรักษา รวมถึงความต่างระหว่างพยาธิและจุลินทรีย์...โชคดีที่ภาพลักษณ์ของเขาดีขึ้นทุกวัน การขอให้ชาวเมืองทำอะไรสักอย่างจึงไม่ใช่เรื่องยากจนเกินไป แต่หากจะให้พวกเขาเข้าใจว่าทำไมถึงต้องทำอย่างนั้น ก็จำเป็นต้องมีคนเผยแพร่ความรู้ด้านนี้โดยเฉพาะเสียก่อน หากอธิบายครั้งเดียวไม่เข้าใจ ก็อธิบายซ้ำอีกสักเจ็ดแปดรอบหรือหลายสิบรอบจนกว่าจะเข้าใจ เหมือนอย่างคำขวัญที่แขวนไว้ในทุ่งนาพวกนั้น ลองพูดซ้ำไปซ้ำมาทุกวัน มันก็จะค่อยๆ ซึมเข้าหัวทุกคนเอง
ลำดับถัดมาก็คือการกระตุ้นการมีบุตร...สำนักงานเมืองมีบุคลากรจำกัด เขาไม่อยากตั้งหน่วยงานวางแผนครอบครัวแยกออกมาอีก ดังนั้นจึงยัดงานนี้ให้กองสาธารณสุขเป็นการชั่วคราว ทรัพยากรมนุษย์เป็นทรัพยากรที่หายากที่สุดในยุคนี้ หากชาวเมืองมีลูกกันมากขึ้น ก็ย่อมเป็นเรื่องดีแน่นอน เขามั่นใจว่าพลังของนาน่าสามารถแก้ปัญหาความเสี่ยงในการคลอดบุตรได้ นอกจากนี้ เพื่อเป็นการป้องกันปัญหาเรื่องการทิ้งทารกหญิง หรือคลอดแล้วไม่เลี้ยง เขายังได้กำหนดมาตรการการแจกเงินสงเคราะห์และบทลงโทษอย่างละเอียดไว้ด้วย เช่นว่า การให้เงินสงเคราะห์แก่ทารกหญิงมากกว่าทารกชาย การแบ่งจ่ายเงินสงเคราะห์ตามงวด ตลอดจนการปรับเงินและจำคุกคนที่ทิ้งลูกตัวเอง
ลำดับสุดท้ายคือการเก็บค่าใช้จ่าย นอกจากค่าทำคลอดแล้ว สถานพยาบาลจะเก็บค่าใช้จ่ายโดยคำนวณจากปริมาณพลังวิเศษที่นาน่าใช้ไป วิธีนี้นอกจากจะช่วยลดภาระให้นาน่าได้แล้ว ยังเป็นการปูพื้นฐานระบบโรงพยาบาลในอนาคตด้วย โรแลนด์คิดไว้แล้วว่าจะให้ใครมาดูแลหน่วยงานนี้ คนคนนั้นก็คือไวเคานต์ทีก ไพน์ พ่อของนาน่านั่นเอง
ส่วนเอกสารชุดที่สามคือกระดาษที่เขากำลังเขียนอยู่ตอนนี้ ซึ่งก็คือแผนงานที่ยิ่งใหญ่และซับซ้อนที่สุดในบรรดาแผนงานทั้งหมด...นั่นคือแผนยกระดับเมืองชายแดนให้เป็นเมืองใหญ่นั่นเอง
แผนงานนี้เกี่ยวพันถึงการขยายขนาดเมืองและการเชื่อมเมืองกับป้อมปราการลองซอง ถึงตอนนั้น เขาจะต้องประกาศกฎหมายสามัญเพื่อใช้ในการปกครองประชากรทั้งสองแห่ง และจะต้องเพิ่มระบบพิพากษาและระบบสันติบาลลงไปด้วย แต่ลำพังความรู้ของเขาแค่คนเดียวคงไม่สามารถเขียนเนื้อหาเหล่านี้ได้อย่างรัดกุม โรแลนด์คิดได้ดังนั้นจึงตัดสินใจเขียนเค้าโครงคร่าวๆ ไว้ก่อน ส่วนรายละเอียดอื่นๆ ไว้รอปรึกษากับผู้อำนวยการสำนักงานเมืองบารอฟอีกที
พอเขียนเนื้อหาส่วนแรกจบ เขาก็สะบัดข้อมือที่เมื่อยล้า แล้วเดินไปที่หน้าต่างกระจกบานยาว
วันนี้อากาศอึมครึมมาก ตั้งแต่เช้ามาเขายังไม่เห็นพระอาทิตย์เลย พอตกบ่าย ท้องฟ้าก็เต็มไปด้วยเมฆดำ คล้ายกับเป็นสัญญาณเตือนว่าฝนห่าใหญ่กำลังจะมา ลมฤดูใบไม้ร่วงพัดผ่านสวนดอกไม้หลังปราสาทมาพร้อมกับไอเย็น เขาได้ยินเสียงอู้ๆ ที่ลอยมาจากสวนมะกอกอย่างชัดเจน
ทันใดนั้นเอง จุดดำๆ จุดหนึ่งก็ปรากฏขึ้นที่ขอบฟ้าและพุ่งตรงมาที่ปราสาท
“ไลต์นิ่งน่ะเพคะ” เสียงของไนติงเกลดังมาจากด้านหลัง
“สงสัยไปเก็บเห็ดในป่าเร้นลับกันอีกแล้ว” โรแลนด์หัวเราะ ช่วงที่ไม่มีงานสังเกตการณ์ ไลต์นิ่งกับเมซีจะฝึกบินกันอย่างอิสระ หากวันไหนไม่กลับมากินมื้อเที่ยงที่ปราสาทก็ไม่ใช่เรื่องแปลก แม่มดทั้งสองบอกว่าพวกเธอมักเข้าไปเก็บไข่นกและรังผึ้งในป่า หรือไม่ก็จับสัตว์แปลกๆ ขนาดเล็กมาย่างกิน เขาสงสัยว่าท้ายที่สุดแล้ว นักผจญภัยทุกคนจะพัฒนาไปเป็นแบร์ กริลส์กันหมด
นอกจากนี้ แม้เห็ดเบิร์ดคิสจะขึ้นอยู่บนยอดไม้ แต่เขาก็ยังอดนึกถึงเรื่อง ‘สาวน้อยเก็บเห็ด[1]’ ไม่ได้อยู่ดี
“ฝ่าบาท เหตุใดจึง...แย้มพระสรวลประหลาดเช่นนั้นล่ะเพคะ”
“อะแฮ่ม ข้านึกถึงนิทานสนุกๆ เรื่องหนึ่งน่ะ เจ้าอยากฟังหรือไม่”
“เอ๋”
โรแลนด์กระแอมเล็กน้อยก่อนจะเล่าว่า “กาลครั้งหนึ่งนานมาแล้ว มีสาวน้อยอยู่นางหนึ่ง นางชอบเด็ดเห็ดและนับเห็ดไปด้วย...ช้าก่อน” จุดสีดำเริ่มมีขนาดใหญ่ขึ้นทุกที อีกฝ่ายไม่ได้บินผ่านปราสาทไปอย่างที่เขาคิด ทว่ากลับลดความสูงลง แล้วพุ่งตรงมาที่หน้าต่างห้องทำงานเขา โรแลนด์เอื้อมมือไปเปิดหน้าต่างอย่างงงๆ ในขณะที่ไลต์นิ่งบินพุ่งเข้ามาในห้องอย่างไม่ลังเล
“ฝะ ฝ่าบาท!” เธอร้องทันทีที่เท้าแตะพื้น “หม่อมฉันพบแม่มดอีกคนเพคะ!”
“แม่มดหรือ” โรแลนด์ถามอย่างสงสัย “นางอยู่ที่ไหน”
“ในหอคอยหินในป่าเร้นลับเพคะ” ไลต์นิ่งชี้ไปทางเมซีที่เพิ่งบินตามเข้ามาในห้องทำงาน “นางเป็นพยานได้!”
“จิ๊บๆ!” เมซีแหงนหน้าขึ้นร้อง
“หอคอยหินหรือ” เขาขมวดคิ้ว “เกิดอะไรขึ้นกันแน่ เจ้าเล่ามาให้ละเอียดซิ”
หลังจากฟังไลต์นิ่งเล่าจบ โรแลนด์ก็รู้สึกขนพองสยองเกล้า เจ้าเด็กนี่ใจกล้ามากจริงๆ เธอกล้าไปสำรวจโบราณสถานที่มีปีศาจเฝ้าทั้งๆ ที่ตัวเองมีแค่นกพิราบหนึ่งตัวนี่นะ แต่ที่น่ากลัวกว่านั้นก็คือ ดันมีแม่มดถูกสะกดไว้ในโบราณสถานแห่งนั้นด้วยนี่สิ แน่นอนว่าเธออาจเป็นคนธรรมดาที่ถูกแม่มดสะกดไว้ก็ได้...แต่ไม่ว่าจะอย่างไร นี่ก็เป็นเรื่องน่าเหลือเชื่อจริงๆ
“แล้วเสียงร้องนั่นมาจากไหน”
“มาจากสิ่งนี้เพคะ หม่อมฉันเห็นมันวางอยู่บนโต๊ะด้านหลังนาง” ไลต์นิ่งหยิบกล่องเหล็กขนาดเท่าฝ่ามือออกมาจากกระเป๋าเสื้อ ดูเผินๆ เหมือนกระจกเล็กๆ ที่พวกผู้หญิงใช้เวลาแต่งหน้า ด้านในกล่องมีอัญมณีสีแดงที่ฝังอยู่ พอเธอแตะกลไกข้างๆ อัญมณี ทุกคนก็ได้ยินเสียงร้องอันร้อนรนของผู้หญิงทันที
“ช่วยข้าด้วย...”
โรแลนด์ถึงกับตัวสั่น เสียงนี้ฟังดูเหมือนใกล้ทว่าก็ไกล มิหนำซ้ำยังหลอนประสาทมากด้วย หากเขาได้ยินเสียงร้องแบบนี้ดังมาจากห้องใต้ดินมืดๆ ล่ะก็ มีหวังได้วิ่งป่าราบโดยไม่พูดพร่ำทำเพลงแล้ว
“มีพลังวิเศษอยู่ในอัญมณี” ไนติงเกลปรากฏตัวออกมา ก่อนจะพูดอย่างทึ่งๆ ว่า “หม่อมฉันเห็นพลังวิเศษบางๆ จับตัวกันอยู่ในนั้น เหมือนหมอกวนในร่างกายแม่มดเลยเพคะ”
เอาล่ะ ดูเหมือนนี่จะเป็นเครื่องบันทึกเสียงวิเศษที่สามารถส่งเสียงอย่างต่อเนื่องได้ อีกฝ่ายมีโอกาสเป็นแม่มดมากขึ้นกว่าเดิมแล้ว “แล้วในห้องใต้ดินมีหินชนิดนี้อีกหรือไม่”
“หม่อมฉันไม่ได้ดูละเอียดเพคะ ในห้องมีน้ำขังอยู่หลายแห่ง” ไลต์นิ่งส่ายหน้า “ตอนนั้นหม่อมฉันคิดแต่จะรีบกลับมารายงานฝ่าบาทโดยเร็วที่สุดเพคะ”
“ต่อไปอย่าทำเช่นนี้อีก โดยเฉพาะอย่างยิ่งการไปสำรวจที่ที่อันตรายโดยพลการเช่นนี้” โรแลนด์ลูบศีรษะอีกฝ่าย ก่อนจะหันไปมองไนติงเกล “ไปตามสมาชิกทุกคนในสโมสรแม่มดและขวานเหล็กมาที่ห้องทำงานข้า พวกเราอาจต้องเลื่อนแผนสำรวจโบราณสถานให้เร็วขึ้นกว่าเดิมแล้ว”
........................................
[1] เรื่องตลกเกี่ยวกับสาวน้อยเก็บเห็ด เนื้อเรื่องมีอยู่ว่า ชายคนหนึ่งนอนเปลือยกายอยู่ในพงหญ้า อยู่ๆ ก็มีสาวน้อยมาเด็ดเห็ดพลางนับไปด้วยว่า “ดอกที่หนึ่ง ดอกที่สอง ดอกที่สาม ดอกที่สี่ ดอกที่ห้า ดอกที่ห้า ดอกที่ห้า ดอกที่ห้า...” จนในที่สุดก็ยอมแพ้แล้วจากไป วันต่อมาชายคนนั้นจึงมานอนเปลือยกายที่เดิมอีก แต่คราวนี้มีหมีน้อยมาเด็ดเห็ดแทน หมีน้อยนับเห็ดไปด้วยว่า “ดอกที่หนึ่ง ดอกที่สอง ดอกที่สาม ดอกที่สี่ ดอกที่ห้า ดอกที่ห้า ดอกที่ห้า ดอกที่ห้า...ดอกที่หก ดอกที่เจ็ด ดอกที่แปด...”


[Go To Next Chapter]( ./231.md)