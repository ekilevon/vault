##บทที่ 218 ลูเซีย
อาการป่วยของเบลล์สงบลงแล้ว
พวกทหารแบกทวนทำทุกอย่างเหมือนกับตอนขึ้นเรือ คือแยกคนทั้งหมดออกเป็นหลายๆ กลุ่ม คนที่ผิวแตกหรือมีอาการสาหัสจะถูกหามเข้าไปรักษาในห้องประหลาดก่อน จากนั้นจึงเป็นเด็กที่มีอายุน้อย ครอบครัวที่มีลูก และผู้ใหญ่ตามลำดับ
ลูเซียกับเบลล์อยู่แถวหน้าสุด...ขั้นตอนการรักษาดำเนินไปอย่างรวดเร็ว เธอที่ถูกปิดตาอุ้มน้องสาวไว้ แล้วเดินเข้าไปในห้องโดยมีทหารคอยประคอง ไม่นานนักก็มีคนยัดยาใส่มือเธอ ยาเม็ดนั้นมีขนาดเล็กและมีรสหวาน อีกฝ่ายยังบอกเธอด้วยว่าพวกเขาป้อนยาให้น้องสาวเธอแล้ว ให้เธอสบายใจได้
พอเดินออกจากห้องและถอดหมวกคลุมศีรษะออกแล้ว เธอก็เห็นสีหน้าเบลล์ดีขึ้นอย่างเห็นได้ชัด แม้ว่าเบลล์จะยังสลบอยู่ แต่หน้าผากก็ไม่ร้อนเหมือนเดิมแล้ว สีแดงบนใบหน้าเริ่มจางลง จุดสีดำเลือนหายไปจนหมด
เมื่อทุกคนหลุดพ้นจากความกลัวและได้รับชีวิตใหม่อีกครั้ง พวกเขาก็ตื้นตันจนควบคุมตัวเองไม่อยู่ ต่างพากันคุกเข่าสรรเสริญชายหนุ่มผมเทาซึ่งยืนอยู่ไกลออกไปเพื่อแสดงความเคารพสูงสุด ได้ยินพวกทหารบอกว่าเขาคือผู้ปกครองของที่นี่ เจ้าของดินแดนตะวันตก เจ้าชายโรแลนด์ วิมเบิลดัน
หลังจากนั้นก็เป็นอย่างที่ข่าวลือว่าไว้ทุกอย่าง ผู้ปกครองไม่เพียงแต่ก่อกองไฟต้มข้าวต้มเนื้อแจกทุกคนที่ท่าเรือเท่านั้น แต่ยังบอกพวกเขาด้วยว่าหากพวกเขายอมทำงานที่เมืองชายแดน พวกเขาก็จะได้รับค่าตอบแทน อาหาร และที่อยู่อาศัย ทุกคนกินข้าวต้มแสนอร่อยพลางพูดคุยกันอย่างออกรส ใครๆ ก็บอกว่าโชคดีที่ขึ้นเรือมาดินแดนตะวันตก ทั้งยังชื่นชมเจ้าชายว่าเปี่ยมเมตตาด้วย
มีเพียงลูเซียเท่านั้นที่รู้สึกกระสับกระส่าย
เธอจะติดต่อสมาคมได้อย่างไร ข่าวที่แพร่มาจากขบวนการใต้ดินบอกแค่ว่ามีกลุ่มแม่มดอาศัยอยู่ที่เมืองชายแดน แต่ไม่ได้บอกว่าจะเจอพวกเธอได้อย่างไร...ข้อมูลสำคัญคงตกหล่นไประหว่างส่งข่าวกระมัง เธอได้ยินว่าข่าวนี้ส่งมาจากเมืองใหญ่ทางตอนกลางอาณาจักร
ในขณะที่ทุกคนกินอาหารเสร็จแล้วเดินตามทหารไปยังกระท่อมไม้ริมแม่น้ำนั่นเอง เสียงของผู้หญิงคนหนึ่งก็ดังขึ้นข้างหลังลูเซีย
“กำลังตามหาพวกเราอยู่หรือ”
ลูเซียสะดุ้งโหยง เธอหันหน้าไปมองพลางกระโดดหนีไปสองก้าว ตั้งท่าเตรียมวิ่งเต็มที่ ทว่าเมื่อเห็นใบหน้าของอีกฝ่าย ลูเซียก็ยืนตะลึงอยู่กับที่
โอ สวยอะไรอย่างนี้ ผมลอนยาวเปล่งประกายสีส้มนวลตาอยู่ใต้แสงไฟที่สั่นระริก ดวงตาฉายประกายระยิบระยับประดุจดวงดาว มุมปากคลี่ยิ้มหวานฉ่ำ แต่สิ่งที่ดึงดูดใจคนที่สุดเห็นจะเป็นความสง่างามของเธอที่ไม่ด้อยไปกว่าชนชั้นสูงที่ไหนเลย ราวกับเธอเป็นบุคคลสำคัญมาตั้งแต่กำเนิดอย่างไรอย่างนั้น
“ข้าเป็นแม่มดชื่อไนติงเกล ยินดีต้อนรับเจ้าสู่เมืองชายแดน”
ความรู้สึกนั้นทำให้ลูเซียเผลอก้มศีรษะโดยไม่รู้ตัว “ข้า...ข้าชื่อลูเซีย ไวต์ ข้าอยากร่วมกลุ่มกับพวกท่านด้วย”
“เช่นนั้นก็ตามข้ามา” ไนติงเกลยิ้ม “ข้าจะพาเจ้ากลับบ้านเอง”
เวลานี้พระอาทิตย์ลับเหลี่ยมเขาไปแล้ว ที่ขอบฟ้าเหลือเพียงแสงสว่างจางๆ ลูเซียเดินแบกเบลล์ตามหลังเธอไปอย่างช้าๆ
“เจ้าตื่นรู้เมื่อไร” เธอถาม
“ตื่นรู้หรือ” ลูเซียงง
“หมายถึงตอนที่เจ้ากลายเป็นแม่มดน่ะ” ไนติงเกลอธิบาย “นับแต่นั้นมา ร่างกายเจ้าก็จะมีพลังวิเศษเพิ่มมากขึ้นเรื่อยๆ พวกเราเรียกการเปลี่ยนแปลงนี้ว่าการตื่นรู้”
“ข้าคิดว่า...น่าจะเมื่อสองปีที่แล้ว” ลูเซียนึกย้อนกลับไป “พลังวิเศษที่ท่านว่าหมายถึงพลังของปีศาจหรือ”
“นั่นน่ะเป็นแค่คำพูดเพ้อเจ้อของศาสนจักร” เธอส่ายหน้า “พลังวิเศษเป็นพลังที่สวรรค์ประทานให้พวกเรา ไม่ได้เกี่ยวกับความดีความชั่วแต่อย่างใด สิ่งที่เรียกว่าปีศาจกัดกินร่างกายก็คือ ปรากฏการณ์ที่พลังวิเศษเอ่อล้นจนเกิดการตีกลับนั่นเอง แค่หมั่นฝึกพลังบ่อยๆ ก็เลี่ยงได้แล้ว”
“แปลว่าข้าไม่ต้องทนทรมานแล้วจริงๆ หรือ” ลูเซียเบิกตาโต
“ถูกต้อง หากไม่ใช่เพราะถูกศาสนจักรรังแกล่ะก็ แม่มดก็ไม่ต้องทนทรมานหรอก” ไนติงเกลขยิบตา “และที่นี่ก็คือบ้านที่พวกเราสามารถใช้พลังได้อย่างอิสระ” เธอชี้ไปทางด้านหลัง “เด็กน้อยน่ารักคนนี้เป็นน้องสาวเจ้าหรือ แล้วคนอื่นๆ ในครอบครัวเจ้าเล่า”
“ตายหมดแล้วล่ะ มีแค่ข้ากับเบลล์ที่หนีรอดมาได้” ลูเซียเงียบไปครู่ใหญ่ “เมืองวาเลนเซียถูกคนกลุ่มหนึ่งบุกโจมตี พวกเขาเข่นฆ่าปล้นชิงไปทั่วทุกแห่งหน ท่านพ่อข้าพยายามสู้กับพวกเขา แต่ถูกพวกเขา...แทงที่อกไปหลายดาบ ท่านแม่บอกให้พวกเรารีบหนีไป แล้วสุดท้ายนางก็ ก็...” ความเจ็บปวดที่สะกดกลั้นมานานพลันผุดขึ้นกลางหัวใจ ทำให้เธอไม่สามารถพูดจนจบประโยคได้ ความทุกข์ยาก ความหิวโหย และความหวาดกลัวที่เผชิญมาตลอดทางกลับกลายเป็นความอัดอั้นที่ระเบิดออกมาในวันนี้ ที่เธอกัดฟันทนมาได้จนถึงตอนนี้ก็เพราะน้องสาวแท้ๆ ทว่าแนวป้องกันในใจดูเหมือนจะไม่อาจต้านทานอารมณ์ที่ถาโถมได้อีกต่อไป เสียงสะอื้นพลันเปลี่ยนเป็นเสียงร้องไห้โฮอย่างรวดเร็ว เธอรู้ดีว่ากริยาเธอไม่น่าดูแค่ไหน เจอหน้ากันครั้งแรกเธอควรรักษามารยาทไว้ ทว่าน้ำตาเธอกลับไหลพรูออกมาราวกับพายุฝน จะหยุดอย่างไรก็หยุดไม่อยู่
อีกฝ่ายคงรังเกียจเธอแน่แล้ว เธอรู้สึกว่าน้ำตากับน้ำมูกตัวเองไหลมารวมกัน ในปากเต็มไปด้วยรสเค็มปร่า ทว่าทันใดนั้นก็มีแขนคู่หนึ่งดึงเธอเข้าสู่อ้อมอกอันอบอุ่น อีกฝ่ายลูบศีรษะเธอเบาๆ ไม่รังเกียจน้ำหูน้ำตาสกปรกบนหน้าเธอแม้แต่น้อย ซ้ำยังพูดด้วยเสียงอันอ่อนโยนด้วยว่า “ร้องออกมาเถอะ ร้องเสียให้พอ”
...
พอลูเซียสงบอารมณ์ได้แล้วเงยหน้าขึ้น ก็เห็นไหล่ของอีกฝ่ายเลอะคราบน้ำตาเธอเป็นแถบ
“ขะ ข้าขอโทษ...” เธอหน้าแดง
“ไม่เป็นไร ดีขึ้นบ้างหรือยัง” ไนติงเกลหยิบผ้าเช็ดหน้าออกมาเช็ดหน้าเธอ แล้วใช้มือหนึ่งอุ้มเบลล์ขึ้นมา ส่วนอีกมือจูงมือเธอไว้ “พวกเรารีบไปกันดีกว่า พวกพี่น้องกำลังรอเจ้าอยู่”
ตอนแรกลูเซียนึกว่าพวกแม่มดจะอยู่กันในโกดังร้างหรือห้องใต้ดินที่ค่อนข้างลับตาคน ทว่าไนติงเกลกลับพาเธอเดินเข้าเขตปราสาท...ที่นี่เป็นพื้นที่ส่วนตัวของผู้ปกครองไม่ใช่หรือ และที่น่าประหลาดใจกว่านั้นก็คือ พวกทหารยามไม่เพียงแต่ไม่ห้ามเธอเท่านั้น พวกเขายังโบกมือทักทายเธอด้วย
หรือว่าสมาคมจะยึดเมืองนี้ได้แล้ว
พอขึ้นไปถึงห้องที่มีแสงไฟสว่างบนชั้นสามของปราสาท เธอก็พบว่าผู้ชายที่นั่งอยู่ตรงข้ามเธอก็คือผู้ปกครองที่เพิ่งได้รับเสียงสรรเสริญจากฝูงชนไปเมื่อก่อนหน้านี้นี่เอง
“นี่คือหัวหน้าสโมสรแม่มดของพวกเรา เจ้าชายโรแลนด์ วิมเบิลดัน พระองค์ทรงรับดูแลแม่มดที่เหลือในสมาคม และกระจายข่าวไปยังเมืองต่างๆ เพื่อเรียกพวกพี่น้องที่ไม่มีทางไปให้มาอยู่ที่นี่มากขึ้น” ไนติงเกลแนะนำ “เมืองเล็กๆ แห่งนี้ก็คือบ้านของแม่มด เจ้าไม่ต้องสงสัยเรื่องนี้เลย เพราะคนที่ช่วยรักษาน้องสาวเจ้าและคนบนเรือทั้งหมดก็คือแม่มดนี่ล่ะ”
ลูเซียตะลึงงัน เธอคิดไม่ถึงว่าจะมีขุนนางที่ไหนยอมรับเลี้ยงแม่มดจริงๆ ไม่ใช่แค่เก็บแม่มดไว้เป็นทาสหรือของเล่น พอตั้งสติได้ เธอก็รีบย่อตัวถวายบังคมอย่างลุกลี้ลุกลน ท่าทางเก้ๆ กังๆ ของเธอทำเอาไนติงเกลหัวเราะคิกคัก “ไม่เป็นไรหรอก เจ้าชายไม่สนพระทัยเรื่องพวกนี้”
“เจ้ามาจากดินแดนตะวันออกหรือ” เสียงของผู้ปกครองฟังดูสงบและผ่อนคลาย คล้ายกับไม่ใช่การซักถาม แต่เป็นการชวนคุยมากกว่า
ลูเซียแอบมองอีกฝ่ายแวบหนึ่งก็เห็นเขานั่งสบายๆ อยู่บนเก้าอี้ สีหน้าเต็มไปด้วยความสนอกสนใจ
“เพคะ...”
พอได้พูดคุยกับเจ้าชายโดยมีไนติงเกลคอยอธิบายเสริมอยู่ข้างๆ เธอก็ค่อยๆ ผ่อนคลายลงอย่างช้าๆ แม้อีกฝ่ายจะเป็นขุนนาง แต่ก็ไม่ได้แสดงท่าทีวางอำนาจแต่อย่างใด กลับดูเหมือนผู้อาวุโสที่ห่วงใยเธอเสียด้วยซ้ำ
“ที่แท้ก็อย่างนี้นี่เอง เจ้าตื่นรู้ได้สองปีแล้ว ตอนนี้ยังไม่บรรลุนิติภาวะ...” เขาพูดอย่างสนใจ “ว่าแต่เจ้ามีพลังอะไรเล่า”
“เปลี่ยนสิ่งของให้กลับสู่สภาพเดิมของมันเพคะ” ลูเซียลังเลเล็กน้อย “แต่บางอย่างก็เปลี่ยนไม่ได้เพคะ”
“สภาพเดิมอย่างนั้นหรือ” เจ้าชายลูบคางก่อนจะหยิบแก้วใบสวยมาวางบนโต๊ะ “แสดงให้ข้าดูได้หรือไม่”
“แต่มันจะใช้งานไม่ได้อีกแล้วนะเพคะ”
“ไม่เป็นไร”
ลูเซียพยักหน้าแล้วเดินไปที่โต๊ะ จากนั้นจึงยื่นมือไปวางเหนือแก้ว
เพียงไม่กี่อึดใจ แก้วก็เริ่มบิดตัวแล้วเปลี่ยนสภาพไปเป็นสสารที่แตกต่างกันสามชนิด ด้านซ้ายสุดดูคล้ายกับแอ่งน้ำมันที่ทั้งดำและเหนียว ตรงกลางเป็นผงสีดำ ส่วนด้านขวาสุดเป็นแอ่งน้ำใสที่กำลังไหลไปตามผิวโต๊ะอย่างช้าๆ


........................................




[Go To Next Chapter]( ./131.md)