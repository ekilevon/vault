##บทที่ 420 คำตอบของผู้ปกครอง
คืนนั้น โรแลนด์จัดงานเลี้ยงอย่างยิ่งใหญ่ขึ้นในปราสาทผู้ปกครอง
นี่เป็นการบุกโจมตีศาสนจักรครั้งแรกของสโมสรแม่มด นอกจากจะช่วยสเปียร์ออกมาได้แล้ว ยังจับเป็นศาสนบริกรของเฮอร์มีสได้อีกคนด้วย
ตอนที่แม่มดที่ร่วมการต่อสู้ทั้งห้าขึ้นไปบนเวทีนั้น เสียงปรบมืออย่างยิ่งใหญ่ก็ดังสนั่นโถง แม้แต่เขาที่ไม่ค่อยดื่มเหล้าก็ยังกระดกเหล้าขาวผสมน้ำผลไม้แช่เย็นของอีฟลินลงไปถึงสองแก้วเต็มๆ
แม้การโจมตีครั้งนี้จะเป็นชัยชนะเพียงเล็กน้อยก็ตาม แต่เนื่องจากเดือนแห่งปีศาจอันยาวนานทำให้บรรยากาศตึงเครียดมาโดยตลอด ดังนั้น เขาจึงอยากใช้โอกาสนี้ผ่อนคลายอารมณ์ให้ทุกคน
วันรุ่งขึ้น ตอนที่โรแลนด์เดินนวดศีรษะที่ยังปวดตุ้บๆ เข้าไปในห้องทำงานนั้น ไนติงเกลนั่งขัดสมาธิรอเขาอยู่ที่โต๊ะแล้ว
“ไม่พักต่ออีกหน่อยหรือ” เขายิ้มถาม
นับตั้งแต่อนุญาตให้อีกฝ่ายดักโจมตีคณะทูตเป็นต้นมา เขาก็รู้สึกพะว้าพะวังมาโดยตลอด...แม้จะรู้ทั้งรู้ว่าหากอยู่ในพื้นที่โล่งกว้างแล้ว หมอกมายาจะช่วยให้เธอคว้าชัยได้เสมอก็ตาม แต่เขาก็ยังกลัวว่าจะเกิดเหตุไม่คาดฝันอยู่ดี อย่างไรเสียนี่ก็ไม่ใช่การฝึกประจำวัน แต่เป็นการต่อสู้ในสนามจริง พอได้เห็นสีหน้ากระปรี้กระเปร่าของเธอในตอนนี้ เขาก็รู้สึกโล่งใจขึ้นมาก
ไนติงเกลกลืนปลาแห้งลงคอ “ไม่ล่ะเพคะ หม่อมฉันแข็งแรงดีแล้ว”
พอโรแลนด์นั่งลง เธอก็กระโดดลงจากโต๊ะแล้วเดินอ้อมไปกอดเขาจากหลังเก้าอี้ “หากหม่อมฉันพักต่ออีกหนึ่งวัน หม่อมฉันก็จะไม่ได้เห็นหน้าฝ่าบาทอีกหนึ่งวัน”
เจ้าชายอึ้งไปเล็กน้อย
“อันที่จริง หม่อมฉันอยากทำแบบนี้ตั้งแต่ตอนอยู่ในสวนดอกไม้เมื่อวานแล้ว...แต่ว่า ทำตอนนี้ก็คงไม่ต่างกัน” ไนติงเกลกระซิบเบาๆ ข้างหูเขา
…
จนกระทั่งได้ยินเสียงฝีเท้าดังมาจากนอกห้องทำงาน เธอจึงคลายมือออกแล้วหลบเข้าไปในหมอกมายา
“ฝ่าบาท” องครักษ์ตะโกนเสียงดัง “มาควิสสเปียร์ พาซี ผู้ปกครองสันเขาฟอลเลนดรากอนมาขอเข้าเฝ้าพ่ะย่ะค่ะ”
“ให้นางเข้ามา” โรแลนด์กระแอมพลางจัดท่าตัวเอง
สเปียร์เดินเข้ามาในห้องทำงาน ยกมือแตะอกถวายบังคมเขา แล้วนั่งลงหน้าโต๊ะ “หม่อมฉันพิจารณาเงื่อนไขของฝ่าบาทอย่างละเอียดแล้วเพคะ”
“เจ้ามีความเห็นอย่างไร” เขารินชาให้อีกฝ่าย
ระหว่างที่พวกไนติงเกลสู้กับศาสนจักรนั้น เขาเองก็ไม่ได้อยู่เปล่าๆ นอกจากจะพามาควิสหญิงไปเยี่ยมชมเมืองแล้ว ยังเปิดการเจรจากับอีกฝ่ายอยู่หลายครั้ง ระหว่างนั้น โรแลนด์ได้เล่าเรื่องวิกฤตของอาณาจักร ความเป็นมาของศาสนจักร ตลอดจนการคุกคามของปีศาจให้อีกฝ่ายฟังอย่างคร่าวๆ ทั้งยังบอกแผนการในอนาคตให้เธอรู้ด้วย
พอสเปียร์รู้ประวัติของศาสนจักรและสาเหตุของการล่าแม่มด เธอก็ตกใจจนตาแทบถลนออกจากเบ้า หากไม่ได้ทิลลีกับอกาธาช่วยยืนยันล่ะก็ เธอคงไม่มีวันเชื่อแน่ๆ ว่าแม่มดเคยปกครองดินแดนร้างมาก่อน หลังจากนั้น ท่าทีของเธอก็เปลี่ยนไปไม่น้อย
“ยึดอำนาจศักดินาคืน ใช้ระบบบริหารและกฎหมายฉบับเดียว ไม่สามารถสืบทอดหรือซื้อขายตำแหน่งงานได้...ใช่ว่าหม่อมฉันจะรับเงื่อนไขพวกนี้ไม่ได้ แต่ว่า...” เธอหยุดไปเล็กน้อย “หม่อมฉันเพียงแต่สงสัยว่า ฝ่าบาทจะทรงผลักดันระบบนี้ไปทั่วดินแดนใต้ปกครองจริงๆ หรือเพคะ”
“ถูกต้อง หากข้าไม่ทำแบบนี้ เกรย์คาสเซิลก็จะไม่เป็นอันหนึ่งอันเดียวกัน” โรแลนด์พยักหน้า “ก่อนที่ศัตรูกลุ่มสุดท้ายจะมาถึง ข้าจะต้องรวบรวมกำลังให้ได้มากที่สุด”
“แต่การกระทำเช่นนื้ถือเป็นการล่วงเกินขุนนางทุกหมู่เหล่า” สเปียร์พูดช้าๆ “โดยเฉพาะเรื่องที่ไม่สามารถสืบทอดตำแหน่งงานได้...หากหม่อมฉันเข้าใจไม่ผิดล่ะก็ ผู้ปกครองก็น่าจะถือเป็นตำแหน่งงานหนึ่งเช่นกัน ลองแบบนี้แล้ว ฉายา ‘เจ้าชายกบฏ’ ของฝ่าบาทคงได้กลายเป็นจริงแน่”
“เพราะฉะนั้น ข้าถึงได้อยากให้พวกเขาเป็นฝ่ายถอยไปเองอย่างไรเล่า” เขาเคาะโต๊ะเบาๆ “ก่อนที่สงครามแห่งโชคชะตาซึ่งจะตัดสินชะตามนุษย์จะมาถึง ข้าไม่อยากเปลืองสมองไปกับการแก้ปัญหาเรื่องขุนนาง แล้วอีกอย่าง ข้าเองก็ไม่ได้คิดจะกำจัดพวกเขาด้วย เพียงแต่ข้าต้องการให้พวกเขาอยู่ภายใต้ระบบปกครองใหม่ และสามารถปกป้องดินแดนตัวเองได้ก็เท่านั้น สิ่งที่พวกเขาต้องเสียมีแค่อำนาจศักดินาเพียงอย่างเดียว...ข้าเชื่อว่าพวกเขาจะตัดสินใจอย่างชาญฉลาด”
การรวมอำนาจเข้าสู่ศูนย์กลางจะเป็นจริงได้ก็ต่อเมื่อศูนย์กลางมีแสนยานุภาพที่เกรียงไกร หากดินแดนต่างๆ มีกำลังพลที่เข้มแข็ง เขาก็เลิกคิดเรื่องรวมอำนาจไปได้เลย เพราะแม้แต่ตัวเขาเองก็อาจถูกโค่นล้มได้ทุกเวลา ทว่าเมืองชายแดนในตอนนี้ไม่เหมือนเมื่อหนึ่งปีก่อนแล้ว พวกเขามีกำลังพอที่จะปฏิวัติได้ หากเขาทำงานนี้สำเร็จเมื่อไร เกรย์คาสเซิลก็จะเหลือผู้ปกครองที่แท้จริงเพียงหนึ่งเดียว ซึ่งก็คือตัวเขาเอง
“ดูท่าฝ่าบาทจะตัดสินพระทัยแน่วแน่แล้ว” สเปียร์ถอนใจ “หากหม่อมฉันไม่ยอมรับเงื่อนไขนี้ หม่อมฉันก็คงถูกกองทัพของฝ่าบาทบดขยี้กระมัง”
“แผนของข้ายังขาดคนอีกมาก” โรแลนด์พูดอย่างไม่ปิดบัง “โดยเฉพาะอย่างยิ่งนักบริหารที่มีประสบการณ์ปกครองเมืองมาก่อน ก็อย่างที่ข้าพูดไปนั่นล่ะ เจ้าไม่ได้เสียดินแดนของตัวเองไปเลย มิหนำซ้ำยังสามารถปรากฏตัวต่อหน้าสาธารณชนในฐานะแม่มดได้อย่างสง่างาม ไม่ต้องกลัวศาสนจักรคุกคามอีกต่อไปด้วย”
มาควิสเงียบไปครู่ใหญ่ “หม่อมฉันมีเรื่องอยากขอร้องฝ่าบาทเพคะ”
“ว่ามา”
“หลังจากที่ฝ่าบาททรงช่วยหม่อมฉันแย่งสันเขาฟอลเลนดรากอนคืนมาแล้ว หม่อมฉันขอฝ่าบาทอย่าเพิ่งทรงเปลี่ยนแปลงอะไรได้หรือไม่เพคะ” เธอพูดตรงๆ “ต่อเมื่อพระราชาทอว์ฟิคถูกเขี่ยกระเด็นจากบัลลังก์แล้ว หม่อมฉันจึงจะสามารถยืนฝั่งเดียวกับฝ่าบาทได้อย่างสบายใจเพคะ”
เป็นคำตอบที่แยบคายมาก...โรแลนด์คิด ไม่ได้ปฏิเสธอย่างไร้เยื่อใย และยังเหลือทางหนีทีไล่ให้ตัวเองอยู่ ประโยคนี้หากแปลง่ายๆ ก็คือ เขาจะต้องพิสูจน์ให้เธอเห็นก่อนว่า การรวมแผ่นดินเกรย์คาสเซิลให้เป็นปึกแผ่นไม่ได้เป็นแค่ลมปาก แต่เขามีศักยภาพที่จะทำอย่างนั้นจริงๆ เธอถึงจะยอมสวามิภักดิ์ต่อเขา
“เช่นนั้นก็ตกลงตามนี้” เขาไม่ถือความคิดของมาควิสแม้แต่น้อย หากการโจมตีฤดูใบไม้ผลิเป็นไปอย่างราบรื่นล่ะก็ เขาก็อาจกระชากทอว์ฟิคลงจากบัลลังก์ได้ก่อนยึดสันเขาฟอลเลนดรากอนด้วยซ้ำ
“จริงสิเพคะ ฝ่าบาท” สเปียร์ลังเลอยู่สักครู่ “หม่อมฉันขอเรียนหนังสือภาคค่ำกับพวก...”
โรแลนด์อึ้งไปเล็กน้อย “เนื้อหาพวกนั้นมีแต่ความรู้พื้นๆ สำหรับผู้เริ่มต้นทั้งนั้น เจ้าไม่น่าจะได้ประโยชน์อะไรจากมันหรอก”
“แต่หม่อมฉันคิดว่าวิธีคำนวณพวกนั้นน่าสนใจไม่น้อย” เธอส่ายหน้า “หม่อมฉันไม่เคยเห็นเนื้อหาพวกนี้จากตำราเล่มไหนมาก่อน”
นี่เธอหมายถึงตารางสูตรคูณหรือสมการพีชคณิตกัน เขาอดหัวเราะไม่ได้ “เช่นนั้นก็ย่อมได้แน่นอน แต่เจ้าต้องเข้าสโมสรแม่มดเสียก่อน”
…
หลังจากกินมื้อเที่ยงเสร็จ ขวานเหล็กก็นำข่าวดีมาแจ้งเขา
“เขายอมสารภาพแล้วหรือ” โรแลนด์รู้สึกแปลกใจเล็กน้อย “ไวขนาดนี้เชียวหรือ”
ตอนที่ฟังไนติงเกลเล่านั้น เขายังนึกว่าศาสนบริกรคนนี้จะดื้อด้านมากเสียอีก
“ใช่ว่าทุกคนจะมีปณิธานอันแน่วแน่พ่ะย่ะค่ะ ฝ่าบาท” ขวานเหล็กตอบด้วยท่าทางจริงจัง “ชาวทะเลทรายมีวิธีสอบปากคำที่ไม่เหมือนใคร ไม่จำเป็นต้องทรมานร่างกายมาก แต่สามารถทำลายปณิธานได้อย่างรุนแรง ถึงกระทั่งทำให้คนถูกสอบปากคำอยากจบชีวิตตัวเองเสียด้วยซ้ำ อย่างเขานี่ก็ถือว่าเหนือกว่าคนธรรมดามากแล้วพ่ะย่ะค่ะ”
จะพูดอย่างนั้นก็ไม่ผิด เขาคิด จารชนมืออาชีพไม่เพียงแต่ต้องใจแข็งกว่าคนทั่วไปเท่านั้น แต่ยังต้องเคยฝึกรับมือกับการทรมานมาแล้วด้วย จึงจะสามารถปิดปากตัวเองได้สนิท ซึ่งแน่นอนว่าในยุคนี้ย่อมไม่มีคนมีประสบการณ์พวกนี้อยู่แล้ว
“พาข้าไปหาเขา” โรแลนด์พยักหน้า “ข้ามีเรื่องอยากถามเขามากมายเชียวล่ะ”
………………………………….




[Go To Next Chapter]( ./333.md)