##บทที่ 381 ความมุ่งมั่นของอีฟลิน
โรแลนด์ตกใจกับประโยคที่ว่า ‘เหลือเวลาไม่มากแล้ว’ มาก แต่หลังจากที่ถามชัดแล้วจึงถอนใจเบาๆ ว่า “เจ้าอย่าหยุดพูดกลางคันสิ ข้าตกใจหมด”
“แล้วเจ้าคิดว่าเวลาห้าปีนี่นานมากหรืออย่างไร” อกาธาขมวดคิ้ว “ตอนสงครามแห่งโชคชะตาครั้งที่หนึ่งและสองยังใช้วิธีคำนวณนี้ได้ก็จริง แต่ไม่รู้ทำไมตอนนี้เวลากลับกระชั้นขึ้นเสียอย่างนั้น มิหนำซ้ำสงคราม...ยังดูท่าจะจบเร็วขึ้นด้วย”
“ก็ข้านึกว่าเจ้าจะบอกว่า พระจันทร์แดงจะโผล่มาในฤดูหนาวนี้นี่” โรแลนด์ยักไหล่ หากดูจากระดับความก้าวหน้าด้านการวิจัยและพัฒนาในตอนนี้แล้ว เขาก็น่าจะติดอาวุธรุ่นใหม่ให้ทหารทั้งกองทัพได้ภายในหนึ่งปี ตราบใดที่ศัตรูไม่ได้หนังเหนียวจนฟันแทงไม่เข้า เขาก็ยังมีโอกาสคว้าชัยในสงครามครั้งนี้อยู่ เรื่องเดียวที่ต้องระวังก็คือ สิ่งก่อสร้างภายในเมืองจะต้องเจริญถึงขั้นที่สามารถประคับประคองสงครามอันยาวนานได้ ทั้งที่ดิน ประชากร และทรัพยากรจะต้องมีคุณภาพสูงสุด อีกทั้งแผนการรบก็ต้องล้ำลึกแยบคาย เผื่อเกิดเพลี่ยงพล้ำในสงครามขึ้นมา จะได้ยังถอนทัพและรักษากำลังที่เหลือไว้ได้
ดังนั้น ปัญหาใหญ่จึงไม่ได้อยู่ที่อาวุธ แต่อยู่ที่การสร้างเมืองอุตสาหกรรมให้ได้สักสองถึงสามแห่ง เพื่อผลิตกำลังคน อาวุธ และอาหารให้กองทัพอย่างต่อเนื่องมากกว่า หน่วยพลาธิการที่ดีนำมาซึ่งชัยชนะ และบุคลากรที่ดีก็นำมาซึ่งหน่วยพลาธิการที่ดี สรุปแล้ว เขาพบว่าสิ่งที่เขาขาดแคลนที่สุดก็คือคณะผู้บัญชาการ ผู้ปฏิบัติงาน และเจ้าหน้าที่ที่พึ่งพาได้ หากไม่มีบุคลากรเหล่านี้ ต่อให้รวมเกรย์คาสเซิลจนเป็นปึกแผ่นได้ เขาก็ไม่มีทางเปลี่ยนมันให้เป็นจักรกลแห่งสงครามที่สมบูรณ์แบบได้อยู่ดี แถมดีไม่ดี ขุนนางพวกนั้นยังอาจจะขัดแข้งขัดขาเขาด้วย
อาณาจักรที่มีศักยภาพทางสงครามก็คืออาณาจักรที่มีอัตราการกระจายการศึกษาสูงนั่นเอง คำกล่าวนี้ถูกต้องที่สุด
“อาวุธชนิดนี้เรียกว่าอะไรนะ” อกาธาพลันเปลี่ยนเรื่องกะทันหัน “ข้าจำได้ว่า ตอนนั้นเจ้าเรียกมันว่าปืนใหญ่ขนาดหนึ่งร้อยห้าสิบสองมิลลิเมตร...”
“ปืนป้อม” โรแลนด์เสริม “แล้วต่อไปก็จะมีปืนเรือด้วย”
“หากเจ้าสามารถติดตั้งอาวุธชนิดนี้ได้ตลอดแนวกำแพงเมืองก่อนพระจันทร์แดงปรากฏล่ะก็ เจ้าก็อาจจะพอต้านทานปีศาจได้ เห็นเคโมบอกว่า ของที่ข้าทำในห้องปฏิบัติการคือส่วนประกอบหนึ่งของปืนใหญ่ใช่หรือไม่” อกาธาคล้ายกับตัดสินใจแน่วแน่แล้ว “ข้าจะช่วยเจ้าผลิตออกซิเจนและไนโตรเจนอย่างสุดความสามารถ ขอเพียงเจ้า...”
“วางใจเถอะ” เขาปลอบ “พวกเราจะต้องชนะปีศาจแน่นอน”
**********
“วันนี้พอแค่นี้หรือ” อีฟลินใช้นิ้วจิ้มเหล้าในไหแล้วนำมาแตะลิ้น ดูเหมือนรสชาติเผ็ดร้อนจะเข้มข้นขึ้นอีกระดับ หากดูจากคำสั่งของเจ้าชายแล้ว ยิ่งเหล้าขาวเข้มข้นเท่าไรก็ยิ่งดีเท่านั้น หรือถ้าจะให้ดีที่สุดก็คือไม่มีน้ำผสมเลย เหล้าทุกหยดจะต้องให้รสหอมเข้มข้นทุกอณู...เธอคิดว่าเหล้าขาวที่เธอเสกเข้าใกล้เงื่อนไขของเจ้าชายมากขึ้นทุกที ทว่าก็ห่างไกลจากคำว่า ‘อร่อย’ มากขึ้นทุกทีเช่นกัน
“พอแค่นี้ล่ะ ลำบากเจ้าแล้ว” ผู้คุมโรงผลิตเหล้าแปะหมายเลขลงบนไหเหล้าแล้วพยักหน้าให้เธอ “ฝากทักทายเจ้าชายแทนข้าด้วย”
“เหล้าพวกนี้...ขายออกจริงๆ หรือ” อีฟลินถามอย่างสงสัย จากประสบการณ์ที่เคยเปิดร้านเหล้ามา เธอคิดว่าไม่น่ามีใครรับรสชาติที่เผ็ดร้อนขนาดนี้ได้
“ข้าเองก็ไม่รู้เหมือนกัน” อีกฝ่ายหัวเราะ “แต่ข้าก็เห็นคนมาขนเหล้าพวกนี้ไปเป็นช่วงๆ อยู่ ข้าว่าก็คงมีคนชอบเหมือนกันนั่นล่ะ”
อีฟลินรู้สึกโล่งอก หากไม่มีคนดื่มเหล้าชนิดนี้ล่ะก็ กิจการของเจ้าชายก็จะล้มเหลว แล้วเธอเองก็จะกลายเป็นคนไร้ประโยชน์ไปด้วย...โชคดีที่ไม่ใช่อย่างที่เธอคิด เจ้าชายสมกับเป็นชนชั้นสูงแท้ๆ เขารู้รสนิยมขุนนางดีกว่าใครจริงๆ เธอฉีกยิ้มว่า “เช่นนั้นข้าไปก่อนนะ”
พอออกจากโรงผลิตเหล้ามา อีฟลินก็เดินผ่านถนนที่เหน็บหนาวกลับมายังปราสาท กระแสความอบอุ่นพลันเข้าโอบล้อมเธอในทันที ในปราสาทและนอกปราสาทต่างกันราวกับคนละโลก เธอสูดหายใจพลางถอดเสื้อนอกออกเพื่อให้ไออุ่นสัมผัสร่างกายได้มากขึ้น
หากเป็นเมื่อก่อนล่ะก็ เธอคงไม่มีทางจินตนาการชีวิตที่สะดวกสบายแบบนี้ออกแน่นอน เพราะทุกครั้งที่ฤดูหนาวมาเยือน เธอและคนในครอบครัวจะต้องนั่งเบียดกันหน้ากระถางไฟ หรือไม่ก็ขดตัวอยู่ในผ้าห่มเสมอ ความเป็นอยู่ในปราสาทดูไม่ต่างจากดินแดนพระเจ้าที่ศาสนจักรบอกว่าอบอุ่นตลอดปีเลย นอกจากนี้ เจ้าชายยังจะติดตั้งระบบทำความร้อนในเขตที่อยู่อาศัยของคนธรรมดาเพื่อช่วยพวกเขาไล่ความหนาวในช่วงเดือนแห่งปีศาจด้วย เธอไม่รู้ว่ามีสาวกศาสนจักรไปถึงดินแดนพระเจ้าแล้วกี่คน แต่ที่นี่ แม่มดที่ถูกเรียกว่าสมุนปีศาจและคนธรรมดาได้สัมผัสประสบการณ์นี้ล่วงหน้าไปแล้ว หากสาวกพวกนั้นรู้เข้า คงจะอิจฉาจนตาร้อนเลยกระมัง
ไม่มีอะไรที่เจ้าชายทำไม่ได้จริงๆ
ขณะที่เธอเดินผ่านโถงใหญ่นั้น แอนเดรีย แอชเชส และซาวีกำลังเล่นไพ่กันอยู่
“คู่แปด!”
“ผ่าน”
“คู่สอง! ข้าชนะ” แอนเดรียยิ้มอย่างภูมิใจ “แอชเชสเหลือไพ่เยอะที่สุดหกใบ ส่งใบยืมไอศกรีมมาให้ข้าเสียดีๆ!” จากนั้นเธอก็หันไปโบกมือให้อีฟลินว่า “นี่ มาเล่นด้วยกันไหม”
อีฟลินถามอย่างสงสัยว่า “ใบยืมไอศกรีมคืออะไร”
“ก็เดิมพันน่ะสิ” อีกฝ่ายแบมือ “คนที่เสียใบยืมมากที่สุด จะต้องให้ขนมปังไอศกรีมครั้งต่อไปแก่ผู้ชนะ ว่าอย่างไร อยากลองหน่อยหรือไม่”
อีฟลินลังเล นี่เป็นโอกาสอันดีที่จะได้ใกล้ชิดกับแม่มดสายต่อสู้แล้ว ตอนอยู่ที่เกาะสลีปปิ้ง ทั้งแอนเดรียและแอชเชสล้วนเป็นบุคคลสำคัญรองจากเจ้าหญิงทิลลีทั้งนั้น ขนาดแค่จะพบหน้าก็ยังยากเหลือใจ ยิ่งจะหวังให้อีกฝ่ายชวนร่วมกิจกรรมแบบนี้ด้วยแล้วยิ่งเป็นไปไม่ได้ใหญ่ นอกจากนี้ ไพ่พิชิตแลนด์ลอร์ดก็สนุกมากจริงๆ ถึงกฎจะไม่ซับซ้อน แต่ก็สามารถพลิกแพลงได้มากมาย ทั้งยังต้องอาศัยความร่วมมือระหว่างผู้เล่นด้วย จะให้เล่นทั้งวันก็เล่นได้สบายๆ แต่ว่า...
“เอ่อ แต่อีกไม่นานก็ต้องสอบปลายภาคแล้ว พวกเจ้าไม่ต้องอ่านหนังสือกันหรือ”
“เจ้าหมายถึงการทดสอบเนื้อหาที่เรียนตอนเย็นนั่นน่ะหรือ” แอนเดรียเบะปาก “ง่ายจะตายไป ไม่ต้องอ่านก็ตอบได้นี่นา”
อีกสองคนที่เหลือก็พยักหน้าเช่นกัน
จริงด้วย...แอนเดรียเป็นชนชั้นสูง แต่ไหนแต่ไรมาก็มีความรู้สูงส่งกว่าคนทั่วไปอยู่แล้ว ส่วนแอชเชสกับซาวีก็อ่านออกเขียนได้มาตั้งแต่แรกแล้วเช่นกัน ดูท่าเธอคงเป็นคนที่ไม่ได้เรื่องที่สุดจริงๆ
“ข้า...ไม่เล่นดีกว่า” เธอลังเลสักครู่ก่อนจะตอบออกไป “พวกเจ้าเล่นกันต่อเถอะ ข้าขอกลับไปอ่านหนังสือที่ห้องก่อน”
อีฟลินทิ้งแม่มดทั้งสามไว้กับความประหลาดใจ ก่อนจะเดินเร็วๆ กลับไปยังหอพักแม่มด พอเปิดประตูออก เธอก็เห็นแคนเดิลกำลังนั่งทำโจทย์คณิตศาสตร์ท้ายบทเรียนอยู่หน้าโต๊ะ
“กลับมาแล้วหรือ”
“อืม” พอเห็นแคนเดิลที่กำลังก้มหน้าก้มตาทบทวนบทเรียน เธอก็รู้สึกสบายใจขึ้นไม่น้อย “เจ้าอ่านหนังสือเป็นอย่างไรบ้าง”
“ก็ไม่เลวนะ แต่ธรรมชาติวิทยากับโจทย์เลขเข้าใจยากนิดหน่อย” แคนเดิลยิ้ม “แล้วเจ้าเล่า”
“ข้าก็เหมือนกัน” อีฟลินพยักหน้า “พวกเรารวบรวมจุดที่ไม่เข้าใจไว้ แล้วเอาไปถามพี่อันนาตอนกลางคืนกันเถอะ”
“เอาสิ”
อาจารย์บุ๊กบอกว่า หนังสือพวกนี้เจ้าชายเป็นคนเขียนขึ้นเอง ซึ่งเนื้อหาในนั้นก็เป็นแค่ส่วนหนึ่งของความรู้ในสมองของเจ้าชายเท่านั้น หากเธอสามารถเข้าใจเนื้อหาพวกนี้ได้ ก็เท่ากับว่าเธอได้ครอบครองความเก่งกาจบางส่วนของเจ้าชายใช่หรือไม่ อีฟลินคิดในใจ ความรู้พวกนี้สามารถพัฒนาได้ด้วยความขยัน ไม่เหมือนพลังวิเศษที่ถูกกำหนดไว้ตั้งแต่แรกแล้ว ต่อให้อีกหน่อย พวกขุนนางไม่ชอบดื่มเหล้าขาวรสร้อนแรงแล้ว เธอก็ยังผันตัวไปเป็นอาจารย์ได้ ไม่ใช่กลายเป็นคนไร้ประโยชน์อย่างสิ้นเชิง ดังนั้น เธอจึงมักเปิดหนังสือทบทวนสูตรคำนวณและคำศัพท์ที่ลึกซึ้งพวกนั้นทุกครั้งที่มีโอกาส ห้องของอันนา บุ๊ก และเวนดี้กลายเป็นที่ที่เธอไปเยี่ยมเยือนบ่อยที่สุด
ครั้งก่อนเธอสอบได้คะแนนรั้งท้าย แต่ครั้งนี้เธอจะไม่ยอมให้เป็นแบบนั้นเด็ดขาด
เช่นนั้นก็เริ่มจากเป้าหมายเล็กๆ ก่อนแล้วกัน เอาแค่ชนะเมซีได้ก็พอ! เธอบอกตัวเอง
........................................






[Go To Next Chapter]( ./294.md)