##บทที่ 251 บินอีกครั้ง
วันรุ่งขึ้นหลังจากเมซีจากไป โรแลนด์กับพวกแม่มดก็เริ่มประกอบบอลลูนอากาศร้อนลูกใหม่ในสวน
เนื่องจากสวนดอกไม้หลังปราสาทกับหอพักแม่มดกำลังอยู่ระหว่างการก่อสร้าง ลีฟจึงย้ายพืชพันธุ์ต่างๆ มาอยู่ที่สวนด้านหน้า เถาวัลย์หลากชนิดเลื้อยไปตามกำแพง โครงไม้ และระเบียงทางเดิน ดูเผินๆ เหมือนป่ายุคก่อนประวัติศาสตร์ไม่มีผิด แน่นอนว่าป่าที่ว่านี้บังแดดได้ดีมาก พระอาทิตย์ส่องแสงทะลุช่องว่างระหว่างแมกไม้ที่หนาทึบ ทิ้งจุดสว่างไว้บนพื้นเพียงไม่กี่จุดเท่านั้น
โรแลนด์ส่งกระดาษหนึ่งพับให้พวกแม่มดช่วยกันกางออกเป็นกระดาษวาดรูปขนาดใหญ่ จากนั้นจึงให้โซโรยาวาดผิวเคลือบท้องฟ้าที่ละเอียดที่สุดลงบนนั้น หากเทียบกับผนังลำไส้วัวและผ้าใบที่ใช้ในบอลลูนอากาศร้อนรุ่นแรกแล้ว ผิวเคลือบเพียงอย่างเดียวนี้มีน้ำหนักเบากว่ามาก มิหนำซ้ำความเหนียวยังดีกว่าด้วย การเชื่อมต่อแต่ละจุดก็เรียบเนียนไร้รอยต่อ ต่อให้ถุงบอลลูนใหญ่แค่ไหนก็ไม่ต้องกลัวว่าจะฉีกขาดกลางอากาศ
“เห็นไลต์นิ่งบอกว่าจะมีแม่มดมาจากฟยอร์ดหรือเพคะ” เวนดี้ถามอย่างสนใจ
“หากไม่มีอะไรผิดพลาดน่ะนะ” โรแลนด์เล่าเนื้อหาจดหมายที่เขาเขียนตอบเจ้าหญิงลำดับที่ห้าให้ทุกคนฟัง “แต่ผลสุดท้ายจะเป็นเช่นไร ก็ต้องรอคำตอบของทิลลีก่อน”
“ดูท่าพวกแอชเชสจะทำสำเร็จแล้ว” เธอพูดอย่างครุ่นคิด “เกาะสลีปปิ้งรวบรวมแม่มดได้มากจริงๆ”
“ถูกต้อง ทิลลีคงวางแผนเคลื่อนย้ายแม่มดไว้ไม่ต่ำกว่าสองปีแล้ว” โรแลนด์แบมือ “นอกจากเกรย์คาสเซิลแล้ว นางยังส่งแม่มดไปติดต่อเจรจาในสามอาณาจักรใหญ่ด้วย สมาคมก็น่าจะได้รับคำเชิญจากนางเช่นกัน ข้าเดาว่านี่คงเป็นเหตุผลที่ไม่มีแม่มดมาที่นี่ ทั้งๆ ที่ข้าก็ส่งองครักษ์ไปกระจายข่าวแล้วเหมือนกัน...ข้าช้ากว่าทิลลีไปหนึ่งก้าวจริงๆ”
“แต่ฮัคคาลาไม่เคยบอกพวกเราเรื่องนี้เลย” เวนดี้นวดไหล่ตัวเอง
“หากนางบอกพวกเจ้าเรื่องคำเชิญของทิลลี พวกเจ้าอาจไม่ยอมไปตามหาภูเขาศักดิ์สิทธิ์กับนางก็ได้”
“ก็อาจเป็นได้เพคะ หากเป็นเช่นนั้น พวกเราก็คงไม่ได้เจอกันที่เมืองชายแดน” เธอส่ายหน้ายิ้มๆ “จะว่าไปแล้ว...เช่นนี้ก็ดีไม่น้อยเลย”
“ข้าก็คิดเช่นนั้นเหมือนกัน” ไลต์นิ่งชูมือว่า
“เฮอะ ไม่แน่ว่าที่ฟยอร์ดอาจดีกว่านี้ก็ได้” ลิลลี่เบะปาก “อย่างไรเสียที่นั่นก็มีแต่แม่มด พวกเราคงไม่ต้องระวังตัวเวลาไปไหนมาไหนเหมือนเมืองชายแดนหรอก”
“เท่านี้ก็ดีกว่าเมื่อก่อนมากแล้วล่ะ” อันนาพูดอย่างจริงจัง “เมื่อก่อนน่ะข้าไม่กล้าออกจากบ้านด้วยซ้ำ”
“ถูกต้อง คนบางคนก็เป็นเสียอย่างนี้ล่ะนะ เห็นตอนแอชเชสมาชวนก็ปฏิเสธท่าเดียว แล้วยังจะมาวางท่าอะไรอีก” ลูนาบ่น “แถมยังกล้าพูดอีกว่าตัวเองไม่ใช่คนทรยศ!”
“เจ้า...” ลิลลี่ถลึงตาใส่อีกฝ่าย “คนโง่!”
“คนทรยศ!”
แม่มดคนอื่นๆ ต่างหัวเราะครืน
“ข้าก็คิดเช่นนั้นเหมือนกัน” โรแลนด์รู้สึกว่าตัวเองประสบความสำเร็จอย่างมาก ถึงเขาจะไม่ฉลาดเท่าเจ้าหญิงลำดับที่ห้า และไม่ทรงอำนาจและเด็ดขาดเท่าทอว์ฟิคกับการ์เซีย แต่อย่างน้อย เขาก็ยังมอบชีวิตที่สุขสบายและมีอิสระให้แม่มดพวกนี้ ทั้งยังพัฒนาความเป็นอยู่ของประชาชนใต้ปกครองให้ดีขึ้นได้
“บอลลูนอากาศร้อนลูกนี้...ดูจะใหญ่กว่าลูกที่แล้วหลายเท่านะเพคะ” ไนติงเกลกะขนาดของมันจากภาพที่โซโรยาวาดเสร็จแล้ว “ฝ่าบาทจะทรงใช้มันขนส่งแม่มดหรือเพคะ”
เขาพยักหน้า “ถ้าไม่อยากขึ้นฝั่งที่เมืองท่าก็ต้องใช้วิธีนี้ล่ะ เช่นนี้พวกนางก็สามารถเดินทางจากทะเลด้านใต้เข้ามาในเมืองได้เลย บอลลูนนี้ไม่เพียงแต่เป็นพาหนะรับส่งผู้มาใหม่เท่านั้น แต่ยังเป็นการทดลองครั้งใหม่ของข้าด้วย”
กระดาษที่ถูกวาดทั้งสองด้านกลายเป็นผ้าสองชั้น แต่ละชิ้นกว้างและยาวเกือบหกเมตร...หากเป็นผ้าใบหรือผ้าป่านธรรมดา คงไม่สามารถเคลื่อนย้ายได้ด้วยมือเดียวแน่ แต่สำหรับผิวเคลือบน้ำหนักเบาชนิดนี้แล้ว น้ำหนักของมันแทบไม่ต่างจากกระดาษหนึ่งพับด้วยซ้ำ หลังจากนำผ้าสิบกว่าชิ้นมาต่อกัน แล้วเชื่อมรอยต่อด้วยผิวเคลือบแล้ว ก็จะได้ถุงบอลลูนขนาดใหญ่จนน่าตกใจ
สิ่งที่โรแลนด์ต้องการทดสอบก็คือประสิทธิภาพการยึดเกาะของผิวเคลือบของโซโรยา ตอนที่ทดสอบพลังใหม่ของเธอครั้งแรกนั้น เขายังจำ ‘เปลือกไม้หนา’ ครึ่งชิ้นที่เธอวาดติดโต๊ะได้อย่างติดตา เปลือกไม้กับโต๊ะติดกันแน่น พอจะดึงเปลือกไม้ออก โต๊ะก็ลอยติดขึ้นมาด้วย สีของเธอยึดเกาะวัตถุได้ดีแค่ไหน สามารถแบกน้ำหนักถุงบอลลูนขนาดใหญ่ หรือรักษาความทนทานและความแน่นหนาหลังจากเติมแก๊สแล้วได้หรือไม่ ทั้งหมดนี้ล้วนเป็นเรื่องที่เขาอยากรู้ทั้งสิ้น
ตอนนี้บอลลูนอากาศร้อนยังต้องอาศัยอันนาคอยเติมแก๊สอยู่ แต่บอลลูนไฮโดรเจนนั้นไม่ว่าใครก็ควบคุมได้ เขามีเครื่องกำเนิดไฟฟ้ากระแสตรงแล้ว ก็สามารถผลิตไฮโดรเจนด้วยน้ำอิเล็กโทรไลต์ได้ ดูเหมือนเรือเหาะเซพเพลินอันโด่งดังจะอยู่ไม่ไกลเกินเอื้อมแล้ว ขอเพียงหาวัสดุเหมาะๆ มาทำโครงน้ำหนักเบาได้ สัตว์ประหลาดขนาดใหญ่ที่บินได้สูงถึงสองสามพันเมตรนี้ก็แทบจะไร้เทียมทานทีเดียว มิหนำซ้ำเทคโนโลยีของมันก็ไม่ยุ่งยากเท่าเครื่องบินด้วย
แม้โอกาสที่จะหย่อนระเบิดถูกศัตรูจากความสูงนับพันเมตรนั้นมีค่อนข้างน้อย แต่วิธีนี้จะทำให้ศัตรูที่อยู่ด้านล่างถูกโจมตีอยู่ฝ่ายเดียว ไม่มีทางตอบโต้ได้เลย...ลองเขาให้เรือเหาะบินรอบพื้นที่ศัตรูวันละรอบทุกวัน ไม่ว่าใครก็ต้องประสาทเสียทั้งนั้น
เขาจินตนาการภาพตัวเองยกทัพไปตีเมืองศักดิ์สิทธิ์ของศาสนจักร บนฟ้ามีเรือเหาะสี่ห้าลำคอยทิ้งระเบิดลงไปราวกับห่าฝน บนน้ำมีเรือปืนคอยยิงประตูเมืองและฐานที่มั่นของอีกฝ่าย บนบกมีทหารพร้อมปืนลูกโม่คอยรับมือศัตรูอยู่ด้านหลัง สามเหล่าทัพร่วมใจกันทำสงครามอย่างแข็งขัน แค่คิดก็ตื่นเต้นแล้ว
“ฝ่าบาท เหตุใดจึงแย้มพระสรวลอีกแล้วเพคะ” อันนาถอนใจ ยื่นมือไปปิดปากเขาที่เผลอฉีกกว้างโดยไม่รู้ตัว
“คงจะทรงดำริถึงแม่มดหน้าใหม่พวกนั้นกระมัง” ลิลลี่ค้อน “ผู้ชายน่ะนะ...”
หลังจากใช้เชือกผูกถุงบอลลูนกับตะกร้าหวายขนาดใหญ่แล้ว บอลลูนอากาศร้อนลูกใหม่ก็เผยโฉมออกมาในที่สุด มันมีปริมาตรใหญ่กว่าบอลลูนรุ่นแรกถึงสี่เท่า สามารถจุคนได้ถึงสิบคน และมีเพิงบังแดดบนตะกร้าด้วย แน่นอนว่าบนเพิงยังมีรูสำหรับให้อันนาเติมอากาศร้อนใส่บอลลูนได้เหมือนเดิม
โรแลนด์ตั้งชื่อบอลลูนลูกนี้ว่าดิสแตนต์เกซ หลังจากทำการทดสอบอย่างหนักหน่วงในสวนแล้ว โรแลนด์ก็ทดลองบินครั้งแรกในวันรุ่งขึ้น ผู้ที่ร่วมบินครั้งนี้มีอันนา เวนดี้ และแม่มดคนอื่นๆ รวมห้าคน นอกจากนี้ยังมีเขาด้วย
การทดลองบินครั้งนี้เป็นไปอย่างราบรื่น พวกแม่มดส่งเสียงพูดคุยกันตลอดทาง ทุกคนประทับใจทิวทัศน์อันยิ่งใหญ่ที่เห็นได้จากบนฟ้า...หากเทียบกับการชมทิวทัศน์เฉพาะจุดอย่างครั้งก่อนแล้ว การชมทิวทัศน์แบบเคลื่อนที่ครั้งนี้กระตุ้นความสนใจทุกคนได้ดีกว่าอย่างเห็นได้ชัด ดิสแตนต์เกซมุ่งหน้าลงใต้ตามกระแสลมอันแน่นอนของเวนดี้ มันบินถึงเขตเทือกเขาและข้ามยอดเขาที่ปักธงไว้ในตอนเที่ยง จากนั้นจึงลอยตัวนิ่งอยู่เหนือแนวฝั่งทะเล
หลังจากบินวนบริเวณชายหาดน้ำตื้นไปหนึ่งรอบ ทุกคนก็กลับมาที่ปราสาทอีกครั้ง โรแลนด์สังเกตเห็นเวนดี้ที่ทำหน้าที่ควบคุมทิศทางลมทุบไหล่ตัวเองอยู่บ่อยครั้ง เธอดูเหนื่อยล้าอย่างเห็นได้ชัด
เขาเคยได้ยินว่าผู้หญิงหน้าที่อกใหญ่มักปวดไหล่ง่าย เสื้อชั้นในจึงถูกคิดค้นขึ้นมาเพื่อแก้ปัญหาอันน่าปวดหัวนี้ แม้จะยังไม่รู้ว่าคำพูดนี้จริงแค่ไหน แต่ลองดูสักครั้งก็ไม่เสียหายอะไร นอกจากนี้ ร่างกายของอันนาก็กำลังโตขึ้นทีละน้อยตามอายุเช่นกัน ดังนั้น โรแลนด์จึงตัดสินใจทำของขวัญเล็กๆ น้อยๆ ให้แม่มดที่บรรลุนิติภาวะแล้วทุกคน
........................................


[Go To Next Chapter]( ./164.md)