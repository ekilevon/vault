##บทที่ 443 คลื่นใต้น้ำ
ณ ทิศเหนือของป้อมปราการลองซอง ดินแดนตะวันตกแห่งเกรย์คาสเซิล
เซอร์ชิลต์กำลังนั่งอยู่ข้างเตาผิงด้วยสีหน้าเคร่งเครียด
เมื่อคืนนี้ มิสโซออกจากคฤหาสน์ไปแล้วก็หายเงียบไปเลย จนกระทั่งฟ้าสางก็ยังไม่กลับ
เขารู้สึกสังหรณ์ใจขึ้นมาตงิดๆ
ระยะนี้ มิสโซทำตัวสนิทสนมกับตระกูลต่างๆ ในดินแดนตะวันตกมาก ในขณะที่ตระกูลฮันนี่ซัคเคิลซึ่งเป็นตัวแทนปกครองป้อมก็ปล่อยข่าวออกมาว่า เจ้าชายกำลังจะรวมดินแดนตะวันตกทั้งหมด ถึงตอนนั้นทุกพื้นที่จะใช้กฎหมายฉบับเดียวกัน ขุนนางทุกคนจะถูกยึดอำนาจคืน...นั่นหมายความว่าพวกเขาจะไม่สามารถขยายจำนวนขุนนางใต้บังคับบัญชา หรือรับอัศวินมาทำสงครามให้ตัวเองได้อีก
สำหรับตระกูลขุนนางเล็กๆ อย่างชิลต์แล้วแทบไม่ได้รับผลกระทบอะไรเลย หรือกระทั่งอาจได้ประโยชน์มากมายด้วยซ้ำ เพราะเท่าที่ฟังจากข่าวที่ออกมานั้น ขุนนางที่จงรักภักดีต่อเจ้าชายจะได้รับผลตอบแทนที่น่าพอใจทุกคน ดังนั้นในเวลาแบบนี้ ขุนนางระดับล่างจึงกลายเป็นกลุ่มที่นิ่งที่สุด ไม่ว่าแผนปฏิรูปการปกครองของเจ้าชายจะสำเร็จหรือล้มเหลว พวกเขาก็รับได้ทั้งนั้น
เพราะฉะนั้น การอยู่นิ่งๆ ดูทิศทางลมจึงเป็นวิธีที่ฉลาดที่สุด
ทว่ามิสโซกลับไม่คิดอย่างนั้น
“นายท่าน บ่าวที่ออกไปตามคุณชายรองกลับมาแล้วขอรับ” พ่อบ้านผลักประตูห้องหนังสือของเซอร์ชิลต์ออก
“เป็นอย่างไรบ้าง เจอตัวหรือไม่”
“ไม่ขอรับ” พ่อบ้านส่ายหน้า “พวกเขาไปหาทั้งในร้านเหล้า บ่อนพนัน โรงละคร และหอนางโลมแล้ว แต่ก็ไม่พบร่องรอยของคุณชายเลย”
เซอร์ชิลต์เริ่มจะร้อนใจขึ้นมา เขาส่งคนไปหาตัวมิสโซสองกลุ่ม กลุ่มแรกไปหาตามอาณาเขตของขุนนางระดับล่างที่อยู่ในละแวกใกล้ๆ...พวกเขาส่วนใหญ่เป็นอัศวินที่ได้รับการแต่งตั้งจากดยุกไรอัน มีฐานะใกล้เคียงกัน ดังนั้น มิสโซจึงมักไปร่วมงานเลี้ยงต่างๆ ตามคฤหาสน์ของคนพวกนี้เสมอ
ส่วนกลุ่มที่สองไปหาตามสถานบันเทิงในป้อม หรือก็คือสถานที่ยอดนิยมในหมู่ขุนนางหนุ่ม
พอเห็นคนสองกลุ่มนี้กลับมามือเปล่า เซอร์ชิลต์ก็ยิ่งรู้สึกไม่สบายใจ
เขาลุกขึ้นเดินไปที่ริมหน้าต่าง พลางมองไปยังทิศตะวันออกของอาณาเขตตัวเอง...ถัดจากที่ดินของเซอร์อีกสองคนทางฝั่งนี้ไป ก็คืออาณาเขตของตระกูลแอลลาเฟียร์ หรือก็คือที่ดินของขุนนางระดับเอิร์ลที่ใหญ่ที่สุดของดินแดนตะวันตก นับตั้งแต่ที่ดยุกไรอันตายลงและเปโรแห่งตระกูลฮันนี่ซัคเคิลหันไปสวามิภักดิ์ต่อเจ้าชายลำดับที่สี่อย่างเต็มตัวเป็นต้นมา ตระกูลแอลลาเฟียร์ก็กลายเป็นตัวตั้งตัวตีต่อต้านอำนาจของเจ้าชายมาโดยตลอด
ให้ตายเถอะ มิสโซคงไม่ได้ไปที่นั่นหรอกกระมัง
“นายท่าน คุณชายรองกลับมาแล้วขอรับ!” บ่าวคนหนึ่งพลันวิ่งเข้ามาในห้องหนังสือ “ตอนนี้กำลังเปลี่ยนเสื้อผ้าอยู่ในโถง ดูเหมือนกำลังจะออกไปข้างนอกอีกแล้วขอรับ”
“อะไรนะ!” เซอร์ชิลต์คว้าไม้เท้าข้างกายอย่างรวดเร็ว ก่อนจะสาวเท้าลงไปชั้นล่างโดยไม่ฟังเสียงทัดทานของพ่อบ้าน
ทันทีก้าวเข้าโถงใหญ่ เซอร์ชิลต์ก็รู้สึกราวกับได้ยินเสียงหึ่งๆ ดังขึ้นในหัว...เขาเห็นมิสโซกำลังถอดเสื้อคลุมตัวหนาออก แล้วเปลี่ยนมาสวมเสื้อหนังตัวบางแทน ด้านหน้าเขามีเกราะอัศวินแวววาววางอยู่หนึ่งชุด บ่าวสองคนกำลังช่วยเขาแต่งตัวมือเป็นระวิง เตรียมจะสวมเกราะให้เขาเป็นลำดับสุดท้าย
“เมื่อวานเจ้าไปไหนมา!” เซอร์ชราตวาดเสียงดัง “แล้วตอนนี้จะไปไหนอีก”
“ท่านพ่อ โอกาสของพวกเรามาถึงแล้ว” มิสโซพูดอย่างตื่นเต้น “โอกาสที่จะได้เลื่อนขั้นจากอัศวินปลายแถวเป็นบารอน...หรืออาจไปได้ไกลถึงขั้นไวเคานต์ด้วยซ้ำ!”
เซอร์ชิลต์รู้สึกเหมือนเลือดในกายกำลังวิ่งพล่าน “ใครเป็นคนบอกเจ้า”
“ท่านฌัก แมดเดน เขาได้รับราชโองการลับจากพระราชา!”
แย่แล้ว เซอร์ชิลต์ก้าวถอยหลังไปสองก้าว รู้สึกเครียดถึงขีดสุด ฌัก แมดเดนคือบุตรชายคนโตของตระกูลแอลลาเฟียร์ ย่อมมีความเกี่ยวพันกับพระราชาทอว์ฟิคอย่างไม่ต้องสงสัย และใครๆ ก็รู้ว่าศัตรูที่ฝ่ายหลังคิดจะกำจัดที่สุดก็คือผู้ปกครองดินแดนตะวันตก เจ้าชายโรแลนด์ วิมเบิลดัน
สิ่งที่เขาไม่ต้องการให้เกิดที่สุดเกิดขึ้นจนได้ มิหนำซ้ำยังดูร้ายแรงกว่าที่เขาคิดไว้เสียด้วย
“เจ้า...รู้อะไรมาบ้าง”
“ท่านแมดเดนเรียกขุนนางส่วนใหญ่ในดินแดนตะวันตกไปที่ปราสาทของเขา แล้วประกาศราชโองการลายพระหัตถ์ของพระราชา ในนั้นเขียนว่าหากช่วยพระองค์ชิงป้อมปราการลองซองกลับมาได้ ทุกคนจะได้ที่ดินเพิ่มและได้เลื่อนตำแหน่งขึ้นอีกหนึ่งขั้น!” มิสโซดูราวกับยังติดอยู่ในบรรยากาศที่ฮึกเหิมก่อนหน้านี้ “ทั้งสุภาพสตรีมิเรียลแห่งตระกูลไวลด์โรส ท่านคาแวนแห่งตระกูลเมเปิลลีฟ และท่านเรมินาแห่งตระกูลวูล์ฟ ทุกคนล้วนประทับลายนิ้วมือประกาศตัวจะสู้เพื่อพระราชาทั้งนั้น ส่วนพวกขุนนางและอัศวินที่เหลือก็ตัดสินใจจะโค่นล้มการปกครองของตระกูลฮันนี่ซัคเคิลตามสี่ตระกูลใหญ่เช่นกัน”
โง่เง่าที่สุด มีหรือที่สี่ตระกูลใหญ่จะตัดสินใจเรื่องนี้ทันทีได้เพียงเพราะเอกสารฉบับเดียว เซอร์ชิลต์แอบถอนใจอย่างหดหู่ เจ้าลืมไปแล้วหรือว่าตอนที่ดยุกไรอันยังเป็นผู้ปกครองดินแดนตะวันตกอยู่ คนกลุ่มนี้เคยละเลยราชโองการของพระราชาวิมเบิลดันที่สามอย่างไร พวกเขากลับตัวกลับใจกลายเป็นคนจงรักภักดีตั้งแต่เมื่อไร
คำตอบมีเพียงหนึ่งเดียวเท่านั้น นี่คือการจัดฉากตั้งแต่ต้นจนจบ เพื่อให้พวกขุนนางเล็กๆ ที่เข้าประชุมหลงเชื่ออย่างไม่มีข้อสงสัย และยอมเป็นหน่วยกล้าตายให้คลื่นใต้น้ำกลุ่มนี้ แผนที่แน่นอนน่าจะถูกวางไว้ตั้งแต่เมื่อหลายเดือนก่อนแล้ว ดีไม่ดีสี่ตระกูลใหญ่อาจตกลงกันแล้วด้วยซ้ำว่าจะแบ่งผลประโยชน์หลังจบสงครามกันอย่างไร
เซอร์ชิลต์ขยับปากจะพูด แต่กลับพูดอะไรไม่ออก มิสโซไม่ใช่เฟร์ราน บุตรชายคนโต บางครั้ง เขาก็ไม่สามารถทัดทานอีกฝ่ายได้
“เจ้าสวมเกราะจะไปไหน” เซอร์ชราเงียบไปครู่ใหญ่จึงเอ่ยขึ้น
“ไปหาเกียรติยศและฐานันดร” มิสโซสวมเกราะที่ทำจากเหล็กกล้าอย่างดี “อัศวินแสงอรุณเป็นอัศวินอันดับหนึ่งแห่งดินแดนตะวันตกก็จริง ทว่าเกียรติยศของเขาก็ตกอยู่แค่กับตัวเขาเท่านั้น แต่ข้าไม่ใช่ ข้าจะนำเกียรติยศมาสู่พวกเราทั้งตระกูล ท่านพ่อ หลังจากจบเรื่องนี้แล้ว ท่านจะรู้ว่าข้าไม่ได้ด้อยไปกว่าพี่ใหญ่เลย”
ก็ถ้าพระราชาทอว์ฟิคสามารถกำจัดเจ้าชายโรแลนด์ได้จริง เจ้าก็พูดไม่ผิดหรอก ทว่ากองทัพของพระราชองค์ใหม่อยู่ไกลถึงเมืองหลวง ในขณะที่เจ้าชายโรแลนด์อยู่ใกล้เพียงเอื้อมเท่านั้น
“เจ้าลืมไปแล้วหรือว่าดยุกไรอันเคยพ่ายแพ้อย่างไร” เซอร์ชิลต์พูดเสียงขรึม
“แต่สถานการณ์ครั้งนี้ไม่เหมือนเดิมแล้ว พระราชาทรงส่งอาวุธที่ทำจากผงหิมะมาให้พวกเรา เหมือนอย่างที่เจ้าชายลำดับที่สี่ทรงใช้ก่อนหน้านี้ และท่านแมดเดนก็ยังบอกด้วยว่า พวกเขายังมีของดีกว่านี้อีก...ลองไม่มีข้อได้เปรียบด้านอาวุธเสียอย่าง เจ้าชายโรแลนด์จะทรงชิงป้อมปราการลองซองคืนไปได้หรือ” มิสโซเสียบดาบไว้ข้างเอว แล้วหันไปทำความเคารพบิดาว่า “การต่อสู้กำลังจะเริ่มแล้ว ท่านรอฟังข่าวดีจากข้าที่นี่เถอะ”
เมื่อเห็นบุตรชายคนที่สองเดินจากไป เซอร์ชิลต์ก็เขวี้ยงไม้เท้าลงพื้นอย่างแรง
“นายท่าน ท่าน...ไม่ห้ามเขาหรือขอรับ” พ่อบ้านเดินมาประคองเซอร์ชราที่สั่นไปทั้งร่าง พลางถามอย่างกังวล
“ห้ามเขาน่ะได้ แต่หากข้าทำแบบนั้น ตระกูลของข้าก็ต้องพบกับหายนะอย่างไม่ต้องสงสัย” เขาส่ายหน้าช้าๆ หากขุนนางที่เข้าร่วมการประชุม ‘ต่อต้านผู้ปกครอง’ ไม่ไปรวมพลที่จุดโจมตีตามนัดหมาย สี่ตระกูลใหญ่จะมองเขาอย่างไร ไม่ว่าจะโทษหลบหนีหรือโทษทรยศ ก็ล้วนร้ายแรงพอที่จะทำให้ตระกูลชิลต์ล่มสลายทั้งนั้น
“คิดในทางที่ดีสิขอรับ ไม่แน่ว่าสี่ตระกูลใหญ่อาจจะเป็นฝ่ายชนะก็ได้” พ่อบ้านปลอบ “อย่างไรเสีย เดือนแห่งปีศาจก็คงไม่สิ้นสุดลงเร็วๆ นี้ กว่าหิมะจะหยุดตกก็น่าจะอีกสองสามเดือนให้หลัง กว่ากองทัพของเจ้าชายลำดับที่สี่จะมาถึง ทัพใหญ่ของพระราชาอาจจะล้อมดินแดนตะวันตกไว้แล้วก็ได้”
หากเป็นเมื่อก่อน เขาก็คงคิดอย่างนั้น ทว่าหลังจากที่กลับมาจากเมืองชายแดนครั้งนั้น เขาก็มองเจ้าชายโรแลนด์เปลี่ยนไป ทั้งเฟร์ราน บุตรชายคนโตของเขา และท่านอกาธา ผู้มีพระคุณของตระกูลก็ล้วนอยู่ที่เมืองชายแดนทั้งนั้น
เขามองพ่อบ้านแล้วสั่งเสียงเฉียบว่า “เจ้ารีบนำข่าวนี้ไปบอกเจ้าชายโรแลนด์ที่เมืองชายแดนโดยด่วน หากประตูเมืองปิด ก็ไปหาคนเรือหรือชาวประมงที่ท่าเรือนอกเมืองเสีย จะใช้เงินฟาดหัวหรือใช้กำลังข่มขู่ก็ตามใจ ข้าไม่สนว่าเจ้าจะใช้วิธีไหน แต่เจ้าจะต้องเอาข่าวนี้ไปรายงานเจ้าชายให้ได้!”
………………………………...






[Go To Next Chapter]( ./356.md)