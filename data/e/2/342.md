##บทที่ 430 ‘ดวงดาวแห่งเหล็กกล้า’
หลังจากที่ลูเซียบรรลุนิติภาวะแล้ว เมืองชายแดนก็เข้าสู่เดือนสุดท้ายของฤดูหนาว
แต่การสิ้นสุดฤดูหนาวไม่ได้หมายถึงการสิ้นสุดเดือนแห่งปีศาจ หิมะจะยังคงตกหนักไปจนถึงฤดูใบไม้ผลิของปีถัดไป ส่วนเรื่องที่ว่ามันจะหยุดตกเมื่อไรนั้นขึ้นอยู่กับโชคชะตาสถานเดียว
จากประสบการณ์ในอดีต หากเดือนแห่งปีศาจสิ้นสุดลงในครึ่งเดือนแรกของฤดูใบไม้ผลิ พวกชาวเมืองก็จะต้องใช้ชีวิตอย่างยากลำบาก หากมันสิ้นสุดลงในครึ่งเดือนหลัง พวกเขาก็จะต้องใช้ชีวิตอย่างทรมาน หรือหากมันกินเวลาไปถึงเดือนที่สอง ต่อให้พวกเขารอดชีวิตมาได้ก็ไม่วายอยู่อย่างทุกข์ระทม
แต่นี่เป็นแค่ประสบการณ์เก่าๆ ของชาวเมืองชายแดนเท่านั้น
เพราะสถานการณ์ในปีนี้เปลี่ยนไปจากหน้ามือเป็นหลังมือแล้ว ต่อให้เดือนแห่งปีศาจกินเวลานานถึงปลายเดือนที่สองของฤดูใบไม้ผลิ คลังเสบียงก็ยังมีข้าวสาลีเพียงพอสำหรับทุกคน
แต่โรแลนด์ย่อมคิดไปไกลเกินกว่าแค่จะให้ทุกคนกินอิ่มนอนหลับแน่นอน ระยะนี้ เขานั่งวาดรูปหน้าโต๊ะทำงานพลางวางแผนการผลิตขั้นต่อไปอย่างกระปรี้กระเปร่าทุกวัน แผนของเขาแบ่งเป็นด้านทหารและด้านพลเรือน ส่วนแรกครอบคลุมแผนการก่อสร้างต่างๆ เช่นโรงงานผลิตอาวุธที่เพิ่งสร้าง โรงงานจักรยาน อู่ต่อเรือ และเรือปืน ส่วนอย่างหลังจะเป็นเรื่องการติดตั้งระบบน้ำ ระบบทำความร้อน และระบบไฟฟ้าในเขตที่อยู่อาศัยของชาวเมือง รวมถึงเรื่องเผยแพร่อุปกรณ์การเกษตรที่ทำจากเหล็กด้วย
คนที่ทำให้เขากระตือรือร้นได้ขนาดนี้ก็คือลูเซีย...หลังจากทดสอบพลังใหม่ของเธออย่างละเอียดแล้ว โรแลนด์ก็ตระหนักได้ในทันทีว่า อุปสรรคสุดท้ายของการผลิตเชิงอุตสาหกรรมได้ถูกทำลายลงแล้ว กำลังผลิตของเมืองชายแดนจะทยานสู่จุดสุดยอดใหม่ตามจำนวนประชากรที่เพิ่มขึ้น
อุปสรรคนี้ก็คือการจัดหาวัตถุดิบนั่นเอง
การถลุงแร่ในยุคสมัยใหม่ถือเป็นศาสตร์ที่ซับซ้อน และปริมาณการผลิตเหล็กกล้าก็เป็นหนึ่งในปัจจัยวัดระดับความเจริญของประเทศอุตสาหกรรมที่สำคัญที่สุด แต่โรแลนด์ยังขาดความรู้ด้านนี้อยู่มาก เป็นเหตุให้ประสิทธิภาพการถลุงเหล็กของเมืองชายแดนไม่ดีเท่าที่ควร นอกจากวิทยาการจะไม่ล้ำยุคแล้ว ปริมาณการผลิตก็ยังเทียบไม่ได้กับโรงถลุงเหล็กของพวกพ่อค้าแร่ด้วยซ้ำ เมื่อแร่เหล็กถูกหลอมในเตาตั้งจนกลายเป็นเหล็กดิบแล้ว ส่วนที่มีคุณภาพดีจะถูกส่งไปผลิตเครื่องจักรไอน้ำ ในขณะที่ส่วนที่มีคุณภาพแย่จะถูกส่งไปให้อันนาหลอมเป็นเหล็กกล้า ซึ่งขั้นตอนนี้ก็อยู่เหนือการควบคุมอย่างสิ้นเชิง ปริมาณคาร์บอนที่อยู่ในเหล็กมีทั้งสูงและต่ำ บางครั้ง วัตถุดิบคุณภาพพอใช้พวกนี้ก็อาจต้องใช้เวลาหลอมเป็นวันๆ เพื่อให้ได้ผลผลิตเพียงสองถึงสามรถม้าเท่านั้น ซึ่งถือเป็นการจำกัดกำลังการผลิตของโรงงานผลิตเครื่องจักรไอน้ำอย่างร้ายแรง
แม้เตาชนิดพิเศษของอันนาจะสามารถเปลี่ยนเหล็กดิบคุณภาพแย่ให้เป็นเหล็กกล้าที่มีคุณภาพแน่นอนได้ แต่ปริมาณของมันก็พอใช้แค่ผลิตอาวุธเท่านั้น แม้ในฤดูใบไม้ร่วงจะยังพอสนองความต้องการของเมืองชายแดนได้ แต่พอฤดูหนาวมาถึงแล้วมีการขยายกองทัพไปสองครั้ง กอปรกับมีการทดลองผลิตปืนใหญ่และปืนชนิดใหม่เพิ่มขึ้นอีก เหล็กกล้าที่มีจึงเริ่มร่อยหรอลงทุกวัน
ทว่าการพัฒนาพลังของลูเซียเปรียบประดุจยาบำรุงกำลัง ความสามารถในการแยกธาตุแบบเฉพาะเจาะจงของเธอช่วยให้เขาคัดส่วนประกอบที่ไม่พึงประสงค์ในวัตถุดิบทิ้งได้อย่างง่ายดาย ทั้งยังช่วยควบคุมอัตราส่วนของธาตุชนิดต่างๆ ในขั้นตอนการหลอมได้ ทำให้เหล็กกล้าหลอมเหลวในแต่ละเตาสามารถคงคุณภาพไว้ในระดับที่น่าพอใจ
แค่มีอันนากับลูเซีย เมืองชายแดนก็ยกระดับการถลุงเหล็กได้หลายเท่าในพริบตา
โรแลนด์ให้อันนาหยุดงานอื่นชั่วคราว แล้วหันมาสร้างเตายักษ์รุ่นใหม่เพื่อการนี้โดยเฉพาะ
เตาตัวใหม่มีขนาดใหญ่กว่าเตาที่เคยออกแบบให้เธอใช้ก่อนหน้านี้ถึงสิบกว่าเท่า มันยาวห้าสิบเมตร กว้างสิบเมตร และสูงเกือบสี่เมตร ดูเผินๆ เหมือนสระว่ายน้ำยาวๆ ทว่าแท้จริงแล้วแทบไม่มีอะไรต่างไปจากเตารุ่นเก่าเลย มันยังคงเป็นกล่องเหล็กที่ไม่มีระบบทำความร้อน และยังต้องพึ่งไฟสีดำของอันนาเหมือนเดิม เพียงแต่ครั้งนี้มันจะฝังอยู่ในดิน และอาศัยดินมารับแรงดันของเหล็กหลอมเหลวที่กระทำต่อผนังทั้งสี่ด้าน ตรงกลางมีทางเดินหนึ่งทางสำหรับให้อันนาใช้หลอมเหล็กทั้งสองด้านพร้อมกัน
ข้อดีของมันมีเพียงอย่างเดียวเท่านั้น นั่นก็คือขนาดอันมหึมา...หากยังถลุงเหล็กด้วยวิธีเดิมล่ะก็ นอกจากจะต้องเสียหินปูนที่ใช้ในการแยกสารเจือปนไปมากโขแล้ว เขายังต้องเสียเวลาทำความสะอาดสารเจือปนอีก จะใส่หรือผสมวัตถุดิบก็ยุ่งยากไปหมด ดังนั้นจึงไม่สามารถถลุงในปริมาณมากได้ แต่ตอนนี้เขาไม่ต้องกังวลเรื่องพวกนี้อีกต่อไป ขอแค่ใส่เหล็กดิบลงไปหลอม แล้วให้ลูเซียกำจัดส่วนของเสียอย่างฟอสฟอรัสและกำมะถันทิ้งก็เป็นอันเสร็จ
โรแลนด์ตั้งใจจะสร้างเตาใหม่ขึ้นมาอีกชุด เตาชุดนี้จะทำหน้าที่หลอมครั้งแรกโดยไม่สนใจเรื่องคุณภาพเหมือนเตาปล่องและเตาตั้งรุ่นเก่า ขอแค่ละลายแร่ให้เป็นก้อนเหล็กสี่เหลี่ยมได้ก็พอแล้ว จากนั้น เหล็กพวกนี้จะถูกนำไปหลอมในเตาชนิดใหม่เป็นครั้งที่สอง เหล็กหลอมเหลวที่พร้อมขึ้นรูปแล้วจะไหลผ่านทางออกไปยังแม่พิมพ์ซึ่งอยู่ต่ำกว่า และจับตัวกันเป็นก้อนวัตถุดิบที่พร้อมใช้งาน...ต่อไป โรงงานผลิตเครื่องจักรไอน้ำก็จะผลิตเครื่องจักรไอน้ำจากเหล็กกล้าได้ และจะนำพาแหล่งพลังงานที่ทรงพลังยิ่งขึ้นมาสู่เมืองชายแดน
โรแลนด์เรียกเตาชนิดใหม่นี้ว่า ‘ดวงดาวแห่งเหล็กกล้า’
หากอันนาสร้างมันเสร็จแล้ว ดวงดาวแห่งเหล็กกล้าเริ่มใช้งานอย่างเป็นทางการเมื่อไร ปริมาณการผลิตเหล็กกล้าของเมืองชายแดนก็จะเพิ่มขึ้นไม่ต่ำกว่าสิบเท่า
หรือพูดอีกอย่างก็คือ นี่คือพื้นฐานของแผนการผลิตครั้งใหญ่ครั้งนี้โดยแท้
นอกจากนี้ งานทดลองผลิตอาวุธเบาชนิดใหม่ก็เริ่มเป็นรูปเป็นร่างขึ้นแล้วเช่นกัน
โรแลนด์พบว่าความคิดแรกของตัวเองยังไม่ค่อยเหมาะสมนัก เขาออกแบบอาวุธต้นแบบหลายกระบอกโดยยึดหลักการของปืนยาวอัตโนมัติแบบใช้ก๊าซในยุคหลัง...หรือพูดง่ายๆ ก็คือ อาวุธอัตโนมัติเหล่านี้อาศัยก๊าซแรงดันสูงบางส่วนที่เกิดจากการยิงกระสุนมาคัดปลอกกระสุนทิ้งและป้อนกระสุนใหม่ใส่รังเพลิง เพื่อทำขั้นตอนการบรรจุกระสุนที่สมบูรณ์
งานนี้ดำเนินมาเป็นเวลากว่าครึ่งเดือนแล้ว อันที่จริงก็ไม่มีอะไรยุ่งยาก เพียงแต่ต้องทดสอบชิ้นส่วนแต่ละชิ้นซ้ำไปซ้ำมาว่าสามารถใช้งานได้จริงหรือไม่เท่านั้น เขาไม่ได้อ้างอิงโครงสร้างของปืนยาวกระบอกใดในความทรงจำ เพราะแค่รู้หลักการทำงานของมันแล้วทดลองซ้ำๆ ก็น่าจะประกอบอาวุธที่พอใช้งานได้แล้ว
ซึ่งปัญหาก็อยู่ที่ตรงนี้
อาวุธต้นแบบที่ประกอบออกมาไม่เพียงแต่หยาบและเทอะทะเท่านั้น ทว่ามันยังมีชิ้นส่วนมากถึงเกือบร้อยชิ้น และแต่ละชิ้นก็ต้องอาศัยอันนาเป็นคนแปรรูปทั้งสิ้น โดยเฉพาะอย่างยิ่งชิ้นส่วนขนาดเล็กอย่างสปริง เข็มแทงชนวน และลูกสูบ ซึ่งดูจากสภาพเครื่องมือกลที่มีอยู่ตอนนี้แล้วคงไม่สามารถผลิตทีละมากๆ ได้แน่ หากจะเปลี่ยนปืนยาวลูกโม่ที่ทหารใช้อยู่เป็นอาวุธอัตโนมัติทั้งหมด อันนาก็ต้องรับภาระหนักขึ้นไปอีก และปืนรุ่นเดิมที่เข้าสู่กระบวนการผลิตไปแล้วก็จะพลอยสูญเปล่าไปด้วย
นอกจากนี้ หากทหารทุกคนเปลี่ยนมาใช้อาวุธอัตโนมัติล่ะก็ เขาก็ต้องผลิตกระสุนเพิ่มอีกจำนวนมหาศาลอย่างไม่ต้องสงสัย เดิมทีโรแลนด์ไม่ได้สนใจเรื่องนี้เท่าไรนัก เพราะเขาคิดว่าปัญหานี้สามารถแก้ได้ด้วยการเพิ่มแรงงานการผลิต ทว่าไม่นานนักเขาก็พบว่า หากอาวุธชนิดใหม่เข้าสู่กระบวนการผลิตเชิงอุตสาหกรรมเมื่อไร มันก็จะกลืนผลผลิตทั้งหมดจากโรงงานผลิตกรดทันที
ส่วนปัญหาเล็กๆ ที่มักเกิดขึ้นบ่อยๆ อย่างปลอกกระสุนค้างหรือเหนี่ยวไกไม่ได้นั้นไม่ใช่เรื่องสำคัญเลย
เขาใคร่ครวญดีแล้วจึงล้มเลิกความคิดที่จะใช้อาวุธอัตโนมัติ ทว่าการเพิ่มแสนยานุภาพของกองทัพก็ยังเป็นเรื่องเร่งด่วนที่ไม่อาจหลีกเลี่ยงได้ ดังนั้น เขาจึงเบนความสนใจไปที่อาวุธที่สามารถยิงติดต่อกันได้อีกชนิดแทน
นั่นก็คือปืนกลหนัก
หากใช้ทหารยี่สิบถึงห้าสิบคนต่อปืนกลหนักหนึ่งกระบอก ปริมาณอาวุธทั้งหมดก็จะลดลงอย่างมหาศาล ปัญหาน่าหนักใจสองเรื่องก็จะคลี่คลายลงอย่างง่ายดาย ปืนกลหนักก็สามารถใช้ก๊าซบรรจุกระสุนได้เช่นกัน มิหนำซ้ำยังมีโครงสร้างใกล้เคียงกับอาวุธต้นแบบที่กำลังทดลองผลิตอยู่ด้วย แค่ดัดแปลงเล็กน้อยก็น่าจะนำมาทดสอบได้แล้ว และหากเพิ่มขนาดให้ใหญ่ขึ้นอีกนิด เขาก็ไม่จำเป็นต้องออกแบบชิ้นส่วนให้ละเอียดเลย เรียกได้ว่าลดความยุ่งยากไปได้เยอะทีเดียว
………………………………….




[Go To Next Chapter]( ./343.md)