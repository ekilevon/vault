##บทที่ 321 กฎหมายเมืองชายแดน
โรแลนด์ตื่นเพราะความหนาวตั้งแต่เช้าตรู่ เขามุดออกมาจากผ้าห่มที่เย็นเฉียบ หยิบเสื้อขนแกะมาคลุม แล้วจุ่มเท้าทั้งสองข้างลงในถังน้ำอุ่น
นี่ล่ะอภิสิทธิ์พิเศษเฉพาะเจ้าชาย...ทุกๆ เช้า สาวใช้จะยกน้ำร้อนมาวางไว้ข้างเตียงเขา พร้อมกับผ้าสะอาดและนมร้อนๆ วิธีนี้ช่วยเพิ่มความอบอุ่นให้ร่างกายเขาได้อย่างรวดเร็ว
แน่นอนว่า หากเทียบกับขุนนางทั่วไปที่มักเรียกผู้หญิงมาให้ความอบอุ่นล่ะก็ เขาก็คิดว่าตัวเองสำรวมมากแล้ว เดิมทีเจ้าชายลำดับที่สี่ก็ตั้งใจพาไทร์มาเพราะเหตุผลนี้เช่นกัน แต่ยังไม่ทันได้เสพสมก็หมดลมหายใจไปเสียก่อน โรแลนด์ไม่ชอบธรรมเนียมนี้ จึงให้สาวใช้อาวุโสมากประสบการณ์มารับตำแหน่งนี้แทนไทร์ และนั่นก็เป็นการตัดสินใจที่ถูกต้องที่สุด เพราะแม้เวลานี้มีแม่มดมาอยู่ในปราสาทมากมาย เธอก็ยังดูแลความเรียบร้อยทั้งภายในและภายนอกปราสาทได้อย่างไม่ขาดตกบกพร่อง
ไฟในเตาผิงดับไปนานแล้ว คงเหลือไว้เพียงขี้เถ้าสีขาว ลมเย็นพัดลอดช่องหน้าต่างด้านหลังเข้ามาจนหนาวไปถึงกระดูก ไม่น่าเชื่อเลยว่าตอนนี้ยังเป็นฤดูใบไม้ร่วงอยู่ โรแลนด์เช็ดเท้าแห้งแล้วก็ใช้น้ำอุ่นอีกอ่างล้างหน้าบ้วนปาก จากนั้นจึงเดินไปปิดหน้าต่างที่เปิดมาตลอดคืน
แม้คนในยุคนี้จะนิยมใช้เตาผิงอย่างแพร่หลาย ทว่าเขายังกลัวพิษจากคาร์บอนมอนอกไซด์อยู่ ดังนั้นจึงแง้มหน้าต่างช่องเล็กๆ ไว้ทุกคืน ครึ่งคืนแรกยังถือว่าอบอุ่นอยู่ แต่พอเช้าตรู่ ฟืนถูกเผาหมดแล้ว อุณหภูมิในห้องก็แทบไม่ต่างจากนอกห้องเลย
ต้องรีบหาวิธีแก้ปัญหานี้เสียแล้ว โรแลนด์คิด มิฉะนั้นเขาคงไม่มีโอกาสได้นอนตื่นสายแน่ๆ
หลังจากกินมื้อเช้าเสร็จ เขาก็พาไนติงเกล หัวหน้าอัศวิน และองครักษ์จำนวนหนึ่งไปตรวจพื้นที่เขตกำแพงเมืองตามปกติ
พื้นที่ตรงกลางระหว่างกำแพงเมืองใหม่กับกำแพงเมืองเก่าเป็นทุ่งกว้าง ซึ่งตอนนี้กลายเป็นสีขาวโพลนไปแล้ว เวลาเดินบนหิมะหนาๆ โรแลนด์จะได้ยินเสียงสวบๆ ดังมาจากใต้รองเท้า
เหนือศรีษะขึ้นไปเป็นท้องฟ้าสีเทาอ่อน เกล็ดหิมะเย็นๆ ปลิวเข้าคอเสื้อเขาเป็นบางคราว เขารู้ว่าอากาศแบบนี้จะคงอยู่ไปจนฤดูใบไม้ผลิปีหน้า...หรืออาจจะนานกว่านั้น
“สถานการณ์ที่แนวป้องกันเป็นอย่างไรบ้าง”
“ดีกว่าครั้งก่อนมากพ่ะย่ะค่ะ” สีหน้าของคาร์เตอร์แลดูผ่อนคลาย “ทหารส่วนใหญ่ในกองทัพที่หนึ่งเคยผ่านประสบการณ์ทำสงครามมาแล้ว ยิ่งตอนนี้มีปืนยาวลูกโม่ใช้แล้วก็ยิ่งสบายใหญ่ แค่จัดคนเฝ้าไว้สิบคนต่อทุกๆ หนึ่งร้อยเมตร ก็ควบคุมสัตว์อสูรที่อยู่ด้านล่างได้แล้วพ่ะย่ะค่ะ นอกจากนี้ กำแพงเมืองใหม่ก็สูงกว่ากำแพงหินเดิมถึงครึ่งเมตร พันธุ์หมาป่าจึงกระโดดขึ้นมาได้ลำบาก เวลานี้เลยกลายเป็นเป้าฝึกยิงของทหารไปโดยปริยาย ตราบใดที่ยังไม่มีพันธุ์ผสมบุกเข้ามา สัตว์ประหลาดพวกนี้ก็ไม่มีทางทะลวงแนวป้องกันได้แน่นอนพ่ะย่ะค่ะ”
“เช่นนั้นก็ดี”
โรแลนด์เดินขึ้นกำแพงเมือง เหล่าทหารที่ยืนยืดอกเชิดหน้าพากันทำความเคารพเขาไปตลอดทาง ลำพังแค่ความขันแข็งนี้ ก็ต่างจากกองพลเรือนในอดีตมากแล้ว แม้ตอนนั้นทุกคนจะยืนแทงทวนอย่างเป็นระเบียบอยู่บนกำแพง แต่นั่นเป็นแค่พฤติกรรมที่เกิดจากความเคยชินตอนฝึกซ้อมเท่านั้น ดวงตาของพวกเขาเต็มไปด้วยความงุนงง ท่าทางแข็งทื่อ หากสังเกตดีๆ จะเห็นว่าหลายๆ คนกำลังขาสั่นด้วย
แต่เวลานี้ ดวงตาของพวกเขาเต็มไปด้วยความมั่นใจ หลังจากทำความเคารพเจ้าชายแล้ว พวกเขาก็เลื่อนสายตาไปด้านหน้าเพื่อสังเกตการณ์สนามรบต่อ
โรแลนด์เดินเลียบกำแพงเมืองไปทางฝั่งป่าเร้นลับ บริเวณนี้ดูคึกคักมากทีเดียว
ที่นี่เป็นเขตบ้านพักชั่วคราวของทาสและผู้อพยพ หากมองจากกำแพงลงไป จะเห็นเนินดินเส้นยาวเรียงขนานกันไปเรื่อยๆ คล้ายกับคลื่นน้ำที่กระเพื่อมขึ้นๆ ลงๆ ด้านในเนินดินที่นูนขึ้นมาแต่ละเส้นเป็นห้องสิบกว่าห้อง โครงสร้างของมันไม่ต่างจากบ้านถ้ำเท่าไรนัก กำแพงดินหนาๆ ช่วยรักษาอุณหภูมิภายในห้องได้อย่างดี ยิ่งเมื่อมีเตียงเตาที่ให้ความอบอุ่นได้อย่างอัศจรรย์ด้วยแล้ว แค่ห่มผ้าอีกสักผืนก็หายหนาวเป็นปลิดทิ้ง
พื้นที่อยู่อาศัยทั้งหมดถูกแบ่งออกเป็นสองส่วนใหญ่ๆ ส่วนที่อยู่ติดกับกำแพงเมืองเรียกว่าเขตตะวันตก เป็นที่อยู่ของผู้อพยพ ส่วนเขตตะวันออกซึ่งอยู่ห่างจากกำแพงเมืองออกไปเป็นที่อยู่ของทาส
สำนักงานเมืองจะส่งเจ้าหน้าที่มาแจกอาหารและถ่านไม้ที่นี่ทุกวัน ผู้อพยพจะต้องช่วยงานพลาธิการของกองทัพที่หนึ่งซึ่งทำหน้าที่ป้องกันกำแพงเมืองเป็นการตอบแทน ส่วนพวกทาสนั้นตุนข้าวสาลีไว้มากพออยู่แล้ว คนส่วนใหญ่จึงไม่ค่อยอยากออกจากบ้านอันอบอุ่นเท่าไรนัก แต่ก็มีคนหัวใสบางคนออกไปทำงานเบ็ดเตล็ดนอกบ้านเพื่อหารายได้เสริมให้ตัวเองเช่นกัน
ทันใดนั้น เสียงคนทะเลาะกันอย่างรุนแรงก็ดังมาจากรอยต่อระหว่างเขตตะวันตกและเขตตะวันออก โรแลนด์หันไปมองตามเสียง ก็เห็นคนกลุ่มใหญ่กำลังยืนแหกปากทะเลาะกันอยู่บนถนนในเขตที่พักอาศัย หนึ่งในนั้นสวมเครื่องแบบสีน้ำเงินขาว ดูเหมือนจะเป็นเจ้าหน้าที่ของสำนักงานเมือง ไม่นานนัก การโต้เถียงก็ยกระดับกลายเป็นการต่อยตี คนสองกลุ่มตะลุมบอนกันอย่างดุเดือด สถานการณ์สับสนอลหม่านไปหมด
“ฝ่าบาท” คาร์เตอร์เรียกเขา
“พวกเราไปดูกันเถอะ” โรแลนด์พยักหน้า
ทุกคนเดินทางมายังจุดเกิดเหตุ หัวหน้าอัศวินรีบกระตุ้นม้านำหน้า พุ่งเข้าไปกลางกลุ่มคนที่กำลังชกต่อยกันทันที เพียงไม่กี่อึดใจ คนที่เป็นตัวตั้งตัวตีก็ล้มลงกับพื้น เหล่าองครักษ์ของโรแลนด์ต่างชักดาบ ตะโกนสั่งให้ทุกคนหยุด สถานการณ์จึงสงบลงอย่างรวดเร็ว
พอเห็นผู้ปกครองเมืองชายแดนมา คนทั้งสองกลุ่มก็คุกเข่าลงกับพื้น
“เจ้าชื่ออะไร” โรแลนด์นิ่วหน้ามองไปทางเจ้าหน้าที่สำนักงานเมืองที่ถูกต่อยหน้าไปสองหมัด “เกิดอะไรขึ้น ใครเป็นคนเริ่มก่อน”
“ทูลฝ่าบาท กระหม่อมชื่อโคยา ฮาวิส” เขากุมหน้าพูด “เจ้าคนอพยพสารเลวที่สวมเสื้อผ้าป่านสีน้ำตาลนั่นลงมือก่อนพ่ะย่ะค่ะ! กระหม่อมกำลังแจกอาหารอยู่ดีๆ เขาก็กระโจนเข้ามาราวกับสุนัขบ้าพ่ะย่ะค่ะ”
ผู้อพยพที่โคยาชี้นิ้วใส่เงยหน้าขึ้นมาว่า “ฝ่าบาท เรื่องราวไม่ได้เป็นเช่นที่เขาทูลพ่ะย่ะค่ะ คนพวกนี้กับพวกทาสรวมหัวกันรีดไถพวกกระหม่อม พวกเขาเก็บเงินค่าข้าวต้มข้าวสาลีกับพวกกระหม่อม ทั้งๆ ที่ฝ่าบาทเคยตรัสตอนที่รับพวกกระหม่อมมาอยู่ที่นี่ว่า ฝ่าบาทไม่ทรงคิดเงินค่าของพวกนี้!”
โรแลนด์ประหลาดใจเล็กน้อย สำนักงานเมืองคัดผู้อพยพจากดินแดนตะวันออกไปแล้วรอบหนึ่ง ช่างฝีมือ คนที่มีความสามารถพิเศษ และคนที่รู้หนังสือล้วนถูกย้ายไปอยู่เขตวงแหวนชั้นในหมดแล้ว ตามหลักแล้ว ที่นี่น่าจะเหลือแต่ชาวบ้านธรรมดาเท่านั้น ทว่าน้ำเสียงและการใช้คำของเขากลับฟังดูไม่เหมือนชาวบ้านแม้แต่น้อย
หากเทียบกันแล้ว เจ้าหน้าที่สำนักงานเมืองที่เอาแต่พ่นวาจาดูหมิ่นอย่างคำว่าสารเลวหรือสุนัขบ้าคนนั้นก็ช่างน่าผิดหวังเหลือเกิน เขามีทั้งชื่อและนามสกุล...ดูท่าคงเป็นอัศวินเก่าของดยุกไรอัน
“ข้าเคยสัญญาไว้เช่นนั้นจริงๆ...ก่อนที่จะรับพวกเจ้าเข้าเมืองชายแดนอย่างเป็นทางการ ข้าจะให้ข้าวต้มข้าวสาลีและที่อยู่อาศัยแก่พวกเจ้าโดยไม่เก็บค่าใช้จ่ายใดๆ” โรแลนด์พูดย้ำต่อหน้าผู้อพยพทั้งหมด “และเวลานี้ สัญญาที่ว่านั้นก็ยังมีผลอยู่!”
“ฝ่าบาททรงเมตตา!”
“เจ้าชายทรงพระเจริญ!”
“ขอบพระทัยฝ่าบาท!”
ผู้อพยพพากันโขกศีรษะร้องเสียงขรม
ส่วนโคยานั้นถึงกับหน้าเปลี่ยนสีภายในพริบตา
“แต่ว่า การทำร้ายร่างกายในเขตปกครองของข้าถือเป็นเรื่องผิดกฎหมาย โดยเฉพาะอย่างยิ่งการทำร้ายร่างกายเจ้าหน้าที่สำนักเมือง” โรแลนด์ส่งสัญญาณให้องครักษ์ “คุมตัวผู้อพยพและทาสที่ก่อเรื่องไปที่ปราสาทข้า ข้าจะตัดสินเรื่องนี้ด้วยตัวเอง”
เขาหยุดไปเล็กน้อย ก่อนจะหันไปมองโคยาอย่างสนใจ “แล้วก็ ข้าอยากถามเจ้าด้วยว่า เหตุใดจึงมีการเก็บเงินค่าข้าวต้มข้าวสาลีได้”
........................................




[Go To Next Chapter]( ./234.md)