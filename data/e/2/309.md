##บทที่ 397 สำรวจ
พอโรแลนด์รู้เรื่องเข้าก็สะดุ้งโหยง
เขาไม่เสียเวลาถามรายละเอียดมาก แต่รีบตามลีฟมาที่สวนดอกไม้หลังปราสาททันที เวลานั้น ไลต์นิ่งกำลังขนศพปีศาจลงจากหลังเมซีอยู่
“ฝ่าบาท พวกเราชนะแล้วเพคะ!” พอเห็นเจ้าชาย สาวน้อยก็กระโดดใส่อ้อมอกเขาทันที “พวกเราชนะปีศาจแล้ว!”
“ไม่มีใครได้รับบาดเจ็บใช่หรือไม่”
“ไม่มีเพคะ ทุกคนปลอดภัยดี” เธอเงยหน้าขึ้น ดวงตาคู่นั้นเปล่งประกายเป็นเชิงว่า ‘ชมหม่อมฉันสิเพคะ’ หากเธอมีหางล่ะก็ ป่านนี้คงกระดิกรัวไปแล้ว
โรแลนด์ถอนหายใจ พอเห็นอีกฝ่ายแสดงสีหน้าแบบนั้น เขาก็ไม่อยากตำหนิเธอว่าทำไมเห็นปีศาจแล้วถึงไม่รีบกลับมารายงานก่อน สุดท้ายเลยได้แต่ปล่อยผ่านไป “ไม่มีใครบาดเจ็บก็ดีแล้ว ว่าแต่...เรื่องราวเป็นมาอย่างไรกันแน่”
หลังจากฟังคนทั้งสามแย่งกันเล่าเรื่องจนจบ เขาก็เข้าใจเหตุการณ์ที่เกิดขึ้นอย่างคร่าวๆ
การต่อสู้ของพวกเธอดูเหมือนไม่อันตรายก็จริง แต่แท้จริงแล้วเต็มไปด้วยความเสี่ยงมากมาย หากไม่ใช่เพราะเมซีฝืนรับลำแสงไว้ได้ หรือพวกปีศาจมีวิธีดิ้นหลุดจากเถาวัลย์ของลีฟล่ะก็ ผลสุดท้ายจะเป็นอย่างไรก็ไม่รู้
“คราวหน้าอย่าทำอะไรเสี่ยงๆ แบบนี้อีก” ไนติงเกลเผยตัวออกมาอย่างอดรนทนไม่ไหว “มีซิลเวียอยู่ทั้งคน ศัตรูจะหนีไปไหนได้ เรื่องสู้กับปีศาจพวกนี้ปล่อยให้เป็นหน้าที่พวกข้าเถอะ”
“แต่พวกข้าก็ชนะแล้วนี่” ไลต์นิ่งห่อปาก
“นั่นเพราะโชคช่วยต่างหาก ก่อนที่จะสู้กับศัตรู เจ้ารู้ล่วงหน้าหรือว่าเมซีจะถูกโจมตี” ไนติงเกลพูดอย่างไม่รักษาน้ำใจ “ที่ข้าสอนเจ้ายิงปืน ก็เพราะต้องการให้เจ้าช่วยปกป้องพวกพี่น้องในยามคับขัน ไม่ใช่ให้เจ้าพาพวกนางไปเสี่ยงอันตราย!”
“อืม...” ไลต์นิ่งคอตก “ข้าเข้าใจแล้ว”
“เจ้าก็อีกคน” ไนติงเกลหันไปมองเมซี “รู้ทั้งรู้ว่าเวลาแบบนี้ต้องรีบกลับมาแจ้งข่าว ก็ยังบ้าจี้ไปกับนางได้ ถ้าคราวหน้าเจ้ายังทำผิดซ้ำอีก ก็อย่าหวังจะได้ปลาแห้งจากข้าแม้แต่ชิ้นเดียว!”
“จิ๊บ...” เมซีก็คอตกเช่นกัน
มิเสียทีที่เป็นแม่มดสายต่อสู้ที่แข็งแกร่งที่สุดของเมืองชายแดนจริงๆ โรแลนด์มองไนติงเกลอย่างชื่นชม “เอาล่ะ คราวหน้าอย่าทำอีกแล้วกัน แล้วก็ไปเรียกทิลลีกับอกาธามาหาข้าด้วย พวกเราจะทำการสำรวจของฝากจากศัตรูกัน”
...
ในห้องใต้ดินในปราสาท ศพสองศพนอนราบอยู่บนพื้นหินอันเย็นเยียบ...ปีศาจถูกจับถอดเสื้อผ้าจนล่อนจ้อน เครื่องแต่งกายที่ขาดวิ่นและของพกพาของพวกเขาถูกวางเรียงอยู่อีกด้านอย่างเป็นระเบียบ
“นี่น่ะหรือศัตรูที่พวกเราต้องเจอในสงครามแห่งโชคชะตา” ทิลลีปิดจมูกว่า
“ดูๆ แล้วก็ไม่ได้แกร่งกว่าคนธรรมดาสักเท่าไรนี่” แอชเชสเบะปาก
อกาธาหน้าขรึม “อย่าดูถูกพวกเขาเป็นอันขาด ปีศาจทุกคนคือคู่ต่อสู้ที่ร้ายกาจ ไม่ว่าพวกเขาจะมีพลังวิเศษหรือไม่ แม้แต่สุดยอดอมนุษย์ก็ยังสวมหินอาญาสิทธิ์ไปสู้กับปีศาจระดับสูงเลย” เธอขมวดคิ้วมองโรแลนด์ “พวกเขาปรากฏตัวขึ้นใกล้ๆ เมืองชายแดนจริงๆ หรือ”
“เอ่อ ก็ประมาณนั้น เห็นลีฟบอกว่า พวกเขาอยู่ห่างจากกำแพงเมืองชายแดนไม่ถึงหนึ่งกิโลเมตรเท่านั้น” โรแลนด์พยักหน้าพลางพิจารณาศพที่อยู่ตรงหน้าอย่างละเอียด
พวกเขามีรูปร่างใหญ่โต ส่วนสูงไม่ต่ำกว่าสองเมตร แขนขาทั้งสี่แข็งแรง ผิวออกสีเขียวอ่อน หนึ่งในนั้นร่างกายผิดรูปไปมาก ช่องอกทั้งหมดยุบลงไป อวัยวะภายในล้นออกมาจากรอยแยกที่ช่องท้องคล้ายกับถูกรถขนปูนทับ พอคิดถึงเหตุการณ์ที่ไลต์นิ่งเล่ามา โรแลนด์ก็นึกภาพออกทันทีว่าแรงปะทะในตอนนั้นรุนแรงแค่ไหน
ส่วนอีกศพสภาพดีกว่ามาก อย่างน้อยด้านหน้าก็ยังดูสมบูรณ์อยู่ ตามเนื้อตัวมีรูอยู่สองแห่ง เลือดสีน้ำเงินยังไหลออกมาจากรูพวกนั้นจนกระทั่งตอนนี้...ไลต์นิ่งยิงกระสุนใส่ศัตรูสี่นัด ถูกเป้าหมายไปสองนัด หนึ่งในสองนัดนั้นยิงเข้าช่องอกจังๆ แน่นอนว่าต้องเป็นนัดปลิดชีพอย่างไม่ต้องสงสัย
สีเลือดที่แตกต่างไม่ใช่เรื่องประหลาดแต่อย่างใด ที่เลือดมนุษย์มีสีแดงก็เพราะมีเฮโมโกลบินคอยลำเลียงออกซิเจนอยู่ แต่อีกฝ่ายไม่ได้หายใจด้วยออกซิเจน ดังนั้นเลือดจะมีสีอะไรก็ไม่น่าแปลกใจทั้งนั้น
ส่วนโครงกระดูกที่ใหญ่โตนั้นก็ไม่แปลกอะไรเช่นกัน เพราะมันต้องแบกรับร่างกายที่กำยำ และยังต้องรองรับภาระที่เกิดจากเรี่ยวแรงอันมหาศาลด้วย
สิ่งเดียวที่ทำให้โรแลนด์รู้สึกแปลกใจก็คือ แม้ปีศาจทั้งสองจะมีลักษณะใกล้เคียงกับมนุษย์มาก แต่พวกเขากลับไม่มีอวัยวะสืบพันธุ์
“พวกเขา...แพร่พันธุ์กันอย่างไร” เขาถามอกาธาอย่างสงสัย “ปีศาจไม่มีเพศหรือ”
“เท่าที่ข้ารู้มา พวกเขาไม่มีเพศจริงๆ” ฝ่ายหลังส่ายหน้าว่า “วิธีแพร่พันธุ์ของปีศาจยังคงเป็นปริศนามาตลอด เพราะพวกเราไม่สามารถเข้าใกล้หอคอยแห่งหมอกแดงได้ บางคนคิดว่าปีศาจเกิดจากการก่อตัวของหมอกในหอคอย แต่สถาบันไม่เห็นด้วยกับข้อสันนิษฐานนี้ เพราะในช่วงระยะเวลาหลายร้อยปีที่ทำสงครามกับปีศาจมานี้ มีคนจำนวนไม่น้อยสังเกตเห็นการพัฒนาของปีศาจ”
“พัฒนาหรือ” แอชเชสขมวดคิ้วถาม “หมายความว่าอย่างไร”
“ตอนที่ปีศาจบางกลุ่มซึ่งเคยถูกแม่มดโจมตีอย่างหนักปรากฏตัวขึ้นในสงครามอีกครั้งนั้น ลักษณะของพวกเขาเปลี่ยนแปลงไป แต่พวกเรารู้ว่าพวกเขาเป็นปีศาจกลุ่มเดิมเพราะรอยแผลเก่าของพวกเขา...เรื่องนี้อาจพออธิบายได้ว่า ปีศาจระดับสูงไม่ได้เกิดขึ้นเองตามธรรมชาติ แต่เกิดจากการก้าวผ่านอุปสรรคจากการทำสงครามครั้งแล้วครั้งเล่า หากการพัฒนาสำเร็จเมื่อไร ลักษณะร่างกายของพวกเขาก็จะเปลี่ยนแปลงไป” อกาธาอธิบาย
เอาล่ะสิ...ลำพังแค่วิทยาการของหินเวทมนตร์ก็น่าวิตกพออยู่แล้ว นี่ศัตรูยังสามารถพัฒนาตัวเองได้อีก มิน่าเล่า พวกเขาถึงได้บดขยี้มนุษย์ในสงครามแห่งโชคชะตาได้ถึงสองครั้ง
โรแลนด์นั่งยองๆ ลงสำรวจเสื้อผ้าและของพกพาที่วางอยู่
โชคดีที่ของพวกนี้ยังไม่ล้ำหน้าเกินระดับวิทยาการทั่วไปของคนสมัยนี้ กระทั่งเรียกได้ว่า...ล้าหลังเสียด้วยซ้ำ เสื้อผ้าที่ทำมาจากหนังสัตว์ผสมผ้าทอดูอัปลักษณ์เหมือนผลงานของมนุษย์ยุคดึกดำบรรพ์ ส่วนหมวกที่ดูน่ากลัวนั่นแท้จริงแล้วก็คือกะโหลกศีรษะของสัตว์อสูรพันธุ์ผสม มิหนำซ้ำหมวกสองใบยังหน้าตาไม่เหมือนกันด้วย...นั่นแปลว่าพวกเขาไม่ได้ผลิตเครื่องแต่งกายพวกนี้ขึ้นมาเอง
แม้แต่หน้ากากโปร่งแสงที่ฝังติดกับศีรษะสัตว์อสูรก็ทำมาจากหินผลึกที่ผ่านการขัดแล้ว อีกทั้งยังดูหม่นมัวเพราะสัมผัสหมอกแดงมานานปีด้วย เอามาแปะไว้ด้านหน้าแบบนี้ ไม่ว่ามองอะไรก็กลายเป็นสีแดงไปหมด ไม่รู้ว่าพวกปีศาจใช้งานมันได้อย่างไร
นอกจากของพวกนี้แล้ว ยังมีกระดานหินสีดำอีกสิบกว่าแผ่นและหินเวทมนตร์อีกหลายก้อนด้วย
“สถาบันเคยเห็นของพวกนี้หรือไม่” โรแลนด์หยิบกระดานหินมาวางเรียงกัน ก็เห็นรอยสลักสีแดงบิดๆ เบี้ยวๆ บนกระดานสองสามแผ่น ส่วนที่เหลือเป็นกระดานเปล่า...แผ่นหินสีดำสนิทพวกนี้ทำให้เขาอดนึกถึงสิ่งก่อสร้างสูงตระหง่านกลางหมอกแดงไม่ได้
“วิธีการจดบันทึกของปีศาจน่ะ” อกาธาพยักหน้า “ตัวอักษรประเภทนี้ก็ต้องบันทึกด้วยพลังวิเศษเหมือนกัน แต่พวกเรายังหาวิธีถอดความหมายพวกมันไม่ได้”
“บางที วิธีคิดของพวกเขาอาจจะไม่เหมือนพวกเราเลยก็ได้” ทิลลีเอ่ยขึ้น
“ก็เป็นไปได้” โรแลนด์เห็นด้วย “แล้วหินเวทมนตร์พวกนี้ล่ะ”
“หินรับรู้ หินนำทาง...แล้วก็หินสัญลักษณ์” อกาธากวาดตามอง “มีแต่ของใช้ประจำตัวปีศาจสอดแนมทั้งนั้น ไม่ใช่ของหายากอะไร”
“ปีศาจสอดแนม...” โรแลนด์ชักจะปวดหัวขึ้นมาหน่อยๆ แล้ว “นั่นแปลว่าตอนนี้ พวกปีศาจสังเกตเห็นพื้นที่บริเวณนี้ และเริ่มส่งทหารมาสำรวจเมืองชายแดนแล้วอย่างนั้นหรือ”
………………………………….




[Go To Next Chapter]( ./310.md)