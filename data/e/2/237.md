##บทที่ 325 ศรแห่งแสงสว่าง
ทิลลีปล่อยพลังวิเศษใส่หินเวทมนตร์ชนิดโบยบินแล้วทะยานขึ้นสู่ฟ้า จากนั้นจึงมองลงมายังดาดฟ้าเรือ
ลูกเรือส่วนใหญ่ของเรือบิวตี้เป็นกะลาสีเรือที่มีประสบการณ์โชกโชน หลังจากหายตื่นตระหนกก็พากันคว้าอาวุธใกล้ตัวไปฟาดฟันกับสัตว์อสูร ขณะเดียวกันก็ค่อยๆ ขยับมาทางท้ายเรืออย่างช้าๆ ด้วย นั่นแสดงว่าพวกเขาก็รู้ตัวเหมือนกันว่า ลำพังแค่ความสามารถของตัวเองคงไม่อาจเอาชนะศัตรูมากมายขนาดนี้ได้ ดังนั้นจึงต้องฝากความหวังไว้กับเหล่าแม่มดบนเรือด้วย
หลังจากแอชเชสกระโดดเข้าร่วมวงต่อสู้ สถานการณ์ก็เปลี่ยนไปทันที
เธอไม่ต่างจากพายุที่บ้าคลั่ง ไม่ว่าพัดไปทางใดก็ต้องมีเสียงโหยหวนครวญครางของสัตว์ประหลาดตามมาเสมอ สัตว์อสูรที่กล้าปะทะกับดาบยักษ์ของเธอล้วนถูกผ่าออกเป็นสองซีก ชิ้นส่วนอวัยวะของพวกมันกระจายเกลื่อนไปทั่วดาดฟ้าเรือ
ด้านแอนเดรียก็ไม่น้อยหน้า คันธนูเวทมนตร์ของเธอสามารถใช้วัตถุทุกชนิดแทนลูกธนูได้ มิหนำซ้ำยังแรงและแม่นยำจนน่าตกใจเสียด้วย ดังนั้นเธอจึงมักพกลูกแก้วเป็นถุงๆ มากกว่าลูกธนูปกติ สัตว์อสูรที่ถูกเธอยิงต่างล้มลงไปชักกระตุกกับพื้นโดยไม่มีโอกาสแม้แต่จะส่งเสียงด้วยซ้ำ...ภายในระยะยี่สิบก้าว ลูกแก้วแข็งๆ ของเธอสามารถเจาะกะโหลกและกวนสมองของพวกมันจนเละเป็นแป้งเปียกได้
ส่วนบรีซกับซาวีกำลังยุ่งกับการช่วยเหลือเหล่ากะลาสีที่ได้รับบาดเจ็บอยู่บนดาดฟ้าเรือ ตราบใดที่ยังมีฉากกำบังล่องหนขวางกั้นไว้ สัตว์อสูรก็ไม่สามารถเข้าใกล้พวกเธอสองคนได้
ทิลลีเห็นสัตว์อสูรกำลังจะถูกสังหารหมดแล้ว ทว่าเธอกลับไม่รู้สึกสบายใจขึ้นเลย
สัตว์ประหลาดหน้าตาเหมือนปลาพวกนี้ไม่มีทางทำให้เรือบิวตี้แกว่งอย่างเมื่อครู่ได้แน่นอน...ความรู้สึกเมื่อครู่นั้นเหมือนกับมีสัตว์ขนาดใหญ่พุ่งกระแทกเรือจากใต้น้ำมากกว่า เรือลำนี้ไม่มีผู้ช่วยวิเศษของมอลลี่คอยปกป้อง หากยังถูกกระแทกแบบนี้อีกสักสองสามที มีหวังได้แปรสภาพเป็นเศษไม้หักๆ ลอยไปตามทะเลแน่นอน ลำพังพวกแม่มดคงเอาตัวรอดได้อยู่ แต่พวกกะลาสีที่เหลือนี่สิ คงหนีรอดจากท้องปลาได้ไม่กี่คนเท่านั้น
จริงดังคาด ตอนที่สัตว์อสูรตัวสุดท้ายถูกดาบยักษ์ของแอชเชสทุบจนแบนนั้น เธอก็เห็นเงาขนาดใหญ่ปรากฏขึ้นใต้น้ำทะเลด้านซ้ายของเรือ...เงานั้นใหญ่เกินกว่าจะเป็นปลาแน่นอน มันว่ายขึ้นมายังผิวน้ำอย่างรวดเร็ว มิหนำซ้ำยังมุ่งหน้ามาที่เรือบิวตี้ด้วย
“ระวัง!” เธอตะโกนเสียงดัง
ทิลลีพูดยังไม่ทันขาดคำ เงามืดก็เคลื่อนผ่านใต้ท้องเรือไป เรือสำเภาแกว่งอย่างแรงอีกครั้ง เสาใบเรือสองต้นส่งเสียงดังจนน่าตกใจ ราวกับพร้อมจะฟาดลงมาได้ทุกเมื่อ ยังดีที่เงานั้นไม่ได้โจมตีเรือต่อ แต่กลับจมหายไปในทะเลลึกอย่างรวดเร็ว...ดูท่าแล้ว มันคงคิดจะใช้สันหลังกระแทกเรือบิวตี้ให้ล่ม แล้วค่อยจับคนบนเรือกินจนอิ่มหนำสำราญกระมัง
ทิลลีบินกลับลงไปที่ดาดฟ้าเรือ แล้วเล่าสถานการณ์คร่าวๆ ให้ทุกคนฟัง
“ต้องบีบให้มันขึ้นมาเหนือน้ำให้ได้ มิฉะนั้นเจ้าสัตว์ประหลาดชั่วร้ายนี่จะต้องคว่ำเรือพวกเราแน่ๆ” แอชเชสขมวดคิ้วว่า
“ข้าจะลองดู” ซาวีพูดขึ้น “อย่างไรเสียมันก็ต้องเข้ามาประชิดเรืออยู่แล้ว ข้าสามารถใช้ฉากกำบังต้านทานการโจมตีของมันในระยะใกล้ได้”
“เทพแห่งทะเลโปรดเมตตา” กัปตันแจ็คเช็ดเหงื่อบนหน้าผาก “หากมันตัวใหญ่อย่างที่เจ้าหญิงทิลลีตรัสจริง พวกเราคงใช้วิธีโจมตีธรรมดาไม่ได้หรอก ต่อให้บีบมันขึ้นมาเหนือน้ำได้ ก็ไม่รู้จะฆ่ามันอย่างไรอยู่ดี”
“งานนี้ข้าจัดการเอง” แอนเดรียเกี่ยวปอยผมที่หลุดร่วงไปทัดหู ก่อนจะฉีกยิ้มอย่างมั่นใจ “หากอยู่ในระยะสิบก้าวล่ะก็ ไม่มีศัตรูหน้าไหนต้านทานการโจมตีขั้นสูงสุดของข้าได้แน่นอน”
เงามืดปรากฏขึ้นอีกครั้งอย่างรวดเร็ว ทว่าคราวนี้มันเปลี่ยนทิศทาง มุ่งหน้ามายังเรือบิวตี้จากด้านหลัง
ทิลลีที่สังเกตการณ์อยู่บนฟ้ารีบส่งสัญญาณเตือนทันที ซาวีเห็นดังนั้นก็วิ่งไปที่ตำแหน่งที่กำหนดไว้แล้วกระโดดออกจากกราบเรือ ที่เอวของเธอมีเชือกป่านมัดไว้หลายทบ...ปลายอีกด้านหนึ่งของเชือกอยู่ในมือของแอชเชส เธอจับมันไว้เพื่อควบคุมระดับความสูงของอีกฝ่ายอย่างแม่นยำ
เงามืดจู่โจมมาแล้ว ซาวีแผ่ฉากกำบังอย่างรวดเร็ว น้ำทะเลสีเทาพลันปรากฏช่องโหว่เป็นเส้น คล้ายกับถูกวัตถุล่องหนบางอย่างแหวกออกจากกัน
สัตว์ประหลาดพุ่งหัวเข้ากระแทกฉากกำบังอย่างแรง ลำตัวขนาดมหึมาของมันพลันชะงักไป ซาวีส่งเสียงขึ้นจมูก มือทั้งสองตกลงคล้ายกับเสียพลังไปอย่างมหาศาล ทันใดนั้น เงามืดใต้เท้าเธอก็ขยายใหญ่ขึ้นอย่างรวดเร็ว น้ำทะเลถูกดันขึ้นในชั่วเวลาเพียงอึดใจ
“รีบดึงนางขึ้นมาเร็ว” ทิลลีบินพุ่งลงไปตะโกนเสียงดัง
แอชเชสกระตุกมือดึงซาวีขึ้นมาบนดาดฟ้าเรือ สัตว์ทะเลตัวยักษ์โผล่พ้นน้ำมาพร้อมกับเสียงคำรามกึกก้อง คลื่นน้ำที่กระเพื่อมอย่างแรงซัดเรือบิวตี้จนโยกซ้ายโยกขวา รูปร่างของมันคล้ายกับปลาฉลามผสมกับปลาหมึกยักษ์ หนวดหลายเส้นที่อยู่เหนือศีรษะรูปสามเหลี่ยมของมันกำลังฟาดตรงมาที่ดาดฟ้าเรือ
ฟังแค่เสียงก็รู้แล้วว่าการปะทะเมื่อครู่นี้ทำให้มันเดือดดาลเพียงใด หนวดที่มีขนาดใหญ่พอๆ กับต้นขามนุษย์ปัดราวเรือจนล้มระเนระนาด แต่ก็ยังไม่สามารถรุกล้ำเข้ามาในเขตปลอดภัยที่ซาวีพยายามรักษาไว้ได้
“แอนเดรีย!” แอชเชสย่อตัวลง แล้วประสานนิ้วทั้งสิบเป็นรูปถ้วย
“ข้ามาแล้ว” ฝ่ายหลังกระโดดเหยียบฝ่ามือของแอชเชส “ไว้ใจข้าเถอะ!”
แม่มดอมนุษย์เหวี่ยงเธอออกไปอย่างแรง แม่มดแอนเดรียพุ่งตัวเป็นเส้นโค้ง กระโจนไปถึงศีรษะของสัตว์ประหลาดในพริบตา
เธอเรียกคันธนูเวทมนตร์ออกมาแล้วง้างสายธนูเต็มเหนี่ยว ลำแสงสว่างจ้าพลันปรากฏขึ้นระหว่างคันธนูและสายธนู มันเคลือบสีทองลงบนผิวทะเลราวกับแสงอาทิตย์ที่ส่องทะลุชั้นเมฆลงมา
“ไปตายซะ!”
ทุกคนเห็นแสงสว่างฉายวาบผ่านไป ลูกธนูซึ่งเกิดจากพลังวิเศษบริสุทธิ์ส่งเสียงดังสะเทือนแก้วหู ก่อนจะเจาะทะลุร่างกายสัตว์ประหลาดราวกับฟ้าผ่า ผิวสีน้ำตาลเทาของสัตว์ประหลาดพลันเป่งบวมขึ้นมา รอยปริแตกสีทองปกคลุมไปทั่วทั้งร่างกาย ลำแสงสว่างผุดออกมาจากใต้ผิวหนังเป็นริ้วๆ ไม่นานนัก ร่างของมันก็แตกสลายเป็นผุยผงพร้อมกับเสียงดังสนั่น
แรงระเบิดครั้งใหญ่กระตุ้นระลอกคลื่นเหนือผิวน้ำ เลือดสีดำย้อมน้ำทะเลจนมืดมิดราวกับน้ำหมึก อวัยวะภายในของสัตว์ประหลาดที่แหลกละเอียดร่วงโปรยลงมาราวกับห่าฝน หนวดที่พันรอบลำเรือค่อยๆ คลายออกจนหมด ก่อนจะจมลงก้นทะเลไปพร้อมกับสัตว์ขนาดยักษ์ที่ถูกระเบิดสมองจนเละ
แอนเดรียร่วงลงทะเลดังตูม
“อ๊ะ…ชะ ช่วยด้วย ข้าว่ายน้ำไม่เป็น! บุ๋ง คะ...ใครก็ได้ช่วยข้าที!”
แอชเชสเหลือบมองซาวีที่อ่อนแรง ก่อนจะถอนใจอย่างเอือมระอาว่า “ทึ่มแล้วยังชอบอวดเก่งอีก” เธอปลดดาบที่หลังออก ก่อนจะกระโดดลงทะเลไปช่วยอีกฝ่าย
ทิลลีถอนใจอย่างโล่งอก คราวนี้เรือไม่ล่มแน่นอนแล้ว อย่างน้อยเธอก็ไม่ต้องกลัวว่าจะต้องว่ายน้ำไปถึงเมืองชายแดนแล้ว
ทันใดนั้น เธอก็รู้สึกเย็นวาบที่ปลายจมูก พอเงยหน้าขึ้นไป เธอก็ตะลึงจนตัวแข็ง
ไม่มีใครรู้ว่าท้องฟ้าสีเทาหม่นโปรยหิมะลงมาตั้งแต่เมื่อไร มันปลิวไปทั่วทุกแห่งหนราวกับภูติตัวน้อยที่กำลังเริงระบำอยู่กลางอากาศ
“นี่มัน...หิมะหรือ” บรีซมองผลึกน้ำแข็งที่ละลายอยู่ในมืออย่างอึ้งๆ “ฤดูใบไม้ร่วงที่เกรย์คาสเซิลมีหิมะตกด้วยหรือ”
“ข้าก็ว่าแล้วว่าทำไมยิ่งแล่นเรือไปทางตะวันตกก็ยิ่งหนาว” แจ็ก ตาเดียวหยิบกล้องยาสูบออกมาจุดอีกครั้ง “ดูเหมือนที่ที่พวกเจ้าอยู่จะลำบากไม่น้อยเลยนี่”
ทิลลีไม่ได้ตอบเขา แต่กลับผุดสีหน้าเคร่งเครียดขึ้นมา บรีซมาจากอาณาจักรดอว์นซึ่งมีอากาศอบอุ่นราวกับฤดูใบไม้ผลิตลอดปี ส่วนแจ็กเป็นชาวฟยอร์ด ต่อให้อยู่ในฤดูหนาวก็ไม่ค่อยมีโอกาสเห็นหิมะเท่าไรนัก ทว่าสำหรับดินแดนตะวันตกของเกรย์คาสเซิลแล้ว หิมะยังแฝงความหมายพิเศษบางอย่างไว้ด้วย
อาจารย์ในวังหลวงเคยบอกว่า หิมะในดินแดนตะวันตกจะตกติดต่อกันไม่หยุด และขณะเดียวกัน เสียงแตรเตือนภัยว่าปีศาจโจมตีก็จะดังขึ้นอย่างต่อเนื่องด้วย...นั่นแปลว่าเดือนแห่งปีศาจได้มาถึงแล้ว สถานการณ์จะเป็นเช่นนี้ไปเรื่อยๆ จนกระทั่งเดือนแห่งปีศาจสิ้นสุดลง
แม้เดือนแห่งปีศาจจะไม่มีกำหนดเวลาที่แน่นอน แต่โดยทั่วไปก็มักเริ่มตอนฤดูหนาวทั้งนั้น อย่าบอกนะว่าตอนนี้เมืองชายแดนถูกสัตว์อสูรโจมตีแล้ว นอกจากนี้ โดยปกติแล้ว สัตว์ประหลาดในทะเลก็มักปรากฏตัวขึ้นเฉพาะฝั่งตะวันออกของหมู่เกาะเซียริงเฟลมเท่านั้น ทว่าเวลานี้ แม้แต่แหลมใต้สุดก็ยังปรากฎร่องรอยของพวกมัน ไม่รู้ว่าเรือพ่อค้าที่ไปกลับระหว่างฟยอร์ดกับอาณาจักรในทวีปจะถูกสัตว์ประหลาดพวกนี้โจมตีบ้างหรือไม่
ทิลลีชักไม่สบายใจขึ้นมาเสียแล้ว
หลังจากแล่นเรืออยู่ท่ามกลางหิมะที่โปรยปรายอยู่สองวัน พวกเธอก็เห็นชายฝั่งทะเลอันเลือนรางในที่สุด
........................................


[Go To Next Chapter]( ./238.md)