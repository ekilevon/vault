##บทที่ 126 ปรับปรุงพันธุ์ข้าวสาลี
ระบบไร่หมุนเวียนอาจไม่เป็นปัญหาสำหรับหมู่บ้านหรือเมืองเล็กๆ ที่ประชากรไม่หนาแน่น แต่สำหรับเมืองใหญ่ๆ ที่ขยายพื้นที่ไม่ได้มาก การเพาะปลูกวิธีนี้จะเป็นการสิ้นเปลืองพื้นที่โดยใช่เหตุ ดูอย่างเมืองซิลเวอร์ สันเขาฟอลเลนดรากอน หรือเมืองหลวงก็ได้ เมืองพวกนี้ต้องนำเข้าเสบียงจากเมืองอื่นทุกเดือนทั้งนั้น


ขั้นตอนแรกในการผลิตปุ๋ยก็คือการเก็บรวบรวมมูลคนและสัตว์ ดังนั้นโรแลนด์จึงตัดสินใจสร้างห้องน้ำสาธารณะเป็นอันดับแรก ห้องน้ำไม่เพียงช่วยรวบรวมมูลคนให้เขาได้เท่านั้น แต่ยังช่วยลดโรคระบาด และปรับภูมิทัศน์ให้น่ามองมากขึ้นด้วย เรียกว่าได้ยิงปืนนัดเดียวได้นกหลายตัวจริงๆ


เขากะว่ากว่าแรงงานที่เหลือจะเดินทางมาถึงที่นี่ ห้องน้ำก็คงสร้างเสร็จพอดี ส่วนเรื่องที่ว่าจะหมักปุ๋ยหรือหว่านเมล็ดพันธุ์อย่างไรนั้น เขาคิดว่าอีกสองสามวันค่อยเรียกชาวนาที่พอมีประสบการณ์มาเรียนกับเขาก็ได้ เพราะอย่างไรเสียตอนนี้พื้นที่เพาะปลูกก็ยังอยู่ระหว่างการปรับผิวดิน เขายังมีเวลาก่อนไถดินอย่างต่ำอีกหนึ่งสัปดาห์


โรแลนด์ทำงานเสร็จแล้วจึงไปดูแปลงทดลองของลีฟที่สวนดอกไม้หลังปราสาท


นับตั้งแต่ที่มอบหมายให้ลีฟวิจัยและปรับปรุงพันธุ์พืชชนิดต่างๆ เป็นต้นมา ทุกพื้นที่ในสวนดอกไม้ก็เต็มไปด้วยพืชพันธุ์ทางการเกษตร ลีฟทำตามคำแนะนำของโรแลนด์ โดยการแบ่งพื้นที่เพาะปลูกออกเป็นหลายส่วนแล้วเขียนตัวเลขกำกับไว้ เพื่อให้สามารถเปรียบเทียบการเจริญเติบโตของพืชทดลองแต่ละกลุ่มได้


ทันทีที่ก้าวเข้ามาในสวน โรแลนด์ก็เห็นรวงข้าวสาลีสีทองอร่ามตา


“ฝ่าบาท” ลีฟซึ่งกำลังนั่งยองๆ อยู่ข้างแปลงเห็นเจ้าชายก็รีบลุกขึ้นจัดผม แล้วโค้งตัวถวายบังคม


“เจ้าเป็นคนทำทั้งหมดนี่เลยหรือ” เขาโบกมือเป็นเชิงว่าไม่ต้องมากพิธี จากนั้นจึงเดินไปช้อนรวงข้าวสาลีหนักๆ ขึ้นมาหนึ่งรวง ใช้นิ้วสัมผัสความสมบูรณ์อวบอิ่มของมันด้วยความตื่นเต้น


เขาไม่รู้ว่าข้าวสาลีควรมีลักษณะแบบไหน แต่หากเทียบกับทุ่งข้าวสาลีในเมืองหลวงที่เคยเห็นตอนเด็กๆ ล่ะก็ ข้าวสาลีพวกนั้นออกรวงเล็กกว่าข้าวสาลีที่อยู่ในมือเขามาก มิหนำซ้ำเมล็ดข้าวก็ไม่สวยขนาดนี้ด้วย


ลีฟพยักหน้า “หม่อมฉันเสกให้รวงข้าวใหญ่ขึ้นก่อนเพคะ จากนั้นจึงเร่งให้มันโตเต็มที่แล้วเก็บเมล็ดไปปลูกในแปลง ก็จะได้รวงข้าวสาลีแบบนี้เพคะ แต่ว่า...พอทำขั้นตอนเดิมซ้ำๆ สักสองสามรอบ ข้าวสาลีก็ไม่ค่อยออกรวงใหญ่ๆ แบบนี้แล้วเพคะ หม่อมฉันเองก็ไม่ทราบสาเหตุเหมือนกัน”


น่าเสียดาย เรื่องนี้ข้าช่วยเจ้าไม่ได้จริงๆ โรแลนด์คิด แต่ถ้าให้เดาจากความรู้วิชาชีวะสมัยมัธยมต้นอันน้อยนิดของเขา เขาเดาว่าคงเพราะเป็นพืชผสมตัวเองเลยมีลักษณะด้อยล่ะมั้ง ภาคใต้ของจีนก็ปลูกกันแต่ข้าวเจ้า ซึ่งก็ต่างกับข้าวสาลีลิบลับ มิหนำซ้ำยังต้องซื้อเมล็ดพันธุ์มาปลูกเพื่อเพิ่มผลผลิตอีก


ลีฟเก็บเมล็ดข้าวสาลีมาปลูกได้ผลดีถึงสองรุ่นก็ถือว่าไม่เลวแล้ว ข้าวสาลีหนึ่งต้นให้เมล็ดพันธุ์ไม่ต่ำกว่าหนึ่งร้อยสามสิบเมล็ด ลีฟจะเป็นคนปรับปรุงเมล็ดพันธุ์ชุดแรก พอชุดต่อมาก็ให้พวกชาวนาเก็บกันเอง แบบนี้ก็จะพอปลูกได้สองปีเป็นอย่างน้อย


“แล้วแปลงนี้เล่า ทำไมไม่มีอะไรเลย” โรแลนด์สังเกตเห็นแปลงดอกไม้ที่มีแค่ฟางแห้งๆ ไม่กี่ต้น


“ตอนแรกหม่อมฉันทดลองปลูกที่แปลงนี้เพคะ แต่อาจเพราะปลูกซ้ำหลายครั้งเกินไปหน่อย” ลีฟพูดอย่างไม่แน่ใจ “เวลาเสกพลังใส่ มันก็เติบโตดีอยู่หรอกเพคะ แต่ถ้าไม่เสกพลัง มันก็จะเหี่ยวลงทันตาเลยเพคะ”


ดูท่าแล้ว พืชที่ได้รับพลังวิเศษมาแล้วก็ยังต้องการสารอาหารจากดินอยู่ดี แร่ธาตุเล็กๆ น้อยๆ ยังคงเป็นสิ่งสำคัญที่ขาดไม่ได้เหมือนเดิม


โรแลนด์เดินไปถึงแปลงสุดท้าย ข้าวสาลีแปลงนี้หน้าตาประหลาดมาก ลำต้นของมันหนาเท่าแขนคน บนนั้นมีรวงข้าวสีเขียวห้อยอยู่หลายรวง มีกิ่งก้านยื่นยาวออกมาหลายกิ่ง บนกิ่งเต็มไปด้วยใบเขียว ข้าวสาลีชนิดนี้กินพื้นที่ค่อนข้างมาก ในแปลงจึงปลูกได้เพียงสองต้นเท่านั้น


นี่คือพืชที่โรแลนด์ให้ลีฟลองปรับปรุงสายพันธุ์ดู...ข้าวสาลียักษ์


เขาคิดว่าหากทำให้ข้าวสาลีออกรวงจากกิ่งได้เหมือนต้นกล้วยออกผล จนสามารถเก็บเกี่ยวได้ตามกำหนดทุกปี ก็จะช่วยลดขั้นตอนไถดินหว่านเมล็ดอันวุ่นวายไปได้ ขณะเดียวกันใบสีเขียวที่เพิ่มขึ้นมาก็จะช่วยสังเคราะห์แสงได้มากขึ้น ทำให้ไม่ต้องพึ่งแร่ธาตุในดินมากเหมือนแต่ก่อน


แต่เท่าที่ดูตอนนี้ ลำต้นและกิ่งก้านของมันค่อนข้างอวบหนา มิหนำซ้ำรวงข้าวก็งอกเฉพาะที่ปลายกิ่งเท่านั้น ไม่เหมือนอย่างที่เขาคิดไว้เลย หรือจะให้ลีฟลองปรับปรุงไปในแนวต้นองุ่นดี โรแลนด์คิด อย่างไรเสียเธอก็ไม่เคยเห็นต้นกล้วยของจริงมาก่อน แต่องุ่นสามารถพบเห็นได้ทั่วไปในเกรย์คาสเซิล หากมีของจริงให้เปรียบเทียบเธออาจเลียนแบบได้ง่ายขึ้นก็ได้


“เมล็ดข้าวสาลีพวกนี้ใช้ปลูกต่อไม่ได้เพคะ” ลีฟพูด “หม่อมฉันลองปลูกดูแล้วไม่แตกหน่อเลย แต่ต้นที่ปลูกอยู่นี่สามารถออกรวงซ้ำได้จริงๆ รวงข้าวที่ฝ่าบาททอดพระเนตรอยู่นี่เป็นรุ่นที่สองแล้วเพคะ”


แตกหน่อไม่ได้ก็แปลว่าข้าวสาลียักษ์แต่ละต้นจะมีเพียงต้นเดียวเท่านั้น และลีฟก็จะต้องเป็นคนปรับปรุงพันธุ์เองทุกต้น ดังนั้นเวลานี้จึงยังไม่มีคุณค่าด้านการเกษตรมากนัก


“เจ้าทำได้ดีมาก พันธุ์ข้าวสาลีที่ออกรวงโตๆ นี่เรียกว่าทองคำหมายเลขหนึ่งก็แล้วกัน ข้าจะจัดแปลงทดลองไว้ทางทิศใต้ของแม่น้ำแดง และจะให้คนล้อมรั้วบังตาให้เจ้าด้วย เจ้าจงเร่งให้ทองคำหมายเลขหนึ่งโตไวที่สุด พวกเราจะได้เก็บเมล็ดมาหว่านนารอบฤดูใบไม้ผลินี้” โรแลนด์กำชับ


“ส่วนสวนดอกไม้นี่เจ้าก็ใช้เป็นที่ปรับปรุงสายพันธุ์ใหม่ต่อไป ข้าเพิ่งได้ความคิดว่านอกจากข้าวสาลีแล้ว พวกเราอาจทดลององุ่นเพิ่มอีกอย่างก็ได้”


เสียดายที่ลีฟเข้าใจลักษณะเด่นของพืชได้แค่ในระดับมหภาคเท่านั้น เช่นว่าให้ผลมาก มีรสหวาน ออกกิ่งเยอะ...หากเธอสามารถเข้าใจได้ถึงระดับจุลภาค เธออาจจะควบคุมยีนส์และปรับปรุงพันธุ์พืชได้ละเอียดแม่นยำขึ้นก็ได้


อย่างเช่นทำให้พืชสามารถดูดซับแสงอื่นๆ นอกเหนือจากแสงที่มองเห็นได้...เช่นรังสีอัลตราไวโอเลต รังสีเอกซ์ หรือรังสีไอออไนซ์ หากพืชสามารถสังเคราะห์แสงเหล่านี้มาเป็นพลังงานอย่างแป้ง กลูโคส หรือซูโครสได้ เขาก็สามารถปลูกพืชไร้ดินได้เลย


พอตกเย็น เจ้าชายก่อกองไฟริมแม่น้ำแดง แล้วให้คาร์เตอร์กับเหล่าองครักษ์เรียกทาสทั้งหมดมารวมตัวกันที่นี่ ส่วนพวกชาวเมืองมีหน้าที่ขนหม้อใบใหญ่มาตั้งบนเตาดินเหนียวที่เพิ่งก่อขึ้นแล้วจุดไฟต้มข้าวต้ม


ทาสทั้งหลายเห็นผู้ปกครองคนใหม่ยืนหันหลังให้ เงาของเขาถูกแสงสว่างลากยาวไปไกล พวกเขาก้มหน้าลงอย่างหวาดหวั่น ทว่าบางคนก็ยังแอบมองเจ้าชายเป็นระยะ


โรแลนด์ยืนอยู่หน้ากองไฟ ประกาศกฎที่เขาเขียนขึ้นใหม่ต่อหน้าคนพันกว่าคน


“ข้าคือโรแลนด์ วิมเบิลดัน เจ้าชายลำดับที่สี่แห่งอาณาจักรเกรย์คาสเซิล เป็นผู้ปกครองเมืองชายแดนและเจ้าของดินแดนตะวันตก!”


“ข้าเรียกพวกเจ้ามาที่นี่เพราะต้องการบอกว่า พวกเจ้าโชคดีแล้วที่ได้มาอยู่เมืองแห่งนี้! เพราะแค่พวกเจ้าขยันทำงาน พวกเจ้าก็สามารถเปลี่ยนสถานะและชนชั้นเดิมของพวกเจ้าได้!”


“ถูกต้อง ข้าจะให้โอกาสพวกเจ้ายกระดับตัวเองขึ้นจากชนชั้นทาส กลายเป็นสามัญชนทั่วไป!”


เกิดเสียงฮือฮาครั้งใหญ่ในหมู่ทาส สามัญชนหมายความว่าอย่างไร ทาสเหล่านี้รู้ดีแก่ใจ...พวกเขาจะไม่ต้องทนให้เจ้านายโขกสับอีกต่อไป ไม่ต้องทนไถนาอย่างไม่มีวันหยุดอีกต่อไป ผลผลิตที่ได้ก็ไม่ต้องส่งมอบให้เจ้านายอีกต่อไป แล้วลูกๆ ของพวกเขาก็จะกลายเป็นไทเต็มตัว


โรแลนด์หยุดรอสักพักก่อนจะพูดต่อว่า “ตั้งแต่พรุ่งนี้เป็นต้นไป พวกเจ้าทุกคนจะได้ที่ดินคนละหนึ่งผืน ข้าจะส่งคนไปสอนพวกเจ้าว่าทำอย่างไรจึงจะปลูกข้าวสาลีได้คราวละมากๆ ในปีแรกนี้ ข้าจะให้พวกเจ้าเก็บผลผลิตไว้เองร้อยละสามสิบ ส่วนที่เหลืออีกร้อยละเจ็ดสิบจะต้องส่งให้เมืองชายแดน คนที่ทำผลงานได้ดีที่สุดจะได้เลื่อนสถานะเป็นสามัญชน!”


“และเมื่อได้เป็นสามัญชนแล้ว คนในครอบครัวของพวกเจ้าก็จะหลุดพ้นจากความเป็นทาสทั้งหมด ส่วนอนาคตพวกเจ้าจะเพาะปลูกต่อไปหรือจะหางานอื่นในเมืองทำก็แล้วแต่ตัดสินใจ ใครที่อยากปลูกข้าวต่อจะต้องส่งผลผลิตร้อยละยี่สิบให้เมืองชายแดนเป็นค่าเช่าที่ ส่วนที่เหลืออีกร้อยละแปดสิบก็แล้วแต่จะจัดการ ส่วนใครที่อยากเปลี่ยนงานก็ต้องคืนที่นาให้ข้าก่อน แล้วนับจากนั้นก็ไม่ต้องส่งเสบียงใดๆ ทั้งสิ้น!”


ทันทีที่โรแลนด์พูดจบ ทั่วทั้งบริเวณก็เหลือแต่เสียงลมหายใจ ทันใดนั้นก็มีคนตะโกนขึ้นว่า “ฝ่าบาท ฝ่าบาทตรัสจริงหรือพ่ะย่ะค่ะ”


“แน่นอน” โรแลนด์ย้ำ “ข้าเป็นผู้ปกครอง ข้าไม่เคยหลอกหลวงประชาชนของข้า”


“ฝ่าบาททรงเมตตา” ใครบางคนร้องขึ้นเบาๆ จากนั้นก็มีเสียงดังตามมาอย่างรวดเร็ว “เจ้าชายทรงพระเจริญ!”


ทาสที่ยืนอยู่แถวหน้าสุดคนหนึ่งคุกเข่าลงไปพร้อมกับเสียงตะโกน จากนั้นก็ตามมาด้วยคนที่สอง คนที่สาม...


จนในที่สุด ทุกคนในที่นั้นก็คุกเข่าลงจนเห็นแต่หัวดำๆ เสียงโห่ร้องดังขึ้นอย่างต่อเนื่อง เสียงเหล่านั้นเพิ่มจำนวนมากขึ้นเรื่อยๆ และดังมากขึ้นเรื่อยๆ จนกระทั่งเสียงอันหลากหลายหลอมรวมกลายเป็นเสียงเดียว “ฝ่าบาททรงเมตตา!” “เจ้าชายทรงพระเจริญ!”


นับตั้งแต่มีเอคโค เขาก็ไม่ต้องใช้หน้าม้าอีกต่อไป เจ้าชายคิด


เขาปรบมือพลางสั่งองครักษ์ที่ยืนอยู่ด้านหลัง “แจกอาหาร!”


........................................




[Go To Next Chapter]( ./39.md)