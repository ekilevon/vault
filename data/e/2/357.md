##บทที่ 445 รุก
กูกาซิมมาถึงท่าเรือตั้งแต่ฟ้าเพิ่งสว่าง
วันนี้ต่างจากทุกวันตรงที่บริเวณท่าเรือมีคนจำนวนมากยืนเต็มไปหมด พวกเขาสะพายสัมภาระและปืนมาด้วย ดูเผินๆ คล้ายกับป่าทึบกลางหิมะ แม้จำนวนคนจะมาก แต่ลำดับงานต่างๆ กลับเป็นไปอย่างเป็นระเบียบ พวกทหารเดินขึ้นเรือกลไฟทีละคนๆ บรรยากาศแบบนี้ทำให้เขารู้สึกถึงพลังอันไม่อาจบรรยาย
กูกาซิมกลืนน้ำลายเอื้อก
คนพวกนี้คือนักรบของเจ้าชาย
ไม่น่าเชื่อเลยจริงๆ ชายชราคิด สมัยหนุ่มๆ เขาเคยเดินทางไปค่อนอาณาจักรเกรย์คาสเซิล นับตั้งแต่เขตซีวินด์ไปจนถึงท่าเรือเคลียร์วอเตอร์ ทั้งยังเคยนำขบวนเรือสินค้าแล่นไปถึงหมู่เกาะในฟยอร์ดมาแล้ว เคยเห็นทั้งอัศวินชุดเกราะผู้เย่อหยิ่ง และคนป่าดุร้ายที่สังหารสัตว์ป่าได้ด้วยมือเปล่า คนเหล่านั้นล้วนเป็นผู้แข็งแกร่งในสายตาเขาทั้งสิ้น เขาไม่คิดเลยว่าเวลานี้ เขาจะได้สัมผัสความแข็งแกร่งแบบนั้นหรืออาจมากกว่านั้นจากกลุ่มคนธรรมดาพวกนี้
ถูกต้อง คนพวกนี้ล้วนเป็นคนธรรมดาทั้งนั้น...กูกาซิมอยู่เมืองชายแดนมาได้ประมาณสี่เดือนแล้ว จึงเริ่มเข้าใจเมืองแห่งนี้มากขึ้นทุกวัน เขารู้ว่าสมาชิกของกองทัพที่หนึ่งถูกคัดเลือกมาจากชาวเมืองดั้งเดิม พวกเขาส่วนใหญ่เข้ากองทัพตอนที่บรรลุนิติภาวะแล้ว อาชีพที่ทำก่อนหน้านั้นก็มากมายหลากหลาย บ้างก็เป็นคนงานเหมือง นายพราน คนเฝ้าเตา หรือช่างดินเหนียวมาก่อน แต่ไม่เคยมีใครเป็นนักรบแม้แต่คนเดียว หรือพูดอีกอย่างก็คือ พวกเขาไม่ได้รับการฝึกทักษะการต่อสู้มาตั้งแต่เด็ก
ทว่า ภายในเวลาเพียงไม่กี่เดือน คนพวกนี้ก็กลับดูน่าเกรงขามไม่แพ้กองอัศวินได้ เจ้าชายร่ายเวทมนตร์อะไรใส่พวกเขากัน
“ท่าน...จะไปจริงๆ หรือ” เสียงเตือนเบาๆ ของเวเดอร์ดังมาจากด้านหลัง เขาฟังออกว่าอีกฝ่ายก็กำลังทึ่งกับกองกำลังที่เงียบสงบกองนี้อยู่เหมือนกัน
“จริงสิ มิฉะนั้นข้าจะสมัครตำแหน่งกัปตันหรือ” กูกาซิมสูดหายใจลึก
“แต่พวกเขากำลังจะไปทำสงคราม”
“พวกเขากำลังทำงานให้เจ้าชายต่างหาก” ชายชราพูดโดยไม่แม้แต่จะหันมองอีกฝ่าย “ข้าเองก็เช่นกัน”
เสียงจากด้านหลังเงียบหายไปครู่ใหญ่ “อย่าตายที่นั่นก็แล้วกัน”
เขาไม่พูดอะไร เพียงแต่โบกมือให้อีกฝ่ายเท่านั้น
…
กูกาซิมขึ้นเรือกลไฟลำที่หกท่ามกลางหิมะ ตามธรรมเนียมแล้ว กัปตันสามารถตั้งชื่อให้เรือที่ตัวเองคุมได้ แม้เรือล้อประหลาดลำนี้จะเป็นของเจ้าชาย แต่เขาก็ได้รับแจ้งว่าเขายังมีสิทธิ์นี้
เพียงแต่ชายชรายังตัดสินใจไม่ได้
นี่คือการกลับมาทำอาชีพกัปตันอีกครั้งหลังจากที่บอกลาการเดินเรือมาสิบกว่าปี เขาหวังว่าเขาจะคิดชื่อที่มีความหมายอันน่าจดจำให้มันได้
“ลูกพี่ ท่านมาแล้ว!” พอเขาเดินเข้าห้องเรือ ผู้ช่วยของเขาก็รีบปรี่มารับ “ตอนนี้หม้อต้มน้ำกำลังทำงานอยู่ อีกประเดี๋ยวล้อก็หมุนแล้ว”
เด็กหนุ่มคนนี้ชื่อซีไพค์ มาจากดินแดนใต้ มีประสบการณ์หาปลาในทะเลมาหลายปี หากอยู่ในกองเรืออื่น เขาคงไม่ได้เป็นแม้แต่ลูกเรือด้วยซ้ำ แต่ถ้าเป็นที่นี่ก็อีกเรื่องหนึ่ง เพราะทุกคนเป็นมือใหม่เหมือนกันหมด
“ลูกเรือมากันครบแล้วหรือ”
“ครบตั้งแต่เช้าแล้ว ท่านน่ะเป็นคนสุดท้าย” อีกฝ่ายหยีตา
“ถ้าเจ้าไม่รู้ว่าควรแสดงความเคารพต่อกัปตันอย่างไร ข้าจะให้เจ้าเช็ดดาดฟ้าเสียให้เข็ด”
“มิได้ ท่านกัปตันที่เคารพ” เด็กหนุ่มยืดตัวตรงแน่ว “ข้าย่อมรู้อยู่แล้ว!”
“เช่นนั้นก็แล้วไป” กูกาซิมลูบหนวด “ไปบอกห้องหม้อน้ำว่าให้เร่งไฟขึ้นอีกนิด แต่อย่าเผลอปิดวาล์วไอน้ำล่ะ ข้าไม่อยากกระแทกก้นเรือลำหน้าอีก!”
“เอาน่า ข้ารู้หรอก” อีกฝ่ายยังพูดไม่ทันจบ ซีไพค์ก็กลับมาทะเล้นเหมือนเดิม เขาขยิบตาให้ชายชรา ก่อนจะวิ่งไปยังห้องคนขับอย่างรวดเร็ว
“เจ้าเด็กนี่” กูกาซิมส่ายหน้ายิ้มๆ บรรยากาศตึงเครียดที่มาพร้อมกับกองทัพที่หนึ่งคลายลงไปมาก เขารู้สึกราวกับได้ย้อนกลับไปใช้ชีวิตในท้องทะเลอีกครั้ง ชายชราเดินไปที่พังงาเรือ แล้วลูบด้ามพังงาไม้อย่างเบามือ จากนั้นจึงเริ่มทบทวนขั้นตอนการขับเรือกลไฟ
เรือหินที่เจ้าชายคิดค้นขึ้นไม่เหมือนเรือสำเภาแม้แต่น้อย มันไม่มีเสาใบเรือและห้องใต้ดาดฟ้าเรือ มีแค่ห้องสองห้องตั้งอยู่ที่หัวเรือและกลางเรือเท่านั้น ห้องด้านหน้าถูกเรียกว่าห้องคนขับ หากมองผ่านหน้าต่างบานใหญ่สองบานออกไปจะเห็นเส้นทางเดินเรือได้อย่างชัดเจน ส่วนห้องตรงกลางคือห้องหม้อน้ำ แรงขับเคลื่อนทั้งหมดจะถูกส่งมาจากที่นี่
ด้านหลังห้องคนขับและส่วนท้ายเรือเป็นดาดฟ้าโล่งๆ ระหว่างการฝึกนั้น พวกเขามักบรรทุกคนงานเหมืองไปยังทิศตะวันตกของแม่น้ำแดง เพื่อขุดถ่านหินบริเวณชายป่าเร้นลับกลับมาเป็นประจำ...ของชนิดนี้ทนการเผาไหม้ได้ดีกว่าไม้ เป็นวัตถุให้ความอบอุ่นที่พบเห็นได้ทั่วไปในเขตซีวินด์ เวลานี้ บริเวณรอบๆ ดาดฟ้ามีทั้งผ้ากันลมและเพิงเพิ่มขึ้นมา เห็นได้ชัดว่าถูกเตรียมไว้สำหรับเหล่านักรบโดยเฉพาะ
แม้จะไม่เคยสัมผัสของเล่นชนิดใหม่นี้มาก่อน แต่กูกาซิมก็ค้นพบระหว่างการฝึกอย่างรวดเร็วว่า เรือชนิดนี้แล่นไม่ยากเลย หรืออาจแล่นง่ายกว่าเรือสำเภาด้วยซ้ำ ลำพังแค่ไม่ต้องอาศัยทิศทางลมและแรงลมในการปรับใบเรือก็ประหยัดเวลาและแรงงานคนไปได้มากแล้ว...ขอแค่มีคนคอยต้มน้ำก็พอ การปีนเสาใบเรือและชักใบเรือนั้นต้องใช้เวลาฝึกฝนไม่ต่ำกว่าครึ่งปี ในขณะที่เรือชนิดนี้แค่รอให้มีไอสีขาวพ่นออกมาจากปล่องไฟ ก็สามารถปิดวาล์วไอน้ำแล้วแล่นได้เลย
ทันใดนั้นเอง เสียงหวูดต่ำๆ ก็ลอยมาจากด้านหน้า ทำลายความเงียบสงบยามเช้าของเมืองชายแดน
นี่คือสัญญาณเดินเรือ
“ลูกพี่ น้ำในหม้อเดือดแล้ว!” ซีไพค์เข้ามาในห้องคนขับ
“สั่นกระดิ่ง บอกบิ๊กฟุตกับกริซลีให้ปิดวาล์วไอน้ำ เดินหน้าเบามาก!” กูกาซิมสั่งการอย่างแข็งขัน
“รับทราบ เดินหน้าเบามาก!” ซีไพค์กระตุกลวดเหล็กเส้นเล็กๆ ที่กำแพง เมื่อลวดเส้นนี้ขยับ กระดิ่งที่ห้องหม้อน้ำก็จะสั่นสะเทือน นี่คือวิธีถ่ายทอดคำสั่งจากกัปตัน
เรือขยับทันที ล้อไม้ทั้งสองข้างค่อยๆ หมุนอย่างช้าๆ
กูกาซิมจับพังงา มองตรงไปข้างหน้า...ตอนที่เวเดอร์ถามคำถามนั้นกับเขา เขาไม่ได้บอกความคิดที่แท้จริงออกไป หรือพูดอีกอย่างก็คือ เรื่องทำงานรับใช้เจ้าชายเป็นแค่เหตุผลส่วนเล็กๆ เท่านั้น
เหตุผลหลักๆ ก็คือเขาชอบอาชีพ ‘กัปตัน’ จากใจจริง
ไม่ว่าจะเรือสำเภาหรือเรือกลไฟ หากได้กุมพังงารับลมและคลื่นเมื่อไร กูกาซิมก็จะรู้สึกสดชื่นอย่างแท้จริง
นี่ต่างหากชีวิตที่เขาต้องการ
“ชักใบเรือ...ไม่สิ เติมถ่านเข้าไปอีก!” ชายชราหมุนพังงาไปทางขวาพลางตะโกนเสียงดัง “ทุกคนเตรียมตัวให้พร้อม พวกเราจะออกเดินทางแล้ว!”
**********
“ถ้าเจ้าส่งข้าไปเมืองชายแดนได้ ตระกูลชิลต์จะให้ค่าตอบแทนเจ้าอย่างงามถึง...ห้าเหรียญทอง ไม่สิ สิบเหรียญทองเป็นอย่างไร” พ่อบ้านยืนอยู่หน้าประตูกระท่อมไม้เล็กๆ ที่ตั้งอยู่ริมแม่น้ำ พลางถามคนเรือที่กำลังลำบากใจ เขายื่นเท้าซ้ายไปขวางช่องประตูไว้ เพื่อไม่ให้อีกฝ่ายปิดประตูบานเก่าๆ ใส่เขา
“นะ นายท่าน...ใช่ว่าข้าไม่อยากไปส่งท่าน แต่ข้าทำไม่ได้จริงๆ” คนเรือพูดตะกุกตะกัก “ทะ ท่านดูสิ เรือของข้าโล่งออกปานนั้น แม้แต่เพิงบังหิมะก็ยังไม่มี ลำพังแค่ข้ามฟากยังพอว่า แต่นี่ท่านบอกว่าจะให้ไปถึงเมืองชายแดน ข้าต้องใช้เวลากี่วันกัน! ข้าจะถ่อเรือไปถึงที่นั่นได้หรือไม่ก็ยังไม่รู้ แล้วไหนจะสภาพอากาศที่หนาวเหน็บอีก ตกดึกมาพวกเราจะ จะนอนที่ไหน! ถ้าท่านบอกว่านอนบนเรือ พวกเราคงได้แข็งเป็นน้ำแข็งแน่”
“แล้วแถวนี้มีใครพาข้าไปเมืองชายแดนได้หรือไม่” พ่อบ้านยังไม่ล้มเลิกความตั้งใจ
“ไม่มีแล้วๆ” อีกฝ่ายโบกมือรัว “พวกเรามีแต่เรือเล็ก ต้องในปะ ป้อมโน่นถึงจะมีเรือใหญ่ที่พอนอนได้ ท่านไปหาเอาที่นั่นเถอะ”
ก็ถ้าเขาเข้าป้อมได้ เขาจะลำบากมาพึ่งคนที่จับปลาและพายเรือข้ามฟากเป็นอาชีพที่ท่าเรือนอกเมืองหรือ
พ่อบ้านกระทืบหิมะอย่างเจ็บใจ พอสี่ตระกูลใหญ่เริ่มโจมตีป้อม ประตูเมืองทุกแห่งก็ถูกปิดตาย เขาต้องเสียเวลาไปมากมายกว่าจะอ้อมป้อมมาถึงที่นี่ได้ แต่ดูท่าคงเสียแรงเปล่าแล้ว
ฟ้ากำลังจะมืดแล้ว แบบนี้จะทำภารกิจที่เจ้านายมอบหมายได้อย่างไร
พ่อบ้านมองไปทางแม่น้ำแดงอย่างตรอมตรม ทว่าไม่นานนัก เขาก็ต้องตะลึงงัน
สวรรค์ นั่นมันอะไรกัน
เขาขยี้ตาจนแน่ใจว่าตัวเองมองไม่ผิด...กองเรือขนาดใหญ่กำลังแล่นมาทางเขา หน้าตาของพวกมันไม่เหมือนเรือสำเภาที่เขาเคยเห็นมาก่อน ท่ามกลางหิมะที่โปรยปราย ขบวนเรือแล่นตามแม่น้ำมาอย่างรวดเร็วพร้อมกับเสียงครืนๆ ที่ดังกระหึ่ม บนเรือสีเทาไม่มีใบเรือแท้ๆ แต่พวกมันกลับแล่นทวนลมมาได้ หัวเรือแยกผิวน้ำออกเป็นสองแฉกคล้ายกับกำลังผ่าคลื่นออกจากกัน
ธงที่อยู่บนเรือลำหน้าโบกสะบัด สัญลักษณ์หอคอยสูงและทวนที่ปักอยู่บนนั้นเผยชัดแก่สายตา พ่อบ้านเผลอกลั้นหายใจโดยไม่รู้ตัว นี่คือกองเรือของเจ้าชายโรแลนด์!
………………………………….




[Go To Next Chapter]( ./358.md)