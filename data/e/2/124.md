##บทที่ 212 กลุ่มพ่อค้าและข่าวใหม่
เดือนที่สองของฤดูร้อน หรือก็คือช่วงกลางฤดูร้อน มาร์เจอรีกลับมาที่เมืองชายแดนอีกครั้งตามสัญญา


ครั้งนี้ เรือของพวกพ่อค้ามาเยอะเกินกว่าที่ท่าเรือจะรองรับได้ เรือหลายลำจึงต้องจอดชิดฝั่งแม่น้ำ รอให้เรือลำก่อนหน้าลำเลียงของลงแล้วจึงค่อยไปเทียบท่า


โรแลนด์ตระหนักได้ว่า ถึงเวลาขยายขนาดท่าเรือเมืองชายแดนแล้ว


หนึ่งเดือนที่ผ่านมา บริษัทอุตสาหกรรมแห่งเกรย์คาสเซิลดำเนินงานได้อย่างราบรื่น พวกเขาลดอัตราของเสียได้ถึงร้อยละสี่สิบ และผลิตเครื่องจักรไอน้ำสามเครื่องได้ทันกำหนดส่งมอบสินค้า แม้ว่าหากเทียบกับเครื่องจักรไอน้ำรุ่นที่สามของเมืองชายแดนที่กำลังใช้งานอยู่ขณะนี้แล้ว สินค้าที่ผลิตเพื่อส่งออกจะมีประสิทธิภาพแย่กว่าทั้งในด้านกำลัง การรั่วไหลของอากาศ มลพิษทางเสียง และการสั่นสะเทือนก็ตาม แต่ก็ยังถือว่าพัฒนาไปไกลกว่าเครื่องจักรไอน้ำหมายเลขหนึ่งมาก


กลุ่มพ่อค้าอ่าวเครสเซนต์มูนนำช่างสามร้อยคนมาให้เขาตามสัญญา โรแลนด์​จัดให้พวกเขาอยู่ในเขตอุตสาหกรรมทางฝั่งใต้ของแม่น้ำแดง...นอกจากโรงงานไม้ที่สร้างขึ้นใหม่ข้างโรงงานเดิมแล้ว เขายังสั่งให้คาร์ลสร้างหอพักคนงานขึ้นริมแม่น้ำด้วย โรแลนด์ต้องการให้งานก่อสร้างแล้วเสร็จภายในระยะเวลาหนึ่งเดือน ดังนั้นเมื่อไม้ซุงถูกส่งมาถึงเขตก่อสร้าง คาร์ลก็จะกำกับให้อันนาตัดไม้ทันที ขั้นตอนการแปรรูปไม้ที่เดิมทีกินเวลานานกลับใช้เวลาเพียงสองวันเท่านั้น แน่นอนว่าคาร์ลซึ่งเคยเป็นครูสอนอันนามาก่อนยังถึงกับตกใจพลังใหม่ของเธอจนตาค้าง ภายในระยะเวลาสั้นๆ เพียงครึ่งปี เด็กสาวผู้ผอมบางและนิ่งเงียบคนนั้นกลับกลายเป็นคนที่เต็มเปี่ยมไปด้วยความมั่นใจและสดใสร่าเริงแล้ว


โรแลนด์จัดงานเลี้ยงอย่างยิ่งใหญ่ในปราสาทเพื่อต้อนรับกลุ่มพ่อค้า


เหล้าขาวได้ปรากฏตัวต่อหน้าทุกคนเป็นครั้งแรกในงานนี้เอง


“ฝ่าบาททรงมีของเล่นใหม่ทุกครั้งที่กระหม่อมมาที่นี่ มาร์เจอรีไม่ได้โกหกกระหม่อมจริงๆ” ฮอกก์พูดเสียงดัง “แม้แต่เหล้าก็ยังพิเศษไม่เหมือนใคร เทียบกับ...เอ่อ...”


“เหล้าขาว” มาร์เจอรีช่วย


“ใช่ เหล้าขาว! เทียบกับเหล้าขาวแล้ว เบียร์กับไวน์องุ่นนี่จืดไปเลยพ่ะย่ะค่ะ” เขาฉีกยิ้ม ดื่มเหล้าในแก้วรวดเดียวหมด “ฝ่าบาท ฝ่าบาททรงต้องขายเหล้านี่ให้กระหม่อมนะพ่ะย่ะค่ะ”


“แต่หม่อมฉันกลับรู้สึกว่ารสมันแรงไปหน่อย ไวน์ผลไม้น่าจะเหมาะกับหม่อมฉันมากกว่า” แม่ค้าส่ายหน้ายิ้มๆ


โรแลนด์หัวเราะ “ก็แล้วแต่รสนิยมคน ใช่ว่าทุกคนจะชอบเหล้ากลั่นแรงๆ เสียเมื่อไร ข้าเองก็ไม่ได้คิดจะขายในวงกว้างหรอก แค่บังเอิญผลิตออกมาบางส่วนให้ทุกคนได้ลิ้มลองกันเท่านั้น”


ในยุคที่เหล้าหมักยังได้รับความนิยมอย่างล้นหลาม เหล้ากลั่นก็เปรียบเสมือนดาวดวงใหม่ที่รอวันเปล่งประกาย เหล้าขาว รัม วิสกี้ และวอดก้าในยุคหลังล้วนเป็นเหล้ากลั่นที่มีปริมาณแอลกอฮอล์สูงทั้งนั้น และนอกเหนือจากเหล้ากลั่นพวกนี้แล้ว ยังมีวัฒนธรรมการผสมเหล้าพ่วงมาด้วย แต่สำหรับเมืองชายแดนในตอนนี้ การพัฒนาอุตสาหกรรมด้านนี้ยังถือว่าเร็วเกินไป


“ฝ่าบาท ธุระที่ฝ่าบาททรงเขียนไปบอกหม่อมฉันเมื่อครั้งก่อน หม่อมฉันส่งคนไปรวบรวมข้อมูลมาแล้วเพคะ” มาร์เจอรีพูด “อีเทอร์นัลวินเตอร์ถูกศาสนจักรยึดครองแล้วยังไม่มีอะไรเปลี่ยนไปมาก แต่ที่ฝั่งวูล์ฟฮาร์ตมีกระแสต่อต้านอย่างรุนแรงเพคะ ได้ยินว่ากองทัพทั้งหมดของศาสนจักรกำลังตีป้อมปราการโบรคเกนอยู่ แต่ผ่านไปสองเดือนกว่าแล้วก็ยังตีไม่สำเร็จ นอกจากนี้ ทางดอว์นยังส่งทูตมาที่เกรย์คาสเซิลด้วย พวกเขาคิดว่าศาสนจักรไม่ได้คิดกำจัดแม่มดจริงๆ แต่คิดจะยึดครองทวีปทั้งหมดมากกว่า พวกเขาขอให้สองอาณาจักรร่วมมือกันขับไล่ศาสนจักรและสู้กับเมืองศักดิ์สิทธิ์เฮอร์มีสเพคะ”


“แล้วทางเมืองหลวงตอบไปว่าอย่างไร” โรแลนด์ถาม


“อัครมหาเสนาบดี มาควิส วิคปฏิเสธข้อเสนอนี้ไป ซ้ำยังตำหนิว่าอีกฝ่ายพูดจาไม่มีมูลด้วยพ่ะย่ะค่ะ” กามอนยักไหล่ “เรื่องนี้ทำเอาเมืองหลวงโกลาหลกันยกใหญ่ แม้แต่พวกขุนนางวงในยังมีความเห็นไม่ตรงกันเลยพ่ะย่ะค่ะ เท่าที่กระหม่อมรู้ คนส่วนใหญ่อยากให้สองอาณาจักรร่วมมือกันมากกว่า เพราะดูจากตอนนี้ ศาสนจักรก็ไม่มีทีท่าว่าจะมอบอำนาจการปกครองคืนให้ทายาทผู้ปกครองของอีเทอร์นัลวินเตอร์แต่อย่างใด”


“ทอว์ฟิคไม่ได้ออกหน้าเลยหรือ”


“คำตอบของอัครมหาเสนาบดีก็มาจากพระองค์นี่ล่ะพ่ะย่ะค่ะ ตอนนี้พระองค์ยกทัพไปที่ดินแดนตะวันออกแล้ว” มาร์แลนด์สีหน้าเคร่งขรึม “ได้ยินว่ามีกองเรือขนาดใหญ่ยกพลขึ้นบกที่เขตซีวินด์ แล้วออกปล้นตามแนวชายฝั่งทะเลตะวันออกอย่างอุกอาจ แม้แต่โบสถ์ก็ไม่เว้น พ่อค้าชาวฟยอร์ดจำนวนไม่น้อยเลยพลอยเดือดร้อนไปด้วยพ่ะย่ะค่ะ”


“ดินแดนตะวันออกมีผู้อพยพจำนวนมาก หม่อมฉันกับฮอกก์ได้คนมาเพิ่มไม่น้อยเลยเพคะ” มาร์เจอรีเสริม “พวกเขาบอกว่าโจรพวกนี้ไม่เพียงแต่เอาทรัพย์สินไปเท่านั้น แต่ยังเอาคนไปด้วย ทรัพย์สินชิ้นไหนเอาไปไม่ได้ก็เผาจนเกลี้ยง ราวกับจะถล่มดินแดนตะวันออกให้ราบเป็นหน้ากลองอย่างไรอย่างนั้น หม่อมฉันว่าสำหรับพระราชาองค์ใหม่ที่เพิ่งจะปราบขุนนางดินแดนตะวันออกได้ไม่นาน การจู่โจมครั้งนี้คงจะรุนแรงมากทีเดียวเพคะ”


อันที่จริง ทอว์ฟิคถูกโจมตีก็เป็นเรื่องน่าดีใจไม่น้อย แต่พอได้ยินว่าอีกฝ่ายเอาตัวคนไปด้วย โรแลนด์ก็รู้สึกเจ็บใจพอดู “แล้วผู้อพยพพวกนั้น...”


“ฝ่าบาทสนพระทัยหรือเพคะ” มาร์เจอรียิ้ม “แค่เห็นจดหมายฉบับนั้นหม่อมฉันก็เดาออกแล้วว่า ฝ่าบาทน่าจะทรงอยากซื้อทาสมาเป็นแรงงานในดินแดนของฝ่าบาท แต่ชาวเกรย์คาสเซิลพวกนี้ไม่เหมือนผู้ประสบภัยจากอีเทอร์นัลวินเตอร์และวูล์ฟฮาร์ต พวกเขาคงไม่ยอมขายตัวเป็นทาสหรอกเพคะ”


“ข้าก็ไม่ได้จะให้พวกเขาเป็นทาสเสียหน่อย ขอแค่พวกเขายอมอยู่ที่เมืองชายแดน พวกเขาก็จะมีอาหารและที่อยู่อาศัย และยังสามารถทำงานแลกค่าจ้างได้ด้วย” โรแลนด์แก้คำพูดอีกฝ่าย เขาตระหนักได้ว่านี่คือโอกาสเพิ่มแรงงานคนจริงๆ แม้ข่าวนี้จะมาช้าไปหน่อยก็ตาม “พวกเขามีกี่คน”


“ผู้ประสบภัยที่แข็งแรงกำยำถูกพวกขุนนางกับพ่อค้าเอาตัวไปหมดแล้วเพคะ ตอนนี้ยังเหลือผู้ประสบภัยอีกเกือบหมื่นคนอยู่นอกเมืองหลวง แต่ว่าส่วนใหญ่เป็นเด็กกับผู้หญิงเพคะ”


“ไม่เป็นไร ข้าจะส่งคนไปเลือกแล้วพามาเอง” เจ้าชายพูดอย่างเด็ดขาด “ว่าแต่ข้าต้องตกลงกับเจ้าหน้าที่ที่เมืองหลวงก่อนเอาตัวพวกเขามาหรือไม่”


“ไม่ต้องหรอกเพคะ” มาร์เจอรีโบกมือ “พวกเขาอยากให้ฝ่าบาทเอาตัวคนพวกนี้ไปจะแย่อยู่แล้ว มิฉะนั้นหากอาหารไม่พอแจก แล้วพวกเขาเพิ่มจำนวนมากขึ้นล่ะก็ ดีไม่ดีอาจเกิดจลาจลได้เพคะ”


...


หลังจากงานเลี้ยงจบลงแล้ว โรแลนด์ก็ย้อนกลับมาที่ห้องทำงาน แล้วเรียกองครักษ์ทาซาเข้ามา


เขารู้สึกว่าการข่าวของเขาหละหลวมเต็มที หากเขารู้เรื่องผู้อพยพตั้งแต่เนินๆ เขาก็คงเตรียมการพาคนพวกนี้มาที่เมืองชายแดนได้ตั้งแต่เนิ่นๆ แต่เวลานี้ เขารู้เหตุการณ์ต่างๆ จากกลุ่มพ่อค้าทั้งนั้น และการส่งข่าวเพียงเดือนละครั้งก็ไม่ทันการณ์อย่างเห็นได้ชัด


ต่อให้ทิ้งทหารไว้ที่ป้อมปราการลองซองแล้วตั้งหอสังเกตการณ์ขึ้นมา เขาก็คงรู้แค่ความเคลื่อนไหวในดินแดนตะวันตกเท่านั้น หากคิดจะคว้าบัลลังก์เกรย์คาสเซิล เขาก็ต้องกวาดสายตาไปให้ทั่วอาณาจักร หรือแม้กระทั่งทั่วทวีปด้วยซ้ำ


โรแลนด์ไม่มีลูกน้องที่จงรักภักดีจำนวนมากพอจะตั้งเป็นหน่วยข่าวกรองที่สมบูรณ์ได้ ยิ่งจารชนหรือสายลับที่จะส่งไปอยู่ตามที่ต่างๆ ด้วยแล้วยิ่งไม่ต้องพูดถึง ดังนั้นเขาจึงตัดสินใจเริ่มจากงานง่ายๆ ก่อน นั่นคือส่งคนบางส่วนไปเมืองหลวงเพื่อรวบรวมข่าวจากเมืองต่างๆ อาจจะไม่ต้องถึงกับละเอียดมากก็ได้ ขอแค่พอรู้เหตุการณ์คร่าวๆ ก็พอ อย่างน้อยก็จะได้ไม่ต้องนั่งรอข่าวอย่างทุกวันนี้


ทาซาผู้เชี่ยวชาญเรื่องขบวนการใต้ดินในเมืองหลวงเป็นตัวเลือกที่เหมาะสมที่สุดของเจ้าชาย


“ฝ่าบาททรงประสงค์ให้กระหม่อมตามขบวนพ่อค้ากลับเมืองหลวงหรือพ่ะย่ะค่ะ” ทาซาอึ้ง


“ถูกต้อง เจ้ามีภารกิจสองอย่าง อย่างแรกคือนำผู้ประสบภัยจากดินแดนตะวันออกมาให้ข้า ข้าจะส่งทหารประมาณร้อยคนไปช่วยอารักขาด้วย ส่วนเกณฑ์การคัดเลือกข้าจะบอกเจ้าอีกทีตอนที่กลุ่มพ่อค้าจะออกเดินทาง”


“พ่ะย่ะค่ะ”


“ส่วนอย่างที่สองคือ หลังจากเคลื่อนย้ายกลุ่มผู้ประสบภัยเสร็จแล้ว เจ้าต้องอยู่ที่เมืองหลวงต่อเพื่อรวบรวมข่าวสารจากที่ต่างๆ มาให้ข้า เจ้าเคยติดต่อกับพวกขบวนการใต้ดินมาก่อน คงรู้ดีว่าต้องทำอย่างไร พวกมาร์เจอรีจะคอยสนับสนุนเจ้าอย่างเต็มกำลัง เจ้าสามารถเบิกค่าใช้จ่ายระหว่างปฏิบัติภารกิจกับพวกนางได้เลย ครั้งนี้จะไม่เหมือนกับครั้งก่อนที่เจ้าไปปล่อยข่าวเรื่องแม่มดที่เมืองเรดวอเตอร์ เพราะข้าจะให้เจ้าเบิกได้ไม่อั้น” เขาวางปืนพกลูกโม่กระบอกหนึ่งลงบนโต๊ะ “ดูแลตัวเองให้ดี หวังว่าจะได้ยินข่าวดีจากเจ้าในเร็ววัน”


........................................




[Go To Next Chapter]( ./125.md)