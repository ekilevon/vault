##บทที่ 170 ของขวัญแห่งการแก้แค้น (1)
พระอาทิตย์ค่อยๆ คล้อยต่ำลงท่ามกลางหมู่เขา ความมืดยามราตรีเริ่มคืบคลานมายังดินแดนตะวันตก


คณะทูตตั้งกระโจมในพื้นที่โล่งกว้างห่างออกไปไม่ไกลจากเส้นทางหลัก


ไม่นานนักก็มีคนจุดไฟขึ้นกลางค่าย เหล่านักรบพากันถอดชุดเกราะแล้วยืดร่างกายที่เมื่อยล้า ทุกคนนั่งล้อมวงรอบกองไฟ บ้างก็ต้มน้ำ บ้างก็ต้มข้าวต้ม


อลิเซียยกน้ำอุ่นเข้ามาในกระโจม “ท่านศาสนบริกร ล้างหน้าเสียหน่อยเถอะ”


“ขอบใจเจ้ามาก” มิราพยักหน้ายิ้มๆ ก่อนจะจุ่มผ้าลงในน้ำ “พรุ่งนี้พวกเราก็ถึงเมืองชายแดนแล้ว ทุกคนเหนื่อยกันมามากจริงๆ”


“หากเทียบกับการสู้กับสัตว์อสูรล่ะก็ เดินทางแค่นี้ไม่นับว่าลำบากอะไรเลย” เธอตอบ “แต่ท่านขี่ม้าเก่งจนข้าทึ่งจริงๆ ข้าคิดว่าคนที่เป็นศาสนบริกรจะไม่ถนัดเรื่องเดินทางเสียอีก”


“ฮ่าๆๆๆ ก็ข้าไม่ใช่ศาสนบริกรโดยกำเนิดนี่ สมัยก่อนเวลาเดินทางไปค้าขาย ข้าก็ขี่ม้าเป็นประจำ” มิราเช็ดคราบฝุ่นและเหงื่อบนใบหน้า จากนั้นจึงยื่นอ่างให้นักรบหญิง “เจ้าก็ล้างหน้าเสียสิ เป็นอย่างไรบ้าง ตอนนี้อารมณ์ดีขึ้นแล้วกระมัง”


“อะไรนะ” อลิเซียอึ้ง


“ก็เรื่องนักรบอาญาสิทธิ์อย่างไรเล่า” ศาสนบริกรส่ายหน้ายิ้มๆ “เจ้านี่นะ รู้สึกอย่างไรก็แสดงออกทางสีหน้าหมด คงเพราะคำพูดของแอบรัมส์สินะ”


“...” เธอรับอ่างมา แต่ไม่ได้ตอบอีกฝ่าย


“พวกเรายังต้องเจออุปสรรคและการท้าทายอีกมาก หากผ่านมันไปไม่ได้ล่ะก็ ไม่ใช่แค่ศาสนจักรเท่านั้นที่จะพินาศย่อยยับ แต่โลกทั้งใบก็ต้องพินาศย่อยยับเช่นกัน บางครั้งพวกเราก็ต้องสละบางสิ่งเพื่อเอาชนะศัตรูที่น่ากลัวเหมือนกัน” มิราพูด “พวกเราอาจต้องเจอทางเลือกที่น่าลำบากใจ แต่เจ้าจงอย่าลืมคำสอนของศาสนจักร”


“หากทางเลือกที่เหลือเลวร้ายทั้งสองทาง ก็จงเลือกทางที่เลวร้ายน้อยกว่า” อลิเซียตอบเสียงเบา


“ถูกต้อง ลองชั่งน้ำหนักดูว่าทางไหนคุ้มค่ากว่ากัน แล้วดูด้วยว่าจุดมุ่งหมายของพวกเราคืออะไร พิธีเปลี่ยนร่างนักรบอาญาสิทธิ์จะต้องอาศัยความสมัครใจ เมื่อพี่ชายของแอบรัมส์ตัดสินใจเป็นนักรบอาญาสิทธิ์ นั่นก็หมายความว่าเขาตั้งใจจะพลีกายเพื่อศาสนจักรแล้ว เขามีอุดมการณ์อันสูงส่ง ชื่อของเขาจะถูกจารึกไว้บนป้ายเกียรติยศ และจะเป็นที่เล่าลือสืบไปพร้อมกับความรุ่งโรจน์ของศาสนจักร”


“ขอบคุณท่านที่ชี้แนะ” อลิเซียลูบอกตัวเอง “ข้ารู้สึกดีขึ้นมากแล้ว”


ศาสนบริกรพูดไม่ผิด พวกเขาพลีกายเพื่อจะได้เป็นส่วนหนึ่งของความรุ่งโรจน์ ไม่ว่าผลจะออกมาเป็นอย่างไร อย่างน้อยนักรบอาญาสิทธิ์ก็ได้ทำตามแรงศรัทธาของตัวเอง พอคิดถึงตรงนี้ ความอึดอัดในใจเธอก็คลายลงไปมาก


“แค่ช่วยเจ้าได้ข้าก็ดีใจแล้ว” มิราหัวเราะเบาๆ “พวกเราออกไปกินมื้อเย็นกันเถอะ พวกเขาน่าจะเตรียมเสร็จแล้วล่ะ บอกตามตรงนะ ช่วงนี้ข้ากินแต่ข้าวต้มจนลิ้นด้านหมดแล้ว”


“โชคดีที่วันนี้เป็นวันสุดท้ายแล้ว” อลิเซียก็หัวเราะเช่นกัน “พรุ่งนี้พวกเราก็จะได้กินอาหารดีๆ ในปราสาทผู้ปกครองเมืองชายแดนแล้ว”


หลังจากกินอาหารเย็นอันไร้รสชาติเสร็จ ผู้พิพากษาก็เลือกคนมาเฝ้าเวร ทหารพิพากษาที่ไม่ต้องทำอะไรต่างพากันมุดเข้ากระโจม พักผ่อนแต่หัวค่ำ อลิเซียก็เช่นกัน เธอกับศาสนบริกรมุดเข้ากระโจมแล้วก็ดับตะเกียงห่มผ้านอน


ไม่รู้ว่าเวลาผ่านไปนานเท่าไร ในขณะที่เธอกำลังสะลึมสะลือนั้น ก็พลันได้ยินเสียงหนักๆ ลอยมารางๆ...คล้ายกับมีอะไรบางอย่างร่วงลงพื้น และอีกไม่กี่อึดใจต่อมา เสียงนั้นก็ดังขึ้นอีกครั้ง


ครั้งนี้ เธอได้ยินเสียงเกราะกระทบพื้นด้วย ไม่ชัดนัก ทว่าเธอไม่ได้หูฝาดแน่นอน


เธอลืมตาโพลง


อลิเซียลุกขึ้นคว้าดาบข้างกายแล้วย่องไปที่ริมกระโจม ขณะที่กำลังจะเลิกมุมกระโจมขึ้นดูนั้น ก็ได้ยินเสียงผู้พิพากษาตะโกนมาจากอีกด้าน “ศัตรูโจมตี! นักรบทุกคน ตั้งรับศัตรู!” เสียงตะโกนดังแหวกความเงียบยามค่ำคืน บรรยากาศในค่ายพลันเดือดพล่านขึ้นมาทันตา!


จากนั้นก็ตามมาด้วยเสียงดังสนั่น!


เสียงของผู้พิพากษาพลันขาดหายไป


เธอไม่ลังเลอีกต่อไป พุ่งตัวออกจากกระโจมทันที ดาบของผู้พิพากษาถูกฟันหักเป็นสองท่อน ไม่สิ...ไม่ใช่แค่ดาบของเขาเท่านั้น แม้แต่ตัวเขาเองก็ถูกฟันขาดด้วยเหมือนกัน เลือดสดๆ พุ่งกระฉูดขึ้นฟ้า เขาคุกเข่าลงท่ามกลางแสงสะท้อนจากกองไฟ ลำตัวที่ฉีกออกจากกันทรุดลงแทบเท้าหญิงสาวคนหนึ่งอย่างช้าๆ


หญิงสาวที่ถือดาบยักษ์รูปทรงประหลาดคนนี้ก็คือศัตรูที่ลอบโจมตีค่าย เธอสวมชุดคลุมยาวสีดำ ซุกซ่อนใบหน้าไว้ใต้หมวกคลุมหน้า อลิเซียมองเห็นเพียงลูกตาสีทองที่เรืองแสงอยู่ในเงาใต้ขอบหมวกเท่านั้น


ทหารพิพากษาสองคนกระโจนใส่เธอ แต่พวกเขาไม่อาจต้านทานอาวุธน่าสยดสยองในมือเธอได้ เธอฟันหนึ่งครั้งก็ปลิดชีวิตนักรบไปหนึ่งคน มิหนำซ้ำยังฟันทั้งคนทั้งดาบขาดเป็นสองท่อนในคราวเดียว


ในพริบตาที่เสียงอาวุธกระทบกันดังบาดหูนั้น ประกายไฟและเศษดินพุ่งกระจาย จากนั้นก็ได้ยินเสียงคมดาบกรีดเข้าเนื้อและกระดูกดังตามมา เสียงเข่นฆ่าอันโหดเหี้ยมราวกับฝันร้ายทำเอาเลือดในกายนักรบหญิงแทบจะแข็งตัว


“แม่มด!” ใครบางคนร้องด้วยความตกใจ


ศัตรูมาคนเดียว...คนที่กล้าโจมตีทหารพิพากษาเพียงลำพังจะเป็นใครไปไม่ได้ นอกจากพวกแม่มดใฝ่ต่ำที่ได้รับพลังจากปีศาจ!


“พาศาสนบริกรหนีไป!” อลิเซียได้ยินเสียงหนักแน่นดังขึ้นที่ข้างหู


เธอหันหน้าไปก็เห็นแอบรัมส์


“นี่ท่านจะให้ข้าทิ้งทุกคนแล้วหนีไปอย่างนั้นหรือ” อลิเซียเบิกตากว้าง


“ไม่อย่างนั้นทุกคนจะตายอย่างไร้ความหมาย เจ้ายังไม่เข้าใจอีกหรือ!” เขานิ่วหน้าคำรามเบาๆ “ศัตรูไม่กลัวหินอาญาสิทธิ์ มีแค่อมนุษย์เท่านั้นที่มีพลังเช่นนี้ ข้าจะต้านทานนางอย่างสุดความสามารถ เจ้าพาศาสนบริกรหนีไปป้อมปราการลองซองซะ! แล้วจำไว้ จงใช้ถนนเส้นใหญ่เท่านั้น หากเจอค่ายของพวกพ่อค้าก็ขอความช่วยเหลือจากพวกเขาด้วย!” เขาพูดจบก็วิ่งถือดาบไปหาศัตรู


อมนุษย์ เธอเสียวสันหลังวาบ ว่ากันว่ามีแค่นักรบอาญาสิทธิ์เท่านั้นที่ต้านทานพวกเธอได้ หากเจออมนุษย์ ควรรีบไปขอความช่วยเหลือจากโบสถ์ในท้องถิ่นทันที อลิเซียรู้ว่าแอบรัมส์พูดไม่ผิด ขืนเธออยู่ที่นี่ต่อมีแต่จะทำให้การตายของพวกเขาไร้ความหมาย


ตอนนี้มีทหารพิพากษาตายไปแล้วห้าคน คนที่เหลืออยู่จึงต้องเปลี่ยนวิธีรับมือศัตรู โดยหันไปใช้ประโยชน์จากภูมิประเทศและกระโจมมากขึ้น แบบนี้ถึงพอจะประวิงเวลาได้บ้าง แต่เธอรู้ดีว่า การต่อสู้กับอมนุษย์ที่เหนือกว่าทั้งด้านพละกำลังและความว่องไวนั้น สุดท้ายแล้วก็ต้องแพ้ราบคาบอยู่ดี


เธอกัดฟันวิ่งเข้าไปในกระโจม ฉุดมิราที่สวมรองเท้ารออยู่แล้วให้ลุกขึ้น แล้ววิ่งออกไปยังจุดที่ผูกม้าไว้


“เกิดอะไรขึ้นหรือ” ศาสนบริกรถามเสียงขรึม


“อมนุษย์โจมตีค่ายพวกเรา! ข้าต้องพาท่านหนีไปจากที่นี่!” เธอกระโดดขึ้นม้า “เร็วเข้าเถอะ!”


แต่ว่าตอนกลางคืนมองเห็นถนนไม่ชัด หากตะบี้ตะบันควบม้าบนถนนที่เป็นหลุมเป็นบ่อ ม้าก็อาจสะดุดได้ง่าย แต่หากค่อยๆ ควบม้าไปเรื่อยๆ อีกไม่นานศัตรูก็คงตามทัน


อลิเซียตัดสินใจปล่อยม้าวิ่งไปตามถนนใหญ่ ส่วนตัวเองกับศาสนบริกรพรางตัวอยู่ในป่าข้างทาง หากศัตรูไม่ใช้ไฟส่อง ก็ไม่มีทางเห็นพวกเธอง่ายๆ แน่


เสียงอาวุธกระทบกันค่อยๆ ดังห่างออกไป เธอจูงมือมิราพลางวิเคราะห์สภาพแวดล้อมรอบตัวใต้แสงจันทร์สลัว
ยิ่งเดินก็ยิ่งห่างจากถนนมากขึ้นทุกที พวกเธออาจจะเจอสัตว์ป่าหรืองูพิษ แต่อย่างไรเสียก็ดีกว่าเจอแม่มดแน่นอน


ทั้งสองคนเดินโซซัดโซเซมาจนถึงบริเวณเทือกเขาสิ้นวิถี อลิเซียโล่งอกไปเปลาะหนึ่ง ดูเหมือนศัตรูจะไม่ได้ตามพวกเธอมา นอกจากเสียงนกร้องน่ารำคาญบนท้องฟ้าแล้ว บริเวณโดยรอบก็เงียบสงัด


“พวกเราจะทำอย่างไรต่อไป” มิราถาม


เธอไม่ได้แสดงท่าทางกระวนกระวายในสถานการณ์เช่นนี้ ความสุขุมของเธอทำให้อลิเซียรู้สึกนับถือจากใจ “ท่านศาสนบริการ พวกเราหาที่เหมาะๆ พักผ่อนกันสักคืนเถิด พรุ่งนี้เช้าค่อยย้อนกลับไปขอความช่วยเหลือที่ป้อมปราการลองซอง”


“เหตุใดจึงไม่ไปหลบภัยที่เมืองชายแดนเล่า จากตรงนี้กลับไปป้อมอย่างน้อยก็ต้องใช้เวลาหนึ่งวันหนึ่งคืน”


“ไม่ล่ะ” อลิเซียส่ายหน้า “ข้าว่าอมนุษย์ปรากฏตัวเอาตอนนี้ออกจะบังเอิญไปหน่อยกระมัง ข้าสงสัยว่าผู้ปกครองเมืองชายแดนจะรวมหัวกับแม่มดน่ะสิ เวลานี้เมืองชายแดนอันตรายมากจริงๆ”


“ที่เจ้าพูดก็มีเหตุผล...” เธอพลันชะงักไป สายตาเลื่อนไปด้านหลังนักรบหญิง


ใจของอลิเซียร่วงไปที่ตาตุ่ม พอหันกลับไปก็เห็นผู้หญิงชุดดำกำลังเดินช้าๆ ออกมาจากเงาไม้อันมืดมิด ดวงตาของเธอราวกับแสงดาวที่พราวระยับ นกเค้าแมวตัวหนึ่งบินร่อนลงมาเกาะที่ไหล่เธอ


........................................






[Go To Next Chapter]( ./83.md)