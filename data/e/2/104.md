##บทที่ 192 ใต้ม่านราตรี
ผู้มาเยือนมีประมาณห้าสิบคน ทุกคนสวมเสื้อเกราะสะท้อนประกายใต้แสงอาทิตย์ ขบวนของพวกเขาชูธงสี่ด้าน สามด้านเป็นธงหอคอยและทวนคู่ซึ่งเป็นสัญลักษณ์ของราชวงศ์เกรย์คาสเซิล อีกด้านที่เหลือเป็นธงหอคอยและหัวม้า เขานึกอยู่สักครู่ก็จำได้ว่าเป็นสัญลักษณ์ของตระกูลโฮธแห่งดินแดนเหนือ


ใครคนหนึ่งควบม้าออกมาจากกองอัศวินแล้วตะโกนเสียงดัง “ข้าคือเลห์แมน โฮธ เป็นทูตของพระราชาทอว์ฟิค ข้ามาแจ้งมติจากเมืองหลวง โปรดปล่อยสะพานชักลงมาด้วย”


“มีหลักฐานหรือไม่” เปโรโผล่หน้าออกมาถามเสียงดัง


อีกฝ่ายดึงชุดธนูออกมาจากด้านหลัง มัดกระดาษไว้กับลูกธนู แล้วยิงไปที่กำแพงเมือง


องครักษ์ข้างกายเขารีบเก็บลูกธนูทันที เปโรคลี่กระดาษหนังแกะออกก็เห็นด้านล่างจดหมายมีเส้นสีทองไขว้กันจางๆ มุมซ้ายล่างลงตราประทับของราชวงศ์เกรย์คาสเซิล อีกฝ่ายเป็นทูตของพระราชาองค์ใหม่จริงๆ


“ปล่อยสะพาน เปิดประตู” เปโรสูดหายใจลึก เขาพอจะเดาเนื้อความของสิ่งที่เรียกว่ามติจากเมืองหลวงได้...เรื่องนี้คงเกี่ยวกับเจ้าชายโรแลนด์อย่างไม่ต้องสงสัย ในเมื่ออีกฝ่ายไม่ได้แอบอ้าง เขาก็ไม่มีเหตุผลที่จะห้ามทูตของพระราชาองค์ใหม่เข้าเมือง มิฉะนั้นก็จะเท่ากับประกาศตัวเป็นศัตรูกับเมืองหลวง และหากข่าวนี้แพร่งพรายออกไปเมื่อไร ตระกูลอื่นๆ ก็คงไม่แคล้วพุ่งคมดาบมาที่ตระกูลฮันนี่ซัคเคิล และคลื่นใต้น้ำที่เขาเคยควบคุมไว้ได้ก็คงโผล่ขึ้นมาก่อความไม่สงบแน่นอน


แต่ว่า การที่พระราชาทอว์ฟิคส่งทูตเพียงห้าสิบคนมาดูสถานการณ์นั้น ก็ได้พิสูจน์คำพูดของเจ้าชายลำดับที่สี่อย่างชัดเจนแล้ว...บางที พระราชาองค์ใหม่อาจจะยังไม่สามารถยึดดินแดนตะวันตกได้ในตอนนี้


ขนาดทหารดยุกพันกว่าคนเจ้าชายก็ยังเอาชนะได้ แล้วจะนับประสาอะไรกับคนแค่ห้าสิบคน


เขาจะต้องนำข่าวนี้ไปแจ้งเจ้าชายโรแลนด์โดยเร็วที่สุด


พอคิดถึงตรงนี้ เขาก็เรียกอัศวินคนก่อนหน้านี้เข้ามา “เวสเทอรอส เจ้าเอาม้าไปสามตัวสำหรับเปลี่ยนระหว่างทาง นำข่าวนี้ไปแจ้งผู้ปกครองเมืองชายแดนโดยไวที่สุด บอกว่าพระราชาทอว์ฟิคทรงส่งคนมาที่นี่”


“ขอรับ” เวสเทอรอสพยักหน้า


เปโรมองอัศวินที่หันหลังเดินจากไปก่อนจะถอนใจออกมา “พวกเราไปต้อนรับทูตกันเถอะ”


...


พอยืนอยู่หน้าประตูเมือง เขาถึงสังเกตเห็นว่า นอกจากอัศวินหน้าขบวนสิบกว่าคนที่ดูกระฉับกระเฉงดีแล้ว อัศวินที่เหลือก็ดูซึมเซาทั้งนั้น แต่ละคนนั่งหลังงออยู่บนม้า คล้ายกับจะร่วงลงมาได้ทุกเวลา


“สวัสดี เซอร์เลห์แมน” เปโรก้มศีรษะแสดงความเคารพ “ข้าคือผู้ดูแลป้อม เปโร เฮอร์มอนแห่งตระกูลฮันนี่ซัคเคิล”


คำว่าผู้ดูแลป้อมออกจะระคายปากเขาอยู่บ้าง หากเขาได้เป็นดยุกป้อมผู้ครอบครองดินแดนตะวันตกจริงๆ เขาก็คงไม่ต้องแสดงความเคารพต่อทูต หรือแม้กระทั่งออกมาต้อนรับอีกฝ่ายถึงหน้าประตูแบบนี้ แค่รออีกฝ่ายมาขอพบอยู่ในปราสาทก็พอ


“ข้าได้ยินชื่อเจ้าตั้งแต่ตอนอยู่สันเขาโคลด์วินด์แล้ว ‘ผู้รักษาการณ์ดยุก’ ” เลห์แมนกระโดดลงจากม้า แล้วเดินไปหาเขาพร้อมรอยยิ้ม “ดินแดนตะวันตกของพวกเจ้านี่ประหลาดพิลึก ดยุกไรอันเกณฑ์ทหารมาตั้งมากตั้งมายแต่กลับตีเมืองเล็กๆ เมืองเดียวไม่ได้ ซ้ำยังเอาชีวิตตัวเองไปทิ้งอีก เรื่องแบบนี้ไม่ค่อยมีให้เห็นนักหรอก แต่นี่คงเป็นข่าวดีสำหรับตระกูลฮันนี่ซัคเคิลกระมัง”


เปโรแกล้งทำเป็นไม่ได้ยินถ้อยคำเสียดสีของเขา “คนของท่านไม่เป็นไรใช่หรือไม่ พวกเขาดู...ไม่ค่อยสบายเท่าไรเลย”


“ไม่ต้องสนใจพวกเขาหรอก” เลห์แมนหันไปมองแวบหนึ่ง “คงเพราะเดินทางมาเหนื่อยแล้วไม่ชินกับสภาพแวดล้อมน่ะ พักสักหน่อยก็หายแล้ว บอกตามตรง อากาศที่นี่ร้อนมากจริงๆ”


“คงเพราะทางเหนืออากาศหนาวมากกว่า” ในเมื่ออีกฝ่ายไม่สนใจคนของตัวเอง เปโรก็ขี้เกียจจะสนใจเหมือนกัน “ข้าสงสัยว่าเหตุใดทูตของพระราชาจึงเดินทางมาจากสันเขาโคลด์วินด์ แทนที่จะเป็นเมืองหลวง”


“เพราะเวลานี้พระราชาทอว์ฟิคประทับอยู่ที่ดินแดนเหนือ” เขาพูดตรงๆ “ดยุกเอซฉวยโอกาสที่กองป้องกันชายแดนอ่อนแอ ก่อจลาจลขึ้นที่ดินแดนเหนือ คาดว่าคงคิดก่อกบฏ​ พระราชาจึงทรงยกทัพไปปราบกบฏ”


กบฏหรือ เปโรขมวดคิ้ว ไม่สมเหตุสมผลเอาเสียเลย แม้กองป้องกันชายแดนจะก่อตั้งขึ้นจากอัศวินและทหารรับจ้างจากเมืองต่างๆ ทั่วเกรย์คาสเซิล แต่สมาชิกส่วนใหญ่ก็ยังเป็นคนของดยุกอยู่ดี มีหรือที่ดยุกจะก่อกบฏตอนที่คนของตัวเองร่อยหรออ่อนกำลัง พอเปโรนึกถึงว่าเดิมทีดยุกไรอันก็คิดจะฉวยโอกาสนี้เข้ายึดดินแดนเหนือเหมือนกัน เขาก็ชักสังหรณ์ใจไม่ดี...หรือว่าทอว์ฟิค วิมเบิลดันก็คิดแบบเดียวกัน


“เช่นนั้นเมืองหลวงมีมติว่าอย่างไร”


“เรียกตัวกลับ” เลห์แมนตอบ “พระราชาทรงส่งข้ามาที่นี่เพราะไม่ทรงอยากเห็นดินแดนตะวันตกตกอยู่ในสงคราม หากข้าจำไม่ผิดล่ะก็ พระราชาทรงส่งราชโอการเรียกตัวเจ้าชายโรแลนด์กลับตั้งแต่ช่วงเดือนแห่งปีศาจแล้วไม่ใช่หรือ แต่จนป่านนี้พระองค์ก็ยังไม่เสด็จกลับ”


“ราชโองการฉบับนี้มาถึงป้อมเมื่อห้าเดือนก่อน แต่ในช่วงเดือนแห่งปีศาจ เจ้าชายโรแลนด์ไม่ได้เสด็จมาหลบภัยที่ป้อมเหมือนผู้ปกครองคนก่อนๆ” เปโรหยุดไปเล็กน้อย “ตอนนั้นพระองค์ทรงนำประชาชนสู้กับสัตว์อสูรอยู่ที่เมืองชายแดน จึงไม่สามารถเสด็จกลับเมืองหลวงได้ในทันที”


“แต่นี่ก็พ้นเดือนแห่งปีศาจมาสามเดือนแล้ว” เลห์แมนไม่แสดงท่าทีต่อเรื่องนี้ “พระราชาทรงส่งข้ามาคุ้มกันเจ้าชายกลับเมืองหลวง”


“พวกท่านจะเดินทางไปเมืองชายแดนเมื่อไร”


“พรุ่งนี้เช้า”


โดยปกติแล้ว การเดินทางไปเมืองชายแดนต้องใช้เวลาสามวัน แต่หากอัศวินที่เขาส่งไปเร่งเดินทางทั้งกลางวันและกลางคืน ก็น่าจะใช้เวลาแค่หนึ่งวันหนึ่งคืนเท่านั้น อย่างนี้เจ้าชายก็คงเตรียมรับมืออีกฝ่ายได้ทัน เปโรคิด เขาคงช่วยได้เพียงเท่านี้


เขาเดินนำคณะทูตมาที่ค่ายแห่งหนึ่งก่อนจะหยุดฝีเท้าว่า “เดิมทีที่นี่เป็นค่ายอัศวินของดยุก พวกท่านพักผ่อนที่นี่สักคืนเถอะ ประเดี๋ยวข้าจะให้คนส่งอาหารเย็นมาให้ ส่วนท่านทูต” เขามองเลห์แมน “ทางปราสาทจะจัดงานเลี้ยงรับรองท่านอย่างยิ่งใหญ่ กรุณาให้เกียรติมาร่วมงานด้วย”


“ขอบใจเจ้ามาก เซอร์เปโร” ฝ่ายหลังยิ้มตอบ


********************


หลังจากงานเลี้ยงสิ้นสุดลง เลห์แมนกลับมาที่ค่ายแล้วเดินเข้าไปในกระโจมใหญ่ พวกลูกน้องเห็นเข้าก็รีบล้อมวงเข้ามา


“สถานการณ์เป็นอย่างไร”


“มีคนสังเกตการณ์รอบด้าน ทางเข้าออกมีกองทหารประจำการเกือบร้อยคน แต่ส่วนใหญ่ไม่ได้สวมเกราะ คาดว่าเป็นกองลาดตระเวนขอรับ” หนึ่งในนั้นรายงาน “ดูเหมือนผู้ปกครองจะไม่ไว้ใจพวกเรานัก”


“อย่างน้อยรายงานที่พวกเราได้รับก็ถูกต้องจริงๆ ข้อมูลที่ข้าได้จากงานเลี้ยงก็สอดคล้องกับรายงานเช่นกัน”เลห์แมนพูดเสียงขรึม “หลังจากดยุกแพ้สงคราม อัศวินส่วนใหญ่ก็ถูกส่งไปที่เมืองชายแดน ที่นี่จึงเหลือนักรบเก่งๆ ไม่กี่คนเท่านั้น”


เขาศึกษาสถานการณ์ของป้อมปราการลองซองอย่างละเอียดตั้งแต่ก่อนมา งานที่พระราชามอบหมายให้เขานั้นง่ายดายมาก นั่นก็คือให้สืบหาสาเหตุที่ดยุกแพ้สงคราม แล้วใช้กลยุทธ์ที่เหมาะสมชิงดินแดนตะวันตกกลับมาโดยไวที่สุด


“แล้วพวกที่กินยาลงไป...เป็นอย่างไรบ้าง”


“ใกล้จะทนไม่ไหวเต็มทีแล้วขอรับ” อีกคนหนึ่งพูด “ตอนนี้พวกเขายอมทำทุกอย่างเพื่อแลกกับยา”


คณะทูตเป็นเพียงฉากบังหน้า ในกองอัศวินห้าสิบคนนี้มีอัศวินจริงๆ เพียงสิบสามคนเท่านั้น ส่วนที่เหลือเป็นทหารรับจ้างที่ปลอมตัวเป็นอัศวินทั้งหมด พวกเขาได้รับผลข้างเคียงจากยาของศาสนจักร จนตอนนี้เชื่องเสียยิ่งกว่าสุนัขล่าเนื้อ ดุเสียยิ่งกว่าสัตว์อสูร นี่ก็คือไม้ตายที่เลห์แมนจะใช้ยึดประตูเมือง ตอนนี้กองทัพประชาชนหนึ่งพันห้าร้อยคนกำลังเคลื่อนตัวมาประชิดป้อมอย่างช้าๆ ขอแค่เปิดประตูเมืองได้ เมืองแห่งนี้ก็จะตกอยู่ในกำมือเขาทันที


“จ่ายยาให้พวกเขา ทิ้งคนไว้รับมือกองลาดตระเวนสักสิบคน ส่วนที่เหลือส่งไปทางประตูเมืองตะวันออก” เขาสั่ง


........................................




[Go To Next Chapter]( ./105.md)