##บทที่ 120 ค่าไถ่ (2)
โรแลนด์มองเปโรอย่างสนใจสักครู่ ทันใดนั้นก็หัวเราะขึ้นมา “เจ้าเป็นคนแรกที่ถามข้าเช่นนี้”


เขาจิบน้ำก่อนจะพูดด้วยน้ำเสียงผ่อนคลาย “ป้อมปราการลองซองยังคงเป็นของข้าอย่างไม่ต้องสงสัย ต่อให้ข้าไม่อยู่ที่นี่แล้วก็ตาม แต่ว่าข้าก็ต้องการใครสักคนหรือสักตระกูลมาดูแลป้อมแทนข้าเหมือนกัน ดังนั้น สิ่งที่เจ้าควรถามจึงไม่ใช่ค่าไถ่ แต่น่าจะเป็น ‘ค่าสิทธิ์ในการดำเนินงานแทน’ มากกว่า”


ดำเนินงานแทน...เปโรคุ้นเคยกับคำนี้ดี พ่อค้าที่มีสายตาแหลมคมจะมองหาขุนนางที่มีผลผลิตในที่ดินมาก แต่ไม่มีเวลาหรือไม่ชอบทำการค้า จากนั้นจึงเสนอตัวไปทำการค้าแทนพวกเขา


เพื่อที่จะช่วงชิงสิทธิ์ในการเป็นตัวแทนนี้มา เหล่าพ่อค้าจะต้องจ่ายเงินล่วงหน้าไปจำนวนหนึ่งเพื่อเป็นหลักประกัน


“ฝ่าบาททรงประสงค์เงินเท่าไรพ่ะย่ะค่ะ” เขาสูดหายใจลึก พยายามสงบสติอารมณ์ลงมา


“นี่เป็นเงื่อนไขระยะยาว เจ้าไม่จำเป็นต้องจ่ายหมดในคราวเดียว” โรแลนด์หยุดไปเล็กน้อย “ข้าต้องการเงินร้อยละสามสิบของยอดภาษีที่ป้อมเก็บได้ในแต่ละเดือน ตลอดจนส่วยต่างๆ อีกหนึ่งพันหน่วยต่อเดือน ส่วนที่เหลือจะเป็นส่วนของเจ้า”


ก็ไม่นับว่าแปลกอะไร เปโรคิด หากเขาได้ปกครองป้อมปราการลองซองจริงๆ ตัวเลขที่ว่านี้ก็ถือว่ายุติธรรมทีเดียว งานนี้เจ้าชายไม่ได้ล้อเล่นแน่ เขามั่นใจ เจ้าชายตั้งใจจะทำอย่างนี้จริงๆ


โอกาสทองแท้ๆ เปโรบอกตัวเองในใจ เขากับเจ้าชายไม่ได้เป็นศัตรูกัน ดยุกแพ้สงครามแล้ว บุตรหลานก็หมดสิทธิ์สืบทอดตำแหน่งไปโดยปริยาย หากกองทัพของหกตระกูลไม่สามารถเอาชนะเจ้าชายได้ แล้วใครจะขับไล่เจ้าชายออกจากดินแดนตะวันตกได้


การสวามิภักดิ์ต่อขั้วอำนาจที่แข็งแกร่งกว่าเป็นกฎพื้นฐานที่เหล่าขุนนางยึดถือกันมาอย่างยาวนาน หากเขาชิงตัดหน้าอีกสี่ตระกูลที่เหลือได้ ตระกูลฮันนี่ซัคเคิลก็จะกลายเป็นตระกูลขุนนางที่ยิ่งใหญ่ที่สุดในดินแดนตะวันตก


“แล้วเหตุใดฝ่าบาทจึงไม่ประทับที่นี่พ่ะย่ะค่ะ ปราสาทแห่งนี้ใหญ่กว่าปราสาทที่เมืองชายแดนมาก”


“ใจจริงเจ้าคงอยากถามว่า เหตุใดข้าจึงไม่ปกครองป้อมเองมากกว่ากระมัง” โรแลนด์มองเปโรที่ดูประดักประเดิดไปก่อนจะยิ้มว่า


“เหตุผลมีมากมายเชียวล่ะ เช่นว่าที่นี่มีโครงสร้างอำนาจซับซ้อนเกินไป กว่าจะจัดระบบความสัมพันธ์ทั้งหมดได้คงกินเวลาข้าไปมาก แล้วข้าจะเอาเวลาที่ไหนไปตักตวงผลประโยชน์เล่า


ดังนั้นข้าจึงอยากแต่งตั้งคนในท้องถิ่นมาดูแลเรื่องนี้แทน เพราะเขาน่าจะบริหารเมืองนี้ได้ดีกว่าข้า ข้อเสนอนี้จะเป็นประโยชน์ต่อทั้งสองฝ่าย นอกจากนี้ยังมีเหตุผลอื่นๆ อีกมากมาย เจ้าจะลองกลับไปคิดดูก่อนก็ได้”


เจ้าชายหมุนถ้วยเงินในมือไปมา “จริงสิ หากข้าเลือกเจ้าเป็นตัวแทนปกครองป้อม เจ้าคงไม่แก้แค้นข้าแทนดยุกกระมัง”


“ไม่แน่นอนพ่ะย่ะค่ะฝ่าบาท!” แม้เจ้าชายจะถามอย่างกะทันหัน แต่เปโรก็ตอบได้แทบจะทันที


ดยุกไม่อยู่แล้ว ความคิดแรกที่ผุดขึ้นมาในหัวเหล่าขุนนางห้าตระกูลก็คือจะจัดการกับที่ดินของเขาอย่างไร ใครจะสนใจเรื่องแก้แค้นอะไรนั่น


เปโรรู้ว่าสิ่งที่เจ้าชายอ้างมาไม่ใช่เหตุผลที่แท้จริงเลย โครงสร้างอำนาจซับซ้อนเกินไปอย่างนั้นหรือ จัดระบบยากอย่างนั้นหรือ เจ้าชายอาจต้องเผชิญหน้ากับพลังอันน่ากลัว แต่เขาก็จะกำจัดขั้วอำนาจที่ต่อต้านเขาได้อย่างสิ้นซาก


อย่างมากแค่หนึ่งถึงสองปี เหล่าขุนนางทั้งหลายก็จะลืมไรอันผู้พ่ายแพ้ไปอย่างหมดจด เหมือนอย่างที่ไรอันเคยทำมาแล้วในอดีต แต่ว่าเวลาเพียงสองปีนี้ เจ้าชายไม่มีทางสร้างเมืองชายแดนให้ยิ่งใหญ่ได้อย่างป้อมปราการลองซองแน่นอน


เจ้าชายโรแลนด์ย่อมมีแผนการที่ลึกซึ้งกว่านั้น


“เช่นนั้นก็ดี เมืองแห่งนี้...”


“กระหม่อมยินดีเป็นผู้ดูแลแทนฝ่าบาทพ่ะย่ะค่ะ!” เปโรโพล่งออกไป ทว่าไม่ทันไรก็รู้สึกลังเลขึ้นมา


“แต่ว่า พระราชา...ไม่สิ กระหม่อมหมายถึงพระเชษฐาของฝ่าบาท คงจะไม่เห็นด้วยกับเรื่องนี้แน่ หากพระองค์ส่งดยุกคนใหม่มาปกครองดินแดนตะวันตก กระหม่อมคงไม่มีปัญญาจะสู้รบปรบมือกับพระองค์ได้”


“เจ้าก็ไม่จำเป็นต้องสู้นี่” โรแลนด์โยนจดหมายสองฉบับลงตรงหน้าเขา “อ่านเสีย ยังมีเอกสารที่ข้าเจอในห้องหนังสือของดยุกไรอันอีก”


เปโรกวาดตาอ่านเนื้อหาในจดหมายอย่างรวดเร็ว อ่านแล้วก็อดสะดุ้งไม่ได้


จดหมายฉบับแรกดูเหมือนจะเป็นจดหมายลับ พระราชาทอว์ฟิคทำสงครามกับราชินีเคลียร์วอเตอร์ที่เมืองอีเกิลแล้วพ่ายแพ้ยับเยินอย่างนั้นหรือ


ทว่าเนื้อหาของจดหมายฉบับที่สองกลับน่าตกใจยิ่งกว่า ข้อความในนั้นเขียนไว้เพียงครึ่งเดียว แต่เนื้อหาเพียงเท่านั้นก็มากพอที่จะบอกได้ว่าดยุกไรอันคิดจะยึดดินแดนเหนือและตั้งตัวเป็นพระราชา เนื่องจากจดหมายยังเขียนไม่เสร็จ เขาจึงไม่รู้ว่าจดหมายฉบับนี้จะถูกส่งถึงใคร


เขาเข้าใจความหมายของเจ้าชายในทันที...ที่ไม่จำเป็นต้องสู้ ก็เพราะพระราชาองค์ใหม่ยังเอาตัวเองไม่รอดเลย มิฉะนั้นดยุกคงไม่คิดตั้งตัวเป็นอิสระแน่ กองอัศวินฝีมือดีของเขาอาจเอาชนะทุกคนในดินแดนตะวันตกได้ แต่หากเทียบกับกองอัศวินจากเมืองหลวงแล้วยังนับว่าห่างชั้นกันอยู่มาก


จดหมายลับอาจถูกใครปลอมแปลงขึ้นก็ได้ แต่จดหมายอีกฉบับเป็นลายมือของไรอันจริงๆ นอกเสียจากว่าเจ้าชายจะรู้จักแม่มดที่เลียนแบบลายมือคนได้...เขาคิดสักครู่ก่อนจะตัดข้อสันนิษฐานนี้ทิ้งไปแทบจะทันที


เจ้าชายไม่จำเป็นต้องหลอกเขาด้วยวิธียุ่งยากแบบนี้ การหาตัวแทนปกครองป้อมปราการลองซองไม่ใช่ข้อเสนอที่ได้ประโยชน์เพียงฝ่ายเดียว หากเขาคุมป้อมไม่ได้ เจ้าชายก็เสียประโยชน์เหมือนกัน นอกจากนี้ ดยุกที่ทอว์ฟิคแต่งตั้งมาก็จะกลายเป็นศัตรูของเจ้าชายด้วย


หากตระกูลฮันนี่ซัคเคิลต้องการยกระดับตัวเองให้สูงกว่าอีกสี่ตระกูลที่เหลือ ก็ต้องอาศัยแรงสนับสนุนจากเจ้าชาย ในทางกลับกัน หากเจ้าชายต้องการให้สนธิสัญญาแห่งผลประโยชน์นี้ดำเนินต่อไปได้ ก็ต้องช่วยวางฐานอำนาจให้ตระกูลฮันนี่ซัคเคิล


พอคิดถึงตรงนี้ เปโรก็ค่อยๆ ลุกขึ้นโค้งตัวให้โรแลนด์ “ตระกูลฮันนี่ซัคเคิลยินดีรับใช้ฝ่าบาทพ่ะย่ะค่ะ”


“ดีมาก” ฝ่ายหลังพยักหน้า “แต่ว่าตอนนี้ข้ายังรับปากเจ้าไม่ได้ว่าเจ้าจะได้รับสิทธิ์นี้ ข้าขอถามเจ้าสักสองสามคำถามก่อน”


“ทรงถามมาเถิดพ่ะย่ะค่ะ”


“เจ้าคิดว่าเจ้าจะรับมือคนที่ต่อต้านเจ้าอย่างไร”


“เจ้าคิดว่าเจ้าจะเก็บภาษีได้เดือนละเท่าไร แล้วข้าจะแน่ใจได้อย่างไรว่าเจ้าจะส่งส่วยหนึ่งพันหน่วยให้ข้าได้ทุกเดือน”


“หากข้าขอให้เจ้าพัฒนาการค้าให้เจริญก้าวหน้า เจ้ามีมาตรการอย่างไร”


“...”


ตอนแรกเปโรคิดว่าเจ้าชายจะถือโอกาสนี้ซักถามถึงสถานการณ์ของขุนนางแต่ละตระกูลในดินแดนตะวันตก แต่คิดไม่ถึงว่าอีกฝ่ายกลับถามคำถามประหลาดพวกนี้ คล้ายกับกำลังทดสอบความรู้ทางการค้าและวิธีบริหารจัดการของเขามากกว่า


โรแลนด์พ่นคำถามมาเป็นชุด เปโรเค้นสมองตอบทีละคำถาม เจ้าชายแสดงสีหน้าพออกพอใจมากขึ้นเรื่อยๆ จนในที่สุดก็ปรบมือว่า “ไม่เลวนี่ วันนี้พอแค่นี้ก่อน ไว้เจ้าตัดสินใจเรื่องค่าไถ่สามพันหน่วยได้แล้วค่อยมาไถ่ตัวท่านเอิร์ลไป เจ้าวางใจเถอะ ข้าจะดูแลเขาอย่างดี”


“ฝ่าบาท เช่นนั้นเรื่องตัวแทน...”


“แล้วข้าจะบอกเจ้าวันเดียวกันนั่นล่ะ” โรแลนด์ส่งสัญญาณให้อัศวินส่งแขก


เปโรเดินออกจากโถงใหญ่ด้วยอารมณ์ซับซ้อน จากนั้นก็เห็นคาร์เตอร์ยัดหินอาญาสิทธิ์ที่ยึดไปจากเขาเมื่อครู่นี้ใส่มือเขา...ยังคงเป็นหินสีฟ้าแวววาวมูลค่าห้าสิบเหรียญทองก้อนเดิมจริงๆ


********************


“เป็นอย่างไร” โรแลนด์มองไนติงเกลที่เผยตัวออกมา


“เขาพูดความจริงทั้งหมดเพคะ” เธอยักไหล่ “ถือว่าจริงใจกว่าคนก่อนๆ มาก แต่จะว่าไปแล้ว ฝ่าบาทตรัสกับทุกคนเหมือนกันเช่นนี้จะดีหรือเพคะ แล้วไหนจะจดหมายพวกนั้นอีก มีแต่เรื่องไม่ควรเปิดเผยทั้งนั้น”


“ไม่ใช่กับทุกคนหรอก” โรแลนด์พลิกดูใบรายชื่อในมือ “ข้าเลือกเฉพาะคนที่มาจากห้าตระกูลใหญ่ คนที่เหมาะจะดูแลป้อมแทนข้าก็มีแค่ขุนนางพวกนี้เท่านั้น พวกที่ไม่มีอิทธิพลเลย ต่อให้ได้ตำแหน่งนี้ไปก็ไม่มีทางบริหารป้อมได้ มีแต่จะทำให้เหล่าขุนนางแก่งแย่งชิงดีกันไม่จบไม่สิ้นมากกว่า


ส่วนเรื่องที่ทอว์ฟิคแพ้สงครามที่เมืองอีเกิลก็ไม่ใช่ความลับอะไร ไม่ช้าก็เร็วคนทั้งเกรย์คาสเซิลก็ต้องรู้อยู่ดี ข้าก็แค่ทำให้พวกเขารู้เร็วขึ้นเท่านั้น”


ข่าวสองชิ้นนี้มาได้จังหวะเหมาะทีเดียว เขาคิด หากไม่ใช่เพราะครั้งนี้เจ้าชายลำดับที่สองแพ้สงครามยับเยินล่ะก็ เขาคงต้องเสียเวลาหาคนปกครองป้อมอีกพักใหญ่...เพราะหากเขาใช้กำลังบีบบังคับ บางทีผลลัพธ์อาจไม่ออกมาสวยงามแบบนี้


“เช่นนั้น...ฝ่าบาททรงเลือกเขาแล้วหรือเพคะ”


“หากไม่มีอะไรผิดพลาดล่ะนะ” โรแลนด์ยิ้มว่า “เขาเป็นคนแรกที่ถามข้าเรื่องนี้ ความคิดริเริ่มเป็นสิ่งสำคัญที่สุดสำหรับบุคลากร ข้านึกไม่ถึงเลยว่าในห้าตระกูลขุนนางจะมีคนเชี่ยวชาญเรื่องการค้าและการบริหารเช่นนี้ ข้านึกว่าพวกเขาขี่ม้าฆ่าคนเป็นอย่างเดียวเสียอีก”


เขาหาชื่อเปโร เฮอร์มอนในใบรายชื่อ แล้วใช้พู่กันขนห่านวงรอบชื่อเบาๆ


........................................




[Go To Next Chapter]( ./33.md)