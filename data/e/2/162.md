##บทที่ 250 เข้าปลายฤดูร้อน
เมื่อเห็นเดือนที่สองของฤดูร้อนกำลังจะผ่านพ้นไป และเมืองชายแดนก็กำลังเข้าสู่เดือนสุดท้ายซึ่งร้อนที่สุดในฤดูร้อน โรแลนด์ก็ยิ่งไม่อยากออกจากปราสาท
ดินประสิวที่ซื้อจากมาร์เจอรีไม่เพียงแต่ใช้ผลิตดินปืนได้เท่านั้น แต่ส่วนที่เหลือของมันยังใช้ลดอุณหภูมิห้องได้ด้วย...เวลานี้ แทบทุกห้องในปราสาทจะต้องวางถังใส่น้ำผสมดินประสิวไว้หนึ่งใบ ในถังแช่กาน้ำไว้ วิธีนี้นอกจากจะช่วยลดอุณหภูมิห้องได้แล้ว ยังช่วยให้เขามีน้ำเย็นดื่มดับกระหายด้วย นี่เป็นวิธีเดียวที่ช่วยให้เขานั่งในห้องทำงานได้โดยที่เหงื่อไม่ออกท่วมหัวเสียก่อน
แม่มดทุกคนถูกสั่งให้หยุดงานหมดยกเว้นอันนา นอกจากเวลาฝึกพลังและเรียนหนังสือในแต่ละวันแล้ว พวกเธอก็มักจับกลุ่มพูดคุย หรือไม่ก็เล่นการ์ดเกว็นต์กันอย่างสนุกสนานที่โถงชั้นหนึ่ง ส่วนอันนานั้น...ใช่ว่าโรแลนด์ไม่อยากให้เธอพัก แต่เพราะเธอไม่กลัวความร้อนเลยต่างหาก ขนาดก้อนเหล็กร้อนๆ เธอยังหยิบได้หน้าตาเฉย แล้วอากาศในหน้าร้อนจะทำอะไรเธอได้ ต่อให้เธอยืนทำงานอยู่ข้างเตาถลุงเหล็กตลอดบ่าย ก็ไม่มีเหงื่อออกแม้แต่หยดเดียว
เพื่อเป็นการให้กำลังใจอันนาผู้ขยันขันแข็ง ช่วงนี้โรแลนด์จึงสั่งทำของหวานเย็นๆ มาให้เธอโดยเฉพาะ อย่างเช่นไอศกรีม ของหวานแสนอร่อยตลอดกาล...โดยการใช้ไข่แดง เนย นม และน้ำเชื่อมมาผสมกันจนเป็นเนื้อเดียว จากนั้นนำไปแช่ในดินประสิวก็เป็นอันเสร็จ อันนาชอบอาหารว่างที่ทั้งหอมหวานและเนียนนุ่มชนิดนี้มาก ดวงตาสีฟ้าที่โค้งหยีขณะและเล็มไอศกรีมทำให้โรแลนด์รู้สึกผ่อนคลายเหลือเกิน
นอกจากนี้แล้ว การอ่านรายงานประจำเดือนที่ส่งมาจากสำนักงานเมืองก็เป็นกิจกรรมที่สร้างความสุขให้เขาไม่น้อย
เวลานี้ เมืองชายแดนมีประชากรเพิ่มมากขึ้นจนใกล้จะถึงหนึ่งหมื่นแปดพันคน แล้วไหนจะทาสที่ป้อมปราการลองซองส่งมา ‘บรรณาการ’ ทุกเดือนอีก ดังนั้น การเพิ่มจำนวนประชากรให้ถึงสองหมื่นคนภายในปีหน้าจึงไม่ใช่เรื่องยากอีกต่อไป หากไม่นับคนที่อยู่ตามหมู่บ้านและชานเมืองแล้วล่ะก็ เมืองใหญ่ๆ อย่างเมืองเรดวอเตอร์ เมืองวาเลนเซีย และเมืองหลวงก็ไม่ได้มีประชากรมากไปกว่าเมืองชายแดนเลย
จะเสียดายก็ตรงที่แม้ปริมาณคนจะเพิ่มมากขึ้น แต่คุณภาพคนกลับไม่เพิ่มขึ้นเลยมากกว่า คนที่มาเรียนหนังสือยังคงมีแค่ชาวเมืองกลุ่มเดิมประมาณพันกว่าคน มิหนำซ้ำ กว่าคนพวกนี้จะเรียนจบก็น่าจะต้องใช้เวลาอีกหนึ่งปี...แม้โรงเรียนที่คาร์ลเปิดสอนก่อนหน้านี้จะช่วยเขาผลิตบัณฑิตได้แล้วกลุ่มหนึ่ง แต่คนจำนวนไม่ถึงร้อยคนนี้ยังนับว่าน้อยนิดนักเมื่อเทียบกับประชากรทั้งหมด
บางที เขาอาจจะเริ่มกระจายการศึกษาให้ผู้อพยพชาวดินแดนตะวันออก โดยไม่ต้องรอให้หอพักสร้างเสร็จก่อนก็ได้ โรแลนด์คิดเงียบๆ อย่างไรเสียการกระจายการศึกษาเร็วก็มีแต่ข้อดี ไม่มีข้อเสียแม้แต่น้อย
ส่วนการพัฒนาโรงงานในเมืองชายแดนตอนนี้ก็ราบรื่นดีเช่นกัน
หลังจากผ่านการปลุกปั้นมาเป็นเวลาครึ่งปี เวลานี้ ในเขตอุตสาหกรรมมีโรงงานเปิดดำเนินการทั้งหมดสามแห่ง ได้แก่โรงงานผลิตเครื่องจักรไอน้ำสองแห่งกับโรงงานแปรรูปกระสุนหนึ่งแห่ง ตอนนี้ จำนวนคนงานในโรงงานหมายเลขหนึ่งเพิ่มขึ้นจากตอนที่เพิ่งเปิดสิบกว่าคนเป็นร้อยกว่าคนแล้ว คนที่เข้ามาทีหลังส่วนใหญ่ก็เป็นชาวพื้นเมืองเดิมทั้งนั้น...นี่ล่ะสิ่งที่เขาอยากเห็น ลูกศิษย์กลุ่มหนึ่งค่อยๆ พัฒนาตัวเองจนกลายเป็นช่างเต็มตัว เป็นการกระตุ้นให้เกิดลูกศิษย์กลุ่มใหม่รุ่นต่อไปเรื่อยๆ
ส่วนโรงงานหมายเลขสองเป็นโรงงานของกลุ่มพ่อค้าอ่าวเครสเซนต์มูน ภายในระยะเวลาสั้นๆ เพียงเดือนเดียว พวกคนงานก็เรียนรู้วิธีใช้เครื่องจักรชนิดต่างๆ อย่างคร่าวๆ ได้แล้ว แม้ชิ้นงานส่วนใหญ่จะยังไม่ได้มาตรฐาน แต่หากเทียบกับช่างตีเหล็กของโรงงานหมายเลขหนึ่งสมัยที่เพิ่งหัดใช้เครื่องจักรใหม่ๆ ล่ะก็ ช่างเหล่านี้ก็ฝีมือดีกว่ามากจริงๆ และก่อนหน้าที่สัญญาจะหมดอายุนั้น เครื่องจักรไอน้ำที่พวกเขาผลิตได้ก็จะยังเป็นของโรแลนด์อยู่ ตอนนี้โรงงานทั้งสองแห่งสามารถผลิตเครื่องจักรไอน้ำได้เดือนละประมาณแปดถึงสิบเครื่อง ซึ่งนั่นก็คือแหล่งรายได้หลักที่สำคัญที่สุดของเมืองชายแดนนั่นเอง
ส่วนโรงงานกระสุนนั้น หลังจากสร้างเสร็จแล้วเขาก็มอบหมายให้กองทัพที่หนึ่งรับผิดชอบทั้งหมด ที่นี่มีการจัดเวรยามบริเวณหน้าทางเข้า ทั้งยังมีคนคอยลาดตระเวนรอบด้าน ขนาดงานผลิตก็ยังเป็นหน้าที่ของทหาร โรแลนด์ใช้เวลาทดลองงานอยู่หนึ่งสัปดาห์จึงเริ่มผลิตกระสุนแบบมีปลอกรุ่นใหม่
กระบวนการผลิตที่โรแลนด์ออกแบบนั้นไม่สามารถใช้เครื่องจักรผลิตได้หมดทุกขั้นตอน ไม่ว่าจะชนวน ดินปืน หรือหัวกระสุน ล้วนแต่ต้องใช้แรงงานคนในการอัดและบรรจุทั้งนั้น อุปกรณ์แปรรูปหลักๆ ก็คือเครื่องปั๊มกระสุนสองเครื่อง เครื่องหนึ่งใช้กดแผ่นทองแดงที่อันนาตัดไว้แล้วให้เป็นรูปทรงปลอกกระสุน ส่วนอีกเครื่องใช้ทำจอกชนวน
พวกทหารแค่ห่อผงเมอร์คิวรีฟูลมิเนตด้วยกระดาษบางๆ สองแผ่น แล้วแปะกระดาษติดกัน สอดเข้าไปในจอกชนวน สุดท้ายจึงยัดจอกชนวนใส่ร่องรูปวงแหวนที่ท้ายปลอกกระสุนก็เป็นอันเสร็จ ส่วนขั้นตอนการบรรจุดินปืนหรืออัดหัวกระสุนนั้น ก็ให้ทำเหมือนตอนฝึกบรรจุกระสุนก่อนหน้านี้ทุกประการ
เนื่องจากคนในโรงงานมีเพียงสี่สิบกว่าคน โรงงานแห่งนี้จึงผลิตกระสุนได้เพียงวันละห้าร้อยกว่านัดเท่านั้น โรแลนด์ตั้งใจจะเปลี่ยนคนสี่สิบกว่าคนนี้ให้เป็นช่างเฉพาะทาง เพื่อให้โรงงานสามารถเปิดทำการได้อย่างต่อเนื่อง
จากนั้นโรแลนด์ก็วางแผนสร้างโรงงานผลิตสบู่และโรงงานผลิตน้ำหอมต่อ...อย่างแรกเป็นหนึ่งในสินค้าที่สำคัญที่สุดในอุตสาหกรรมทหาร ในขณะที่อย่างหลังนั้นอาจช่วยเปิดเส้นทางธุรกิจใหม่ให้เมืองชายแดนได้ ส่วนโรงงานผลิตจักรยานนั้นอาจต้องเลื่อนโครงการออกไปก่อน เอาแค่ผลิตจักรยานได้ก่อนที่ถนนหลวงจะสร้างเสร็จก็พอแล้ว
“ฝ่าบาท” ไนติงเกลผลักประตูเข้ามา “เมซีกับไลต์นิ่งกลับมาแล้วเพคะ”
ทั้งสองคนวิ่งแซงไนติงเกลมาหยุดที่หน้าโต๊ะ “ฝ่าบาททรงมีธุระอะไรกับพวกหม่อมฉันหรือเพคะ”
“พรุ่งนี้ก็จะเข้าเดือนสุดท้ายของฤดูร้อนแล้ว” โรแลนด์หยิบจดหมายที่เขียนเสร็จแล้วออกมาจากในลิ้นชัก แล้วยื่นให้เมซี “เจ้ากลับฟยอร์ดไปแล้วอย่าลืมเอาให้ทิลลีล่ะ”
“อ้อ...!” เธอกระพริบตาปริบๆ หลังจากอึ้งไปสักพักก็รับจดหมายมาเก็บใส่กระเป๋าอย่างระมัดระวัง “ไม่มีปัญหาเพคะ!”
อีกฝ่ายทำท่าราวกับเพิ่งเข้าใจสิ่งที่เขาพูด ดูเหมือนเธอจะลืมไปแล้วว่าเธอต้องกลับไปรายงานข่าวที่ฟยอร์ดทุกเดือน โรแลนด์เห็นแล้วก็นึกขำในใจ ดูท่าเมืองชายแดนคงมีเสน่ห์ไม่น้อยจริงๆ
“หม่อมฉันลืมไปแล้วว่าพรุ่งนี้ขึ้นเดือนใหม่” ไลต์นิ่งตบหน้าผาก “แปลว่าพวกเราจะไม่ได้เจอกันอีกพักใหญ่เลยหรือนี่”
“ครั้งที่แล้วเจ้าหญิงทิลลีทรงเริ่มแผนกวาดล้างศาสนจักรน่ะ ข้าถึงได้กลับมาช้า แต่ครั้งนี้ข้าจะรีบกลับมาให้ไวที่สุด” เมซีสะบัดผมสีขาวที่ยาวระพื้น “แล้วก็รังเหยี่ยวนั่น เจ้าต้องรอข้ากลับมาสำรวจพร้อมกันนะ...จิ๊บ!”
“ข้ารู้แล้ว!” สาวน้อยเบ้ปาก “ตกลงตามนี้”
“เจ้าเองก็มีภารกิจเหมือนกัน!” โรแลนด์กางแผนที่บริเวณทิศใต้ของเมืองชายแดน “แผนที่ฉบับนี้เจ้าเป็นคนวาดให้ข้าเอง จำได้หรือไม่ว่าเทือกเขาด้านที่ติดทะเลมีชายหาดน้ำตื้นอยู่หนึ่งแห่ง”
“จำได้เพคะ” ไลต์นิ่งชี้แผนที่ “น่าจะเป็นตรงนี้นะเพคะ”
“ดีมาก ประเดี๋ยวเจ้าพาเมซีบินไปที่นั่น แล้วปักธงคู่ไว้ที่จุดเชื่อมระหว่างชายหาดน้ำตื้นกับเทือกเขา เสร็จแล้วอย่าลืมทำสัญลักษณ์บนแผนที่ด้วย” เขาสั่งงานเสร็จก็หันไปมองเมซี “หากทิลลียอมส่งแม่มดมาล่ะก็ เจ้าต้องนำเรือมาที่ชายหาดแห่งนี้ ข้าจะรอรับพวกเจ้าอยู่ที่ยอดเขานี่”
“ส่งแม่มดมาหรือเพคะ” ไลต์นิ่งถามอย่างสงสัย “จะมีพี่น้องหน้าใหม่มาที่เมืองชายแดนหรือเพคะ”
“ตอนนี้ยังไม่รู้หรอก” โรแลนด์ยิ้มบางๆ “ขึ้นอยู่กับคำตอบของทิลลีน่ะ...แต่ข้าคิดว่านางจะต้องตอบตกลงแน่นอน”
........................................


[Go To Next Chapter]( ./163.md)