##บทที่ 127 เวนดี้
ไนติงเกลรอจนโรแลนด์หลับแล้วจึงปรากฏตัวออกมาจากหมอกมายา เธอดึงผ้าห่มมาห่มแขนเขาที่โผล่ออกมาอย่างเบามือ จากนั้นจึงยืนมองเขาเงียบๆ อยู่ข้างเตียงสักพัก ก่อนจะเดินทะลุผนังกำแพงกลับมาที่ห้องตัวเองอย่างไร้สุ้มเสียง


“ยังไม่นอนอีกหรือ” ไนติงเกลเห็นเวนดี้ยังนั่งอ่านหนังสือที่หัวเตียงก็แปลกใจ


“ข้ากลัวเจ้าจะทำเรื่องไม่เหมาะสมน่ะสิ!” เวนดี้ถลึงตาใส่เธอ “เจ้าชายไม่ใช่เด็กๆ แล้ว ต้องให้เจ้าพาเข้านอนด้วยหรือ”


“เจ้าชายทรงส่งคนไปกระจายข่าวตามเมืองต่างๆ ว่าที่นี่มีชุมชนแม่มด เกิดแม่มดคนอื่นๆ ที่ตามมาที่นี่คิดร้ายต่อเจ้าชายจะทำอย่างไร ข้าก็แค่กันไว้ก่อนเท่านั้น” ไนติงเกลหยิบผ้าขนหนูเปียกๆ มาเช็ดหน้าลวกๆ ปลดสายรัดเอวสีแดง ปลอกข้อมือ และเกราะบนตัวออก แล้วจึงถอดชุดขาวเป็นลำดับสุดท้าย...


เครื่องแบบนี้เป็นผลงานชิ้นล่าสุดของเจ้าชาย ชุดคลุมศีรษะสีขาวบริสุทธิ์ดูเด่นสะดุดตา แต่เขากลับคิดว่ามันเหมาะกับนักฆ่ามากกว่าใคร


ไนติงเกลแขวนชุดอย่างระมัดระวัง แล้วใช้มือลูบรอยยับทุกรอย เรือนร่างโค้งเว้าสมส่วนของเธอถูกห่ออยู่ใต้ผืนผ้าบางเบา หน้าท้องและต้นขาที่แข็งแรงไม่มีไขมันส่วนเกินแม้แต่นิดเดียว


“จะมีใครทำอะไรเจ้าชายได้!” เวนดี้วางหนังสือในมือลง “ในปราสาทก็มีพวกพี่น้อง นอกปราสาทก็มีทหารลาดตระเวน แล้วอีกอย่าง เจ้าก็เอาหินอาญาสิทธิ์ไปยัดใต้หมอนเจ้าชายแล้วไม่ใช่หรือ เมื่อก่อนเจ้าไม่เคยแตะต้องของพรรค์นั้นด้วยซ้ำ”


“เอาน่า ข้าก็แค่อยากรับรองความปลอดภัยของเจ้าชายเท่านั้น” เธอนั่งลงข้างเตียง ถอดรองเท้าบู๊ทยาวออก แล้วยกขาเรียวยาวขึ้นพลางพลิกตัวไปหาเวนดี้


“เจ้าได้เก็บคำพูดคราวก่อนของข้าไปคิดหรือไม่” เวนดี้ถอนใจ “เวโรนิกา พวกเราเป็นแม่มดนะ”


“ข้ารู้ เวนดี้” ไนติงเกลพยักหน้า “พวกเราเป็น ‘แม่มด’ ”


และเจ้าชายก็จะแต่งงานกับแม่มดด้วย...เขาพูดออกมาเอง มิหนำซ้ำ...เขาไม่ได้โกหกด้วย


แน่นอนว่าหากไม่จำเป็นจริงๆ ไนติงเกลก็ไม่อยากบอกเรื่องนี้กับใคร เธอแอบขอโทษเวนดี้ในใจก่อนจะเปลี่ยนเรื่องคุย “ท่านจำอะไรเกี่ยวกับศาสนจักรได้บ้างหรือไม่”


“ทำไมอยู่ๆ ถึงถามเรื่องนี้เล่า” เวนดี้อึ้งไป


“ก็ตอนที่เจ้าชายประทับที่ป้อม มีปุโรหิตจากโบสถ์มาเข้าเฝ้าพระองค์ แล้วเสนอตัวจะช่วยพระองค์ชิงราชบัลลังก์น่ะสิ”


“แล้วพระองค์ทรงตอบไปว่าอย่างไร” เสียงของเธอฟังดูร้อนรนขึ้นมา “หรือว่าพระองค์ทรงให้เจ้าออกไปก่อน”


ไนติงเกลส่ายหน้ายิ้มๆ ก่อนจะตอบอย่างนุ่มนวล “พระองค์เพียงแต่ทรงสั่งให้ข้าอยู่ห่างจากหินปีศาจของอีกฝ่ายเท่านั้น แล้วตัวพระองค์เองก็ไม่ทรงสวมของพรรค์นี้ด้วย เวนดี้ เจ้าชายไม่ได้ทรงตอบรับคำเชิญของศาสนจักร พระองค์ทรงปฏิเสธอีกฝ่ายไป”


ฝ่ายหลังถอนใจโล่งอก ก่อนจะเริ่มกลัดกลุ้มขึ้นมาอีกครั้ง “เสียดายที่พวกเราช่วยเจ้าชายไม่ได้มาก ไม่เหมือนศาสนจักรที่แผ่อิทธิพลไปทั่วอาณาจักร หากเจ้าชายทรงรับข้อเสนอของพวกเขา อีกไม่นานก็คงได้เป็นพระราชา...”


“ใครจะไปรู้เล่า เจ้าชายตรัสว่าปุโรหิตพูดแต่คำลวง เชื่อไม่ได้เด็ดขาด” ไนติงเกลหยุดไปสักครู่ “แต่ว่ามีเรื่องหนึ่งที่ข้ารู้สึกสนใจทีเดียว”


เธอเล่าเรื่องยาเม็ดสีดำแดงสองเม็ดนั้น “เวลามองจากหมอกมายา ยานั่นกับหินอาญาสิทธิ์มีสีเดียวกันจริงๆ เหลือเชื่อมากใช่ไหมล่ะ พวกเราก็เคยเห็นคนกลืนหินอาญาสิทธิ์มาแล้วนี่ ผลของมันไม่ต่างจากการฆ่าตัวตายเลย ปุโรหิตบอกว่ายานี่เป็นผลงานของสำนักอธิษฐานที่เมืองศักดิ์สิทธิ์ ตอนท่านอยู่สำนักนางชีเคยได้ยินชื่อสำนักนี้หรือไม่”


ตอนที่สมาคมแม่มดเดินทางออกจากเมืองซิลเวอร์นั้น ฮัคคาลาเคยให้ไนติงเกล วินด์ และสโตนช่วยกันวางกับดักจับคนร้ายที่คิดจะล่าพวกเธอไปขึ้นเงินรางวัล แล้วแก้แค้นพวกเขาอย่างสาสม...


หนึ่งในวิธีแก้แค้นคนพวกนั้นก็คือการยัดหินอาญาสิทธิ์ที่พวกเขาพกติดตัวใส่ปากพวกเขา แล้วบังคับให้พวกเขากลืนลงไป คนร้ายที่ถูกบังคับให้กลืนหินอาญาสิทธิ์จะตายลงอย่างรวดเร็ว ร่างกายเหี่ยวซูบราวกับถูกดูดน้ำออก สภาพศพไม่ต่างจากปลาแห้งตากแดด


“ข้าเองก็ไม่รู้เหมือน” เวนดี้หลับตาพูดช้าๆ “ข้าใช้ชีวิตในสำนักนางชีตั้งแต่จำความได้ ที่นั่นมีกำแพงสูงล้อมรอบสี่ด้าน นอกจากท้องฟ้าแล้วก็มองไม่เห็นอะไรอีก กิจกรรมส่วนใหญ่ก็จัดอยู่แต่ในนั้น ข้ารู้หนังสือและอ่านแผนที่ได้เพราะหัวหน้าแม่ชีสอนให้


ข้ายังจำนางได้อยู่เลย นางชื่อฟราน นางเคยให้ข้าอ่านหนังสือเล่มหนึ่ง เป็นเรื่องราวเกี่ยวกับเมืองศักดิ์สิทธิ์เก่าล้วนๆ ในเมืองมีทั้งโบสถ์ สำนักนางชี ห้องสมุด อนุสรณ์สถาน และกำแพงวีรบุรุษ แต่ข้าไม่เคยได้ยินว่าคำว่าสำนักอธิษฐานมาก่อน ข้าใช้ชีวิตในสำนักนางชีถึงสิบกว่าปี จนกระทั่งเกิดเหตุการณ์นั้น...”


ไนติงเกลเคยได้ยินเวนดี้เล่าว่าสำนักนางชีเคยถูกแม่มดโจมตี เหตุการณ์ครั้งนั้นคร่าชีวิตผู้คนไปมากมาย แต่เวนดี้ฉวยจังหวะที่ทุกคนกำลังชุลมุนหลบหนีออกมาได้ “แม้ไม่รู้ว่าแม่มดคนไหนอาจหาญ กล้าท้าทายศาสนจักรถึงเพียงนี้ แต่อย่างน้อยนางก็ช่วยชีวิตท่านไว้”


“ไม่หรอก เวโรนิกา แม่มดคนนั้นก็มาจากศาสนจักรนั่นล่ะ” เวนดี้ส่ายหน้า “นางกับข้าเป็นคนในสำนักนางชีเหมือนกัน”


“หมายความว่า...อย่างไร”


“โดยปกติแล้วเด็กๆ ในสำนักนางชีจะแบ่งได้สามกลุ่ม กลุ่มแรกก็คือเด็กอย่างข้า คืออยู่ในนั้นมาตั้งแต่เล็กๆ ไม่รู้ที่มาของตัวเอง กลุ่มที่สองเป็นเด็กเร่ร่อนหรือเด็กกำพร้าจากเมืองต่างๆ ที่ถูกส่งมาอยู่ที่นี่ ส่วนกลุ่มสุดท้ายเป็นเด็กที่พ่อแม่ขายให้ศาสนจักร


ผู้ดูแลจะแบ่งกลุ่มเด็กตามอายุ แล้วจัดให้อยู่ตามหอต่างๆ เด็กที่อายุน้อยหน่อยจะได้เรียนอ่านเขียนหนังสือ เด็กที่อายุสิบถึงสิบสี่ปีเรียนร้องเพลงสรรเสริญ เด็กที่อายุเกินสิบสี่ปีขึ้นไปเรียนมารยาท หัวหน้านางชีจะเรียกพวกเราว่าห้องอ่านเขียน ส่วนพวกที่อายุมากหน่อยจะเรียกว่าห้องร้องเพลงกับห้องมารยาท เด็กๆ ในห้องมารยาทคนไหนบรรลุนิติภาวะแล้วก็จะได้ออกจากสำนักนางชีไป”


เธอเพิ่งเคยได้ยินอีกฝ่ายเล่าเรื่องพวกนี้เป็นครั้งแรก...ก่อนหน้านี้เวนดี้ไม่เคยเล่าประสบการณ์ในสำนักนางชีละเอียดแบบนี้มาก่อน


“สองสามปีแรกที่อยู่ ข้ามักได้ยินเสียงเด็กผู้หญิงกรีดร้องทุกคืน...ดังมาจากห้องร้องเพลงกับห้องมารยาททั้งนั้น ตอนนั้นข้ายังไม่เข้าใจว่าเกิดอะไรขึ้น จนกระทั่งข้าได้มาอยู่ห้องร้องเพลง คราวนี้ถึงได้รู้ว่าบางคืนจะมีคนใหญ่คนโตในศาสนจักรมาลากเด็กๆ ไปจากเตียง กว่าจะส่งตัวกลับมาอีกทีก็วันรุ่งขึ้น และบางครั้ง...ก็ไม่ได้ส่งกลับมาครบทุกคนด้วย”


ไนติงเกลกัดริมฝีปากแน่น เธอรู้ดีว่าเวนดี้หมายถึงอะไร


“เรื่องเช่นนี้มักเกิดขึ้นเดือนละหนึ่งถึงสองครั้ง ช่วงไหนถี่หน่อยก็ทุกๆ สองวัน มีครั้งหนึ่งข้าดันถูกเลือกเข้า ฟรานลากตัวข้ามากระซิบว่าให้ทนเอาหน่อย ข้าถูกนางลากไปที่ห้องกึ่งใต้ดินที่มุมสวน ในนั้นมีแสงไฟส่องสว่าง ข้าเห็นเด็กหญิงห้องมารยาทคนหนึ่งถูกตรึงไว้กับผนังห้อง ผู้ชายสี่ห้าคนกำลัง...” เสียงของเธอสั่นน้อยๆ “พอพวกเขาเดินมาหาข้า เด็กคนนั้นก็ดิ้นหลุดจากตรวน แล้วบีบคอคนที่อยู่ใกล้นางที่สุดหักเหมือนบีบคอไก่”


“นาง...ตื่นรู้แล้วหรือ”


“ข้าก็ไม่แน่ใจเหมือนกัน” เวนดี้ส่ายหน้า “คนพวกนั้นถอดเสื้อผ้าออกหมดก็จริง แต่ก็ยังห้อยหินอาญาสิทธิ์ไว้ ข้าเห็นนางฆ่าพวกเขาทีละคนๆ หนึ่งในนั้นถูกนางจับฉีกแขนฉีกขาทั้งเป็น ก่อนตายคล้ายกับจะพูดคำว่า...อมนุษย์ด้วย เสียงร้องของคนพวกนั้นดังไปถึงทหารยามและฟรานที่เฝ้าอยู่นอกประตู พอพวกเขาเปิดประตูเหล็กเข้ามาก็ตะลึงกับภาพที่เห็น เด็กคนนั้นกระโจนใส่พวกเขาทันที”


“อมนุษย์...หมายถึงแม่มดหรือ” ไนติงเกลถาม “ทหารยามก็สู้นางไม่ได้หรือ”


“ฝีมือคนละชั้นเลยล่ะ ข้ามารู้ภายหลังว่าทหารยามพวกนั้นแท้จริงแล้วก็คือทหารพิพากษา หนึ่งในนั้นเป่านกหวีด ส่วนอีกคนถือดาบเข้ามา แต่กว่าจะสิ้นเสียงนกหวีดแรก นางก็ใช้มือทะลวงอกทหารพิพากษาคนหน้าสุดแล้ว สำหรับนางแล้ว เกราะพิเศษของศาสนจักรไม่ได้ต่างจากแผ่นกระดาษเลย”


........................................


[Go To Next Chapter]( ./40.md)