##บทที่ 453 เก็บงาน
ห้องหนังสือในปราสาทป้อมกว้างกว่าห้องทำงานในเมืองชายแดนมาก ตู้หนังสือขนาดใหญ่กินพื้นที่เต็มผนังทั้งสองข้าง ขอบตู้เลี่ยมโลหะชุบทอง ด้านในเต็มไปด้วยหนังสือชนิดต่างๆ เท่าที่มองผ่านๆ มีตั้งแต่กวีทั่วไปไปจนถึงพงศาวดารประวัติศาสตร์ ข้างๆ ตู้หนังสือมีบันไดไม้สำหรับใช้ปีนขึ้นไปหยิบหนังสือชั้นบน
และคงเพื่อความปลอดภัย ในห้องหนังสือจึงมีหน้าต่างขนาดเท่าครึ่งตัวคนเพียงบานเดียวเท่านั้น มินำซ้ำยังติดราวเหล็กด้านนอกอีก เวลาที่แสงจากนอกหน้าต่างส่องเข้ามาในห้องจะเห็นลำแสงแคบๆ ทาบลงบนพื้นพรมเก่าๆ ให้ความรู้สึกสันโดษและอยู่เหนือเรื่องทางโลก
หากเป็นอันนาล่ะก็ เธอจะต้องชอบที่นี่มากแน่ๆ โรแลนด์อดคิดไม่ได้ แต่สำหรับเขาแล้ว อย่างไรเสียก็ยังชอบห้องทำงานเมืองชายแดนที่มีหน้าต่างบานยาวถึงพื้น และมีแสงสว่างสาดส่องมากกว่า ถึงจะเล็กไปบ้าง แต่ก็เต็มไปด้วยบรรยากาศอันอบอุ่น
ส่วนไนติงเกลนั้น ดูจากท่าสัปหงกข้างเตาผิงของเธอก็รู้แล้วว่าเธอไม่ชอบที่นี่เอามากๆ
ทันใดนั้นก็มีเสียงเคาะประตูดังขึ้นจากด้านนอก
“เข้ามา” โรแลนด์วาง ‘ประวัติลับดินแดนตะวันตก’ กลับเข้าชั้นหนังสือ
“ฝ่าบาท” เปโรเดินเข้ามาในห้อง แล้ววางกระดาษหนึ่งปึกลงบนโต๊ะ “กระหม่อมรวบรวมข้อมูลที่ฝ่าบาททรงต้องการเรียบร้อยแล้วพ่ะย่ะค่ะ”
โรแลนด์เดินกลับไปที่โต๊ะ แล้วอ่านข้อมูลขุนนางที่เขาส่งให้อย่างละเอียด “นี่คือรายชื่อขุนนางทั้งหมดที่ยังเหลืออยู่ในดินแดนตะวันตกหรือ”
“พ่ะย่ะค่ะ” เปโรอธิบายอย่างง่ายๆ “กระหม่อมให้พวกเขาแบ่งรายชื่อออกเป็นกลุ่มที่มีความผิดและไม่มีความผิด จากนั้นจึงเรียงลำดับตามชื่อตระกูล กลุ่มที่มีความผิดมีทั้งหมดหกสิบสี่คน ส่วนกลุ่มที่ปฏิเสธการก่อกบฏหรือที่ไม่รู้เรื่องมีทั้งหมดหนึ่งร้อยสามสิบเจ็ดคน ส่วนมากเป็นขุนนางระดับล่าง เซอร์ และอัศวินอิสระพ่ะย่ะค่ะ”
โรแลนด์พลิกดูหน้าแรก ก็เห็นชื่อโรแม็ง คานดี เอิร์ลแห่งตระกูลเมเปิลลีฟโผล่ขึ้นมาเป็นชื่อแรก ขวานเหล็กรายงานว่าหลังจากที่คฤหาสน์ถูกตีแตก ขุนนางใหญ่คนนี้ก็หนีไปหลบอยู่ในถังไวน์ในห้องใต้ดิน พอถูกทหารกองทัพที่หนึ่งจับได้ก็ตกใจจนฉี่รดกางเกง เขาเป็นผู้ก่อเหตุที่มีตำแหน่งใหญ่ที่สุดเท่าที่พวกเขาจับได้จากสงครามรวมแผ่นดินครั้งนี้
นอกจากเขาแล้ว รายชื่อที่เหลือทั้งหน้าก็ล้วนเป็นขุนนางในตระกูลเมเปิลลีฟทั้งสิ้น อย่างเช่นบุตรชายสองคนของเขา ญาติคนอื่นๆ ตลอดจนอัศวินในสังกัด
โรแลนด์พลิกไปถึงหน้าสุดท้ายอย่างรวดเร็ว ก่อนจะรวบปึกกระดาษอย่างพอใจ “ทำได้ดีมาก”
สรุปว่าเวลานี้ หกตระกูลใหญ่แห่งดินแดนตะวันตกกลายเป็นประวัติศาสตร์ไปแล้ว...ตระกูลไลออน เมเปิลลีฟ วูล์ฟ และไวลด์โรสจะไม่มีโอกาสฟื้นฟูตัวเองได้อีก ส่วนฮันนี่ซัคเคิลและแอลลาเฟียร์นั้นแม้จะยังคงอยู่ แต่ก็จะไม่ใช่ขุนนางศักดินาอย่างในอดีต อำนาจปกครองดินแดนตะวันตกทั้งหมดจะตกอยู่ที่เขาแต่เพียงผู้เดียว
“ฝ่าบาท...” เปโรลังเลสักครู่จึงเอ่ยขึ้น “คนที่พิจารณาความผิดขุนนางก็คือขวานเหล็ก เป็นไปได้หรือไม่ว่าเขาจะ...พิจารณาผิดพ่ะย่ะค่ะ”
โรแลนด์หัวเราะเบาๆ “ขวานเหล็กน่ะเชี่ยวชาญเรื่องการสอบสวนมาก แล้วก็ไม่ได้ใช้วิธีทรมานมาบีบคนพวกนี้ให้รับสารภาพด้วย ดังนั้น ข้ามั่นใจว่าคำตัดสินของเขาเชื่อถือได้”
อันที่จริง ขวานเหล็กเป็นเพียงฉากหน้าเท่านั้น คนที่สอบสวนขุนนางที่ถูกจับเข้าคุกจริงๆ ก็คือไนติงเกล...แค่ถามคำถามง่ายๆ เพียงไม่กี่คำถาม ก็รู้แล้วว่าอีกฝ่ายมีส่วนในการก่อกบฏครั้งนี้หรือไม่ นี่ก็คือเหตุผลที่โรแลนด์กล้าตัดสินโทษขุนนางอย่างเด็ดขาด เมื่อมีไนติงเกลคอยช่วยเหลือ เขาก็ไม่ต้องกลัวว่าคนชั่วจะหลุดมือหรือคนดีจะถูกปรักปรำอีกต่อไป ไม่ต้องเสียเวลาสาวความผิดไปถึงใคร และก็ไม่ต้องแสร้งทำใจกว้างเวลาเผลอปล่อยตัวผู้ก่อเหตุไปด้วย
“เช่นนั้น...ฝ่าบาทจะทรงจัดการขุนนางพวกนี้อย่างไรพ่ะย่ะค่ะ”
“ทำไมหรือ” โรแลนด์เงยหน้ามองเปโรแวบหนึ่ง “ในนั้นมีเพื่อนเจ้าอยู่หรืออย่างไร”
“เปล่าพ่ะย่ะค่ะ ฝ่าบาท” ฝ่ายหลังส่ายหน้า “กระหม่อมเพียงแต่คิดว่า หากฝ่าบาททรงประหารพวกเขาหมด อาจจะไม่เป็นผลดีต่อการปกครองในภายหลัง”
“เมื่อสัปดาห์ก่อนเจ้ายังบอกว่าเลือดต้องล้างด้วยเลือดอยู่แท้ๆ” เจ้าชายเลิกคิ้วอย่างสนใจ “มาตอนนี้เกิดอยากปล่อยพวกเขาไปเสียแล้วหรือ”
“กระหม่อมอยากลากคนพวกนี้ไปลงนรกจากใจจริง ทว่าต่อให้กระหม่อมบีบคอพวกเขาตายคามือ กระหม่อมก็กลับไปแก้ไขอดีตไม่ได้...มิหนำซ้ำยังกลับจะทำให้ขุนนางคนอื่นๆ รู้สึกต่อต้านตระกูลฮันนี่ซัคเคิลด้วย นอกจากนี้ หากเรื่องการประหารชีวิตหมู่ขุนนางแพร่งพรายออกไป ขุนนางในเมืองอื่นๆ ก็อาจตั้งขบวนการต่อต้านการปกครองของฝ่าบาทได้”
พอฟังถึงตรงนี้ โรแลนด์ก็รู้สึกประหลาดใจเล็กน้อย นี่เป็นวิธีคิดของนักการเมืองผู้ช่ำชองแท้ๆ ตัดความรู้สึกส่วนตัวออก แล้วชั่งน้ำหนักเฉพาะผลประโยชน์...ดูท่าเหตุการณ์ที่เกิดขึ้นครั้งนี้มีแต่จะทำให้เขาเติบโตขึ้นเท่านั้น ไม่ได้ทำให้เขาเข็ดขยาดการต่อสู้เลย
“ข้าจะบอกเจ้าก่อนก็ได้” เขาลุกขึ้นยืน แล้วเดินไปที่หน้าต่างบานเล็กๆ “ข้าจะแถลงต้นสายปลายเหตุของเหตุจลาจลครั้งนี้ให้ทุกคนได้รู้ จากนั้นจะทำการลงโทษกบฏทั้งหมดที่ลานเมือง ทั้งขุนนาง องครักษ์ บ่าวไพร่ และทหารรับจ้าง...ตัวการก่อเหตุหรือก็คือคนต้นคิด และคนร้ายที่สังหารผู้บริสุทธิ์ทุกคนจะต้องถูกแขวนคอ ส่วนผู้สมรู้ร่วมคิดจะถูกยึดบรรดาศักดิ์ และถูกส่งไปดัดนิสัยที่เหมืองเนินเขาทิศเหนือ”
“หากอิงตามวิธีลงโทษนี้ จะมีขุนนางถูกแขวนคอเพียงห้าหกคนเท่านั้น เอิร์ลตระกูลแอลลาเฟียร์และเซอร์ตระกูลวูล์ฟตายในสนามรบไปแล้ว ส่วนคนที่เหลืออยู่ก็ต้องทิ้งตำแหน่งขุนนางเพื่อแลกชีวิตทั้งนั้น หลังจากข่าวนี้กระจายออกไป ข้าคิดว่าคงไม่มีใครคิดว่าการตัดสินครั้งนี้โหดร้ายเกินไปแน่...เพราะอย่างไรเสีย การทรยศเชื้อพระวงศ์ก็มีโทษสถานหนักอยู่แล้ว”
เปโรถอนใจเบาๆ “ฝ่าบาททรงพระเมตตา”
หลังจากบุตรชายคนโตของตระกูลฮันนี่ซัคเคิลออกไปแล้ว โรแลนด์ก็รู้สึกอิ่มเอมใจอย่างที่ไม่เคยเป็นมาก่อน
เหตุจลาจลครั้งนี้ช่วยขจัดอุปสรรคในดินแดนตะวันตกจนหมด นับแต่นี้ไป การบัญญัติกฎหมายหรือประกาศใช้นโยบายใดๆ ในดินแดนอันกว้างใหญ่แห่งนี้ก็จะเป็นไปโดยสะดวก
และที่สำคัญกว่านั้นก็คือ เขาจะได้รับการสนับสนุนจากขุนนางและประชาชนจำนวนมาก...เพราะหลังจากกำจัดผู้ต่อต้านทิ้งไปหมดแล้ว ก็จะเหลือแต่คนที่สนับสนุนเขาเท่านั้น
โดยเฉพาะอย่างยิ่งพวกขุนนาง...เมื่อปราศจากอำนาจศักดินาและสิทธิ์ในการบริหารที่ดินแล้ว หากพวกเขายังอยากใช้ชีวิตอย่างสุขสบาย ก็ต้องปฏิบัติตามนโยบายของเขาและพยายามเผยแพร่มันในวงกว้างอย่างสุดความสามารถเท่านั้น เนื่องจากขุนนางมีทรัพย์สินมากกว่าสามัญชนมาก ดังนั้น หากรู้จักพลิกแพลงสักหน่อย พวกเขาก็จะสามารถหาประโยชน์จากความเปลี่ยนแปลงนี้ได้อย่างสบายๆ
และเมื่อพวกเขาได้ลิ้มรสชาติแห่งความสุขแล้ว พวกเขาก็จะไม่มีวันยอมกลับไปใช้ชีวิตที่ยากลำบากอีก...อย่างไรเสีย ขุนนางตัวเล็กๆ พวกนี้ก็ไม่เคยดื่มด่ำความสุขจากการครอบครองที่ดินอยู่แล้ว เพราะหากไม่รู้วิธีบริหารที่ดี การมีที่ดินก็กลับจะกลายเป็นภาระเสียด้วยซ้ำ อีกไม่นานพวกเขาก็จะรู้ว่า แค่ปฏิบัติตามกฎที่เขากำหนดไว้ ก็จะสามารถใช้ชีวิตดีๆ อย่างที่ไม่เคยคิดฝันได้อย่างง่ายดาย
แน่นอนว่าคราวนี้ แผนการขยายเมืองก็จะก้าวหน้าไปอีกก้าวใหญ่ๆ
โรแลนด์เช็ดไอน้ำที่เกาะหน้าต่าง แล้วมองเมืองที่ถูกปกคลุมด้วยหิมะสีขาวโพลนผ่านหน้าต่างที่พร่ามัว...ในเมื่อเขายังต้องอยู่ที่นี่อีกระยะใหญ่ แล้วต่อไปก็คงมีเหตุให้มาบริหารงานที่ป้อมปราการลองซองอยู่บ่อยๆ ก็สู้ดัดแปลงห้องหนังสือห้องนี้ให้เป็นห้องทำงานที่ถูกใจเขาเลยดีกว่า
เริ่มจาก...หน้าต่างบานยาวก่อนเลยแล้วกัน
………………………………….




[Go To Next Chapter]( ./366.md)