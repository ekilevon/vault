##บทที่ 269 การประชุมเต็มคณะครั้งแรก (2)
พอถึงตากองอุตสาหกรรมเคมี เคโมก็ส่งเสียงขึ้นจมูก “ฝ่าบาท กระหม่อมหวังว่าฝ่าบาทจะหาผู้รับผิดชอบกองนี้ให้ได้โดยไว กระหม่อมไม่อยากเข้าร่วมการประชุมประเภทนี้อีกเป็นครั้งที่สอง”
“...” โรแลนด์แอบค้อนเงียบๆ นับตั้งแต่เป็นผู้ปกครองมา เขาก็พบว่าคำพูดบางคำก็ไม่ควรใส่ใจมาก อย่างไรเสีย คนที่มีความรู้ทั้งเรื่องเล่นแร่แปรธาตุและเคมีนั้นก็หายากเสียยิ่งกว่าอะไร “แล้วเรื่องการสังเคราะห์กรดสองชนิดในปริมาณมากเล่า คืบหน้าไปถึงไหนแล้ว”
“ไม่มีความคืบหน้าพ่ะย่ะค่ะ” เคโมยักไหล่ “เพราะอย่างนั้น กระหม่อมถึงต้องการทุ่มเทแรงกายแรงใจให้มากกว่านี้ นอกจากนี้กระหม่อมยังต้องการคนมาวิจัยงานนี้เพิ่มด้วย ไม่ใช่มัวแต่นั่งเสียเวลาอยู่ที่นี่” พออยู่เมืองชายแดนนานเข้า คำพูดคำจาของเขาก็เริ่มมี ‘ศัพท์แสงแบบโรแลนด์’ ผสมมาด้วย “หากฝ่าบาททรงต้องการฟังรายงานจริงๆ ล่ะก็ กระหม่อมก็พูดได้แค่ว่าห้องปฏิบัติการยังขาดคน ยิ่งได้คนมาเพิ่มมากเท่าไรก็ยิ่งดี ส่วนเด็กห้าคนที่เพิ่งมาใหม่นั้นอายุยังน้อยอยู่ก็จริง แต่ก็นับว่าฉลาดเฉลียวใช้ได้ ดูเหมือนแผนการกระจายการศึกษาขั้นต้นของฝ่าบาทจะพอมีประโยชน์อยู่บ้าง”
อืม ดูเหมือนหัวหน้านักเล่นแร่แปรธาตุจะเป็นคนที่มีกิริยาวาจาไร้สัมมาคารวะที่สุดแล้ว แต่พอนึกถึงอายุของอีกฝ่าย และความหลงใหลศาสตร์เคมีของเขาแล้ว โรแลนด์ก็ไม่ถือสาอะไร ตอนที่เขาถูกระเบิดและได้รับการรักษาจากนาน่าเมื่อครั้งก่อนนั้น ปฏิกิริยาแรกของเขาก็คือความดีใจที่ต่อไปจะสามารถทดลองทุกอย่างได้โดยไม่ต้องหวาดกลัว มิหนำซ้ำ เขายังคิดจะลิ้มลองรสชาติกรดแต่ละชนิดด้วย จะมีใครบนโลกนี้บ้าระห่ำได้เท่าเขาอีก
“เอาเถอะ...เจ้าวิจัยของเจ้าต่อไปแล้วกัน ส่วนเรื่องคน ข้าจะให้บารอฟหามาให้เอง”
“จริงสิ ฝ่าบาท” เคโมพูดขึ้นอีก “ฝ่าบาททรงเขียน ‘เคมีขั้นกลาง’ เสร็จหรือยังพ่ะย่ะค่ะ หากกระหม่อมมีตำราให้อ้างอิงเพิ่ม กระหม่อมก็อาจจะคิดวิธีสังเคราะห์กรดในปริมาณมากได้เร็วขึ้นด้วย”
“ข้าบอกไปตั้งแต่ตอนอยู่ในพิธีรับเหรียญเกียรติยศแล้วนี่ว่า หากเจ้าผลิตลูกศิษย์และผู้ช่วยได้เต็มห้องปฏิบัติการแห่งใหม่เมื่อไร ข้าก็จะให้หนังสือเจ้าเมื่อนั้น” โรแลนด์แบมือว่า อันที่จริงเขายังไม่ได้เริ่มเขียนตำราเล่มนี้แม้แต่คำเดียว...ลำพังแค่เคมีขั้นต้น เขาก็แทบจะเขียนด้วยความรู้เคมีอันน้อยนิดที่มีทั้งหมดแล้ว หากต้องเค้นสมองเขียนเคมีขั้นกลางออกมาจริงๆ เนื้อหาก็คงเหลืออยู่ไม่กี่หน้า
คนที่สี่คือหัวหน้ากองโยธาธิการ คาร์ล ฟอว์เบิร์ต
“อันดับแรกกระหม่อมต้องขอบคุณท่านบุ๊กก่อนพ่ะย่ะค่ะ” เขาโค้งศีรษะให้บุ๊ก “แค่รู้ว่าเด็กพวกนั้นสำเร็จการศึกษาได้อย่างราบรื่น ข้าก็ตื้นตันใจมากแล้ว”
พรสวรรค์ด้านการสื่อสารของช่างหินต่างจากหัวหน้านักเล่นแร่แปรธาตุราวกับฟ้ากับดิน บุ๊กโค้งศีรษะตอบเขา​ “นี่เป็นสิ่งที่ข้าต้องทำอยู่แล้ว”
จากนั้น คาร์ลก็เปิดสมุดที่พกติดตัวออก แล้วรายงานอย่างเป็นลำดับว่า “เวลานี้ งานก่อสร้างต่างๆ ในเมืองชายแดนกำลังเดินหน้าอย่างมั่นคง หลักๆ ก็ได้แก่ถนนหลวงอาณาจักร สะพานแม่น้ำแดง บ้านพักในเขตใหม่ และกำแพงเมืองใหม่ ในนั้นมีคนงานก่อสร้างถนนหลวงอาณาจักรสี่พันห้าร้อยคน โดยครึ่งหนึ่งมาจากป้อมปราการลองซอง คาดว่าจะแล้วเสร็จในฤดูใบไม้ผลิปีหน้า ส่วนสะพานแม่น้ำแดงยังอยู่ระหว่างการก่อสร้างกำแพงซีเมนต์ใต้ดิน ในขณะที่บ้านพักนั้นสร้างขยายไปถึงกำแพงเมืองเก่าแล้ว จำนวนคนงานก่อสร้างทั้งหมดอยู่ที่ประมาณหนึ่งพันคน ตราบใดที่ยังมีอิฐและซีเมนต์ส่งมาอย่างต่อเนื่อง กระหม่อมก็คาดว่าน่าจะย้ายผู้อพยพจากดินแดนตะวันออกเข้าเมืองได้ทันก่อนที่เดือนแห่งปีศาจจะมาถึงพ่ะย่ะค่ะ”
เนื่องจากคาร์ลมักรายงานความคืบหน้าของงานให้โรแลนด์ฟังเป็นประจำอยู่แล้ว ดังนั้นครั้งนี้เขาจึงแค่อธิบายคร่าวๆ โดยไม่พูดถึงงานขยายเขตปราสาทและงานสร้างหอพักแม่มดเลย ส่วนงานสร้างกำแพงเมืองใหม่นั้น หลังจากกำหนดตำแหน่งเรียบร้อยแล้ว โลตัสก็รับผิดชอบงานก่อสร้างต่อแต่เพียงผู้เดียว โดยในแต่ละวัน เธอจะสร้างกำแพงยาวประมาณหนึ่งร้อยเมตร
“ลำบากเจ้าแล้ว” โรแลนด์พยักหน้า กองโยธาธิการเป็นกองมีคนและงบมากที่สุด จึงพลอยมีผลงานมากที่สุดไปด้วย “ระหว่างก่อสร้างก็อย่าลืมโฆษณาเรื่องค่าตอบแทนของเมืองชายแดนด้วยล่ะ ไว้คนงานจากป้อมพวกนั้นทำงานครบหนึ่งปีเมื่อไร พวกเขาก็จะเป็นช่างที่ได้มาตรฐานแล้ว เจ้าต้องพยายามรั้งพวกเขาให้อยู่เมืองชายแดนต่อให้ได้”
“พ่ะย่ะค่ะ ฝ่าบาท...” คาร์ลรับคำ
“เช่นนั้นก็คนต่อไป...ขวานเหล็ก”
ขวานเหล็กพึ่งเคยร่วมการประชุมแบบนี้เป็นครั้งแรก จึงดูเกร็งอย่างเห็นได้ชัด เขากระแอมว่า “ฝ่าบาท ทางกองทัพมีเรื่องรายงานอยู่สองเรื่องใหญ่ๆ พ่ะย่ะค่ะ เรื่องแรกคือกองทัพที่สองผ่านการฝึกขั้นพื้นฐานแล้ว พร้อมส่งไปประจำที่ป้อมทุกเมื่อ ส่วนเรื่องที่สองคือหลังจากรับทหารใหม่เข้ากองทัพแล้ว สมาชิกของกองทัพที่หนึ่งก็เพิ่มขึ้นเป็นแปดร้อยยี่สิบห้าคน นอกจากสมาชิกกองปืนใหญ่สามร้อยห้าสิบคนแล้ว ทหารที่เหลือก็เปลี่ยนมาใช้ปืนยาวลูกโม่กันหมด กระหม่อมมีเรื่องรายงานเพียงเท่านี้พ่ะย่ะค่ะ” พอรายงานจบเขาก็ทำวันทยหัตถ์
“ไม่เลวนี่ เช่นนั้นก็ให้กองทัพที่สองออกเดินทางพรุ่งนี้ได้เลย แล้วอย่าลืมส่งคนที่ไว้ใจได้แฝงตัวไปกับกองทัพด้วย เวลาอยู่ป้อมก็ให้พวกเขาฝึกร่างกายทุกวัน รวมทั้งคอยปลูกฝังทัศนคติให้พวกเขาอย่างสม่ำเสมอด้วย ข้าจะต้องได้รับรายงานจากทางนั้นทุกสัปดาห์” โรแลนด์กำชับ
คนที่รายงานเป็นคนสุดท้ายก็คือบารอฟ เขากวาดตามองทุกคน ก่อนจะถวายบังคมโรแลนด์อย่างไม่รีบร้อน “ฝ่าบาท นับตั้งแต่จ่ายค่าปฏิบัติภารกิจของทาซาและค่าขนส่งให้พวกมาร์เจอรีไปเมื่อครั้งก่อน เงินในคลังก็ลดลงอย่างน่าตกใจ กอปรกับครั้งนี้พวกทาสเก็บเกี่ยวข้าวสาลีได้มาก กองการเกษตรจึงต้องรับซื้อข้าวสาลีตามราคาตลาดในปริมาณมากไปด้วย ส่งผลให้เงินคงคลังเหลือเพียงสองพันกว่าเหรียญทองเท่านั้น ซึ่งนับว่าค่อนข้างวิกฤตทีเดียวพ่ะย่ะค่ะ”
สองพันกว่าเหรียญทอง...หากเป็นเมื่อฤดูหนาวเมื่อปีที่แล้ว นี่คงเป็นเงินก้อนโตอย่างไม่ต้องสงสัย แต่โรแลนด์รู้ว่าเมืองชายแดนในเวลานี้ไม่เหมือนเดิมแล้ว ลำพังแค่ค่าจ้างคนงานห้าพันกว่าคนในกองโยธาธิการแต่ละเดือนก็ไม่ใช่น้อยๆ แล้ว แล้วไหนจะกองทัพที่หนึ่ง โรงงาน ห้องปฏิบัติการเคมี และสำนักงานเมืองซึ่งมีอัตราค่าตอบแทนสูงอีกเล่า ทั้งหมดนี้ล้วนเป็นค่าใช้จ่ายก้อนใหญ่ทั้งนั้น
หรือพูดอีกอย่างก็คือ เมืองชายแดนหาเงินได้ไวก็จริง แต่ก็เสียเงินไปไวเหมือนกัน...นี่ขนาดว่าเขาเป็นคนผลิตเครื่องจักรและวัตถุดิบส่วนใหญ่เองแล้วนะ
“ข้ารู้แล้ว แต่ว่าเดือนหน้าหากพวกมาร์เจอรีมาถึงเมืองชายแดนเมื่อไร พวกเราก็จะมีรายได้จากการขายเครื่องจักรไอน้ำเพิ่มขึ้นมา” โรแลนด์ตอบ “นอกจากนี้ ค่าใช้จ่ายที่เกิดจากการรับซื้อเสบียงและการขนย้ายผู้อพยพก็ไม่ใช่ค่าใช้จ่ายประจำ ดังนั้น เงินคงคลังก็น่าจะเพิ่มขึ้นอย่างต่อเนื่องในช่วงครึ่งปีหลังจากนี้ เจ้าอย่ากังวลไปเลย” เขาหยุดไปเล็กน้อย “แล้วอีกอย่าง ข้าว่าจะเพิ่มค่าตอบแทนให้ทุกคนด้วย”
“เพิ่มค่าตอบแทนหรือพ่ะยะค่ะ” บารอฟอึ้ง
“ถูกต้อง เวลานี้สำนักงานเมืองไม่ได้ขับเคลื่อนด้วยคนสิบกว่าคนอีกต่อไป ปริมาณงานของพวกเจ้าเพิ่มขึ้น ค่าตอบแทนก็ต้องเพิ่มขึ้นด้วยเป็นธรรมดา” เจ้าชายยิ้ม “นับตั้งแต่เดือนนี้เป็นต้นไป เจ้าจะได้ค่าตอบแทนเพิ่มเป็นเดือนละห้าเหรียญทอง หัวหน้ากองเดือนละสองเหรียญทอง ส่วนพวกลูกศิษย์และผู้ช่วยก็จะได้เพิ่มด้วยอัตรานี้เช่นกัน เจ้าวางใจเถอะ เงินจำนวนนี้ไม่ได้มากมายอะไร แค่ประมาณยี่สิบสามสิบเหรียญทองเท่านั้น”
เงินเดือนห้าเหรียญทองสำหรับผู้อำนวยการสำนักงานเมืองไม่ถือว่าสูงก็จริง แต่โรแลนด์รู้ว่าสิ่งที่บารอฟโปรดปรานที่สุดก็คืออำนาจ...ตอนนี้ เขาเป็นคนเก็บข้อมูลและควบคุมรายรับรายจ่ายทั้งหมดของเมืองชายแดน ยิ่งเมื่อไม่มีหน่วยงานตรวจสอบด้วยแล้ว หากเขาจะเล่นตุกติกสักหน่อย ก็คงโกงเงินได้หลายร้อยเท่าของเงินเดือน ทว่าจนถึงตอนนี้ โรแลนด์ก็ยังไม่พบร่องรอยการทุจริตใดๆ
แน่นอนว่า โรแลนด์ไม่เพียงแต่อาศัยจิตสำนึกของอีกฝ่ายในการรักษาความโปร่งใสของหน่วยงานเท่านั้น แต่เขายังใช้พลังวิเศษของไนติงเกลด้วย ขอเพียงเธอถามออกไป ก็ไม่มีใครปกปิดพฤติกรรมชั่วร้ายของตัวเองได้แล้ว
“นอกจากนี้ ข้ายังมีอีกเรื่องที่ทุกคนน่าจะรู้แล้ว” เขาพูดต่อ “ข้าตั้งใจจะสร้างเมืองที่นี่อย่างเป็นทางการหลังจากที่เดือนแห่งปีศาจสิ้นสุดลงแล้ว หรือพูดอีกอย่างก็คือ ข้าจะยกระดับเมืองชายแดนให้เป็นเมืองที่แท้จริง เมืองใหญ่แห่งนี้จะขยายพื้นที่ฝั่งตะวันตกไปจนถึงดินแดนร้าง ฝั่งตะวันออกถึงป้อมปราการลองซอง ฝั่งใต้ถึงเขตเทือกเขาและทะเลกว้าง มีภูเขาและชัยภูมิธรรมชาติเป็นกำแพงเมือง มันจะมีขนาดพื้นที่ใหญ่กว่าเมืองหลวงและเมืองทุกเมืองในสี่อาณาจักรใหญ่”
“ดังนั้น พวกเจ้าต้องเร่งงานในมือเพื่อเตรียมพร้อมสำหรับการสร้างเมืองใหม่” โรแลนด์หยุดไปเล็กน้อย ก่อนจะพูดต่ออย่างชัดถ้อยชัดคำ “ข้าหวังว่าต่อให้อยู่ในฤดูหนาวอันยาวนาน เมืองแห่งนี้ก็จะยังอบอุ่นราวกับฤดูใบไม้ผลิ”
........................................


[Go To Next Chapter]( ./182.md)