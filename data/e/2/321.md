##บทที่ 409 พันธมิตรที่พึ่งพาได้
“ท่านถามถูกคนแล้ว!” ฮู้ดแสยะปากว่า น้ำเสียงที่แหบแห้งเล็กน้อยทำให้อ็อตโตเดาอายุเขาไม่ถูก “ถึงข้าจะอยู่ที่เขตเมืองชั้นนอก แต่วันเกิดเหตุข้าบังเอิญอยู่ใกล้วังหลวงพอดี พอเสียงตูมดังขึ้น ข้าก็รีบวิ่งไปที่ประตูกำแพงวังอย่างรวดเร็ว ท่านคงไม่รู้หรอกว่าเสียงนั่นน่าตกใจแค่ไหน หากจะบอกว่าสายฟ้าฟาดลงบนดินก็ไม่เกินจริงเลย หน้าต่างบ้านแถวนั้น...ไม่ว่าจะเป็นกระดาษอัดหรือกระจกล้วนแตกเป็นเสี่ยงๆ ด้วยแรงที่มองไม่เห็น มิหนำซ้ำยังมีคนตกใจตายเพราะเสียงนั่นด้วย...”
นักเลงใต้ดินทุกคนล้วนอ้างว่าตัวเองบังเอิญอยู่ใกล้ที่เกิดเหตุ และเห็นเหตุการณ์ทั้งหมดกับตาตัวเองทั้งนั้น แต่หากนำมาเทียบกันแล้วจะพบว่า คำพูดของแต่ละคนไม่เหมือนกันเลย “เอาล่ะ เลิกพล่ามเรื่องไม่เป็นเรื่องพวกนี้ได้แล้ว มันเกิดขึ้นได้อย่างไรกันแน่” อ็อตโตขัดอีกฝ่าย “เหตุการณ์นี้เกี่ยวข้องกับเจ้าชายลำดับที่สี่...โรแลนด์ วิมเบิลดันจริงๆ หรือ”
ฮู้ดกระแอมสองทีก่อนจะยื่นมือขวาออกไป “เรื่องนี้ข้าย่อมบอกท่านได้แน่ แต่ว่า...”
“ข้าต้องให้ของซึ่งมีค่าเทียบเท่ากับสรรพสิ่งก่อนกระมัง” อ็อตโตปลดกระเป๋าที่เอว “เท่าไร”
สิ่งที่เรียกว่าของซึ่งมีค่าเทียบเท่ากับสรรพสิ่งก็คือเงินนั่นเอง มีแต่นักเลงใต้ดินประเภทนี้เท่านั้นที่ชอบตั้งรหัสหรือวลีตื้นๆ ให้ดูลึกลับสับสน แต่แท้จริงแล้วไม่ได้แยบยลอะไรเลย
อีกฝ่ายชูนิ้วขึ้นมาสองนิ้ว
เขาหยิบเงินสองเหรียญทองออกมาวางใส่มือฮู้ด “เงินนี่ไม่ใช่น้อยๆ เลยนะ หวังว่าข่าวของเจ้าจะคุ้มค่ากับมัน”
“แน่นอนอยู่แล้ว เรื่องนี้ส่งผลต่อชื่อเสียงอันดีงามของกลุ่มนิ้วผีทีเดียว” อีกฝ่ายผุดรอยยิ้มละโมบขณะเก็บเงินใส่อกเสื้อ
ชื่อเสียงอันดีงามของขบวนการใต้ดินหรือ ช่างเพ้อเจ้อไม่ต่างจากผู้ปกครองที่ชอบอ้างตัวว่าเมตตาเลย อ็อตโตนึกเยาะในใจ “เจ้าว่ามาได้แล้ว”
“ข้าจะตอบคำถามแรกของท่านก่อน” คงเพราะได้ค่าตอบแทนไปแล้ว ท่าทีของฮู้ดจึงดูผ่อนคลายลงมาก เขานั่งพิงเก้าอี้จิบเบียร์ไปหนึ่งอึก แล้วชี้ไปที่เพดานว่า “สายฟ้ามาจากฟ้า”
“หมายความว่าอย่างไร” อ็อตโตขมวดคิ้ว
“ก็ท่านถามไม่ใช่หรือว่าเสียงดังนั่นเกิดขึ้นได้อย่างไร” อีกฝ่ายลดเสียงพูด “สายฟ้าทุกสายก็มาจากฟ้าทั้งนั้น ครั้งนี้ก็เช่นกัน ข้าเห็นกับตาว่ามีก้อนหินสีขาวปลิวเข้าไปในวังก่อนที่เสียงโครมครามจะดังขึ้น จากนั้นก็เกิดเหตุการณ์ดังกล่าวตามมา”
“เหลวไหลที่สุด! นี่เจ้ากำลังบอกข้าว่า มีหินร่วงลงมาจากฟ้ากระแทกโถงวังจนพังไปกว่าครึ่งอย่างนั้นหรือ”
“หึๆๆ เรื่องที่ข้าพูดน่ะจริงแท้แน่นอน มิฉะนั้นกลุ่มนิ้วผีคงไม่มอบหมายงานนี้ให้ข้าทำหรอก หากท่านคิดว่าข้าโกหก จะลุกไปเสียตั้งแต่ตอนนี้ก็ได้” ฮู้ดยักไหล่ “แต่ข้าไม่คืนเงินให้นะ”
“...พูดต่อไปซิ” อ็อตโตสะกดความไม่พอใจไว้
“ก้อนหินปรากฏขึ้นแล้วร่วงใส่วังหลวงภายในเวลาเพียงไม่กี่อึดใจ แต่ข้าเห็นชัดว่ามันมีขนาดไม่ใหญ่ ความเร็วก็ไม่มาก ไม่น่าจะกระแทกโถงวังจนถล่มได้ ดังนั้นข้าถึงได้บอกว่ามัน ‘ปลิว’ เข้ามาอย่างไรเล่า แล้วก็ตอนที่มีเสียงกัมปนาทกับควันหนาพวยพุ่งขึ้นมานั้น ข้ายังเห็นแสงไฟยักษ์น่ากลัวด้วย ดูอย่างไรก็ไม่น่าเกิดจากการตกกระแทกแน่นอน” ฮู้ดเดาะลิ้น “อันที่จริง ผลการสืบสวนของพระราชาทอว์ฟิคก็ยืนยันเรื่องนี้ได้เหมือนกัน...พระองค์ทรงปิดเขตเมืองชั้นในเพื่อตรวจค้นอยู่หลายรอบ แต่ก็ไม่พบตัวผู้ต้องสงสัย กอปรกับเขตวังหลวงก็มีการคุ้มกันที่แน่นหนามาแต่ไหนแต่ไร หากการโจมตีไม่ได้มาจากฟ้า แล้วจะมาจากที่ไหนเล่า”
เขาจิบเบียร์ไปอีกอึก “ส่วนแสงไฟกับควันนั่นก็คล้ายกับผงหิมะที่ได้จากการเล่นแร่แปรธาตุตอนลุกไหม้นั่นล่ะ นี่ก็คือเหตุผลที่ข้าเชื่อว่ามันคือการโจมตีจริงๆ อันที่จริงข้าก็พอรู้เรื่องผงหิมะอยู่บ้าง แต่ท่านต้องจ่ายเงินเพิ่มอีกต่างหาก ข้าคิดแค่...”
“ไม่ล่ะ ข้าไม่อยากรู้” อ็อตโตขัด เขาเคยได้ยินเรื่องของชนิดนี้จากแหล่งอื่นมาบ้าง เดิมทีมันเป็นของใช้ในพิธีเฉลิมฉลองต่างๆ แต่พอนำมาดัดแปลงแล้วก็สามารถใช้เป็นอาวุธได้ ขบวนการใต้ดินไม่น่ารู้สูตรการผลิตที่แน่นอนอยู่แล้ว เขาไม่จำเป็นต้องเปลืองเงินกับเรื่องพวกนี้เลย
“ก็ได้ เช่นนั้นข้าจะตอบคำถามข้อที่สองของท่านเลยแล้วกัน” ฮู้ดแบมืออย่างไม่ใส่ใจ “แน่นอนว่าเรื่องนี้...เกี่ยวข้องกับเจ้าชายลำดับที่สี่อย่างไม่ต้องสงสัย”
“เหตุผลล่ะ”
“ไม่ทราบว่าท่านมาถึงเมืองหลวงเมื่อไร ข้าไม่ได้ตั้งใจจะสืบที่มา...หรือฐานะของท่านหรอกนะ เพียงแต่นี่เป็นวิธีซักถามของชาวใต้ดินน่ะ ท่านไม่จำเป็นต้องตอบข้าก็ได้” อีกฝ่ายหัวเราะเบาๆ “ความหมายของข้าคือ หากท่านมาถึงที่นี่ช่วงต้นฤดูใบไม้ร่วงล่ะก็ ท่านจะต้องรู้เรื่องนี้แน่นอน พระราชาทรงเคยส่งทัพใหญ่ขนาดหลายพันคนไปตีดินแดนตะวันตกมาแล้ว แต่เหลือทหารรอดชีวิตกลับมาเพียงไม่กี่คนเท่านั้น มิหนำซ้ำ ทหารแตกทัพพวกนั้นยังนำจดหมายจากเจ้าชายลำดับที่สี่มาถวายพระองค์ด้วย”
นักเลงใต้ดินหกคนพูดถึงเรื่องนี้เหมือนกันหมด ดูท่าแล้วคงจะเป็นเรื่องจริง แต่ทางที่ดีเขาควรถามเพิ่มอีกสักหน่อย “เจ้าหมายถึงจดหมายเตือนที่ว่าจะกลับมาแก้แค้นน่ะหรือ เรื่องนี้ฟังดูน่ากลัวจริงๆ นั่นล่ะ แต่เจ้าแน่ใจหรือว่านี่ไม่ใช่แค่ข่าวโคมลอย”
“จดหมายส่วนใหญ่ถูกส่งเข้าวังไปพร้อมกับพวกทหารแล้ว ส่วนที่หลุดรอดออกมาได้ก็ถูกทางเทศบาลเก็บไปจนหมด แต่กลุ่มนิ้วผีย่อมมีของดีให้ลูกค้าเสมอ จะว่าไปแล้ว ข้าก็มี ‘จดหมายเตือน’ เก็บไว้อยู่เหมือนกัน” ฮู้ดชูนิ้วห้านิ้ว “เนื่องจากมันเป็นจดหมายลายพระหัตถ์ของเจ้าชายและมีจำนวนจำกัด ดังนั้นราคาจึงสูงอยู่สักหน่อย ท่านสนใจหรือไม่เล่า”
…
อ็อตโตกลับมาถึงวังหลวงท่ามกลางลมหนาว เบลินดารีบออกมารับเขาทันที “มีข่าวใหม่บ้างหรือไม่”
“ไม่ค่อยมีเท่าไร แต่ข้าได้จดหมายของเจ้าชายลำดับที่สี่มาด้วย” เขาส่งกระดาษยับๆ ให้อีกฝ่าย ก่อนจะถอดเสื้อคลุมออกแล้วนั่งลงหน้าเตาผิง จากนั้นจึงเริ่มเล่าข้อมูลที่ได้มาให้เธอฟังอย่างละเอียด “นักเลงหกคนตอบคำถามข้อที่สองเหมือนกันหมด รวมกับกระดาษแผ่นนี้ด้วยแล้ว คำตอบก็น่าจะชัดเจนอยู่...เจ้าชายโรแลนด์ไม่ได้ทรงอ่อนแออย่างที่พระราชาตรัสไว้ ออกจะตรงกันข้ามเสียด้วยซ้ำ หากอาณาจักรดอว์นทำสนธิสัญญากับพระราชาทอว์ฟิคล่ะก็ นอกจากจะไม่ได้ประโยชน์อันใดแล้ว ยังอาจจะได้ศัตรูที่แข็งแกร่งเพิ่มมาอีกคนด้วย”
“แต่นักเลงแต่ละคนกลับตอบคำถามข้อแรกไม่เหมือนกัน” เบลินดาขมวดคิ้ว
“นั่นแปลว่าการโจมตีครั้งนี้พิสดารจนแทบไม่มีใครรู้ว่ามันเกิดขึ้นได้อย่างไรน่ะสิ แต่ข้าค่อนข้างจะเอียงไปทางคำตอบของคนสุดท้าย” อ็อตโตจิบชาร้อนแล้วพ่นลมหายใจออกมายาวๆ เขานั่งในร้านเหล้าถูกๆ มานานจนรู้สึกไม่สบายไปทั้งตัว
“มาจากฟ้าหรือ” เบลินดามองเขาอย่างประหลาดใจ “ท่านเสียสติไปแล้วหรือ”
“ข้ายังปกติดี หากไม่ได้เห็นจดหมายฉบับนี้ ข้าก็คงไม่คิดเช่นนี้เหมือนกัน เจ้าชายลำดับที่สี่มั่นพระทัยเรื่องเวลาและสถานที่โจมตีมาก มีแค่การโจมตีจากฟ้าเท่านั้นที่จะผ่านกำแพงเมืองอันสูงตระหง่านและแนวป้องกันที่แน่นหนา รวมถึงหูตาของขบวนการใต้ดินที่มีเครือข่ายมากมายได้” เขาเบะปาก “แต่ว่านี่ไม่ใช่ประเด็นสำคัญ ประเด็นสำคัญอยู่ที่พวกเราจะทำอย่างไรต่อไปมากกว่า”
“ภัยจากศาสนจักรมาจ่ออยู่ตรงหน้าแล้ว พวกพระองค์ควรจะหยุดสู้กัน แล้วหันมาร่วมมือกันต้านศัตรูภายนอกมากกว่า”
“เรื่องนี้อยู่เหนือความควบคุมของพวกเรา” อ็อตโตส่ายหน้า “สิ่งเดียวที่พวกเราทำได้ก็คือ พยายามหาพันธมิตรที่พึ่งพาได้ให้อาณาจักรดอว์น เวลานี้ พระราชาทอว์ฟิคดูไม่น่าจะ...พึ่งพาได้มากนัก”
“อย่าบอกนะว่าท่านจะไปดินแดนตะวันตก” เบลินดาอึ้งไปเล็กน้อย “แต่ที่นั่นได้รับอิทธิพลจากเดือนแห่งปีศาจ เวลานี้เต็มไปด้วยอันตรายมากมาย”
“แต่หากเทียบกับวิกฤตของอาณาจักรแล้ว อันตรายแค่นี้ก็นับว่าเล็กน้อยมาก” เขาเงียบไปสักครู่ก่อนจะตัดสินใจอย่างเด็ดขาด “เจ้าอยู่รอคำตอบจากพระราชาที่นี่นี่ล่ะ ข้าจะไปดินแดนตะวันตกเอง”
………………………………….




[Go To Next Chapter]( ./322.md)