##บทที่ 426 แสงดาวระยับ
…
หลังจากกินมื้อเย็นเสร็จ แม่มดทั้งหลายก็มารวมตัวกันที่ห้องของลูเซีย
เมื่อเห็นสีหน้าปลอบประโลมและให้กำลังใจจากทุกคน เธอก็รู้สึกขอบตาชื้นขึ้นมาทันที อยากจะร้องไห้ออกมาให้รู้แล้วรู้รอด เธอหลับตาลงแล้วสูดหายใจลึก
จะร้องไม่ได้เด็ดขาด...แค่เมื่อคราวก่อนเผลอระเบิดน้ำตาต่อหน้าไนติงเกลก็น่าอายพออยู่แล้ว ลูเซียเตือนสติตัวเอง แล้วไหนจะน้องสาวเธอที่อยู่ตรงนี้อีก เธอจะต้องเป็นตัวอย่างที่ดีให้น้องสิ
ก่อนที่จะขึ้นเรือมายังเมืองชายแดน เธอรู้แค่ว่าที่นี่มีกลุ่มแม่มดอาศัยอยู่เท่านั้น ตอนนั้น เธอหวังแค่จะรักษาโรคร้ายให้น้องสาวและหาที่ซุกหัวนอนไปวันๆ ไม่เคยคิดไปไกลถึงขั้นว่าจะอยู่อย่างไรเลย
ทว่าสุดท้ายแล้ว เธอไม่เพียงแต่จะได้ใช้ชีวิตอย่างสุขสบายและมีอิสระเท่านั้น แต่เธอยังได้รู้จักคนประเภทเดียวกันที่ปฏิบัติต่อเธอราวกับคนในครอบครัวด้วย นับตั้งแต่ที่โจรสลัดพรากชีวิตพ่อแม่เธอไป เธอก็เพิ่งได้สัมผัสความรู้สึกของครอบครัวคราวนี้เอง
“พี่จะต้องเจ็บตัวจริงๆ หรือ” เบลล์ที่อยู่ในอ้อมกอดลูเซียถามขึ้น “พลังตีกลับนี่เจ็บมากเลยหรือ”
“เจ็บจนสุดทนเลยล่ะ เหมือนมีมีดนับพันๆ เล่มมากรีดอยู่ในร่างกายเจ้าอย่างไรอย่างนั้น” ไนติงเกลแสยะปาก “แม่มดที่ทนได้มีเพียงแค่หยิบมือ ในจำนวนแม่มดสิบคน จะมีแค่หนึ่งถึงสองคนเท่านั้นที่บรรลุนิติภาวะได้อย่างปลอดภัย”
“...” สาวน้อยถึงกับหน้าตื่น
“เจ้าอย่าขู่นางสิ” เวนดี้ถลึงตาใส่ไนติงเกล “นั่นเป็นเรื่องสมัยที่พวกเราอยู่ในสมาคมน่ะ”
“แต่ตอนนี้ไม่ใช่อย่างนั้นแล้ว ตราบใดที่เจ้าฝึกใช้พลังทุกวัน และผลาญพลังจนหมดตัวก่อนถึงวันตื่นรู้ ก็ไม่น่ามีปัญหาอะไรหรอก” บุ๊กยิ้มบางๆ “ข้าได้ยินว่าอันนาบรรลุนิติภาวะตอนหลับด้วยซ้ำ”
“มิหนำซ้ำยังเกิดการตื่นรู้ระดับสูงครั้งแรกเสียด้วย” อกาธาหาว “หากอยู่ในทาคิลาเมื่อสี่ร้อยปีก่อนล่ะก็ เรื่องนี้คงเป็นที่โจษจันน่าดู ข้าไม่เคยเห็นแม่มดคนไหนเกิดปัญญารู้แจ้งขณะหลับมาก่อน”
“เจ้าไม่เป็นไรกระมัง” เจ้าชายมองเธอ “งานน่ะสำคัญก็จริง แต่เจ้าไม่จำเป็นต้องหักโหมก็ได้”
“สงครามแห่งโชคชะตากำลังจะมาถึงอยู่แล้ว ข้าทำงานแค่นี้ยังถือว่าน้อยไปด้วยซ้ำ” อกาธาปิดปากว่า “ถ้าครั้งนี้พวกเราแพ้อีก ข้าก็จะได้หลับตลอดกาลแล้ว”
“ครั้งนี้พวกเราไม่มีทางแพ้แน่นอน” โรแลนด์ยืนยัน
“ข้าถูกใจสิ่งประดิษฐ์ที่เจ้าคิดค้นหรอกถึงได้ทำงานเพิ่มให้” แม่มดพลังน้ำแข็งค้อนเขา “หรือเจ้าคิดว่าข้าชอบอยู่ในห้องปฏิบัติการทั้งวันกัน” พอพูดจบ เธอก็เบือนหน้าไปอีกทางพลางพึมพำเบาๆ ว่า “ต่อให้เจ้าทำไม่ได้ตามที่สัญญา ข้าก็ไม่มีปัญญาคิดบัญชีกับเจ้าอยู่ดี...”
“เอาล่ะ เวลาแบบนี้พวกเราอย่าเพิ่งพูดเรื่องเครียดกันดีกว่า” เวนดี้แทรกขึ้นมา “จริงสิ อกาธาบอกว่าแม่มดที่กำลังจะตื่นรู้สามารถขอสิ่งที่ต้องการได้หนึ่งอย่างนี่ ครั้งนี้ถึงตาลูเซียแล้ว เจ้าจะขออะไรหรือไม่”
“เอ๋...ข้าหรือ” ลูเซียเห็นทุกคนพร้อมใจกันส่งสายตามาที่เธอก็ถึงกับอึ้งไป
“พี่ ขอขนมปังไอศกรีมสิ!” เบลล์ตาเป็นประกาย “เอาสักสิบชิ้นนะ พวกเราแบ่งกันคนละครึ่ง!”
เจ้าเด็กนี่...ห่วงแต่เรื่องกิน เธอเขกหัวน้องสาวไปหนึ่งทีแล้วมองไปที่เจ้าชาย “หม่อมฉันขอเก็บคำขอข้อนี้ไว้ก่อนได้หรือไม่เพคะ”
“หากเจ้าต้องการเช่นนั้นก็ไม่มีปัญหา” ฝ่ายหลังอดหัวเราะไม่ได้ “แต่เก็บไว้ก็ไม่ได้ช่วยให้มันเพิ่มขึ้นหรอกนะ”
“แค่ข้อเดียวก็พอแล้วเพคะ” ลูเซียพูดอย่างซาบซึ้ง แค่เธอได้ใช้ชีวิตอยู่ในเมืองแห่งนี้ก็ถือว่าดีเกินพอแล้ว ตอนนี้เธอหวังแค่เบลล์จะมีชีวิตที่สุขสบายเท่านั้น น้องสาวเธอไม่ใช่แม่มด สักวันก็ต้องจากเธอไปสร้างครอบครัวใหม่กับคนอื่นอยู่ดี หากถึงตอนนั้นเกิดเหตุไม่คาดฝันอะไรขึ้น เธอจะได้ใช้คำขอข้อนี้ช่วยเธอได้
ทันใดนั้น ลูเซียก็รู้สึกถึงแรงสะเทือนในร่างกายที่ว่างเปล่า พลังวิเศษผุดขึ้นมาอีกครั้งอย่างไร้วี่แวว ก่อนจะไหลทะลักเข้าร่างกายเธออย่างต่อเนื่อง
“เริ่มแล้ว” ไนติงเกลเตือน
ถึงพวกพี่น้องจะบอกว่าไม่ต้องกังวล แต่เธอก็ยังเผลอขยำผ้าห่มแน่นโดยไม่รู้ตัว มือและเท้าของเธอเริ่มเย็นลงเพราะความตื่นเต้น
“ทำใจให้สบาย” เวนดี้ก้มลงไปกุมมือเธอ “พลังวิเศษเป็นส่วนหนึ่งของร่างกายพวกเราอยู่แล้ว”
“พวกเราคุยเรื่องที่จะดึงความสนใจนางกันดีกว่า” ลูเซียได้ยินใครบางคนพูดขึ้น ดูเหมือนจะเป็นเสียงของลิลลี่
“เอาเรื่องอะไรดีล่ะ” คนที่ถามคือลูนา
“เรื่องผลสอบครั้งที่สองเป็นอย่างไร” เสียงของลิลลี่คล้ายกับลอยมาจากที่ไกลแสนไกล “ปกติเวลาคุยเรื่องนี้ทีไร อีกฝ่ายจะต้องพยายามเปลี่ยนเรื่องคุยทุกที รับรองว่าเบนความสนใจได้ดีเชียวล่ะ อย่างเช่นลูนาสอบได้คะแนน...”
“หยุดนะ!”
“ดูสิ ได้ผลจริงๆด้วย”
ลูเซียอยากจะหัวเราะออกมา แต่พบว่าใบหน้าตัวเองแข็งทื่อเต็มที ร่างกายเธอแสบร้อนอย่างรุนแรง และเต็มไปด้วยความรู้สึกหดเกร็งอันยากจะอธิบาย พลังวิเศษที่เพิ่มมากขึ้นเรื่อยๆ คล้ายกับจะดูดทุกอย่างรอบตัวเธอเข้าไปข้างใน
แม่มดทุกคนต้องรู้สึกแบบนี้ตอนบรรลุนิติภาวะหรือ
“แล้วลูเซียได้คะแนนเท่าไร” เสียงพูดของลูนาเริ่มขาดๆ หายๆ
“แปดสิบหกคะแนนโดยเฉลี่ย” เจ้าชายตอบ
“อะ อะไรนะ”
“สูงขนาดนี้เชียวหรือ”
“นางถึงได้ไม่ห้ามพวกเราพูดเรื่องนี้อย่างไรเล่า”
“วิธีของเจ้าใช้ไม่ได้ผล มาให้ข้าลงโทษเสียดีๆ!”
“ไปให้พ้นนะ!”
“เดี๋ยวก่อน...พวกเจ้าอย่าเพิ่งทะเลาะกัน ลูเซียดูผิดปกติชอบกล”
เสียงของลูนาและลิลลี่ดังสลับกัน จากนั้นจึงเป็นเสียงของไนติงเกล เธอพบว่าเสียงสนทนาของพวกแม่มดเริ่มไกลขึ้นทุกที ลูเซียกัดฟันเงยหน้ามองพวกพี่น้องที่เรียงรายอยู่รอบตัว แต่พบว่าภาพตรงหน้าเปลี่ยนไปจากเดิมแล้ว ภาพของพวกเธอดูพร่ามัวและกระจัดกระจาย คล้ายกับภาพที่ประกอบจากก้อนสี่เหลี่ยมจำนวนนับไม่ถ้วน...บางก้อนก็ใหญ่ บางก้อนก็เล็ก แต่ละก้อนล้วนมีสีสันแตกต่างกัน
เธออยากจะกรีดร้องด้วยความตื่นกลัว ทว่าทำได้เพียงส่งเสียงสูดหายใจดังฟืดฟาดเท่านั้น
ความรู้สึกหดเกร็งในร่างกายเริ่มรุนแรงขึ้นเรื่อยๆ และเริ่มแผ่ความเจ็บปวดออกมาเป็นระยะ ลูเซียได้แต่กลั้นใจไว้ เงาคนที่อยู่รอบกายแลดูสับสนขึ้นทุกที
เป็นอย่างที่ไนติงเกลว่าไว้จริงๆ ความทรมานในวันตื่นรู้เทียบไม่ได้กับความทรมานในวันบรรลุนิติภาวะเลย ยิ่งพยายามฝืนทนเท่าไร ความรู้สึกเจ็บปวดก็ยิ่งชัดเจนขึ้นเท่านั้น คล้ายกับว่ามันพร้อมจะฉีกร่างเธอเป็นชิ้นๆ ตลอดเวลา
ทันใดนั้น พลังวิเศษที่เธอไม่เคยสัมผัสอีกชนิดก็แทรกเข้ามาในร่างกายเธอ...ลูเซียมั่นใจว่าพลังนี้ไม่ใช่ของตัวเองอย่างแน่นอน มันต่อกับคลื่นพลังในตัวเธอราวกับท่ออะไรสักอย่าง
เธอไม่มีเวลาหาคำตอบว่ามันคืออะไร ได้แต่อัดพลังที่เดือดพล่านในร่างกายเข้าไปในท่อนั้นโดยสัญชาตญาณ ความทรมานพลันบรรเทาลงไปมาก ลูเซียกรอกพลังใส่มันอย่างต่อเนื่องเพื่อข่มความเจ็บปวดในร่างกาย ราวกับคนใกล้ตายที่เจอผู้ช่วยชีวิต
ไม่รู้ว่าเวลาผ่านไปนานเท่าไร ความรู้สึกหดเกร็งประหลาดนั้นถึงได้สงบลง พลังวิเศษหยุดเคลื่อนไหวแล้ว เวลานี้ มันทั้งเต็มอิ่มและบริบูรณ์อย่างที่เธอไม่เคยสัมผัสมาก่อน
เธอกะพริบตาอยู่สักพักก็พบว่าสายตากลับมาเป็นปกติแล้ว
พอเห็นเบลล์ทำท่าจะร้องไห้ เธอก็ลูบศีรษะอีกฝ่ายพลางพูดด้วยเสียงแหบแห้งว่า “ข้าไม่เป็นไรแล้ว”
เธอเพิ่งจะสังเกตตอนนี้เองว่าเนื้อตัวเธอเปียกชุ่มไปด้วยเหงื่อ พอลมหนาวพัดมา เธอก็หนาวสะท้านไปทั้งแผ่นหลัง
ไม่ใช่แล้ว ในห้องที่อบอุ่นจะมีลมได้อย่างไร
แต่พอเธอหันหน้าไปก็ถึงกับตะลึงงัน เธอเห็นกำแพงแหว่งเป็นโพรงขนาดยักษ์ หน้าต่างสองบานปลิวหายไปแล้ว ลมหนาวจึงพัดโชยเข้ามาได้ ทิวทัศน์อันมืดมิดยามค่ำคืนและแสงไฟในเมืองชายแดนเป็นดวงๆ ปรากฏชัดอยู่หลังช่องโหว่นั้น คนที่ยืนอยู่หน้ากำแพงที่เหลือเพียงแถบเดียวก็คืออันนา เธอกำลังมองมาด้วยสายตาเป็นห่วง ยันต์แห่งโชคชะตาในมือเธอกำลังเปล่งแสงสลัว
“พลังของนางคงที่แล้ว” ไนติงเกลว่า
………………………………….


[Go To Next Chapter]( ./339.md)