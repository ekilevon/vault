##บทที่ 461 ศรัทธาส่วนบุคคล
นี่คือกองกำลังที่ประหลาดที่สุดเท่าที่เลนเคยเห็นมา
แผนที่อย่างละเอียดของป้อมปราการลองซองถูกวางอยู่บนโต๊ะสี่เหลี่ยมในโถงใหญ่ชั้นแรกของปราสาท
รอบๆ โต๊ะมีคนยืนอยู่หกคน ได้แก่ผู้บัญชาการกองทัพที่หนึ่ง ขวานเหล็ก หัวหน้ากองตำรวจประจำเมืองชายแดน เวเดอร์ หัวหน้ากลุ่มไฟระอุคนปัจจุบัน แครค ผู้รับผิดชอบสำนักสันติบาล ไนติงเกล แม่มดผมดำ แอชเชส และตัวเขาซึ่งเป็นเอิร์ลแห่งตระกูลแอลลาเฟียร์
เลนไม่เคยคิดเลยว่าวันหนึ่ง เขาจะต้องการความช่วยเหลือจากนักเลงใต้ดิน และไม่เคยคิดด้วยว่าจะต้องทำงานร่วมกับแม่มด
“ทุกท่าน เวลานี้ในป้อมมีนักเลงประมาณเจ็ดถึงแปดกลุ่มได้” แครคฉีกยิ้มประจบพลางโค้งตัวว่ “กลุ่มที่มีสมาชิกเยอะที่สุดก็คือกลุ่มเคียวซึ่งอยู่ทางทิศเหนือของเขตเมืองชั้นนอก มีสมาชิกทั้งหมดประมาณห้าหกร้อยคนได้ แต่กลุ่มที่แข็งแกร่งที่สุดคือกลุ่มระฆังมรณะในเขตเมืองชั้นใน เพราะสมาชิกส่วนใหญ่มีแต่นักโทษหนีคดีและทหารรับจ้างทั้งนั้น พวกเขาแทบไม่รับคนธรรมดาเข้ากลุ่มเลย ทั้งอาวุธและชุดเกราะก็มีพร้อมสรรพ แน่นอนว่าหากไม่ใช่เพราะเหตุนี้ พวกเขาก็คงไม่ได้ครอบครองพื้นที่ที่อุดมสมบูรณ์ที่สุดอย่างในปัจจุบัน”
“ส่วนทางตะวันออกของเมืองเป็นพื้นที่ของกลุ่มหนอนไชศพและกลุ่มอีแร้ง เนื่องจากพื้นที่ตรงนั้นเป็นเขตท่าเรือ พวกเขาจึงขายทาสและยาแห่งความฝันเป็นหลัก วิธีทำงานของพวกเขาก็โหดเหี้ยมมาก ได้ยินว่านักเลงสองกลุ่มนี้มีตระกูลวูล์ฟและตระกูลเมเปิลลีฟหนุนหลังอยู่ แต่ตอนที่ถูกกลุ่มไฟระอุของพวกเราถล่มยับไปเมื่อหลายปีก่อนนั้น ข้าไม่ยักเห็นขุนนางตระกูลใดออกมาช่วยพวกเขาสักคน” เขาพูดอย่างภาคภูมิใจ
“ส่วนพื้นที่ทางตะวันตกของเมืองนั้นซับซ้อนกว่ามาก...เพราะมีแต่กลุ่มเล็กๆ ทั้งนั้น ข้าเคยคลุกคลีแค่กับหัวหน้าของพวกเขาเท่านั้น พวกเขาแบ่งออกเป็น...”
“ข้อมูลพวกนี้ไม่สำคัญ ไม่ต้องลงรายละเอียดมาก” ชายชาวโมเกนรูปร่างสูงใหญ่ขัดขึ้น “ข้าอยากรู้มากกว่าว่า เจ้าสามารถพาพวกเราไปยังรังใต้ดินของคนพวกนี้ได้หรือไม่”
“แค่กๆๆ นายท่าน...” แครคพยักหน้าให้เขา “โบราณว่า รังหนูมีรูนับร้อยแปด ข้ารู้สถานที่ซ่องสุมหลักๆ ของแต่ละกลุ่มก็จริง แต่ข้าคงไม่รู้หลุมหลบภัยทุกแห่งของพวกเขาหรอก โดยเฉพาะหลุมหลบภัยที่เป็นบ่อน้ำและห้องใต้ดิน มีแต่หัวหน้ากลุ่มและคนสนิทเท่านั้นที่รู้ตำแหน่งที่แน่นอนของพวกมัน”
“เขาพูดถูก” เลนถอนหายใจ “ถ้าเป็นการสู้กันซึ่งๆ หน้า นักเลงพวกนี้ก็สู้พวกเราไม่ได้เลย แต่หากคิดจะกวาดล้างรังของพวกเขาให้สิ้นซากล่ะก็ ข้าเกรงว่าจะเป็นไปได้ยาก”
“ถ้าเป็นการโจมตีอย่างกะทันหันก็คงมีโอกาสบ้าง แต่นี่พวกเราเล่นประกาศออกไปโต้งๆ เช่นนั้น กว่าพวกเราจะเริ่มเคลื่อนไหวกัน หัวหน้ากลุ่มพวกนั้นก็คงซ่อนตัวเรียบร้อยแล้ว”
“ซ่อนตัวหรือ” แม่มดผมดำหัวเราะอย่างดูถูก “นอกเสียจากว่าพวกเขาจะหนีไปซ่อนที่เมืองเรดวอเตอร์นั่นล่ะ มิฉะนั้นตราบใดที่ยังอยู่ในป้อม พวกเขาก็หนีพวกเราไม่พ้นหรอก”
“ถูกต้อง ท่านพูดถูกแล้ว” แครคปาดเหงื่อที่หน้าผาก ไม่กล้าโต้แย้งใดๆ
แม่มดที่ชื่อแอชแชสคนนี้สร้างแรงกดดันได้อย่างน่ากลัว เลนเคยออกรบมาก่อน และเคยสู้กับสัตว์อสูรที่เฮอร์มีสมาแล้ว จึงรู้ว่านักรบที่แท้จริงเป็นอย่างไร...ทว่าแม้แต่ทหารพิพากษาที่ผ่านสงครามมานับร้อยก็ยังดูหมองไปเมื่อเทียบกับเธอ เธอไม่จำเป็นต้องวางท่าข่มขู่ใดๆ แค่ยืนอยู่เฉยๆ ก็ชวนให้คนรู้สึกผวาจนไม่กล้าสบตาแล้ว
ไม่ต้องสงสัยเลยว่า เธอไม่เพียงแต่เคยเห็นเลือดสดๆ หรือช่วงชิงชีวิตศัตรูมาแล้วเท่านั้น แต่เธอยังเคยเหยียบย่างอยู่บนเส้นแบ่งระหว่างความเป็นและความตายมาแล้วด้วย ถึงได้มีความน่าเกรงขามอันน่าอึดอัดเช่นนี้
“ดูจากกำหนดการของเจ้าชาย พวกเรายังมีเวลาเตรียมตัวอีกสามวัน หลังจากแจกจ่ายเสบียงชุดแรกแล้ว กองทหารก็จะเริ่มเคลื่อนไหวจากประตูเมืองทิศตะวันตก แล้วไล่จัดการกลุ่มนักเลงตามพื้นที่ต่างๆ จนหมดสิ้น” ขวานเหล็กพูดเสียงขรึม “การโจมตีครั้งนี้มุ่งเน้นไปที่ผู้ก่อตั้งเป็นหลัก พวกเราจะบดขยี้โลกใต้ดินให้แหลกละเอียดภายในระยะเวลาที่สั้นที่สุด”
“แต่ว่า...มันจะได้ผลหรือ” เลนเห็นอีกฝ่ายเดินไปที่ประตูโถงแล้วก็อดถามไม่ได้ “ไม่เคยมีเมืองใดกำจัดนักเลงใต้ดินให้หมดสิ้นได้ ตราบใดที่ยังมีชาวเมืองอาศัยอยู่ นักเลงพวกนี้ก็จะผุดขึ้นมาอย่างไม่ขาดสาย”
ขวานเหล็กหันกลับมามองเขาแวบหนึ่ง “อย่างนั้นหรือ แต่ที่เมืองชายแดนไม่เห็นมีนักเลงสักคน”
…
คนทั้งหมดจากไปแล้ว เหลือเพียงเวเดอร์ที่ยังอยู่
“นายท่าน ตอนนี้มีคนสมัครเป็นตำรวจที่สำนักงานเมืองแล้วหรือยัง”
“ตอนนี้ยัง...แต่เห็นเปโรบอกว่ามีคนสมัครเข้ากองทัพที่สองหลายคนเชียวล่ะ” เลนยันโต๊ะแล้วนั่งลงอย่างช้าๆ ในหัวยังมีแต่เสียงของขวานเหล็ก ผ่านไปสักครู่ เขาจึงถามเบาๆ ว่า “ที่เมืองชายแดนไม่มีนักเลงจริงๆ หรือ”
“ถ้าท่านหมายถึงขบวนการใต้ดินก็ไม่มีจริงๆ นั่นล่ะ” เวเดอร์ยักไหล่ “ที่นั่นมีทั้งอาหารและที่พัก ไม่ว่าชายหรือหญิงก็สามารถหางานที่เหมาะกับตัวเองได้ ต่อให้เป็นงานเบ็ดเตล็ดก็ยังเลี้ยงปากท้องได้สบาย บอกตามตรงว่า หากข้าไม่ได้ไปอยู่เมืองชายแดน ข้าก็คงไม่เชื่อว่าอาณาจักรเกรย์คาสเซิลจะมีสถานที่แบบนี้อยู่”
“เพราะเหตุใด” เลนถามอย่างอดไม่ได้
“ข้าเองก็ไม่รู้เหมือนกัน นายท่าน...” เวเดอร์แบมือว่า “เจ้าชายโรแลนด์ทรงทำสิ่งที่ต่างจากขุนนางคนอื่นๆ ที่ข้าเคยพบมาอย่างสิ้นเชิง”
“ไม่ต้องเรียกข้าว่านายท่านหรอก” เขาแบมือ “เจ้าชายทรงให้พวกเราทำงานร่วมกัน หากไม่มีคนนอกอยู่ เจ้าก็ไม่ต้องสนใจเรื่องบรรดาศักดิ์หรอก”
อีกฝ่ายพยักหน้า ไม่ปฏิเสธอะไร เลนชื่นชมนิสัยง่ายๆ แบบนี้เหลือเกิน “เจ้าคิดว่าเจ้าชายจะทรงกำจัดนักเลงทั้งหมดในป้อม แล้วเปลี่ยนดินแดนตะวันตกให้เป็นดินแดนที่ขาวสะอาดได้จริงหรือไม่”
“ข้าเองก็ไม่แน่ใจเหมือนกัน” คำตอบของเวเดอร์ทำให้เขาประหลาดใจเล็กน้อย “ข้าเคยเป็นหัวหน้ากองลาดตระเวนมาก่อน เคยคลุกคลีกับพวกนักเลงมาก็หลายปี พวกเขาแฝงตัวอยู่ทุกที่ประดุจเงาใต้แสงอาทิตย์ ลำพังแค่ไม้แข็งคงใช้ไม่ได้ผลเท่าไร ทว่าเจ้าชายเคยตรัสว่า หากเป็นเมืองใหญ่ที่มีประชากรนับล้าน พระองค์อาจจะทรงดูแลได้ไม่ทั่วถึง แต่สำหรับเมืองที่มีประชากรหลักแสนแล้ว การจะกำจัดเดนสังคมพวกนี้ก็ไม่ใช่เรื่องเกินความสามารถเลย พูดง่ายๆ ก็คือ แค่ทำให้ประชาชนรู้สึกว่าการเป็นนักเลงไม่ใช่เรื่องที่คุ้มค่า และให้ตัวเลือกที่เหมาะสมยิ่งกว่าแก่พวกเขาก็พอ”
“ไม่ใช่...เรื่องที่คุ้มค่าหรือ” เลนมองข้ามเรื่องเมืองใหญ่ที่มีประชากรหลักล้านไป เพราะลำพังแค่หลักแสนก็ถือว่าเป็นเมืองขนาดยักษ์ที่ไม่น่ามีอยู่จริงแล้ว “เรื่องพวกนี้ไม่มีทางสัมฤทธิ์ผลได้ภายในระยะเวลาอันสั้นหรอก”
“ถูกต้อง ไม่ว่าจะกำจัดนักเลงหรือปราบปรามอาชญากรรม ก็ไม่ใช่เรื่องที่จะบรรลุผลได้ภายในเวลาชั่วค่ำคืน” เวเดอร์พยักหน้า “เจ้าชายทรงตั้งกองตำรวจขึ้นเพื่อการนี้โดยเฉพาะ มันต่างจากกองลาดตระเวนอย่างสิ้นเชิง เรื่องนี้ข้าเคยบอกท่านไปแล้ว”
ต่างมากจริงๆ นั่นล่ะ พวกเขารับค่าจ้างจากสำนักงานเมือง ไม่ได้ขึ้นตรงกับขุนนางคนใด พวกเขารักษาความปลอดภัยและความเป็นระเบียบเรียบร้อยในพื้นที่ ไม่ใช่ร่วมมือกับอาชญากรทำเรื่องสกปรก
“นอกจากนี้ สิ่งที่สำคัญที่สุดก็คือสิ่งที่เจ้าชายตรัสกับข้า”
“เจ้าชายทรงตรัสอะไรกับเจ้า”
“อันที่จริง เรื่องที่ท่านสงสัยข้าก็เคยถามพระองค์อยู่เหมือนกัน” เวเดอร์ยิ้ม “แล้วพระองค์ก็ตรัสกับข้าว่า ถ้าทำไม่ได้ เจ้าก็จะไม่ทำหรือ”
เลนพลันสะท้านไปทั้งใจ คล้ายกับมีอะไรสว่างวาบขึ้นทันตา ถ้าทำไม่ได้แล้วจะไม่ทำหรือ หากเป็นเช่นนั้นจริง เขาก็คงไม่ไล่ตามความฝันบนเส้นทางแห่งอัศวินอย่างไม่หยุดยั้งเช่นนี้แน่ แม้ตอนนี้เขาจะกลายมาเป็นเอิร์ล และกำลังอยู่ห่างจากชีวิตที่เขาใฝ่ฝันมากขึ้นทุกทีก็ตาม แต่ตราบใดที่เขายังสามารถทำสงครามเพื่อประชาชนได้ เขาก็ไม่ได้อยู่ไกลจากเส้นทางแห่งความฝันเลย ตรงกันข้าม เส้นทางนั้นมีแต่จะขยายกว้างขึ้นเรื่อยๆ เท่านั้น
“ที่แท้ก็อย่างนี้นี่เอง…ข้าเข้าใจแล้ว” เขาสูดหายใจลึก
“ตอนนั้นข้าเองก็สะท้อนใจไม่น้อยเหมือนกัน” เวเดอร์พูดอย่างสะเทือนใจ “เพียงแต่ประโยคสุดท้ายที่เจ้าชายทรงตรัสกับข้านั้น ข้ายังไม่ค่อยเข้าใจนัก”
“ยังมีอีกหรือ” เลนถามอย่างอยากรู้
“อืม” เวเดอร์ลูบคางพลางครุ่นคิด “กินซุปไก่ถ้วยนี้แล้ว เจ้าจะรู้สึกกระชุ่มกระช่วยอย่างที่ไม่เคยเป็นมาก่อน แต่ว่า...เรื่องนี้มันเกี่ยวกับซุปไก่อย่างไร[1]”
………………………………….
[1] นักท่องอินเทอร์เน็ตจีนเรียกข้อความสร้างแรงบันดาลใจว่าภาษาซุปไก่ มีที่มาจากหนังสือชื่อ Chicken Soup for the Soul (แปลเป็นภาษาไทยใช้ชื่อว่าพลังแห่งชีวิต) ของแจ๊ก แคนฟิลด์


[Go To Next Chapter]( ./374.md)