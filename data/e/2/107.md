##บทที่ 195 คำตอบ
โรแลนด์พลันสงสัยว่าตัวเองจะฟังผิดไป “อะไรนะ”


บุ๊กกัดริมฝีปากก่อนจะพูดซ้ำอีกครั้ง


ครั้งนี้เขามั่นใจแล้วว่าตัวเองไม่ได้ฟังผิดแน่นอน พวกแม่มดสนใจเรื่องการแต่งงานของเขาขนาดนี้เชียวหรือ “เจ้าแน่ใจหรือว่าแม่มดให้กำเนิดบุตรไม่ได้ ไม่ใช่เพราะ...มีอะไรมาทำให้เจ้าเข้าใจผิดหรอกนะ เหมือนอย่างเรื่องภูเขาศักดิ์สิทธิ์ก่อนหน้านี้น่ะ”


“หม่อมฉันก็อยากให้เป็นเช่นนั้นเหมือนกันเพคะ” เธอถอนใจ “แต่เรื่องนี้หม่อมฉันเห็นตัวอย่างมามาก ไม่ว่าจะอยู่กินกับคนธรรมดาหรือถูกคนข่มขืนก็ตาม หม่อมฉันก็ไม่เคยได้ยินว่าแม่มดคนไหนให้กำเนิดบุตรได้เลย...ในสมาคมไม่เคยมีเรื่องเช่นนี้ ชุมชนแม่มดแห่งอื่นๆ ก็ไม่เคยมีข่าวเรื่องนี้เช่นกัน”


‘กลไกแบ่งแยกการสืบพันธุ์’...คำคำนี้ผุดขึ้นในสมองโรแลนด์ทันที หรือว่าแม่มดจะพัฒนาไปไกลกว่ามนุษย์ธรรมดาจนกลายเป็นมนุษย์สายพันธุ์ใหม่ไปแล้ว เลยไม่สามารถมีลูกกับมนุษย์สายพันธุ์เดิมได้ หรือว่าเพราะในร่างกายพวกเธอมีพลังวิเศษอยู่ เลยทำให้เป็นแบบนี้


แต่ว่าตอนนี้ไม่ใช่เวลามาหาสาเหตุ เขาคิด ประเด็นสำคัญอยู่ที่ผลกระทบของมันมากกว่า มันจะทำให้เขาล้มเลิกความคิดจะแต่งงานกับแม่มดหรือไม่


คนแรกที่โรแลนด์นึกถึงก็คืออันนา


แม้เขาจะรู้สึกเสียดายอยู่บ้างที่ไม่ได้มีลูกกับอันนา แต่ความรักที่เขามีต่อลูกนั้นย่อมตั้งอยู่บนพื้นฐานความรักที่มีต่ออันนา การที่เธอมีลูกไม่ได้ไม่ได้ทำให้เขารักเธอน้อยลงเลย นอกจากนี้ สำหรับเขาซึ่งมีความคิดแบบคนยุคใหม่แล้ว เขาไม่ได้ให้ความสำคัญกับการมีทายาทเหมือนอย่างที่คนโบราณให้ความสำคัญกับการสืบสายเลือดเลย เขาอยู่ด้วยตัวเองมาตลอด จึงไม่เคยมองว่าลูกจะช่วยสืบทอดอะไรในตัวเขาได้...ลูกไม่สามารถสืบต่อความคิด หรือรับความทรงจำต่อจากเขาได้ แต่ลูกจะมีความคิดเป็นของตัวเองต่างหาก


ดังนั้นหากมองในแง่ความรักแล้ว เขาสามารถยอมรับเรื่องที่แม่มดไม่สามารถมีลูกได้ได้สบาย


คราวนี้ก็เหลือแค่อุปสรรคในโลกแห่งความจริงแล้ว...ปัญหาเรื่องผู้สืบทอด สำหรับโรแลนด์ซึ่งเห็นประวัติศาสตร์มาอย่างยาวนาน เรื่องนี้ไม่ใช่ปัญหายุ่งยากอะไร แค่สร้างอาณาจักรที่ไม่ต้องใช้ผู้สืบทอดเสียก็สิ้นเรื่อง ซึ่งหากเขาจะทำจริงๆ ก็มีทางเลือกอีกมากมาย ไว้เขาค่อยๆ คิดทีหลังก็ได้


หลังจากวิเคราะห์จากภาพรวมแล้ว โรแลนด์ก็ต้องแปลกใจเมื่อพบว่าเรื่องนี้กลับจะกลายเป็นข่าวดีด้วยซ้ำ


เขาจะสร้างสังคมที่แม่มดกับคนธรรมดาสามารถอยู่ร่วมกันและเดินหน้าไปด้วยกันได้อย่างไร นี่เป็นปัญหาที่เขากับไนติงเกลมักขบคิดหลังจากที่ถกเถียงกันมาตลอด เขาพบว่าต่อให้มีหินอาญาสิทธิ์คอยควบคุมอย่างไร แต่นานวันเข้า เหล่าแม่มดและทายาทของพวกเธอก็จะต้องผนึกกำลังกันจนแข็งแกร่งกว่าเดิมจนได้...ต่อให้วิทยาศาสตร์และเทคโนโลยีทำให้คนธรรมดาสามารถใช้พลังวิเศษได้จริง แต่สุดท้ายแล้ว คนธรรมดาก็ยังขาดข้อได้เปรียบทางสติปัญญา ความทรงจำ และความรวดเร็วในการคิดอย่างแม่มดอยู่ดี


ทว่าตอนนี้เขากลับได้ข้อมูลใหม่ว่าแม่มดไม่สามารถมีลูกได้ เรื่องนี้ช่วยแก้ปัญหาเรื่องการแบ่งพรรคแบ่งพวกไปได้มาก เป็นการลดช่องว่างระหว่างกลุ่มแม่มดและคนธรรมดา ทำให้เขามองเห็นความหวังที่ทั้งสองฝ่ายจะจับมือก้าวไปด้วยกันอีกครั้ง


บางทีอาจเพราะเขาใช้เวลาคิดนานเกินไป ไนติงเกลจึงอดบีบแขนเขาไม่ได้


โรแลนด์หลุดจากห้วงความคิด เขาลูบหลังมืออีกฝ่ายเบาๆ คล้ายกับกำลังปลอบโยน ก่อนจะกระแอมว่า “เมื่อก่อนนี้ข้าเคยคิดเช่นไร ตอนนี้ข้าก็ยังคิดเช่นนั้น”


“...” บุ๊กอึ้งไปครู่ใหญ่ “เพราะเหตุใดเพคะ”


มือที่แขนเขาพลันบีบแน่นขึ้น


โรแลนด์อดขำไม่ได้ เมื่อครู่นี้เขายังสงสัยว่าตัวเองฟังผิดไป แต่ตอนนี้กลับกลายเป็นอีกฝ่ายเสียแล้ว เขากระแอมสองครั้งก่อนจะย้ำอีกรอบ “ข้ายังยืนยันความคิดเดิม...ข้าจะแต่งงานกับแม่มด”


...


สีหน้าของบุ๊กตอนจากไปนั้นประหลาดมาก ดูคล้ายกับจะพอใจ ทว่าก็เจือความเศร้าใจไว้ด้วย โรแลนด์เห็นแล้วให้สงสัยไม่น้อย


เขาได้แต่ถามไนติงเกลที่อยู่ข้างๆ ว่า “เจ้าไม่เป็นไรกระมัง”


ฝ่ายหลังไม่ตอบเขา ทว่ากลับมองเขาด้วยรอยยิ้ม แสงอาทิตย์จากนอกหน้าต่างสาดกระทบใบหน้าขาวผ่องและเรือนผมนุ่มสลวยของเธอ งดงามเจิดจ้าจนชวนให้หวั่นไหว


“เอาล่ะ” โรแลนด์เสมองไปทางอื่น “ข้าจะคิดเสียว่าพวกเจ้ากำลังอารมณ์ดีแล้วกัน”


ทันใดนั้นก็มีเสียงเคาะประตูดังขึ้น “ฝ่าบาท มีอัศวินมาจากป้อมปราการลองซองพ่ะย่ะค่ะ เห็นบอกว่ามีเรื่องมารายงานฝ่าบาท”


“ให้เขาไปรอที่โถงรับแขก ประเดี๋ยวข้าจะตามไป”


พอโรแลนด์เดินเข้าไปในโถง อัศวินก็รีบปราดมาหาเขา แล้วคุกเข่าลงหนึ่งข้าง “ท่านเปโรให้กระหม่อมมาทูลฝ่าบาทว่า พระราชาทอว์ฟิคทรงส่งคณะทูตมาถึงป้อมปราการลองซองแล้วพ่ะย่ะค่ะ”


“คณะทูตหรือ” โรแลนด์พึมพำ “มากันกี่คน”


“ประมาณห้าสิบคนพ่ะย่ะค่ะ”


อย่างนั้นก็คงมาเพื่อเตือน เขาคิด หากใช้แค่วิธีทางการทูตล่ะก็ คงทำอะไรเขาไม่ได้แน่ “พวกเขามาถึงเมื่อไร”


“เมื่อวานตอนเช้าพ่ะย่ะค่ะ” อัศวินตอบเสียงขรึม “ท่านเปโรให้กระหม่อมรีบมาทูลข่าวนี้แก่ฝ่าบาทโดยเร็วที่สุดพ่ะย่ะค่ะ”


ใช้เวลาเดินทางแค่วันเดียวเองหรือ ดูท่าคงถือคบไฟเร่งเดินทางมาตอนกลางคืนแน่ๆ “ลำบากเจ้าแล้ว พักให้หายเหนื่อยสักวันแล้วค่อยกลับเถอะ” โรแลนด์หันไปสั่งองครักษ์ “ให้รางวัลเขาหนึ่งเหรียญทอง แล้วพาเขาไปหาที่พักด้วย”


อัศวินจากไปแล้ว ตอนแรกโรแลนด์ยังนึกจะพักเรื่องนี้ไว้ก่อน เพราะถึงอย่างไรคนแค่ห้าสิบคนก็ทำอะไรเมืองชายแดนไม่ได้อยู่แล้ว หากแค่ต้องการเจรจาล่ะก็ ปล่อยแค่หัวหน้าคณะเข้ามาก็พอ แต่พอนึกถึงท่าทีระมัดระวังของเปโรขึ้นมา เขาก็คิดว่าน่าจะสำรวจความเคลื่อนไหวของคณะทูตดูสักหน่อย


พอคิดถึงตรงนี้ เขาก็เรียกไลต์นิ่งกับเมซีเข้ามา แล้วสั่งให้พวกเธอบินสำรวจเส้นทางไปป้อม


สองชั่วโมงต่อมา แม่มดสองคนก็สำรวจเส้นทางเสร็จแล้วกลับมาที่ปราสาท


“ไม่พบอะไรเลยเพคะ” ไลต์นิ่งรายงาน “หม่อมฉันไม่เห็นกองอัศวินห้าสิบคนที่ว่าเลย ไม่เห็นแม้แต่คนเดียว”


“ไม่เห็นแม้แต่คนเดียว!” เมซียืนยัน


สงสัยพวกเขาคงเดินทางมาอย่างเหนื่อยล้า พอถึงป้อมแล้วเลยต้องพักผ่อนหาความสุข คลายความเหน็ดเหนื่อยเสียก่อน โรแลนด์รู้สึกเบาใจลงบ้าง “พวกเจ้าต้องออกไปสำรวจทุกวันจนกว่าคณะทูตจะมาถึง” เขาหยุดไปเล็กน้อย “จริงสิ แผนที่ที่เจ้าวาดก่อนหน้านี้เป็นอย่างไรบ้างแล้ว”


“ต่อกันได้หลายร้อยใบจนแทบจะกองเต็มห้องโซโรยาแล้วเพคะ” ไลต์นิ่งตอบ “ตอนนี้นางย้ายแผนที่ไปที่สวนด้านหลังแล้ว ทรงอยากทอดพระเนตรหรือไม่เพคะ”


“เอาสิ” โรแลนด์ยิ้ม


เวลานี้ สวนหลังปราสาทกลายเป็นสวนพฤกษชาติไปแล้ว นับตั้งแต่ฌอนขนเมล็ดพันธุ์จากท่าเรือเคลียร์วอเตอร์กลับมา พืชที่ปลูกที่นี่ก็พิสดารมากขึ้นทุกที นอกจากนี้ เพื่อเป็นการประหยัดพื้นที่และแปลงปลูกพืชแล้ว ลีฟยังสร้างระแนงไม้เพื่อให้พืชนานาชนิดได้เลื้อยไปตามระแนงเหมือนองุ่น หรือกระทั่งเลื้อยไปตามกำแพงปราสาทด้วย ตอนนี้ กำแพงหลังปราสาทเต็มไปด้วยองุ่น แอปเปิ้ล ข้าวสาลี และอ้อยแล้ว พวกแม่มดมักมารวมตัวกันที่สวนด้านหลัง เพื่อเด็ดผลไม้กับอ้อยบนกำแพงกินกันเป็นประจำ เสียดายที่พืชพวกนี้โตได้ด้วยพลังวิเศษของลีฟเท่านั้น ดังนั้น ผลงานทดลองชิ้นนี้จึงยังไม่ถือว่าประสบความสำเร็จ


แผนที่ถูกวางอยู่กลางสวน ขนาดของมันใหญ่ประมาณห้าถึงหกตารางเมตร ทำขึ้นจากกระดาษหนังแกะมาเรียงต่อกัน


“พวกเราอยู่ตรงนี้เพคะ” ไลต์นิ่งใช้มือข้างหนึ่งโอบเอวโรแลนด์ พาเขาบินช้าๆ ไปที่กลางแผนที่ “ฝ่าบาททรงเห็นสี่เหลี่ยมสีเทาๆ ขนาดประมาณฝ่ามือตรงนั้นหรือไม่เพคะ นั่นคือภาพเมืองชายแดนเวลามองจากบนฟ้าเพคะ”


“แล้วบริเวณสีน้ำเงินตรงทิศตะวันออกกับทิศใต้นั่น...คือทะเลหรือ”


“เพคะ แต่ว่าต้องข้ามเทือกเขาไปก่อนถึงจะเจอเพคะ”


โรแลนด์ตกใจเล็กน้อย หากจะบอกว่าดินแดนร้างใหญ่กว่าเกรย์คาสเซิลหลายสิบเท่ายังไม่น่าแปลกใจเท่าไร แต่เขาคิดไม่ถึงว่าเมื่อได้เห็นแผนที่ฉบับสมบูรณ์จริงๆ แล้ว จะพบว่าดินแดนตะวันตกมีขนาดเล็กถึงเพียงนี้ ด้านหน้ามีเทือกเขาสิ้นวิถี ด้านหลังมีทะเลกว้าง ดินแดนแห่งนี้ราวกับดินแดนแถบชายแดนที่ถูกหนีบอยู่กลางสิ่งกีดขวางทางธรรมชาติ ไม่สิ...ไม่ใช่เฉพาะดินแดนตะวันตกเท่านั้น เขาลองปะติดปะต่อส่วนที่ขาดหายไปในสมองดู หากมองว่าเทือกเขาสิ้นวิถีซึ่งทำหน้าที่แบ่งพื้นที่เป็นกำแพงล่ะก็ เกรย์คาสเซิล หรือแม้กระทั่ง ‘ทวีป’ ทั้งหมดก็เป็นแค่พื้นที่เล็กๆ หลังกำแพงเท่านั้น


........................................




[Go To Next Chapter]( ./108.md)