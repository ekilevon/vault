##บทที่ 313 สงครามวิญญาณ
นานแค่ไหนแล้วที่เธอไม่ได้สัมผัสแสงอาทิตย์ที่อบอุ่นเช่นนี้
การ์เซียยืนสูดหายใจอยู่กลางสวนดอกไม้ กลิ่นหอมของโรสแมรีลอยตามสายลมเอื่อยมาเข้าจมูกเธอ
ที่นี่ไม่ใช่อาณาจักรอีเทอร์นัลวินเตอร์ ดินแดนเหนือสุดไม่มีอะไรนอกจากลมหนาว ดินแห้งๆ และดอกโคลต์ฟุตที่ปราศจากกลิ่นหอม ในสวนหลังปราสาทมักตากเนื้อแห้งและไส้หมูตลอดเวลา ทำให้มีกลิ่นคาวเข้มข้นอบอวลอยู่เสมอ และที่นี่ก็ไม่ใช่ท่าเรือเคลียร์วอเตอร์ เพราะในสายลมไม่มีความชื้นและกลิ่นเค็มที่คุ้นเคย มิหนำซ้ำเวลาหลับตาก็ไม่ได้ยินเสียงคลื่นกระทบฝั่งเหมือนทุกครั้งด้วย
ที่นี่คือวังหลวงแห่งเกรย์คาสเซิล เธอคิด
ทว่า...มันต่างจากภาพในความทรงจำพอสมควร
การ์เซียนั่งลงริมแปลงดอกไม้ แล้วลูบมือไปตามอิฐอันหยาบกระด้าง...นับตั้งแต่ที่เธอเล่นซ่อนแอบที่นี่ แล้วล้มหัวฟาดขอบแปลงดอกไม้จนเลือดไหลโชกหน้าเป็นต้นมา เสด็จพ่อก็ทุบอิฐพวกนี้ทิ้ง แล้วเปลี่ยนเป็นกรวดเนื้อละเอียดแทน คราวนี้มันก็เกี่ยวขาเธอไม่ได้แล้ว ทว่ามันก็ไม่สามารถใช้เป็นที่หลบซ่อนได้เช่นกัน
เธอจำได้ว่าตอนนั้น นอกจากตัวเธอแล้ว กูลอนกับทอว์ฟิคก็อยู่ในเหตุการณ์ด้วย พอเห็นน้องสาวหกล้ม พวกเขาก็ตกอกตกใจมาก เพื่อที่จะปลอบให้เธอหยุดร้องไห้ พวกเขาถึงกับจงใจหกล้มให้หัวกระแทกขอบแปลงดอกไม้เหมือนเธอด้วย แน่นอนว่าหลังจากเหตุการณ์นี้ พวกเขาถูกเสด็จพ่อตีอย่างหนักทีเดียว
การ์เซียเคยคิดว่าตัวเองจะไม่มีวันนึกถึงเรื่องพวกนี้อีก เธอฝังมันไว้ลึกสุดใจประหนึ่งความลับที่ถูกฝังอยู่ใต้ต้นไม้ใหญ่ ทว่าเมื่อเธอได้กลับมายังสถานที่เดิมๆ อีกครั้ง เธอก็พบว่าภาพเหล่านั้นไม่เคยเลือนหายไปเลย เพียงขุดมันขึ้นมาจากชั้นดิน ทุกสิ่งก็กลับมาสดใหม่เหมือนในวันวาน
ดูเหมือนเวลาจะย้อนกลับไปตอนที่เธอยังเป็นเด็กอีกครั้ง
“ที่แท้ นี่ก็คือโลกของใต้ฝ่าละอองฯ” เสียงไม่คุ้นหูเสียงหนึ่งดังมาจากด้านหลัง “นับว่าเป็นที่ที่เหมาะแก่การหลับใหลไปตลอดกาลจริงๆ เพคะ”
การ์เซียหันกลับไปก็เห็นหญิงสาวชุดขาวเดินออกมาจากหลังแปลงดอกไม้ เธอมีดวงตาสีแดงอ่อนและผมยาวสีขาวโพลน อวัยวะบนใบหน้างามประณีตราวกับผลงานแกะสลักชั้นดี น้ำเสียงฟังดูห่างไกลทว่าไพเราะ ราวกับนางฟ้าที่จากสวรรค์มาเยือนโลกมนุษย์ก็ไม่ปาน
ราชินีเคลียร์วอเตอร์หน้าขรึมลง “เจ้าเป็นแม่มดของศาสนจักร”
“หม่อมฉันชื่อซีโร่ คำว่าแม่มดไม่เหมาะกับหม่อมฉันหรอกเพคะ” เธอหัวเราะเบาๆ “คนในศาสนจักรเรียกหม่อมฉันว่าผู้บริสุทธิ์ หม่อมฉันไม่เหมือนแม่มดใฝ่ต่ำพวกนั้นแม้แต่น้อย”
“ผู้บริสุทธิ์หรือ ก็แค่ของเล่นที่ศาสนจักรเลี้ยงไว้เท่านั้น” การ์เซียพูดเสียงเย็น “แล้วฉากตรงหน้านี่คือกลลวงอะไร พลังของเจ้าคือการสร้างภาพลวงตาหรือ” เธอหยิบหินขึ้นมาหนึ่งก้อนแล้วบีบมันอย่างแรง “ก็แค่ภาพลวงตาเท่านั้น! ของพวกนี้หลอกข้าไม่ได้หรอก!”
เสียงตวาดของราชินีดังไปไกล ทว่าภาพตรงหน้ากลับไม่มีอะไรเปลี่ยนแปลง หินในมือเธอไม่ได้แตกออก ทว่าคมของมันกลับบาดเข้าเนื้อเธอแทน พอแบมือออก บาดแผลที่เกิดจากคมหินก็แผ่ความเจ็บปวดมาอย่างชัดเจนและสมจริง
“เห็นได้ชัดว่าใต้ฝ่าละอองฯทรงมีความรู้เกี่ยวกับพลังแม่มดอยู่บ้าง เช่นนี้ก็ไม่ต้องยุ่งยากแล้ว” ซีโร่ยกชายกระโปรงขึ้น แล้วย่อตัวให้อีกฝ่าย “ยินดีต้อนรับใต้ฝ่าละอองฯสู่โลกใต้สำนึกเพคะ หม่อมฉันเรียกสถานที่แห่งนี้ว่าสนามรบแห่งวิญญาณ พวกเราจะต่อสู้กันที่นี่ ผู้ชนะจะได้ทุกอย่าง ผู้แพ้จะเสียทุกสิ่ง...ดังเช่นคำพยากรณ์ที่บันทึกไว้ในคัมภีร์ศักดิ์สิทธิ์”
สนามรบแห่ง...วิญญาณหรือ
การ์เซียอึ้งไปเล็กน้อย จากนั้นก็รู้สึกถึงความเจ็บปวดรุนแรงที่แผ่ซ่านมาจากหัวใจ ไม่รู้ว่าซีโร่เอาทวนจากที่ไหนมาแทงอกเธอ เธอหายใจลำบากขึ้นทุกที พอจะอ้าปากตะโกนก็ไม่มีเสียงอีก อีกฝ่ายบิดด้ามทวนแล้วชักมันออกอย่างรวดเร็ว เลือดสดๆ ที่พุ่งออกมาพร้อมคมทวนไหลอาบร่างเธอไปกว่าครึ่ง การ์เซียคุกเข่าลงกับพื้นตัวสั่นระริก เธออยากจะเอื้อมมือไปอุดแผลไว้ แต่เพราะเสียเลือดมากเกินไป สติของเธอจึงเลือนรางลงทุกที
อึดใจต่อมา เธอก็พบว่าตัวเองยังยืนอยู่ที่เดิม ร่างกายยังคงสมบูรณ์เป็นปกติ ในขณะที่ผู้บริสุทธิ์ยังยืนถือทวนมองเธอจากที่ไกลๆ คล้ายกับไม่เคยผละไปจากที่แห่งนั้น
นี่มันเรื่องอะไรกัน การ์เซียหอบหายใจอย่างหนัก เมื่อครู่นี้คือความฝันหรือ แต่พอก้มหน้าลง เธอก็เห็นแอ่งเลือดขนาดใหญ่ที่ข้างเท้า
“นี่คือกฎพื้นฐานเพคะ สำนึกไม่ใช่สิ่งที่คงอยู่ไปตลอดกาล” ซีโร่แบมือทั้งสองออก “ความเจ็บปวดจากความตายในแต่ละครั้งเป็นเรื่องจริงสำหรับใต้ฝ่าละอองฯ มันจะผลาญจิตวิญญาณและพละกำลังของใต้ฝ่าละอองฯไปเรื่อยๆ หากความรู้สึกนี้เกินขีดจำกัดของใต้ฝ่าละอองฯเมื่อไร ใต้ฝ่าละอองฯก็จะได้บรรทมไปชั่วนิรันดร์”
“หลังจากการตายแต่ละครั้ง ผู้ตายจะคืนชีพกลับไปเป็นคนปกติอีกครั้ง คนทั่วไปจะคืนชีพได้เพียงสามถึงสี่ครั้งเป็นอย่างมาก แต่แน่นอนว่าหม่อมฉันก็เคยเจอผู้ที่มีดวงจิตแรงกล้าอยู่หลายคน พวกเขาคืนชีพได้ประมาณเจ็ดถึงแปดครั้ง หรืออาจจะมากกว่านั้น” เธออธิบายอย่างนุ่มนวล “แม้หม่อมฉันจะอยากเห็นฝีมือของใต้ฝ่าละอองฯเพียงใด แต่หากใต้ฝ่าละอองฯตัดสินพระทัยจะยอมแพ้ หม่อมฉันก็เข้าใจได้ เพราะอย่างไรเสีย การตายติดต่อกันหลายๆ ครั้งก็เป็นเรื่องทรมานแสนสาหัสจริงๆ เวลานี้ การยอมแพ้ไม่ได้แปลว่าอ่อนแอ โดยเฉพาะอย่างยิ่งในสถานการณ์ที่ถูกกำหนดจุดจบไว้แล้วเช่นนี้”
พอพูดจบ เธอก็โยนทวนในมือทิ้ง แล้วชักดาบขนาดใหญ่ออกมาจากด้านหลัง ก่อนจะกระโดดฟาดดาบใส่การ์เซีย
ฝ่ายหลังเบิกตากว้าง ผู้บริสุทธิ์สวมชุดขาว เธอไม่มีทางซ่อนอาวุธขนาดใหญ่เช่นนี้ได้แน่นอน อาวุธพวกนั้น...ถูกเสกขึ้นมาอย่างนั้นหรือ ทันใดนั้น เธอก็นึกถึงคำพูดของอีกฝ่ายขึ้นมาได้…
‘ที่แท้ นี่ก็คือโลกของใต้ฝ่าละอองฯ’
‘หม่อมฉันเรียกสถานที่แห่งนี้ว่าสนามรบแห่งวิญญาณ’
‘สำนึกไม่ใช่สิ่งที่คงอยู่ไปตลอดกาล...มันเป็นเรื่องจริงสำหรับใต้ฝ่าละอองฯ’
ในจังหวะที่ดาบยักษ์ฟาดลงมานั้น มันไม่ได้ผ่าร่างราชินีเคลียร์วอเตอร์ออกเป็นสองซีก ทว่ากลับกระแทกถูกเกราะเหล็กชิ้นหนึ่ง แรงปะทะอันมหาศาลทำให้ซีโร่จับด้ามดาบไม่อยู่ ดาบยักษ์กระเด็นหวือไปไกล เธอถอยร่นไปหลายก้าว การ์เซียเองก็ล้มลงเพราะแรงโจมตีอันหนักหน่วงของอีกฝ่ายเช่นกัน
“สถานการณ์ที่ถูกกำหนดจุดจบไว้แล้วอย่างนั้นหรือ” เธอหัวเราะเยาะอีกฝ่าย “เจ้าพูดเองไม่ใช่หรือว่าที่นี่คือ ‘โลกของข้า’ ” ขณะที่พูดนั้น เธอก็ค่อยๆ ลุกขึ้นมา ในมือเธอปรากฏหน้าไม้หนึ่งคัน การ์เซียง้างสายยิงลูกหน้าไม้ใส่อีกฝ่ายทันที ขณะเดียวกันนั้น ด้านหลังซีโร่ก็มีเสากางเขนผุดขึ้นมาตรึงร่างเธอไว้อย่างแน่นหนา
ลูกหน้าไม้ฝังลงท้องผู้บริสุทธิ์ในพริบตา เธอนิ่วหน้าด้วยความทรมาน หลังจากหอบหายใจได้ไม่กี่ครั้งก็ค่อยๆ เปิดปากว่า “ชะ ช่างน่าประทับใจจริงๆ...แค่กๆๆ คนทั่วไป...แค่จะทำความเข้าใจเรื่องพวกนี้ก็ยังยากเลย ยะ ยิ่งจะให้ใช้สำนึกมาเป็นเครื่องมือต่อสู้ก็ยิ่งเป็นไปไม่ได้ใหญ่ สมแล้วที่เป็น...ราชินีเคลียร์วอเตอร์ มิน่าเล่า ท่านเมนถึงได้ปวดเศียรเวียนเกล้ากับใต้ฝ่าละอองฯนัก”
“ขอบใจสำหรับคำชม” การ์เซียหยิบทวนที่ตกพื้นขึ้นมา “หากไม่ใช่เพราะเจ้าพล่ามมากล่ะก็ ข้าก็คงไม่เข้าใจความพิสดารของโลกใต้สำนึกได้เร็วขนาดนี้ ทีนี้ข้าจะแทงเจ้าสักกี่รูดีล่ะ”
เธอยิ้มอย่างยากลำบาก “ตามแต่พระประสงค์เถิดเพคะ”
…
หลังจากการ์เซียแทงทวนเป็นครั้งที่สิบ ผู้บริสุทธิ์ก็สิ้นลมไปในที่สุด...เธอจงใจหลีกเลี่ยงอวัยวะสำคัญ โดยเริ่มจากแขนขาทั้งสี่และช่องท้องก่อน ตอนแรก ซีโร่ยังส่งเสียงโหยหวนด้วยความทรมานอยู่ แต่ต่อมา เสียงของเธอก็ค่อยๆ แผ่วลงเรื่อยๆ
หลังจากนี้ นางแม่มดนี่ก็น่าจะฟื้นคืนชีพมาอีกกระมัง แต่ว่าที่นี่คือวังหลวงแห่งเกรย์คาสเซิล ที่นี่คือบ้านของเธอ ในเมื่อเธอสามารถปรับเปลี่ยนสภาพแวดล้อมและวัตถุต่างๆ ได้ตามใจนึก เธอก็ไม่มีวันแพ้อีกฝ่ายแน่นอน
จริงดังคาด ร่างของผู้บริสุทธิ์เปล่งแสงสีขาวออกมา บาดแผลหายวับไปในพริบตา ซีโร่ลืมตาคู่สีแดงอ่อนขึ้นอีกครั้ง
ทว่าในจังหวะที่การ์เซียยกทวนขึ้น เตรียมจะฆ่าเธออีกรอบนั้น ก็กลับเกิดเรื่องประหลาดขึ้น...มือทั้งสองของเธอที่ถูกมัดติดกับเสากางเขนพลันหลุดจากเชือกอย่างง่ายดาย เธอเตะด้ามทวนออก แล้วโผมาประชิดตัวการ์เซียพร้อมกับสับมือเป็นแนวเฉียง การ์เซียยังไม่ทันตั้งตัว ร่างกายก็หมดความรู้สึกไปแล้ว
ศพที่ไร้ศีรษะลมฟาดพื้นอย่างแรง ในขณะที่มือของอีกฝ่ายไม่มีอาวุธสักชิ้น
นี่มัน...เป็นไปได้อย่างไร
ผ่านไปไม่กี่อึดใจ ราชินีเคลียร์วอเตอร์ก็กุมลำคอตัวเอง พลางก้าวถอยหลังด้วยความสับสนระคนตกใจ...เมื่อครู่นี้ อีกฝ่ายใช้มือตัดคอเธอหรือ การ์เซียมองเชือกขาดๆ บนเสากางเขนและรอยเลือดบนมือเธอ คราวนี้จึงแน่ใจแล้วว่าเหตุการณ์เมื่อครู่ไม่ใช่ความฝัน
“หากใต้ฝ่าละอองฯไม่เข้าพระทัยสัจธรรมของสำนึก หม่อมฉันจะเริ่มการต่อสู้ที่แท้จริงได้อย่างไรเพคะ” ซีโร่ยิ้ม “นอกจากนี้ ดูเหมือนใต้ฝ่าละอองฯจะทรงสงสัยไม่น้อยว่า เหตุใดหม่อมฉันจึงหลุดจากเชือกเส้นหนาเท่านิ้วมือได้อย่างง่ายดาย อันที่จริงเรื่องนี้ก็ไม่มีอะไรซับซ้อนหรอกเพคะ ผู้ชนะได้ทุกอย่าง ผู้แพ้เสียทุกสิ่ง...ในบรรดาเหยื่อที่หม่อมฉันกลืนเข้าไปนั้น มีแม่มดประเภทหนึ่งซึ่งแข็งแกร่งผิดปกติ พวกนางมีพละกำลังที่ยิ่งใหญ่และฝีมือที่ว่องไว มิหนำซ้ำยังไม่กลัวหินอาญาสิทธิ์ด้วย ใต้ฝ่าละอองฯอาจจะยังไม่เข้าพระทัยนัก ศาสนจักรตั้งชื่อเฉพาะให้พวกนางว่า...อมนุษย์”
เธอแบมือทั้งสองออก “วิธีธรรมดาเอาชนะหม่อมฉันไม่ได้หรอกเพคะ หากยังทรงรักชีวิตอยู่ ก็ทรงต้องพยายามมากกว่าเดิมอีกหลายเท่า...คราวนี้ ถึงตาหม่อมฉันแล้วเพคะ”
………………………………….


[Go To Next Chapter]( ./226.md)