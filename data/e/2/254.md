##บทที่ 342 แผนการตอบโต้
“ยังมีหม่อมฉันอีกคนนะเพคะ” ไลต์นิ่งโผเข้ามา
“หม่อมฉันด้วยเพคะ” นาน่าร้อง
“จิ๊บ!” เมซีตามหลังมาติดๆ
โรแลนด์จึงยืนอยู่กับที่ ปล่อยให้สมาชิกในสโมสรแม่มดเรียงแถวเข้ามากอดเสียเลย ทิลลีเห็นแล้วก็อดขำไม่ได้ “ท่านกับพวกนางสนิทสนมกันดีจริงๆ”
“แล้วเจ้าอยากได้อ้อมกอดจากพี่ชายด้วยหรือไม่เล่า”
“ไม่ล่ะ ขอบคุณ” เธอส่ายหน้ายิ้มๆ “ข้ายังจำได้ขึ้นใจว่า ท่านเคยอุ้มข้าขึ้นมาโยนลงพื้น”
โรแลนด์ได้แต่ยักไหล่ทำท่าไม่รู้ไม่ชี้ ก่อนจะเลื่อนสายตาไปที่หญิงสาวที่อยู่ในอ้อมกอดของแอชเชส...เธอมีผมสีน้ำเงินเหมือนน้ำทะเล อายุดูไม่มากเท่าไร รูปร่างใกล้เคียงกับอันนา ดวงตาทั้งสองของเธอปิดสนิท คิ้วเรียวยาวคู่นั้นชี้ขึ้นเล็กน้อย ผิวพรรณขาวผ่อง ไฝที่หางตาดูเด่นสะดุดตายิ่งกว่าสิ่งใด
ดูจากรูปลักษณ์ภายนอกแล้ว เธอดูไม่เหมือนนักโทษที่ถูกคุมขังอยู่ในห้องใต้ดินในหอคอยหินแม้แต่น้อย ทว่าดูคล้ายกับเจ้าหญิงนิทรามากกว่า
แต่สิ่งที่สะดุดใจโรแลนด์มากกว่ารูปลักษณ์ของเธอก็คือเครื่องแต่งกายของเธอ...ในยุคนี้ เขาแทบไม่เห็นเครื่องแต่งกายที่มีลวดลายละเอียดประณีตเช่นนี้เลย เนื่องจากวัสดุย้อมผ้าเป็นของขาดแคลน สีของดอกไวโอเล็ตบนชุดเธอจึงเป็นสีที่พบเห็นได้ยากยิ่ง ยิ่งเมื่อประกอบกับลวดลายยันต์และลายเส้นสีขาวที่เกี่ยวกระหวัดไปมาแล้ว ก็ยิ่งดูคล้ายกับชุดผู้พิพากษาอันงดงามที่เห็นได้แต่ในหนังเท่านั้น
นี่จะต้องเป็นไอเทมระดับตำนานอย่างไม่ต้องสงสัย
“นางยังมีชีวิตอยู่หรือไม่”
“เพคะ” ไนติงเกลตอบ “แต่พลังวิเศษในร่างนางถูกผลาญจนหมด คล้ายกับตอนที่อันนาบรรลุนิติภาวะ แต่จุดที่ต่างกับอันนาก็คือพลังของนางฟื้นฟูได้ช้ามาก ดูแล้วน่าจะต้องใช้เวลาอีกสามสี่วันกว่าพลังจะกลับมาอยู่ในระดับปกติ”
“เช่นนั้นก็ปล่อยนางนอนไปก่อนแล้วกัน” โรแลนด์พยักหน้า “ข้าจะจัดห้องที่ชั้นสามไว้ให้นางพักผ่อน คนอื่นๆ กลับไปที่โถงใหญ่ก่อนเถอะ” เขาหยุดไปเล็กน้อย “ข้าอยากรู้เรื่องการเดินทางของพวกเจ้ามากกว่า”
…
โรแลนด์ฟังทิลลีกับไนติงเกลเล่าเรื่องการเดินทางจบแล้ว ก็อดขนลุกแทนพวกเธอไม่ได้
จริงอยู่ที่พวกเธอมีซิลเวียคอยชี้ตำแหน่ง แต่การบุกไปสังหารสัตว์อสูรยักษ์ที่ไม่เคยพบเห็นมาก่อนในโพรงใต้ดินก็ยังเป็นเรื่องที่อันตรายอยู่ดี หากเป็นเขา เขาคงตัดสินใจไม่ได้แน่ ทว่าทิลลีกับตัดสินใจได้อย่างเด็ดขาดมาก เธอเลือกคนที่เหมาะสมได้ภายในเวลาเพียงสั้นๆ อีกทั้งยังนำขบวนลงไปเองเสียด้วย...นั่นแสดงให้เห็นแล้วว่า ที่เธอก้าวขึ้นมาเป็นผู้นำกลุ่มแม่มดได้ ไม่ใช่เพราะอาศัยฐานะเจ้าหญิงเพียงอย่างเดียว
“เจ้าคิดว่าเจ้าหนอนขุดดินตัวนี้มีความเกี่ยวข้องกับปีศาจหรือ”
“ข้าไม่รู้ แต่ก็มีความเป็นไปได้อยู่” ทิลลีพูดช้าๆ “แม่มดสมาคมเคยเจอปีศาจขี่สัตว์อสูรพันธุ์ผสมในดินแดนร้างมาก่อน พวกมันถูกตัดปีกทิ้งและเชื่อฟังคำสั่งของปีศาจมาก ซึ่งก็ดูเหมือนการฝึกสัตว์ทั่วไปอยู่บ้าง และที่ด้านหลังภูเขาหิมะ พวกท่านก็เห็นสัตว์ประหลาดบินได้อีก...รูปร่างหน้าตาของมันไม่เหมือนปีศาจแม้แต่น้อย บางทีอาจจะเป็นสัตว์อสูรอีกพันธุ์ก็ได้”
“เช่นนั้นพวกเราอาจสันนิษฐานได้ว่า ปีศาจและสัตว์อสูรมีความสัมพันธ์กันแบบเจ้านายและลูกน้อง เหมือนอย่างมนุษย์และสุนัขล่าสัตว์ พวกเขาอาจจะใช้วิธีบางอย่างในการควบคุมสัตว์ประหลาดพวกนี้ให้ฟังคำสั่ง และสั่งให้พวกมันทำภารกิจยากๆ ได้”
“ก็น่าจะ...เป็นเช่นนั้น” โรแลนด์พยักหน้าว่า แต่ในใจเขายังมีข้อสงสัยที่คาใจอยู่ สัตว์อสูรจะบุกโจมตีพื้นที่อยู่อาศัยของมนุษย์เฉพาะช่วงเดือนแห่งปีศาจเท่านั้น แต่นั่นไม่ได้หมายความว่าพวกมันจะมีชีวิตอยู่ได้เฉพาะช่วงเดือนแห่งปีศาจ...ตะไคร่และเศษหญ้าบนกระดองสัตว์อสูรที่บุกกำแพงเมืองเป็นเครื่องยืนยันได้ดีว่า สัตว์ประหลาดพวกนี้มีชีวิตอยู่ได้หลายสิบปี หากจะบอกว่าปีศาจถูกหมอกสีแดงจำกัดพื้นที่ไว้ จึงไม่สามารถเข้ายึดครองดินแดนร้างและขับไล่มนุษย์ออกไปจากทวีปได้แล้วล่ะก็ พวกเขาก็สามารถส่งสัตว์อสูรมารุกรานสี่อาณาจักรใหญ่ได้ตลอดเวลา โดยไม่จำเป็นต้องรอให้ถึงฤดูหนาวเลย
แล้วอีกอย่าง…เขายังจำได้ด้วยว่า เมื่อเดือนแห่งปีศาจปีที่แล้ว พันธุ์ผสมระหว่างหมาป่ากับสิงโตที่เคยทำร้ายขวานเหล็กได้แสดงสติปัญญาของมันออกมาอย่างน่าทึ่ง...มันต่างจากสัตว์ที่ ‘เฉลียวฉลาด’ เพราะสัญชาตญาณ เพราะมันสามารถเรียนรู้ วิเคราะห์ และตัดสินใจเลือกเส้นทางและเป้าหมายได้ นี่เป็นคุณสมบัติที่สิ่งมีชีวิตส่วนใหญ่ยังขาด หากจะบอกว่าสัตว์อสูรพันธุ์ผสมที่อายุยืนมีสติปัญญาดีล่ะก็ พวกมันก็คงไม่ถูกสิ่งมีชีวิตอีกเผ่าพันธุ์ฝึกจนเชื่องแน่นอน
“แต่หากเทียบกับสัตว์อสูรที่อยู่ในโพรงใต้ดินแล้ว ข้าคิดว่าศัตรูที่ไนติงเกลเจอนอกหอคอยหินน่ากลัวกว่ามาก” ทิลลีถอนหายใจ “พวกมันสามารถพรางตัวตอนกลางวัน และเคลื่อนไหวอย่างไร้สุ้มเสียงได้ พวกเราแทบไม่สามารถป้องกันมันได้เลย เสียดายที่พวกเรามีความรู้เรื่องสัตว์อสูรน้อยเกินไป จึงไม่รู้ว่าควรรับมือกับศัตรูที่น่ากลัวชนิดนี้อย่างไร”
“หากไม่ใช่เพราะไนติงเกลเห็นกับตาตัวเอง ข้าก็คงไม่เชื่อเด็ดขาดว่าจะมีสัตว์อสูรชนิดนี้อยู่จริงๆ” โรแลนด์แบมือว่า “แต่ดูเหมือนพวกมันจะไม่เคยปรากฏตัวที่ดินแดนตะวันตกมาก่อน...มิฉะนั้น หากป้อมปราการลองซองเจอสัตว์ประหลาดชนิดนี้บุกมาทุกฤดูหนาวล่ะก็ ป่านนี้คงกลายเป็นซากปรักหักพังไปแล้ว”
“แต่ยิ่งเดือนแห่งปีศาจกินเวลานานเท่าไร สัตว์อสูรก็ยิ่งแข็งแกร่งขึ้นเท่านั้น หนังสือประวัติศาสตร์สรุปความไว้เช่นนี้ ปีนี้หิมะตกตั้งแต่ฤดูใบไม้ร่วง พวกเราน่าจะเจอกับศัตรูที่แข็งแกร่งมากทีเดียว”
คำว่า ‘พวกเรา’ ทำให้โรแลนด์รู้สึกอบอุ่นหัวใจ ไม่ว่าเธอจะเห็นเขาเป็นพี่ชายหรือไม่ แต่อย่างน้อยเธอก็เห็นเขาและเมืองชายแดนเป็นพันธมิตรแล้ว...แม้เหตุผลหลักจะมาจากพวกแม่มดก็ตาม
“เช่นนั้นข้าจะให้ไนติงเกลคอยตรวจดูแนวป้องกันเอง”
“ไม่ดีหรอก ฤดูหนาวนี้ให้ซิลเวียเป็นคนเฝ้าระวังความปลอดภัยดีกว่า” ทิลลีพูด “กำแพงเมืองมีทั้งฝั่งตะวันตกและตะวันออก กว่าจะตรวจเสร็จแต่ละรอบก็ต้องใช้เวลาพอสมควร ไนติงเกลจะรับภาระหนักเกินไป แต่ซิลเวียสามารถตรวจดูกำแพงเมืองทั้งหมดได้เพียงแค่นั่งอยู่ในปราสาท หากเจอสัตว์อสูรเมื่อไร ก็แค่แจ้งแม่มดคนอื่นๆ เท่านั้น”
“เช่นนั้นก็ดีเหมือนกัน” โรแลนด์พยักหน้า
“แต่แม่มดคนนั้น...” บุ๊กลังเลอยู่สักครู่ “ข้ายังยืนยันตามความเห็นเดิม ตราบใดที่ยังไม่รู้ฐานะของนาง นางก็ยังมีโอกาสเป็นศัตรูของพวกเราอยู่”
“ข้ารู้ ดังนั้นข้าจะสวมพันธนาการอาญาสิทธิ์ให้นางเป็นการชั่วคราว” เขาพ่นลมหายใจออกมา “หวังว่านางจะไม่เข้าใจพวกเราผิดไป”
...
โรแลนด์เดินเข้ามาในห้องของแม่มดผู้หลับใหล ในห้องนี้มีอันนาอยู่ดูแลเธอเพียงคนเดียว
“เป็นอย่างไรบ้าง”
อันนาส่ายหน้า “ยังไม่มีปฏิกิริยาใดๆ เลย”
“อย่างนั้นหรือ” โรแลนด์เดินไปที่ข้างเตียง หญิงสาวคนนั้นนอนอยู่ใต้ผ้าห่มอย่างสงบ แม้ดวงตาจะยังปิดสนิท ทว่ารอยย่นที่หว่างคิ้วจางลงไปมากแล้ว นาน่ากับลิลลี่ช่วยรักษาเธอไปแล้วรอบหนึ่ง สิ่งที่เขาทำได้ตอนนี้ก็มีแค่รอเท่านั้น
“ถูกสะกดอยู่ในน้ำแข็งมาตั้งนาน แต่ตามเนื้อตัวกลับไม่มีร่องรอยบาดแผลใดๆ ไม่น่าเชื่อเลยจริงๆ” เขาถอนหายใจ
“คงเหมือนกับที่ข้าไม่กลัวเปลวไฟกระมัง” อันนาหัวเราะเบาๆ “พลังของนางคงจะเกี่ยวข้องกับเรื่องนี้”
“ได้ยินว่าเจ้าเป็นคนผ่าโลงศพน้ำแข็งหรือ” โรแลนด์ลูบศีรษะเธอ “เก่งมาก อันนา”
“ไม่ใช่เพราะข้าทั้งหมดหรอก” เธอพูดด้วยน้ำเสียงจริงจัง “แม่มดคนนี้รู้วิธีใช้พลังอย่างแยบคาย นางเสกน้ำแข็งอุณหภูมิต่ำมาห่อร่างตัวเองไว้ก่อน จากนั้นจึงเสกผลึกน้ำแข็งที่มีอุณหภูมิใกล้เคียงกับอุณหภูมิห้องมาปิดน้ำแข็งชั้นแรกไว้เพื่อไม่ให้มันละลายออกมา วิธีการควบคุมพลังของนางจะต้องอยู่ในระดับปรมาจารย์อย่างไม่ต้องสงสัย”
น้ำแข็งที่อุณหภูมิใกล้เคียงกับอุณหภูมิห้องหรือ...คำพูดนี้ฟังดูไม่สมเหตุสมผลเอาเสียเลย แต่โรแลนด์รู้ดีว่า พลังของแม่มดประเภทเรียกใช้ก็มาจากรูปแบบการแสดงพลังเฉพาะตัวบุคคลทั้งนั้น ก็เหมือนกับไฟสีดำที่อันนาสามารถปรับเปลี่ยนรูปทรงและอุณหภูมิได้ตามใจนั่นเอง
อันนาหยุดไปเล็กน้อยก่อนจะพูดต่อว่า “พอไฟสีดำตัดเข้าเนื้อผลึกชั้นนอก โลงศพน้ำแข็งก็ปริแตกทันที คล้ายกับว่านางจงใจทิ้งรอยร้าวไว้ตั้งแต่แรกแล้ว ข้าคิดว่านางคงคาดการณ์ไว้อยู่แล้วว่าวันนี้จะต้องมาถึง”
“เจ้าหมายความว่า...”
“นางจะต้องฟื้นขึ้นมาอย่างแน่นอน”
………………………………….


[Go To Next Chapter]( ./255.md)