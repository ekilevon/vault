##บทที่ 336 ในท้องหนอน
“เจ้าหญิงทิลลีจะทรง...” แอชเชสกำลังจะร้องห้าม แต่ถูกอีกฝ่ายขัดขึ้นเสียก่อน
“ถ้าจะเข้าไปในโพรง ก็ต้องอาศัยแม่มดที่บินได้พาเข้าไป” ทิลลีขยับแหวนบนนิ้ว “แม้ว่าถ้าแบกน้ำหนักเพิ่มแล้ว พลังข้าจะลดลงอย่างรวดเร็วก็ตาม แต่อย่างน้อย ข้าก็ยังแบกแม่มดเข้าไปได้อีกคน นี่เป็นสิ่งสำคัญที่สุดในปฏิบัติการครั้งนี้...หากพาแม่มดเข้าไปได้มากขึ้น พวกเราก็จะรับมือกับสถานการณ์ได้หลากหลายขึ้น” เธอหยุดไปเล็กน้อยก่อนจะมองไปทางแม่มดเมืองชายแดน “อันนา ไลต์นิ่ง เมซี ข้าต้องการความช่วยเหลือจากพวกเจ้า”
ทั้งสามคนไม่ปฏิเสธ ไลต์นิ่งถึงกับผุดสีหน้ากระตือรือร้นด้วยซ้ำ
ทิลลีถอนใจโล่งอก “เช่นนั้น คนที่จะเข้าไปในโพรงนอกเหนือจากนี้ก็มีแอชเชส ซาวี และซิลเวีย ส่วนคนที่เหลือ ข้าฝากพวกเจ้าเฝ้าปากโพรงด้วย”
“เจ้าหญิงเพคะ หม่อมฉันขอเข้าไปด้วยได้หรือไม่” แอนเดรียพูดขึ้น
“ไม่ได้หรอก หากมีฝูงสัตว์อสูรบุกมา ไนติงเกลคนเดียวคงรับมือไม่ไหวแน่” เธอส่ายหน้า “เจ้ากับนาง คนหนึ่งโจมตีระยะไกล อีกคนโจมตีระยะใกล้ น่าจะทำงานร่วมกันได้ดีกว่า”
“วางพระทัยเถิดเพคะ หม่อมฉันจะเฝ้าทางเข้าออกให้ฝ่าบาทเอง” ไนติงเกลพูดอย่างมั่นใจ “ไม่ว่าปีศาจหรือสัตว์อสูรใดๆ ก็ไม่มีวันเข้าใกล้ที่นี่ได้แม้เพียงก้าวเดียว”
ทิลลีใคร่ครวญดีแล้ว เธอเลือกแม่มดที่จะลงไปในโพรงโดยดูจากความสามารถในการรับน้ำหนักของแม่มดที่บินได้เป็นหลัก สิ่งสำคัญอันดับแรกก็คือ ‘โลงศพน้ำแข็ง’ หากไม่สามารถช่วยคนข้างในออกมาได้ตั้งแต่อยู่ในโพรง แล้วจะต้องขนโลงศพกลับออกมาล่ะก็ น้ำหนักของมันก็น่าจะพอๆ กับแม่มดสองถึงสามคนเป็นอย่างต่ำ ซึ่งมีเพียงฉากกำบังล่องหนของซาวีเท่านั้นที่สามารถแบกวัตถุหนักขนาดนั้นได้
ส่วนดวงตาวิเศษของซิลเวียก็เป็นสิ่งที่ขาดไม่ได้เด็ดขาด หากไม่มีเธอ พวกเธอก็ไม่มีทางรู้ตำแหน่งที่แน่นอนของซากโบราณสถานที่อยู่ในท้องสัตว์ประหลาดได้เลย แน่นอนว่าพลังตัดวัตถุและเพิ่มอุณหภูมิของอันนาก็สำคัญไม่แพ้กัน แม้พวกเธอสองคนจะบินไม่ได้ แต่พวกเธอก็น้ำหนักเบา เมซีซึ่งแปลงร่างเป็นนกปีศาจแล้วจึงสามารถแบกพวกเธอได้พร้อมกัน และสุดท้ายก็คือแอชเชส แม่มดอมนุษย์ผู้สามารถควบคุมสถานการณ์การต่อสู้ได้ทุกรูปแบบ ทิลลีจะเป็นคนแบกเธอลงไปเอง
ส่วนไลต์นิ่งนั้นแม้บินได้ก็จริง แต่เธอบอกว่าหากต้องรับน้ำหนักคนเพิ่ม ก็จะทำให้ระดับความสูงลดลงอย่างมาก ซึ่งเป็นไปได้ว่าเธออาจไม่สามารถบินออกมาจากโพรงลึกแห่งนี้ได้ จุดเด่นของเธออยู่ที่ความคล่องตัวและความว่องไว คุณสมบัตินี้สามารถนำไปใช้ประโยชน์ด้านการเตือนภัย การสอดแนม และการโจมตีขนาบได้อย่างมีประสิทธิภาพ
แม่มดเหล่านี้ล้วนมีพลังสำคัญที่ไม่มีใครแทนที่ได้ หากขาดใครไปสักคน สถานการณ์ก็อาจเลวร้ายลงทันที ดังนั้น การที่เธอตัดสินใจลงไปในโพรงด้วยจึงไม่ได้เกิดจากความหุนหันพลันแล่นแต่อย่างใด แต่เป็นการตัดสินใจที่ผ่านการไตร่ตรองมาแล้วอย่างดี
ส่วนแอนเดรียนั้น...เธอมีพลังทำลายล้างสูงมากในการต่อสู้ระยะประชิด แต่หากอยู่ในพื้นที่มืดแคบเมื่อไร อานุภาพพลังของเธอก็จะลดลงอย่างมหาศาล สู้ทิ้งเธอไว้ข้างบนกับไนติงเกล ให้เธอเฝ้าระวังสัตว์อสูรที่วนเวียนอยู่แถวนี้ดีกว่า
อันที่จริง ทิลลีก็เคยคิดจะล้มเลิกการช่วยเหลือกลางคันเหมือนกัน ทว่าเธอรู้สึกกังวลใจเกินกว่าจะทำอย่างนั้น เพราะเหตุใดพื้นที่บริเวณนี้จึงยังสมบูรณ์ดีไม่มีอะไรเสียหาย มีเพียงโบราณสถานแห่งนี้เท่านั้นที่หายวับไป และที่สำคัญที่สุดก็คือทิศทางการเคลื่อนตัวของสัตว์ประหลาดยักษ์...เธอมองไปทางเทือกเขาฝั่้งตะวันตกเฉียงเหนือ ด้านหลังเทือกเขาแห่งนั้นก็คือที่อยู่ของปีศาจนั่นเอง
เป็นไปได้หรือไม่ว่าสองเรื่องนี้จะมีความเกี่ยวโยงกัน
บอลลูนค่อยๆ ลงจอดอย่างช้าๆ ภายใต้การควบคุมของเวนดี้และอันนา ทิลลีสลัดความคิดฟุ้งซ่านในสมองทิ้งไป แล้วทบทวนแผนทั้งหมดใหม่อีกครั้ง จากนั้นจึงสูดหายใจลึกแล้วพูดอย่างชัดถ้อยชัดคำว่า “เริ่มการช่วยเหลือได้”
…
โพรงแห่งนี้ลึกกว่าที่เธอคิดไว้เสียอีก พื้นที่ด้านในของมันลึกพอๆ กับความสูงบ้านสองชั้นได้ โพรงช่วงแรกๆ ยังเป็นแนวดิ่งอยู่ แต่พอบินต่อได้ไม่นานมันก็เริ่มเอียงขึ้นเรื่อยๆ จนในที่สุดก็ขนานกับระดับน้ำ ดินบริเวณนั้นส่งกลิ่นเหม็นแสบจมูกมาก หากเข้าไปดูใกล้ๆ จะเห็นเมือกเหนียวๆ ที่เคลือบอยู่บนผิวดินคล้ายกับเมือกหอยทากด้วย
พอทุกคนบินลึกลง แสงสว่างที่ส่องมาจากปากโพรงก็หายไปอย่างรวดเร็ว ภายในโพรงเหลือเพียงแสงริบหรี่จากคบไฟไม่กี่อันเท่านั้น บริเวณอื่นๆ ล้วนตกอยู่ใต้ความมืดทั้งสิ้น มิหนำซ้ำเสียงลมอู้ๆ ก็พลอยเงียบหายไปด้วย ความหนาวเย็นค่อยๆ ถูกความร้อนจากใต้ดินเข้ามาแทนที่ ทิลลีรู้สึกว่าร่างกายกลับมาอบอุ่นอีกครั้ง
เมื่อเห็นแสงสว่างที่ล่องลอยไปมา เธอก็อดนึกถึงหิ่งห้อยไม่ได้
“สัตว์ประหลาดอยู่ข้างหน้านี่เอง” ทันใดนั้น ซิลเวียก็พูดขึ้นเบาๆ
แต่ต่อให้เธอไม่พูด ทุกคนก็รู้ว่าตัวเองอยู่ห่างจากเป้าหมายไม่ไกลแล้ว...เสียงประหลาดลอยมาจากส่วนลึกของโพรง ฟังดูคล้ายกับเสียงลมฤดูใบไม้ร่วงที่พัดผ่านหมู่ไม้ดังซ่าๆ หรือไม่ก็เสียงเคี้ยวอาหารดังหยับๆ
“ต่ำลงอีกนิด” เธอสั่งให้แอชเชสซึ่งอยู่ด้านหลังโบกคบไฟ จากนั้นก็ลดระดับความสูงลง จนกระทั่งเท้าทั้งสองสัมผัสดินนุ่มๆ
จากนั้น ไฟเย็นของอันนาก็สว่างขึ้น
เธอเปลี่ยนไฟสีดำกลับไปเป็นไฟแห่งใจอีกครั้ง แสงสว่างที่ทั้งเย็นและอ่อนโยนสาดไปทั่วทั้งสี่ทิศ เหล่าแม่มดมองเห็นหางของสัตว์ประหลาดได้อย่างชัดเจนภายใต้แสงสีเขียวสด มันกำลังเลื้อยไปข้างหน้าอย่างช้าๆ ผิวสีเทาที่กำลังเคลื่อนไหวของมันปล่อยเมือกเหนียวออกมาอย่างต่อเนื่อง กลิ่นเหม็นเน่ายิ่งทวีความรุนแรงมากขึ้นกว่าเดิม
“เจ้าหนอนยักษ์น่าขยะแขยง” แอชเชสชักดาบยักษ์ออกมา “คราวนี้จะทำอย่างไรต่อดีเพคะ ผ่าท้องมันเลยดีหรือไม่”
“ช้าก่อน ให้อันนาเป็นคนฆ่ามันดีกว่า” ทิลลีส่ายหน้า “ข้าไม่รู้ว่าของในท้องมันเป็นอันตรายต่อพวกเราหรือไม่ เจ้าเข้าไปใกล้มันจะเสี่ยงเกินไป”
“เพคะ หม่อมฉันขอลองดูก่อน” อันนาเรียกไฟสีดำออกมาในขณะที่ยังควบคุมไฟสีเขียวให้สว่างอยู่...เพียงพริบตาเดียว ไฟสีดำก็ถูกเสกให้เป็นเส้นเล็กๆ ขนาดเท่านิ้วมือ แล้วพุ่งตรงไปยังสัตว์ประหลาด
ไฟสีดำเส้นเล็กๆ เจาะทะลุผิวสัตว์ประหลาด และเปิดหนังท้องของมันออกมาอย่างง่ายดาย บางทีอาจเป็นเพราะอุณหภูมิของมันสูงเกินไป ผิวของสัตว์ประหลาดส่วนที่สัมผัสกับไฟจึงเกิดลุกไหม้ขึ้นมา ของเหลวภายในตัวมันระเหยกลายเป็นไอสีขาว ซาวีที่เตรียมพร้อมอยู่แล้วรีบเสกฉากกำบังล่องหนกันของเหลวที่กระเซ็นมาทันที
นี่สินะพลังที่พัฒนาแล้ว ทิลลีคิดในใจ แม้อันนาจะอธิบายพลังตัวเองไว้แล้วตั้งแต่ก่อนออกเดินทาง แต่พอได้เห็นกับตาตัวเองจริงๆ เธอก็ยังอดทึ่งไม่ได้อยู่ดี ไฟสีดำเส้นเล็กๆ ที่อยู่ห่างจากตัวคนเสกแหลมคมเสียยิ่งกว่าดาบใดๆ มิหนำซ้ำยังมีวิธีเคลื่อนไหวที่สังเกตได้ยากมาก ต่อให้ศัตรูคิดจะหลบก็หลบไม่พ้น
สัตว์ประหลาดส่งเสียงร้องบาดหูพลางดิ้นพราดๆ อย่างบ้าคลั่ง ทว่าไฟสีดำยังคงผ่าร่างมันออกอย่างต่อเนื่อง ไม่นานนัก ลำตัวอวบอ้วนของมันก็เละไปกว่าครึ่ง ของเหลวที่ไหลออกมาถูกไฟสีเขียวอีกกลุ่มเผาจนกลายเป็นไอก่อนที่จะไหลมาถึงตัวแม่มด
สัตว์ประหลาดหยุดดิ้นลงอย่างช้าๆ ผิวหนังของมันเปื่อยยุ่ยไม่มีชิ้นดี
“มันตายแล้ว” ซิลเวียพูด “หัวใจมันไม่เต้นแล้ว”
“เจ้านี่มีหัวใจด้วยหรือ” แอชเชสบีบจมูกถาม
“อยู่ที่หัวมันน่ะ ใหญ่พอๆ กับดิสแตนต์วอตช์ได้ มิหนำซ้ำ...” เธอหยุดไปเล็กน้อย “ในตัวมันยังมีพลังวิเศษด้วย”
“เจ้าหมายความว่ามันเป็นสัตว์อสูรพันธุ์ผสมหรือ”
“ไม่มีใครรู้หรอก” ทิลลีพูด “ในหนังสือประวัติศาสตร์แทบไม่บันทึกเรื่องราวเกี่ยวกับสัตว์อสูรหรือดินแดนร้างเลย ที่นี่มีสิ่งที่พวกเราไม่รู้มากมายนัก พวกเรารีบขุดโลงศพน้ำแข็งแล้วออกไปกันดีกว่า”
หลังจากที่อันนาเผาสัตว์ประหลาดอีกครั้ง กลิ่นเหม็นเน่าก็จางลงไปมาก ซิลเวียชี้ตำแหน่งโบราณสถานที่ถูกมันกลืนลงไปอย่างรวดเร็ว...แน่นอนว่า ห้องใต้ดินในเวลานี้กลายสภาพเป็นเศษหินระเกะระกะจนไม่เหลือเค้าเดิมแล้ว หินเวทมนตร์เรืองแสงที่ไลต์นิ่งพูดถึงก็น่าจะกลายเป็นเมือกเหนียวไปแล้วด้วยเช่นกัน โชคดีที่เสาผลึกยังคงสมบูรณ์เหมือนเก่า หลังจากที่พลิกหนังท้องเหนียวๆ ของสัตว์ประหลาดออกมา ทุกคนก็พบว่าบนเสาไม่มีร่องรอยการถูกกัดกร่อนแม้แต่น้อย หญิงสาวที่ถูกสะกดไว้ข้างในยังดูราวกับมีชีวิตเหมือนเดิม
“คราวนี้ต้องพึ่งเจ้าแล้ว” ทิลลีพูดกับอันนา
........................................


[Go To Next Chapter]( ./249.md)