##บทที่ 292 ระเบิดนำวิถี
สวนด้านหน้าปราสาทถูกจัดให้เป็นสถานที่ฝึกยิงปืนของเหล่าแม่มด
ทุกคนที่ถูกเลือกเข้ากลุ่มสำรวจรวมทั้งซิลเวีย ล้วนได้รับแจกปืนพกลูกโม่หนึ่งกระบอก
โรแลนด์ใช้เวลาสองวันในการฝึกทุกคนให้เข้าใจและคุ้นเคยกับท่าถือปืน ตอนนี้ทุกคนฝึกถึงขั้นตอนการยิงกระสุนจริงแล้ว เนื้อหาหลักๆ แบ่งออกเป็นการเล็งเป้าเพื่อยิงในระยะสิบเมตร และการยิงแบบฉับพลันในระยะห้าเมตร รวมถึงวิธีการรับมือศัตรูทั้งในสถานการณ์ที่เตรียมพร้อมและถูกโจมตีอย่างกะทันหันด้วย
ตอนฝึกท่าถือปืน พวกแม่มดยังทำได้ไม่เลวนัก แต่พอถึงคราวยิงกระสุนจริงกลับเหลวไม่เป็นท่า
โดยเฉพาะตอนที่เสียงปืนดังสะเทือนแก้วหูนั้น ปฏิกิริยาแรกที่คนส่วนใหญ่ทำก็คือยกมือขึ้นอุดหู ไนติงเกลเห็นแล้วได้แต่ขมวดคิ้วมุ่น
เว้นก็แต่อันนา
เขาเห็นเธอใช้มือทั้งสองประคองปืนนิ่ง แล้วลั่นไกอย่างต่อเนื่องโดยไม่สนใจเสียงปืนหรือควันแม้แต่น้อย หากไม่นับเรื่องความแม่นยำ ก็นับว่าเธอเคลื่อนไหวได้ว่องไวเด็ดขาดมาก
หรือว่านอกจากเรื่องเรียนแล้ว อันนายังมีพรสวรรค์ด้านอื่นด้วย โรแลนด์นึกทึ่งในใจ แต่ว่าปืนพกลูกโม่มีปากกระบอกปืนใหญ่ ต่อให้ใช้กระสุนดินดำ ก็ยังมีแรงถีบที่ค่อนข้างแรงอยู่ดี เหตุใดแขนของเธอจึงไม่สะเทือนทั้งที่ยิงอย่างต่อเนื่องเล่า
เขาเดินอ้อมไปด้านหลังอีกฝ่ายอย่างสงสัย จึงเห็นไฟสีดำสองลูกกำลังหนีบด้ามปืนอยู่กลางอากาศ ส่วนอันนาแค่ทำท่าถือปืนไว้โดยที่ไม่ได้สัมผัสปืนจริงๆ พอเขาตบไหล่เธอ เธอถึงได้ดึงไฟสีดำที่อุดหูออก แล้วทำหน้าคล้ายกับจะบอกว่า ‘ชมข้าสิ’ ใส่เขา “เป็นอย่างไรบ้างเพคะ หม่อมฉันยิงถูกเป้าหมดเลย”
โรแลนด์ไม่รู้จะหัวเราะหรือร้องไห้ดี จึงได้แต่ประกาศเสียงดังว่า “ห้ามทุกคนใช้พลังวิเศษยิงปืนเด็ดขาด!”
“เอ๋ เพราะเหตุใดเพคะ”
“หากศัตรูพกหินอาญาสิทธิ์มาด้วย พวกเจ้าไม่แย่ล่ะหรือ” โรแลนด์ถอนใจก่อนจะยื่นมือไปอุดหูให้อันนา “เช่นนี้คงไม่กลัวแล้วกระมัง”
“เพคะ!” ดวงตาใสแจ๋วของเธอเต็มไปด้วยรอยยิ้ม พอเปลี่ยนกระสุนเสร็จก็ยกปืนขึ้นเล็งใหม่
“เมซี มานี่ซิ ข้าก็อยากได้คนช่วยอุดหูเหมือนกัน” ไลต์นิ่งร้องอย่างอิจฉา
“จิ๊บ” ฝ่ายหลังชี้ปืนในมือตัวเอง
“อย่างไรเสียเวลาเจ้าแปลงร่างเป็นนกก็ยิงปืนไม่ได้อยู่ดีนี่” สาวน้อยส่งสายตาให้อีกฝ่าย “เจ้าอุดหูให้ข้าก่อน ข้าก็จะอุดหูให้เจ้าเหมือนกัน”
“จิ๊บ!”
พอแม่มดคนอื่นๆ ในปราสาทได้ยินเสียงปืนที่ดังอย่างต่อเนื่อง ก็ทยอยมารวมตัวกันที่สวนหน้าปราสาท หลายคนในนั้นยังผุดสีหน้าสนอกสนใจเสียด้วย จนในที่สุด แม่มดเกือบทุกคนก็ได้ลองใช้อาวุธร้อนชนิดนี้
เมื่อเห็นกลุ่มผู้หญิงที่หลากหลายได้ลองจับอาวุธในมือด้วยความตื่นเต้น โรแลนด์ก็รู้สึกสะเทือนใจไม่น้อย
เขายังจำภาพแม่มดทุกคนตอนเจอกันครั้งแรกได้จนถึงตอนนี้
เมื่อก่อนนี้ อันนายังมีแขนขาที่ผอมบางราวกับลำไผ่ ดวงตาไร้ชีวิตชีวา และมักแสดงสีหน้าไร้อารมณ์เพียงอย่างเดียว
ด้านไนติงเกลก็มักมีความหม่นหมองปกคลุมบริเวณหว่างคิ้ว รอยยิ้มและความรู้สึกไม่เคยสอดคล้องกัน หรือพูดอีกอย่างก็คือ เธอมักใช้รอยยิ้มขี้เล่นมากลบเกลื่อนความรู้สึกของตัวเองเสมอ
นอกจากนี้ยังมีเวนดี้ที่ไม่อาจปกปิดความอ่อนล้าได้ด้วยน้ำเสียงอันอ่อนโยน ลีฟที่สับสนและจนใจเมื่อถึงคราวใช้อนาคตทั้งหมดมาเดิมพันที่เมืองชายแดน ลิลลี่ที่หวาดระแวงทุกอย่างราวกับลูกแมว
ตลอดจนไลต์นิ่ง ลูนา ฮัมมิงเบิร์ด บุ๊ก และคนอื่นๆ อีกมากมาย…
แม่มดถูกกดขี่ ใส่ร้าย และไล่ล่ามานาน แค่รอดชีวิตมาได้ก็ถือว่าโชคดีมากแล้ว ส่วนเรื่องที่ว่าจะเลือกเดินทางไหนต่อนั้น พวกเธอไม่มีเวลาคิดแม้เพียงอึดใจ ทว่าตอนนี้ พวกเธอเปลี่ยนไปอย่างสิ้นเชิงแล้ว
แม่มดแต่ละคนล้วนมีเสน่ห์ในแบบของตัวเอง ดวงตาของพวกเธอสะท้อนประกายแห่งชีวิต อนาคตไม่ใช่ความคลุมเครือสำหรับพวกเธออีกต่อไป...นอกจากความปรารถนาที่จะมีชีวิตอยู่ต่อไปแล้ว พวกเธอยังเหลือพลังมาไล่ตามความปรารถนาอื่นๆ ที่งดงามไม่ต่างจากการมีชีวิตด้วย
และทุกครั้งที่โรแลนด์เห็นแววตาขอบคุณและเชื่อมั่นที่พวกแม่มดส่งมาให้ยามสบตา เขาก็จะรู้สึกถึงพลังใจที่เปี่ยมล้นเสมอ
…
หลังจากกินมื้อเที่ยงเสร็จแล้ว ก็ถึงเวลาฝึกทิ้งระเบิดอากาศสำหรับภารกิจ ‘โจมตีในฤดูใบไม้ร่วง’ แม่มดที่เข้าร่วมการฝึกนี้ลดจำนวนลงไปกว่าครึ่ง คนที่เหลืออยู่มีเพียงอันนา เวนดี้ และไลต์นิ่งรวมทั้งหมดสามคนเท่านั้น
นี่เป็นจำนวนคนที่น้อยที่สุดที่สามารถปฏิบัติการโจมตีทางอากาศได้
โรแลนด์คิดอย่างรอบคอบแล้วจึงกำหนดเวลาโจมตีไว้ที่ต้นเดือนที่สองของฤดูใบไม้ร่วง เพราะหากกำหนดเวลาโจมตีเร็วเกินไป เขาก็จะเตรียมการไม่ทัน แต่หากกำหนดเวลาโจมตีช้าเกินไป เขาก็คงยับยั้งกองทัพของทอว์ฟิคไม่ได้...เพราะหากอีกฝ่ายยืนกรานที่จะเปิดสงครามใหญ่กับดินแดนตะวันตก แล้วจับประชาชนที่เกณฑ์มากินยาหมดแล้วล่ะก็ การโจมตีทางอากาศครั้งนี้ก็จะไม่ได้ผลอย่างที่คิดไว้
ดังนั้น การโจมตีในฤดูใบไม้ร่วงจะต้องเปิดฉากก่อนที่อีกฝ่ายจะเกณฑ์คนได้ครบ
เพื่อที่จะโจมตีอีกฝ่ายตามที่ได้ ‘สัญญา’ ไว้ โรแลนด์จึงตั้งใจจะทิ้งระเบิดขนาดสองร้อยห้าสิบกิโลกรัมลงจากท้องฟ้าเหนือวังหลวงแห่งเกรย์คาสเซิล ระเบิดที่มีน้ำหนักพอๆ กับไนติงเกลห้าคนลูกนี้จะถูกปล่อยลงมาจากความสูงสองพันเมตร แล้วพุ่งทะลุหลังคาโค้ง หล่นเข้าไปในวังหลวง
บอลลูนอากาศร้อนลอยขึ้นอย่างช้าๆ ตะกร้าบอลลูนขนาดใหญ่ลอยขึ้นฟ้าไปพร้อมกับระเบิดจำลอง หรือก็คือลูกเหล็กตัน...เนื่องจากโรแลนด์ก็อยู่ในตะกร้าด้วยเหมือนกัน ดังนั้นลูกเหล็กตันลูกนี้จึงมีขนาดเล็กกว่าที่คำนวณไว้ตอนแรกพอสมควร น้ำหนักของมันน่าจะเท่ากับไนติงเกลสี่คนได้ ในขณะที่หน้าตาของมันเหมือนกับระเบิดอากาศที่จะถูกนำไปใช้งานจริงทุกประการ ปลอกของมันเป็นรูปเพรียวลม ส่วนหน้าหนาส่วนหลังบาง ส่วนปลายมีหางและร่มสำหรับลดความเร็ว ทำให้แน่ใจได้ว่ามันจะตั้งฉากกับพื้นตอนที่ร่วงลงใส่เป้าหมาย และสามารถควบคุมความเร็วได้อย่างเหมาะสมที่สุด
ส่วนบอลลูนทิ้งระเบิดก็ถูกดัดแปลงใหม่เพื่อการนี้โดยเฉพาะ โรแลนด์ติดตัวยึดเหล็กเข้าไป เพื่อให้ระเบิดสามารถตั้งอยู่กลางตะกร้า โดยที่ครึ่งหนึ่งยื่นออกไปจากพื้นตะกร้าได้ หากดึงวาล์วเมื่อไร ตัวคีบที่ยึดระเบิดไว้ก็จะคลายออก ระเบิดก็จะหล่นจากตะกร้าลงไปด้านล่างทันที
เมื่อบอลลูนลอยสูงขึ้นเรื่อยๆ เมืองชายแดนก็คล้ายกับถูกย่อส่วนลงจนเหลือขนาดเท่าเล็บมือ แม่น้ำแดงกลายเป็นเส้นไหมสีเงินระยิบระยับ
“หม่อมฉันเพิ่งเคยยืนบนที่สูงขนาดนี้เป็นครั้งแรกเพคะ” เวนดี้มองภาพทิวทัศน์ด้านนอกผ่านกล้องส่องทางไกล “ดินแดนตะวันตกดูเล็กไปถนัดตาจริงๆ”
“นั่นเป็นเพราะมันเล็กอยู่แล้วมากกว่า” โรแลนด์หัวเราะเบาๆ “ดูดินแดนร้างทางฝั่งเหนือนั่นสิ นั่นต่างหากเป้าหมายของพวกเรา”
“ยังต้องสูงกว่านี้อีกหรือเพคะ หม่อมฉันจะมองไม่เห็นเป้าหมายอยู่แล้วนะเพคะ” ไลต์นิ่งตะโกนเสียงดังมาจากนอกตะกร้า
“เท่านี้ก็พอแล้วล่ะ” เขาพยักหน้าให้อันนา แล้วส่งสัญญาณเตรียมพร้อมให้สาวน้อย
ถึงจะไม่แน่ใจว่าตอนนี้พวกเขาอยู่ห่างจากพื้นดินเท่าไร แต่อย่างน้อยก็น่าจะพันกว่าเมตรได้...การโจมตีจากความสูงระดับนี้เรียกได้ว่าปลอดภัยแน่นอน มิหนำซ้ำศัตรูยังมองไม่เห็นความเคลื่อนไหวของบอลลูนด้วย
แต่การทิ้งระเบิดที่ความสูงพันกว่าเมตรให้โดนเป้าหมายนั้นเป็นเรื่องที่ต้องอาศัยโชคอย่างมาก หากต้องการให้ระเบิดถูกเป้าหมายแน่นอนล่ะก็ ก็ต้องติดตั้งระบบนำวิถีเสียก่อน
และคนที่รับหน้าที่นี้ก็คือสาวน้อยไลต์นิ่งนั่นเอง
“ทิ้งระเบิดได้” โรแลนด์สั่งการ
เวนดี้ดึงวาล์วแล้วปล่อยระเบิดลงไป อากาศภายนอกพลันพุ่งเข้ามาในตะกร้าอย่างรวดเร็ว อันนารีบนำฝาปิดที่เตรียมไว้มาปิดช่องทิ้งระเบิด แล้วบิดตัวยึดจนแน่นทันที...ขั้นตอนพวกนี้พวกเธอซ้อมกันมาหลายรอบตั้งแต่ตอนอยู่บนพื้นดินแล้ว คนทั้งสองทำงานร่วมกันได้อย่างไร้ที่ติ
“มันจะโดนเป้าหมายหรือเพคะ” เวนดี้เกาะตะกร้าถาม
“ต้องลงไปดูถึงจะรู้” โรแลนด์ยักไหล่
ในขณะที่ระเบิดร่วงลงไปด้านล่างนั้น ไลต์นิ่งก็บินพุ่งลงไปด้วยความเร็วเท่ากับมัน พร้อมกันนั้นก็ผลักมันไปทางแนวนอน เพื่อให้ระเบิดสามารถเปลี่ยนเส้นทาง และกลายเป็นระเบิดอากาศนำวิถีได้ พอมันเข้าใกล้เป้าหมายแล้ว ไลต์นิ่งก็จะดึงกลไกที่ส่วนหางของมัน เพื่อให้ร่มลดความเร็วแยกออกจากตัวระเบิด ทำให้ระเบิดได้รับพลังงานจลน์ในระยะหลายร้อยเมตรสุดท้ายอย่างเต็มที่ จนกระทั่งพุ่งทะลุเพดานของวังหลวง
จะเห็นได้ว่า ความสูงที่มากขึ้นกลับช่วยควบคุมตำแหน่งที่ระเบิดตกด้วยซ้ำไป
ที่เหลือก็แค่ซ้อมขั้นตอนพวกนี้ให้คล่องมือเท่านั้น
........................................


[Go To Next Chapter]( ./205.md)