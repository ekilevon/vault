##บทที่ 350 สืบทอด (2)
เมนตะลึงงัน เขาจ้องมองชายชราตรงหน้าด้วยหวังจะเห็นอะไรบางอย่างจากดวงตาของอีกฝ่าย
ทว่าในนั้นมีเพียงความขุ่นมัว
แววตาของเขาไม่ลึกซึ้งน่าเกรงขาม หรือแหลมคมเฉียบขาดเหมือนในอดีตอีกต่อไป เขาอาจจะมีปัญญาที่ได้รับถ่ายทอดจากพระสันตะปาปาองค์ก่อน หรือความรู้ที่ได้รับจากคัมภีร์ต่างๆ ทว่า...ทั้งหมดนี้ล้วนไม่อาจต้านทานอำนาจแห่งกาลเวลาได้
พระสันตะปาปาไม่ได้กำลังพูดเล่น เมนตระหนักได้ เขาเดินทางมาถึงปลายทางชีวิตแล้ว
ดวงตาของเมนเริ่มพร่ามัว
เขาคุกเข่าแนบหน้าผากลงกับพื้นอีกครั้ง ทว่าครั้งนี้ อีกฝ่ายไม่ได้บอกให้เขาลุกขึ้นเหมือนทุกที แต่กลับรอจนเขาทำกิริยาทั้งหมดเสร็จแล้วจึงเอ่ยขึ้นว่า “ตามข้ามา”
องครักษ์ประคองพระสันตะปาปาขึ้นไปนั่งบนรถเข็น แล้วเข็นเขาไปที่ประตูใหญ่ของเขตลับ เมนเดินตามหลังพวกเขาไปติดๆ ทุกคนเดินออกจากวิหารลับ แล้วเลี้ยวเข้าสู่ทางเดินแคบๆ ยาวๆ เส้นหนึ่ง บนกำแพงหินที่เรียบเนียนมีหินเรืองแสงฝังอยู่ทุกๆ สิบก้าว เมนทอดสายตามองไปไกล แต่กลับมองไม่เห็นปลายทาง
เขาไม่รู้ว่าตัวเองใช้เวลานานเท่าไรจึงเดินมาถึงสุดปลายทาง ภาพเบื้องหน้าพลันสว่างโร่ขึ้นอีกครั้ง พื้นที่อยู่ใต้เท้ากลายเป็นพื้นหินราบเรียบ เขามองเห็นผนังที่มีเหลี่ยมมุมและโคมไฟแขวนบนเพดานได้อย่างชัดเจน เห็นได้ชัดว่าทางลัดเส้นนี้เชื่อมต่อกับห้องใต้ดินอีกแห่ง
“พวกเรากำลังอยู่ใต้มหาวิหารของเมืองศักดิ์สิทธิ์เก่า” พระสันตะปาปาคงดูออกว่าเขากำลังงง จึงอธิบายให้เขาฟัง “ที่นี่มีโครสงสร้างเหมือนมหาวิหารทุกประการ เพียงแต่สร้างกลับหัวเท่านั้น ข้าเรียกมันว่าโบสถ์เงาสะท้อน”
“ใต้มหาวิหารหรือ” เมนพูดอย่างประหลาดใจ “ข้านึกว่าที่นั่นไม่มีห้องใต้ดินเสียอีก”
“ก็ไม่มีจริงๆ นั่นล่ะ เพราะสองที่นี้ไม่ได้เชื่อมต่อกัน” อะพอลเลอันยิ้ม “ทางเดียวที่จะมาถึงที่นี่ได้ก็คือทางใต้ดินในเขตลับ เพดานด้านบนนี้สร้างขึ้นจากดินเหนียวและแผ่นหินหนาหลายฟุต คนธรรมดาเจาะไม่ทะลุหรอก”
“เหตุใดจึงต้อง...ออกแบบเช่นนี้”
“เพื่อเก็บความลับน่ะ แต่ก็ยังไม่ถึงขั้นฝังกลบมันไปตลอดกาลหรอก” เขาพูด “ก่อนที่จะรับตำแหน่ง พระสันตะปาปาทุกองค์จะต้องมาที่โบสถ์เงาสะท้อนแห่งนี้ เพื่อประจักษ์ถึงการก่อกำเนิด การพัฒนา และความยิ่งใหญ่ของศาสนจักร รวมถึงจดจำเป้าหมายของศาสนจักรไว้อย่างไม่รู้ลืม”
“บดขยี้ปีศาจ” เมนพูดด้วยน้ำเสียงจริงจัง
ทว่าอะพอลเลอันไม่ได้พยักหน้ารับ เขาเพียงแต่ถอนใจเบาๆ ว่า “ผิดแล้ว เด็กน้อย คือการเรียกรอยยิ้มจากพระเจ้าต่างหาก”
อัครมุขนายกตกตะลึง “อะไรนะ”
พระสันตะปาปาไม่ตอบเขา เพียงแต่สั่งให้องครักษ์เดินหน้าต่อ ดูจากทิศทางเนินและบันไดแล้ว พวกเขาน่าจะกำลังเดินขึ้นด้านบนอยู่ ไม่นานนัก ทุกคนก็มาถึงห้องขนาดใหญ่แห่งหนึ่ง เมนเห็นโครงสร้างที่คุ้นตาก็พอบอกได้ว่า ที่นี่น่าจะเป็นห้องอธิษฐานของโบสถ์เงาสะท้อน
บานประตูที่หนาหนักถูกผลักออกอย่างช้าๆ พร้อมกับเสียงดังแอ๊ด แม้พระสันตะปาปาจะไม่ได้มาที่โถงแห่งนี้เป็นเวลานาน แต่เขากลับไม่ได้กลิ่นฝุ่นแม้แต่น้อย...เห็นได้ชัดว่ามีคนคอยทำความสะอาดที่นี่ตลอดเวลา
“พวกเขาส่งข้าได้แค่นี้ หลังจากนี้เจ้าต้องเข็นรถให้ข้าแล้ว” อะพอลเลอันว่า
“ข้าทราบแล้ว” เมนจับด้ามจับแล้วเข็นพระสันตะปาปาเข้าไปในห้องอธิษฐาน ประตูไม้ด้านหลังถูกปิดลงอีกครั้ง แสงจากคบไฟถูกกั้นไว้ด้านนอก เวลานี้เหลือเพียงแสงสว่างอันอ่อนโยนจากผลึกหินสีเหลืองภายในห้องเท่านั้น…หินชนิดนี้ฝังเรียงรายอยู่ตลอดแนวกำแพงโดยเว้นระยะเท่าๆ กันเหมือนผนังทางเดินลับ สิ่งเดียวที่ต่างกันก็คือ เหนือผลึกหินขึ้นไปมีภาพวาดขนาดใหญ่แขวนอยู่ด้วย เขาคลับคล้ายคลับคลาว่าตำแหน่งของกรอบภาพน่าจะตรงกับช่องหน้าต่างในห้องอธิษฐานบนดินพอดี
ภาพในกรอบส่วนใหญ่ดูคล้ายกันไปหมด ล้วนเป็นภาพวาดคนครึ่งตัวทั้งสิ้น พวกเขาสวมเครื่องแต่งกายงดงาม สีหน้าสดใส ดวงตาเปล่งประกาย คล้ายกับกำลังจับจ้องผู้ที่เข้ามาในห้องอธิษฐานทุกคน และเมนก็เห็นภาพวาดของอะพอลเลอันอยู่ในนั้นด้วย...ภาพอะพอลเลอันที่กำลังมองเขาด้วยรอยยิ้มแทบจะเหมือนตัวจริงตัวประการ ความรู้สึกประหลาดนี้ทำให้เขาถึงกับตัวสั่นงันงก ขนลุกซู่ไปทั้งแผ่นหลัง
“อ้อ เจ้าเห็นข้าแล้ว” พระสันตะปาปาคงสัมผัสได้ถึงอารมณ์ที่เปลี่ยนไปของอัครมุขนายก “ภาพนี้วาดไว้ตั้งแต่เมื่อครึ่งปีก่อน ตอนนั้นข้ายังไม่แก่ขนาดนี้ วาดออกมาแล้วเลยดูดีกว่าตัวจริงหน่อย อันที่จริง มันควรถูกแขวนหลังจากที่ข้าตายไปแล้ว” เขาเพ่งมองอย่างละเอียด “ข้าใจร้อนเกินไปจริงๆ นั่นล่ะ ข้าอยากเห็นก่อนว่าเวลาตัวเองอยู่บนนั้นแล้วเป็นอย่างไร”
“พระสันตะปาปา หรือว่านี่...” เมนรู้สึกลำคอแห้งผาก
“ถูกต้อง พวกเขาทุกคนล้วนเป็นผู้บุกเบิกผู้ยิ่งใหญ่ ซึ่งก็คืออดีตพระสันตะปาปานั่นเอง” เขาพูดเสียงเบา “เข็นต่อไปเถอะ ข้าจะค่อยๆ แนะนำให้เจ้ารู้จักทีละคนเอง”
อัครมุขนายกฟังอะพอลเลอันบอกเล่าเรื่องราวอย่างคร่าวๆ พลางสังเกตภาพวาดเหล่านั้นไปด้วย...แม้จะรู้ว่าพวกเขาเคยเป็นผู้นำสูงสุดของศาสนจักรมาก่อน แต่ความรู้สึกประหลาดชอบกลก็ยังวนเวียนอยู่ในใจไม่จางหาย บุคคลในภาพดูสมจริงจนน่ากลัว เขานึกไม่ออกจริงๆ ว่าจิตรกรเนรมิตภาพพวกนี้ด้วยสีและกลวิธีใด ภายใต้แสงสีเหลืองที่ค่อนข้างสลัวนี้ หากเขาเดินห่างออกไป ภาพวาดครึ่งบนก็ค่อยๆ เลือนหายไปกับความมืด ทิ้งไว้เพียงใบหน้าครึ่งล่างที่กำลังแสยะยิ้มให้เขาเท่านั้น
ตอนที่เดินมาถึงครึ่งโถงนั้น เมนก็พลันสังเกตว่า บุคคลในภาพเริ่มเปลี่ยนเป็นผู้หญิง
พวกเธอมีหน้าตาแตกต่างกันไป เสื้อผ้าก็ไม่เหมือนกันเสียทีเดียว แต่ทุกคนต่างเรียกได้ว่างามหยดย้อย...ความงามที่โดดเด่นแบบนี้มักไม่ค่อยปรากฏบนใบหน้าของคนธรรมดา เมนรู้เรื่องนี้ดี และก็เพราะเหตุนี้เอง เขาถึงได้รู้สึกสับสนและประหลาดใจมาก ทว่าดูเหมือนอะพอลเลอันจะไม่มีปฏิกิริยาใดๆ ทั้งนั้น เขายังคงแนะนำชื่อ ระยะเวลาดำรงตำแหน่ง และเกียรติคุณของพวกเธออย่างเรียบๆ
คนพวกนี้ก็เป็นพระสันตะปาปาของศาสนจักรเหมือนกัน
พวกเขาเดินมาถึงท้ายห้องอธิษฐานอย่างรวดเร็ว
ตรงข้ามทางเดินโถงเป็นภาพวาดคนเต็มตัวซึ่งกินพื้นที่ไปทั้งผนัง มันแขวนอยู่ด้านหลังแท่นอธิษฐาน รอบด้านเต็มไปด้วยผลึกหินเรืองแสง ขับให้ภาพนี้เด่นชัดยิ่งกว่าภาพใด
เมนมองคนในภาพพลางกลืนน้ำลายลงคอ
ในจังหวะที่สายตาของเขากระทบกับภาพวาดนั้น เขาก็รู้สึกใจเต้นอย่างแรง...สวรรค์ ผู้หญิงคนนี้งามไร้เทียมทานจริงๆ นอกจากคำคำนี้แล้ว เขาก็ไม่อาจหาคำใดมาบรรยายอีกฝ่ายได้เลย เธอมีทั้งความอ่อนช้อยอย่างสตรีและความแข็งแกร่งอย่างบุรุษ ทว่าเมื่อคุณสมบัติสองอย่างนี้ปรากฏร่วมกันแล้ว กลับดูไม่ขัดแย้งกันแม้แต่น้อย ผมสีแดงของเธอดูราวกับเปลวไฟที่กำลังลุกโชน ดาบขนาดใหญ่น่าเกรงขามในมือคือน้ำค้างแข็งที่พร้อมดับทุกไฟปรารถนา เธอยืนค้ำดาบอย่างสง่างาม คิ้วเฉียงขึ้นเล็กน้อย ดวงตาทั้งสองมองไปข้างหน้า ริมฝีปากบางปิดสนิท แลดูองอาจน่ายำเกรง เมื่ออยู่ภายใต้ดวงตาคมกริบคู่นั้น เมนก็รู้สึกถึงแรงกดดันอันมหาศาล เขาแทบจะคุกเข่าลงตรงหน้าผู้หญิงคนนี้อยู่รอมร่อ
“พระสันตะปาปา นางคือ...”
เขาหันไปมองอะพอลเลอันอย่างยากลำบาก ทว่ากลับเห็นอีกฝ่ายคุกเข่าลงไปแล้ว
“นางคือพระสันตะปาปาองค์แรก สุดยอดอมนุษย์ อควาเรียส นางยังได้รับฉายาด้วยว่า...ราชินีแม่มด”
เมนรู้สึกใจเต้นไม่เป็นส่ำ เขาเดาถูกทุกอย่างจริงๆ พระสันตะปาปายุคแรกของศาสนจักรทุกองค์เป็นแม่มด!
“เหตุใดผู้ก่อตั้งศาสนาจักรจึงเป็นแม่มด”
“คุกเข่าทำความเคารพนางเสีย เด็กน้อย แล้วข้าจะให้เจ้าได้เห็นทุกอย่างที่เจ้าอยากรู้”
........................................


[Go To Next Chapter]( ./263.md)