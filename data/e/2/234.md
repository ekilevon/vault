##บทที่ 322 ศูนย์รักษาความปลอดภัยแห่งดินแดนตะวันตก
โรแลนด์กลับมาถึงโถงใหญ่ปราสาทแล้วก็นั่งบนเก้าอี้ใหญ่ พลางเหลือบมองคนใต้ปกครองที่อยู่ด้านล่าง
เท่าที่เขาจำได้ เจ้าชายตัวจริงเคยใช้อำนาจพิพากษาตอนมาอยู่เมืองชายแดนใหม่ๆ แค่ครั้งเดียวเท่านั้น หลังจากนั้นเขาก็แตกหักกับพวกขุนนาง ยิ่งพอมาเจอความเป็นอยู่ที่ไม่สะดวกสบายดั่งใจอีก สุดท้ายจึงโยนงานทั้งหมดให้บารอฟทำแล้วไม่ถามถึงอีกเลย
พอคนมาครบ โรแลนด์ก็เริ่มการพิพากษา
เขาให้แต่ละฝ่ายเล่าถึงสาเหตุก่อน จากนั้นจึงค่อยซักถามข้อสงสัย...เมื่อมีไนติงเกลคอยช่วยอยู่เงียบๆ เขาก็ไม่จำเป็นต้องตัดสินว่าใครพูดโกหกหรือพูดไม่ตรงกับใจ แล้วก็ไม่จำเป็นต้องมีสมองที่ละเอียดรอบคอบเหมือนโคนันด้วย งานพิพากษากลับกลายเป็นเรื่องที่ง่ายดายและผ่อนคลายในพริบตา
ไม่นานนัก ความจริงก็กระจ่างอย่างรวดเร็ว
เนื่องจากโคยา ฮาวิสถูกปลดจากตำแหน่งอัศวิน จึงรู้สึกไม่พอใจอยู่ลึกๆ ขณะเดียวกันก็รู้สึกเบื่อหน่ายงานจุกจิกในสำนักงานเมืองเต็มที เลยเอาความขุ่นเคืองที่มีไปลงกับผู้อพยพ เขาถือโอกาสเก็บเงินผู้อพยพขณะแจกข้าวต้มข้าวสาลี ทั้งยังยุยงให้ทาสกับผู้อพยพแตกคอกัน โดยโกหกว่าพวกทาสไม่ยอมส่งเสบียงทั้งหมดให้เมืองชายแดน ทำให้เมืองชายแดนมีข้าวสาลีไม่พอ จึงไม่สามารถนำมาแจกเปล่าๆ ได้
แท้จริงแล้ว โคยาเก็บเงินค่าข้าวต้มข้าวสาลีติดต่อกันมาหลายวันแล้ว และเนื่องจากเขาสวมเครื่องแบบเจ้าหน้าที่สำนักงานเมืองซึ่งเด่นสะดุดตา พวกผู้อพยพจึงกลัวว่าจะถูกเจ้าหน้าที่ล้างแค้นเอาภายหลัง เลยได้แต่ทนเงียบไว้ ทว่านั่นกลับทำให้เขายิ่งกำเริบเสิบสานหนักกว่าเก่า จนมาวันนี้ ผู้อพยพที่ชื่อเวเดอร์ได้ลุกขึ้นมาต่อต้านพฤติกรรมของอีกฝ่าย จนกระทั่งลุกลามไปเป็นความรุนแรง เรื่องทั้งหมดถึงได้แดงออกมา
โรแลนด์เข้าใจสถานการณ์แล้วก็แอบโล่งอก
องค์กรทุกองค์กรที่กำลังอยู่ในช่วงพัฒนาน่าจะเต็มไปด้วยพลังชีวิตและความกระปรี้กระเปร่า แม้ว่าหลังจากที่พัฒนาจนมั่นคงแล้วจะต้องเจอกับความฟอนเฟะและภาวะชะงักงันอย่างหลีกเลี่ยงไม่ได้ก็ตาม แต่นั่นก็น่าจะเป็นปัญหาที่เกิดขึ้นหลังจากที่รวบรวมแผ่นดินเกรย์คาสเซิลได้แล้ว หากองค์กรไหนมีปัญหาแบบนี้ตั้งแต่ช่วงเริ่มต้น องค์กรนั้นก็ไม่น่าจะพัฒนาไปได้ไกล
ยังดีที่นี่เป็นแค่พฤติกรรมของโคยาเพียงคนเดียว ไม่ได้เกี่ยวพันไปถึงเจ้าหน้าที่คนอื่นๆ ด้วย นอกจากนี้ เรื่องนี้ก็ยังอยู่แค่ในระดับรีดไถ ยังไม่ได้ไปไกลถึงระดับสมคบคิดกันแอบนำเสบียงไปขายต่ออย่างที่เขากังวล
แน่นอนว่าเขาเองก็มีส่วนต้องรับผิดชอบเรื่องนี้เช่นกัน ตอนที่สำนักงานเมืองกำลังขาดคนนั้น เขาไม่ได้คัดเลือกและอบรมพวกอัศวินที่มาสวามิภักดิ์เท่าที่ควร เพียงแค่ตักเตือนคร่าวๆ แล้วส่งให้บารอฟไปจัดการต่อเท่านั้น แต่สิ่งที่เกิดขึ้นพิสูจน์ให้เห็นแล้วว่า ไม่ใช่ว่าทุกคนจะสมัครใจทำงานนี้ หรือยอมรับความอัปยศอันใหญ่หลวงจากการถูกลดฐานะจากอัศวินไปเป็นสามัญชนได้
โรแลนด์เรียกบารอฟมากระซิบถามว่า “ปกติในสถานการณ์แบบนี้ ผู้ปกครองควรตัดสินอย่างไร”
“ฝ่าบาทต้องแยกเป็นสองเรื่องพ่ะย่ะค่ะ” ฝ่ายหลังตอบอย่างนอบน้อม “หากผู้กระทำผิดเป็นขุนนาง เสียค่าปรับแค่ไม่กี่เหรียญทองก็พ้นโทษแล้วพ่ะย่ะค่ะ ส่วนสามัญชนที่ทำร้ายขุนนางอาจถูกตัดสินโทษหนักหรือเบาก็ได้ มีตั้งแต่โทษโบยไปจนถึงตัดมือพ่ะย่ะค่ะ”
“แต่โคยาไม่ใช่ขุนนางแล้ว” เจ้าชายยักไหล่ “ข้าปลดเขาแล้ว”
“พ่ะย่ะค่ะ ฝ่าบาท เช่นนั้นการตัดสินก็ขึ้นอยู่กับอารมณ์ของผู้ปกครองพ่ะย่ะค่ะ”
“ไม่มีกฎที่แน่นอนเลยหรือ”
บารอฟส่ายหน้า
เขาขมวดคิ้ว ขึ้นอยู่กับอารมณ์เพียงอย่างเดียวนี่นะ คำพูดนี้มีความหมายแฝงว่า ผู้ปกครองสามารถจัดการกับสามัญชนอย่างไรก็ได้ เพราะในสายตาของขุนนาง พวกเขาไม่ถือเป็น ‘คน’ ที่ต้องปฏิบัติด้วยความเท่าเทียมอยู่แล้ว
“แล้วนอกจากโทษประเภทตัดมือ ตัดเท้า โบย หรือดึงเล็บแล้ว ยังมีโทษที่ธรรมดากว่านี้อีกหรือไม่ อย่างเช่นขังคุกน่ะ”
“ขังคุกหรือพ่ะย่ะค่ะ” บารอฟอึ้ง “ฝ่าบาททรงหมายถึงแค่จับขังคุกเฉยๆ หรือพ่ะย่ะค่ะ เช่นนั้นจะนับเป็นการลงโทษได้อย่างไร คุกเป็นสถานที่ขังนักโทษชั่วคราวเท่านั้น ไม่ช้าก็เร็วก็ต้องนำตัวนักโทษออกมาตัดสินโทษอยู่ดี หากฝ่าบาททรงขังพวกเขาไปเรื่อยๆ ฝ่าบาทก็ทรงต้องให้อาหารพวกเขาด้วย กระหม่อมว่าสำหรับคนพวกนี้แล้ว นี่น่าจะเป็นการตกรางวัลเสียมากกว่า”
เอาล่ะ ดูเหมือนโทษจำคุกซึ่งเป็นที่นิยมในยุคสมัยใหม่จะใช้ไม่ได้กับที่นี่เสียแล้ว โรแลนด์คิดอยู่สักพักจึงตัดสินใจทำตามธรรมเนียมเกรย์คาสเซิลเหมือนเดิม เขาลุกขึ้นยืนพลางกวาดตามองไปทั่วโถง “ข้าจะประกาศผลการตัดสินเดี๋ยวนี้”
“โคยา ฮาวิสบกพร่องต่อหน้าที่ รีดไถผู้อพยพ นับแต่นี้ไปให้ปลดจากตำแหน่งทุกตำแหน่งในสำนักงานเมือง แล้วส่งไปใช้แรงงานในเหมืองเป็นเวลาสิบปี และริบทรัพย์เป็นจำนวนสามเท่าของเงินที่รีดไถได้”
“เวเดอร์ทำร้ายร่างกายเจ้าหน้าที่สำนักงานเมืองก่อน ให้นำตัวไปโบยสิบที”
“ผู้อพยพและทาสที่มีส่วนร่วมในการทะเลาะวิวาทให้ริบเงินจำนวนสองเหรียญทอง หรือโบยห้าที”
“ส่วนข้าวต้มข้าวสาลีให้แจกต่อไปตามปกติ ทรัพย์สินที่ถูกรีดไถมาก่อนหน้านี้ให้ชดใช้คืนเจ้าของให้หมด” เขามองไปทางผู้อำนวยการสำนักงานเมือง “เจ้าไปจัดการตามคำตัดสินของข้า และอย่าลืมประกาศผลตัดสินให้คนในเขตที่พักอาศัยชั่วคราวรู้ด้วย”
“น้อมรับพระบัญชาพ่ะย่ะค่ะ ฝ่าบาท” บารอฟโค้งตัว
โรแลนด์กลับมาถึงห้องทำงานแล้วก็พิงเก้าอี้บิดขี้เกียจ ไม่นานนักเขาก็รู้สึกว่ามีมือสองข้างมาแตะหัวไหล่ จากนั้นก็เริ่มนวดเบาๆ
เขาหลับตาลง ดื่มด่ำความสุขสบายนี้อยู่สักครู่
เหตุการณ์เมื่อครู่นี้ทำให้โรแลนด์ตระหนักได้ว่า ยิ่งจำนวนประชากรเพิ่มขึ้นอย่างต่อเนื่อง อำนาจของสำนักงานเมืองก็ยิ่งเพิ่มขึ้นอย่างรวดเร็ว บางทีนี่อาจถึงเวลาเผชิญหน้ากับปัญหาการตรวจสอบภายในแล้วก็ได้
ทว่าเขาไม่อยากตั้งหน่วยงานประเภทกรมอัยการ หรือสำนักงานตำรวจขึ้นในยุคนี้ อย่างแรกไม่เพียงแต่ต้องใช้บุคลากรที่อ่านออกเขียนได้จำนวนมากเท่านั้น แต่ยังอาจนำไปสู่ระบอบการปกครองที่คนโจมตีกันเอง หรือเกี่ยงความรับผิดชอบกันได้ง่ายๆ ด้วย ซึ่งนั่นจะเป็นอุปสรรคต่อการใช้และเผยแพร่นโยบายในอนาคต ส่วนอย่างหลังนั้นไม่ต่างจากการลดทอนอำนาจผู้ปกครองกลายๆ อำนาจในการบัญญัติ ตีความ และใช้กฎหมายควรอยู่ในมือเขาดีที่สุด
เขาต้องการระบบที่ชัดเจนและไม่ซับซ้อน ไม่ต้องใช้คนมากก็สามารถตรวจสอบความโปร่งใสได้
โรแลนด์กุมมืออีกฝ่ายไว้
ไนติงเกลเก็บหมอกมายาแล้วจูงมือเจ้าชายไปนั่งที่โต๊ะ ก่อนจะเอียงหน้าถามว่า “มีอะไรหรือเพคะ”
ท่อนขาเรียวยาวของเธอแกว่งไกวอยู่ข้างโต๊ะ รองเท้าหุ้มข้อหนังกวางกับกางเกงหนังรัดรูปขับให้ทรวดทรงอันงดงามของเธอยิ่งดูเด่นชัด
โรแลนด์กระแอมสองทีก่อนจะพูดขึ้น “ข้าตั้งใจจะตั้งหน่วยงานใหม่สำหรับสอดส่องสำนักงานเมือง และจับตาดูบุคคลหรือกลุ่มคนที่อาจเป็นภัยต่อความมั่นคงของดินแดนตะวันตกโดยเฉพาะ” เขาพูดเน้นทีละคำ “หน่วยงานนี้มีชื่อว่า ‘ศูนย์รักษาความปลอดภัยแห่งดินแดนตะวันตก’ ข้าอยากให้เจ้าเป็นผู้ดูแลหน่วยงานนี้”
“หม่อมฉันหรือเพคะ” เธอกระพริบตา
“ถูกต้อง มีแค่เจ้าเท่านั้นที่จับโกหกคนได้ง่ายๆ ลูกไม้ใดๆ ก็ตบตาเจ้าไม่ได้” โรแลนด์พยักหน้า “ว่าอย่างไร หากเจ้าตกลง ข้าจะให้คนจัดชายามบ่ายพร้อมไอศกรีมให้เจ้าเป็นกรณีพิเศษตลอดฤดูหนาวนี้ แล้วก็...”
ไนติงเกลบีบมือเขาเบาๆ “ต่อให้ฝ่าบาทไม่ประทานของพวกนี้ หม่อมฉันก็ตกลงอยู่แล้วเพคะ...ขอเพียงเป็นสิ่งที่ฝ่าบาททรงต้องการ”
“...” โรแลนด์พลันรู้สึกเขินขึ้นมา
เธอหัวเราะ ไม่ปล่อยให้ความเงียบกินเวลานาน “ว่าแต่หม่อมฉันต้องทำอย่างไรบ้างเพคะ”
“อืม ส่วนของผู้คุมงานน่ะไม่ยากหรอก” เจ้าชายปรับอารมณ์ตัวเอง “ข้าจะตั้งกล่องรับเรื่องร้องเรียนไว้ที่หน้าประตูปราสาท เจ้าแค่ตรวจสอบความถูกต้องของจดหมายร้องเรียนก็พอ”
วิธีที่ประหยัดที่สุดในการแก้ปัญหานี้ก็คือการอาศัยพลังมวลชนช่วยสอดส่องดูแล รวมถึงการให้สำนักงานเมืองคอยตรวจสอบตัวเองด้วย เหมือนอย่างตอนจับสายสืบในเมืองชายแดนเมื่อเดือนแห่งปีศาจปีที่ผ่านมา
วิธีนี้ใช้กับยุคสมัยใหม่ไม่ได้ เพราะต้องเสียเวลาตรวจสอบทั้งคนร้องเรียนและคนถูกร้องเรียน มิหนำซ้ำยังอาจมีการแจ้งความเท็จ การให้ข้อมูลผิดๆ รวมถึงการจงใจใส่ร้ายด้วย แต่เรื่องนี้ไม่ใช่ปัญหาสำหรับไนติงเกล สำหรับเธอแล้ว การตรวจสอบข้อมูลเป็นเรื่องที่ง่ายดายราวกับพลิกฝ่ามือ แค่เรียกตัวผู้เกี่ยวข้องมาสอบถามก็รู้เรื่องแล้ว...หากคำร้องเรียนเป็นความจริงก็ตกรางวัลให้ แต่หากเป็นการใส่ความหรือให้ข้อมูลเท็จก็จับลงโทษเสีย แค่ยึดกฎสองข้อนี้เป็นหลัก ระบบการฟ้องร้องก็จะเป็นไปอย่างมีประสิทธิภาพ
“ส่วนเรื่องการรักษาความมั่นคงของดินแดนตะวันตกนั้น การขจัดภัยคุกคามและอันตรายที่แอบแฝงก็เหมือนกับระบบข่าวกรองภายในนั่นเอง ข้าจะค่อยๆ หาคนมาให้เจ้า จนกระทั่งสายตาของเจ้าสอดส่องได้ทั่วทั้งดินแดนตะวันตก”
........................................




[Go To Next Chapter]( ./235.md)