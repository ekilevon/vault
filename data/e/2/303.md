##บทที่ 391 ความลับของยันต์
หลังจากเข้าฤดูหนาวแล้ว หิมะกลับสงบลงอย่างเห็นได้ชัด
โรแลนด์ฮัมเพลงพลางอ่านแผนงานสามชุดที่วางอยู่บนโต๊ะไปด้วย
นี่คือแผนการทดลองประดิษฐ์และผลิตดินระเบิดชนิดใหม่ แบบร่างอาวุธเบารุ่นใหม่ และโครงการก่อสร้างหอนักเวท
สองอย่างแรกเป็นแผนที่เขาคิดไว้นานแล้ว พอตอนนี้ได้อกาธามาควบคุมอุณหภูมิให้ เมืองชายแดนจึงสามารถผลิตกรดไนตริกได้มากขึ้น ปัญหาเรื่องการผลิตไนโตรกลีเซอรินในปริมาณมากจึงหมดไป ดูจากภาพรวมก็น่าจะเริ่มทดลองทำดินขับฐานคู่ได้แล้ว
แม้จะรู้อยู่แล้วว่าดินขับชนิดนี้เกิดจากการผสมไนโตรเซลลูโลสลงไปในไนโตรกลีเซอริน เพื่อให้ได้วัตถุเนื้อเหนียวที่สามารถนำมาหั่นเป็นแผ่นหรือปั้นเป็นเม็ดได้ แต่สุดท้ายแล้ว เขาก็ยังต้องให้นักเล่นแร่แปรธาตุทดลองหาอัตราส่วนที่แน่นอนของมันอยู่ดี
โชคดีที่ตอนนี้เคโมคุ้นเคยกับการทดลองทั้งเชิงปริมาณและเชิงคุณภาพแล้ว หากมอบหมายภารกิจนี้ให้เขาทำ เขาก็คงได้คำตอบภายในหนึ่งถึงสองสัปดาห์
ไหนๆ ก็จะผลิตดินขับชนิดใหม่ทั้งที ก็น่าจะวิจัยและผลิตอาวุธเบาชนิดใหม่ไปด้วยเลย
ดินขับฐานคู่ปริมาณเพียงเล็กน้อยมีอานุภาพเทียบเท่ากับดินดำซึ่งใช้กับปืนยาวลูกโม่ปากกระบอกใหญ่ ดังนั้น ไม่ว่าจะดูจากเรื่องของอานุภาพหรือความคุ้มค่าแล้ว เขาก็ต้องเปลี่ยนปืนยาวให้เป็นปืนอัตโนมัติปากกระบอกเล็กให้ได้
ส่วนค่าพารามิเตอร์ที่แน่นอนนั้นยังต้องรอดูจากผลการแปรรูปของอันนาก่อน
โรแลนด์จิบชาร้อนไปหนึ่งอึก ก่อนจะวางแผนงานชุดที่สามลงบนโต๊ะ...นี่เป็นเรื่องที่เขาสนใจที่สุดในเวลานี้
หากเทียบกับงานที่เคยทำมาในอดีต เนื้อหาในเอกสารฉบับนี้ก็ดูจะแปลกแยกที่สุด...เนื่องจากได้รับคำขอมาจากอกาธา เขาจึงวางแผนสร้างหอนักเวทขึ้นข้างๆ หอพักแม่มดเพื่อใช้สำหรับศึกษาและประกอบยันต์โดยเฉพาะ
ลองนึกภาพดูสิ หากในบริเวณโรงงานซึ่งเต็มไปด้วยปล่องไฟจะมีหอคอยเวทมนตร์ที่สูงตระหง่านเพิ่มขึ้นมาอีกแห่ง ก็คงเป็นภาพที่ดู...ทันสมัยไม่น้อยเลย
โรแลนด์อดหัวเราะไม่ได้
ไนติงเกลที่แทะปลาแห้งอยู่อีกด้านถึงกับมองค้อน “เรื่องยันต์นี่สนุกถึงเพียงนั้นเชียวหรือเพคะ อาณาจักรแม่มดก็มียันต์ตั้งมากมาย แต่สุดท้ายก็แพ้ปีศาจอยู่ดี”
“แต่ในนั้นก็มีของน่าสนใจไม่น้อยเลยนะ” โรแลนด์หยิบหนังสือเล่มหนาออกมาจากในลิ้นชัก...มันคือบันทึกเรื่องยันต์ฉบับสมบูรณ์ที่แปลมาจากบันทึกการทดลองที่ยังหลงเหลืออยู่ในสถาบันค้นคว้าศาสตร์ลึกลับ ในนั้นบันทึกสูตรการประกอบยันต์ทั้งหมดที่สถาบันสั่งสมมาสองร้อยกว่าปี
สำหรับเขาแล้ว นี่คือโลกใหม่จริงๆ
หลังจากที่อกาธาแปลมันเสร็จ โรแลนด์ก็แทบจะใช้เวลาทั้งคืนไปกับหนังสือเล่มนี้ เขาเห็นรายการแจกแจงประโยชน์และตารางการเรียงหินเวทมนตร์ที่ลานตาแล้ว ก็รู้สึกราวกับตัวเองกำลังค้นคว้าภาษายันต์อยู่ ตอนที่หัวหน้านักเล่นแร่แปรธาตุได้ ‘เคมีขั้นต้น’ ไป ก็คงอ่านสูตรเคมีพวกนั้นด้วยความรู้สึกตื่นเต้นดีใจแบบนี้กระมัง
นี่เป็นความรู้ที่เขาไม่เคยสัมผัสมาก่อน ต่อให้เป็นส่วนที่ผิวเผินที่สุด เขาก็ยังรู้สึกว่าน่าสนใจไม่น้อย
“อย่างเช่นอะไรบ้างเพคะ” ไนติงเกลโน้มตัวมาดู
“อย่างเช่นสิ่งนี้” โรแลนด์ชี้ไปที่บรรทัดหนึ่งในหนังสือ “แม่มดโบราณเรียกมันว่ายันต์สดับ สามารถใช้ติดต่อสื่อสารในระยะไกลได้ จัดอยู่ในประเภทเดียวกับยันต์สะกดรอย เมื่อประกอบสำเร็จแล้ว ต่อให้แยกออกจากกันก็ยังสามารถใช้งานได้” นิ้วของเขาเลื่อนลงไปที่บรรทัดล่าง “วัตถุดิบที่ต้องใช้ก็หาได้ไม่ยาก แค่หินเสียงสะท้อนกับหินสัญลักษณ์เท่านั้น”
ในหนังสือบรรยายว่า ยันต์ชนิดนี้ครอบคลุมพื้นที่ใช้งานได้ไกลเป็นสิบกิโลเมตร แม้จะเทียบไม่ได้กับโทรศัพท์เคลื่อนที่ที่รับสัญญาณจากดาวเทียมและเสาสัญญาณที่กระจายตัวไปทั่วทุกแห่งในยุคหลัง แต่อย่างน้อย มันก็พอใช้เป็นวิทยุสื่อสารได้
“อย่างนั้นหรือเพคะ” ไนติงเกลยื่นหน้ามาดู แล้วดึงนิ้วเขาไปชี้หน้าขวา “แต่ตรงนี้เขียนว่า ‘หินเสียงสะท้อนได้มาจากปีศาจสยองขวัญ หินสัญลักษณ์มักพบในค่ายของปีศาจ’ ฝ่าบาทจะทรงเอาหินเวทมนต์สองชนิดนี้มาได้อย่างไรเพคะ”
“ไม่มีปัญหานี่ พวกเรามีวัตถุดิบอยู่แล้ว” โรแลนด์พูดอย่างกระตือรือร้น “หินสีแดงที่ไลต์นิ่งเจอในหอคอยหินก็คือหินเสียงสะท้อน ส่วนหินสัญลักษณ์ก็เป็นหนึ่งในวัตถุดิบที่ใช้ประกอบยันต์สะกดรอยอยู่แล้ว...ยันต์ชนิดนี้ทิลลีมีอยู่พอสมควร พวกเราขอแกะออกมาสักก้อนสองก้อนก็พอ”
“แต่ต่อให้อกาธาประกอบมันสำเร็จ ฝ่าบาทก็ได้ยันต์สดับแค่แผ่นเดียวอยู่ดี”
“คิดเสียว่าให้นางลองมือไปก่อนแล้วกัน อย่างไรเสีย พอเริ่มประมือกับปีศาจแล้ว พวกเราก็จะได้หินเวทมนตร์เพิ่มขึ้นเรื่อยๆ อยู่ดี” เมื่อก่อนนี้ เขายังขาดเงื่อนไขในการศึกษาวิจัยการประยุกต์ใช้พลังวิเศษ แต่ตอนนี้ เขามีวิทยาการของอกาธาอยู่ในมือแล้ว เขาย่อมไม่มีวันปล่อยทรัพยากรที่แทบจะได้มาเปล่าๆ นี้ให้หลุดมือไปง่ายๆ แน่นอน
“เอาเถอะเพคะ” ไนติงเกลยักไหล่ “แล้วยันต์แห่งโชคชะตาล่ะเพคะ”
“ยันต์นี่...ข้าจำได้ว่าอยู่หน้าสุดท้าย” โรแลนด์พลิกหนังสือไปที่หน้าหลังสุด “จริงสิ ผลการทดสอบพลังต่อสู้ของเจ้าเป็นอย่างไร”
ไนติงเกลชะงักไปทันที ผ่านไปสักครู่จึงพูดออกมาว่า “ความลับ!”
เอ่อ นั่นแปลว่าแพ้อันนาสินะ
“เจอแล้ว อยู่นี่เอง” เขาบุ้ยปาก “แต่รายละเอียดของหินเวทมนตร์สี่ก้อนกลับเขียนว่าไม่มีข้อมูล...ทางสถาบันคงต้องการเก็บเป็นความลับกระมัง ถึงไม่ได้บันทึกข้อมูลส่วนนี้ไว้เป็นลายลักษณ์อักษร แต่เท่าที่ฟังจากที่อกาธาพูดมา ดูเหมือนหินพวกนี้จะได้มาจากปีศาจระดับสูงทั้งหมด ต่อให้ลงข้อมูลส่วนนี้ไว้ ก็คงแทบไม่มีใครหามาได้อยู่ดี”
“แต่ฝ่าบาทกลับทรงแขวนยันต์อันล้ำค่าแผ่นนี้ไว้อย่างเปิดเผยกลางโถงใหญ่” ไนติงเกลส่งเสียงขึ้นจมูก “หากสุดยอดอมนุษย์พวกนั้นรู้เรื่องเข้า คงได้โมโหจนฟื้นคืนชีพแน่ๆ เพคะ”
นั่นเพราะมันไม่ได้ล้ำค่าอะไรเลยต่างหาก น่าจะพอเทียบได้กับ...ระเบิดทีเอ็นทีสิบกว่ากิโลกรัมเท่านั้น โรแลนด์หัวเราะ แต่ไม่ได้พูดอะไรต่อ
...
รอบนี้ เขารอจนอกาธาทำงานผลิตกรดเสร็จแล้วจึงเรียกเธอมาที่ห้องทำงาน
“นี่คือหอนักเวทที่ข้าออกแบบให้เจ้า เจ้าลองดูซิว่าใช้ได้หรือไม่” โรแลนด์ชูแบบร่างขึ้น “ห้องใต้ดินเป็นโกดัง ด้านบนมีสามชั้น แบ่งเป็นห้องทดลองของลูกศิษย์ ห้องทดลองของหัวหน้าหอ และห้องทำงาน”
“ช้าก่อน...เหตุใดจึงเรียกว่าหอนักเวท” อกาธาขมวดคิ้ว “ข้าแค่อยากได้ห้องปฏิบัติการเคมีเหมือนของท่านเคโมเท่านั้น แค่มีพื้นที่กว้างและระบายอากาศได้ดีก็พอแล้ว แล้วอีกอย่าง หอคอยหินแบบนี้ก็สร้างยากมากด้วย ที่สิ่งก่อสร้างในทาคิลาเป็นทรงหอคอยก็เพราะพื้นที่ในเมืองคับแคบหรอก แต่เมืองของเจ้ามีที่ว่างตั้งมากมายนี่”
แบบนั้นก็ไม่ทันสมัยน่ะสิ! โรแลนด์ร้องในใจ “เอาเป็นว่าข้าแก้ปัญหาเรื่องการก่อสร้างได้ก็แล้วกัน นอกจากพื้นที่ใช้งานที่ว่ามาแล้ว เจ้ายังอยากได้อะไรอีกหรือไม่”
“ไม่แล้ว” เธอแบมือว่า “หากเจ้ายืนกรานเช่นนั้น ข้าก็ไม่มีปัญหา”
“ดีมาก” โรแลนด์วางแบบร่างลง แล้วเริ่มอธิบายความคิดเมื่อเช้าของตัวเองให้อีกฝ่ายฟัง “ลำพังเจ้าคนเดียวสามารถประกอบยันต์ได้หรือไม่”
“ไม่ได้” อกาธาส่ายหน้า “จริงอยู่ที่การประกอบยันต์ก็คือการนำหินเวทมนตร์มาเรียงกัน แต่วัตถุดิบที่ใช้เป็นสื่อนำพลังวิเศษนั้นไม่ได้หาได้ง่ายๆ ที่สำคัญที่สุดคือ มันต้องใช้เลือดของปีศาจ”
เจ้าชายตะลึง “อะไรนะ”
“เจ้าฟังไม่ผิดหรอก งานนี้ต้องใช้เลือดสดๆ ของปีศาจจริงๆ” เธอพูดเสียงขรึม “สถาบันเคยทำการทดลองระหว่างการศึกษาคุณสมบัติของพลังวิเศษมาแล้วหลายหมื่นครั้ง สุดท้ายจึงได้ข้อสรุปว่า เลือดเนื้อของแม่มด ปีศาจ และสัตว์อสูรมีคุณสมบัติต่างกันราวฟ้ากับดิน ดังนั้น บทบาทของพวกมันจึงต่างกันอย่างสิ้นเชิง”
“เลือดเนื้อ...ของแม่มดหรือ” โรแลนด์ตกใจ เขาตระหนักถึงความหมายที่ซ่อนอยู่ในคำพูดนี้ทันที จึงอดถามไม่ได้ว่า “แล้วมันใช้ทำอะไรได้บ้าง”
“สร้างนักรบอาญาสิทธิ์” อกาธาตอบด้วยสีหน้าไร้อารมณ์
………………………………….




[Go To Next Chapter]( ./304.md)