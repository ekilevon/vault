##บทที่ 245 ยานพาหนะ
โรแลนด์นั่งพิงเก้าอี้อยู่ในห้องทำงาน พลางอ่านรายงานของบารอฟอย่างละเอียด
สำนักงานเมืองใช้เวลาถึงสามวันเต็มๆ ในการเก็บข้อมูลผู้อพยพหกพันกว่าคน ในจำนวนนี้มีช่างฝีมือไม่มาก คนที่ผ่านการตรวจสอบขั้นสุดท้ายมีเพียงหนึ่งร้อยแปดสิบหกคนเท่านั้น แน่นอนว่าส่วนหนึ่งเป็นผลมาจากการตรวจสอบที่เข้มข้นขึ้นด้วย...เพราะเรื่องนี้เกี่ยวโยงไปถึงการจัดสรรบ้านพักและแจกบัตรประชาชน
โรแลนด์กำลังคิดว่าจากนี้ไป ผู้ที่อาศัยในเมืองชายแดนทุกคนจะต้องมีบัตรประชาชน จึงจะถือว่าเป็นประชาชนของเขาอย่างเป็นทางการ ดังนั้น การตรวจสอบต่างๆ จะต้องทำอย่างละเอียดที่สุด ในช่วงแรกๆ ที่คนยังไม่เยอะและยังควบคุมได้ง่ายอย่างตอนนี้ เขาจะต้องรีบหาผู้สนับสนุนไว้ให้มากที่สุด ประเดี๋ยวคนเพิ่มจำนวนเมื่อไร ก็จะได้ใช้กำลังคนที่มีเปลี่ยนคนที่มาอยู่ใหม่ให้กลายเป็นพวกเดียวกัน...อย่างไรเสียมนุษย์ก็เป็นสัตว์สังคม หากเขาสร้างสภาพแวดล้อมโดยรวมให้เป็นแบบที่ว่ามาได้ ต่อไปก็จะมีคนที่เห็นด้วยกับความคิดเขามากขึ้นเรื่อยๆ ซึ่งเขาก็สามารถทำให้ประชาชนของเขามีความเป็นอยู่ที่ดีขึ้นได้จริงๆ
“เช่นนั้น ข้าก็มอบหมายเรื่องบ้านพักช่างให้เจ้าดูแลแล้วกัน ไม่ว่าจะมาเดี่ยวหรือมาทั้งครอบครัว ก็ต้องจัดห้องแยกให้พวกเขาครอบครัวละห้องเป็นอย่างต่ำ” โรแลนด์สั่ง
“พ่ะย่ะค่ะ” บารอฟรับคำ “ว่าแต่ฝ่าบาท บ้านพักพวกนี้จะทรงให้กระหม่อมแจกให้พวกเขาเปล่าๆ หรือพ่ะย่ะค่ะ”
“ให้คิดค่าเช่าต่างหาก” โรแลนด์ส่ายหน้า “ที่ชาวเมืองดั้งเดิมได้รับแจกบ้าน ก็เพราะพวกเขาส่วนใหญ่มีบ้านเดิมอยู่แล้ว เพียงแต่เปลี่ยนที่อยู่อาศัยเท่านั้น แต่คนพวกนี้ไม่ใช่ หากพวกเขาได้บ้านเปล่าๆ ไป ก็คงไม่มีใครอยากออกจากบ้านหรือกระตือรือร้นที่จะทำงานแน่ พวกเราอาจจะเก็บค่าเช่าพวกเขาถูกหน่อยก็ได้ เจ้าบอกพวกเขาไปด้วยว่า หากใครทำงานเก็บเงินครบแล้วอยากซื้อบ้านอยู่ก็ไม่มีปัญหา”
“กระหม่อมเข้าใจแล้วพ่ะย่ะค่ะ”
โรแลนด์เงียบไปสักครู่จึงถามขึ้น “หลังจากพิธีมอบเหรียญเกียรติยศเมื่อคราวก่อน มีคนหนีออกจากเมืองไปกี่คน”
“ชาวเมืองดั้งเดิมไม่มีแม้แต่คนเดียวพ่ะย่ะค่ะ ส่วนพวกทาสมีเจ็ดคน” บารอฟเงียบไปสักครู่ “ส่วนผู้ลี้ภัยจากดินแดนตะวันออกมีค่อนข้างเยอะ ทั้งหมดก็หนึ่งร้อยสิบห้าคนพ่ะย่ะค่ะ”
“อย่างนั้นหรือ” โรแลนด์ถอนใจเบาๆ ตอนที่ตัดสินใจจะเปิดเผยเรื่องแม่มดนั้น เขาก็รู้อยู่แล้วว่าต้องเกิดเหตุการณ์เช่นนี้ขึ้น ดังนั้น เขาจึงสั่งให้กองปืนขนาดเล็กไปประจำการยังพื้นที่ที่ห่างจากเมืองชายแดนไปหลายกิโลเมตร เพื่อสังเกตปฏิกิริยาของผู้คนและป้องกันเหตุไม่คาดฝัน ทหารกลุ่มนี้มีหน้าที่จับกุมผู้หลบหนีและนับจำนวนคนไปพร้อมกัน ตัวเลขนี้จะเป็นตัวชี้วัดว่าผู้คนยอมรับแม่มดได้แค่ไหน
แม้คำตอบที่ได้จะไม่ถึงกับสมบูรณ์แบบก็จริง แต่ก็เรียกได้ว่าไม่เลวเลย...ชาวเมืองดั้งเดิมยอมรับแม่มดได้ทั้งหมด ซึ่งนั่นก็ใกล้เคียงกับที่เขาคิดไว้อยู่แล้ว ส่วนทาสที่หลบหนีไปก็มีจำนวนน้อยกว่าที่เขาคิดไว้มาก ดูท่าแล้ว ละครที่แสดงถึงชีวิตชนชั้นล่างจะช่วยปรับทัศนคติพวกเขาได้อย่างดี จะมีก็แต่ผู้อพยพจากดินแดนตะวันออกเท่านั้น ที่แม้จะได้รับการช่วยเหลือจากแม่มด และอยู่ในสภาพที่บ้านแตกสาแหรกขาด ไม่มีที่จะไปแล้ว ก็ยังเลือกที่จะออกจากเมืองไปเป็นร้อยคน นั่นทำให้โรแลนด์รู้สึกประหลาดใจเล็กน้อย
“ฝ่าบาท กระหม่อมแนะนำให้ฆ่าพวกเขาทิ้งให้หมดพ่ะย่ะค่ะ” บารอฟพูดด้วยน้ำเสียงราบเรียบ “คนที่สามารถตัดสินใจหนีไปในสถานการณ์เช่นนี้ได้ จะต้องเป็นคนที่ได้รับอิทธิพลจากศาสนจักรอย่างไม่ต้องสงสัย เท่านี้ก็เห็นแล้วพ่ะย่ะค่ะ ว่าพวกเขาไม่มีทางยืนข้างเดียวกับพวกเราแน่นอน สุดท้ายก็คงกลายเป็นสาวกศาสนจักรกันหมด พวกเราไม่จำเป็นต้องเมตตาพวกเขาแม้แต่น้อย”
“ไม่แน่เสมอไปหรอก...คนที่ศรัทธาศาสนจักรจริงๆ น่าจะเป็นผู้อพยพสามร้อยกว่าคนที่ยังปักหลักอยู่เมืองหลวงทั้งที่มีโรคระบาดมากกว่า” เจ้าชายหลับตาพูด “บางทีคนพวกนี้อาจจะแค่เปลี่ยนความคิดตัวเองไม่ได้ จึงยังเชื่อฝังหัวว่าแม่มดเป็นสิ่งชั่วร้าย เลยอยากไปจากที่นี่ก็เท่านั้น”
“ถึงกระนั้น พวกเขาก็ยังเป็นศัตรูของฝ่าบาทอยู่ดี” บารอฟยังยืนกราน
หากโรแลนด์พบคนกลุ่มนี้ในสนามรบ เขาคงเลือกที่จะกำจัดพวกเขาอย่างไม่ลังเล ทว่าความคิดที่ล้าหลังนี้ไม่ได้สอดคล้องกับคุณธรรมในใจเขาเลย จะให้เขาสั่งทหารไปแกว่งดาบฟาดฟันคนธรรมดาอย่างบ้าคลั่งหรือ เขายังทำใจไม่ได้จริงๆ หลังจากลังเลอยู่สักครู่ เขาก็ปฏิเสธข้อเสนอนี้ไป “ข้าจะให้ไนติงเกลไปถามคนที่หลบหนีดู หากเจอสายลับหรือจารชนก็ให้จับแขวนคอเสีย ส่วนคนอื่นๆ ให้ไล่ออกจากดินแดนตะวันตกให้หมด”
บารอฟก้มหน้าลง ดวงตาผุดประกายบางอย่าง หลังจากละล้าละลังอยู่สักครู่จึงเอ่ยขึ้น “น้อมรับพระบัญชาพ่ะย่ะค่ะ ฝ่าบาท”
“เจ้ายังมีอะไรจะรายงานอีกหรือไม่”
“ตอนนี้ยังไม่มีพ่ะย่ะค่ะ ฝ่าบาท” เขากระแอม “กระหม่อมจะไปจัดการเรื่องบ้านพักเดี๋ยวนี้”
“เรื่องนั้นยังไม่ต้องรีบหรอก งานจุกจิกเช่นนี้ค่อยทำทีหลังก็ได้” โรแลนด์ลืมตาแล้วลุกขึ้นยืน “ตามข้าไปถ่ายรูปให้สบายอารมณ์ก่อนดีกว่า”
“ถ่าย...รูปหรือพ่ะย่ะค่ะ” บารอฟงง
“ประเดี๋ยวเจ้าก็รู้เอง” เจ้าชายยิ้ม
เขาเรียกคาร์เตอร์ ขวานเหล็ก และโซโรยามาเจอกันที่บริเวณหน้าปราสาท ทุกคนเห็นแผ่นไม้กว้างยาวประมาณสี่ห้าเมตรวางอยู่ที่มุมสวนหลายแผ่น บนพื้นมีผ้าใบคลุมอยู่
“ตอนนี้เมืองชายแดนยังมีขนาดเล็กอยู่ แต่ต่อไปหากพวกเราบุกเบิกพื้นที่ทางใต้ และเชื่อมเมืองกับป้อมปราการลองซองได้แล้ว เมืองชายแดนก็จะมีขนาดใหญ่กว่าปัจจุบันหลายสิบเท่า หากเดินเท้าจากฝั่งตะวันออกไปฝั่งตะวันตกก็ต้องใช้เวลาเป็นวันๆ ดังนั้น พวกเราจึงต้องมีสิ่งที่ช่วยให้พวกเราเดินทางไปกลับแต่ละที่ได้อย่างรวดเร็ว การเลี้ยงม้ามีค่าใช้จ่ายค่อนข้างสูง แล้วอีกอย่าง ชาวเมืองคงไม่มีเวลามากพอมาศึกษาวิธีเลี้ยงม้าด้วย” โรแลนด์พูดพลางเปิดผ้าใบออก “ข้าตั้งใจจะเผยแพร่ยานพาหนะชนิดนี้ในเมืองชายแดน ของสิ่งนี้ใช้งานง่ายไม่ซับซ้อน มิหนำซ้ำยังราคาถูกกว่าม้ามากด้วย”
“มัน...คืออะไรหรือพ่ะย่ะค่ะ” คาร์เตอร์พุ่งความสนใจไปที่สิ่งประดิษฐ์แปลกใหม่ตรงหน้าทันที “ล้อสองล้อกับโครงเหล็กหนึ่งโครง รถเข็นหรือพ่ะย่ะค่ะ”
“ล้อสองล้อเรียงกันหน้าหลังเช่นนี้ ต่อให้เป็นรถเข็นก็ไม่น่าจะรักษาสมดุลได้” บารอฟส่ายหน้า “กระหม่อมดูไม่ออกว่าจะใช้มันแทนม้าได้อย่างไรพ่ะย่ะค่ะ”
มีเพียงขวานเหล็กเท่านั้นที่ยังสงบปากสงบคำ รอเจ้าชายอธิบายเงียบๆ
โรแลนด์หัวเราะ “ของสิ่งนี้เรียกว่าจักรยาน ข้าจะสาธิตให้พวกเจ้าดูเดี๋ยวนี้” เขาเหยียบเท้าทั้งสองบนบันไดจักรยาน ทำท่าเริ่มต้นปกติ จากนั้นจึงถีบเท้าข้างหนึ่งออกไป จักรยานก็เริ่มแล่นไปตามถนนหินภายในสวน
เมื่อมีอันนาผู้มีฝีมือด้านแปรรูปโลหะ และมีโซโรยาที่สามารถวาดผิวเคลือบได้ การทำจักรยานสักคันก็ไม่ใช่เรื่องยากอีกต่อไป หลักการและโครงสร้างของมันไม่ซับซ้อน ส่วนที่ต้องใช้ยางก็เปลี่ยนมาใช้ผิวเคลือบแทน...อย่างเช่นยางในก็ทำขึ้นโดยการวาดผิวเคลือบบนท่อกระดาษ นอกจากนี้ โรแลนด์ยังสร้างเครื่องเติมลมอย่างง่ายๆ เพื่อการนี้โดยเฉพาะด้วย ส่วนยางนอกกับเบรกทำจากผิวเคลือบเสมือนหนังวัวซึ่งมีความแข็งค่อนข้างสูง โครงรถทำจากท่อเหล็กกลวง สายเบรกใช้ลวดทองแดงเพื่อป้องกันการสึกกร่อน จุดที่ยุ่งยากเพียงจุดเดียวก็คือสายโซ่ เพราะต้องให้อันนาปั้นเหล็กเป็นข้อต่อโซ่ทีละข้อๆ แล้วค่อยนำมาต่อกันเป็นเส้นยาว ส่วนจักรยานโบราณที่นิยมติดบันไดไว้กับล้อนั้น เขาไม่คิดทำตั้งแต่แรกอยู่แล้ว
โรแลนด์ขี่จักรยานวนครบรอบก็หยุดรถ ก่อนจะกระโดดลงมาอย่างง่ายดาย พอเห็นสีหน้าตื่นตะลึงของพวกลูกน้องก็อดภูมิใจไม่ได้ นี่สิ ยานพาหนะที่คู่ควรกับคนที่ย้อนเวลามา จักรยานสะดวกกว่าม้าที่ต้องคอยฝึกคอยเลี้ยงมากนัก
“ข้าตั้งใจจะเปิดโรงงานผลิตจักรยานในเขตอุตสาหกรรมเพื่อผลิตของสิ่งนี้โดยเฉพาะ งานนี้นอกจากจะต้องประกาศรับสมัครคนงานแล้ว ยังต้องทำโฆษณาเพื่อกระจายข่าวให้ทุกคนรู้โดยเร็วที่สุดด้วย” โรแลนด์อธิบายง่ายๆ “นี่ก็คือเหตุผลที่ข้าเรียกตัวพวกเจ้ามาที่นี่ พวกเจ้าหัดขี่จักรยานให้เป็นก่อน จากนั้นค่อยให้โซโรยาวาดรูปพวกเจ้าตอนขี่จักรยานลงบนแผ่นไม้ ข้าต้องการให้ชาวเมืองทุกคนเห็นว่า แค่พวกเขาจ่ายเงินสองเหรียญทอง ก็จะได้ครอบครองยานพาหนะชนิดเดียวกับผู้ปกครอง ผู้บัญชาการกองทัพที่หนึ่ง หัวหน้าอัศวิน และผู้ดูแลสำนักงานเมืองแล้ว”
........................................


[Go To Next Chapter]( ./158.md)