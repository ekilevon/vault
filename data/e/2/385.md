##บทที่ 473 ก้าวที่สามของภารกิจสร้างเมือง
หลังจากที่ศึกษาและค้นคว้ามาเป็นเวลาสองสัปดาห์ ในที่สุด ผู้อำนวยการสำนักงานเมืองบารอฟก็ตอบรับคำสั่งของเจ้าชาย เปิดการประชุมเต็มคณะขึ้นเป็นครั้งแรกที่โถงรับแขกของปราสาทในช่วงปลายเดือนแรกของฤดูใบไม้ผลิ นอกจากหัวหน้ากองต่างๆ ที่เคยร่วมประชุมไปเมื่อครั้งก่อนแล้ว การประชุมครั้งนี้ยังมีขุนนางจากป้อมบางส่วนเข้าร่วมด้วย ผู้ประชุมทั้งหมดมีมากถึงหกสิบห้าคน
แท้จริงแล้ว ขั้นตอนการเรียนก็คือขั้นตอนการประเมินเช่นกัน บารอฟคุมสำนักงานเมืองมาแล้วหนึ่งปี จึงสามารถวิเคราะห์ได้อย่างง่ายดายว่าขุนนางประเภทไหนเหมาะจะทำงานอะไร และขุนนางประเภทไหนไม่ควรเสียเวลาด้วย...ดังนั้นแค่ด่านนี้ด่านเดียว ก็มีขุนนางถูกคัดออกไปเกือบครึ่งแล้ว
หากจะใช้คำพูดอย่างเจ้าชาย ก็ต้องบอกว่าเขาให้โอกาสขุนนางเล็กๆ พวกนี้ขึ้นรถด่วนแล้ว แต่ถ้าพวกเขายังพลาดขบวนรถอีกก็ช่วยไม่ได้ คนที่ตามยุคสมัยไม่ทันก็ต้องถูกยุคสมัยคัดทิ้งไป บารอฟเห็นด้วยกับคำพูดนี้อย่างยิ่ง ไม่ว่าเจ้าชายจะเป็นปีศาจหรือพระเจ้า ดินแดนใต้ปกครองของเขาก็แตกต่างจากดินแดนอื่นๆ ในอาณาจักรอย่างสิ้นเชิง...หากนี่คือยุคสมัยใหม่ เขาก็ยินดีเดินหน้าไปพร้อมกับเจ้าชาย
เนื้อหาหลักของการประชุมวันนี้คือการลงมติเรื่องกฎหมายที่จะใช้ในเมืองใหม่เป็นครั้งสุดท้าย พร้อมกันนั้นจะมีการแจ้งรายละเอียดกฎหมายให้ขุนนางป้อมรู้ล่วงหน้าด้วย บารอฟเตรียมการเรื่องนี้มานานแล้ว ในที่สุดก็ได้เวลาขึ้นเวทีแจกแจงเสียที
ตรงหน้าทุกคนมีหนังสือปกแข็งเล่มบางวางอยู่หนึ่งเล่ม บนปกมีตัวอักษรสีทองขนาดใหญ่เขียนว่า…‘กฎหมายพื้นฐานแห่งอาณาจักร’ นี่ก็คือกฎหมายหลักที่เจ้าชายเป็นคนร่างและเขาเป็นคนปรับแต่ง ดูแค่ชื่อก็รู้แล้วว่าเจ้าชายวางแผนไปไกลแค่ไหน และเขาก็เชื่อว่าอำนาจของเจ้าชายจะไม่ถูกจำกัดอยู่แค่ในดินแดนตะวันตกเท่านั้น
“เริ่มได้” โรแลนด์ที่นั่งอยู่หัวโต๊ะพยักหน้าส่งสัญญาณ
“พ่ะย่ะค่ะ” บารอฟกระแอม “ข้าคิดว่าเจ้าหน้าที่สำนักงานเมืองทุกคนคงรู้ข่าวการสร้างเมืองใหม่ในดินแดนตะวันตกแล้ว และสิ่งที่วางอยู่ตรงหน้าพวกเจ้านี้ ก็คือกฎหมายที่จะถูกนำไปใช้ในดินแดนใต้ปกครองของเจ้าชายหลังจากที่เมืองใหม่สร้างเสร็จ พวกเจ้าจะอ่านเองก็ได้ หรือจะฟังข้าบรรยายก็ได้ หากใครมีข้อสงสัยก็ถามได้ทุกเวลา เจ้าชายจะทรงตอบคำถามพวกเจ้าเอง”
เสียงพลิกหน้าหนังสือพรึ่บพรั่บดังกระหึ่มโถง เขาเปิดปกหนังสือหนาๆ ออก เผยให้เห็นข้อความแรกที่ถูกบันทึกลงในกระดาษหนังแกะอย่างดี
“เนื้อหาแรกที่พวกเจ้าเห็นเป็นเค้าโครงนโยบายหลัก ซึ่งกล่าวถึงโครงสร้างและขอบข่ายของดินแดนใหม่...”
‘ข้อที่หนึ่ง ดินแดนใดก็ตามที่อยู่ใต้การปกครองของโรแลนด์ วิมเบิลดัน อำนาจทั้งหมดย่อมตกเป็นของโรแลนด์ วิมเบิลดัน’
‘ข้อที่สอง สำนักงานเมืองเป็นหน่วยงานที่มีอำนาจสูงสุดในดินแดน และอยู่ภายใต้การนำของโรแลนด์ วิมเบิลดัน มีหน้าที่ดูแลกิจธุระทั้งหมดที่เกี่ยวกับการบริหารภายในดินแดน’
‘ข้อที่สาม ผู้ที่ย้ายมาอยู่ในดินแดนสามารถยกระดับฐานะขึ้นเป็นพลเมืองอย่างเป็นทางการได้หลายวิธี สำนักงานเมืองควรมีวิธียกระดับฐานะพลเมืองสามวิธีเป็นอย่างต่ำ’
‘ข้อที่สี่ ผู้ที่เป็นพลเมืองอย่างเป็นทางการแล้วจะไม่มีการแบ่งแยกว่าเป็นสามัญชน ชาวนา บ่าวรับใช้ หรือทาสอีกต่อไป และจะไม่มีการแบ่งเพศใดๆ ทั้งสิ้น พลเมืองทุกคนจะได้รับการคุ้มครองจากกฎหมายอย่างเท่าเทียมกัน มีหลักประกันและสวัสดิการในดินแดน รวมถึงหน้าที่เสียภาษี เกณฑ์ทหาร และป้องกันศัตรูด้วย’
‘ข้อที่ห้า ขุนนางก็ถือเป็นพลเมืองเช่นกัน ขุนนางจะไม่ได้รับสิทธิพิเศษใดๆ จากบรรดาศักดิ์ แต่ยังสามารถสืบทอดคำนำหน้าชื่อเพื่อเป็นเกียรติสืบต่อไปได้ตามกฎหมาย’
‘ข้อที่หก โรแลนด์ วิมเบิลดันเป็นผู้คุ้มครองความปลอดภัยและทรัพย์สินอันชอบธรรมของพลเมืองทุกคน ห้ามผู้ใดล่วงละเมิดโดยเด็ดขาด’
‘ข้อที่เจ็ด พลเมืองทุกคนมีสิทธิ์เข้ารับการศึกษา เลือกงาน และคู่สมรสอย่างอิสระ’
‘ข้อที่แปด ดินแดนแห่งนี้ส่งเสริมกิจการที่ถูกกฎหมายและการค้าขายอย่างอิสระ’
‘ข้อที่เก้า...’
บารอฟลูบหน้าหนังสือพลางอธิบายรายละเอียดทีละข้อ กฎหมายที่ร่างโดยขุนนางมักไม่พูดถึงประชาชนเท่าไรนัก ในสายตาของขุนนางใหญ่แล้ว แม้แต่สามัญชนที่อยู่ในเมืองก็เป็นได้แค่เหยื่อให้ขูดรีดหรือแรงงานให้เรียกใช้เท่านั้น กฎหมายที่มักกล่าวถึงประชาชนใต้ปกครองอย่างของเจ้าชายนี่แทบไม่เคยมีปรากฏมาก่อน ดูเหมือนเจ้าชายจะเชื่อจริงๆ ว่า มีแค่พลังของประชาชนเท่านั้นที่จะรับมือกับสงครามวันสิ้นโลกที่กำลังจะมาถึงได้
บารอฟไม่สนว่าเจ้าชายจะใช้พลังจากขุนนางหรือประชาชน เขาแค่หวังจะทำหน้าที่ที่ได้รับมอบหมายจากเจ้าชายให้ดีที่สุดเท่านั้น จะได้รวบอำนาจมาไว้ในมืออย่างมั่นคง สมัยที่อยู่เมืองหลวงนั้น เขาออกจากสมาคมโหราจารย์มาเป็นผู้ช่วยเจ้ากรมคลัง ก็เพราะหวังว่าอีกไม่นานจะได้ไต่เต้าไปสู่จุดสูงสุดในอาณาจักรเกรย์คาสเซิล ทว่าเขารอวันนั้นมานานถึงสิบกว่าปี จนกระทั่งหัวใจที่เร่าร้อนค่อยๆ แปรเปลี่ยนเป็นเฉยชา ที่เขายอมตามเจ้าชายลำดับที่สี่มาอยู่เมืองชายแดนตามคำขอของพระราชาวิลเบิลดันที่สามนั้น ไม่ใช่เพราะคำสัญญาที่เลื่อนลอยเพียงอย่างเดียว ทว่าเพราะอารมณ์ประชดชีวิตด้วย แต่ไม่คิดเลยว่าเวลานี้ ความฝันของเขาจะกลับกลายเป็นจริงด้วยหนทางอื่น
บารอฟไม่เคยเห็นปีศาจที่แท้จริง แต่เขารู้ดีว่าอัศวินเกราะเหล็กพวกนั้นแข็งแกร่งเพียงใด หากเจ้าชายสามารถถล่มพวกเขาได้อย่างง่ายดาย ก็ย่อมสามารถกำจัดแรงต้านทั้งหลายในอาณาจักรได้เช่นกัน ไม่ช้าก็เร็ว เจ้าชายก็จะได้ขึ้นครองราชย์และปกครองอาณาจักรทั้งหมด และเขาก็จะได้เป็นผู้ช่วยพระราชาที่มีอำนาจล้นมือ หากถึงตอนนั้นเจ้ากรมคลังยังมีชีวิตอยู่ล่ะก็ ไม่รู้ว่าจะมองหน้าเขาด้วยสีหน้าเช่นไร
…
เนื่องจากเนื้อหาส่วนใหญ่ในนโยบายหลักได้ถูกเผยแพร่สู่ชาวเมืองด้วยภาษาง่ายๆ ไปแล้ว ดังนั้น หัวหน้ากองทั้งหลายจึงไม่รู้สึกแปลกใจอะไร เพียงแต่ตอนที่พูดถึงกฎหมายห้ามค้ามนุษย์และการเลิกทาสนั้น เขาได้ยินเสียงวิพากษ์วิจารณ์เบาๆ ดังขึ้นจากหมู่ขุนนางที่นั่งฟังอยู่ ในขณะที่กฎหมายข้ออื่นๆ ไม่มีใครซักถามอะไรสักคำ
ส่วนเรื่องการปฏิรูประบบขุนนางนั้น ขุนนางระดับล่างพวกนี้ไม่เคยสัมผัสความสุขจากการถือครองที่ดินมาแต่ไหนแต่ไรอยู่แล้ว ที่ดินของพวกเขาส่วนใหญ่ตั้งอยู่ในพื้นที่ห่างไกล พวกเขาจึงไม่ค่อยรู้สึกอะไรหากต้องเสียอำนาจศักดินาไป และหลังจากที่ได้เรียนงานมาเป็นเวลาเกือบสองสัปดาห์แล้ว พวกเขาส่วนใหญ่ก็ตัดสินใจขายที่ดินให้สำนักงานเมือง เพื่อนำเงินก้อนที่ได้ไปเปิดกิจการใหม่อย่างโรงงานแปรรูปเครื่องจักร หรือโรงงานอุตสาหกรรมเคมีในป้อมปราการลองซองแทน
บารอฟอธิบายข้อกฎหมายทีละข้อตั้งแต่เช้าจนบ่าย อาหารเที่ยงก็ได้บ่าวรับใช้ยกมาให้ที่โต๊ะ ทุกคนกินไปพลางอ่านไปพลาง แก้วน้ำของเขาถูกเปลี่ยนไปหลายครั้ง ทว่าแม้จะรู้สึกคอแห้งเพียงใด เขาก็ยังสุขใจอย่างไม่อาจหาใดเปรียบ
ในที่สุด การประชุมก็ดำเนินมาถึงหัวข้อสุดท้าย ซึ่งเป็นหัวข้อเดียวใน ‘กฎหมายพื้นฐานแห่งอาณาจักร’ ที่ต้องการการลงมติจากทุกคน นั่นก็คือการกำหนดสัญลักษณ์ธงและชื่อของเมืองใหม่
เสียงปรึกษาหารือของทุกคนดังขึ้นในพริบตา
ดังนั้น บารอฟจึงให้ทุกคนเสนอชื่อและลวดลายในใจมาคนละหนึ่งแบบ จากนั้นจึงนำมาวางบนโต๊ะเพื่อให้ผู้ร่วมประชุมเปรียบเทียบและตัดสินตัวเลือกสุดท้าย
จากการลงคะแนนและคัดเลือกอยู่หลายครั้ง ในที่สุด เมืองใหม่ก็มีธงและชื่อเป็นของตัวเอง
อย่างแรกถูกออกแบบโดยอิงจากสัญลักษณ์ของราชวงศ์เกรย์คาสเซิล ลายพื้นหลังยังคงเป็นรูปหอคอยและทวนเหมือนเดิม เหนือหอคอยมีดาวห้าแฉกเพิ่มขึ้นมาหนึ่งดวง ใต้หอคอยเป็นดาวเล็กๆ สามดวง ดาวดวงใหญ่เป็นสัญลักษณ์ของผู้ปกครองโรแลนด์ วิมเบิลดัน ส่วนดาวดวงน้อยเป็นสัญลักษณ์ของสำนักงานเมือง กองทัพ และสโมสรแม่มด
ส่วนอย่างหลังนั้นที่ประชุมลงมติให้ชื่อว่า ‘เมืองเนเวอร์วินเตอร์’
………………………………….
จบภาค 2 ติดตาม Release That Witch ปล่อยแม่มดคนนั้นซะ ภาค 3
ได้ในวันที่ 8 กันยายน 2562 พร้อมเพิ่มวันอัพเป็นทุกวันวันละ 1 ตอนค่ะ :)

