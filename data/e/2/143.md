##บทที่ 231 ลอบสังหาร (2)
เฟซเลสรู้สึกเย็นยะเยือกไปทั้งร่าง เป็น...เป็นไปได้อย่างไรกัน
เธอกลืนน้ำลายก่อนจะลดเสียงถามอีกฝ่าย “เจ้าล้อเล่นอะไรน่ะ ข้าก็คือเฟิร์ตอย่างไรเล่า”
อีกฝ่ายคงไม่บังเอิญรู้จักทหารคนนี้หรอกกระมัง ในค่ายมีทหารตั้งมากมาย เธอจะจำชื่อทุกคนได้หมดเชียวหรือ
ทว่าอีกฝ่ายกลับหัวเราะเสียงเย็น “อย่างนั้นหรือ ข้าไม่ยักรู้มาก่อนว่าร่างกายผู้ชายก็เก็บพลังวิเศษได้เหมือนกัน หากเจ้าไม่ใช่แม่มดที่แอบเข้ามาในค่ายเพราะมีจุดประสงค์บางประการ เจ้าก็ต้องเป็นพ่อมดที่หาตัวได้ยากยิ่ง แต่ไม่ว่าจะเป็นคำตอบไหน เจ้าก็ไม่มีทางเป็น ‘เฟิร์ต’ อย่างที่พูดแน่นอน เพราะกองทัพที่หนึ่งไม่มีตัวประหลาดเช่นเจ้า”
คนคนนี้...มองเห็นพลังวิเศษอย่างนั้นหรือ อัฟราใจตกไปถึงตาตุ่ม เธอรู้แล้วว่าทำไมตัวเองถึงถูกจับได้ แม่มดในค่ายนี้ไม่ได้มีแค่สี่คน และผู้หญิงที่อยู่ข้างหลังเธอนี้ก็เป็นแม่มดเหมือนกัน มิหนำซ้ำยังมีพลังประเภทตาวิเศษด้วย คัมภีร์เวทศักดิ์สิทธิ์ของศาสนจักรกล่าวถึงพลังชนิดนี้ว่า...มันเป็นพลังย่อยชนิดหนึ่งจากจำนวนหลายร้อยชนิด และไม่ส่งผลกระทบใดๆ ต่อพลังหลักทั้งนั้น
อัฟราไม่เห็นว่ามีใครเข้าใกล้เธอแม้แต่คนเดียว เช่นนั้น...พลังหลักของอีกฝ่ายคงเป็นพลังล่องหนกระมัง
“คุกเข่าลง เก็บมือทั้งสองไว้ด้านหลัง แล้วข้าจะไว้ชีวิตเจ้า” เธอตวาด “ทำตามที่ข้าสั่ง!”
พวกทหารกำลังสู้กับศัตรูอยู่รอบนอก จึงไม่มีใครเห็นเหตุการณ์ที่เกิดขึ้นในพื้นที่กลางค่าย แต่แม่มดทั้งสี่ที่อยู่รอบกองไฟสังเกตเห็นความผิดปกติทางนี้แล้ว จึงหันมามองกันทุกคน “มีอะไรหรือไนติงเกล เกิดอะไรขึ้น”
นี่คือโอกาสสุดท้ายแล้ว อัฟราตระหนักได้ในทันที งานถนัดของเธอคือการลอบสังหาร ไม่ใช่การปะทะกับศัตรูซึ่งๆ หน้า โดยเฉพาะอย่างยิ่งเมื่อต้องเผชิญหน้ากับศัตรูที่มีพลังพิสดารโดยปราศจากหินอาญาสิทธิ์อย่างในเวลานี้ หากแม่มดที่บินได้หนีรอดไปได้จริงๆ เธอยังพอทำใจได้ แต่แม่มดที่รักษาโรคระบาดได้จะต้องตายอยู่ที่นี่สถานเดียว มิฉะนั้นเธอจะเป็นอุปสรรคต่อแผนการของศาสนจักรอย่างใหญ่หลวง
แต่แน่นอนว่ายังมีความเป็นไปได้อีกทาง นั่นก็คือหลังจากสังหารอีกฝ่ายแล้ว เธอเองก็หนีไม่รอดเช่นกัน พอคิดถึงตรงนี้ ใจเธอก็เริ่มปั่นป่วนขึ้นมา ทว่าเพียงไม่กี่อึดใจ เธอก็สงบอารมณ์ลงได้อย่างรวดเร็ว...เพื่อที่จะยึดรวมอาณาจักรทั้งสี่แล้ว ศาสนจักรเสียสละนักรบที่เก่งกาจไปมากมายระหว่างการต่อสู้กับปีศาจนรก หากเธอจะสละชีวิตตัวเองเพิ่มอีกคน ก็คงเป็นเรื่องน่าภูมิใจไม่น้อย
เธอเชื่อว่าเฮเธอร์จะจดจำเธอไปตลอดกาล เช่นเดียวกับคัมภีร์ศักดิ์สิทธิ์ที่จะบันทึกชื่อเธอไว้ตลอดไป
“พวกเจ้าอย่าเพิ่งเข้ามา” แม่มดด้านหลังที่ถูกเรียกว่าไนติงเกลตะโกนขึ้น “ตรงนี้มี...”
อัฟราลุกขึ้นสู้ในพริบตานั้นเอง เธอหันหลังยกศอกกระแทกใส่แขนของอีกฝ่าย ขณะเดียวกันก็ก้มศีรษะหลบอาวุธที่แทงมา...โดยปกติแล้ว คนเราไม่สามารถรวบรวมสมาธิได้เวลาพูด นั่นจึงเป็นที่มาของสำนวนที่ว่ากลั้นหายใจรวบรวมสมาธิ นี่คือสิ่งที่ครูฝึกย้ำเตือนเธอมาตลอด หากต้องการหลบหนีหรือโจมตีศัตรูในขณะที่ศัตรูไม่ทันตั้งตัว ก็ให้ทำตอนที่ศัตรูกำลังพูดจะดีที่สุด
กลไลที่ซ่อนอยู่ใต้แขนเสื้อเธอทำงานทันที ผงสีขาวพลันพุ่งไปด้านหลัง...ผงที่ได้จากการเล่นแร่แปรธาตุชนิดนี้เมื่อเจอน้ำจะปล่อยไอร้อนออกมาจำนวนมาก ถ้าเข้าตาหรือเข้าปากก็จะทำให้สูญเสียพลังการต่อสู้ในพริบตา ต่อให้ไม่ได้หายใจเอาผงเข้าไป ก็ยังต้องเสียเวลาตั้งสติอีกครู่ใหญ่
จากนั้นอัฟราก็กระโจนใส่แม่มดสี่คนที่อยู่ข้างกองไฟ เด็กสาวผมทองโผบินขึ้นฟ้าอย่างรวดเร็ว ส่วนแม่มดที่ดูมีอายุที่สุดในนั้นกระโดดมาขวางหน้าแม่มดอีกสองคนอย่างไม่คิดชีวิต อัฟราชักดาบสั้นปลายแหลมออกมา แทงไปยังคนที่ดูเหมือนเป็นหัวหน้ากลุ่มคนนั้นอย่างรวดเร็ว...ไม่ว่าอย่างไร แม่มดอีกสามคนที่หนีไปไหนไม่ได้ก็ต้องตายด้วยน้ำมือเธอ จะตายก่อนตายหลังก็ค่าเท่ากันทั้งนั้น
พริบตาเดียวกับที่ดาบสั้นของเธอแทงเข้าร่างฝ่ายตรงข้ามนั้น เธอก็เห็นภาพอันน่าเหลือเชื่อปรากฏขึ้นตรงหน้า
เงาสีขาวพลันผุดขึ้นตรงหน้าเธอ ดวงตาที่อยู่ใต้หมวกคลุมศีรษะฉายประกายเดือดดาลอย่างเห็นได้ชัด เมื่อครู่นี้ ที่ตรงนี้ยังว่างเปล่าอยู่แท้ๆ
หรือนั่นคือ...ไนติงเกลที่อยู่ด้านหลังเธอ
ทั้งๆ ที่เธอสาดผงสีขาวใส่ในระยะประชิดแท้ๆ แต่เหตุใดอีกฝ่ายถึงไม่เป็นอะไรเลยเล่า เฟซเลสแทบไม่เชื่อสายตาตัวเอง เธอเห็นอีกฝ่ายยกแขนสองข้างขึ้นต่อหน้าเธอ อาวุธสีเงินวาววับพ่นประกายไฟออกมาวาบหนึ่ง เธอรู้สึกราวกับถูกพลังอะไรบางอย่างพุ่งกระแทกอย่างแรงจนร่างกายเสียสมดุล หงายล้มไปด้านหลัง ไม่ได้การแล้ว ยังเหลือ...อีกสองคนที่ยังไม่ได้จัดการ อัฟราพยายามจะลุกขึ้นมาชักดาบแทงแม่มดคนต่อไป แต่กลับพบว่าตัวเองไม่มีแม้แต่แรงจะขยับมือ สติของเธอเลือนรางลงอย่างรวดเร็ว
เสียดายนัก...ความคิดสุดท้ายผุดขึ้นในใจเธอ
...
ไนติงเกลยิงปืนเสร็จแล้วยังยืนอยู่กับที่ มองดูทหารที่ถูกยิงกลางอกล้มลงกับพื้น ร่างของเขาเริ่มบิดเบี้ยวและหดเล็กลง ก่อนจะเปลี่ยนเป็นร่างของหญิงสาวแปลกหน้าอย่างช้าๆ
...นี่เป็นครั้งแรกที่เธอฆ่าแม่มด
ไนติงเกลยืนนิ่งอยู่อย่างนั้นจนกระทั่งได้ยินเสียงลิลลี่ตะโกนอย่างร้อนรน จึงหันกลับไปมอง
เธอสะกดอารมณ์อันพลุ่งพล่านแล้วรีบเก็บปืน วิ่งไปหาเวนดี้อย่างรวดเร็ว
“ท่านเจ็บตรงไหนหรือไม่”
“ไม่เลย ข้าไม่เจ็บเลยแม้แต่น้อย” เวนดี้โบกมือบอกให้ทุกคนไม่ต้องเป็นห่วง “ไม่น่าจะแทงเข้าหรอก”
“เสื้อนิรภัยคงช่วยไว้น่ะ”
“ข้าก็คิดเช่นนั้นเหมือนกัน” เธอปลดกระดุมที่หน้าอกออก ทุกคนเห็นดาบสั้นที่ปักอยู่อีกด้านของเสื้ออย่างชัดเจน เมื่อเสื้อตัวนอกถูกเปิดออก ดาบสั้นก็ร่วงลงบนพื้น ปลายดาบไม่มีรอยเลือดแม้แต่หยดเดียว ผ้าชั้นนอกของเสื้อนิรภัยมีรูเล็กๆ เพิ่มมาหนึ่งรู ในขณะที่ผ้าเนื้อนิ่มชั้นในยังสมบูรณ์ดีทุกประการ
“ท่าน...ท่านทำข้าตกใจแทบแย่” ลิลลี่ถอนหายใจยาว แข้งขาอ่อนปวกเปียกจนทรุดลงกับพื้น “อย่าเอาตัวมารับดาบแทนข้า! ข้าไม่ต้องการให้ท่านทำเช่นนี้เพื่อข้า...ข้า ข้า ข้า...”
“ตกลง” เวนดี้ลูบศีรษะเธอ “แต่ข้าก็ยังปลอดภัยดีไม่ใช่หรือ”
ลิลลี่ซบหน้ากับอกอีกฝ่ายพลางส่งเสียงงึมงำอู้อี้ออกมา
“ข้าเองก็ตกใจจนเผลอพุ่งตัวไปบังทุกคนไว้ กลับลืมใช้พลังตัวเองไปเสียอย่างนั้น” เวนดี้ส่ายหน้า “หากข้าเรียกพายุมาล่ะก็ นางไม่มีทางแทงถูกข้าแน่”
“ท่านไม่ค่อยได้สู้กับใคร หากจะตอบโต้ช้าไปบ้างก็เป็นเรื่องธรรมดา” ไนติงเกลปลอบ
ก่อนจะเดินทางมาที่นี่ เจ้าชายแจกเสื้อที่สั่งทำพิเศษให้แม่มดคนละตัว ทั้งยังบอกให้พวกเธอสวมมันไว้ตลอดเวลาด้วย เสื้อชนิดนี้สวมใส่ง่าย แต่ตัวหนาไปเล็กหน่อย ดูเหมือนข้างในจะมีหลายชั้นด้วย...เจ้าชายบอกว่าผ้าแต่ละชั้นเคลือบผิวเคลือบลายท้องฟ้าของโซโรยาไว้ จึงมีความเหนียวนุ่มสูง ต่อให้อาวุธมีคมก็แทงทะลุได้ยาก สามารถต้านทานคมดาบและคมธนูได้ดี หากไม่ได้ของสิ่งนี้บังร่างไว้ เวนดี้คงสิ้นใจก่อนที่นาน่าจะมารักษา
ไลต์นิ่งบินลงมาดูแม่มดที่ถูกยิงตาย “เหตุใดนางจึงทำร้ายพวกเรา พวกเราเป็น...พวกเดียวกันไม่ใช่หรือ”
ไนติงเกลที่ยืนเงียบๆ จ้องมองหญิงสาวซึ่งหมดลมหายใจไปแล้วอยู่ครู่ใหญ่...อีกฝ่ายปิดเปลือกตาสนิท ผมยาวสีน้ำเงินแผ่สยายอยู่บนพื้น สีหน้านิ่งสงบ ราวกับไม่รู้สึกเจ็บปวดอะไรมากนัก ทว่าไนติงเกลไม่อาจลืมภาพที่เห็นได้จริงๆ ตอนที่อีกฝ่ายกระโจนเข้าใส่เวนดี้นั้น ในตาเธอไม่มีแววลังเลแม้แต่น้อย ในนั้นเต็มไปด้วยความเด็ดเดี่ยวและความมั่นใจ ราวกับว่าเธอไม่ได้กำลังฆ่าคน ทว่ากำลังทำตามอุดมการณ์อันยิ่งใหญ่ที่สุดในชีวิต บางทีเธออาจคิดว่าสิ่งที่เธอทำนั้นถูกต้องที่สุดแล้วก็ได้
“ไม่ใช่หรอก” ไนติงเกลถอนใจเบาๆ “นางไม่ใช่พวกเดียวกับพวกเรา...นางเป็นแค่ผู้หญิงน่าสงสารคนหนึ่งเท่านั้น”
........................................




[Go To Next Chapter]( ./144.md)