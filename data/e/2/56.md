##บทที่ 144 ความรู้สึกที่แท้จริง
ณ สวนหลังห้องเผาซีเมนต์ เหมืองเนินเขาทิศเหนือ


ไนติงเกลหยิบแก้วไวน์ใสแจ๋วบนโต๊ะมาชูเหนือศีรษะ เนื้อแก้วโปร่งใสเปล่งประกายแวววาวอยู่ใต้แสงอาทิตย์ ไม่มีตำหนิเลยสักนิด


เธอรู้ว่าแก้วพวกนี้เรียกว่าแก้วคริสตัล สำนักเล่นแร่แปรธาตุหลวงพยายามปิดบังส่วนประกอบและกระบวนการผลิตเป็นความลับมาตลอด แค่แก้วไวน์ที่เธอถืออยู่นี้ก็น่าจะมีมูลค่าหนึ่งเหรียญทองแล้ว ภาชนะคริสตัลและเครื่องใช้บนโต๊ะอาหารที่ทำจากเงินมักถูกพวกพ่อค้าและขุนนางใช้เป็นเครื่องแสดงฐานะมาตลอด


ทว่าตอนนี้ ภาชนะคริสตัลจากวังหลวงพวกนี้กำลังจะถูกหลอม


“ฝ่าบาท ฝ่าบาทไม่ได้ทรงเผาแก้ว แต่ทรงเผาเงินต่างหาก” ไนติงเกลถอนใจ


“ก็ข้าไม่มีเวลาศึกษานี่ว่าทำอย่างไรจึงจะเผาทรายให้กลายเป็นแก้วใสไม่มีสีได้ เลยต้องใช้วิธีนี้แก้ขัดไปก่อน” โรแลนด์โยนกาคริสตัลใบสวยใส่ไฟสีดำของอันนา...ไนติงเกลจำได้ว่าเจ้าชายเคยใช้มันเทเบียร์ใส่แก้วพวกเธอในงานเลี้ยงช่วงเดือนแห่งปีศาจและงานจิบน้ำชายามบ่ายที่สวนดอกไม้หลังปราสาท ดังนั้นจึงอดเสียดายไม่ได้


กาคริสตัลละลายกลายเป็นของเหลวเหนียวๆ อย่างรวดเร็วภายใต้อุณหภูมิที่แน่นอน


“เผาทราย...เป็นแก้วหรือเพคะ” อันนาถาม “ทรายกับแก้วเป็นสสารประเภทเดียวกันหรือเพคะ”


“อืม องค์ประกอบหลักๆ ก็เหมือนกันอยู่ แต่ว่าทรายมีสารเจือปนเยอะ เลยมักเผาได้แก้วสีน้ำตาลหรือเขียว ซึ่งไม่ตรงกับวัตถุประสงค์ของข้า”


“แก้วก็คือทรายที่บริสุทธิ์หรือเพคะ”


โรแลนด์หัวเราะ “จะคิดอย่างนั้นก็ได้ ไว้ข้าจะเขียนเนื้อหาพวกนี้ใส่หนังสือด้วย เจ้าอ่านแล้วจะได้เข้าใจว่าเจ้าก้อนกลมจิ๋วพวกนั้นประกอบกันเป็นสสารได้อย่างไร”


แต่ถึงอย่างไรหม่อมฉันก็ไม่เข้าใจอยู่ดี...ไนติงเกลเบะปาก แล้วอีกอย่าง แก้วที่มีสีก็ยังใช้เป็นภาชนะได้ไม่ใช่หรือ ฝ่าบาทไม่ได้จะทรงนำมันมาใช้เป็นแก้วดื่มน้ำเสียหน่อย ไม่เห็นต้องเอาแก้วคริสตัลใสแจ๋วมาเผาเลย เธอเดินไปหยุดอยู่ข้างๆ อันนา มองดูภาชนะคริสตัลที่ถูกเผาอีกครั้ง


ถึงพวกมันจะยังคงใสสะอาดเหมือนเดิม แต่รูปทรงนั้นต่างจากแก้วคริสตัลก่อนหน้านี้อย่างสิ้นเชิง


บางชิ้นก็หน้าตาเหมือนท่อ ส่วนก้นกลมมน แคบๆ ยาวๆ บางชิ้นก็หน้าตาเหมือนขวด ก้นใหญ่เหมือนกาน้ำ แต่ปากขวดแคบเท่าหัวแม่มือ


แต่ที่ประหลาดกว่านั้นเห็นจะเป็นหลอดแก้วที่ถูกดัดจนโค้งเป็นรูปเกือกม้า ปลายเปิดทั้งสองด้าน ใช้บรรจุอะไรไม่ได้สักอย่าง


“ฝ่าบาทจะทรงใช้ภาชนะคริสตัลพวกนี้ทำอะไรหรือเพคะ” ไนติงเกลอดถามไม่ได้


“คนที่จะใช้พวกมันไม่ใช่ข้าหรอก แต่เป็นนักเล่นแร่แปรธาตุของเมืองชายแดนต่างหาก” โรแลนด์ใช้แท่งแก้วกวนของเหลวในไฟสีดำ “พวกเขาจะใช้ภาชนะพวกนี้แยกกรดด่าง เพื่อเตรียมเคมีภัณฑ์ที่จำเป็นสำหรับการผลิตอาวุธชนิดใหม่”


กรด ด่าง เคมีภัณฑ์ ไนติงเกลกะพริบตา เธอพบว่าตัวเองไม่เข้าใจสิ่งที่เจ้าชายพูดเลย ความรู้สึกนี้ทำให้เธออึดอัดเหลือทน แต่ถ้าถามออกไปเดี๋ยวก็จะดูโง่อีก เธอไม่อยากให้อันนาเห็นเธอในมุมนี้ ดังนั้นจึงพุ่งความสนใจไปยังคำศัพท์คำเดียวที่เธอฟังรู้เรื่อง


“แต่เมืองชายแดนไม่มีนักเล่นแร่แปรธาตุนี่เพคะ ขนาดป้อมปราการลองซองยังไม่มีสำนักเล่นแร่แปรธาตุสักแห่งเลย หากทรงต้องการนักเล่นแร่แปรธาตุจริงๆ ก็ต้องเสด็จไปที่เมืองเรดวอเตอร์ แต่เท่าที่หม่อมฉันรู้มา ค่าตัวของพวกเขาสูงกว่าพวกขุนนางใหญ่ๆ อีกนะเพคะ พวกเขาคงไม่ยอมมาที่นี่เพียงเพราะเงินแน่”


“เจ้ารู้เยอะเหมือนกันนี่” โรแลนด์ยิ้ม “เป็นอย่างที่เจ้าว่าจริงๆ ข้าส่งคนไปที่เมืองเรดวอเตอร์แล้วล่ะ อีกสักสองสัปดาห์คงรู้ข่าว แต่ว่าสิ่งที่ข้าใช้ดึงดูดพวกเขาไม่ใช่เงินหรอก ทว่าเป็นความลับในศาสตร์เล่นแร่แปรธาตุน่ะ ส่วนเรื่องที่ว่าพวกเขาจะยอมมาหรือไม่นั้น ข้าเองก็ไม่แน่ใจเหมือนกัน ก็คงต้องลองดูล่ะ”


คำชมประโยคแรกของเจ้าชายไล่ความรู้สึกอึดอัดใจของไนติงเกลออกไปจนหมด เธอเดินกลับไปที่โต๊ะกลางสวน แล้วหยิบของว่างบนโต๊ะมายัดใส่ปากอย่างสบายใจ


นับตั้งแต่โรแลนด์ย้ายห้องทดลองที่สวนหลังปราสาทมาอยู่ใกล้ๆ ห้องเผาที่เนินเขาทิศเหนือเป็นต้นมา สถานที่จิบชายามบ่ายก็ถูกย้ายตามมาด้วย


บนโต๊ะกลมเต็มไปด้วยของว่างสูตรชาววังที่เจ้าชายสั่งให้พ่อครัวทำขึ้นเป็นพิเศษ


อย่างเช่นของว่างที่เรียกว่าซาลาเปาพวกนี้ ผิวของมันทำจากแป้งสาลี แต่ไม่รู้ว่าพวกเขาทำอย่างไร เนื้อแป้งถึงได้ออกมาเหนียวนุ่มขนาดนี้ ส่วนข้างในเป็นไส้เนื้อสับละเอียดชุ่มน้ำ...ซึ่งต่างจากเนื้อเค็มที่ทั้งแข็งและฝืดคอทั่วไปอย่างสิ้นเชิง เวลากัดลงไป ไส้เนื้อกับน้ำแทบจะละลายเป็นเนื้อเดียวกัน


ไนติงเกลดูดนิ้ว เอนตัวพิงเก้าอี้ เริ่มง่วงขึ้นมาเสียแล้ว


ดูเหมือนระยะนี้เธอจะขี้เกียจขึ้นทุกวันๆ


พระอาทิตย์ยามบ่ายสาดแสงมากระทบผิวเธอ อบอุ่นอ่อนโยนราวกับสายน้ำ ลมฤดูใบไม้ผลิที่พัดใบไม้ดังซ่าๆ ปลอบประโลมใจเธอให้สงบเยือกเย็น เธอถอดรองเท้าแล้วยกขาขึ้นนอนตะแคง


จากมุมนี้ เธอมองเห็นประตูห้องผลิตดินปืนได้อย่างชัดเจน ที่ประตูยังคงมีม่านแขวนอยู่ ตอนนั้นเจ้าชายคงแขวนไว้กันเธอเข้าไปข้างใน ไนติงเกลนึกแล้วก็ขำ จะรั้วรอบสวนก็ดี หรือกำแพงรอบนอกห้องผลิตดินปืนก็ดี เธอก็เดินทะลุได้อย่างง่ายดายราวกับเดินบนพื้นราบทั้งนั้น เธอยังเคยเข้าไปฟังเจ้าชายอธิบายขั้นตอนการผลิตดินปืนในห้องลับนั่นเลย เพียงแต่เธอไม่ได้ขโมยดินปืนออกมาก็เท่านั้น


แต่เจ้าชายกลับคิดว่าตัวเองเก็บความลับเรื่องนี้ได้อย่างมิดชิด ไม่ได้รู้เลยว่าตัวเองพลาดท่าเสียแล้ว


ไนติงเกลหันไปมองอันนา


เธอกำลังถือขวดก้นแบนที่เผาเสร็จแล้ว พลางพูดอะไรบางอย่างกับเจ้าชาย สีหน้าจริงจังและตั้งอกตั้งใจมาก


ไนติงเกลรู้สึกนับถือหญิงสาวสามัญชนผู้มีสติปัญญาล้ำเลิศคนนี้มาก


อันนาช่วยให้พวกพี่น้องในสมาคมหลุดพ้นจากชีวิตระหกระเหิน และความทรมานจากการถูกพลังวิเศษตีกลับ...หากไม่ใช่เพราะเธอเปลี่ยนทัศนคติที่เจ้าชายมีต่อแม่มดแล้วล่ะก็ ชะตาชีวิตของทุกคนก็คงไม่พลิกผันไปขนาดนี้


หากเจ้าชายจะแต่งงานกับแม่มดสักคน อันนาก็น่าจะเป็นตัวเลือกที่เหมาะสมที่สุด


แม้ในใจไนติงเกลยังคงมีความหวังอยู่บ้าง ทว่าเธอก็เลือกที่จะฝังมันไว้ลึกสุดใจ แค่ได้ใช้เวลาส่วนใหญ่อยู่ข้างๆ เจ้าชาย เธอก็พอใจมากแล้ว


เธอหลับตาลง ภาพภาพหนึ่งผุดขึ้นมาในหัวอย่างไม่อาจควบคุม


โรแลนด์จัดพิธีราชาภิเษกขึ้นที่วังหลวง เขาสวมมงกุฎทองบนศีรษะ มือถือคทาอัญมณี เขาเดินไปหยุดที่ระเบียงหน้าปราสาท มองดูประชาชนที่ถวายบังคมและส่งเสียงโห่ร้องให้เขา


หญิงสาวในชุดกระโปรงยาวสีขาวที่ยืนจับมือเคียงข้างเขาก็คืออันนา เธอสวมมงกุฎทองวาววับแบบเดียวกับเขา ใบหน้าถูกซ่อนอยู่ใต้ผ้าคลุมหน้าโปร่งบาง กำลังโบกมือส่งยิ้มทักทายประชาชน


ไลต์นิ่งที่บินวนอยู่บนฟ้าโปรยกลีบกุหลาบแดงลงมา เสียงระฆังสูงๆ ต่ำๆ ลอยมาจากหอระฆังที่อยู่ไกลออกไป


เธอยืนอยู่กับพี่น้องคนอื่นๆ กำลังปรบมือแสดงความยินดี


ความง่วงอย่างรุนแรงแผ่ซ่านไปทั่วร่างกาย สติเธอเริ่มเลือนรางลงทุกที


โรแลนด์หันมาเปิดผ้าคลุมหน้าหญิงสาวข้างกาย แล้วก้มลงประทับจุมพิตที่ริมฝีปากเธอ


ฉากสุดท้ายพร่ามัวมาก ผ้าคลุมหน้าถูกโยนทิ้งลงพื้น ไนติงเกลเห็นหญิงสาวที่หลับตาพริ้มคนนั้น...เป็นตัวเอง


เธอยกมุมปากขึ้น ดำดิ่งสู่โลกแห่งความฝัน


........................................


[Go To Next Chapter]( ./57.md)