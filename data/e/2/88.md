##บทที่ 176 คำตอบในใจ
บอลลูนลอยค้างอยู่กลางอากาศประมาณหนึ่งชั่วโมง ก่อนจะค่อยๆ ลอยลงมาในสวนของปราสาท


ทันทีที่ตะกร้าบอลลูนแตะพื้น เหล่าแม่มดที่กำลังอยากรู้อยากเห็นก็กรูกันเข้ามา...ตอนแรกที่นี่มีไนติงเกลอยู่คนเดียว แต่ตอนนี้สมาชิกในสโมสรแม่มดแทบทุกคนกลับอยู่กันพร้อมหน้า บุ๊กที่เพิ่งกลับมาจากสำนักงานเมืองแทบจะวิ่งมาด้วยซ้ำ พอซักถามต้นสายปลายเหตุแล้วก็มองท้องฟ้าอย่างไม่สบายใจ กลัวว่าวัตถุกลมๆ ขนาดใหญ่ก้อนนี้จะร่วงลงมา


เจ้าชายเพิ่งจะปีนออกมาจากบอลลูน บุ๊กกับเวนดี้ก็เข้าไปตำหนิเขาพร้อมกับเตือนเขาว่าไม่ควรเสี่ยงอันตรายแบบนั้น เจ้าชายแก้ตัวไปสองสามประโยค ก็พูดเรื่องของเล่นชิ้นใหม่เพื่อเบนความสนใจอีกฝ่ายอย่างชาญฉลาด ไนติงเกลเห็นเข้าก็นึกขำ แล้วทำท่าจะปรี่ไปร่วมวงด้วย ทว่าทันใดนั้นก็กลับชะงักนิ่งอยู่กับที่


เธอเห็นเจ้าชายประคองอันนาออกมาจากตะกร้า ดวงตาของอันนาเต็มไปด้วยรอยยิ้ม พวงแก้มแดงระเรื่อ ผมหน้าม้าสีบลอนด์ถูกเหน็บไว้ข้างหนึ่งอย่างเรียบร้อย ตัวหนีบผมเล็กๆ สะท้อนประกายสีเงินวาว


ไนติงเกลนึกได้ว่าเมื่อไม่กี่วันก่อน ตอนที่เจ้าชายสอนช่างเหล็กใช้เครื่องจักรนั้น เขาใช้เครื่องจักรกัดก้อนเงินไปด้วย


ตัวหนีบผมนั่นเจ้าชายทำขึ้นเองหรือ


แม่มดคนอื่นๆ ต่างแย่งกันนั่งบอลลูน ไม่นานนัก ถุงบอลลูนก็พองขึ้นอีกครั้ง ครั้งนี้คนที่อยู่บนบอลลูนคืออันนากับนาน่า


ไนติงเกลยืนอยู่นอกวง มองบอลลูนที่ลอยจากไปไกลอย่างเหม่อลอย


ในสมองเธอมีแต่ภาพรอยยิ้มอ่อนหวานของอันนา


อันนาที่มักทำหน้าเรียบเฉยแทบไม่เคยแสดงสีหน้าแบบนี้เลย...ช่วงที่เร่ร่อนอยู่กับสมาคมแม่มด เธอเคยเห็นสีหน้าแบบนี้ตามที่ต่างๆ มานับครั้งไม่ถ้วน เธอรู้ว่านั่นหมายถึงอะไร เจ้าชายกับอันนาคงไม่ได้แค่ขึ้นไปชมทิวทัศน์ด้านบนกันเฉยๆ แน่ แม้พวกเขาจะไม่ได้ทำอะไรเกินเลยเพราะมีไลต์นิ่งกับเมซีอยู่ด้วยก็ตาม แต่พอคิดถึงเรื่องนี้ขึ้นมา ไนติงเกลก็ไม่อาจห้ามความรู้สึกตัวเองได้เลย เธอรู้สึกราวกับหัวใจถูกควักจนโพรงโหว่


ทั้งๆ ที่เตรียมใจไว้ตั้งแต่แรกแล้ว แต่เมื่อถึงเวลาเผชิญหน้าจริงๆ ไนติงเกลกลับพบว่าตัวเองทำใจไม่ได้อย่างที่คิดเลย


เธอเดินมานั่งพิงกำแพงมุมหนึ่ง มองดูทุกคนที่กำลังเอะอะวุ่นวาย ในหัวมีเพียงความว่างเปล่า


บอลลูนลอยลงมาอีกครั้ง พอนาน่าปีนออกมาจากตะกร้า ลีฟที่ไวกว่าใครก็รีบพุ่งเข้าไปทันที


กว่าไนติงเกลจะรู้สึกตัวอีกที โรแลนด์ก็หายตัวไปแล้ว...สงสัยว่าพอถูกบุ๊กตำหนิไป เลยกลับไปทำงานที่ปราสาทแล้วกระมัง เธอควรตามไปเฝ้าเขาที่ห้องทำงานตามหน้าที่เหมือนที่แล้วมา แต่พอลุกขึ้นมาก็กลับก้าวขาไม่ออกเสียอย่างนั้น...เธอไม่รู้จะทำหน้าอย่างไรเวลาเจอโรแลนด์ แม้เขาจะมองไม่เห็นเธอที่อยู่ในหมอกมายาก็ตาม แต่ไนติงเกลรู้ว่าท่าทางมีความสุขของเขามีแต่จะทำให้เธอยิ่งปวดใจ


บอลลูนลอยขึ้นๆ ลงๆ แบบนี้อยู่หลายครั้ง จนกระทั่งทุกคนได้นั่งกันเกือบหมดแล้ว เวนดี้จึงเดินมาหาเธอ “ทำไมมานั่งอยู่นี่เล่า ไม่ไปขึ้นบอลลูนหรือ ความรู้สึกตอนเห็นเมืองชายแดนจากบนฟ้าน่ะยอดเยี่ยมมากเลยนะ”


หากจะมีเรื่องอะไรที่ยากไปกว่าการเข้าหน้าโรแลนด์ ก็เห็นจะเป็นการเข้าหน้าอันนานั่นเอง ไนติงเกลลุกขึ้นอย่างร้อนรน “ไม่ได้หรอก ข้าต้องกลับไปที่ห้องทำงานแล้ว” พูดจบเธอก็หายตัวไปในหมอกมายา แต่เดินได้ไม่กี่ก้าวก็ฉุกคิดขึ้นได้ว่า ทำไมตัวเองต้องใช้พลังในสวนด้วยเล่า ไนติงเกลหันกลับไปมองเวนดี้ที่กำลังมองไปรอบทิศด้วยสีหน้างุนงง ก่อนจะกัดฟันเดินจากมาอย่างรวดเร็ว


...


หลังจากกินอาหารเย็นแล้ว ไนติงเกลกลับมานอนแผ่บนเตียงในห้องนอน


วันนี้ทั้งวัน เธอไม่ได้ปรากฏตัวในห้องทำงานเลย ตอนที่เจ้าชายลองเรียกชื่อเธอ เธอก็เพียงแต่ใช้มือจิ้มหลังเขาเพื่อแสดงตัวเท่านั้น หรือแม้แต่ตอนที่เจ้าชายหยิบปลาแห้งอบเกลือของโปรดของเธอออกมาจากใต้โต๊ะ เธอก็ไม่หวั่นไหวแม้แต่น้อย


“เจ้าเป็นอะไรไป มีอะไรหรือเปล่า” เวนดี้เข้าห้องมาแล้วจึงปิดประตู “ข้าเห็นเจ้าหลบไปนั่งคนเดียวตอนทุกคนขึ้นบอลลูน”


“ไม่มีอะไร” ไนติงเกลพลิกตัว


“มีชัดๆ” เวนดี้นั่งลงข้างเตียง จากนั้นจึงจับตัวเธอพลิกกลับมาแล้วจ้องเธออยู่ครู่ใหญ่ “ข้าคิดว่าเจ้าไว้ใจข้าพอจะเล่าทุกอย่างให้ข้าฟังเสียอีก”


“...” ฝ่ายหลังหลับตา ผ่านไปครู่ใหญ่จึงพึมพำออกมา “เพราะอันนา”


“อันนาหรือ”


ไนติงเกลไม่อยากเล่าเรื่องในใจออกมาทั้งหมด เพราะนั่นมีแต่จะทำให้เธอรู้สึกว่าตัวเองใจแคบเปล่าๆ อย่างไรเสียแม่มดคนแรกที่เจ้าชายรู้จักก็คืออันนา ไม่ใช่เธอ แต่หากเธอไม่เล่าออกไป เธอก็จะยิ่งรู้สึกอึดอัดใจ กลายเป็นทรมานยิ่งกว่าเก่า ตอนอยู่ในสมาคม เวนดี้ก็เคยช่วยเหลือเธอมามาก ทุกครั้งที่เธอสับสน เธอก็มักนึกถึงเวนดี้เป็นคนแรกเสมอ และเวนดี้ก็ไม่เคยทำให้เธอผิดหวังแม้แต่ครั้งเดียว พอคิดถึงตรงนี้ เธอก็กุมมือเวนดี้เบาๆ พร้อมกับเล่าเรื่องออกมาคร่าวๆ


เวนดี้ฟังจบแล้วก็ถอนใจ “อันนาอาจไม่รู้ว่าเรื่องนี้สำคัญอย่างไร แต่เจ้าจะไม่รู้ได้อย่างไร ข้าเคยเตือนเจ้าแล้วนี่ว่าเจ้าชายจะอภิเษกสมรสกับแม่มดไม่ได้ เจ้าชายโรแลนด์ วิมเบิลดันจะต้องเป็นพระราชา และจะต้องมีพระทายาทสืบราชสมบัติ ดังนั้นพระองค์จะไม่อภิเษกสมรสกับแม่มดแน่นอน”


“ผิดแล้ว”


“อะไรนะ” เวนดี้อึ้ง


“เจ้าชายโรแลนด์จะอภิเษกสมรสกับแม่มด” ไนติงเกลลืมตาขึ้นก่อนจะพูดเน้นทีละคำ “พระองค์ตรัสออกมาเอง!”


ตอนแรกเธอยังอยากเก็บเรื่องนี้ไว้เป็นความลับ แต่ตอนนี้เธอไม่อยากแบกรับความรู้สึกที่ไม่มีใครเข้าใจอีกต่อไปแล้ว


เวนดี้คล้ายกับจะตะลึงไป ผ่านไปครู่ใหญ่จึงขมวดคิ้วถาม “เจ้าแน่ใจหรือ”


“แน่ใจสิ” ไนติงเกลเล่าเรื่องที่บุ๊กถามวันนั้นอีกครั้ง “วันนั้นพอบุ๊กถามเจ้าชายว่า ‘ฝ่าบาททรงคิดจะอภิเษกสมรสกับแม่มดหรือไม่เพคะ’ พระองค์ก็ทรงตอบว่า ‘ทำไมจะไม่ล่ะ’ ท่านก็รู้นี่ว่าข้าจับโกหกคนได้...ตอนที่พระองค์ตรัสประโยคนี้ พระองค์ทรงหมายความเช่นนั้นจริงๆ”


เวนดี้คว้าแขนไนติงเกลไว้ “เจ้าจำไว้ อย่าเอาเรื่องนี้ไปบอกใครเด็ดขาด แม้แต่พวกพี่น้องในสมาคมแม่มดก็ไม่ได้”


“เพราะ...เหตุใด”


“เพราะเจ้าชายจะทรงเป็นพระราชาน่ะสิ แล้วเจ้ารู้หรือไม่ว่าพระราชาที่ไม่มีพระทายาทน่ะหมายความว่าอย่างไร ต่อให้ไม่มีศาสนจักร พวกขุนนางในเมืองต่างๆ ก็ไม่มีทางสนับสนุนคนเช่นนี้ขึ้นเป็นพระราชาหรอก! ดังนั้นเจ้าต้องเก็บเรื่องนี้ไว้เป็นความลับ ห้ามบอกใครเด็ดขาด หน้าที่ของเจ้าตอนนี้มีแค่คุ้มครองความปลอดภัยของพระองค์เท่านั้น จงอย่าลืมว่าการขึ้นครองราชย์ของพระองค์เกี่ยวพันถึงชะตาชีวิตของพวกพี่น้องทั้งหมด”


ไนติงเกลพยักหน้า


“ส่วนเรื่องที่กวนใจเจ้านั้น” เวนดี้คิดอยู่สักครู่ “เจ้าอยากเป็นราชินี หรือแค่อยากอยู่ข้างกายเจ้าชายเล่า”


“ข้าก็ต้องอยากอยู่ข้างกายเจ้าชายสิ” ไนติงเกลตอบอย่างไม่ลังเล


“ตอนนี้เจ้าก็ได้อยู่ข้างกายพระองค์แล้วไม่ใช่หรือ” เวนดี้ยิ้ม “ตำแหน่งราชินีมีได้เพียงหนึ่งเดียว แต่ต่อให้พระองค์ทรงเป็นพระราชาแล้ว พระองค์ก็ยังทรงต้องการการคุ้มครองจากเจ้าอยู่ดี เจ้าเข้าใจความหมายของข้าหรือไม่”


ไนติงเกลเพียงแต่กะพริบตา ไม่ได้พูดอะไรอีก


“การอยู่ด้วยกันไม่ใช่เรื่องยากอะไร จะยากก็ตรงที่เจ้าจะยอมรับการตัดสินใจของตัวเองได้หรือไม่ต่างหาก” เวนดี้แบมือว่า “หากทำไม่ได้ก็ต้องถอย หากไม่ถอยก็ต้องเดินหน้า...คนที่รู้คำตอบนี้มีเพียงเจ้าเท่านั้น”


...


เช้าวันรุ่งขึ้น โรแลนด์เดินหาวเข้ามาในห้องทำงาน พอเปิดลิ้นชักดูก็พบว่าปลาแห้งหายไปอย่างไร้ร่องรอยเสียแล้ว


........................................




[Go To Next Chapter]( ./89.md)