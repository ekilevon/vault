##บทที่ 187 พ่อค้ากลุ่มใหม่
เรือของมาร์เจอรีมาถึงเมืองชายแดนในฤดูร้อน


โรแลนด์ออกมาต้อนรับเธอถึงท่าเรือ และถือโอกาสสำรวจสินค้าที่เธอนำมาด้วย


สินค้าที่สำคัญที่สุดก็คือดินประสิวสามลำเรือ ตอนนี้เมืองชายแดนไม่เหลือดินปืนแล้ว กองทัพที่หนึ่งจึงไม่สามารถฝึกยิงได้ แม้เขาจะเริ่มแจกปืนยาวลูกโม่ให้ทหารไปบ้างแล้ว แต่ก็ยังฝึกได้แค่วิธีเปลี่ยนกระสุน วิธีดูแลรักษาปืน และวิธีนำกระสุนเก่ากลับมาใช้ใหม่เท่านั้น ทว่าตอนนี้เขาได้ดินประสิวมาแล้ว ทุกคนจะได้ฝึกยิงกระสุนจริงเสียที


นอกจากดินประสิวแล้ว มาร์เจอรียังขนแร่มาอีกสองลำเรือตามสัญญา แร่ที่ขนมาส่วนใหญ่เป็นเหล็ก ทองแดง และกำมะถันเขียว ลำพังแค่ขนลงจากเรือก็กินเวลาไปหลายวันแล้ว


โรแลนด์วางเครื่องจักรไอน้ำสองเครื่องไว้ในบริเวณที่เห็นได้ชัดในลานกองสินค้า ทั้งยังคลุมผ้าแดงและผูกริบบิ้นไว้ตามธรรมเนียม เหลือก็แค่รอมาร์เจอรีมาตรวจดูเท่านั้น บริษัทอุตสาหกรรมแห่งดินแดนตะวันตกใช้เวลาลองผิดลองถูกเกือบหนึ่งเดือน ผลสุดท้ายก็ผลิตเครื่องจักรไอน้ำได้แค่เครื่องเดียวเท่านั้น มิหนำซ้ำชิ้นส่วนต่างๆ ยังไม่ได้มาตรฐานอีกต่างหาก ดังนั้นโรแลนด์จึงต้องให้อันนาช่วยแปรรูปชิ้นส่วนที่มีตำหนิด้วยอีกแรง ถึงได้ผลิตเครื่องจักรไอน้ำเครื่องที่สองเสร็จทันกำหนดส่ง


ทว่าสิ่งที่ทำให้โรแลนด์ประหลาดใจก็คือ ครั้งนี้มาร์เจอรีไม่ได้มาคนเดียว เธอยังพาขบวนพ่อค้าจากเมืองหลวงมาด้วย


หลังจากจัดการเรื่องสินค้าเสร็จ พวกมาร์เจอรีก็ตามโรแลนด์กลับปราสาท ทุกคนกินมื้อกลางวันอย่างเอร็ดอร่อยในโถงรับแขก


“ฝ่าบาท นี่คือฮอกก์ เป็นเพื่อนเก่าของหม่อมฉัน และเป็นเจ้าของกิจการเหมืองแร่อันดับต้นๆ ในเมืองหลวงเพคะ” มาร์เจอรีแนะนำทีละคน “ส่วนนี่คือกามอนและมาร์แลนด์ เป็นสมาชิกในกลุ่มพ่อค้าอ่าวเครสเซนต์มูนซึ่งเดินทางค้าขายระหว่างเกรย์คาสเซิลกับฟยอร์ดเพคะ พวกเขาสนใจเครื่องจักรไอน้ำมาก หม่อมฉันเองก็รู้จักพวกเขามาหลายปี จึงไม่อยากขายเอากำไรกับพวกเขา ดังนั้นเลยพาพวกเขามาแนะนำฝ่าบาทเพคะ”


“ถวายบังคมพ่ะย่ะค่ะ เจ้าชาย” ฮอกก์ซึ่งมีใบหน้ามันเยิ้มและหน้าท้องขนาดใหญ่เอ่ยขึ้นก่อนใคร “เห็นมาร์เจอรีบอกว่าเครื่องจักรชนิดนี้สามารถใช้แทนแรงงานคนได้ นอกจากจะช่วยสูบน้ำและขนแร่ในเหมืองได้อย่างรวดเร็วแล้ว ยังมีพละกำลังมหาศาล สามารถทำงานติดต่อกันได้โดยไม่ต้องพักใช่หรือไม่พ่ะย่ะค่ะ กระหม่อมขอดูได้หรือไม่พ่ะย่ะค่ะ”


“ย่อมได้แน่นอน” โรแลนด์จิบไวน์องุ่น เมื่อก่อนนี้เขายังไม่ชินกับรสชาติขมฝาดของมัน แต่ตอนนี้เริ่มจะชินขึ้นมาแล้ว “แต่หากจะใช้มันขนแร่ล่ะก็ เจ้าจะต้องติดตั้งระบบรถรางด้วย ประเดี๋ยวกินมื้อกลางวันเสร็จแล้ว ข้าจะพาพวกเจ้าไปดูของจริงที่เหมืองเนินเขาทิศเหนือเอง”


“ฝ่าบาท กระหม่อมยังสงสัยเรื่องการทำงานของเครื่องจักรไอน้ำที่ฝ่าบาททรงอธิบายอยู่เลยพ่ะย่ะค่ะ มันสามารถนำไปติดตั้งบนเรือ เพื่อขับเคลื่อนเรือแทนใบเรือจริงๆ หรือพ่ะย่ะค่ะ” มาร์แลนด์ถาม “หากเป็นเรือลำใหญ่ๆ ที่มีเสาใบเรือสามสี่เสา มันจะขับเคลื่อนไหวหรือพ่ะย่ะค่ะ”


“เครื่องจักรไอน้ำก็เหมือนม้านั่นล่ะ บางตัวก็กำลังเยอะ บางตัวก็กำลังน้อย ขึ้นอยู่กับแบบที่สร้าง แน่นอนว่าแบบที่มีกำลังเยอะก็ย่อมราคาสูงกว่า หากเครื่องเดียวกำลังน้อยเกินไป จะเพิ่มเป็นสองหรือสี่เครื่องได้” โรแลนด์ยิ้มตอบ


ต่อให้เป็นเรือกลไฟยุคแรกสุด การติดตั้งเครื่องจักรไอน้ำบนเรือก็ยังใช้ระบบกำลังขับเคลื่อน การถ่ายทอดพลังงาน และการควบคุมที่ค่อนข้างซับซ้อน นอกจากเมืองชายแดนแล้ว ก็ไม่มีที่ไหนในเกรย์คาสเซิลทำได้อีก และการดัดแปลงเรือชนิดนี้ก็มีค่าใช้จ่ายสูงกว่าราคาเครื่องจักรไอน้ำมากนัก


“เช่นนั้น กลุ่มพ่อค้าอ่าวเครสเซนต์มูนขอสั่งซื้อเครื่องจักรชนิดนี้กับฝ่าบาทพ่ะย่ะค่ะ” กามอนจิ้มซาลาเปาที่เพิ่งออกจากเข่งใส่ปาก ก่อนจะหยีตาเพราะถูกน้ำในไส้ซาลาเปารสชาติเข้มข้นลวกลิ้น


คนประเภทเดียวกันมักอยู่ด้วยกันจริงๆ เพื่อนของเศรษฐีก็ย่อมเป็นเศรษฐีวันยันค่ำ ยังไม่ทันรู้ประสิทธิภาพเครื่องจักรก็สั่งซื้อเสียแล้ว ราวกับเงินพันเหรียญทองไม่มีค่าอะไรเลย


โรแลนด์ส่ายหน้า “เสียดายที่เมืองชายแดนยังขาดคนอีกมาก แล้วการสร้างเครื่องจักรไอน้ำก็ยุ่งยากไม่น้อย ข้าต้องจัดการคำสั่งซื้อของมาร์เจอรีให้เรียบร้อยก่อน ระหว่างนั้นคงไม่สามารถผลิตเครื่องจักรเพิ่มได้”


“กระหม่อมยินดีหาคนให้ฝ่าบาทพ่ะย่ะค่ะ ฝ่าบาทที่เคารพ” กามอนตบหน้าอก “ที่ท่าเรือของกระหม่อมมีทั้งช่างไม้ ช่างตีเหล็ก และคนงานต่อเรือ ฝ่าบาทไม่ทรงต้องจ่ายค่าแรงให้พวกเขาเลยพ่ะย่ะค่ะ”


“แล้วพอพวกเขารู้วิธีสร้างเครื่องจักรแล้ว เจ้าก็จะหันมาผลิตเครื่องจักรเองกระมัง” ฮอกก์ขัดขึ้น


“ไม่! ไม่ใช่เช่นนั้นแน่!” เขาเบิกตาโต “ข้าจะกล้าเล่นลูกไม้พรรค์นั้นกับเจ้าชายได้อย่างไร ฝ่าบาทพ่ะย่ะค่ะ สักสิบปีดีหรือไม่พ่ะย่ะค่ะ” เขาแบมือทั้งสองข้าง “กระหม่อมจะให้พวกเขาทำงานให้ฝ่าบาทสิบปี โดยที่ระหว่างนั้นกระหม่อมจะเป็นคนจ่ายแรงเอง แต่กระหม่อมขออย่างเดียวเท่านั้น นั่นคือกลุ่มพ่อค้าอ่าวเครสเซนต์มูนจะต้องมีสิทธิ์ซื้อเครื่องจักรที่พวกเขาผลิตเป็นเจ้าแรก”


ข้อเสนอนี้น่าสนใจไม่น้อย โรแลนด์คิด ดูๆ ไปก็คล้ายกับพันธมิตรทางเทคโนโลยีในยุคสมัยใหม่ ตัวเขามีหน้าที่แค่ถ่ายทอดเทคโนโลยี มิหนำซ้ำยังได้กำไรอีกมหาศาล...ส่วนอีกฝ่ายก็จะได้รับเครื่องจักรไอน้ำในเวลาอันสั้น นอกจากนี้ยังอาจจะได้ช่างที่มีทักษะด้านนี้ในอีกสิบปีให้หลัง ค่าแรงของช่างตลอดระยะเวลาสิบปีนี้ก็เทียบได้กับค่าซื้อเทคโนโลยีนั่นเอง


“ไม่ต้องรีบตัดสินใจหรอก ประเดี๋ยวพวกเราไปดูของจริงแล้วค่อยคุยรายละเอียดกันก็ได้” โรแลนด์ทำท่ากดมือลง “แล้วอีกอย่าง ที่นี่ก็ไม่ได้มีแค่เครื่องจักรไอน้ำเท่านั้น ข้ายังมีสินค้าอีกหลายอย่างที่คิดว่าพวกเจ้าน่าจะสนใจ อย่างเช่นสิ่งนี้” เขาดีดนิ้วหนึ่งครั้ง องครักษ์ข้างกายก็ยกของออกมาจากลังไม้ที่ข้างเท้า แล้วนำมาเรียงบนโต๊ะทีละชิ้นๆ


“ของพวกนี้เป็นสินค้าใหม่ของเมืองชายแดน รับรองว่าคุณภาพเป็นเลิศ ราคายุติธรรม ตัวอย่างเช่นแก้วน้ำเรียบๆ ใบนี้” โรแลนด์ชี้ไปที่แก้วสีสันจัดจ้านบนโต๊ะ “กะทัดรัด สวยงาม และไม่แตกง่ายเหมือนแก้วคริสตัลทั่วๆ ไป ลวดลายบนแก้วสามารถออกแบบเองได้ นอกจากจะไม่เปียกน้ำแล้วยังทำความสะอาดง่ายด้วย”


“ไม่เปียกน้ำหรือ” มาร์เจอรีหยิบแก้วขึ้นมาดูอย่างละเอียด


“เจ้าจะลองทดสอบด้วยไวน์ดูก็ได้” เจ้าชายพูดอย่างอารมณ์ดี “ดื่มเสร็จแล้วจะแกล้งเมาโยนแก้วลงพื้นก็ไม่มีใครว่า ถ้ามันแตกจริงๆ ล่ะก็ ข้ารับผิดชอบเอง”


“ฝีมือนี่ จุ๊ๆๆ ละเอียดแท้ๆ...แต่คงไม่ได้คุณภาพเช่นนี้ทุกใบกระมัง” ฮอกก์รินไวน์ให้ตัวเองก่อนจะดื่มรวดเดียวหมด “เอ๋ ข้างในแห้งจริงๆ ด้วย”


แน่นอนว่าต้องแห้งอยู่แล้ว เพราะแก้วไม้ธรรมดาๆ ใบนี้ถูกเคลือบด้วยภาพวาดของโซโรยา ส่วนลวดลายบนนั้นก็ฝีมือเขาออกแบบทั้งนั้น “รับรองว่าไม่กระทบยอดขายแก้วคริสตัลหรอก แก้วคริสตัลอาจจะเหมาะกับงานเลี้ยงในราชสำนัก แต่แก้วนี่น่ะเหมาะจะใช้ในห้องนอนของพวกหญิงสูงศักดิ์ที่สุด” โรแลนด์บอก “ข้ารู้มาว่าพวกนางชอบของสวยๆ เป็นชีวิตจิตใจ”


“หม่อมฉันก็คิดเช่นนั้นเพคะ” มาร์เจอรีพยักหน้าอย่างสนใจ “ดูท่าฝ่าบาทจะทรงมีประสบการณ์ด้านนี้ไม่น้อยเลยนะเพคะ”


“แค่กๆๆ” โรแลนด์กระแอม “มาดูของชิ้นต่อไปกันดีกว่า นี่คือเสื้อเกราะที่มีความหนาสม่ำเสมอ ประกอบด้วยชิ้นหน้าและชิ้นหลัง ทำจากเหล็กแท้ๆ นอกจากจะเบากว่าเกราะแผ่นที่อัศวินใช้แล้ว ยังสามารถสวมเองได้ด้วย เมื่อประกอบกันแล้วเรียบเนียนไม่มีช่องโหว่ เหมาะสำหรับผู้คุ้มกันขบวนสินค้าที่ไม่มีบริวารติดตามอย่างยิ่ง และที่สำคัญที่สุดคือ ราคาของมันถูกกว่าเกราะแผ่นเสียอีก...”


...


หลังจากแนะนำสินค้าทั้งหมดแล้ว พวกพ่อค้าก็หันมากระซิบกระซาบกัน โรแลนด์เห็นดังนั้นจึงลุกออกไปสูดอากาศที่ระเบียงยาวในสวน เพื่อให้เวลาพวกเขาปรึกษากันอย่างอิสระ


“หม่อมฉันไม่เจอฝ่าบาทแค่เดือนเดียว ที่นี่ก็มีสินค้าแปลกๆ เพิ่มขึ้นเยอะเลยนะเพคะ” มาร์เจอรีตามเขาออกมาด้วย


“เจ้าไม่ต้องปรึกษาหารือกับพวกเขาหรือ”


“ไม่เพคะ หากหม่อมฉันพอใจสิ่งใด ก็ไม่จำเป็นต้องถามความเห็นใครอีก ไม่ว่าจะคนหรือสิ่งของก็ตาม” เธอส่ายหน้ายิ้มๆ “พวกพ่อค้าน่าจะอยู่ที่นี่อีกสักสามสี่วัน ฝ่าบาทจะทรง...ให้หม่อมฉันเยี่ยมไลต์นิ่งได้หรือไม่เพคะ”


“ถึงนางจะจำเจ้าไม่ได้ แต่ครั้งก่อนนางก็ไม่ได้แสดงท่าทีไม่พอใจอะไร ดังนั้น ข้าคิดว่าไม่มีปัญหา”


“ขอบพระทัยเพคะ!” มาร์เจอรีพูดอย่างตื้นตัน


“เรื่องเล็กน้อยน่ะ” โรแลนด์หัวเราะ “จริงสิ ไหนๆ พวกเจ้าก็จะอยู่ที่นี่อีกหลายวัน ก็ไปดูละครเสียหน่อยเป็นไร อีกสามวัน เมืองชายแดนก็จะเปิดแสดงละครเรื่องแรกแล้ว”


“แค่เดือนเดียว ฝ่าบาทก็ทรงสร้างโรงละครเสร็จแล้วหรือเพคะ” มาร์เจอรีถามอย่างประหลาดใจ


“เปล่าหรอก ละครกลางแจ้งน่ะ จัดแสดงที่ลานเมือง ข้ามั่นใจว่าละครของข้าจะต้องไม่เหมือนใครแน่นอน”


“เช่นนั้นหม่อมฉันก็น้อมรับพระบัญชาเพคะ ฝ่าบาท” มาร์เจอรียกมือขึ้นแตะอกแล้วค้อมศีรษะลง


........................................




[Go To Next Chapter]( ./100.md)