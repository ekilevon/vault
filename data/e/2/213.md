##บทที่ 301 ระเบิดกับเหล้า
วันที่สองหลังจากแม่มดจากเกาะสลีปปิ้งย้ายออกจากปราสาทไป โรแลนด์ก็เรียกผู้อำนวยการสำนักงานเมืองบารอฟมาที่ห้องทำงาน
“ข้าต้องการให้เจ้าประกาศรับสมัครงาน” เขาเลื่อนเนื้อหาที่เขียนคร่าวๆ ไปตรงหน้าอีกฝ่าย “เป็นงานระยะสั้นหนึ่งสัปดาห์ ข้าอยากได้คนประมาณสิบคน เน้นผู้หญิงเป็นหลัก”
บารอฟหยิบกระดาษขึ้นมาอ่านอย่างละเอียด “ฝ่าบาท ไม่ทราบว่าสตาร์ช...คืออะไรหรือพ่ะย่ะค่ะ”
“เจ้าคงรู้จักแป้งสาลีกระมัง”
บารอฟลังเลอยู่สักครู่ “ฝ่าบาททรงหมายถึงแป้งหยาบหรือแป้งละเอียดพ่ะย่ะค่ะ เมล็ดข้าวสาลีที่ผ่านการบดแล้วสามารถนำไปอบขนมปังหรือเค้กได้ แป้งสาลีที่ฝ่าบาทเสวยนั้นเป็นแป้งสาลีแบบละเอียดซึ่งผ่านการแยกรำแล้ว ซึ่งจะมีปริมาณเพียงร้อยละหกสิบของแป้งสาลีแบบหยาบเท่านั้น เมื่อนำมาอบขนมปังจะได้ขนมปังที่นุ่มกว่า แต่ราคาก็สูงมากเช่นกัน มีแต่ขุนนางชั้นสูงเท่านั้นจึงจะมีกำลังซื้อไหว”
จุดที่โรแลนด์ชื่นชมผู้ช่วยเจ้ากรมคลังคนนี้ที่สุดก็คือความเข้าใจเรื่องสินค้าระดับล่างทุกชนิด เนื่องจากในยุคนี้เกษตรกรรมยังล้าหลัง และเสบียงมักขาดแคลน ของชนิดเดียวกันจึงมีวิธีกินที่ต่างกันตามระดับราคา อย่างเช่นข้าวสาลีซึ่งพบเห็นได้บ่อยที่สุดนั้น หากเป็นประชาชนทั่วไปก็จะนำไปแยกเปลือกออกแล้วต้มเป็นข้าวต้ม วิธีนี้เป็นวิธีปรุงข้าวสาลีที่คุ้มค่าที่สุด แต่ก็อาจมีเศษหินและเปลือกข้าวบางส่วนหลงเหลืออยู่ในข้าวต้มได้เช่นกัน ทำให้รู้สึกเจ็บฟันเวลากิน
ส่วนขุนนางระดับล่างนั้นจะพิถีพิถันขึ้นมาหน่อย พวกเขาสั่งให้คนแยกเศษหินในเมล็ดข้าวสาลีออกไปก่อน จากนั้นจึงนำมาบดเป็นแป้งหยาบ แล้วอบเป็นขนมปังกับแพนเค้กอีกที
เหนือกว่านั้นก็คือขุนนางระดับสูงซึ่งมีฐานะร่ำรวย สำหรับคนพวกนี้แล้ว อาหารไม่ได้มีประโยชน์แค่ทำให้อิ่มท้องเท่านั้น แต่ยังช่วยสร้างความสุขอันเกิดจากรสอร่อยด้วย พ่อครัวจะร่อนแป้งสาลีต่ออีกขั้นเพื่อแยกรำข้าวออก จนกระทั่งได้แป้งละเอียดสีขาวราวหิมะ ขนมปังที่อบด้วยแป้งชนิดนี้จะออกสีเหลืองนวล ให้สัมผัสที่เนียนนุ่มและรสชาติที่หอมหวาน
“สตาร์ชก็มาจากแป้งสาลีชนิดละเอียดนั่นล่ะ เพียงแต่เพิ่มขั้นตอนการสกัดลงไปด้วยเท่านั้น” โรแลนด์แบมือว่า “ไว้เจ้าหาคนได้เมื่อไร ข้าจะส่งคนไปสอนพวกนางอย่างละเอียดเอง”
“ยะ ยังมีขั้นตอนเพิ่มอีกหรือพ่ะย่ะค่ะ” บารอฟเบิกตาโต “เช่นนั้นต้องใช้ข้าวสาลีมากขนาดไหนพ่ะย่ะค่ะ”
“ข้าก็ไม่ได้ต้องการมากหรอก แค่สามสี่ร้อยกิโลกรัมก็พอ...” โรแลนด์ชะงักไปก่อนจะแก้คำพูดว่า “ข้าหมายถึงแค่กระบุงที่ใหญ่พอๆ กับโต๊ะตัวนี้ก็พอน่ะ”
อีกฝ่ายพยักหน้าก่อนจะถามอีกว่า “แล้วเหตุใดต้องเป็นผู้หญิงด้วยพ่ะย่ะค่ะ”
“เพราะผู้หญิงทำงานละเอียดกว่า นอกจากนี้ ข้ายังอยากเห็นผู้หญิงออกมาทำงานมากกว่านี้ด้วย ไม่ใช่หมกตัวอยู่แต่ในบ้านทั้งวัน” โรแลนด์พลันนึกอะไรขึ้นมาได้ “ดูจากผลงานการกระจายการศึกษาของเมืองชายแดน ห้องเรียนของพวกผู้หญิงก็เรียนได้เร็วกว่าด้วยนี่”
“แม้สุภาพสตรีบุ๊กจะเป็นผู้รับผิดชอบกองการศึกษา แต่กระหม่อมก็พอรู้มาบ้างว่าผู้หญิงเรียนได้เร็วกว่าจริงๆ พ่ะย่ะค่ะ หน้าที่ของพวกนางมีแค่ดูแลลูกและทำงานบ้าน งานที่ทำได้ก็มีอยู่ไม่กี่อย่าง ดังนั้นจึงมีเวลาอ่านหนังสือค่อนข้างมากพ่ะย่ะค่ะ”
“ถ้าอย่างนั้น หลังจากจบการประเมินผลการศึกษารอบนี้แล้ว ข้าขอให้เจ้ารับลูกศิษย์ผู้หญิงเข้ามาทำงานในสำนักงานเมือง และเพิ่มตำแหน่งงานให้ผู้หญิงด้วย” โรแลนด์สั่งการ
“แต่ฝ่าบาท เรื่องเช่นนี้...ไม่เคยมีใครทำมาก่อน” บารอฟขมวดคิ้ว “หากทรงต้องการแค่ความละเอียด ลูกศิษย์ของกระหม่อมก็ละเอียดไม่แพ้ผู้หญิงคนไหนพ่ะย่ะค่ะ”
“ไม่เคยมีใครทำ เจ้าก็ทำให้เป็นตัวอย่างเสียสิ” โรแลนด์พูดตรงๆ “นี่เป็นวิธีที่ง่ายและเร็วที่สุดในการเพิ่มแรงงานในสถานการณ์ที่ไม่สามารถเพิ่มจำนวนประชากรได้ หากผู้หญิงทุกคนสามารถทำงานพัฒนาเมืองได้ ข้าก็จะมีแรงงานเพิ่มขึ้นเป็นเท่าตัว สิ่งที่เจ้าต้องทำก็คือชักจูงผู้คนให้เปลี่ยนทัศนคติให้ได้...หากมีค่าตอบแทนที่น่าพอใจ ข้าก็มั่นใจว่าพวกนางจะต้องยินดีแน่นอน”
หลังจากบารอฟออกไปแล้ว ไนติงเกลก็หัวเราะว่า “ฝ่าบาททรงคิดจะทำของอร่อยอะไรอีกเพคะ”
“สตาร์ชน่ะหรือ ไม่หรอก ของชนิดนี้ไม่ได้เอาไว้กินหรอก” โรแลนด์จิบชาไปหนึ่งอึก “แม้ว่าระหว่างการแปรรูปจะได้วัตถุดิบทำอาหารชั้นเลิศมาด้วยก็ตาม”
เพียงนำแป้งสาลีละเอียดไปแช่น้ำ แล้วนวดจนน้ำกลายเป็นสีขาว จากนั้นจึงเปลี่ยนน้ำแล้วทำขั้นตอนเดิมซ้ำไปเรื่อยๆ ก็จะได้ก้อนวัตถุเหนียวๆ ซึ่งก็คือกลูเต็นออกมา เมื่อนำไปทอดหรือผัดก็จะได้รสสัมผัสที่เหนียวนุ่มและมีความยืดหยุ่นสูง ไม่ว่าจะราดน้ำผึ้งหรือโรยเครื่องเทศก็อร่อยทั้งนั้น
แต่ว่าเป้าหมายของโรแลนด์ไม่ได้อยู่ที่อาหาร
หลังจากนำน้ำสีขาวมากรองพักไว้แล้ว ก็จะได้สตาร์ชที่ตกตะกอนอยู่ด้านล่าง ซึ่งก็คือวัตถุดิบสำคัญในการผลิตระเบิดนั่นเอง
ในระหว่างที่ยังไม่มีการทดลองผสมไนโตรกลีเซอริน และระเบิดทีเอ็นทีก็ยังอยู่ไกลเกินเอื้อมนั้น ไนโตรสตาร์ชก็คือดินระเบิดชนิดรุนแรงที่สามารถผลิตได้ง่ายที่สุด วิธีการผลิตมันก็เหมือนกับดินสำลีทุกประการ ผลิตภัณฑ์ที่ได้จะมีระดับความไวต่ำ ไม่สามารถใช้ไฟจุดชนวนได้โดยตรง ต้องจุดชนวนด้วยเชื้อปะทุเท่านั้น อานุภาพก็รุนแรงกว่าระเบิดทีเอ็นทีมาก ของชนิดนี้เคยถูกนำมาใช้แทนระเบิดทีเอ็นทีอย่างกว้างขวางในสงครามโลกครั้งที่สอง
เมื่อได้สตาร์ชซึ่งมีความบริสุทธิ์สูงมาแล้ว พวกนักเล่นแร่แปรธาตุที่คุ้นเคยกับวิธีผลิตดินสำลีพวกนั้นก็น่าจะผลิตไนโตรสตาร์ชได้อย่างรวดเร็วแล้ว
หลังจากกินมื้อเที่ยงเสร็จ โรแลนด์ก็จะกลับไปนอนกลางวันที่ห้องนอน แต่ได้ยินเสียงเคาะประตูดังขึ้นที่นอกห้องทำงานเสียก่อน
คนที่จะมาหาเขาเวลานี้ก็มีแต่อันนาเท่านั้น ใจเขาเต้นตึกตัก หรือว่าเพราะครั้งก่อนเธอเผลอหลับไปด้วยความอ่อนเพลีย ครั้งนี้เลยตัดสินใจมาแก้มือใหม่ตอนกลางวัน
“เข้ามาสิ”
ประตูถูกผลักออก โรแลนด์ชะงักไปเล็กน้อยเมื่อเห็นคนที่ยืนอยู่นอกห้องคืออีฟลิน
เอ่อ...ไม่เหมือนกับที่คิดไว้เลยนี่ เขากระแอมสองทีก่อนจะฉีกยิ้มอย่างเปี่ยมเมตตา “มีธุระอะไรกับข้าหรือ”
เธอเดินเข้ามาก้มหน้าถวายบังคมที่ข้างโต๊ะ ดูท่าทางตื่นเต้นไม่น้อย “ฝ่าบาท หม่อมฉันมีเรื่องอยากถามฝ่าบาทเพคะ”
หรือจะเป็นคำถามประเภทว่า ‘เหตุใดฝ่าบาทจึงทรงดีกับแม่มดถึงเพียงนี้เพคะ’ อย่างที่เจอเป็นประจำ แต่ถึงอย่างนั้น เขาก็ยังต้องปฏิบัติต่อมิตรสหายอย่างอบอุ่นราวกับสายลมในฤดูใบไม้ผลิเหมือนเดิม เขายิ้มบางๆ “มีปัญหาอะไรหรือ ว่ามาสิ”
“เหตุใดฝ่าบาท...จึงเลือกหม่อมฉันมาที่เมืองชายแดนเพคะ”
โรแลนด์อึ้งไปเล็กน้อย อย่าบอกนะว่าเธอเบื่อรสเหล้าแล้ว
“พลังของหม่อมฉันเทียบไม่ได้กับพลังของซิลเวีย ทั้งยังไม่มีประโยชน์เหมือนพลังของโลตัสและฮันนี่ด้วย” เธอลดเสียงพูด “ถ้าแค่ชิมเหล้าล่ะก็ เงินเดือนเดือนละหนึ่งเหรียญทองก็มากพอจะซื้อตัวนักหมักเหล้ามืออาชีพจากเมืองหลวงได้แล้วเพคะ”
“แล้วเจ้าคิดว่าเหล้าพวกนั้น...เป็นอย่างไรบ้าง”
“ตอนแรกหม่อมฉันยังคิดว่าแรงเกินไปเพคะ แต่พอค่อยๆ ดื่มลงไปก็เริ่มรับได้ ส่วนเหล้าที่ผสมน้ำแข็ง น้ำผลไม้ และน้ำเชื่อมพวกนั้นถือว่ารสชาติดีอยู่เพคะ แต่ว่านี่เป็นความเห็นของหม่อมฉันเพียงคนเดียว” อีฟลินตอบอย่างระมัดระวัง “ร้านขายเหล้าของครอบครัวหม่อมฉันขายแต่ไวน์ราคาถูกกับเบียร์ผสมน้ำ พวกขุนนางมีรสนิยมอย่างไร...หม่อมฉันเองก็ไม่แน่ใจเพคะ”
ที่แท้ก็ไม่ใช่เพราะคิดว่าเหล้าผิดปกติ เจ้าชายแอบถอนใจโล่งอก เขาลุกขึ้นเปิดตู้หนังสือ แล้วหยิบเบียร์จากชั้นบนสุดมาวางตรงหน้าอีฟลิน “เช่นนั้นเจ้าสามารถเสกให้เบียร์เหยือกนี้กลายเป็นเหล้าขาวที่ข้ากลั่นได้หรือไม่”
“หม่อมฉันคิดว่า...ไม่น่าจะมีปัญหาเพคะ” เธอยื่นมือทั้งสองออกมาวางเหนือเหยือกเบียร์ ไม่นานนักก็เกิดความเปลี่ยนแปลงขึ้นกับของเหลวสีเหลืองข้างใน ฟองเบียร์ผุดขึ้นมามากขึ้นทุกที ในขณะที่เบียร์เริ่มใสขึ้นเรื่อยๆ จนในที่สุดก็ใสสะอาดเหมือนน้ำเปล่า ทว่าโรแลนด์ได้กลิ่นหอมเข้มข้นของเหล้าอย่างชัดเจน เขาใช้นิ้วจุ่มเหล้ามาแตะลิ้นอย่างตื่นเต้น รสชาติขมฝาดและเผ็ดร้อนของมันแผ่ซ่านอยู่ในปาก นี่ล่ะรสชาติของแอลกอฮอล์เข้มข้น
โรแลนด์หัวเราะออกมา “นี่ก็คือเหตุผลที่ข้าเลือกเจ้าอย่างไรเล่า”
เขามองอีฟลินที่ผุดสีหน้างุนงงก่อนจะปรบมือว่า “ข้าตั้งใจจะเปิดโรงงานผลิตแอลกอฮอล์...ไม่สิ ข้าหมายถึงโรงผลิตเหล้าน่ะ เจ้าพอจะเป็นหัวหน้านักหมักเหล้าให้ข้าได้หรือไม่”
........................................


[Go To Next Chapter]( ./214.md)