##บทที่ 402 โครงสร้างองค์กร
เวลานี้เข้าสู่เดือนที่สองของฤดูหนาวแล้ว บารอฟเดินหนีบสมุดเข้ามาในห้องทำงานของโรแลนด์
พอเดินมาถึงหน้าโต๊ะ สายตาของเขาก็ถูกภาพสีขนาดใหญ่ที่วางบนโต๊ะดึงดูดทันที “นี่คือ...แผนที่ดินแดนตะวันตกทั้งหมดหรือพ่ะย่ะค่ะ”
“ไม่ใช่แค่ดินแดนตะวันตกเท่านั้น” โรแลนด์ยิ้ม “แต่ยังรวมไปถึงป่าเร้นลับและดินแดนร้างบางส่วนด้วย ที่สำคัญคือพื้นที่ว่างตรงนี้” เขาชี้ไปที่พื้นที่ทางตอนเหนือของเทือกเขาสิ้นวิถี หรือก็คือที่ราบลุ่มบริบูรณ์ที่อกาธาพูดถึงนั่นเอง “พื้นที่ที่สำรวจได้ตอนนี้มีขนาดเกือบสามเท่าของดินแดนตะวันตก หากสามารถบุกเบิกและนำมาใช้ประโยชน์ได้ ก็คงเลี้ยงประชาชนได้หลายแสนคนทีเดียว”
โรแลนด์ต้องการกำจัดค่ายปีศาจให้สิ้นซาก จึงให้ไลต์นิ่งและเมซีบินไปสำรวจพื้นที่บริเวณนี้และวาดแผนที่ออกมา...เนื่องจากตอนนี้เมซีสามารถบินพาโซโรยาไปวาดรูปได้แล้ว แผนที่ที่เขาได้จึงละเอียดแม่นยำกว่าเดิมมาก แม้จะยังไขปริศนาเรื่องค่ายปีศาจที่หายไปไม่ได้ แต่ข่าวดีก็คือ พวกเขาไม่พบร่องรอยของค่ายปีศาจแห่งอื่นในรัศมีสองร้อยกิโลเมตรรอบเมืองชายแดนแม้แต่แห่งเดียว
“แต่ดินแดนร้างไม่ได้มีแค่สัตว์อสูรนี่พ่ะย่ะค่ะ ที่นั่นยังมี...ศัตรูน่ากลัวที่ฝ่าบาทตรัสถึงด้วย” บารอฟพูดอย่างลังเล “การบุกเบิกพื้นที่ทางตะวันตกเฉียงเหนือจะอันตรายเกินไปหรือไม่พ่ะย่ะค่ะ”
“ถึงตอนนั้น กองทัพที่หนึ่งก็คงแข็งแกร่งพอจะรับมือปีศาจได้แล้วล่ะ” นิ้วของโรแลนด์เลื่อนไปยังตำแหน่งที่ราบลุ่มอย่างช้าๆ “หากพวกเราเอาชนะศัตรูพวกนี้ไม่ได้ จะบุกเบิกพื้นที่ตรงไหนก็ค่าเท่ากันทั้งนั้น”
นับตั้งแต่เจอปีศาจสอดแนมในป่าเร้นลับเป็นต้นมา เขาก็ตระหนักได้ว่าตัวเองไม่ควรปิดบังเรื่องนี้อีกต่อไป เจ้าชายบอกเรื่องปีศาจให้เจ้าหน้าที่ระดับสูงบางส่วนรู้ เพื่อไม่ให้พวกเขาตื่นตระหนกตอนที่ความจริงเปิดเผย และหากดูจากสถานการณ์​ในตอนนี้แล้ว ปฏิกิริยาของพวกเขาก็ยังถือว่าปกติอยู่...แน่นอนว่า เขาเองก็แอบลดทอนแสนยานุภาพของอีกฝ่ายลงเหมือนกัน เขาบอกแค่ว่าศัตรูพวกนี้ไม่ต่างจากสัตว์อสูรพันธุ์ผสมเท่าไรนัก แต่ไม่ได้เล่าถึงประวัติความเป็นมาของสงครามแห่งโชคชะตาสองครั้งแรก
โรแลนด์รู้ว่าตัวเองจะอยู่ที่ขอบทวีปตลอดไปไม่ได้ หากเทียบกับสี่อาณาจักรใหญ่แล้ว ดินแดนร้าง...หรือก็คือที่ราบลุ่มบริบูรณ์ก็ควรค่าแก่การพัฒนากว่ามาก พื้นที่ที่เขาสำรวจได้ตอนนี้เป็นแค่เศษเสี้ยวของที่ราบลุ่มทั้งหมดเท่านั้น เขาพอจะนึกภาพออกว่า มนุษย์เคยครอบครองพื้นที่ที่กว้างขวางเพียงใดในสมัยสงครามแห่งโชคชะตาครั้งที่สอง
เขาเก็บนิ้วแล้วม้วนแผนที่วางไว้อีกฝั่ง “เจ้ามีเรื่องอะไรจะรายงานข้าหรือ”
“พ่ะย่ะค่ะ ฝ่าบาท” บารอฟพยักหน้า ก่อนจะหยิบสมุดที่อยู่ใต้แขนออกมาคลี่ต่อหน้าเจ้าชาย “กระหม่อมลองเขียนแผนขยายสำนักงานเมืองตามพระประสงค์ของพระบาทแล้วพ่ะย่ะค่ะ”
“อ้อ ไหนข้าดูซิ”
หลังจากสร้างเมืองเสร็จแล้ว อาณาเขตปกครองของเขาก็จะขยายใหญ่ขึ้นอย่างรวดเร็ว โรแลนด์จึงแบ่งหน่วยงานต่างๆ ตามรูปแบบการบริหารของรัฐบาลในยุคหลัง โดยกำหนดโครงสร้างองค์กรบริหารงานแบบใหม่ทั้งหมด กล่าวโดยสรุปก็คือ หน่วยงานระดับสูงทั้งหมดจะถูกแบ่งเป็นสี่ส่วนใหญ่ๆ ได้แก่สำนักงานเมือง กองทัพ ศูนย์รักษาความปลอดภัย และสโมสรแม่มด
ในแผนการขยายงาน สำนักงานเมืองใหม่จะรับผิดชอบเรื่องหน่วยงานต่างๆ หรือสภารัฐกิจ ซึ่งก็คือศูนย์รวมอำนาจของพื้นที่ปกครองทั้งหมด ถึงตอนนั้น เขาจะต้องมีบุคลากรมากถึงประมาณห้าร้อยคน คนพวกนี้จะถูกส่งไปประจำตามกรมคลัง กรมการทูต กรมการศึกษา กรมการเกษตร กรมอุตสาหกรรม และกรมตุลาการ รวมทั้งสิ้นหกกรม หรือหากจำเป็น เขาก็สามารถเพิ่มกรมใหม่ๆ ได้อีก นอกจากนี้ หลังจากที่ยึดรวมเกรย์คาสเซิลได้แล้ว เมืองอื่นๆ ก็ยังสามารถวางโครงสร้างระดับล่างที่สอดคล้องกับแนวทางดังกล่าวได้ด้วย ซึ่งโครงสร้างทั้งหมดนี้จะอยู่ภายใต้การควบคุมของสำนักงานเมืองอีกที
ฝ่ายกองทัพนั้นไม่เพียงแต่จะต้องจัดหาบุคลากรทางการทหารเท่านั้น แต่จะต้องมีหน่วยผลิตและหน่วยพยาบาลคอยดูแลงานพลาธิการด้วย กองทัพแต่ละกองจะต้องมีผู้บัญชาการหนึ่งคนคอยบัญชาการการรบ ส่วนผู้กุมอำนาจสูงสุดในกองทัพก็คือเขาเอง
ส่วนศูนย์รักษาความปลอดภัยถือเป็นหน่วยงานลับที่ซ่อนอยู่ในที่มืด สำนักงานเมืองจะไม่ออกค่าใช้จ่ายส่วนนี้ และจะไม่บันทึกรายชื่อสมาชิกลงในเอกสาร หน้าที่หลักๆ ของมันคือดูแลความสงบภายในพื้นที่ปกครองและยับยั้งปัญหาการทุจริตของเหล่าข้าราชการ
สุดท้ายก็คือสโมสรแม่มด...โรแลนด์ใช้เวลาพิจารณาหน่วยงานนี้ค่อนข้างนาน จนในที่สุดก็ตัดสินใจตั้งมันเป็นหน่วยงานอิสระ เพื่อไม่ให้พวกแม่มดกระจัดกระจายไปอยู่ตามหน่วยงานอื่นๆ
เหตุผลก็คือ พลังของแม่มดบางคนเมื่อพัฒนาแล้วต่างไปจากเดิมมาก จนสามารถครอบคลุมได้ถึงหลายหน่วยงาน...ดูอย่างอันนากับโซโรยาก็ได้ พวกเธอมีบทบาทสำคัญทั้งในด้านอุตสาหกรรมไปจนถึงเกษตรกรรม ทั้งด้านการทหารไปจนถึงการศึกษา
นอกจากนี้ แม่มดที่ยังไม่มีงานทำในตอนนี้ก็ใช่ว่าจะว่างงานตลอดไป การจับแม่มดมาอยู่หน่วยงานเดียวกันจะช่วยลดปมด้อยให้พวกเธอได้ เรื่องนี้เวนดี้กับบุ๊กเคยพูดกับเขามาก่อนแล้ว
เขาหวังว่าในอนาคต สโมสรแม่มดจะสามารถดำเนินงานได้ด้วยตัวเอง ไม่ว่าจะเป็นการรับแม่มดใหม่ การตรวจสอบพลังวิเศษ หรือการแบ่งงาน พวกเธอจะสามารถจัดการธุระทั้งหมดเองได้
“เจ้าจะหาคนที่รู้หนังสือได้มากมายขนาดนี้เชียวหรือ” พออ่านแผนงานของผู้อำนวยการสำนักงานเมืองจบ โรแลนด์ก็เงยหน้าถามอีกฝ่าย องค์กรขนาดห้าร้อยคนถือว่าใหญ่มากในยุคนี้ มิหนำซ้ำทุกคนยังต้องอ่านออกเขียนได้อีก หากเป็นเมืองอื่นคงไม่มีทางหาได้เลย...เว้นแต่จะเป็นเมืองหลวงของแต่ละอาณาจักร แต่พวกขุนนางที่ยะโสโอหังพวกนั้นก็คงไม่ยอมเป็นลูกศิษย์ใครอยู่ดี
“หากนับรวมผู้ที่สำเร็จการศึกษาชุดใหม่ไปด้วยแล้ว ก็ไม่น่ามีปัญหาพ่ะย่ะค่ะ” บารอฟตอบ “ดูจากกระแสตอบรับหลังจากออกประกาศไปแล้ว ผู้คนส่วนใหญ่สนใจตำแหน่งในสำนักงานเมืองมากที่สุดพ่ะย่ะค่ะ”
ไม่ว่าจะยุคสมัยไหน งานราชการก็มักได้รับความนิยมสูงสุดเสมอ...โรแลนด์ยกมุมปาก “เช่นนั้นก็รับสมัครคนตามแผนที่ว่านี้ก็แล้วกัน ทีนี้ก็เหลือแค่ร่างกฎหมายแล้ว”
“ขอเพียงฝ่าบาททรงส่งข้อบังคับหลักๆ ที่ตรัสไว้เมื่อครั้งก่อนให้กระหม่อม ส่วนที่เหลือกระหม่อมจะเรียกพวกลูกศิษย์มาช่วยกันร่างเองพ่ะย่ะค่ะ” ผู้อำนวยการสำนักงานเมืองพูดอย่างกระตือรือร้น
“นั่นเรียกว่ากฎหมายพื้นฐาน” โรแลนด์หัวเราะ ดูท่าพนักงานตัวอย่างจะไม่ได้มีแต่แม่มดเสียแล้ว...สำหรับรัฐที่กำลังโตใหม่แล้ว นี่ถือเป็นปรากฏการณ์ที่ไม่เลวเลย
“จริงสิพ่ะย่ะค่ะ ฝ่าบาท” บารอฟพูดขึ้น “หากจะขยายขนาดสำนักงานเมืองตามแผนนี้จริงๆ สถานที่ตอนนี้ก็คงจุคนได้ไม่หมด ไม่ทราบว่าฝ่าบาทจะทรง...”
“สร้างสำนักงานเมืองแห่งใหม่น่ะหรือ” โรแลนด์พยักหน้า “ย่อมได้แน่นอน ข้าจะให้คาร์ลดำเนินการเรื่องนี้ให้เอง” สำหรับชาวเมืองแล้ว สำนักงานเมืองก็ถือเป็นหน้าตาของผู้ปกครองเหมือนกัน...พวกเขาไม่ค่อยมีโอกาสมาเยี่ยมเยือนปราสาทมากนัก แต่กลับมีเหตุให้ไปสำนักงานเมืองเป็นประจำ ดังนั้น ความสง่างามและความน่าเกรงขามจึงยังเป็นสิ่งจำเป็นอยู่ ความเรียบง่ายติดดินจนเกินไปกลับจะทำให้ภาพลักษณ์ของเขาดูไม่น่าเชื่อถือด้วยซ้ำ
พอบารอฟขอตัวออกไปแล้ว โรแลนด์ก็เรียกไพรซ์ ดีซา อัศวินจากตระกูลแอลลาเฟียร์เข้ามา
ไม่ได้เจอกันมาครึ่งปี เขาดูอ้วนขึ้นกว่าเดิมอย่างเห็นได้ชัด เนื้อที่หน้าก็อิ่มขึ้นไม่น้อย แก้มทั้งสองข้างเป็นสีแดงเปล่งปลั่ง ดูท่าคงอยู่ดีกินดีทีเดียว
“ระยะนี้ตลาดชาวบ้านมีไข่ไก่และเนื้อสัตว์ปีกขายมากกว่าเดิมมาก ทั้งหมดนี้เป็นผลงานของเจ้าทั้งสิ้น” โรแลนด์ยิ้มบางๆ “ดูท่าเจ้าจะเก่งเรื่องเลี้ยงเป็ดเลี้ยงไก่จริงๆ”
“แหะๆๆ...” เขาหัวเราะอย่างเขินอาย “หากฝ่าบาทไม่ทรงสนับสนุน กระหม่อมก็คงทำไม่ได้เช่นนี้หรอกพ่ะย่ะค่ะ”
การเพาะเลี้ยงสัตว์ปีกไม่ได้ราบรื่นเสียทีเดียว แรกเริ่มสุดก็เกิดโรคระบาดจนไก่ตายไปมากมาย แต่โรแลนด์ถือว่านั่นเป็นค่าบทเรียน จึงไม่ได้ไล่เขาไปอยู่เหมือง แต่กลับซื้อไก่จากป้อมมาให้เขาเลี้ยงอย่างไม่ขาดสาย จนเวลานี้ ไพรซ์กลายเป็นหนึ่งในบุคลากรคุณภาพของเมืองชายแดนที่ไม่มีใครแทนที่ได้ไปแล้ว
“ข้าจะให้เจ้าเข้าไปทำงานในสำนักงานเมือง สังกัดกองการเกษตร เจ้าตกลงหรือไม่”
“ฝ่าบาท ฝ่าบาทจะทรง...ให้กระหม่อมเลิกเลี้ยงไก่หรือพ่ะย่ะค่ะ” ไพรซ์อึ้งไปเล็กน้อย
“ไม่ใช่เช่นนั้น แต่เพราะเจ้าทำได้ดีมาก ข้าเลยอยากให้เจ้าช่วยเอาคนมาทำเพิ่มน่ะ” โรแลนด์ให้กำลังใจเขา “ข้าตั้งใจจะขยายขนาดการเพาะเลี้ยงให้ใหญ่ขึ้นกว่านี้อีกหลายสิบเท่า ลำพังแค่เจ้าและคนในครอบครัวคงดูแลกันไม่ไหว แต่ถ้าเจ้าเข้ามาทำงานในสำนักงานเมือง เจ้าก็จะสามารถถ่ายทอดประสบการณ์และวิธีการเลี้ยงของเจ้าให้คนอื่นๆ ได้”
เมื่อมีพลังฆ่าเชื้อโรคของลิลลี่ ปัญหาที่ยากที่สุดของงานปศุสัตว์ก็หายวับไป นอกจากเป็ดและไก่แล้ว โรแลนด์ยังตั้งใจจะขยายขนาดการเลี้ยงสัตว์ใหญ่อย่างวัวและแกะด้วย
“งานนี้ยิ่งใหญ่และทรงเกียรติไม่น้อยไปกว่างานอัศวินเลย” เจ้าชายหยุดไปเล็กน้อยก่อนจะพูดต่อว่า “สักวันหนึ่ง ไข่ไก่และเนื้อสัตว์ปีกจะถูกวางบนโต๊ะอาหารทุกบ้านในดินแดนตะวันตก และเมื่อทุกคนเห็นอาหารอันโอชะพวกนี้ พวกเขาก็จะจดจำชื่อเจ้าได้ขึ้นใจ เจ้าว่าอย่างไร”
“กระหม่อม...ยินดีทำงานรับใช้ฝ่าบาทพ่ะย่ะค่ะ” ไพรซ์โค้งตัวแตะกำปั้นที่หน้าอกอย่างตื้นตัน
………………………………….


[Go To Next Chapter]( ./315.md)