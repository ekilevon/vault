##บทที่ 295 สยายปีก
พริบตาที่เห็นโรแลนด์ถูกทำร้ายนั้น ไนติงเกลรู้สึกราวกับหัวใจถูกขยี้อย่างแรง
เสียงเอะอะรอบด้านพลันลอยห่างออกไป เธออยากจะเข้าไปประคองอีกฝ่าย แต่พบว่าร่างกายกำลังหนาวเหน็บและแข็งทื่อ มือของเธอสั่นน้อยๆ นอกจากเสียงกรีดร้องที่ร้องออกมาโดยสัญชาตญาณแล้ว เธอก็ทำอะไรไม่ได้สักอย่าง แม้แต่จะก้าวเดินสักก้าวก็ยังลำบาก
เธอกลัวว่าร่างของโรแลนด์จะค่อยๆ เย็นชืดลงในอ้อมกอดเธอ
เธอกลัวว่าเขาจะไม่ฟื้นขึ้นมาอีก
แค่คิดถึงตรงนี้ ไนติงเกลก็หายใจลำบากแล้ว
นับตั้งแต่จำความได้ ไม่เคยมีครั้งไหนที่เธอรู้สึกอับจนหนทางเหมือนครั้งนี้มาก่อน
สุดท้ายก็เป็นอันหน้าที่เคลื่อนไหวก่อนใครตามเคย...เธอนั่งยองๆ ลง แล้วเสกไฟสีดำคลุมบาดแผลของโรแลนด์ไว้ เปลวไฟที่ไร้แสงผุดควันสีขาวออกมาเป็นระลอก พร้อมกับส่งเสียงดังเปรี๊ยะปร๊ะออกมา เมื่อไฟสีดำดับลงแล้ว บริเวณบาดแผลของโรแลนด์ก็กลายเป็นสีดำเกรียม
เลือดที่ไหลเป็นสายหยุดลงในที่สุด
จริงสิ นี่เป็นวิธีที่เขาเคยพูดในวิชาปฐมพยาบาลนี่นา แล้วหลังจากนี้ต้องทำอย่างไรต่อล่ะ พันแผลให้เรียบร้อย แล้วรีบไปหานาน่าที่หน่วยพยาบาลโดยไวที่สุด...ไนติงเกลกลืนน้ำลายพลางกวาดตามองไปรอบตะกร้า ไม่ ไม่สิ นาน่าไม่ได้อยู่บนบอลลูนนี่ เธออยู่ที่เมืองชายแดน
ต้องกลับไปที่เมืองชายแดน
ต้องกลับไปโดยไวที่สุด!
เธอหันไปมองทิศตะวันออกเฉียงใต้ซึ่งเป็นตำแหน่งของเมืองชายแดนอย่างช้าๆ…
ทันใดนั้นเอง ใบหน้าอัปลักษณ์ของปีศาจที่กำลังขู่คำรามก็พลันปรากฏขึ้นเบื้องหน้าไนติงเกล ความคิดของเธอถูกดึงกลับมาที่ตะกร้าบอลลูนอีกครั้ง
เสียงกรีดร้องอย่างตื่นตระหนกของเหล่าแม่มด เสียงปืน และเสียงคำรามต่ำๆ ของศัตรูกลับมาดังข้างหูเธอเหมือนเดิม หลังจากความรู้สึกหนาวเหน็บจางหายไปแล้ว ความคิดอันสับสนวุ่นวายก็รวมกันเป็นประโยคเดียว
‘ถ้าเอาชนะปีศาจไม่ได้ ก็ไม่มีทางกลับเมืองชายแดนได้’
“ไลต์นิ่ง!” อันนาตะโกนอย่างร้อนรน “เอาบอลลูนลงให้ได้!”
แม้ไลต์นิ่งจะกลัวจนหน้าเผือดสี แต่พอเห็นโรแลนด์ที่นอนไม่ได้สติ ก็กัดฟันพยักหน้า แล้วบินออกจากตะกร้าบอลลูนไป
ไม่ได้ ไนติงเกลคิด ดูจากสภาพเธอแล้ว เธอรับมือปีศาจไม่ไหวแน่ ไลต์นิ่งก็เหมือนกับแม่มดส่วนใหญ่ เธอไม่เคยต่อสู้กับศัตรูจริงๆ มาก่อน
คนที่เอาชนะปีศาจได้ในเวลานี้มีเพียงเธอเท่านั้น
ไนติงเกลสูดหายใจลึก บังคับให้ตัวเองสลัดภาพโรแลนด์ที่กำลังบาดเจ็บทิ้งไป ปีศาจสองคนยังทำท่าจะโจมตีขนาบจากด้านหน้าและด้านหลังเหมือนเดิม เวลานี้ ลำแขนที่เคยขว้างหอกของพวกเขาลีบฝ่อลงไม่ต่างจากกิ่งไม้ กว่าจะฟื้นฟูพลังกลับมาได้น่าจะต้องใช้เวลาระยะใหญ่ พวกเขาอยู่ห่างจากบอลลูนประมาณห้าสิบกว่าเมตร ซึ่งระยะห่างนี้ยังถือว่าไกลเกินไปสำหรับเธอ...การใช้หมอกมายาขณะอยู่บนฟ้าเสี่ยงต่อการร่วงลงไปด้านล่างมาก ยิ่งอยู่ห่างจากพื้นดินเท่าไร ‘เส้นสาย’ ที่ปรากฏขึ้นมาเพียงพริบตาก็ยิ่งมีจำนวนน้อยลงไปด้วย หากยืนอยู่บนเส้นใดเส้นหนึ่งเป็นเวลานาน เมื่อถึงเวลาที่เส้นสายเปลี่ยนทิศทาง เธอก็อาจถูกฉีกร่างออกเป็นชิ้นๆ ได้
ศัตรูเองก็คงรู้เหมือนกันว่าหากบอลลูนลงพื้นได้เมื่อไร พวกเขาก็จะยิ่งลำบาก ปีศาจคนหนึ่งกวัดแกว่งมือซ้ายซึ่งมีเพียงสามนิ้วของเขา พลางร้องเอะอะอะไรบางอย่าง จากนั้นเขาก็กระตุ้นพาหนะที่ขี่อยู่ พุ่งตรงมาที่บอลลูน
ส่วนปีศาจอีกคนกำลังพุ่งเป้าไปที่ไลต์นิ่ง สัตว์อสูรที่กำลังกระพือปีกขนาดใหญ่บินไล่ไลต์นิ่งราวกับเหยี่ยวที่กำลังไล่ล่าลูกนก เป็นอย่างที่ไนติงเกลคาดไว้จริงๆ ไลต์นิ่งทำได้เพียงหลบหลีกอย่างว่องไว แต่ไม่สามารถเล็งปืนใส่อีกฝ่ายได้เลย ส่วนแม่มดคนอื่นๆ ก็กลัวว่าจะยิงพลาดไปถูกสาวน้อย จึงพากันหยุดยิงโดยปริยาย
ปีศาจที่มุ่งหน้ามายังบอลลูนบังคับให้สัตว์อสูรฉีกกัดและกระชากถุงบอลลูน โชคดีที่ผิวเคลือบของโซโรยาเหนียวแน่นมาก กรงเล็บและคมเขี้ยวของพันธุ์ผสมจึงไม่สามารถเจาะทะลุได้ เมื่อเห็นว่าวิธีนี้ไม่ได้ผล เขาก็ส่งเสียงคำรามพลางบินห่างออกไปอีกระยะ คล้ายกับตั้งใจจะพุ่งมาชนบอลลูนเพื่อให้บอลลูนเสียสมดุล
ไนติงเกลเห็นโอกาสทองแล้ว
เธอเรียกหมอกมายาออกมา เมื่อเห็นเส้นเรืองแสงบางๆ ปรากฏอยู่เหนือศรีษะ เธอก็ก้าวขึ้นไปอย่างไม่ลังเล แล้วอาศัยจังหวะที่เส้นขอบของบอลลูนกำลังเปลี่ยนทิศทางนั้น ก้าวขึ้นไปยืนอยู่บนถุงบอลลูน แม้ร่างกายเธอจะขนานกับพื้นดิน แต่เธอกลับปีนขึ้นไปถึงยอดบอลลูนได้อย่างรวดเร็วราวกับเหยียบอยู่บนพื้นดิน
ปีศาจพุ่งเข้ามาเวลานั้นพอดี
ภายในโลกสีขาวดำ ไนติงเกลตกใจเมื่อพบว่า ภายในร่างกายอีกฝ่ายก็มีกลุ่มไอบางๆ กำลังหมุนอย่างช้าๆ เช่นกัน มิหนำซ้ำ แขนที่ผอมลีบข้างนั้นยังฝังหินเรืองแสงไว้หนึ่งก้อนด้วย
พวกเขาก็มีพลังวิเศษหรือนี่
แต่ว่าตอนนี้ไม่ใช่เวลามาสนใจเรื่องพวกนี้ ระยะโจมตีสิบกว่าเมตรถือว่าสั้นมากสำหรับเธอ ในพริบตาที่ปีศาจกำลังจะพุ่งเข้าชนบอลลูนนั้น ไนติงเกลก็กระโดดออกจากหมอกมายา แล้วปรากฏตัวขึ้นด้านหลังปีศาจ
ร่างของสัตว์อสูรปีกยักษ์พลันทรุดลงไปเล็กน้อย เนื่องจากน้ำหนักบนหลังเพิ่มขึ้นอย่างกะทันหัน ปีศาจคล้ายกับรู้สึกถึงอะไรบางอย่าง จึงหันหลังขวับทันที ทว่าสิ่งที่รอเขาอยู่คือเสียงดังสนั่นของปืนพกขนาดลำกล้องสิบสองมิลลิเมตร
“ไปตายซะ”
ลูกกระสุนพุ่งทะลุเปลวไฟและควันปืนที่โอบล้อม พลังอันยิ่งใหญ่เจาะทะลุหมวกของปีศาจ ระเบิดท้ายทอยของเขาจนเป็นรูใหญ่พอๆ กับปากถ้วย เลือดเหนียวๆ สาดกระเซ็นไปทุกทิศทาง กลิ่นคาวเลือดแสบจมูกเหม็นคลุ้งไปทั่วบริเวณ
ศัตรูชักกระตุกก่อนจะทรุดลงบนหลังสัตว์อสูร ส่วนสัตว์อสูรก็เปลี่ยนทิศทาง บินผ่านข้างบอลลูนไป แต่ในขณะที่ไนติงเกลกำลังจะกลับขึ้นไปบนถุงบอลลูนอีกครั้งก็กลับเกิดเหตุไม่คาดฝันขึ้น ศพที่เอียงกระเท่เร่เกิดรั้งสายบังเหียน ทำให้สัตว์อสูรม้วนตัวไปด้านข้าง สะบัดเธอตกจากหลังทันที
ไนติงเกลตั้งตัวไม่ทัน ร่างของเธอกระเด็นไปไกลเกินกว่าที่จะกลับไปยังบอลลูนแล้ว
แม้ว่าบอลลูนกำลังลดระดับลงทุกที แต่เวลานี้มันยังอยู่ห่างจากผิวน้ำหลายร้อยเมตร เธอไม่สามารถใช้พลังได้ เพราะการเรียกหมอกมายาขณะที่กำลังร่วงจากฟ้านั้นไม่ต่างจากการฆ่าตัวตายเลย...ในสภาวะที่ไม่สามารถควบคุมร่างกายได้นั้น แค่ร่างเธอปะทะกับเส้นสายสักเส้น ก็อาจถูกผ่าเป็นสองท่อนได้แล้ว
“ไนติงเกล!”
เธอได้ยินเสียงร้องอย่างตกใจของพวกพี่น้อง แต่เวลานี้ไม่มีใครช่วยเธอได้แล้ว ไลต์นิ่งกำลังพัวพันอยู่กับปีศาจ ส่วนเมซีนั้นต่อให้แปลงร่างเป็นอินทรีทะเลก็แบกเธอไม่ไหวอยู่ดี เธอรู้ดีว่าตัวเองกำลังจะพบจุดจบเช่นไร
ร่างของเธอร่วงเร็วขึ้นเรื่อยๆ ไนติงเกลมองลงไปด้านล่าง เห็นมหาสมุทรที่เคยเลือนลางกำลังเผยโฉมหน้าที่แท้จริงออกมา ละอองน้ำและคลื่นทะเลที่พลิกตัวเป็นเกลียวปรากฏชัดขึ้นทุกที...ราวกับว่าเธอไม่ได้กำลังร่วงลงไปด้านล่าง ทว่าเป็นทะเลกว้างที่กำลังพุ่งมาหาเธออย่างรวดเร็วมากกว่า
น่าแปลกที่พอใกล้ถึงเวลานั้น สมองของเธอกลับยิ่งชัดเจนกว่าเดิม
ไนติงเกลหลับตาลง ภาพตอนที่เจอโรแลนด์ครั้งแรกปรากฏขึ้นตรงหน้าอีกครั้ง เธอกำลังนั่งอยู่ข้างเตียง หมุนกริชในมือเล่น รอเจ้าชายผมเทาผลักประตูเข้ามา ภาพของเปลวไฟที่เต้นระริกในเตาผิง บานประตู และห้องนอนค่อยๆ เลือนหายไป จนในที่สุดก็เหลือเพียงใบหน้าเจือยิ้มของอีกฝ่าย
จะเสียดายก็แต่ เธอคงไม่สามารถอยู่เคียงข้างเขาได้จนถึงวันสุดท้ายแล้ว
“จิ๊บๆๆๆๆๆ!”
ทันใดนั้น เธอก็ได้ยินเสียงร้องอันฮึกเหิมดังขึ้นถี่ๆ ไนติงเกลลืมตาขึ้นก็เห็นเงาสีขาวกำลังพุ่งดิ่งลงมา โผใส่หน้าอกเธอ
เมซีนั่นเอง
ขณะที่เธอกำลังจะอ้าปากพูดนั้น นกพิราบก็เปล่งแสงสีขาวจ้าตาออกมา ขนาดของมันขยายใหญ่ขึ้นในพริบตา ปีกขนาดมหึมาสยายออกมาจากแผ่นหลัง ขนนกหลุดร่วงออกจนหมด หัวนกบิดเบี้ยวเปลี่ยนรูปทรงไปอย่างน่าตกใจ หน้าตาของมันเหมือนสัตว์อสูรบินได้พวกนั้นไม่มีผิด!
“อ้าก…!”
เมซีส่งเสียงคำรามแหบแห้งดังสนั่น เธอใช้กรงเล็บทั้งสองคว้าตัวไนติงเกลไว้ แล้วเหวี่ยงขึ้นไปด้านบนอย่างแรง ฝ่ายหลังตีลังกากลางอากาศครึ่งรอบ ก่อนจะทิ้งตัวลงบนหลังนกอันกว้างใหญ่
นี่มันเรื่องอะไรกัน ไนติงเกลตะลึงงัน
“อ้ากๆ!” เมซีหันหน้ามาร้องอีกครั้ง คล้ายกับกำลังเตือนอะไรบางอย่าง
คราวนี้ต่อให้ไม่แปล เธอก็เข้าใจความหมายของอีกฝ่ายได้อย่างแจ่มแจ้ง แม้จะไม่ค่อยเข้าใจนักว่าเหตุใดเมซีถึงกลายเป็นแบบนี้ไปได้ แต่สิ่งที่สำคัญที่สุดตอนนี้คือการเอาชนะปีศาจต่างหาก
“ไป!” ไนติงเกลแผดเสียง
........................................


[Go To Next Chapter]( ./208.md)