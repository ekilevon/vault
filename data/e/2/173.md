##บทที่ 261 ของขวัญ
หลังจากกินมื้อค่ำเสร็จ ไนติงเกลก็เดินหอบกล่องกลับมาที่ห้องนอน แต่ยังไม่ทันเปิดดู ไลต์นิ่ง เมซี ลิลลี่ และลูนาก็เดินตามเข้ามาเป็นพรวน ต่างมองกล่องกระดาษในมือเธอตาเป็นประกาย
“มีอะไรหรือ” เวนดี้อดขำไม่ได้ “อยากรู้หรือว่าข้างในเป็นอะไร”
นอกจากลิลลี่แล้ว สามคนที่เหลือต่างพยักหน้ารัว
“เจ้าชายทรงลำเอียง!” ไลต์นิ่งบ่นอุบ “เหล้าไม่ให้ข้าดื่มยังพอว่า แต่นี่แม้แต่ของขวัญก็ยังไม่ให้ข้าอีก!”
“เจ้าชายตรัสแล้วนี่ว่าให้เฉพาะแม่มดที่บรรลุนิติภาวะแล้ว!” ลิลลี่ถอนใจ “ประเดี๋ยวเจ้าบรรลุนิติภาวะเมื่อไรค่อยไปขอพระองค์ก็ต้องได้เหมือนกันล่ะน่า ข้าไม่เห็นอยากรู้เลยว่าข้างในเป็นอะไร ทำไมต้องลากข้ามาที่นี่ด้วยนะ”
“เอ๋” ลูนาทำท่างุนงง “ข้าเรียกเจ้าแค่ครั้งเดียวเองนะ ไม่ได้ลากเจ้ามาเสียหน่อย”
“ข้า...”
“พอเถอะ เรื่องนั้นไม่ใช่ประเด็น!” ไลต์นิ่งร้องเอะอะ “ลูนาบรรลุนิติภาวะแล้ว เมซีก็บรรลุนิติภาวะแล้ว แต่พวกนางไม่เห็นได้ของขวัญเลย!”
“ถูกต้อง!” เมซีเขี่ยผมขาวที่ยาวปรกตาออก แล้วเชิดหน้าขึ้นว่า “ข้าก็ไม่ได้เหมือนกัน!”
“เอ่อ...เจ้าชายคงมีพระดำริของพระองค์เอง” ไนติงเกลเองก็รู้สึกแปลกใจเหมือนกัน เมื่อก่อนนี้ เจ้าชายไม่เคยเลือกปฎิบัติกับแม่มดคนไหน แต่ทำไมครั้งนี้ถึงเลือกให้ของขวัญแค่บางคน “ดูของข้างในก่อนดีกว่า”
พอเปิดกล่องออกมา ทุกคนก็เห็น ‘เสื้อผ้า’ ประหลาดหนึ่งชิ้น...หน้าตามันเหมือนแถบผ้าเย็บติดกับเอี๊ยม ผิวสัมผัสเนียนนุ่ม เห็นได้ชัดว่าตัดเย็บด้วยแพรพรรณชั้นดี แต่ว่าดูอย่างไรก็ไม่เหมือนเสื้อผ้าสักนิด เพราะขนาดมันเล็กเหลือเกิน
“ข้างใต้มีกระดาษด้วยล่ะ” ไลต์นิ่งร้อง
ไนติงเกลคลี่กระดาษออก บนนั้นเขียนคำแนะนำและวิธีการใช้ไว้ มิหนำซ้ำข้างๆ วิธีใช้ยังมีรูปประกอบด้วย
“เอ่อ...” เวนดี้เองก็เปิดกล่องของตัวเองแล้วเช่นกัน “ของสิ่งนี้เรียกว่ายกทรงหรือ”
“...ช่วยพยุงน้ำหนักหน้าอก กระตุ้นการไหลเวียนโลหิต ปรับสรีระให้เหมาะสม และลดการระคายเคืองจากการเสียดสี” ไนติงเกลเสียงเบาลงทุกที รู้สึกแก้มทั้งสองร้อนผ่าว ของสิ่งนี้ใช้สำหรับพยุงหน้าอกหรือนี่ เธอเผลอมองไปทางเวนดี้โดยไม่รู้ตัว คราวนี้ถึงได้เห็นว่าแม่มดคนอื่นๆ ก็กำลังมองเวนดี้อยู่เหมือนกัน มิหนำซ้ำยังผุดสีหน้ารู้แจ้งเห็นจริงเสียด้วย
“คิก” ลิลลี่กลั้นหัวเราะไม่อยู่ “คราวนี้พวกเจ้ารู้แล้วหรือยังว่าเหตุใดถึงไม่ได้ของขวัญ จุ๊ๆๆ ข้าต้องแก้คำพูดเมื่อครู่นี้เสียแล้ว ไลต์นิ่งบรรลุนิติภาวะแล้วก็อาจไม่ได้ของขวัญก็ได้”
“พูดอย่างกับเจ้าจะได้อย่างนั้นล่ะ” ลูนาถลึงตาใส่เธอ
“ข้าก็ไม่ได้อยากได้นี่” ฝ่ายหลังค้อนปะหลับปะเหลือก
“นี่คงเป็นของประเภทเดียวกับคอร์เซ็ตกระมัง” มีเพียงไลต์นิ่งที่ไม่รู้สึกรู้สาอะไร ดวงตาเต็มไปด้วยความสงสัยระคนอิจฉา “สวมให้ข้าดูได้หรือไม่”
“ไม่ได้แน่นอน!” เวนดี้ผุดสีหน้ากระดากอายอย่างที่เห็นได้ไม่บ่อยนัก หลังจากไล่คนทั้งสี่ออกไปแล้ว จึงค่อยโล่งอกขึ้นมาบ้าง “เหตุใดอยู่ๆ เจ้าชายจึงทรง...มอบของสิ่งนี้ให้พวกเรา”
ไนติงเกลเองก็รู้สึกลำบากใจเหมือนกัน ให้ชุดตัวในยังพอว่า เพราะปกติทุกคนก็เบิกเสื้อผ้าของใช้จากในปราสาทอยู่แล้ว ก็ไม่มีใครรู้สึกขัดเขินมาก่อน แต่ของขวัญชิ้นนี้เป็นของที่ต้องเลือกขนาดให้พอดีกับรูปร่างจึงจะใส่ได้ แสดงว่าก่อนหน้านี้ เจ้าชายได้สังเกต...ขนาดของแต่ละคนอย่างละเอียดแล้วอย่างนั้นหรือ ความคิดนี้ทำเอาเธอหน้าแดงไปถึงหู นึกอยากจะหนีเข้าหมอกมายาให้รู้แล้วรู้รอดไป
จริงสิ ถ้าเป็นอันนาจะทำอย่างไร
“ข้าขอตัวสักครู่ ประเดี๋ยวจะกลับมา” ไนติงเกลพูดพร้อมๆ กับเรียกหมอกมายาออกมา เธอเดินทะลุกำแพง ตรงไปยังห้องนอนของอันนา แต่พอถึงหน้าประตูห้องก็ลังเลอยู่สักครู่ สุดท้ายจึงเลือกที่จะเคาะประตู
ประตูห้องถูกเปิดออกอย่างรวดเร็ว อันนาสวมชุดนอนแล้ว สีหน้าเป็นปกติ “มีอะไรหรือ”
“เอ่อ ข้ามีอะไรอยากถามหน่อย...” ไนติงเกลเข้ามาในห้องแล้วหันไปปิดประตู “เจ้ารู้สึกอย่างไรกับ...ของขวัญที่เจ้าชายทรงมอบให้เจ้าบ้าง”
“ข้าสวมแล้วล่ะ สบายมากเลย”
คำตอบของอีกฝ่ายทำให้เธอตั้งตัวไม่ทัน “สวมแล้วหรือ”
“อืม” อันนาพยักหน้า “ท่านอยากเห็นหรือไม่ล่ะ”
“มะ ไม่เป็นไร” เธอรีบโบกมือ หลังจากลังเลอยู่ครู่หนึ่งจึงพูดขึ้น “ข้าแค่อยากถามว่า เจ้าไม่รู้สึกแปลกหรือที่เจ้าชายทรงมอบของขวัญเช่นนี้ให้”
“เพราะเหตุใด” อันนาถามอย่างงุนงง “เจ้าชายก็ตรัสแล้วนี่ ว่าพระองค์ทรงต้องการเผยแพร่ของสิ่งนี้เพื่อขายให้คนจำนวนมาก ดังนั้นจึงให้พวกเราทดลองใช้ก่อน แล้วก็มันก็ใช้ได้ดีเสียด้วย” เธอตบหน้าอก “ทั้งนุ่มทั้งกระชับ ถ้าไม่นับตะขอหลังที่ปลดยากสักหน่อยแล้ว ที่เหลือก็ดีกว่าเสื้อทับชั้นเดียวทุกอย่าง”
ที่แท้ก็อย่างนี้นี่เอง...ไนติงเกลนึกทึ่งใจ อันนาไม่สนใจเรื่องหยุมหยิมพวกนี้เลย เธอสนใจแค่เป้าหมายของเจ้าชายเท่านั้น บางทีนี่อาจเป็นจุดที่เธอแตกต่างจากคนอื่นก็ได้ เพราะเธอทั้งใสซื่อและบริสุทธิ์ ในเมื่อนี่เป็นของขวัญที่เจ้าชายมอบให้ ไม่ว่าอย่างไรไนติงเกลก็ต้องลองสวมดูสักครั้ง ถ้าอย่างนั้นทำไมยังต้องเขินอายอีก ก่อนหน้านี้ก็เหมือนกัน เธอไม่จำเป็นต้องหลบๆ ซ่อนๆ เลย แค่บอกความในใจตัวเองออกไปอย่างเปิดเผยก็พอแล้ว...หากเป็นอันนาก็น่าจะทำแบบนี้กระมัง
พอคิดถึงตรงนี้ ไนติงเกลก็กลับไปที่ห้องตัวเอง หยิบยกทรงออกมาศึกษาสักครู่ แล้วเข้าไปติดตะขอในหมอกมายา หลังจากสวมชุดคลุมทับแล้วจึงปรากฏตัวต่อหน้าเวนดี้
“ดูเหมือนจะใหญ่ไปหน่อย” ไนติงเกลลองกระโดดดู “แต่ว่าใส่แล้วรู้สึกสบายขึ้นจริงๆ นะ อย่างน้อยก็ไม่ต้องกลัวว่าเสื้อเนื้อหยาบจะสีหน้าอกเจ็บ ไม่กระทบต่อกิจวัตรประจำวัน แถมยังไม่ต้องเสียเวลาเหมือนใช้ผ้าพันอกด้วย สะดวกดีจริงๆ...ท่านก็ลองเสียหน่อยสิ”
“ไม่ ข้าไม่ใส่ดีกว่า...” เวนดี้ส่ายหน้า
“ไม่ได้” ไนติงเกลหัวเราะเบาๆ แล้วลากอีกฝ่ายเข้าหมอกมายา “ข้าคิดว่าเจ้าชายออกแบบของสิ่งนี้เพื่อท่านโดยเฉพาะเลยนะ”
********************
ซิลเวียรู้สึกว่าเธอพบเรื่องประหลาดในวันนี้มากกว่าที่เคยเจอมาทั้งชีวิตเสียอีก
ท่อที่แค่บิดก้านโยกก็พ่นน้ำออกมาได้ สบู่ที่มีกลิ่นหอมอ่อนๆ ตลอดจนเหล้าขาวที่ดื่มแล้วรู้สึกราวกับถูกไฟเผาคอ...ทว่าอีฟลินกลับดื่มกับเจ้าชายได้ถึงสามแก้ว
แน่นอนว่า สิ่งที่ไม่น่าเชื่อที่สุดก็คือของขวัญหลังมื้ออาหาร...เธอรู้ว่าในหมู่ขุนนางมีธรรมเนียมการให้คอร์เซ็ตเป็นของขวัญกันจริงๆ แต่อย่างน้อยคนอื่นๆ ก็มักให้ชุดออกงานติดมาด้วยอีกตัว ไม่มีใครส่งของแบบนี้ให้เพียงอย่างเดียวแน่ๆ มิหนำซ้ำ ต่อให้เป็นการส่งของขวัญให้แก่กัน ผู้รับส่วนมากก็มักเป็นคนคุ้นเคยกันทั้งนั้น...อย่างเช่นคนรัก
แต่ฟังจากที่เจ้าชายพูดแล้ว เขาไม่เพียงแต่มอบของสิ่งนี้ให้แม่มดเท่านั้น แต่ยังวางแผนจะเผยแพร่ไปทั่วทั้งดินแดนตะวันตกด้วย ซิลเวียเสียวสันหลังวาบ ขุนนางที่ไหนจะเลือกทำกิจการประเภทนี้ด้วยตัวเอง หรือว่า...เขามีรสนิยมเกี่ยวกับหน้าอกและก้นเป็นพิเศษ
ไนติงเกลลากเวนดี้เข้าไปในหมอกมายาแล้ว เธอเห็นเพียงเงาจางๆ สองเงาลอยไปมาอยู่ข้างเตียงเท่านั้น...ผ่านไปครู่ใหญ่ก็ยังไม่มีใครออกมา แสดงว่าเวนดี้คงฟังฝ่ายแรกสนับสนุนยุยงจนยอมรับของขวัญชิ้นนี้ได้แล้ว แล้วแม่มดคนอื่นๆ ล่ะ อย่าบอกว่านะไม่มีใครเข้าใจความหมายของของขวัญชิ้นนี้เลยสักคน
พอนึกถึงคำเตือนของแอชเชส ซิลเวียก็กลืนน้ำลายเอื้อก
เธอพูดไม่ผิดจริงๆ...เจ้าชายเป็นบุคคลอันตราย หากเป็นไปได้ เธออยู่ห่างๆ เขาไว้ดีกว่า
........................................


[Go To Next Chapter]( ./174.md)