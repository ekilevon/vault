##บทที่ 207 แม่แบบกับตัวจำลอง
ไนติงเกลมองเห็นความเปลี่ยนแปลงของพลังวิเศษได้ในหมอกมายา


ไม่บ่อยนักที่เธอจะมีโอกาสเห็นสีสันลานตาในโลกสีขาวดำ หากเทียบกับตอนที่ออกตามหาภูเขาศักดิ์สิทธิ์แล้ว พลังวิเศษในร่างกายพวกเธอเติบโตขึ้นมาก การฝึกใช้พลังทุกวันทำให้พวกเธอควบคุมพลังได้ดีขึ้น แต่ว่าสิ่งที่ทำให้ไนติงเกลอิ่มเอมใจที่สุดก็คือ สีหน้าของพวกเธอ


ขนาดตอนอยู่สมาคม มีทั้งเวนดี้ที่คอยปลอบโยนอย่างอ่อนโยนและมีฮัคคาลาที่เด็ดเดี่ยวหนักแน่น แต่ระหว่างที่ต้องอยู่อย่างหลบๆ ซ่อนๆ นั้น ทุกคนกลับไม่เคยหลับสนิทสักครั้ง หากได้ยินเสียงความเคลื่อนไหวแม้เพียงเล็กน้อย ทุกคนก็จะตื่นทันที การไล่ล่าของศาสนจักรและสายตาหวาดระแวงของชาวเมืองกดดันพวกเธอจนแทบทนไม่ไหว ขนาดเดินทางเข้าเทือกเข้าสิ้นวิถีมาแล้ว ความรู้สึกกดดันนี้ก็ไม่ได้ลดน้อยลงสักเท่าไร เพราะพวกเธอไม่รู้ว่าพวกเธอจะได้เจอภูเขาศักดิ์สิทธิ์ และจะมีที่อยู่อาศัยจริงๆ หรือไม่ บรรยากาศในค่ายช่วงนั้นมักเต็มไปด้วยความหม่นหมอง ใบหน้าของพี่น้องส่วนใหญ่มีเพียงความเหม่อลอยและเฉยชา


ทว่าเวลานี้ พวกเธอไม่ต้องทนหิวหรือกลัวศาสนจักรไล่ล่าอีกต่อไป ใบหน้าของพวกเธอจึงเปล่งประกายสดใสอย่างที่ไม่เคยเป็นมาก่อน เมื่อได้เห็นรอยยิ้มผ่อนคลายและเป็นธรรมชาติของทุกคน ไนติงเกลก็รู้สึกสุขใจไม่ต่างกัน ภูเขาศักดิ์สิทธิ์มีอยู่จริง แต่ไม่ได้อยู่ที่ดินแดนร้าง ทว่าอยู่ที่เมืองชายแดนเล็กๆ แห่งนี้ต่างหาก


ทันใดนั้นเอง เธอพลันรู้สึกถึงแรงสั่นสะเทือนของพลังวิเศษ


ไอสีม่วงเริ่มหมุนตัว พลังวิเศษบริเวณรอบๆ ถูกดูดเข้าไปตรงกลางราวกับพายุขนาดย่อม ไนติงเกลเป็นคนเดียวที่มองเห็นการสั่นสะเทือนครั้งนี้ หลังจากหายตกใจ เธอก็เบิกตากว้าง กลั้นลมหายใจ บอกตัวเองว่าจะไม่ยอมพลาดรายละเอียดใดเป็นอันขาด...ตอนที่อันนากับโซโรยาพัฒนาพลังนั้น เธอมารู้เอาทีหลัง แต่ครั้งนี้ เธอจะได้เห็นการจับตัวของพลังวิเศษกับตา


และคนที่อยู่กลางพายุลูกนั้นก็คือลิลลี่นั่นเอง


เธอกำลังหมกมุ่นอยู่กับโลกใบเล็กใต้กล้องจุลทรรศน์ ไม่ได้รู้ตัวเลยว่าเกิดความเปลี่ยนแปลงกับพลังวิเศษในร่างกาย


ไอสีม่วงเริ่มก่อตัวหนาขึ้นและหมุนเร็วขึ้นเรื่อยๆ จนมีสภาพคล้ายวัตถุ ขณะเดียวกัน เค้าโครงของมันก็เริ่มสั่นไหว ไม่เป็นรูปทรงน้ำวนเหมือนตอนแรกอีกต่อไป จนในที่สุด พลังวิเศษก็จับตัวกันเป็นก้อนก่อนจะหยุดลงอย่างช้าๆ


พลังใหม่ของเธอไม่ได้เป็นลูกบาศก์ที่แข็งและเรียบเหมือนของอันนา แล้วก็ไม่ได้เป็นผืนผ้านุ่มนิ่มเหมือนของโซโรยา แต่มันเป็นรูปทรงกลม มีขนาดเท่ากำปั้น รอบด้านมีหนวดที่กำลังเคลื่อนไหวอยู่แปดคู่ สี่คู่หันลงล่าง อีกสี่คู่หันขึ้นบน ดูเผินๆ คล้ายกับ...แมลง


...


โรแลนด์คิดไม่ถึงว่า การเปิดสอนวิชาชีววิทยาจะเห็นผลตั้งแต่คาบแรก มิหนำซ้ำแม่มดที่พัฒนาพลังเป็นคนแรกยังเป็นลิลลี่อีก


เนื่องจากพลังเดิมของเธอคือรักษาความสดใหม่ของอาหาร ดังนั้น โรแลนด์จึงไม่เคยสั่งให้เธอทำภารกิจอื่นใดนอกจากฝึกใช้พลังในแต่ละวัน เขารู้จักเธอไม่มากนัก พอได้ยินไนติงเกลรายงานดังนั้นก็เพียงแต่พยักหน้าเงียบๆ รอจนจบคาบเรียนแล้วจึงเรียกลิลลี่ไว้


“อะไรนะเพคะ ฝ่าบาททรงบอกว่าพลังของหม่อมฉันพัฒนาแล้วหรือเพคะ” ลิลลี่เองก็ประหลาดใจไม่น้อย “แต่หม่อมฉันไม่เห็นเห็นเจ้าก้อนกลมที่ฝ่าบาทตรัสเลย”


“เจ้าไม่มีทางเห็นหรอก” โรแลนด์ส่ายหน้าขำๆ “เจ้าก้อนกลมมีขนาดเล็กกว่าจุลินทรีย์ไม่รู้กี่พันเท่า ต่อให้กล้องจุลทรรศน์พัฒนาไปไกลแค่ไหน ก็ไม่มีทางเห็นเจ้าก้อนกลมที่ประกอบขึ้นเป็นวัตถุอยู่ดี”


“อย่างนั้นหรือเพคะ หม่อมฉันนึกว่าจะต้องเข้าใจหลักการของเจ้าก้อนกลมก่อนจึงจะพัฒนาพลังได้” เธองึมงำ “หม่อมฉันไม่เชื่อว่าสรรพสิ่งบนโลกนี้จะประกอบขึ้นจากเจ้าก้อนกลม ดูอย่างของแข็งๆ อย่างหินหรือเหล็กกล้าก็ได้ หากพวกมันประกอบขึ้นจากเจ้าก้อนกลมจริง พวกมันก็น่าจะทลายกลายเป็นผงไปแล้ว”


ที่แท้ก็อย่างนี้นี่เอง เขาคิด ดูท่าแล้ว การทำความเข้าใจทฤษฎีอนุภาคคงไม่ใช่วิธีกระตุ้นพลังวิเศษเพียงวิธีเดียว “เช่นนั้นเจ้าเห็นอะไร”


“อืม...” ลิลลี่คิดสักครู่ “แมลงสีม่วงหลายตัวเพคะ หม่อมฉันคิดว่าพวกมันน่าจะมาจากพลังวิเศษ มันสามารถเปลี่ยนสิ่งมีชีวิตที่ฝ่าบาทตรัสถึงให้มีหน้าตาเหมือนกันได้เพคะ”


“แมลงหรือ” เขาอึ้งไปเล็กน้อย “ตัวใหญ่เท่าจุลินทรีย์หรือไม่”


“น่าจะพอๆ กันเพคะ” เธอพยักหน้า “เพราะพอหม่อมฉันมองหยดน้ำด้วยตาเปล่าอีกครั้ง มันก็ยังโปร่งใสไร้สีเหมือนเดิมเพคะ”


“เช่นนั้น...พวกเรามาทดสอบกันดีกว่า”


...


เนื่องจากพลังของลิลลี่ไม่สามารถมองเห็นได้ด้วยตาเปล่าเหมือนของอันนากับโซโรยา ดังนั้น การทดสอบจึงทำได้ยากกว่า


ตอนที่โรแลนด์เห็นจุลินทรีย์ที่เรียงแถวกันอย่างเป็นระเบียบผ่านกล้องจุลทรรศน์นั้น เขาถึงกับสะดุ้งโหยง พวกมันแสดงความสามัคคีและความเป็นน้ำหนึ่งใจเดียวกันอย่างน่าตกใจ ราวกับพวกมันมีสำนึกร่วมอย่างไรอย่างนั้น


จากนั้นก็เป็นการทดสอบทีละรายการ เช่นว่าความสามารถของมัน ระยะเวลาที่พลังวิเศษคงฤทธิ์ ตลอดจนผลกระทบที่เกิดจากหินอาญาสิทธิ์


การทดสอบดำเนินติดต่อกันเป็นเวลาสามวัน แม้ลิลลี่จะชอบเถียงเป็นชีวิตจิตใจ แต่ต่อให้เถียงอย่างไร สุดท้ายแล้ว เธอก็ยังปฏิบัติตามคำสั่งโรแลนด์อย่างจริงจัง


หลังจากเปรียบเทียบตัวอย่างทดลองและพูดคุยกับอันนาแล้ว เขาก็พอจะเข้าใจรูปแบบพลังใหม่ของลิลลี่ได้คร่าวๆ


ในกลุ่มแมลงสีม่วงพวกนี้ สามารถแบ่งออกเป็นแม่แบบกับตัวจำลองสองชนิดใหญ่ๆ


เมื่อลิลลี่ปล่อยพลัง จุลินทรีย์ที่เกิดความเปลี่ยนแปลงก่อนใครก็คือแม่แบบ


แม่แบบมีคุณสมบัติคล้ายไฟสีดำของอันนา ตราบใดที่มีพลังวิเศษคอยหล่อเลี้ยง มันก็จะคงอยู่ต่อได้เรื่อยๆ แต่มันไม่สามารถอยู่ห่างจากตัวลิลลี่เกินห้าเมตรได้ มิฉะนั้นมันจะหายวับไป พลังวิเศษของเธอเป็นประเภทเรียกใช้ และถูกจำกัดได้ด้วยหินอาญาสิทธิ์ หากอยู่ในอาณาเขตของหินอาญาสิทธิ์ แม่แบบก็จะหายตัวไปทันที


ทว่าระหว่างที่แม่แบบยังอยู่นั้น จุลินทรีย์ที่อยู่รอบตัวมันจะถูกเปลี่ยนเป็นตัวจำลองอย่างรวดเร็ว และสิ่งที่ทำให้โรแลนด์รู้สึกเหลือเชื่อที่สุดก็คือ ตัวจำลองพวกนั้นถูกจัดว่าเป็น ‘ผล’ ที่เกิดจากพลังวิเศษ นั่นแปลว่าหินอาญาสิทธิ์ทำอะไรพวกมันไม่ได้เช่นเดียวกับผิวเคลือบของโซโรยา หรือพูดง่ายๆ ก็คือ แมลงแม่แบบที่ลิลลี่สร้างขึ้นจะเปลี่ยนจุลินทรีย์เป็นสิ่งมีชีวิตรูปแบบใหม่ และสิ่งมีชีวิตที่ว่านี้ก็จะคงอยู่ในโลกจริงได้


จุลินทรีย์ที่ถูกจำลองออกมานั้นมีความสามารถแบบเดียวกับแม่แบบ นั่นคือมันสามารถเปลี่ยนจุลินทรีย์ตัวอื่นๆ ให้เหมือนตัวเองได้ ทว่าผลการทดสอบนั้นน่าฉงนมาก...ดูเหมือนว่าขั้นตอนการเปลี่ยนจุลินทรีย์จะไม่สามารถดำเนินต่อไปได้ตลอด เขาลองหยดตัวจำลองใส่ตัวอย่างบางส่วนในปริมาณที่เท่ากันก็พบว่า ในบางตัวอย่าง จุลินทรีย์ถูกเปลี่ยนสภาพจนหมด ในขณะที่บางตัวอย่างมีทั้งตัวจำลองและจุลินทรีย์ที่ยังไม่เปลี่ยนสภาพปะปนกัน


เนื่องจากเขาไม่มีอุปกรณ์ตรวจสอบที่แม่นยำ ดังนั้นจึงได้แต่เดาไปก่อน


หลังจากถกปัญหากับอันนาอยู่ครู่ใหญ่​ โรแลนด์ก็ได้สมมติฐานเบื้องต้นว่า...ขนาดของตัวจำลองมีส่วนกำหนดว่ามันสามารถเปลี่ยนจุลินทรีย์ตัวอื่นๆ ได้กี่ครั้ง


พลังของลิลลี่ไม่สามารถแยกประเภทจุลินทรีย์ได้ ดังนั้น ในบรรดาตัวจำลองที่เกิดจากแม่แบบนั้น จึงมีทั้งไวรัสกับแบคทีเรียที่มองไม่เห็น และโพรทิสต์กับสิ่งมีชีวิตเซลล์เดียวที่มองเห็นได้ด้วยกล้องจุลทรรศน์ ร่างเดิมของตัวจำลองเป็นตัวกำหนดความสามารถในการเปลี่ยนจุลินทรีย์ตัวอื่นๆ ของมัน ยิ่งเป็นจุลินทรีย์ตัวใหญ่เท่าไร หลังจากถูกเปลี่ยนเป็นตัวจำลองแล้วก็จะยิ่งเปลี่ยนจุลินทรีย์ตัวอื่นๆ ได้มากครั้งขึ้นเท่านั้น


ตัวจำลองไม่สามารถแพร่พันธุ์ด้วยวิธีแบ่งตัวได้ หลังจากที่มันเปลี่ยนจุลินทรีย์ตัวอื่นจนครบจำนวนครั้งแล้ว ตัวจำลองกลุ่มสุดท้ายก็จะมีชีวิตอยู่ได้อีกประมาณหนึ่งวัน ยิ่งไปกว่านั้น การต้มน้ำยังสามารถฆ่าตัวจำลองส่วนใหญ่ได้ด้วย...สิ่งมีชีวิตชนิดใหม่นี้ไม่ได้ต่างไปจากจุลินทรีย์ชนิดอื่นๆ มากนัก


แต่จุดที่น่าสนใจก็คือ ในขณะที่แม่แบบยังอยู่นั้น ตัวจำลองจะจับกลุ่มอยู่รอบๆ มันเหมือนฝูงแมลง ทั้งยังเรียงแถวอย่างเป็นระเบียบเหมือนทหารที่รอรับคำสั่งด้วย


แต่เพราะเขาเฝ้าสังเกตมันไม่ได้ จึงไม่สามารถตรวจสอบพลังของลิลลี่ได้อีกหลายจุด เช่นว่า แม่แบบกับตัวจำลองสามารถส่งผลกระทบต่อสิ่งมีชีวิตเหมือนแบคทีเรียกับไวรัสหรือไม่ หรือสามารถนำมาใช้ในอุตสาหกรรมเคมีและอาหารแทนราได้หรือไม่ เสียดายที่ตอนนี้ลิลลี่ยังไม่เข้าใจแนวคิดพวกนี้ จึงไม่สามารถสั่งให้พวกมันทำตามคำสั่งที่เขาต้องการได้


แต่ถึงกระนั้น ตัวจำลองก็เป็นกำลังทางการแพทย์ที่ยิ่งใหญ่ ตราบใดที่มันสามารถเปลี่ยนแบคทีเรียและไวรัสอันตรายให้กลายเป็นพวกเดียวกันได้ ต่อให้ไม่มีคำสั่งอะไร มันก็สามารถฆ่าเชื้อและลดการอักเสบได้อย่างรวดเร็วอยู่ดี...ยาที่ดูไร้หลักการชนิดนี้ได้ปูทางไปสู่การพัฒนาทางการแพทย์ของเมืองชายแดนแล้ว


..............................




[Go To Next Chapter]( ./120.md)