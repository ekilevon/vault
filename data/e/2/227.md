##บทที่ 315 งานเลี้ยงฉลองชัยชนะ
งานเลี้ยงฉลองชัยชนะอันยิ่งใหญ่ถูกจัดขึ้นในโถงใหญ่ของปราสาทผู้ปกครองเมืองชายแดน
นอกจากพวกแม่มดแล้ว ยังมีเจ้าหน้าที่ระดับสูงของกองทัพที่หนึ่งและสำนักงานเมืองมาร่วมงานด้วย มีทั้งขุนนางเดิมอย่างบารอฟ มงส์ และคาร์เตอร์ แลนนิส และคนที่มีพื้นเพเป็นสามัญชนมาก่อนอย่างขวานเหล็ก และเคโม ชูอิล โดยเฉพาะอย่างยิ่งคนหลัง โรแลนด์ต้องกล่อมอยู่นานกว่าเขาจะยอมทิ้งห้องปฏิบัติการมาร่วมงานเลี้ยงที่ ‘ไร้ความหมาย’ ในสายตาเขาได้
และเพื่อเป็นการเผื่อแผ่ความสุขไปถึงประชาชน โรแลนด์จึงไม่เพียงแต่กล่าวคำปราศรัยเท่านั้น แต่ยังให้พ่อครัวนำสตาร์ชชั้นดีที่เหลือจากการผลิตดินระเบิดมาทำขนมปังแจกชาวเมืองด้วย...โดยทุกคนสามารถนำบัตรประชาชนไปรับส่วนแบ่งของตัวเองได้ที่สำนักงานเมือง เวลานี้ กองทัพที่หนึ่งกำลังอยู่ระหว่างเดินทางกลับเมืองชายแดน คนในเมืองส่วนใหญ่ต่างรู้ข่าวชัยชนะครั้งนี้แล้ว
แน่นอนว่า พวกเขาอาจจะไม่เข้าใจจุดประสงค์และความหมายของการทำสงครามครั้งนี้ แต่ตราบใดที่มีขนมปังแจกให้เปล่าๆ วันนี้ก็ถือเป็นวันที่ควรค่าแก่การเฉลิมฉลองแล้ว
นี่เป็นครั้งแรกที่โรแลนด์จัดงานเลี้ยงอย่าง ‘หรูหรา’ ตามแบบฉบับชาวเมืองหลวง
ที่นี่ไม่มีเนื้อย่างและเนื้อตุ๋นชิ้นใหญ่ๆ อาหารทุกอย่างจะถูกหั่นเป็นชิ้นเล็กๆ วางเรียงในภาชนะขาวสะอาด ข้างๆ จานจัดวางเครื่องปรุงชนิดต่างๆ เพื่อให้ผู้ร่วมงานสามารถปรุงรสได้ตามต้องการ คล้ายกับบุฟเฟต์ในยุคสมัยใหม่
“ยินดีต้อนรับกลับบ้าน” เขาเดินถือแก้วไวน์ผลไม้สองแก้วไปหาอันนา “เจ้าคงเหนื่อยมากกระมัง”
“ฝ่าบาทตรัสเช่นนี้ไปแล้วตอนอยู่ที่ท่าเรือ” อันนารับแก้วไวน์มาจากเขา “และหม่อมฉันก็ยังยืนยันคำตอบเดิมว่า หม่อมฉันไม่เหนื่อยเพคะ”
แก้วไวน์สองใบชนกันเบาๆ ดวงตาของเด็กสาวเปี่ยมไปด้วยรอยยิ้มหวานฉ่ำ โรแลนด์ห้ามใจตัวเองไม่ให้คว้าเธอมากอดไว้ แล้วหันไปยกแก้วให้แม่มดคนอื่นๆ แทน
“หม่อมฉันล่ะเพคะ หม่อมฉันล่ะเพคะ” ไลต์นิ่งร้องเอะอะ
“ของเจ้าก็มีเหมือนกัน” โรแลนด์เรียกบริกรยกเหล้ามา แล้วหยิบไวน์ผลไม้ให้เธอหนึ่งแก้ว “ลำบากเจ้าแล้ว”
“หม่อมฉันจะดื่มเหล้าขาวเพคะ!” สาวน้อยแหงนหน้าว่า
“เอ่อ...” เขาคิดสักครู่ ก่อนจะยอมตามใจอีกฝ่ายในที่สุด เจ้าเด็กนี่ขี้สงสัยเสียยิ่งกว่าอะไร ขืนปฏิเสธเธอเสียทุกครั้ง วันดีคืนดีเธออาจแอบเข้าไปขโมยเหล้าในครัวมาดื่มเองเหมือนไนติงเกลก็ได้ “ก็ได้ แต่ว่าแค่แก้วเดียวเท่านั้นนะ”
“เพคะ!”
ในขณะที่โรแลนด์กำลังจะยื่นเหล้าขาวรสอ่อนที่ผสมน้ำองุ่นและน้ำแข็งลงไปแล้วให้เธอนั้น เธอก็โผมาหอมแก้มเขา
“อะแฮ่ม...นี่คงเป็นธรรมเนียมฟยอร์ดอีกแล้วกระมัง”
“ถูกต้องเพคะ” ไลต์นิ่งพยักหน้าอย่างแรง “ท่านพ่อหม่อมฉันบอกไว้!”
พวกแม่มดส่วนใหญ่เคยเห็นภาพนี้มาแล้วจึงไม่รู้สึกแปลกใจอะไร ในขณะที่พวกซิลเวียต่างตะลึงตาค้าง ก่อนจะพากันมองโรแลนด์ด้วยสายตาตำหนิ ทำเอาฝ่ายหลังเบือนหน้าหนีด้วยความกระดากอาย...ฟยอร์ดมีธรรมเนียมหอมแก้มผู้นำในงานเลี้ยงจริงๆ ใช่ไหมนี่
จากนั้นก็เป็นการชนแก้วกับบริวารของตัวเอง
ตอนที่ชนแก้วกับหัวหน้านักเล่นแร่แปรธาตุนั้น อีกฝ่ายขยับมาถามเขาเบาๆ ว่า “ฝ่าบาท กระหม่อมอ่าน ‘เคมีขั้นกลาง’ ที่ฝ่าบาทประทานให้กระหม่อมจบไปสองรอบแล้วพ่ะย่ะค่ะ แต่ก็ยังมีจุดที่ไม่เข้าใจอยู่หลายจุด”
“มันอธิบายเกี่ยวกับจุลภาคของสสารน่ะ เนื้อหาส่วนนี้เกี่ยวกับฟิสิกส์ค่อนข้างมาก เจ้าต้องอ่านคู่กับตำราอีกเล่ม” โรแลนด์แนะนำ “ข้าแนะนำให้เจ้าอ่าน ‘ฟิสิกส์ขั้นต้น’ ให้จบก่อน แล้วค่อยอ่านเคมีฉบับไม่สมบูรณ์ใหม่อีกรอบ วิธีนี้น่าจะคลายข้อสงสัยเจ้าได้หลายข้ออยู่”
“กระหม่อมก็ตั้งใจจะทำเช่นนั้นเหมือนกันพ่ะย่ะค่ะ ว่าแต่...” เขาลังเลไปเล็กน้อย “ฝ่าบาท เหตุใดชื่อตำราโบราณแต่ละเล่มจึงเป็นคนละสีกันพ่ะย่ะค่ะ มันมีความหมายพิเศษอะไรหรือไม่พ่ะย่ะค่ะ”
“เรื่องนี้น่ะหรือ...” โรแลนด์พึมพำอยู่สักครู่ “สีหมายถึงระดับความลึกและความยากง่ายของเนื้อหาน่ะ”
“อย่างนั้นหรือพ่ะย่ะค่ะ” เคโมพูดอย่างครุ่นคิด “จากสีเขียวไปเป็นสีม่วง หากดูอย่างนี้ก็แปลว่า สียิ่งเข้ม เนื้อหาก็ยิ่งลึกซึ้ง เช่นนั้น ‘เคมีขั้นสูง’ คงเป็นสีดำเลยกระมัง”
“เปล่าเลย เป็นสีส้มต่างหาก”
“หา” เคโมอึ้ง “เพราะเหตุใดพ่ะย่ะค่ะ”
โรแลนด์หัวเราะ “ใครจะไปรู้เล่า”
...
เมื่องานเลี้ยงดำเนินไปได้ระยะใหญ่ โรแลนด์ก็เดินออกจากโถงไปที่ระเบียงปราสาท สายลมยามเย็นที่พัดโชยมาทำให้เขารู้สึกหนาวเล็กน้อย ฤดูใบไม้ร่วงผ่านไปแล้วครึ่งฤดู เขารู้ว่าอีกไม่นาน ความหนาวเหน็บอันยาวนานที่มาพร้อมกับเดือนแห่งปีศาจก็จะเข้าปกคลุมดินแดนตะวันตกแล้ว
แต่ว่าปีนี้ไม่เหมือนปีก่อน การค้าขายกับกลุ่มพ่อค้าของมาร์เจอรีสร้างรายได้ให้เขาอย่างมหาศาล เงินเหล่านี้ไม่เพียงแต่ถูกนำไปเปลี่ยนเป็นอาหารและสิ่งของเท่านั้น แต่เงินบางส่วนยังถูกนำไปแจกจ่ายให้ชาวเมืองในรูปแบบของเงินเดือนด้วย หากดูจากผลการดำเนินงานของตลาดชาวบ้านจะเห็นว่า ระยะนี้ ยอดขายสินค้าทุกรายการกำลังเติบโตขึ้นอย่างชัดเจน โดยเฉพาะสินค้าที่มีบทบาทในการปรับปรุงคุณภาพชีวิตอย่างเนื้อสัตว์และไข่ไก่นั้น มียอดขายที่สูงขึ้นอย่างรวดเร็วจนน่าตกใจ
ปรากฏการณ์นี้บ่งชี้ว่าระดับคุณภาพชีวิตของชาวเมืองกำลังดีขึ้น หลังจากที่ชาวเมืองดั้งเดิมได้รับแจกบ้านพักหลังใหม่ และได้รับค่าตอบแทนที่สูงขึ้นกว่าเดิมแล้ว พวกเขาก็หันมาซื้ออาหารดีๆ ที่ปกติจะกินได้เฉพาะในโอกาสพิเศษมากขึ้น ส่วนชาวเมืองที่เพิ่งย้ายมาอยู่ใหม่ก็กำลังอยู่ระหว่างการเก็บเงินซื้อบ้าน หากพวกเขาตั้งรกรากอยู่ที่นี่ได้จริงๆ เมื่อไร ตลาดชาวบ้านก็น่าจะทำยอดขายได้ถล่มทลายอีกครั้ง
ประชาชนต้องการอะไรกันแน่ บางครั้ง แค่ทำให้พวกเขากินอิ่มนอนหลับได้ พวกเขาก็พร้อมจะสำนึกบุญคุณและสนับสนุนผู้ปกครองไปจนวันตายแล้ว
คนส่วนใหญ่ในยุคนี้ไม่เรียกร้องอะไรมากนักหรอก
“ฝ่าบาท ระวังเป็นหวัดนะเพคะ” ไนติงเกลปรากฏตัวขึ้นด้านหลังเขา ในมือถือเสื้อคลุมตัวบางมาด้วยหนึ่งตัว เธอโยนเสื้อให้โรแลนด์พร้อมกับหยิบปลาแห้งออกมาหนึ่งชิ้น แล้วเดินไปยืนข้างเขา “ทรงคิดอะไรอยู่ตรงนี้เพคะ”
“ไม่มีอะไร” เขาหัวเราะพลางสวมเสื้อคลุม “ก็แค่อยากเห็นดินแดนใต้ปกครองของตัวเองน่ะ”
“ดูเหมือนในเมืองจะคึกคักไม่น้อยเลยนะเพคะ” ไนติงเกลชี้ไปที่ลานเมืองที่ยังคงสว่างไสว “ดึกแล้วแท้ๆ แต่ยังมีคนไม่เข้าบ้านตั้งมากมาย”
“เพราะวันนี้เป็นวันเปิดแสดง ‘แดดยามเช้า’ ครั้งแรกน่ะสิ” โรแลนด์ฉีกยิ้ม “แล้วอีกอย่าง นี่ยังเป็นการแสดงครั้งแรกของคณะละครหลังจากห่างหายไปนานหลายเดือนด้วย พวกชาวเมืองคงอยากดูเมย์กับเอรินแสดงละครใจแทบขาดแล้ว”
จะว่าไปแล้ว อีกไม่นานเมย์ก็จะกลายเป็นเมย์ แลนนิสแล้ว เขาคิดไม่ถึงจริงๆ ว่า หัวหน้าอัศวินของเขาจะคว้าดวงดาวแห่งดินแดนตะวันตกมาได้รวดเร็วถึงเพียงนี้ ตอนที่อีกฝ่ายพูดเรื่องนี้กับเขาอย่างใสซื่อนั้น เขาถึงกับอึ้งไปครู่ใหญ่กว่าจะตั้งสติได้ การแต่งงานของหัวหน้าอัศวินจะต้องได้รับความเห็นชอบจากผู้ปกครองที่เขาเคารพก่อน ซึ่งโรแลนด์ก็ไม่มีข้อโต้แย้งใดๆ สำหรับเรื่องมงคลเช่นนี้ งานแต่งงานของทั้งคู่จะจัดขึ้นหลังจากเดือนแห่งปีศาจสิ้นสุดลงแล้ว หรือก็คือวันสถาปนาเมืองชายแดนอย่างเป็นทางการนั่นเอง
“ตอนหม่อมฉันมาเมืองชายแดนครั้งแรก ที่นี่ยังเงียบเหงาอยู่เลยเพคะ” ไนติงเกลพูดอย่างทึ่งๆ “แต่ดูตอนนี้สิเพคะ ขนาดยืนอยู่ในปราสาท หม่อมฉันก็ยังสัมผัสได้ถึงความรื่นเริงของพวกเขา”
“พวกเขาจะมีความเป็นอยู่ที่ดีขึ้นเรื่อยๆ” โรแลนด์สูดหายใจพลางเงยหน้ามองท้องฟ้าที่ปราศจากก้อนเมฆ ทว่าเต็มไปด้วยหมู่ดาวพราวแสง สิ่งที่เขาต้องทำยังมีอีกมาก เช่นว่ากระจายการศึกษาออกไปในวงกว้าง สร้างระบบสาธารณสุข กระจายความเจริญ ส่งเสริมการมีบุตร...สิ่งเหล่านี้จะเป็นกำลังอันแข็งแกร่งของดินแดนตะวันตก และเป็นพื้นฐานในการรวบรวมแผ่นดินเกรย์คาสเซิลให้เป็นปึกแผ่น
“แล้วพวกหม่อมฉันล่ะเพคะ” ไนติงเกลเอียงหน้าถามด้วยแววตาเจ้าเล่ห์
“แน่นอนว่าย่อมต้องดีขึ้นด้วยเช่นกัน” โรแลนด์ลูบศีรษะเธอ “ข้าสัญญา”
………………………………….


[Go To Next Chapter]( ./228.md)