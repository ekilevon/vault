##บทที่ 246 แผนผลิตดินปืนใหม่
สัญลักษณ์ของยุคอุตสาหกรรมคืออะไร สิ่งแรกที่โรแลนด์คิดถึงก็คือรถไฟที่พ่นไอโขมง วิ่งตะบึงอยู่บนรางอย่างไม่รู้จักเหน็ดเหนื่อย
กระบอกสูบเหล็กหล่อที่ชุ่มไปด้วยน้ำมัน เพลาที่แข็งแรงและล้อเหล็กที่ใหญ่ยักษ์ แรงสะเทือนและเสียงเดินเครื่องที่ดังอย่างเป็นจังหวะ ตลอดจนเสียงหวูดที่ดังกรีดอากาศ...สำหรับเขาแล้ว ความงามของจักรกลยุคแรกนั้นเริ่มมาจากรถจักรไอน้ำ หากเทียบกับระบบจักรกลในยุคหลังซึ่งซ่อนโครงสร้างไว้ใต้เปลือกหุ้ม ใช้การผลิตซึ่งมีความแม่นยำสูงมาลดแรงสะเทือน และเพิ่มระบบการเก็บและดูดเสียงแล้ว รถจักรไอน้ำยุคแรกย่อมแสดงความงามและพลังแห่งอุตสาหกรรมได้ชัดเจนกว่า
เขาเองก็เคยคิดจะปูรางรถไฟให้ทั่วดินแดนใต้ปกครอง ใช้รถไฟขนคนและสินค้าไปตามที่ต่างๆ ในดินแดนตะวันตกเหมือนกัน ทว่าแม้ความคิดจะสวยงามเพียงใด แต่ความจริงกลับไม่เป็นเช่นนั้น...อย่าว่าแต่สร้างรถจักรไอน้ำเลย ลำพังแค่จะผลิตเหล็กกล้าสำหรับใช้ทำรางรถไฟก็เกินกำลังผลิตของเขตเตาที่เนินเขาทิศเหนือแล้ว
ดังนั้น เมื่อลดเป้าหมายลงมาแล้ว ตัวเลือกที่ดีที่สุดของโรแลนด์ก็ต้องเป็นจักรยานซึ่งขับเคลื่อนด้วยกำลังคนแน่นอน ยิ่งในดินแดนใต้ปกครองของเขามีถนนที่ราบเรียบมากเท่าไร รายได้ที่เขาจะได้จากจักรยานก็ยิ่งมากขึ้นเท่านั้น มิหนำซ้ำ หากเทียบกับรถจักรไอน้ำที่มีโครงสร้างซับซ้อนแล้ว จักรยานแทบไม่ต้องการการดูแลรักษาเลย แค่คอยหยอดน้ำมันใส่โซ่บ้างก็พอแล้ว
ส่วนเรื่องการผลิตจักรยานในปริมาณมากนั้น เขาคงให้อันนามานั่งทำทีละคันๆ ไม่ได้อยู่แล้ว ดังนั้น เขาต้องสร้างโรงงานและคนงานสำหรับงานผลิตและประกอบจักรยานเสียก่อน แต่กว่าถนนหลวงจะสร้างเสร็จก็ฤดูใบไม้ผลิปีหน้าเป็นอย่างเร็ว ดังนั้น ในช่วงแรกๆ เขาอาจยังไม่ต้องสร้างโรงงานให้ใหญ่มากก็ได้ ไว้อันนาสร้างเครื่องจักรที่จำเป็นสำหรับกระบวนการผลิตเสร็จเมื่อไร ค่อยให้คนงานเรียนรู้ขั้นตอนการผลิตต่างๆ ก็ยังทัน หนึ่งเดือนผลิตได้สักสิบกว่าคันก็ใช้ได้แล้ว งานนี้ ชิ้นส่วนที่ต้องใช้ฝีมือมากที่สุดก็คือโซ่ เพราะต้องใช้เครื่องจักรทำข้อต่อโซ่ออกมาก่อน จากนั้นจึงค่อยใส่สลักเชื่อมด้วยมือ
ทว่า ชิ้นส่วนที่ทำจากยางเช่นล้อรถและเบรกก็ยังต้องอาศัยพลังของโซโรยาอยู่ดี...โชคดีที่งานส่วนนี้มีไม่มาก แค่เขาเตรียมแม่แบบไว้ โซโรยาก็จะใช้พู่กันวิเศษวาดชิ้นส่วนออกมาได้อย่างรวดเร็ว ตลับลูกปืนก็เช่นกัน หากไม่สามารถทำลูกปืนตลับแบบกลิ้งซึ่งมีประสิทธิภาพได้จริงๆ จะทำลูกปืนรางเลื่อนโดยใช้ท่อเหล็กท่อนเล็กๆ แทนก็ไม่มีปัญหา หลังจากลงผิวเคลือบกระจกมันวาวข้างในแล้ว มันก็ใช้งานได้ดีไม่แพ้อย่างแรกเลย
ตอนที่จักรยานเผยโฉมออกมาครั้งแรกนั้น มีเพียงชนชั้นสูงเท่านั้นที่สามารถซื้อของราคาแพงชนิดนี้ได้ เพื่อที่จะให้ประชาชนทุกคนเข้าถึงจักรยาน โรแลนด์ไม่เพียงแต่เตรียมการโฆษณาอย่างใหญ่โตเท่านั้น แต่ยังเตรียมทำระบบผ่อนชำระ เพื่อลดแรงกดดันในการใช้จ่ายของประชาชนด้วย แน่นอนว่าคนที่สามารถยื่นเรื่องขอใช้ระบบผ่อนชำระกับสำนักงานเมืองได้ จะต้องเป็นประชาชนที่มีบัตรประชาชนแล้วเท่านั้น
คนทั้งสามขลุกอยู่ในสวนตลอดบ่าย คาร์เตอร์จับหลักการขี่จักรยานได้ก่อนใคร ไม่เสียทีที่เป็นหัวหน้าอัศวินจริงๆ ส่วนขวานเหล็กขี่จักรยานวนรอบสวนได้สำเร็จเป็นคนที่สอง ตามคาร์เตอร์ไปติดๆ มีเพียงบารอฟเท่านั้นที่ไม่ว่าจะลองขี่กี่ครั้งก็ยังไม่สำเร็จ ประเดี๋ยวก็โงนเงนจะล้ม ประเดี๋ยวก็โย้ไปเย้มาไม่เป็นเส้นตรง สุดท้าย โรแลนด์จึงให้โซโรยาวาดรูปเขายืนจับคันจับอยู่ข้างจักรยานแทน
“แค่นี้เองหรือเพคะ” แม่มดถามขึ้นหลังจากวาดป้ายโฆษณาขนาดใหญ่ครบสี่ป้าย
“ใส่คำโฆษณาลงไปสักประโยคสองประโยคด้วย” โรแลนด์คิดอยู่สักครู่ “ด้านบนเขียนว่า ‘ยานพาหนะแห่งยุคใหม่ ข้ามีได้ พวกเจ้าก็มีได้’ ส่วนด้านล่างเขียนว่า ‘โรงงานผลิตจักรยานรับสมัครคนงาน ค่าจ้างงดงาม สวัสดิการยอดเยี่ยม พร้อมโอกาสเป็นเจ้าของจักรยานคันใหม่ ผู้ที่ผ่านการศึกษาขั้นต้นทุกคนสามารถไปลงชื่อได้ที่สำนักงานเมือง’ ”
...
หลังจากจบเรื่องป้ายโฆษณาจักรยานแล้ว เจ้าชายก็กลับมาที่ห้องทำงานอีกครั้ง เมื่อเห็นว่ายังมีเวลาเหลือก่อนกินมื้อเย็น เขาก็ให้องครักษ์เรียกเคโมมา
เวลานี้ พวกเขาผลิตเมอร์คิวรีฟูลมิเนตสำเร็จแล้ว งานผลิตอาวุธยุคใหม่ก็น่าจะเริ่มได้เสียที แน่นอนว่าในยุคอาวุธร้อนนี้ ปากกระบอกปืนก็คือสัญลักษณ์ของความเที่ยงธรรม ในขณะที่ความเร็วกระสุนคือสัญลักษณ์ของเสรีภาพ พลังทำลายล้างยิ่งรุนแรงก็ยิ่งน่าภูมิใจ ป้อมปืนยิ่งสูงก็ยิ่งเสมอภาค...ทว่าเขายังมีปัญหาที่ยังกลืนไม่เข้าคายไม่ออกอยู่อีกอย่าง นั่นก็คือ หากเขาเลือกที่จะพัฒนาไปในแนวทางนี้ กรดสองชนิดซึ่งผลิตโดยกรรมวิธีทางเคมีก็คงไม่เพียงพอต่อการใช้งานแน่นอน
ตัวอย่างเช่น หากต้องการเพิ่มความเร็วกระสุน ก็จะต้องโละดินปืนดำซึ่งมีสารเจือปนสูงทิ้งไป แล้วเปลี่ยนมาใช้ดินขับชนิดไร้ควันแทน...ซึ่งก็คือดินสำลี หรือสารผสมที่ได้จากการผสมดินสำลีกับไนโตรกลีเซอรินนั่นเอง เช่นเดียวกับดินระเบิดอานุภาพสูง ต่อให้ยังทำไตรไนโตรโทลูอีน (ทีเอ็นที) ไม่ได้ ก็ยังใช้ไนโตรสตาร์ชแทนได้ แม้ความเสถียรจะไม่ดีนัก แต่อานุภาพของมันร้ายแรงกว่าทีเอ็นทีพอดูทีเดียว
ทว่าของทั้งหมดที่พูดมานี้ ล้วนต้องใช้กรดไนตริกชนิดเข้มข้นและมีควันในปริมาณมากทั้งนั้น และการสังเคราะห์กรดไนตริกก็ต้องใช้กรดซัลฟูริกเข้มข้นในปริมาณมากเช่นกัน ซึ่งห้องปฏิบัติการไม่มีกำลังผลิตมากขนาดนั้นแน่นอน หรือพูดอีกอย่างก็คือ เขาไม่มีทางผลิตกรดสองชนิดนี้ได้ด้วยกระบวนการทางอุตสาหกรรมเลย ต่อให้เขาคิดค้นอาวุธที่ทรงประสิทธิภาพยิ่งกว่านี้ได้ สุดท้ายก็ไม่มีกระสุนจะยิงอยู่ดี
พอเห็นหัวหน้านักเล่นแร่แปรธาตุเดินเข้ามาในห้องทำงาน โรแลนด์ก็พูดขึ้นว่า “ข้ามีภารกิจใหม่ให้เจ้าทำ”
“ฝ่าบาทตรัสมาเถิดพ่ะย่ะค่ะ” เคโมยักไหล่ “ขอแค่ไม่ต้องร่วมพิธีอะไรนั่น กระหม่อมก็ยินดีทั้งนั้น”
“ข้าต้องการกรดมากกว่านี้ เวลานี้ ห้องปฏิบัติการยังผลิตกรดได้น้อยกว่าความต้องการของข้า ดังนั้น ภารกิจใหม่ของเจ้าก็คือการออกแบบระบบอุตสาหกรรมเคมี เพื่อให้ห้องปฏิบัติการสามารถผลิตกรดสองชนิดได้อย่างง่ายดายและมีประสิทธิภาพ”
“ระบบ...อุตสาหกรรมเคมีหรือพ่ะย่ะค่ะ” เขางงไปเล็กน้อย
“ถูกต้อง ระบบที่สร้างขึ้นโดยอาศัยปฏิกิริยาเคมีที่สมบูรณ์หนึ่งชนิดหรือหลายชนิด แค่ใส่วัตถุดิบลงไป ก็สามารถผลิตได้อย่างต่อเนื่อง” โรแลนด์อธิบายลักษณะการผลิตเชิงอุตสาหกรรมอย่างง่ายๆ ให้อีกฝ่ายฟัง “ข้าเองก็ไม่ถนัดด้านนี้เท่าไรนัก งานนี้เจ้าต้องช่วยตัวเองแล้ว”
ถึงปากจะพูดไปแบบนั้น แต่ลึกๆ ในใจเขาก็รู้ว่านี่เป็นภารกิจที่ยากเย็นแสนเข็ญ และอาจต้องใช้เวลาหลายปีในการค้นคว้า มิหนำซ้ำยังไม่แน่ว่าจะสำเร็จหรือเปล่าด้วย เพราะอย่างไรเสีย อีกฝ่ายก็รู้แค่หลักปฏิกิริยาเคมีพื้นฐานและสมการเคมีที่อยู่ใน ‘เคมีขั้นต้น’ เท่านั้น
“กระหม่อมเข้าใจแล้วพ่ะย่ะค่ะ” เขาพยักหน้า “สิ่งที่ฝ่าบาททรงอธิบายช่วยเปิดโลกให้กระหม่อมมาก”
“ไม่ว่าเจ้าจะทำสำเร็จหรือไม่ ข้าก็ต้องการกรดสองชนิดนี้โดยด่วนที่สุด” โรแลนด์หยุดไปสักครู่ “ดังนั้น เดือนหน้า ข้าจะสร้างห้องปฏิบัติการที่ริมแม่น้ำแดงเพิ่มอีกสามห้อง และเลือกชาวเมืองที่ผ่านเกณฑ์มาเป็นเจ้าหน้าที่ห้องปฏิบัติการด้วย หากเจ้าไม่มีเวลาสอนพวกเขา จะส่งลูกศิษย์ไปสอนแทนก็ได้ อย่างไรเสีย การผลิตกรดเชิงอุตสาหกรรมก็เป็นงานวิจัยที่ต้องใช้เวลาอยู่แล้ว”
เคโมรีบรับปากอย่างรวดเร็ว คงเป็นเพราะแรงดึงดูดของ ‘เคมีขั้นกลาง’ นั่นเอง “พ่ะย่ะค่ะ ฝ่าบาท”
หลังจากเคโมออกไปแล้ว โรแลนด์ก็ถอนใจเบาๆ
หากการผลิตกรดเชิงอุตสาหกรรมล้มเหลวล่ะก็ เขาคงต้องให้ลูเซียมาช่วยอีกแรงแล้ว เพราะเวลาเผชิญหน้ากับสงครามใหญ่ เขาจำเป็นต้องมีอาวุธที่แข็งแกร่งมาสู้เพื่อเมืองชายแดน
โรแลนด์ดึงลิ้นชักออกมา หวังจะกินปลาแห้งคลายเครียด แต่กลับพบเพียงว่างเปล่า
เขาชะงักไปเล็กน้อย พอเงยหน้าขึ้นมาก็เห็นปลาแห้งชิ้นหนึ่งจ่ออยู่ตรงปากเขาแล้ว
“ทรงหาสิ่งนี้อยู่หรือเพคะ” หญิงสาวผมทองตรงหน้าเขาคลี่ยิ้มบางๆ
โรแลนด์งับปลาแห้งก่อนจะยกมุมปากขึ้น “ข้านึกว่าเจ้าจะอยู่ในหมอกมายาไปชั่วชีวิตเสียแล้ว”
“เช่นนั้นก็ไม่เลวหรอกเพคะ อย่างน้อยก็ไม่มีใครมองเห็นหม่อมฉัน ในขณะที่หม่อมฉันยังมองเห็นฝ่าบาทได้” ไนติงเกลเบะปาก
อารมณ์ที่มัวหมองของเขากลับจางหายไปอย่างไม่รู้สาเหตุ เมื่อเห็นท่าทางที่คุ้นเคยของอีกฝ่าย เขาก็อดโล่งใจไม่ได้ “เห็นก่อนหน้านี้เจ้าบอกว่า ไม่รู้จะทำหน้าอย่างไรเวลาเจอข้า...”
“หืม”
“อันที่จริง หน้าแบบตอนนี้ก็ไม่เลวเลย”
........................................




[Go To Next Chapter]( ./159.md)