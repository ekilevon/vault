##บทที่ 184 ตัวเอง
บุ๊กยืนลังเลอยู่หน้าประตูห้องนอนสักครู่จึงผลักประตูเข้าไปข้างใน


เวนดี้กำลังอ่านหนังสือหน้านิ่วคิ้วขมวดอยู่หน้าโต๊ะ ไม่ต้องมองก็เดาได้ว่าหนังสือเล่มนั้นคงเป็น ‘วิทยาศาสตร์ธรรมชาติขั้นพื้นฐาน’


บุ๊กหัวเราะเบาๆ ไม่บ่อยนักที่เธอจะเห็นอีกฝ่ายมีสีหน้าแบบนี้ แม้แต่ตอนที่พวกเธอใช้ชีวิตอย่างลำบากยากเข็ญอยู่ในเทือกเขาสิ้นวิถี เธอก็ยังยิ้มให้กำลังใจทุกคนได้ราวกับไม่หวั่นเกรงต่อความลำบากใดๆ


ไม่คิดเลยว่าหนังสือเล่มเดียวจะทำเอาเธอกลัดกลุ้มได้ขนาดนี้


“ไม่เข้าใจใช่ไหม” บุ๊กพูดขึ้น “ตอนข้าอ่านครั้งแรกก็ไม่เข้าใจเหมือนกัน”


“ข้านึกว่าไนติงเกลเสียอีก” เวนดี้ได้ยินเสียงอีกฝ่ายก็หันมา “...เช่นนั้นตอนนี้เล่า”


“ตอนนี้ก็ยังไม่เข้าใจเหมือนเดิม”


“แล้วไป ท่านกับข้าเหมือนกันแท้ๆ” เวนดี้ถอนใจ “ตอนนี้นอกจากอันนาแล้ว ก็มีโซโรยานี่ล่ะที่เข้าใจบทเรียนจนพัฒนาพลังได้ ข้าว่าข้าต้องขยันเสียแล้ว มิฉะนั้นคงถูกเด็กรุ่นใหม่แซงหน้าเอาจริงๆ ข้าไม่เข้าใจเลยว่าเจ้าชายทรงรู้อะไรมากมายขนาดนี้ได้อย่างไร พระองค์ทรงอธิบายสิ่งที่มองไม่เห็นออกมาได้ชัดเจนเหลือเกิน”


“จริงๆ แล้วพระองค์ทรงรู้อะไรไม่มากหรอก” บุ๊กยักไหล่ “ข้าหมายถึงบางเรื่องน่ะ”


“อย่างเช่น”


“อย่างเช่นเรื่องไนติงเกล” เธอดึงเก้าอี้มานั่งข้างเวนดี้ “เจ้าสังเกตหรือไม่ว่าพักนี้นางทำตัวแปลกไปมาก นางไม่ค่อยพรางตัวเวลาคุ้มครองเจ้าชายเหมือนแต่ก่อน หรือแม้แต่เวลาออกไปข้างนอก นางก็แค่ดึงหมวกมาปิดหน้าเท่านั้น มิหนำซ้ำ...นางยังตั้งใจเรียนหนังสือตอนกลางคืนด้วย เจ้านอนห้องเดียวกับนางคงรู้ดีกว่าข้า บอกข้าได้หรือไม่ว่าเกิดอะไรขึ้นกันแน่”


“อันที่จริงก็ไม่มีอะไร” เวนดี้ส่ายหน้า “นางก็แค่เลือกทางเดินของนาง”


ท่าทางของอีกฝ่ายทำให้บุ๊กประหลาดใจ “เลือกทางเดินหรือ”


“อืม เป็นอย่างที่ท่านเดานั่นล่ะ” เวนดี้ปิดหนังสือแล้วหันมาพูดตรงๆ “นางหลงรักเจ้าชายโรแลนด์ วิมเบิลดัน...แน่นอนว่าเรื่องนี้ใครๆ ก็ดูออก คนที่ปกป้องแม่มดย่อมชนะใจแม่มดได้เป็นธรรมดา ตอนอยู่ในสมาคม พวกเราก็เคยได้ยินเรื่องแบบนี้มาไม่น้อย”


“แต่นั่นมันเรื่องแต่งทั้งนั้น พวกพี่น้องส่วนใหญ่ไม่ได้ลงเอยกับคนรัก เจ้าก็รู้”


“แต่เจ้าชายโรแลนด์ทรงต่างจากผู้ชายพวกนั้น”


บุ๊กอึ้ง เธอคิดไม่ถึงว่าเวนดี้ที่เมื่อไม่กี่วันก่อนยังคิดเหมือนกับเธอจะพูดแบบนี้ “เจ้าก็รู้ว่าแม่มดให้กำเนิดบุตรไม่ได้ เจ้าชายจะไม่...”


“เจ้าชายจะอภิเษกสมรสกับแม่มด” เวนดี้แบมือ “เรื่องนี้พระองค์ทรงบอกท่านเองด้วยซ้ำ”


เวนดี้รู้ได้อย่างไร...หรือว่าตอนนั้นไนติงเกลก็อยู่ด้วย บุ๊กพลันนึกขึ้นได้ “เจ้าโกรธที่ข้าปิดบังเจ้าหรือ ไม่ใช่เช่นนั้น เวนดี้ ที่ข้าไม่บอกเจ้าเพราะข้าไม่อยากให้เรื่องนี้แพร่งพรายออกไป มันไม่เป็นผลดีต่อการขึ้นครองราชย์ของเจ้าชายเลย”


“...” เวนดี้เงียบไปครู่ใหญ่จึงเอ่ยขึ้น “ข้าเข้าใจ ข้าไม่โกรธท่านหรอก เพราะข้าเองก็พูดกับไนติงเกลเช่นนี้เหมือนกัน ก่อนหน้าที่จะรู้เรื่องนี้ ข้าเคยคิดว่าแม่มดไม่มีทางลงเอยกับใครได้ แต่ในเมื่อตอนนี้รู้แล้วว่าเจ้าชายไม่ทรงถือสา ข้าก็ไม่จำเป็นต้องบังคับให้พวกนางห้ามใจตัวเองอีก ข้าไม่อยากเห็นไนติงเกลเก็บกลั้นความรู้สึกตัวเองจนหดหู่ซึมเซา ข้าอยากเห็นนางอย่างที่เป็นอยู่มากกว่า ไม่ว่าผลสุดท้ายจะเป็นเช่นไร อย่างน้อยนางก็ได้ทำตามที่ใจต้องการ”


ที่แท้ก็อย่างนี้นี่เอง บุ๊กคิด แม้เวนดี้จะเห็นด้วยว่าไม่ควรแพร่งพรายเรื่องนี้ออกไป แต่เธอกลับไม่เห็นด้วยที่จะต้องบังคับจิตใจพวกพี่น้อง และไม่ต้องการเลือกทางเดินแทนพวกเธอ...เวนดี้ต่างจากฮัคคาลามากจริงๆ เธอมักมองทุกอย่างจากมุมของพวกพี่น้อง และคอยให้กำลังใจพวกเธอยามที่พวกเธอสิ้นหวังเสมอ


“แล้วเจ้าชายทรงรู้เรื่องนี้แล้วหรือ” บุ๊กพลันนึกถึงปัญหาข้อใหญ่ “หากพระองค์ทรงยอมรับแม่มดโดยที่ไม่รู้ว่าแม่มดไม่สามารถให้กำเนิดบุตรได้เล่า จะทำอย่างไร”


“อืม...” เสียงของเวนดี้ขรึมลง “ไม่อย่างนั้น เจ้าลองไปถามดูดีหรือไม่”


********************


นอกกำแพงเมืองฝั่งตะวันตก


แสงอาทิตย์ในช่วงปลายฤดูใบไม้ผลิสาดกระทบทุ่งหญ้าจนสว่างสดใส หากมองไปไกลๆ จะเห็นฝูงวัวและฝูงแกะกำลังกินหญ้าอย่างสบายใจ ไม่น่าเชื่อเลยว่าเมื่อสามเดือนก่อนหน้านี้ ที่นี่จะเป็นเพียงแผ่นดินที่ถูกปกคลุมด้วยน้ำแข็ง และไม่มีสิ่งมีชีวิตอื่นใดนอกจากสัตว์อสูรที่น่าสยดสยอง


ไนติงเกลฝึกยิงปืนมาตลอดบ่าย เธอฝึกได้เร็วว่าที่โรแลนด์คิดไว้มาก คงเพราะแต่ละคนมีพรสวรรค์ไม่เหมือนกันนั่นเอง เขาคิด คนบางคนก็เกิดมาเพื่อต่อสู้โดยเฉพาะ ท่าเปลี่ยนกระสุน เล็งเป้า และลั่นไกของเธอไม่เหมือนมือใหม่เลยสักนิด


“หากนางเกิดในตระกูลอัศวิน นางคงเป็นอัศวินที่เก่งกาจที่สุดในเกรย์คาสเซิล” คาร์เตอร์อดชมไม่ได้ “เหมือนเช่นกระหม่อม”


“โชคดีที่นางไม่ได้เกิดในตระกูลอัศวิน ข้าไม่อยากให้นางแขนใหญ่เหมือนเจ้าหรอก” โรแลนด์เหลือบมองเขา “เจ้ารู้สึกอย่างไรตอนประมือกับแม่มดอมนุษย์”


“ตอนที่นางกระแทกกระหม่อมกระเด็นนั้น กระหม่อมถึงกับคิดว่าตัวเองกำลังสู้กับรถกระทุ้งประตูเมืองด้วยซ้ำ หน้าอกของกระหม่อมราวกับถูกบดจนแหลก” คาร์เตอร์ตอบตามจริง “บอกตามตรงนะพ่ะย่ะค่ะ ตอนนั้นกระหม่อมอาการหนักมากจริงๆ”


“ไม่น่าจะมีครั้งต่อไปแล้วล่ะ” เขาหัวเราะ


เจ้าชายรอจนไนติงเกลยิงเสร็จก็ปรบมือพูดกับเธอว่า “ได้เท่านี้ก็ดีมากแล้ว ต่อไปจะเป็นการจำลองสถานการณ์จริง”


ไนติงเกลสอดปืนเข้าสายรัดเอวแล้วเดินไปหาเจ้าชาย เม็ดเหงื่อที่ปลายจมูกเธอสะท้อนประกายเป็นดวงๆ ใต้แสงอาทิตย์อันเจิดจ้า


“เจ้าเห็นเป้าพวกนั้นหรือไม่” โรแลนด์ชี้เป้าขนาดครึ่งตัวคนซึ่งอยู่ไม่ไกลออกไป “ข้าแขวนหินอาญาสิทธิ์ไว้บนเป้าพวกนั้น เจ้าอยู่ในหมอกมายาน่าจะเห็นได้ชัดกว่า สิ่งที่เจ้าต้องทำก็คือ นำทักษะการยิงปืนกับพลังวิเศษของเจ้ามารวมกัน แล้วยิงศัตรูพวกนั้นโดยใช้เวลาปรากฏตัวให้น้อยที่สุด”


เนื่องจากเวลาอยู่ในหมอกมายา สิ่งของและพื้นที่อาจเปลี่ยนแปลงได้ตลอดเวลา จึงรับรองไม่ได้ว่ากระสุนจะพุ่งไปทางเป้าหมาย ไนติงเกลเคยยิงปืนขณะอยู่ในหมอกมายาแล้ว ปรากฏว่ากระสุนเก้าในสิบนัดเปลี่ยนทิศทางไปหลังจากยิงออกนอกอาณาเขตหมอกมายา กระสุนนัดหนึ่งยังเกือบพุ่งเข้าตัวโรแลนด์ที่ยืนอยู่หลังเธอด้วยซ้ำ


ดังนั้นเวลายิงปืน ไนติงเกลจะต้องออกจากหมอกมายา และยิ่งระยะเวลาที่เธอปรากฏตัวสั้นเท่าไร ศัตรูก็ยิ่งโจมตีเธอได้ยากขึ้นเท่านั้น


“เข้าใจแล้วเพคะ” เธอยิ้มน้อยๆ ก่อนจะใช้มือข้างหนึ่งดึงเสื้อคลุม แล้วหายตัววับไปต่อหน้าคนทั้งสอง


ตอนที่เสียงปืนนัดแรกดังขึ้นนั้น โรแลนด์มองเห็นเพียงเงาสีขาวๆ ที่ปรากฏขึ้นอย่างเงียบๆ เปลวไฟและความร้อนถูกพ่นออกมาจากปากกระบอกปืน เป้าถูกยิงแตกพร้อมๆ กับเสียงปืนที่ดังลั่น และในขณะที่เศษไม้ยังไม่ทันร่วงถึงพื้นนั้น เธอก็ปรากฏตัวขึ้นด้านหลังเป้าตัวที่สอง และลั่นไกในระยะสามถึงสี่เมตร


จากนั้นก็ตามมาด้วยเป้าตัวที่สาม ตัวที่สี่...เธอสามารถยิงได้โดยที่ร่างกายบางส่วนยังซ่อนอยู่ในหมอกมายา นอกจากปืนสีเงินและประกายไฟที่ปรากฏอย่างฉับพลันแล้ว โรแลนด์ก็มองไม่เห็นรายละเอียดอย่างอื่นอีก ขนาดจะมองหาตำแหน่งเธอก็ยังลำบาก ไนติงเกลที่โลดแล่นอยู่ในหมอกมายาราวกับเคลื่อนที่ไปไหนมาไหนได้ภายในเวลาเพียงพริบตา...หากเป็นเมื่อก่อน เขาคงเห็นภาพแบบนี้ได้แค่ในหนังเท่านั้น เพียงไม่กี่อึดใจ เป้าห้าตัวก็ถูกยิงจนแตกละเอียด เขาได้แต่กระพริบตาปริบๆ มองดูไนติงเกลที่เดินกลับมาหาเขาอีกครั้ง


“เป็นอย่างไรบ้างเพคะ” เธอยิ้มถาม


“เอ่อ...” โรแลนด์มองคาร์เตอร์ที่ยืนเป็นไก่ตาแตกอยู่อีกด้าน “เจ้าว่าอย่างไร”


“คงไม่มีใครจับนางได้แน่นอนพ่ะย่ะค่ะ” หัวหน้าอัศวินสูดหายใจลึก “แม้แต่แอชเชสที่สวมหินอาญาสิทธิ์ก็จับนางไม่ได้”


“เช่นนั้นก็แปลว่าหม่อมฉันเรียนจบหลักสูตรแล้วกระมัง” เธอปาดเหงื่อที่จมูกไปเช็ดกับตัวโรแลนด์


“นะ...แน่นอน”


........................................


[Go To Next Chapter]( ./97.md)