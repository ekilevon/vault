##บทที่ 465 ความสงบและระลอกคลื่น
เวนดี้ บุ๊ก และสเปียร์นั่งจิบชาดำชั้นดีจากเมืองกลอรีอยู่ในโถงใหญ่ชั้นหนึ่งของปราสาท
กาน้ำที่กำลังส่งเสียงร้องถูกหยิบลงมาจากชั้นแขวนเหนือเตาผิง น้ำที่เดือดจัดลงถูกเทลงในถ้วยชา ผิวน้ำค่อยๆกลายเป็นสีส้มแดงอย่างช้าๆ ไอที่ผุดขึ้นมาส่งกลิ่นหอมเข้มข้น เวนดี้รู้สึกผ่อนคลายจนไม่อยากทำอะไร เธอเป่าไอร้อนที่ขอบถ้วยก่อนจะจิบชาอึกเล็กๆ รสขมอ่อนๆ ที่จางหายไปทิ้งรสชาติหวานชื่นไว้ติดลิ้น กระแสความร้อนที่ไหลลงท้องทำให้เธออุทานออกมาด้วยความพึงพอใจ
อีกด้านหนึ่งของโถงใหญ่ เปเปอร์กำลังเสกพลังใส่ยันต์แห่งโชคชะตาอยู่ ตอนนี้เธอรู้วิธีกรอกพลังลงยันต์แล้ว ทั้งยังสามารถควบคุมปริมาณพลังที่ส่งออกไปได้อย่างแม่นยำด้วย แต่ไม่ว่าจะพยายามอย่างไร เธอก็เสกหินเวทมนตร์บนยันต์ได้แค่ก้อนเดียวเท่านั้น
“เห็นนางแล้ว ข้าก็อดนึกถึงสมัยอยู่สมาคมไม่ได้” บุ๊กทอดถอนใจ “ตอนนั้นคงไม่มีใครคิดว่าวันหนึ่งจะได้ใช้ชีวิตอย่างในตอนนี้”
“หากรู้ล่วงหน้า ฮัคคาลาคงไม่ทำอะไรตามอำเภอใจแบบนั้นแน่” เวนดี้วางถ้วยชาลง “โชคดีที่พวกพี่น้องที่ตื่นรู้ทีหลังไม่ต้องผ่านประสบการณ์ทรมานเหมือนพวกเรา” พอพูดถึงตรงนี้ เธอก็ยิ้มออกมา “พวกเราคงเป็นแม่มดรุ่นสุดท้ายที่ได้สัมผัสความทรมานนี้แล้ว”
“แล้วก็เป็นรุ่นที่แก่ที่สุด และได้ดื่มด่ำช่วงเวลาแห่งความสุขสั้นที่สุดด้วย” บุ๊กกุมหน้าผาก “ฟังดูเสียเปรียบชะมัดเลย”
“เพราะฉะนั้น วันนี้เจ้าก็เลยกลับเร็ว เพื่อจะได้ดื่มด่ำความสุขให้นานขึ้นอย่างนั้นสิ” เวนดี้หยอกอีกฝ่าย
“ข้าทำงานเสร็จแล้วหรอกถึงได้กลับมา” ฝ่ายหลังยักไหล่ “พอเจ้าชายโรแลนด์ไม่ประทับที่นี่ งานข้าก็ลดลงไปมาก ข้าไม่ยักชินเท่าไรนัก”
“อย่างนั้นหรือ” เวนดี้เลิกคิ้ว “ประเดี๋ยวเจ้าชายเสด็จกลับมาแล้ว ข้าจะถ่ายทอดคำพูดพวกนี้ให้พระองค์ฟังทุกคำเลย”
“อ้อ...เช่นนั้นตอนสอบครั้งหน้า ข้าก็ไม่รับรองนะว่าเจ้าจะอ่านโจทย์เข้าใจทุกข้อน่ะ”
“พวกเจ้านี่สนิทกันดีจริงๆ” สเปียร์หัวเราะเบาๆ “ถึงข้าจะอายุไม่น้อยแล้ว แต่ก็ไม่เคยสนิทกับใครเหมือนพวกเจ้าเลย...ในหมู่แม่มดด้วยกัน น่าจะถือว่าโชคดีไม่น้อยเลยกระมัง”
“แน่นอนอยู่แล้ว ใช่ว่าแม่มดทุกคนจะมีบิดาที่สูงศักดิ์และมีอำนาจนี่” บุ๊กจิบชา “มิหนำซ้ำยังยกทุกอย่างให้บุตรสาวเสียด้วย...ต่อให้เป็นระดับชนชั้นขุนนาง คนแบบนี้ก็มีเพียงหยิบมือเท่านั้น”
“จริงสิ ท่านว่าสำนักงานเมืองเป็นอย่างไรบ้าง” เวนดี้มองเธอ “เห็นว่าระยะนี้ ท่านไปที่นั่นทุกครั้งที่มีโอกาสเลยนี่”
“ข้าได้อะไรมากมายเชียวล่ะ” สเปียร์พ่นลมหายใจยาว “ข้าเพิ่งเคยเห็นวิธีการบริหารแบบแยกส่วน ทว่าก็เชื่อมโยงกันอย่างใกล้ชิดเป็นครั้งแรกที่นี่เอง หากเทียบกับการให้ขุนนางใหญ่เพียงไม่กี่คนแยกกันดูแลคนละฝ่ายแล้ว การให้สำนักงานเมืองจ้างบุคลากรและจ่ายเงินเดือนจะช่วยหลีกเลี่ยงปัญหาเรื่องการเปลี่ยนคนได้ดีกว่า ทั้งยังช่วยให้สามัญชนที่มีความสามารถได้มีโอกาสแสดงฝีมืออย่างเต็มที่ด้วย...ข้าไม่รู้จริงๆ ว่าเจ้าชายทรงคิดวิธีพวกนี้ได้อย่างไร”
“นางน่ะคุยกับบารอฟถูกคอเชียว” บุ๊กปิดปากว่า
“อะแฮ่ม เขาก็แค่ขอคำแนะนำเรื่องกฎหมายขุนนางจากข้าเท่านั้น แล้วข้าก็บังเอิญรู้เรื่องนี้พอดี” สเปียร์ส่ายหน้าว่า “แล้วอีกอย่าง ข้อกฎหมายที่เจ้าชายทรงบัญญัติก็นับว่าพิเศษมาก ต่อไปข้าคงได้เอาไปใช้ที่สันเขาฟอลเลนดรากอนเหมือนกัน ข้าก็เลยอยากคุยกับเขาให้มากหน่อยเท่านั้น”
“อ้อ พิเศษตรงไหนหรือ”
“ก็อย่างคำจำกัดความของประชาชน...”
“พี่เวนดี้ เมื่อไรข้าจะเสกหินเวทมนตร์ก้อนที่สองได้เสียที” เปเปอร์โผล่มาตั้งแต่เมื่อไรไม่รู้ เธอร้องเอะอะพลางชูยันต์แห่งโชคชะตา
“เมื่อเจ้าโตกว่านี้น่ะสิ” เธอยื่นมือไปหาอีกฝ่าย “มานี่มา ขอข้ากอดหน่อย”
เปเปอร์จับมือเธอ แล้วปีนขึ้นไปอิงแอบอกเธอ
เวนดี้ลูบหัวเปเปอร์พลางมองแม่มดอีกสองคนที่กำลังถกเรื่องกฎหมายใหม่ รู้สึกสงบใจอย่างยิ่ง
หากเธอใช้ชีวิตแบบนี้ได้ตลอดไปก็คงดี
ทันใดนั้นเอง องครักษ์คนหนึ่งก็เดินเข้ามาในโถง เขามองซ้ายมองขวาสักพัก ก่อนจะเดินมาหาคนทั้งสี่อย่างลังเล
“มีอะไรหรือ” เวนดี้จำเขาได้ เขาคือหนึ่งในองครักษ์ของเจ้าชาย
“ท่านสุภาพสตรีเวนดี้ มีชาวเมืองมาที่ปราสาท นางบอกว่าบุตรสาวของนางเพิ่งตื่นรู้เป็นแม่มด...” เขายกมือแตะหน้าอกทำความเคารพอีกฝ่าย “ฝ่าบาททรงกำชับว่า ให้ท่านจัดการเรื่องนี้แทนพระองค์ระหว่างที่พระองค์ไม่ประทับที่นี่”
“อะไรนะ” คนทั้งสามร้องพร้อมกัน “แม่มดใหม่หรือ”
“คนผู้นั้นพูดเช่นนั้น”
“รีบพาข้าไปดูเร็ว” เวนดี้พูดทันที
…
ที่ประตูใหญ่หน้าปราสาท เธอเห็นชาวเมืองสองคนกำลังยืนอยู่ท่ามกลางลมหนาว คนหนึ่งอายุประมาณสี่สิบกว่า ผมขาวกินพื้นที่ไปกว่าค่อนศีรษะ รอยย่นบนหน้าผากทั้งลึกและยาว เสื้อที่สวมค่อนข้างเก่า หลังค่อมน้อยๆ ส่วนอีกคนดูอ่อนเยาว์กว่ามาก อายุน่าจะประมาณสิบเจ็ดสิบแปดได้ เธอกำลังยืนเกร็งอยู่ข้างหญิงวัยกลางคน
“ท่านผู้นี้คือสุภาพสตรีเวนดี้แห่งสโมสรแม่มด” องครักษ์แนะนำ
“ท่านสุภาพสตรี...สวัสดี” คนทั้งสองโค้งตัวลงอย่างนอบน้อม
“พวกนางบอกว่าเป็นผู้อพยพจากดินแดนใต้ เพิ่งย้ายมาอยู่ในเขตเมืองชั้นในเมื่อครึ่งเดือนก่อน ข้าตรวจบัตรประชาชนแล้วพบว่าข้อมูลถูกต้อง”
“เจ้าเป็นแม่มดหรือ” เวนดี้มองเด็กสาวคนนั้น ก่อนจะถามด้วยน้ำเสียงที่อ่อนโยนที่สุด “เจ้าชื่ออะไร”
“แอ็กเซีย” ฝ่ายหลังตอบเบาๆ
“เจ้าเป็น...มารดานางหรือ”
“ใช่ๆๆ บิดานางทำงานอยู่ที่เขตเตา ข้าจึงส่งนางมาที่นี่ก่อน” หญิงคนนั้นพยักหน้ารัว “ท่านสุภาพสตรี ไม่ทราบว่าที่เจ้าชายทรงประกาศว่า...แม่มดจะได้ค่าจ้างหนึ่งเหรียญทองต่อเดือนเป็นเรื่องจริงหรือไม่”
“หากนางยอมเข้าสโมสรแม่มดล่ะก็ เป็นจริงตามนั้นแน่นอน”
“ข้า...” แอ็กเซียขยับปากจะพูด
“นางยอมอยู่แล้ว นางย่อมยินดีมอบกายถวายชีวิตให้เจ้าชายแน่นอน” มารดาพูดแทรกบุตรสาว “ไม่ทราบว่าต้องทำสัญญากันหรือไม่ แล้วพวกเราจะได้เงินเมื่อไร”
คำพูดของอีกฝ่ายทำให้เวนดี้ขมวดคิ้ว ฟังจากน้ำเสียงก็เดาได้ไม่ยากว่า ผู้หญิงคนนี้เห็นบุตรสาวตัวเองเป็นสินค้าพร้อมขาย และคงเห็นสโมสรแม่มดเป็นสถานบันเทิงของเจ้าชาย
เธอสะกดความไม่พอใจไว้ ก่อนจะตอบเรียบๆ ว่า “เวลานี้ เจ้าชายประทับอยู่ที่ป้อมปราการลองซอง ข้าเองก็ไม่รู้เหมือนกันว่าพระองค์จะเสด็จกลับเมื่อไร แล้วอีกอย่าง สโมสรแม่มดก็ต้องตรวจสอบและทดสอบสมาชิกทุกคนก่อนเข้าสโมสรด้วย เจ้าจะฝากบุตรสาวไว้ที่ปราสาทก่อนก็ได้ ประเดี๋ยวเจ้าชายเสด็จกลับเมืองชายแดนแล้วค่อยทำสัญญากัน”
อย่างไรเสียแอ็กเซียก็ไม่ได้ทำอะไรผิด เธอไม่อยากเอาความขุ่นเคืองที่มีต่อคนโง่ไปลงกับผู้บริสุทธิ์...แม้ชาวเมืองดั้งเดิมส่วนใหญ่จะยอมรับแม่มดได้แล้ว แต่ผู้ลี้ภัยจากดินแดนต่างๆ ที่เพิ่งย้ายมาอยู่ดินแดนตะวันตกหลังเข้าเดือนแห่งปีศาจแล้วยังเข้าใจแม่มดผิดอยู่มาก
“เช่นนั้นก็รบกวนท่านสุภาพสตรีด้วย” หญิงคนนั้นโค้งตัวลงแล้วลูบศีรษะบุตรสาวว่า “ทำตัวดีๆ ล่ะ อย่าให้เจ้าชายทรงผิดหวังเป็นอันขาด”
“ท่านแม่ ข้า...” แอ็กเซียทำท่าจะพูดอะไรสักอย่าง แต่อีกฝ่ายหันหลังเดินลงเนินจากไปแล้ว
………………………………….


[Go To Next Chapter]( ./378.md)