##บทที่ 142 รถรางขนแร่
นับตั้งแต่ยึดป้อมปราการลองซองได้จนถึงตอนนี้ก็เป็นเวลาครึ่งเดือนกว่าแล้ว ขุนนางห้าตระกูลใหญ่แห่งป้อมปราการลองซองส่งคนและของให้เมืองชายแดนครบแล้ว


หลังจากตั้งกองการเกษตรแล้ว ก็ถึงเวลาเพาะปลูกรอบฤดูใบไม้ผลิ นี่คืองานพัฒนาเกษตรกรรมก้าวแรกของโรแลนด์ พอพวกทาสเห็นโอกาสที่จะได้เลื่อนชนชั้นมาเป็นสามัญชนก็ตั้งใจทำงานอย่างแข็งขัน ไม่เคยมีใครเห็นทาสในพื้นที่ริมฝั่งแม่น้ำแดงด้านใต้แห่งนี้ถูกโบยสักราย พวกทาสสังเกตว่าต่อให้ตัวเองแอบอู้งาน ก็ไม่มีใครมาสนใจ...


เจ้าหน้าที่กองการเกษตรที่ถือเครื่องมือวัดหน้าตาประหลาดบอกว่า ผู้ปกครองไม่สนใจผลผลิตในที่นาไม่กี่แปลงพวกนี้ นับแต่นี้ไปทาสจะเพาะปลูกเพื่อตัวเอง ยิ่งปลูกมากก็ยิ่งได้มาก


นั่นไม่ใช่เพราะเจ้าหน้าที่กองการเกษตรฉลาดหลักแหลม เข้าใจหลักการการจ่ายผลตอบแทนตามผลงานแต่อย่างใด แต่เพราะโรแลนด์ขอให้พวกเขาพูดข้อความนี้ให้ทาสฟังซ้ำๆ ต่างหาก


นอกจากนี้เขายังสั่งให้ปักป้ายสีแดงเต็มพื้นที่ริมฝั่งแม่น้ำแดง เพื่อตอกย้ำแนวคิดและสนองความพอใจส่วนตัวของเขาด้วย บนป้ายเขียนคำขวัญประเภทว่า ‘การทำงานคือหนทางสู่ความร่ำรวย’ ‘งานหนักคืองานแห่งเกียรติยศ’ ‘งานคือใบเบิกทางสู่อิสระ งานคือเครื่องมือเปลี่ยนชะตาชีวิต’


แน่นอนว่าย่อมมีคนไม่เห็นด้วยกับความคิดของเขา คนที่ลุกขึ้นมาคัดค้านคนแรกก็คือบารอฟ


“ฝ่าบาท ทรงทำเช่นนี้ไม่มีประโยชน์หรอกพ่ะย่ะค่ะ ทาสส่วนใหญ่อ่านหนังสือไม่ออก พวกเขาไม่รู้หรอกว่าข้อความบนป้ายหมายถึงอะไร คนพวกนี้ทั้งโง่เขลาและไร้การศึกษา ขนาดใช้แส้โบยก็แล้วยังไม่ช่วยอะไรเลยพ่ะย่ะค่ะ แล้วจะนับประสาอะไรกับตัวอักษรที่พวกเขาไม่คุ้นเคยพวกนั้น”


ทว่าโรแลนด์กลับตอบง่ายๆ “ข้าไม่ได้ตั้งป้ายพวกนั้นให้พวกเขาดูเสียหน่อย”


“แล้วเหตุใดฝ่าบาททรงทำเช่นนั้นพ่ะย่ะค่ะ” ผู้ช่วยเจ้ากรมผุดสีหน้างุนงง


“เพื่อสร้างตัวอย่างให้พวกเขาเห็นน่ะสิ”


เขาไม่เคยคิดว่าทาสเหล่านั้นโง่เขลาหรือพัฒนาไม่ได้ แค่เพราะพวกเขาไม่ได้เรียนหนังสือ ไม่ได้หมายความว่าพวกเขาไม่มีหัวคิด มนุษย์เราต่อให้โง่อย่างไร แต่หากมีแรงปรารถนาและผลประโยชน์มาจูงใจ ก็ยังสามารถพัฒนาตัวเองได้อยู่ดี นี่ล่ะธรรมชาติของมนุษย์...


วิธีที่ให้เจ้าหน้าที่กองการเกษตรกรอกความคิดใส่หัวพวกเขาซ้ำๆ อาจดูไม่มีประโยชน์ก็จริง แต่อย่างน้อยก็ช่วยฝังรากความคิดไว้ในใจพวกเขาได้ เหมือนกับลำธารสายเล็กๆ ที่ไหลมารวมกัน สักวันก็ต้องกลายเป็นทะเลอันกว้างใหญ่


หลังจากทาสกลุ่มแรกได้เลื่อนสถานะเป็นสามัญชนแล้ว พวกเขาก็จะนำผลผลิตที่ได้ไปแลกเป็นเงิน จากนั้นก็จะนำเงินไปซื้อเสื้อผ้าดีๆ อาหารอร่อยๆ หรือแม้กระทั่งบ้านอิฐที่อบอุ่นแข็งแรง คำขวัญที่เคยได้ยินซ้ำแล้วซ้ำเล่าเหล่านั้นก็จะกลายเป็นจริงอย่างน่าอัศจรรย์ และจะตราตรึงอยู่ในใจพวกเขาตราบนานเท่านาน


ส่วนป้ายที่ริมแม่น้ำพวกนั้น เขาตั้งใจให้คนที่เรียนหนังสือแล้วอ่าน


พวกเขาจะได้รู้ว่าพวกเขาสามารถหลุดพ้นจากความยากลำบาก และกลายเป็นสมาชิกของเมืองชายแดนได้อย่างแท้จริง หรือกระทั่งก้าวหน้ากว่าคนท้องถิ่นเดิมได้ด้วยความสามารถของพวกเขาเอง ทั้งหมดนี้เป็นผลมาจากการขยันทำงานทั้งสิ้น


การเปรียบเทียบจะทำให้พวกเขาเห็นความต่าง ความทะเยอทะยานจะทำให้พวกเขาพัฒนาประสิทธิภาพของตัวเองได้ถึงขีดสุด


....


เฮดยืนรอแร่รอบใหม่อยู่หน้าอุโมงค์


นับตั้งแต่ถูกไอร้อนลวกหน้าไปช่วงเดือนแห่งปีศาจ เขาก็ไม่กล้ายืนใกล้เครื่องจักรสีดำเครื่องนี้อีกเลย


โชคดีที่เมืองชายแดนมีนางฟ้าใจดีอย่างคุณหนูนาน่าอยู่ด้วย เฮดคลำแก้มตัวเองที่หายเป็นปกติแล้วก็โล่งใจ ตอนนั้นเขาดันสงสัยว่าอีกฝ่ายเป็นสมุนปีศาจเสียได้ นับว่าดูหมิ่นเธออย่างร้ายแรงทีเดียว พอพ้นฤดูหนาวไปแล้ว เขาจึงหิ้วขาหมูป่ากับปลาสองตัวไปขอโทษเธอที่คฤหาสน์ตระกูลไพน์


ทว่าที่น่าแปลกใจกว่าเห็นจะเป็นทีก ไพน์ ฝ่ายนั้นเป็นถึงไวเคานต์ แต่กลับยอมรับคำขอโทษจากเขาง่ายๆ ไม่เย่อหยิ่งเหมือนขุนนางทั่วไปสักนิด เฮดเพิ่งรู้สึกเป็นครั้งแรกว่า แท้จริงแล้วขุนนางก็ไม่ได้ใจร้ายใจดำกันทุกคน


“ท่านเฮด” คนงานตัวเปรอะฝุ่นคนหนึ่งวิ่งออกมาจากอุโมงค์ “พวกเราผูกเชือกเรียบร้อยแล้ว”


“อืม” เขาตะโกนไปทางเครื่องจักรไอน้ำ “ทุกคนหลบไปให้หมด! แฟล็ก ดันคันโยกสีเขียวขึ้น แล้วกดคันโยกสีแดงลง! ถ้าทำผิดอีก ข้าจะเด็ดหัวเจ้า!”


“วางใจได้ ท่านเฮด เชื่อมือข้าสิ!” แฟล็กตอบเสียงดัง


หลังจากส่งเนลไปเข้ากองทัพที่หนึ่งของเมืองชายแดนแล้ว เฮดก็หาคนมาคุมเครื่องจักรไอน้ำแทนเขา สองสามวันแรก แฟล็กยังดึงคันโยกสลับกันบ่อยๆ ทำให้ท่อส่งไอแตก เลยถูกเขาลงโทษไปบ้าง โชคดีที่เจ้าชายไม่ว่าอะไร เขาไม่เพียงแต่ส่งคนมาเปลี่ยนอะไหล่ใหม่เท่านั้น แต่ยังไม่หักเงินค่าจ้างพวกเขาด้วย...ตอนแรกเฮดคิดว่าทุกคนจะต้องถูกหักเงินไปหนึ่งเดือนแน่นอน


เมื่อลิ้นไอดีเปิด เครื่องจักรไอน้ำก็พ่นไอสีขาวจำนวนมากออกมา ล้อหลักเริ่มหมุนช้าๆ กว้านเริ่มขยับ เชือกถูกดึงจนตึง


“กระฉับกระเฉงกันหน่อย! ดูเชือกให้ดี!” เฮดตะโกน


เมื่อมีเครื่องจักรไอน้ำเพิ่มเข้ามา วิธีขนแร่ออกจากอุโมงค์ก็เปลี่ยนไป


เจ้าชายสั่งให้ช่างเหลาไม้เป็นท่อนยาวหลายท่อน ยึดหัวท้ายให้เชื่อมกันแล้วปูขนานกันเป็นทางยาว จากนั้นใช้ไม้รองข้างใต้โดยเว้นระยะเท่าๆ กัน ก็จะได้เป็นตารางไม้


เจ้าชายเรียกมันว่าการขนส่งระบบรางไม้ เป็นชื่อที่เรียกลำบากจริงๆ แม้ดูเผินๆ จะไม่มีอะไรซับซ้อน แต่พอใช้ร่วมกับรถขนแร่เท่านั้นล่ะ โอ้โห! เรียกได้ว่ารวดเร็วทันใจมาก แค่นำรถขนแร่พวกนั้นมาต่อกัน เครื่องจักรไอน้ำก็สามารถขนแร่ที่ปกติต้องใช้เวลาขนสามถึงสี่วันออกมาได้หมดในคราวเดียว


เฮดเคยศึกษารถสี่ล้อที่วิ่งบนรางไม้ชนิดนี้แล้ว พบว่าตัวรถเป็นเหล็กทั้งคัน ดังนั้นแค่รถคันเดียวก็มีมูลค่ามหาศาลแล้ว หัวใจสำคัญที่ทำให้มันวิ่งบนท่อนไม้แคบๆ ได้โดยไม่ร่วงมาก็คือล้อของมัน...


ล้อเหล็กทุกล้อมีครีบยื่นออกมาจากขอบล้อ เพื่อบังคับให้ตัวรถไม่วิ่งออกนอกรางไม้ ส่วนบนของล้อเป็นกระบะเหล็กทรงสี่เหลี่ยม ด้านหน้าและหลังมีร่องสำหรับผูกเชือกต่อกันเป็นขบวน


เขานึกชื่นชมสติปัญญาของเจ้าชาย แค่การออกแบบง่ายๆ ก็ทำให้งานขนแร่เบาแรงไปได้มาก เมื่อก่อนนี้ การลากแร่หนักๆ ออกจากอุโมงค์ถือเป็นงานที่กินแรงและกินเวลามากที่สุด


ทว่า ใช่ว่าผลงานชิ้นนี้จะไม่มีข้อเสียเลย หลังจากใช้งานไปได้ห้าวัน รางไม้ก็ถูกน้ำหนักรถกดทับจนพังไปแล้วสองท่อน จากนั้นก็มีท่อนอื่นๆ พังตามมาอีกหลายท่อน จนกระทั่งเจ้าชายใช้แผ่นเหล็กมาหุ้มรางไม้ส่วนบนแล้วจึงดีขึ้น


นอกจากนี้ ยังเคยมีอุบัติเหตุเชือกขาดเกิดขึ้นด้วย เฮดนึกขึ้นมาทีไรก็ยังไม่หายขนลุก ตามกฎแล้ว เวลาขนแร่ออกจากอุโมงค์แต่ละครั้งสามารถลากรถได้สี่คันเท่านั้น แต่วันที่เกิดเหตุ คนงานอยากเสร็จงานไวๆ จึงต่อรถติดกันถึงหกคัน ปรากฏว่าพอรถถูกลากไปได้ครึ่งทาง เชือกซึ่งมีขนาดใหญ่เท่าแขนก็ขาดออกจากกัน แล้วสะบัดไปฟาดคนงานที่อยู่ข้างๆ เฮดจนแขนขาดเป็นสองท่อน กระดูกซี่โครงหักไปหลายซี่ ส่วนรถขนแร่ก็พุ่งดิ่งตามรางไม้ไปชนคนงานอีกสองคน หนึ่งในนั้นขาหักทั้งสองข้าง


โชคดีที่เฮดรู้วิธีรับมือกับสถานการณ์แบบนี้ดี เขารีบสั่งย้ายคนเจ็บไปที่คฤหาสน์ของไวเคานต์ ตราบใดที่คนเจ็บยังมีลมหายใจ คุณหนูนาน่าก็สามารถรักษาพวกเขาจนหายเป็นปกติได้


“ท่านเฮด รถออกมาแล้ว!” คนงานที่เฝ้าอยู่ที่ปากอุโมงค์ตะโกนบอก


“แฟล็ก นับถอยหลังสิบลมหายใจแล้วหยุดเครื่องจักรไอน้ำ อย่าทำผิดขั้นตอนล่ะ!” เฮดตะโกนสั่งเสียงดัง


“รับทราบ!”


รถขนแร่สี่ล้อค่อยๆ หยุดลงที่ปลายราง เขาเดินไปจดปริมาณและประเภทแร่ หินในรถสองคันแรกออกสีน้ำตาลแดง เป็นแร่ที่พวกเขาขุดเจอมากที่สุดในเหมืองนี้...แร่เหล็ก


ส่วนหินบนรถคันที่สามออกสีเทาๆ เหลืองๆ น่าจะเป็นทองแดง แต่พอเห็นรถคันที่สี่เขาก็อึ้งไปเล็กน้อย ดูเหมือนเขาจะไม่เคยเห็นหินหน้าตาแบบนี้มาก่อน พวกมันเป็นสีน้ำตาลดำทั้งก้อน ทั้งยังสะท้อนประกายโลหะหม่นๆ เมื่อกระทบแสงอาทิตย์ด้วย


ระบุประเภทไม่ได้อีกแล้ว เฮดส่ายหน้า อุโมงค์เหมืองเนินเขาทิศเหนือมีเส้นทางภายในสลับซับซ้อนมากมาย พวกเขามักขุดเจอของแปลกๆ เป็นประจำ เขาเขียนเครื่องหมายกากบาทลงบนกระดาษ แล้วให้คนขนหินดำพวกนี้ไปกองที่ลานกองแร่ ส่วนเรื่องที่ว่าพวกมันจะถูกส่งเข้าเตาหลอมหรือไม่นั้น คงไม่เกี่ยวกับเขาแล้ว


........................................


[Go To Next Chapter]( ./55.md)