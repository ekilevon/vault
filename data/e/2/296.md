##บทที่ 384 บาปและการไถ่บาป
เมื่อความมืดมิดจางหายไป เมนก็พบว่าตัวเองกำลังยืนอยู่ในลานเมืองที่โล่งกว้าง
ทุกอย่างที่อยู่ตรงหน้าดูคุ้นตาอย่างบอกไม่ถูก...บ้านเตี้ยๆ ของชาวเมือง สำนักนางชีที่อยู่ระหว่างการก่อสร้าง ตลอดจนโบสถ์หินที่เพิ่งสร้างเสร็จใหม่ๆ พื้นดินที่แห้งและแข็งไม่มีร่องรอยของหิมะแม้แต่น้อย พระอาทิตย์เหนือศีรษะลอยผลุบๆ โผล่ๆ อยู่ท่ามกลางหมู่เมฆ ลมเอื่อยๆ ที่พัดปะทะหน้ามาเป็นระยะให้ความรู้สึกอบอุ่นและอ่อนโยน ราวกับเวลานี้ไม่ใช่เดือนแห่งปีศาจ
ช้าก่อน เขาพลันรู้สึกเอะใจ หรือนี่จะเป็นเมืองศักดิ์สิทธิ์เก่าสมัยที่เขาเพิ่งเข้ามาเป็นสาวกศาสนจักรใหม่ๆ ตอนนั้น พระสันตะปาปาอะพอลเลอันกำลังทำพิธีล้างบาปอยู่ที่ลานเมือง
“ที่แท้ สถานที่ที่ตราตรึงใจท่านที่สุดก็คือที่นี่นี่เอง” เสียงของซีโร่พลันดังขึ้นมาจากด้านหลัง “นับว่าเป็นที่ที่ไม่เลวเลยทีเดียว”
ผู้บริสุทธิ์!
ความทรงจำที่ขาดๆ หายๆ พลันเชื่อมต่อกันในพริบตา เมนรู้สึกถึงไฟโทสะที่พวยพุ่งขึ้นมาอย่างรวดเร็ว เขาหันไปจ้องอีกฝ่ายพลางพูดเน้นทีละคำว่า “ซีโร่ เจ้าเสียสติไปแล้วหรืออย่างไร!”
เธอกล้าใช้พลังวิเศษกับเขาเชียวหรือนี่!
แล้วเหตุใดหินอาญาสิทธิ์ที่เขาพกติดตัวไว้จึงห้ามพลังเธอไม่ได้เล่า
“ข้ารู้ดีว่าตัวเองกำลังทำอะไร” ซีโร่หัวเราะ “ท่านต่างหาก...ที่ยังสับสนอยู่ แต่ไม่เป็นไร ที่นี่คือโลกใต้สำนึก พวกเรายังมีเวลาอีกมาก ข้าจะค่อยๆ อธิบายให้ท่านฟังเอง”
สนามรบแห่งวิญญาณ เมนรู้จักพลังชนิดนี้มาก่อน มันคือการต่อสู้กันด้วยสำนึกภายในโลกของผู้ที่ถูกครอบงำ ผู้ชนะได้ทุกอย่าง ผู้แพ้เสียทุกสิ่ง นี่คือพลังประเภทเรียกใช้ที่หาได้ยากยิ่ง หากไม่พกหินอาญาสิทธิ์มาด้วย ก็แทบไม่มีทางหลีกหนีมันได้เลย แต่ว่า...บัดซบที่สุด เขาพกหินอาญาสิทธิ์มาด้วยแท้ๆ!
เขาหยิบผลึกหินสีฟ้าออกมาจากกระเป๋าด้านในเสื้อ ผลึกทรงหลายเหลี่ยมยังคงสะท้อนประกายสีฟ้าใสภายใต้แสงอาทิตย์เหมือนในวันวาน
“เพราะเหตุใด” เมนเข่นเขี้ยวเคี้ยวฟัน
“ท่านหมายถึงหินอาญาสิทธิ์น่ะหรือ” ซีโร่ยิ้มบางๆ “ง่ายมาก เพราะพื้นที่สั่นสะเทือนของมันถูกปรับให้เรียบแล้วน่ะสิ แต่คนธรรมดาอย่างท่านคงไม่รู้สึกถึงความต่างหรอก”
พื้นที่สั่นสะเทือนถูกปรับให้เรียบแล้วอย่างนั้นหรือ พระสันตะปาปาเบิกตากว้าง ในเมืองนี้ คนที่สามารถหยุดผลลัพธ์ของหินอาญาสิทธิ์ได้มีเพียงคนเดียวเท่านั้น...ผู้บริสุทธิ์อิสซาเบลลา
นี่คือ...การทรยศที่โจ่งแจ้งที่สุด!
นางแพศยาพวกนี้! เมนรู้สึกเหมือนเส้นเลือดที่ขมับกำลังปูดนูนขึ้น มือทั้งสองเริ่มสั่นน้อยๆ ด้วยความเดือดดาล หากรู้แต่แรกว่าหินพวกนี้พึ่งพาไม่ได้แล้วล่ะก็ เขาคงรีบจับพวกเธอไปสังเวยในพิธีเปลี่ยนร่างนักรบอาญาสิทธิ์ตั้งแต่ตอนรับตำแหน่งใหม่ๆ แล้ว! เขาพยายามสะกดอารมณ์อย่างสุดกำลังก่อนจะพูดอย่างแค้นใจว่า “เมื่อไรกัน”
“ข้าไม่รู้หรอกว่านางจะลงมือเมื่อไร ก็ท่านสั่งให้คนจับข้าไปโบยอยู่ในห้องขังไม่ใช่หรือ” ซีโร่ยักไหล่ “ข้าก็แค่ไหว้วานนางเท่านั้น”
“ไหว้วานบ้าบออะไร! หากไม่ใช่เพราะพวกเจ้าสมคบคิดกันตั้งแต่แรก นางจะกล้าทำพฤติกรรมลบหลู่พระเจ้าถึงเพียงนี้ได้อย่างไร!” ไม่สิ เขาพลันชะงักไป ต่อให้พวกเธอสองคนร่วมมือกัน ก็ไม่มีทางทำได้ถึงขั้นนี้แน่...หลังจากรับตำแหน่งพระสันตะปาปามาแล้ว เขาก็ย้ายไปนอนในห้องนอนในโบสถ์ซึ่งเคยเป็นของอะพอลเลอันมาก่อน ที่นั่นเต็มไปด้วยกลไกสารพัด อีกทั้งยังมีทหารพิพากษาเฝ้าอยู่มากมาย แล้วไหนจะกองหินอาญาสิทธิ์ชั้นเลิศที่วางอยู่ที่หัวเตียงอีก เขาหยิบใช้มันทุกวัน จะไปไหนมาไหนก็มีองครักษ์คอยติดตามตลอด เธอจะเอาโอกาสที่ไหนมาลงมือได้
พออารมณ์เดือดดาลพุ่งถึงขีดสุด เมนก็เริ่มสงบลงมาได้ “เจ้าคิดจะทำอะไรกันแน่ คิดจะแก้แค้นข้าที่สั่งลงโทษเจ้าอย่างนั้นหรือ ต่อให้เจ้าฆ่าข้าได้ก็ไม่มีประโยชน์อันใด ถ้ำด้านล่างเต็มไปด้วยหินอาญาสิทธิ์ทั้งนั้น เจ้าจะหนีไปไหนได้ ลองกรงเหล็กเลื่อนถึงพื้นเมื่อไร ทหารพิพากษาที่รออยู่ด้านล่างก็จะสังเกตเห็นพิรุธแล้วจับตัวเจ้าทันที เจ้าอย่าคิดว่าจะตบตาคนในเขตลับได้เชียว หากพวกเขาจับเจ้าสอบสวนเมื่อไร เจ้าจะรู้เลยว่าโทษโบยเมื่อไม่กี่วันก่อนน่ะเบาเสียยิ่งกว่าขนห่าน”
“ข้าก็ไม่ได้คิดหนีอยู่แล้วนี่” ซีโร่ส่ายหน้า “ข้าคิดจะเป็นพระสันตะปาปาแทนท่านต่างหาก”
“...” เมนตกตะลึง เขาคิดถึงความเป็นไปได้มากมาย แต่กลับคิดไม่ถึงว่าตัวเองจะได้ยินคำตอบแบบนี้ “ผู้บริสุทธิ์จะเป็นพระสันตะปาปาอย่างนั้นหรือ เจ้าเพ้อฝันไปหน่อยกระมัง คนที่ได้รับมอบตำแหน่งพระสันตะปาปาต่อหน้าหมู่สาวกในมหาวิหารก็คือข้า! เจ้าคิดว่าฆ่าข้าแล้ว พวกเขาจะยอมรับเจ้าอย่างนั้นหรือ”
“ข้าก็ไม่จำเป็นต้องโผล่หน้าไปให้สาวกพวกนั้นเห็นเสียหน่อย แค่อ้างตัวว่าเป็น ‘ผู้ถ่ายทอดคำสั่ง’ ของพระสันตะปาปาก็พอแล้ว” ซีโร่พูดอย่างไม่ยี่หระ “ท่านก็เห็นแล้วนี่ว่า พระสันตะปาปาอะพอลเลอันก็หมกตัวอยู่แต่ในวิหารลับมาตลอด หรือถ้าจำเป็นต้องออกไปไหนก็มักสวมหน้ากากเสมอ แล้วใครจะรู้เล่าว่าพระสันตะปาปาถูกเปลี่ยนตัวไปแล้ว”
“เจ้าไม่มีวันตบตาคนได้ถึงตอนนั้นหรอก! เจ้าไม่ได้ยินที่ข้าพูดเมื่อครู่หรืออย่างไร หากกรงเหล็กเลื่อนถึงพื้นแล้วพวกเขาไม่เห็นข้าล่ะก็ เจ้าได้ถูกพวกเขาจับตัวแน่!” เมนคำรามเบาๆ “เจ้าปล่อยข้าไปตอนนี้ยังไม่ถือว่าสายเกินไป ข้าจะถือว่าเจ้าไม่เคยทำพฤติกรรมเหิมเกริมเช่นนี้มาก่อน!”
“สงครามวิญญาณได้เริ่มต้นขึ้นแล้ว และจะไม่มีวันหยุดกลางคันเด็ดขาด” ซีโร่หัวเราะ “แล้วอีกอย่าง พวกเขาก็จะไม่จับตัวข้าด้วย ท่านน่ะคิดผิดมาตั้งแต่ต้นแล้ว”
จะไม่จับตัวเธอหรือ...หมายความว่าอย่างไร พระสันตะปาปาขมวดคิ้วจ้องผู้บริสุทธิ์ด้วยหวังจะเห็นอะไรจากในตาเธอ ทว่าดวงตาคู่นั้นกลับมีเพียงประกายระยิบระยับ ไม่ปรากฏแววหวาดหวั่นหรือขลาดกลัวแม้แต่น้อย เธอไม่ได้หลบตาเขา แต่กลับสบตาเขาอย่างสงบ คล้ายกับกำลังพูดถึงเรื่องที่แสนจะธรรมดา
เมนรู้สึกราวกับมีสายฟ้าฟาดลงมากลางศีรษะ!
‘ต่อให้เจ้าละทิ้งมันไป...ก็ยังถือเป็นการตัดสินใจที่ชาญฉลาดอยู่ดี’
‘เด็กน้อย ข้าขอโทษ’
เขาอ้าปากกว้าง แต่กลับไม่อาจเปล่งเสียงออกมาได้ราวกับถูกมือขนาดใหญ่บีบคอไว้ หัวใจของเขาดำดิ่งลงเบื้องล่าง คล้ายกับว่ามันกำลังร่วงสู่หุบเหวน้ำแข็งอันหนาวเหน็บ ผ่านไปครู่ใหญ่เขาจึงพูดอย่างทรมานว่า “อย่าบอกนะว่าทั้งหมดนี้ พระสันตะปาปาอะพอลเลอันเป็นคน...”
“ในที่สุดท่านก็เข้าใจเสียที” ซีโร่ยักคิ้ว “พระสันตะปาปาอะพอลเลอันได้กำชับองครักษ์และทหารพิพากษาในวิหารลับไว้แล้ว...พวกเขาจะไม่มีวันออกไปจากพื้นที่ใต้ดินนี้ และจะรับคำสั่งจากพระสันตะปาปาเพียงคนเดียวเท่านั้น ท่านได้รับมอบคทาในโบสถ์บนดิน แต่ท่านก็ยังไม่มีอำนาจปกครองวิหารลับอยู่ดี” เธอหัวเราะเบาๆ “ท่านลองคิดดูสิ พวกเรายืนอยู่เหนือเพดานถ้ำ ใต้เท้าคือศูนย์กลางของศาสนาจักร ที่นี่เป็นที่เดียวที่ใช้หลบองครักษ์บนดินได้ มิหนำซ้ำยังไม่ได้รับผลกระทบจากหินอาญาสิทธิ์ด้วย สนามต่อสู้แห่งนี้มหัศจรรย์มากใช่หรือไม่เล่า”
ผู้บริสุทธิ์หุบยิ้ม ประกายตาส่องสว่างราวกับเปลวไฟ “นี่ล่ะสนามรบที่พระสันตะปาปาอะพอลเลอันเตรียมไว้ให้พวกเรา หลังจากที่สงครามวิญญาณสิ้นสุดลง ผู้ที่รอดชีวิตก็จะได้เป็นผู้ปกครองศาสนจักรโดยแท้จริง”
เรื่องราวทั้งหมด...เป็นแบบนี้เองหรือนี่! เมนรู้สึกลำคอแห้งผาก ตาเฒ่าใจทราม แค่เพราะรู้สึกผิดที่ตัวเองขโมยอำนาจที่เคยเป็นของแม่มดมา เลยต้องใช้วิธีนี้ไถ่บาปให้ตัวเองอย่างนั้นหรือ ช่างน่าขบขันนัก!
แววตาที่โชติช่วงของอีกฝ่ายบ่งบอกถึงความทะเยอทะยานอันยิ่งใหญ่ นี่เป็นสิ่งที่เขาแทบไม่มีวันเห็นจากตัวผู้บริสุทธิ์เลย...เพราะพวกเธอถูกฝึกให้เป็นเครื่องมือของศาสนจักรมาตั้งแต่เกิด ดังนั้นจึงน่าจะจงรักภักดีต่อสาวกระดับสูงในศาสนจักรเสียมากกว่า หากไม่ใช่เพราะเธอกลืนเจ้าคนโอหังพวกนั้นเข้าไปล่ะก็...ไม่สิ ให้ตายเถอะ เมนพลันนึกถึงสิ่งที่พระสันตะปาปาพูดก่อนที่จะโจมตีอาณาจักรวูล์ฟฮาร์ตขึ้นมาได้
‘ข้าจะส่งผู้บริสุทธิ์สองคนไปช่วยพวกเจ้าทำสงครามครั้งนี้ด้วย ไม่มีใครหลบรอดเงื้อมมือพวกนางไปได้’
นี่เขาไม่คิดเลยหรือว่า การช่วงชิงความทรงจำจากพระราชาวูลฟ์และราชินีเคลียร์วอเตอร์จะส่งผลอย่างไรต่อตัวซีโร่
พอนึกถึงสีหน้าโล่งอกครั้งสุดท้ายของอะพอลเลอันแล้ว เขาก็เข้าใจความนัยที่ซ่อนไว้ในคำสั่งเสียของอีกฝ่ายทันที เมนขบกรามด้วยความเคียดแค้น มีหรือที่ตาเฒ่านั่นจะไม่คิดเรื่องพวกนี้! เพื่อที่จะปลุกความทะเยอทะยานในตัวผู้บริสุทธิ์ขึ้นมาอีกครั้ง เขาได้วางแผนทุกอย่างไว้ตั้งแต่แรกแล้ว
นี่น่ะหรือจุดจบที่ท่านอยากเห็น พระสันตะปาปาอะพอลเลอัน!
........................................




[Go To Next Chapter]( ./297.md)