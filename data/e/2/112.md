##บทที่ 200 นายพรานกับเหยื่อ
“เฟรกเคิล!” มีคนร้องขึ้น “เขาบาดเจ็บ!”


“อย่าแตะต้องเขา!” ไบรอันร้องเสียงดัง “ข้าจะไปดูอาการเขาเอง พวกเจ้ายิงต่อไป”


เขาส่งปืนยาวให้ทหารใหม่ที่ทำหน้าที่บรรจุกระสุนด้านหลัง แล้วเดินโค้งตัวผ่านอีกฝ่ายไป คนเจ็บซึ่งยังมีสติดีถามเขาเสียงสั่นว่า “หัวหน้ากอง ข้า...ข้าจะตายไหม”


หอกสั้นปักคาหน้าอกส่วนล่างของเขา ไม่รู้ว่าทะลุถึงอวัยวะภายในหรือไม่ แต่เขายังหายใจคล่องอยู่ คิดว่าปอดคงไม่เป็นอะไร ระหว่างคาบเรียน เจ้าชายได้อธิบายหน้าที่ของอวัยวะแต่ละส่วนในร่างกายมนุษย์ ตลอดจนวิธีปฐมพยาบาลเมื่อได้รับบาดเจ็บแล้ว เหมือนอย่างในสถานการณ์นี้ วิธีที่ดีที่สุดที่เขาคิดออกก็คือปล่อยคนเจ็บไว้อย่างนั้น ห้ามขยับเขยื้อนเด็ดขาด ประเดี๋ยวจบสงครามเมื่อไรค่อยให้คุณหนูนาน่ามารักษา


“เจ็บไหม” ไบรอันถาม


เฟรกเคิลพยักหน้าอย่างยากลำบาก


“ถ้ายังรู้สึกเจ็บได้ก็แปลว่ารอดแน่นอน” อัศวินวางมือบนหน้าผากเขา “เจ้าก็รู้นี่ว่าคุณหนูนาน่ามีความสามารถอะไร”


“อืม” เฟรกเคิลฝืนยิ้มออกมา “ปกติทุกคนก็...อยากเจอนางทั้งนั้น คราวนี้...ข้า ข้าจะได้เจอนางแล้ว”


“ถูกต้อง ดังนั้นเจ้าต้องอดทนไว้”


ไบรอันพูดจบก็กลับไปที่ช่องยิงอีกครั้ง ในขณะที่ทหารใหม่มองมาด้านหลังอย่างกระวนกระวาย “ไม่ดึงหอกออกก่อนหรือ”


“ดึงหอกออกมีแต่จะทำให้เลือดออกมากขึ้นเท่านั้น ไว้เจ้าเรียนเรื่องนี้เมื่อไรจะเข้าใจเอง” เขาหยุดไปเล็กน้อย “สิ่งที่พวกเราทำได้ตอนนี้ก็คือ บดขยี้ศัตรูให้ไวที่สุด”


...


โรแลนด์ยืนอยู่บนที่สูง มองเห็นศัตรูหลั่งไหลมายังเมืองชายแดนราวกับกระแสน้ำอย่างชัดเจน


ทุกครั้งที่พวกเขาวิ่งผ่านหลุมหลบภัยแต่ละแห่ง ความเร็วของพวกเขาจะลดลงไปมาก ตอนที่พวกเขาวิ่งผ่านหลุมหลบภัยแถวที่สามนั้น สีข้างของพวกเขาถูกกระสุนที่ยิงไขว้กันเจาะกระจุย


เอคโคได้แสดงบทบาทสำคัญในสงครามครั้งนี้ ไม่ว่าแถวของศัตรูจะยาวแค่ไหน คนส่วนใหญ่ก็ยังบุกโจมตีตามคำสั่ง ‘บุกเต็มกำลัง’ ที่แม่มดคอยย้ำอยู่ดี


ทุกๆ อึดใจจะมีคนกลุ่มใหญ่ทรุดลงกับพื้น และพวกเขาก็ไม่อาจเปลี่ยนแปลงสถานการณ์นี้ได้เลย เมื่อเผชิญหน้ากับสิ่งก่อสร้างที่แข็งแกร่งเกินกว่าคมดาบและหอกทวนจะทำลาย กองพลเรือนของทอว์ฟิคก็ได้แต่สะกดกลั้นความเจ็บปวดแล้วเดินหน้าต่อไป


ฐานที่มั่นของกองปืนใหญ่อยู่หลังหลุมหลบภัยแถวที่สามประมาณสามร้อยเมตร...กระสุนลูกแตกสามารถยิงครอบคลุมพื้นที่บริเวณนี้ได้ทั้งหมด


ไลต์นิ่งที่ลอยอยู่บนฟ้าเปลี่ยนธงเป็นสีแดงสดแล้ว


ปืนใหญ่ยี่สิบกระบอกปรับองศายิงเป็นแนวราบ ก่อนจะพ่นประกายไฟและควันหนาไปด้านหน้า โรแลนด์คำนวณคร่าวๆ ก็พบว่า กลุ่มปืนใหญ่ที่ชำนาญที่สุดสามารถยิงกระสุนลูกแตกได้ภายในเวลายี่สิบวินาที ส่วนกลุ่มที่ช้าหน่อยใช้เวลาประมาณครึ่งนาที มองเผินๆ แล้วเร็วพอๆ กับทหารปืนใหญ่เก่งๆ ของอเมริกาในช่วงสงครามกลางเมืองทีเดียว เพียงแต่สถิติสามนัดต่อนาทีของทหารอเมริกันนั้นคือการยิงกระสุนลูกตัน ซึ่งต้องใช้เวลาปรับตำแหน่งปืนใหญ่และเล็งเป้าค่อนข้างนาน ในขณะที่การยิงกระสุนลูกแตกนั้นไม่จำเป็นต้องเล็งเป้าหรือเช็ดลำกล้องปืน จึงสามารถทำความเร็วได้มากกว่า


ทว่าสำหรับศัตรูแล้ว ความเร็วเพียงเท่านี้ก็ถือว่าน่ากลัวมากแล้ว กระสุนลูกแตกสามารถสร้างความเสียหายให้เป้าหมายที่ไม่สวมเกราะได้อย่างใหญ่หลวง ลูกเหล็กเกือบทุกลูกพุ่งทะลุร่างคนได้สองถึงสามคน ถึงยาของศาสนจักรจะช่วยลดความเจ็บปวดให้พวกเขาได้ แต่มันลดความหวาดกลัวให้พวกเขาไม่ได้เลย เมื่อเห็นคนข้างๆ ถูกยิงจนพรุนเป็นตะแกรงคนแล้วคนเล่า กองพลเรือนที่ฮึกเหิมและบ้าเลือดก็ไม่อาจข่มความกลัวตามสัญชาตญาณได้อีกต่อไป หากไม่มียา คนพวกนี้ก็เป็นแค่ชาวบ้านธรรมดาที่ไม่เคยผ่านการฝึกหรือลงสนามรบจริงๆ สักครั้ง เมื่อเห็นคนกว่าครึ่งนอนตายอยู่กลางทาง พวกเขาก็เริ่มวิ่งหนีเอาตัวรอด


ความหวาดกลัวแพร่กระจายอย่างรวดเร็วราวกับโรคระบาด เมื่อมีคนแรก ก็มีคนที่สอง คนที่สามตามมาอย่างรวดเร็ว ทหารแถวหน้าไม่ยอมเดินหน้า แต่กลับเปลี่ยนทิศทาง วิ่งหนีไปด้านหลัง กลุ่มปืนใหญ่เปลี่ยนเป็นกระสุนลูกตันแล้วยิงไปที่กลางถนน ในขณะที่กองปืนซึ่งอยู่ในหลุมหลบภัยก็ระดมยิงไม่หยุดเช่นกัน


บนถนนเต็มไปด้วยศพคนเป็นกองๆ


...


เลวินค่อยๆ สงบอารมณ์ลงท่ามกลางความโกรธแค้น เขาเริ่มรู้สึกกลัวขึ้นมาครามครัน


ทหารยี่สิบกว่าคนเจอตัวแม่มดที่สร้างความปั่นป่วนแล้ว เธอสวมเสื้อผ้าประหลาดตา เวลาแฝงตัวอยู่ในป่าแทบจะกลืนไปกับต้นไม้รอบข้าง หากไม่ใช่เพราะเธอแอบเคลื่อนไหวไปพร้อมกองทัพ เพื่อบงการให้ทุกคนมุ่งหน้าไปยังถนนล่ะก็ คนของเขาคงไม่มีทางเห็นเธอแน่


แต่ถึงกระนั้น เธอก็ยังสร้างความเดือดร้อนให้เลวินอย่างมหาศาล...เขาพบว่า เสียงของเธอสามารถเปลี่ยนตำแหน่งไปได้เรื่อยๆ และไม่จำเป็นต้องเปล่งออกมาจากปาก บางครั้งก็ดังขึ้นจากด้านซ้าย บางครั้งก็ดังขึ้นจากด้านขวา หรือแม้กระทั่งดังขึ้นจากด้านหลังศีรษะเขาก็มี ส่วนเนื้อหาก็มีมากมายหลายประเภท เธออาจออกคำสั่งด้วยเสียงของเขา หรือแสร้งร้องขอความช่วยเหลือด้วยเสียงของทหารคนอื่นๆ ก็ได้


ทว่าในขณะที่พวกเขากำลังจะล้อมจับเธอนั้น หญิงชุดขาวก็ปรากฏตัวขึ้นอีกครั้ง


เลวินนึกภาพความสยดสยองตอนที่เลห์แมนถูกสังหารภายในเวลาเพียงพริบตาขึ้นมาทันที


ในมือเธอถือ ‘หน้าไม้เล็ก’ สีเงินสว่าง หากมันพ่นประกายไฟและส่งเสียงดังขึ้นมาเมื่อไร ก็จะต้องมีคนล้มลงเสมอ


วงล้อมพลันแตกกระจายในพริบตา ทุกคนแตกตื่นราวกับนกตื่นธนู ชุดเกราะต้านทานมันไม่ได้ โล่ก็ช่วยอะไรไม่ได้เช่นกัน โล่กลมหุ้มเหล็กในมือเลวินถูกยิงแตกไปกว่าครึ่ง รูขนาดเล็กพอให้แสงลอดผ่านบนแผ่นเหล็กบอกเขาว่า อาวุธในมืออีกฝ่ายทรงอานุภาพอย่างร้ายกาจ อาวุธที่พอจะเทียบเคียงได้คงมีแต่หน้าไม้ใหญ่เท่านั้น หากเมื่อครู่นี้เขาก้มหลบไม่ทัน ป่านนี้คงกลายเป็นศพไปแล้ว


ทว่า หน้าไม้ใหญ่ยิงติดต่อกันไม่ได้!


แม่มดชุดขาวมีพลังเร้นกาย ยิ่งเมื่อมีอาวุธร้ายกาจที่สามารถยิงติดต่อกันได้อยู่ในมือด้วยแล้ว เลวินก็ตระหนักได้ทันทีว่าโอกาสชนะของตัวเองเป็นศูนย์ และเพียงความคิดนี้ผุดขึ้นมา ไฟโทสะก็พลันดับมอดไปราวกับถูกลมพัด


“กินยาซะ แล้วฆ่านางตอนที่นางปรากฏตัว!”


แม้ปากจะตะโกนไปแบบนี้ แต่ร่างกายกลับกำลังก้าวถอยหลัง พอเธอหันไปสนใจทหารคนอื่น เขาก็วิ่งออกจากป่าทันที


อยู่กับทัพใหญ่ปลอดภัยกว่า เธอไม่กล้าโจมตีเขาในที่ที่คนเยอะๆ แน่!


ป่านี่ก็พิลึกพิลั่นนัก หญ้าป่ารกชัฏสูงจนเกือบจะเท่าเข่าอยู่แล้ว มิหนำซ้ำข้างล่างยังมีเถาวัลย์เลื้อยเต็มไปหมด หากไม่ระวังก็อาจสะดุดล้มได้ง่ายๆ กว่าเขาจะออกจากป่าได้ก็ต้องล้มลุกคลุกคลานอยู่หลายที เขามองไปด้านหน้า ตั้งใจจะไปรวมกลุ่มกับทัพใหญ่ ทว่าภาพตรงหน้าทำเอาเขาตะลึงงัน


ทหารพลเรือนที่อยู่ใต้ฤทธิ์ยากำลังถอนทัพ...ไม่สิ น่าจะบอกว่ากำลังวิ่งหนีมากกว่า คนที่วิ่งช้าหรือคนที่ยังตั้งสติไม่ได้ถูกเบียดล้มกับพื้น แล้วถูกคนที่ตามมาเหยียบซ้ำอย่างไร้ความปรานี ยามบุกโจมตีว่องไวราวกับม้าห้อตะบึง ยามหนีก็ไม่ต่างกันเลย ขบวนคนที่พลุกพล่านวิ่งหนีกันฝุ่นตลบ เขาไม่กล้าเข้าไปขวางเด็ดขาด


เกิดอะไรขึ้นกันแน่ เลวินยืนตะลึงอย่างไม่เชื่อสายตาตัวเอง คนหนึ่งพันห้าร้อยคนพ่ายแพ้ในระยะเวลาเพียงสั้นๆ อย่างนั้นหรือ ทั้งๆ ที่พวกเขากินยาไปแล้วนี่นะ! หรือบริวารของเจ้าชายจะเป็นสัตว์ประหลาดกัน


ทันใดนั้นเอง เขาก็ได้ยินเสียงเหยียบหญ้าดังมาจากด้านหลัง เขากัดฟัน ชักดาบหันไปแทงทันที...ในยามคับขัน ดาบของเขาเร็วกว่ายามปกติมาก เร็วประดุจสายฟ้าฟาดก็ไม่ปาน ทว่าสิ่งที่เขาได้รับกลับเป็นแสงไฟจ้าตา ตัวดาบถูกอะไรบางอย่างกระแทกจนแตก ประกายไฟกระเด็นไปรอบด้าน จากนั้นความเจ็บก็แผ่ซ่านมาจากมือขวาที่ถือดาบ ง่ามนิ้วหมดความรู้สึกไปทันที


เลวินเลื่อนสายตาไปที่แขน จึงเห็นท่อนแขนตัวเองกระเด็นหวือไป กล้ามเนื้อและกระดูกสีขาวแดงปรากฏแก่สายตาราวกับดอกหญ้าลิ้นงูที่เบ่งบาน หญิงชุดขาวเดินมาหาเขาอย่างนิ่งสงบ เขาถอยหลังไปหลายก้าว ก่อนจะสะดุดล้มลงพื้นด้วยความลนลาน


แม่มดใช้เท้าข้างหนึ่งเหยียบไหล่เขาไว้ อาวุธที่เย็นยะเยือกของเธอจ่อแนบหน้าผากเขา จากมุมนี้ เลวินเห็นใบหน้าที่ซ่อนอยู่ใต้หมวกคลุมผมของเธอได้อย่างชัดเจน


สวย...เหลือเกิน


นี่คือความคิดสุดท้ายของเขาก่อนที่เสียงปืนจะดัง


........................................




[Go To Next Chapter]( ./113.md)