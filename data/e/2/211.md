##บทที่ 299 ข่าวกรองและสัตว์ส่งสาร
ณ เมืองหลวงแห่งเกรย์คาสเซิล ภายในบ้านหรูในเขตเมืองชั้นใน
วันนี้เป็นวันนัดแลกเปลี่ยนข่าวกรอง ทาซานั่งพิงเก้าอี้อยู่ในห้องรับแขก รอสมาชิกคณะกายกรรม ‘นกพิราบกับหมวก’ มาตามนัด หลังจากเข้าฤดูใบไม้ร่วงแล้ว ประตูเมืองชั้นในก็เลื่อนเวลาปิดเป็นช่วงเย็น การประชุมลับจึงต้องเลื่อนขึ้นมาจัดตอนบ่ายด้วย
ฮิลล์ ฟอกส์มักเป็นคนที่มาถึงคนแรกเสมอ
เขาสวมเสื้อนอกกำมะหยี่สีฟ้าเปิดต้นคอ ท่อนล่างสวมกางเกงรัดรูปสีเทาอ่อนและรองเท้าบู๊ตหนังกวาง ทั้งยังผูกหูกระต่ายสีขาวที่คอด้วย เรียกได้ว่าแต่งตัวเหมือนขุนนางทุกประการ หลังจากทำความเคารพแล้ว ฮิลล์ก็ดึง ‘ประวัติวัฒนธรรมแห่งอาณาจักร’ ที่หนีบอยู่ใต้รักแร้มายื่นให้ทาซา ฝ่ายหลังรับหนังสือมาพลางกวาดตามองเขาอย่างสนใจ “อ่านจบแล้วหรือ”
“ใช่” ฮิลล์พยักหน้าก่อนจะถามอย่างสงสัย “ท่านจะไม่สอนวิชาดาบ...หรือวิธีลอบสังหารให้ข้าสักหน่อยหรือ”
“ทำไมล่ะ”
“ก็ตอนที่เกิดโรคระบาด ท่านบอกจะฝึกข้าให้เป็นสายสืบที่ได้มาตรฐานมิใช่หรือ” เขาเกาศีรษะ “แต่จนถึงตอนนี้ ท่านให้ข้าอ่านแต่หนังสือพิลึกพิลั่นพวกนั้น”
“เจ้าหมายถึง ‘ประวัติวัฒนธรรม’ น่ะหรือ” ทาซารินไวน์ให้ตัวเองหนึ่งแก้ว แล้วหยอดน้ำแข็งลงไปสองก้อน “นั่นไม่ใช่หนังสือพิลึกพิลั่นเสียหน่อย ในนั้นบันทึกที่มาของขุนนางดินแดนต่างๆ รวมทั้งธรรมเนียมปฏิบัติ ตราประจำตระกูล และสินค้าขึ้นชื่อของพวกเขา คุณสมบัติสำคัญอันดับหนึ่งของผู้รวบรวมข่าวกรองก็คือต้องมีความรู้ที่กว้างขวาง จึงจะสามารถแยกแยะได้ว่าข่าวที่ได้มาจากแหล่งต่างๆ มีคุณค่าหรือไม่ ส่วนวิชาดาบและการลอบสังหารนั้น” เขาหัวเราะ “ข้าไม่ได้จะให้เจ้าแฝงตัวไปสืบข่าวในขบวนการใต้ดินหรือรังศัตรูเสียหน่อย วิธีนั้นนอกจากจะอันตรายแล้ว ยังเปลืองทั้งแรงและเวลาอีก แทนที่จะเสียเวลาไปกับเรื่องพวกนี้ สู้จ่ายเงินซื้อตัวคนที่รู้เหตุการณ์มาเลยดีกว่า”
“แต่ใช่ว่าผู้รู้เหตุการณ์ทุกคนจะยอมรับเงินนี่” ฮิลล์ยังยืนยันความคิดเดิม
“แต่ขบวนการใต้ดินที่มีการระวังภัยอย่างเข้มงวดก็คงไม่ยอมให้สายสืบคนไหนแฝงตัวเข้าไปได้ง่ายๆ เช่นกัน หากไม่มีทักษะที่ฝึกมาเป็นสิบยี่สิบปี ก็แทบไม่มีทางแทรกซึมเข้าไปได้เลย” ทาซาแกว่งแก้วในมือก่อนจะดื่มไวน์ลงไป “สายสืบที่ได้มาตรฐานน่ะทำได้แค่สองอย่างก็พอแล้ว นั่นก็คือวิเคราะห์ข้อมูลและปิดบังฐานะตัวเอง หนังสือที่ข้าให้เจ้าอ่านเป็นความรู้พื้นฐานที่ใช้ในการวิเคราะห์ข้อมูล ส่วนเรื่องปิดบังฐานะตัวเองนั้น...เจ้าเป็นสมาชิกคณะกายกรรม น่าจะมีประสบการณ์ด้านนี้มากกว่าข้าอยู่แล้ว อย่างที่เจ้าแต่งตัวมาวันนี้ ข้าถือว่าดีมาก”
“...” ในขณะที่ฮิลล์กำลังขบคิดความหมายแฝงในคำพูดอีกฝ่ายนั้น พวกคลาวน์ก็ทยอยกันมาถึงบ้านอันลับตาคนหลังนี้แล้ว
“ท่านทาซา พวกเรามากันครบแล้ว”
“อย่างนั้นก็เริ่มได้” ทาซาวางแก้วไวน์แล้วเปิดสมุดบันทึกออก “ใครจะเริ่มก่อน”
“ข้าเอง ท่านทาซา” ร็อกซึ่งมีรูปร่างสูงใหญ่เอ่ยขึ้นเป็นคนแรก “ข้าสืบรู้มาว่า ค่ายทางชานเมืองฝั่งตะวันออกมีทหารหน้าใหม่เข้ามาเพิ่มอีกแล้ว”
ข่าวนี้ทำให้องครักษ์คิ้วกระตุกเล็กน้อย คิดไม่ถึงว่าข่าวแรกที่ได้ยินก็เป็นข่าวร้ายเสียแล้ว นับตั้งแต่กองอัศวินแห่งเมืองหลวงถูกโจมตีจนย่อยยับไปกว่าครึ่ง ค่ายทหารซึ่งตั้งอยู่ในเขตชานเมืองหลวงแห่งนี้ก็กลายเป็นฐานที่มั่นของกองพลเรือนไป นักเลงใต้ดิน ผู้อพยพ และนักโทษทั้งหมดที่ถูกทอว์ฟิคเกณฑ์มา จะมารวมตัวกันอยู่ที่ค่ายตะวันออกแห่งนี้ก่อนเดินทัพไปทำสงคราม และเมื่อประมาณหนึ่งเดือนก่อน กองพลเรือนหนึ่งพันกว่าคนก็เพิ่งถูกส่งไปยังดินแดนตะวันตกหมาดๆ มาตอนนี้กลับมีคนใหม่มาเพิ่มอีกแล้วหรือ
“เข้ามาเพิ่มกี่คนล่ะ”
“ตอนนี้ยังมีแค่สองสามร้อยคน ดูเหมือนจะมาจากทางเหนือเสียเป็นส่วนใหญ่...นอกจากนี้ยังมีคนของกลุ่มสำเภาเลือดด้วย แต่ถ้าเทียบกับสองครั้งก่อนแล้ว ครั้งนี้พวกนักเลงมากันน้อยมาก”
“จับตาดูความเคลื่อนไหวของพวกเขาให้ดี แล้วคอยรายงานข้าทุกครั้งที่มีคนเข้ามาเพิ่มเกินสองร้อยคน” ทาซากำชับ
“เข้าใจแล้ว ท่านทาซา”
คนพวกนี้มีประโยชน์เพียงอย่างเดียวเท่านั้น นั่นก็คือเอาไว้จับกรอกยาแล้วส่งไปให้ศัตรูฆ่า เวลานี้ราชินีเคลียร์วอเตอร์เดินทางขึ้นเหนือไปแล้ว ดินแดนใต้ไม่มีกำลังจะสู้รบปรบมือกับใครอีก ทอว์ฟิคย่อมต้องหันมาโจมตีดินแดนของเจ้าชายโรแลนด์อย่างไม่ต้องสงสัย เขาจะต้องส่งข่าวนี้ไปที่เมืองชายแดนโดยเร็วที่สุด
“และลำดับต่อไป ก็ได้เวลาที่คลาวน์ผู้นี้จะรายงานข่าวลับสุดยอดแก่ท่านแล้ว หรือพูดอีกอย่างก็คือ บทสนทนาหลังเหล้าเข้าปากนั่นเอง” คลาวน์พูดด้วยท่าทางใหญ่โตเกินจริง “ข้าบอกไม่ได้ว่าข้อมูลที่ได้มานี้เป็นเรื่องจริงหรือไม่ แต่เห็นพวกพ่อค้าพูดกันเสียเป็นเรื่องเป็นราวขนาดนั้น เลยทึกทักว่าจริงไว้ก่อน พวกเขาพูดกันว่า กองเรือสำเภาดำของราชินีการ์เซียร์ไปโผล่ที่อาณาจักรอีเทอร์นัลวินเตอร์ และโจมตีศาสนจักรจนต้องยอมถอนทัพออกจากวูล์ฟฮาร์ต นอกจากนี้ พวกเขายังตั้งใจจะนำสินค้าที่ขาดตลาดมาขายในช่วงก่อนเข้าฤดูหนาวด้วย”
ราชินีเคลียร์วอเตอร์ไปถึงอีเทอร์นัลวินเตอร์เลยหรือนี่ ทาซารู้สึกประหลาดใจเล็กน้อย แต่ว่านั่นไม่สำคัญ ในเมื่อเธอทิ้งเกรย์คาสเซิลไปอยู่อาณาจักรทางเหนือแล้ว ก็เท่ากับสละสิทธิ์ในการชิงราชบัลลังก์ไปแล้ว “แค่นี้เองหรือ”
“เอาน่ะ ข้ารู้อยู่ว่าเรื่องนี้ไม่ค่อยเกี่ยวกับเกรย์คาสเซิลเท่าไร” เขาแลบลิ้น “ไว้คราวหน้า ข้าจะสืบข่าวที่เป็นประโยชน์มากกว่านี้”
“อะแฮ่ม” ฮิลล์ส่งเสียงกระแอม “ท่านทาซา ภารกิจที่ท่านมอบหมายให้ข้า ข้าสืบจนได้ข้อมูลมาบ้างแล้ว เวลานี้ พระราชาทอว์ฟิคทรงสร้างโรงงานแห่งหนึ่งขึ้นในเขตเมืองชั้นใน มิหนำซ้ำยังประกาศรับช่างดินเหนียวจำนวนไม่น้อยด้วย ดินประสิวที่กว้านซื้อมาก่อนหน้านี้ก็ถูกส่งไปที่นี่ทั้งหมด แต่เนื่องจากบริเวณรอบโรงงานมีการเฝ้าระวังอย่างเข้มงวด คนของข้าจึงสืบไม่ได้ว่าดินประสิวพวกนั้นถูกนำไปใช้ทำอะไร”
“หืม” ทาซากระตือรือร้นขึ้นมา “พวกเขาขนดินประสิวไปที่โรงงานจริงๆ หรือ”
“จริงแท้แน่นอน” ฮิลล์พยักหน้า “ข้าเห็นรถม้าขนดินประสิวกับตาเชียวล่ะ”
ข่าวนี้มีคุณค่าอย่างมหาศาล เขาติดตามเจ้าชายโรแลนด์มานาน ย่อมรู้ดีว่าดินปืนอันทรงอานุภาพนั้นเป็นผลผลิตที่ได้จากการเล่นแร่แปรธาตุ และส่วนประกอบหลักของมันก็คือดินประสิว เขารู้สึกผิดสังเกตตั้งแต่มีการกว้านซื้อดินประสิวจากโรงผลิตดินประสิวบริเวณรอบเมืองหลวงแล้ว ดังนั้นจึงส่งฮิลล์ไปสืบว่าดินประสิวถูกส่งไปที่ไหนและถูกนำไปใช้งานอย่างไร
การขนดินประสิวจากสมาคมเล่นแร่แปรธาตุไปยังโรงงานนั้นบ่งบอกถึงจุดประสงค์ที่ชัดเจนมาก...มันคือการเปลี่ยนกระบวนการจากการทดลองในสมาคมไปสู่การผลิตในโรงงาน เห็นได้ชัดว่าพวกเขารู้สูตรการผลิตดินปืนแล้ว ข่าวชิ้นนี้สำคัญยิ่งกว่าข่าวเกณฑ์ทหารเข้าค่ายตะวันออกเสียอีก
“ทำได้ดีมาก” ทาซาชม
…
หลังจากจบการประชุมลับ ทุกคนก็ออกจากบ้านหลังนี้ไป
ก่อนไป ฮิลล์ยังถามทาซาด้วยว่า “ท่านทาซา สิ่งที่พวกเราทำอยู่ตอนนี้จะสามารถโค่นล้มพระราชาทอว์ฟิคได้จริงๆ หรือ”
“แน่นอนสิ” องครักษ์ยิ้มบางๆ “เจ้าไม่ได้ยินข่าวที่เจ้าชายโรแลนด์ทรงฝากจดหมายมากับทหารผ่านศึกหรือ บัลลังก์ของพระราชาทอว์ฟิคกำลังสั่นคลอนอย่างหนักแล้ว”
ตกเย็น ทาซากลับมาถึงร้านนักดนตรีใต้ดินก็ได้พบคนคุ้นเคยอย่างคาดไม่ถึง ฌอนนั่นเอง
อีกฝ่ายก็เป็นองครักษ์ของเจ้าชายลำดับที่สี่เหมือนกัน
คนทั้งสองทักทายกันบนห้องพักชั้นสองสักครู่ ทาซาจึงปิดม่านแล้วลดเสียงถามว่า “เจ้ารู้ได้อย่างไรว่าข้าอยู่ที่นี่”
“เจ้าชายทรงให้ข้านำหลักฐานยืนยันตัวตนไปหาสุภาพสตรีมาร์เจอรี นางรู้ว่าเจ้าอยู่ที่ไหน” ฌอนหยิบอัญมณีสีแดงสุกใสออกมาแกว่งต่อหน้าอีกฝ่าย
“พระองค์ทรงมีภารกิจใหม่ให้ข้าทำหรือ”
“ไม่ใช่ภารกิจ แต่เป็นของขวัญต่างหาก” ฌอนหัวเราะพลางเดินไปที่ริมหน้าต่าง แล้วเปิดม่านออกเป็นช่องเล็กๆ จากนั้นจึงผิวปากหนึ่งครั้ง ทันใดนั้น นกสีน้ำตาลเทาสามตัวก็บินเข้ามาเกาะขอบโต๊ะพลางร้องจิ๊บๆ ใส่เขาทันที เขาต้องป้อนข้าวสาลีให้พวกมัน พวกมันจึงหยุดร้องได้
ทาซาเพิ่งเคยเห็นนกที่ฉลาดขนาดนี้เป็นครั้งแรก “พวกมันคือ...”
“สัตว์ส่งสารที่แม่มดฝึกไว้น่ะ” ฌอนลูบคอนกสีเทาพลางอธิบาย “นกพวกนี้ไม่เหมือนพิราบสื่อสาร พวกมันสามารถบินไปกลับระหว่างสถานที่สองแห่งได้เอง ไม่จำเป็นต้องให้คนพามาด้วยแล้วค่อยปล่อยกลับรัง เจ้าแค่ใช้คำสั่งพิเศษกับมัน มันก็จะนำข่าวไปส่งให้เจ้าชายทันที และหากไม่มีอะไรติดขัดล่ะก็ เจ้ารอแค่วันเดียวก็น่าจะได้จดหมายตอบกลับจากเจ้าชายแล้ว”
........................................


[Go To Next Chapter]( ./212.md)