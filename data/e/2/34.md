##บทที่ 122 บิดาและบุตร
คุกในปราสาทไม่ได้มืดและอับชื้นเหมือนคุกที่เมืองชายแดน ดยุกเองก็คงไม่อยากให้ห้องใต้ดินตัวเองกลายเป็นบ้านผีสิง หรือส่งกลิ่นเหม็นชวนสะอิดสะเอียนมาถึงบันได ดังนั้นคุกใต้ดินแห่งนี้จึงค่อนข้างสะอาดน่ามอง


นอกจากนี้ห้องขังแต่ละห้องยังตกแต่งแตกต่างกันไป บางห้องก็ว่างเปล่าไม่มีเครื่องเรือนสักชิ้น ในขณะที่บางห้องมีทั้งเตียง ตู้เสื้อผ้า โต๊ะหนังสือ และโคมไฟแขวน ดยุกคงสร้างที่นี่ไว้เผื่อขังขุนนางบางคน จึงยังต้องมีอุปกรณ์อำนวยสะดวกพื้นฐานอยู่


โรแลนด์เจอห้องขังพิเศษที่มุมหนึ่ง ภายในห้องขังมีเตียงขนาดใหญ่วางกินที่ไปกว่าครึ่ง บนเพดานมีโซ่เหล็กห้อยลงมา ห่วงที่ปลายโซ่ถูกหุ้มด้วยหนังแกะอีกชั้น บนกำแพงมีแส้ชนิดต่างๆ มากมาย ดูเหมือนดยุกไรอันจะมีรสนิยมพิเศษบางอย่าง เขาคิด เสียดายที่อีกไม่กี่วันเขาก็ต้องไปจากที่นี่แล้ว เลยไม่มีเวลามานั่งวิเคราะห์เรื่องนี้


ชาลาฟี เฮอร์มอนเป็นเชลยคนสำคัญที่สุด ย่อมต้องอยู่ห้องขังที่ดีที่สุด หากไม่มีลูกกรงเหล็กกั้นด้านนอกล่ะก็ ห้องขังของเขาก็ไม่ต่างจากห้องนอนอันหรูหราเลย คนที่ถูกขังห้องเดียวกับเขายังมีไวเคานต์จากตระกูลวูล์ฟและตระกูลเมเปิลลีฟ ลูกชายคนโตของตระกูลไวลด์โรส และลูกชายคนรองของตระกูลแอลลาเฟียร์


ตระกูลต่างๆ เหล่านี้ผนึกกำลังกับตระกูลไลออนของดยุกไรอันจนกลายเป็นหกตระกูลใหญ่แห่งป้อมปราการลองซอง...แน่นอนว่าโรแลนด์จัดการกับตระกูลของดยุกไปแล้ว ภรรยาและลูกๆ ของเขาถูกขังอยู่ห้องข้างๆ นี้เอง


เมื่อเห็นเจ้าชายปรากฏตัวที่คุก บรรดาขุนนางทั้งหลายก็พากันลุกขึ้น ทว่ายังไม่ทันอ้าปากถามอะไร โรแลนด์ก็ชิงพูดขึ้นก่อน “เอิร์ลเฮอร์มอน เจ้าออกมาได้ ส่วนคนอื่นๆ รอไปก่อน ข้าได้รับค่าไถ่เมื่อไรค่อยปล่อยพวกเจ้าเมื่อนั้น”


“ท่านพ่อ” เปโรเห็นใบหน้าเอิร์ลยังมีสีแดงระเรื่อก็หายกังวลใจ เขาหันไปมองเพื่อนตัวเองแวบหนึ่งก่อนจะหันไปหาโรแลนด์ “ฝ่าบาท กระหม่อมไม่เห็นชื่อเอิร์ลตระกูลแอลฟาเฟียร์ในใบรายชื่อ คาดว่าคงตายในสงครามไปแล้ว บุตรชายคนโตของเขาก็น่าจะยังอยู่ที่เมืองหลวง เวลานี้ตระกูลของพวกเขาไม่มีใครเป็นเสาหลัก ไม่ทราบว่าฝ่าบาทจะทรงปล่อยเลน แมดเดนออกมาก่อน เพื่อให้เขาไปหาค่าไถ่มาไถ่ตัวเองได้หรือไม่พ่ะย่ะค่ะ กระหม่อมยินดีรับรองแทนเขาพ่ะย่ะค่ะ”


“บุตรชายคนโตของตระกูลแอลลาเฟียร์หรือ เจ้าหมายถึงฌัก แมดเดนใช่หรือไม่” โรแลนด์ส่ายหน้า “เขากลับป้อมมาแล้ว และไม่เพียงแต่กลับมาที่ป้อมเท่านั้น เมื่อวานนี้ยังมาที่ปราสาทด้วย แต่...ข้าไม่คิดว่าเขาจะยอมจ่ายค่าไถ่หรอก”


เลนได้ยินประโยคนี้ก็ปราดมาเกาะลูกกรงอย่างแทบไม่เชื่อหูตัวเอง “เพราะเหตุใด”


“เขาบอกว่าเจ้าไม่สามารถปกป้องบิดาในสนามรบได้ เจ้าเป็นคนฆ่าเอิร์ลแมดเดน”


“เขาพูดเช่นนี้ได้อย่างไร คนที่ฆ่าท่านพ่อคือ...” เลนพลันหุบปากฉับ


โรแลนด์ไม่ถือ “เจ้าอยากจะบอกว่าคนที่ฆ่าเอิร์ลก็คือข้าใช่หรือไม่” เขาเดินเข้าใกล้ห้องขัง “ก่อนเดือนแห่งปีศาจ บิดาเจ้าส่งคนเข้ามาในปราสาทข้า หมายจะเผาเสบียงข้า มาเวลานี้ก็ร่วมมือกับดยุกนำทัพอัศวินมาโจมตีเมืองข้าอีก ข้าก็แค่ตอบโต้กลับเพื่อขับไล่ผู้รุกรานเท่านั้น เช่นนี้จะว่าข้าเป็นฆาตกรได้อย่างไร


เทียบกับตัวการใหญ่อย่างดยุกไรอันและผู้ร่วมขบวนการอย่างเอิร์ลแมดเดนแล้ว ใครสมควรโดนประณามมากกว่ากัน นอกจากนี้ หากไม่ใช่เพราะฮิลส์สารภาพว่าเจ้าไม่มีส่วนในแผนการเผาเสบียงครั้งนั้นล่ะก็ ป่านนี้เจ้าตายไปนานแล้ว”


“...” เลนพูดไม่ออก


“ฝ่าบาท” เปโรถามอย่างเป็นกังวล “หากไม่มีใครยอมไถ่ตัวเขา ฝ่าบาทจะทรงประหารเขาหรือไม่พ่ะย่ะค่ะ”


“ไม่หรอก ข้าน่ะมีเมตตาเสมอ” โรแลนด์แสยะปาก “แต่ข้าคงจะพาเขากลับเมืองชายแดน แล้วให้ขุดเหมืองชดใช้ความผิดตัวเองสักยี่สิบปี”


“ฝ่าบาททรงคิดค่าไถ่เขา...เท่าไหร่หรือพ่ะย่ะค่ะ”


“สำหรับบุตรคนรองซึ่งไม่มีสิทธิ์สืบทอดตำแหน่งจากบิดา ค่าไถ่เขาย่อมน้อยกว่าเอิร์ลตระกูลฮันนี่ซัคเคิลแน่นอน ข้าคิดแค่หนึ่งพันเท่านั้น” โรแลนด์มองเขาอย่างสนใจ “ทำไม เจ้าจะจ่ายค่าไถ่ให้เขาหรือ”


“หนึ่งพันอะไรกัน หนึ่งพันเหรียญทองหรือ” เอิร์ลที่ถูกปล่อยตัวออกมาพูดแทรก


“บุตรชายเจ้าจะตอบเจ้าเอง” เจ้าชายทำท่าเชิญแขก “ไปเสีย ที่นี่ไม่น่าอยู่นักหรอก ส่วนเรื่องบุตรคนรองของแมดเดน พวกเจ้าก็ไม่ต้องรีบร้อนไป ค่อยๆ กลับไปคิดให้ดีก่อนดีกว่า”


ขบวนคนทั้งหมดเดินออกจากคุกไปยังประตูใหญ่หน้าปราสาท ทันใดนั้น เอิร์ลพลันหยุดฝีเท้าลง “ฝ่าบาทที่เคารพ กระหม่อมรู้ดีว่าดยุกไรอันมีพฤติการณ์เลวร้ายจนเกินอภัย แต่ว่า...ภรรยาและบุตรของเขาเป็นผู้บริสุทธิ์”


“ก็อาจเป็นได้” โรแลนด์ยังสงวนท่าที “ข้าเองก็ไม่ได้จะตัดสินเนรเทศหรือแขวนคอพวกเขาหรอก แค่จะพากลับไปขังที่เมืองชายแดนเท่านั้น” จนกว่าจะถึงวันที่ข้าได้เป็นพระราชา เขาคิด


ตอนนี้ไม่ใช่เวลาจะใจอ่อนกับใคร การปล่อยพวกเขาไปในฐานะผู้บริสุทธิ์มีแต่จะทำให้สถานการณ์ในป้อมวุ่นวายมากขึ้นเท่านั้น...เพราะลูกชายคนโตย่อมมีสิทธิ์สืบทอดตำแหน่งจากดยุกตามกฏหมาย


********************


“เจ้าว่าอะไรนะ!” ชาลาฟีเบิกตาโต มองเปโรอย่างไม่เชื่อสายตา “เจ้าชายจะไม่ประทับที่นี่ แต่จะยกเมืองนี้ให้เจ้าดูแลแทนอย่างนั้นหรือ”


หลังจากกลับมาถึงคฤหาสน์ตระกูลฮันนี่ซัคเคิลแล้ว เปโรรีบเล่าเหตุการณ์ที่เกิดขึ้นตลอดสามวันมานี้ให้พ่อตัวเองฟังอย่างละเอียด ทันทีที่รู้เรื่องสัญญาตัวแทนปกครอง เอิร์ลก็อดรนทนไม่ได้อีกต่อไป ยิ่งเมื่อได้ยินลูกชายยืนยันคำตอบเดิมอีกครั้ง เขาก็ถึงกับลุกขึ้นเดินไปรอบห้องหนังสือ เห็นได้ชัดว่ากำลังสับสนว้าวุ่นใจ


“ท่านพ่อ ท่านไม่เป็นไรใช่หรือไม่” เปโรถามอย่างเป็นห่วง


“เช่นนี้คู่แข่งหลักๆ ของเราก็เหลือแค่ตระกูลแอลลาเฟียร์ นอกจากพวกเขาแล้ว อีกสามตระกูลที่เหลือก็ด้อยกว่าพวกเราทุกเรื่อง ไม่ว่าจะเรื่องชาติตระกูลหรือกำลังอำนาจ”


“อะไรนะ” เขายังตั้งสติไม่ได้


“ก็คู่แข่งอย่างไรเล่า!” เอิร์ลตะโกน “เจ้าทำให้ข้าผิดหวังจริงๆ เจ้าชายทรงมอบโอกาสทองให้เจ้าแล้วแท้ๆ จนป่านนี้เจ้ายังดูไม่ออกอีกหรือว่าใครคือคู่แข่งเจ้า”


“เอ่อ ว่าแต่ท่านไม่รู้สึกแปลกบ้างหรือ”


“เรื่องที่เจ้าชายทรงยืนกรานจะเสด็จกลับเมืองชายแดนน่ะหรือ ข้าย่อมรู้สึกแปลกแน่นอน” เอิร์ลลูบหนวด “แต่เรื่องนั้นไม่เกี่ยวอะไรกับพวกเรานี่ ขอแค่สัญญาฉบับนี้ใช้ได้ผลจริงก็พอ”


ก็น่าจะใช่ เปโรคิด เจ้าชายทำสัญญาเป็นจริงเป็นจังขนาดนั้นคงไม่ได้ล้อเขาเล่นแน่ ส่วนเหตุผลที่ว่าทำไมเจ้าชายถึงชอบเมืองชายแดนนั้น ไว้เขามีเวลาค่อยคิดทีหลังก็ได้ เพียงแต่เขาคิดไม่ถึงจริงๆ ว่าพ่อของเขาจะปรับตัวรับสถานการณ์ได้รวดเร็วขนาดนี้


“ได้ยินว่าเจ้าหนุ่มแมดเดนนั่นเป็นเพื่อนเจ้าหรือ” ชาลาฟีหยุดฝีเท้าแล้วพูดขึ้น “พรุ่งนี้เจ้าไปไถ่ตัวเขาออกมา”


“ท่านยอมให้ข้าจ่ายค่าไถ่หนึ่งพันหน่วยเพื่อไถ่ตัวเขาหรือ” เปโรอึ้ง


“เจ้าคิดดูสิ เอิร์ลตระกูลแอลลาเฟียร์ก็ตายไปแล้ว ลูกชายคนโตก็ไม่ยอมไถ่ตัวลูกชายคนรองอีก สงครามครั้งนี้พวกเขาแทบไม่เสียอะไรเลย นอกจากอัศวินเพียงไม่กี่คน...หากฌักได้เป็นเอิร์ลเมื่อไร รับรองว่าต่อไปต้องไม่ยอมให้เจ้าควบคุม...ไม่สิ ดูแลป้อมปราการลองซอง​โดยสะดวกแน่” เอิร์ลอธิบาย “ส่วนเหตุผลที่ฌักไม่ไถ่ตัวเลนน่ะหรือ ก็เพราะเขากลัวจะถูกอีกฝ่ายคุกคามอย่างไรเล่า”


เอาล่ะ ที่แท้ก็เพราะเหตุนี้นี่เอง เปโรหัวเราะในใจ เขารู้ว่าพ่อพูดไม่ผิด เลนชอบจับดาบจับทวนมาตั้งแต่เด็ก ทั้งยังสนิทสนมกับพวกอัศวินใต้ปกครองมาก ไม่เหมือนฌักลูกชายคนโตของตระกูลที่คิดว่าการต่อสู้ใช้กำลังทำให้เสียภาพลักษณ์ผู้ดี จึงหันไปใช้ชีวิตที่เต็มไปด้วยสีสันในเมืองหลวงแทน


แม้เลนจะแสดงออกมาตลอดว่าต้องการเป็นอัศวิน แต่นั่นคือตอนที่ยังไม่มีเหตุให้ถ่ายโอนตำแหน่งใดๆ ทว่าเวลานี้เอิร์ลตายไปแล้ว ใครจะรู้ว่าเขาจะเกณฑ์อัศวินใต้ปกครองไปกำจัดพี่ชายคนโตหรือไม่ ฌักน่ะหรือจะจ่ายเงินไถ่ตัวคนที่ทำให้ตัวเองกินไม่ได้นอนไม่หลับออกมา เขาย่อมตัดสินใจอย่างเด็ดขาดและเลือดเย็นอยู่แล้ว


“เพื่อนข้าไม่มีวันทำเช่นนั้นเด็ดขาด” เขาพูดอย่างมั่นใจ


“ก็อาจจะใช่ แต่หลังจากที่เจ้าไถ่ตัวเขาออกมาแล้ว ไม่ว่าเขาคิดจะทำเช่นนั้นหรือไม่ ฌักก็ต้องปวดหัวแน่นอน” ชาลาฟีพูดต่อ “ส่วนเรื่องค่าไถ่หนึ่งพันหน่วยที่ว่า พวกเราก็เลือกช่างที่มีค่าหลายหน่วยหน่อยแล้วกัน”


“ตอนไถ่ตัวท่าน ข้าก็เลือกช่างไปบ้างแล้ว หากรอบนี้เลือกช่างอีก พวกเราก็จะไม่เหลือช่างให้ใช้แล้ว”


“อย่าห่วงเลย เจ้าก็รู้นี่ว่าตอนนี้ทางเหนือกำลังวุ่นวายแค่ไหน” เอิร์ลพูดอย่างมีแผน “ทหารพันธมิตรจากสี่อาณาจักรใหญ่เอาชีวิตไปทิ้งที่เฮอร์มีสกันหมด พวกผู้ปกครองเลยต้องบังคับคนเข้ากองทัพเพิ่ม ผู้ลี้ภัยก็ย่อมเพิ่มมากขึ้นเป็นธรรมดา พวกเราก็ฉวยโอกาสนี้ดึงคนมาอยู่ด้วยเสียสิ ต่อไปจะได้ประหยัดส่วยที่ต้องส่งให้เจ้าชายทุกเดือนด้วย”


เปโรเพิ่งจะรู้เอาตอนนี้เองว่า พ่อของเขาก็ทำการค้าได้เก่งไม่แพ้ใครเหมือนกัน...อย่างน้อยก็เก่งกว่าออกรบมากเชียวล่ะ


........................................




[Go To Next Chapter]( ./35.md)