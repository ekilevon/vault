##บทที่ 366 เปเปอร์
หลังจากที่หิมะในเดือนแห่งปีศาจตกอย่างหนัก แม่น้ำแดงก็กลายเป็นทางสัญจรเพียงทางเดียวที่ยังใช้งานได้ในดินแดนตะวันตก
‘เรือไลออนฮาร์ต’ มีขนาดใหญ่กว่าเรือลำเล็กที่เขาเคยนั่งมาก ในนั้นมีห้องครัวอย่างง่ายๆ อยู่หนึ่งห้อง ทำให้คนบนเรือสามารถปรุงอาหารร้อนๆ กินได้ระหว่างการเดินทาง
แน่นอนว่าห้องนอนของเขาก็คือห้องนอนเดี่ยวซึ่งเคยเป็นของดยุกมาก่อน มันตั้งอยู่ทางท้ายเรือ ลักษณะเหมือนหอท้ายเรือเดินทะเล หากมองผ่านหน้าต่างลงไปด้านล่าง ก็จะเห็นกระแสน้ำที่หลั่งไหลและเศษน้ำแข็งที่ลอยตามผิวน้ำมาเป็นระยะ
“ท่านเปโร ซุปไข่ขอรับ” อัศวินยกโถดินเผาและถ้วยกระเบื้องเคลือบเข้ามาในห้องเขา
“ลำบากเจ้าแล้ว” เปโรพยักหน้า “เจ้าก็นั่งกินด้วยกันสักถ้วยสิ ร่างกายจะได้อบอุ่น”
นับตั้งแต่เจ้าชายสั่งคุมตัวอัศวินของอีกสี่ตระกูลไปอยู่เมืองชายแดน และประกาศห้ามไถ่ตัวเป็นต้นมา สิ่งแรกที่ขุนนางพวกนั้นทำก็คือส่งครอบครัวของพวกอัศวินไปอยู่เมืองชายแดนด้วย ส่วนที่ดินที่ไร้เจ้าของพวกนั้นก็ต้องหาอัศวินใหม่มาดูแล หรือไม่ก็ยึดมาเป็นของตัวเองเสีย
มีเพียงตระกูลฮันนี่ซัคเคิลเท่านั้นที่ไม่ได้รับผลกระทบรุนแรงจากสงครามครั้งนี้ มิหนำซ้ำยังเติบโตขึ้นอย่างรวดเร็วเพราะได้เป็นตัวแทนปกครองป้อมปราการลองซองอีกต่างหาก เวลานี้พวกเขามีอำนาจเหนือกว่าอีกสี่ตระกูลอย่างชัดเจน ทั้งยังมีกองอัศวินที่สมบูรณ์เป็นของตัวเองด้วย อย่างเซธ อัศวินที่อยู่ข้างกายเขาคนนี้ก็มาจากกองอัศวินเหมือนกัน แม้จะไม่ได้มีชื่อเสียงโด่งดังเหมือนอัศวินแสงอรุณ แต่ก็ถือว่าเป็นอัศวินรุ่นใหม่ที่โดดเด่นคนหนึ่ง
“ขอรับ” เขาฉีกยิ้มก่อนจะเปิดฝาโถเทซุปให้เปโร “แต่ว่า...ท่านทำแบบนี้จะดีหรือขอรับ”
“เจ้าหมายถึงเรื่องแม่มดน่ะหรือ”
“ขอรับ ถึงโบสถ์จะถูกเผาไปแล้ว แต่หากคิดจะสร้างใหม่จริงๆ ก็ไม่ยากอะไร ศาสนจักรจะต้องกลับมาที่ดินแดนตะวันตกอีกแน่นอน หากท่านผลักความรับผิดชอบทั้งหมดให้เจ้าชายลำดับที่สี่ พวกเขาก็คงว่าอะไรท่านไม่ได้ แต่นี่ท่านกลับช่วยแม่มดต่อหน้าฝูงชนเช่นนั้น มิหนำซ้ำยังจับตัวสาวกของศาสนจักรอีก...” อัศวินลังเลอยู่สักครู่ “นี่เท่ากับว่าท่านประกาศตัวเป็นศัตรูกับศาสนจักรอย่างเปิดเผยเลยนะขอรับ”
“ก็ถ้าสร้างใหม่ไม่ยาก แล้วเหตุใดที่ดินตรงนั้นจึงยังมีแต่ซากปรักหักพังเล่า” เปโรเป่าซุปไข่ที่กำลังส่งกลิ่นหอมเบาๆ “ศาสนจักรจะไม่กลับมาที่ดินแดนตะวันตกอีกแล้ว”
เซธกะพริบตา คล้ายกับยังไม่เชื่อข้อสรุปนี้นัก
เขารอจนซุปไข่เย็นลงแล้วจึงเริ่มกินทีละน้อย จากนั้นจึงพ่นไอสีขาวออกมาอย่างพึงพอใจ “สิ่งที่สำคัญที่สุดสำหรับตัวแทนปกครองก็คือ การเข้าใจจุดประสงค์ที่แท้จริงของผู้ปกครอง เจ้าชายทรงผลักดันการศึกษาภายในป้อม ใช้ทหารใหม่ที่ฝึกโดยเมืองชายแดน และเปิดแสดงละครที่แสดงเจตนารมณ์อย่างชัดเจน เห็นได้ชัดว่าทรงต้องการกำจัดอิทธิพลของศาสนจักรให้ได้มากที่สุด ในเมื่อข้าได้เป็นตัวแทนปกครองป้อมเพราะเจ้าชาย ข้าก็ย่อมต้องปกครองป้อมตามพระประสงค์ของพระองค์ หากเรื่องแค่นี้ข้ายังดูไม่ออก พระองค์ก็คงจะทรงหาคนอื่นมาแทนข้าแล้ว” เปโรยักไหล่ “แค่ป้องกันไม่ให้มีการสร้างโบสถ์ใหม่น่ะไม่ใช่เรื่องยากเลย...พวกช่างหินและช่างไม้ก็น่าจะถูกเตือนกันไปแล้ว ต่อให้พวกสาวกคิดสร้างโบสถ์กันเอง พวกนักเลงใต้ดินก็จะขัดขวางพวกเขาจนทำงานไม่ได้อยู่ดี”
“แต่ศาสนจักร...”
“ในเมื่อเจ้าชายทรงทำเช่นนี้ ก็แปลว่าพระองค์ไม่ทรงกลัวศาสนจักรแม้แต่น้อย หรือพูดอีกอย่างก็คือ พระองค์มั่นพระทัยว่าจะทรงรับมือกับศาสนจักรได้ แต่หากพวกเขากลับมาเหยียบดินแดนตะวันตกได้อีกครั้ง นั่นก็แปลว่าพระองค์ทรงพ่ายแพ้ และหากพระองค์ทรงพ่ายแพ้ ข้าเองก็ไม่แคล้วถูกเขี่ยออกจากปราสาทเช่นกัน อธิบายเช่นนี้เจ้าคงเข้าใจกระมัง”
“ท่านคิดว่าเจ้าชายลำดับที่สี่จะเอาชนะทัพใหญ่ของศาสนจักรได้หรือขอรับ” เซธถามอย่างประหลาดใจ
“ใครจะไปรู้เล่า” เปโรส่ายหน้ายิ้มๆ “ดูอย่างเมื่อหนึ่งปีก่อนสิ คงไม่มีใครคิดว่าพระองค์จะทรงต้านทานอัศวินของดยุกไรอันได้หรอก” เขาลุกขึ้นยืนแล้วหยิบโถดินเผาขึ้นมา “ข้าจะไปดูเด็กคนนั้นเสียหน่อย นางน่าจะหิวแล้วกระมัง”
…
เด็กสาวมีชื่อว่าเปเปอร์
แน่นอนว่ามีแต่เด็กเร่ร่อนเท่านั้นที่จะใช้ชื่อง่ายๆ แบบนี้
หลังจากขึ้นเรือมา เธอก็เอาแต่นั่งเงียบอยู่ในห้องโดยสารใต้ดาดฟ้าเรือ แม้จะหนาวจนตัวสั่นและนิ้วกลายเป็นสีแดง เธอก็ยังไม่พูดอะไรสักคำ เปโรสวมพันธนาการอาญาสิทธิ์ให้เธอเพื่อป้องกันเหตุไม่คาดฝัน ต่อให้เจ้าชายพยายามเผยแพร่ความเชื่อที่ว่าแม่มดกับคนธรรมดาเหมือนกันอย่างไร เขาก็ยังเชื่อไม่ลงอยู่ดีว่าคนที่มีพลังพิสดารพวกนี้จะเหมือนคนธรรมดาจริงๆ...ต่อให้เธอเผลอใช้พลังโดยไม่ตั้งใจก็ตาม เขาก็ยังอาจเป็นอันตรายได้อยู่ดี
“เหตุใดไม่เข้าไปนอนใต้ผ้าห่มเล่า” เปโรชี้เปลที่แขวนอยู่ในห้อง...เนื่องจากพื้นที่ภายในห้องมีจำกัด พวกกะลาสีจึงมักนอนบนเปลแล้วห่มผ้าห่มหยาบๆ เอา ถึงจะไม่ค่อยสบายเท่าไร แต่อย่างน้อยก็ยังให้ความอบอุ่นได้
“ข้ากลัวจะทำมันสกปรก” เธอตอบเสียงเบา
“พวกกะลาสีก็ไม่ได้สะอาดกว่าเจ้านักหรอก” เขามองหาที่ที่แห้งพอจะนั่งได้แล้วนั่งลงไป “พวกเราจะต้องเดินทางอีกสามวัน เจ้าตั้งใจจะนั่งอย่างนี้ไปตลอดหรือ น่ากลัวว่าจะตายเสียก่อนถึงเมืองชายแดนน่ะสิ”
“เมืองชายแดนหรือ” เปเปอร์อึ้ง
“ข้าบอกเจ้าแล้วไม่ใช่หรือ ว่าพวกเราจะไปที่ที่เหมาะกับแม่มด” เปโรเปิดโถดินเผาออก “เจ้ากินซุปร้อนๆ แล้วค่อยไปนอนบนเปลเถอะ”
ครั้งนี้เด็กสาวไม่ปฏิเสธแล้ว แค่ดูก็รู้แล้วว่าเธอหิวแค่ไหน เธอกินซุปจากโถโดยตรง โดยไม่กลัวว่าซุปร้อนๆ จะลวกลิ้นแม้แต่น้อย
เปโรส่ายหน้า รูปร่างของเธอผ่ายผอมจนเหมือนลิง คราบสกปรกที่ติดผมเริ่มแห้งหมดแล้ว เสื้อผ้าก็คงไปเก็บมาจากที่ไหนสักแห่ง ถึงได้มีรูขาดเต็มไปหมดแบบนี้...ดูภายนอกแล้วไม่ต่างจากพวกเด็กเร่ร่อนในป้อมสักนิด
“เจ้าเด็กที่ปกป้องเจ้าคนนั้นเป็นใคร” เขาถาม “เพื่อนเด็กเร่ร่อนของเจ้าหรือ”
“เขี้ยวงู เขา...มักเอาอาหาร...มาให้พวกเราบ่อยๆ” เปเปอร์กลืนซุปลงคอแล้วแลบลิ้นออกมา ก่อนจะพูดเสียงอู้อี้ว่า “หากข้ามากับพวกท่าน พวกท่าน...จะไม่จับเขาใช่หรือไม่ เขาไม่ใช่...แม่มด”
“แน่นอนอยู่แล้ว” เปโรพูดด้วยสีหน้าสงบ “เขาไม่เป็นไรหรอก” ประโยคที่ว่า ‘มักเอาอาหารมาให้’ ของเธอทำให้เขารู้สึกประหลาดใจเล็กน้อย ในสังคมคนจนไม่ค่อยมีคนแบบนี้เท่าไรนัก ส่วนใหญ่มีแต่พวกที่แย่งอาหารกันเพราะความขาดแคลนมากกว่า...ในยามที่ตัวเองยังเอาตัวไม่รอด ใครจะมีกะจิตกะใจไปคิดถึงคนอื่นได้ แล้วอีกอย่าง ชื่อเขี้ยวงูนี้ก็ฟังดูเหมือน...ชื่อนักเลงใต้ดินไม่มีผิด
พอคิดถึงตรงนี้ เขาก็ถามเธออีก “เมื่อครู่นี้ข้าได้ยินเจ้าพูดว่า ‘พวกเรา’...แปลว่านอกจากเจ้าแล้ว ยังมีแม่มดคนอื่นๆ อีกหรือ”
“ไม่มีแล้ว” เปเปอร์ส่ายหน้า “ทุกคนเป็นเด็กกำพร้าที่อยู่ในละแวกเดียวกันทั้งนั้น”
นั่นทำให้เปโรพอเบาใจลงได้บ้าง “แล้วเรื่องที่เจ้าละลายหิมะบนหลังคานี่เป็นมาอย่างไรกัน ข้าเพิ่งเคยเห็นแม่มดกล้าใช้พลังวิเศษต่อหน้าผู้คนเป็นครั้งแรก”
“เขี้ยวงูเป็นคนแนะนำข้าน่ะ เขาบอกว่าหากข้าช่วยชาวเมืองกำจัดหิมะบนหลังคาได้ ข้าก็จะได้อาหารเป็นค่าตอบแทน คราวนี้ก็จะไม่มีใครหิวอีกต่อไป แล้วอีกอย่าง โรงละครก็เปิดแสดงเรื่องแม่มดมาตลอด ตอนนี้คงไม่มีใครกลัวแม่มดแล้ว ถ้าข้ายอมทำงานนี้ เขาก็จะไปคุยกับคนพวกนั้นให้”
ที่แท้ก็อย่างนี้นี่เอง เปโรอดยิ้มไม่ได้ เจ้าเด็กนี่น่าสนใจจริงๆ เขารู้จักใช้ประโยชน์จากทรัพยากรที่มีอย่างชาญฉลาด เพียงแต่อาจจะประเมินอิทธิพลของศาสนจักรต่ำไปหน่อยเท่านั้น “แล้วเจ้าแลกอาหารมาได้หรือไม่”
“อืม...” เปเปอร์ก้มหน้า “ข้าละลายหิมะไปสามหลัง มีหลังหนึ่งไล่ข้าออกไป แต่อีกสองหลังให้แป้งทอดกับขนมปังข้ามาครึ่งก้อน แต่พอถึงหลังที่สี่...”
ก็เจอหญิงชราใจร้ายเสียก่อน เปโรลูบศีรษะเธอ “กินเสร็จแล้วก็พักผ่อนเสียเถอะ ประเดี๋ยวถึงเวลาอาหารเย็นเมื่อไร ข้าจะให้คนมาบอกเจ้าอีกที”
สามวันต่อมา เรือไลออนฮาร์ตก็มาถึงท่าเรือเมืองชายแดน
………………………………….




[Go To Next Chapter]( ./279.md)