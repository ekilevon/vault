##บทที่ 153 เล่นแร่แปรธาตุ (1)
เคโม ชูอิลเดินเข้ามาในสำนักเล่นแร่แปรธาตุ


“ท่านหัวหน้าสำนัก” พวกลูกศิษย์เห็นเคโมก็พากันโค้งศีรษะทำความเคารพ


เขาโบกมือ “พวกเจ้าทำงานต่อเถอะ”


เหล่าลูกศิษย์นั่งยองๆ ลง ทำงานในมือต่อ


บริเวณรอบนอกของสำนักเป็นห้องล้างและเลือกวัตถุดิบ วัตถุดิบที่มาจากแหล่งต่างๆ ในเกรย์คาสเซิลจะถูกล้าง แยกประเภท เลือก และบดที่นี่ ห้องห้องนี้ออกแบบได้อย่างชาญฉลาด เหนือลำธารเล็กๆ ปูพื้นหินตรงกลางสำหรับคนเดิน สองข้างเป็นสายน้ำไหลขนานไปกับทางหิน บริเวณรอบนอกสุดถัดจากลำธารที่กว้างประมาณหนึ่งช่วงแขนออกไปคือพื้นที่ล้างวัตถุดิบ


ดูเผินๆ คล้ายกับห้องห้องนี้ถูกลำธารสองสายแบ่งออกเป็นสามส่วน แสงสว่างที่ส่องมาจากช่องหน้าต่างสองด้านกำแพงสาดกระทบพื้นหินและผิวลำธาร พาดตัวเป็นลายยาวเส้นแล้วเส้นเล่า แสงและเงาที่พาดสลับกันดูคล้ายกับลวดลายบนผิวงู


ลูกศิษย์นับร้อยคนกำลังจัดการกับวัตถุดิบอยู่ริมกำแพง หากวัตถุที่เจือปนมากับวัตถุดิบมีน้ำหนักเบากว่าน้ำ พวกเขาก็จะปล่อยทิ้งไปกับลำธาร แต่หากหนักกว่าน้ำ พวกเขาก็จะเก็บใส่ตะกร้า เอาออกไปทิ้งข้างนอกอีกที การล้างวัตถุดิบด้วยน้ำไหลได้ผลที่น่าพึงพอใจกว่าการล้างด้วยน้ำนิ่งในถังไม้มาก


พวกเขาจะต้องฝึกที่นี่สามถึงห้าปี จนกระทั่งสามารถล้างและคัดเลือกวัตถุดิบชนิดต่างๆ ได้อย่างคล่องแคล่วแล้ว จึงจะมีอาจารย์มาเลือกไปเป็นลูกศิษย์ และได้เข้าไปอยู่ในห้องถัดไป


เคโมเดินเหยียบพื้นหินที่เต็มไปด้วยลวดลายของแสงและเงา เข้าสู่พื้นที่ใจกลางของสำนักเล่นแร่แปรธาตุ...ห้องสกัดธาตุ


ทันทีที่ผลักประตูออก ภาพตรงหน้าก็พลันสว่างสดใส เสาไม้ขนาดใหญ่ที่ได้มาจากป่าเร้นลับสิบสองต้นแบกรับโครงสร้างห้องอันกว้างใหญ่ กำแพงหินทั้งสี่ด้านเต็มไปด้วยหน้าต่าง หรือแม้แต่บนหลังคาก็ยังมีหน้าต่าง ทำให้แสงสว่างกระจายไปทั่วทุกมุมห้อง ภายในห้องมีโต๊ะไม้ตัวใหญ่วางอยู่หกตัว บนโต๊ะแต่ละตัวเต็มไปด้วยอุปกรณ์ที่ใช้ในการเล่นแร่แปรธาตุนานาชนิด เช่นว่าขวดก้นกลม แก้วใส ตาชั่ง ครก เตา เบ้าหลอม...อาจารย์ทุกคนมีโต๊ะทำงานเป็นของตัวเองคนละตัว เขาเป็นหัวหน้าอาจารย์สำนักเล่นแร่แปรธาตุแห่งเมืองเรดวอเตอร์ ดังนั้นโต๊ะของเขาจึงมีขนาดใหญ่และมีข้าวของเครื่องใช้วางเยอะที่สุด


สถานที่แห่งนี้เต็มไปด้วยความยุ่งเหยิงและไร้ระเบียบ ก็เหมือนการเล่นแร่แปรธาตุนั่นล่ะ เอาวัตถุดิบต่างๆ มาผสมกันแล้วเพิ่มความร้อน กลั่น ล้างน้ำ หรือเผาไฟ วัตถุดิบเหล่านั้นก็จะเปลี่ยนเป็นผลลัพธ์มากมายสารพัด ชวนให้คนรู้สึกหลงใหล


สูตรการเล่นแร่แปรธาตุอันลึกลับก็คือการค้นหาหลักการที่แน่นอนจากการเปลี่ยนแปลงอันไร้ระเบียบเหล่านี้ แล้วนำมาเรียบเรียงเป็นตัวอักษรนั่นเอง ผู้ที่คิดค้นสูตรได้จะได้ชื่อว่าเป็นนักเล่นแร่แปรธาตุอย่างเต็มตัว จนถึงตอนนี้ เคโมคิดค้นสูตรได้ไม่ต่ำกว่าสิบสูตรแล้ว และสูตรแต่ละสูตรก็ราวกับมาจากเสียงกระซิบของเทพเจ้า...เคโมเชื่อว่า เมื่อศาสตร์การเล่นแร่แปรธาตุพัฒนามาจนถึงระดับหนึ่งแล้ว มันจะสามารถแยกสรรพสิ่งออกจากแหล่งกำเนิดได้ ทั้งยังสามารถรวมสรรพสิ่งเข้าด้วยกันได้ด้วย


“ไชมส์ เจ้าแกะสูตรผงหิมะไปถึงไหนแล้ว” เขาถาม


ชายหนุ่มอายุยี่สิบกว่าปีส่ายหน้าเบาๆ ก่อนจะเดินมาหาเขา “พวกนักเล่นแร่แปรธาตุบ้าๆ ที่เมืองหลวงจะต้องแอบผสมอะไรลงไปแน่ๆ พวกเขาบดผงเสียละเอียดขนาดนั้น ข้าแยกส่วนผสมดีๆ ออกมาไม่ได้สักอย่าง”


เขาเป็นนักเล่นแร่แปรธาตุที่อายุน้อยที่สุดในสำนักเล่นแร่แปรธาตุ...การจะคิดค้นสูตรเล่นแร่แปรธาตุขึ้นมาสักสูตร จำเป็นต้องผ่านการฝึกฝนและสั่งสมประสบการณ์อย่างยาวนาน และบางครั้งอาจต้องอาศัยโชคช่วยด้วย คนจำนวนไม่น้อยเกิดมาเพื่อเป็นลูกศิษย์คนอื่นไปตลอดชีวิต ไม่เคยก้าวหน้าเลยจนวันตาย แต่ไชมส์มีพรสวรรค์ด้านนี้เป็นพิเศษ เมื่อสองปีก่อน เขาคิดค้นวิธีสังเคราะห์กรดจากกำมะถันเขียวได้ จึงได้รับการยอมรับจากนักเล่นแร่แปรธาตุทั้งห้า นับแต่นั้นมา ในห้องสกัดธาตุก็มีโต๊ะยาวเพิ่มมาอีกหนึ่งตัว


“ไม่ต้องรีบร้อนไป ใจเย็นๆ” เขาหัวเราะพลางลูบไหล่ปลอบใจอีกฝ่าย เคโมเป็นหัวหน้าสำนักมาแปดปี ย่อมรู้ดีว่าการค้นหาสัจธรรมจากความยุ่งเหยิงและไร้ระเบียบนั้นลำบากแค่ไหน “แต่เมื่อคืนนี้ข้าคิดค้นอะไรดีๆ ได้ล่ะ คราวนี้ล่ะ เจ้าพวกจองหองนั่นจะได้รู้เสียบ้างว่าใครเป็นใคร ตามข้ามานี่สิ”


เขาเดินมาที่โต๊ะตัวเอง แล้วสั่งให้ลูกศิษย์สองคนขนกล่องเก็บของเข้ามา...กล่องสูงประมาณครึ่งตัวคน ทำจากเหล็กหลอมทั้งใบ ไม่สามารถขโมยหรือทำลายได้ง่ายๆ เขาควักกุญแจออกมาเปิดช่องชั้นบน ในนั้นมีผลึกใสชิ้นเล็กๆ วางอยู่หนึ่งก้อน


“เศษคริสตัลที่ตัดมาหรือ” ไชมส์ที่ยืนอยู่อีกด้านหยิบของสิ่งนั้นขึ้นมาอย่างระมัดระวัง แล้วนำมาส่องกับแสงอาทิตย์จากนอกหน้าต่าง “ไม่ใช่นี่ นี่มัน...แก้วคริสตัล! สวรรค์! ท่านทำได้แล้ว!”


“ถูกต้อง” เคโมยิ้มอย่างภูมิใจ “ข้าล่ะอยากเห็นนักว่าเจ้าพวกนั้นจะทำหน้าอย่างไร ถ้ารู้ว่าข้าแกะสูตรผลงานที่พวกเขาภูมิใจที่สุดได้แล้ว”


เสียงชื่นชมของไชมส์ดึงดูดความสนใจจากนักเล่นแร่แปรธาตุคนอื่นๆ พวกเขารีบวางงานในมือแล้วกรูกันเข้ามาทันที


“ที่ท่านอยู่ดึกเมื่อคืนก็เพราะสิ่งนี้สินะ เยี่ยมไปเลย”


“สวยจริงๆ เหมือนคริสตัลแท้ๆ”


“ยินดีด้วย เช่นนี้สำนักเล่นแร่แปรธาตุของพวกเราก็จะมีตัวตนในสายตาท่านดยุกแล้ว”


“ท่านทำได้อย่างไร เล่าให้พวกเราฟังได้หรือไม่”


เคโมพยักหน้า “พวกเราทุกคนรู้ดีว่าแก้วกับทรายแม่น้ำมีองค์ประกอบใกล้เคียงกันมาก แก้วที่เผาจากทรายแม่น้ำคนละแห่งจะมีสีที่แตกต่างกันไป นั่นเป็นเพราะพวกมันมีสารเจือปนอยู่ หากไม่หาวิธีกำจัดสารเจือปนทิ้งไป ก็ต้องหาวิธีเอาทรายบริสุทธิ์มาให้ได้ ทุกคนต่างทดลองในแนวทางนี้ ข้าเองก็เช่นกัน อันที่จริง ความสำเร็จครั้งนี้ของข้ามาจากความบังเอิญเป็นส่วนใหญ่ ข้าได้เลือกทรายขาวละเอียดจากเมืองวิลโลว์และหินทรายจากสันเขาฟอลเลนดรากอนมาทำการทดลอง...”


ทุกคนยืนฟังเงียบๆ อยู่รอบตัวเขา จนกระทั่งเขาอธิบายทุกอย่างจบแล้ว บรรดานักเล่นแร่แปรธาตุจึงพากันชื่นชม “เช่นนี้นี่เอง ท่านคิดได้รอบคอบนัก”


คริสตัลเป็นอัญมณีที่มีมูลค่าสูงและหาได้ยาก ยิ่งเป็นคริสตัลเนื้อใสไร้สีด้วยแล้วยิ่งไม่ต้องพูดถึง สิ่งที่เรียกว่าแก้วคริสตัลก็คือแก้วที่ใสสะอาดที่สุดนั่นเอง สมาคมเล่นแร่แปรธาตุที่เมืองหลวงมักใช้ของสิ่งนี้มาข่มสำนักเล่นแร่แปรธาตุที่เมืองเรดวอเตอร์มาตลอด เงินที่พวกเขาหาได้ในแต่ละปีกระตุกต่อมอิจฉาของดยุกเมืองเรดวอเตอร์อย่างรุนแรง


แต่เวลานี้ สถานการณ์กำลังจะเปลี่ยนไป ตอนนี้พวกเขารู้วิธีสังเคราะห์กรดแร่สองชนิดแล้ว หากไชมส์แกะสูตรผงหิมะได้สำเร็จ พวกเขาก็จะเอาชนะสมาคมเล่นแร่แปรธาตุที่เมืองหลวงได้อย่างเด็ดขาด ถึงตอนนั้น พวกที่เอาแต่ใช้คางมองคนอื่นพวกนั้นก็ต้องยอมก้มหัวอันเย่อหยิ่งให้เขาแล้ว พอคิดถึงตรงนี้ เคโมก็ยิ่งเบิกบานใจ


ขณะที่เขากำลังจะเลือกวัตถุดิบมาทำแก้วคริสตัลชุดที่สองนั้น ลูกศิษย์คนหนึ่งก็เดินมาหาเขาอย่างเร่งรีบ “ท่านหัวหน้าสำนัก มีทูตจากเมืองชายแดนมาขอพบท่าน เขานำจดหมายจากเจ้าชายลำดับที่สี่ โรแลนด์ วิมเบิลดันมาด้วย”


“เจ้าชายลำดับที่สี่หรือ” เคโมขมวดคิ้วคิด ดูเหมือนจะมีคนคนนี้อยู่ในราชวงศ์เกรย์คาสเซิลจริงๆ เขาไม่ค่อยรู้เรื่องเกี่ยวกับชนชั้นสูงมากนัก ในความทรงจำของเขา คนพวกนี้ทั้งโง่เง่าและไร้การศึกษา วันๆ ไม่ทำอะไรนอกจากเข่นฆ่ากันเองเพื่อเงินและอำนาจ “เขามาหาข้ามีธุระอะไร”


“ข้าก็ไม่รู้เหมือนกัน ทูตคนนั้นบอกว่าหากท่านอ่านจดหมายจบแล้วจะเข้าใจพระประสงค์ของเจ้าชายเอง”


“...” หัวหน้าสำนักเล่นแร่แปรธาตุผุดสีหน้ารำคาญ เนื้อหาในจดหมายก็คงประมาณว่าจะจ้างเขาไปทำงานด้วยโดยให้ค่าตอบแทนอย่างงาม หรือไม่ก็ประณามการเล่นแร่แปรธาตุว่าเป็นศาสตร์สกปรกหลอกลวง แต่ในเมื่ออีกฝ่ายเป็นถึงเจ้าชาย เขาก็ต้องรักษามารยาทไว้บ้าง “พาข้าไปพบเขา ประเดี๋ยวข้ารับจดหมายมาแล้วก็ไล่เขาไปซะ!”


“ทราบแล้ว ท่านหัวหน้าสำนัก”


........................................




[Go To Next Chapter]( ./66.md)