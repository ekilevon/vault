##บทที่ 472 รักผลิบานที่เมืองชายแดน
…
“เสื้อผ้า รองเท้า แก้วน้ำ ช้อนส้อม” เมย์นับนิ้วว่า “ยังต้องขนอะไรไปอีกหรือไม่”
ของใช้ในชีวิตประจำวันชนิดต่างๆ ถูกวางเกลื่อนพื้น นับตั้งแต่กาน้ำไปจนถึงชามไม้ เรียกได้ว่ามีทุกอย่างที่ควรมี
“เครื่องนอนนี่ล่ะสำคัญที่สุด” เอรินครุ่นคิด “หมอน ผ้าห่ม ฟูก ของพวกนี้เอาไปให้ครบชุดดีที่สุด”
พอได้ยินคำพูดนี้ โรเซียกับเกธก็ผุดยิ้มประหลาดพร้อมกันโดยมิได้นัดหมาย แต่พอปะทะกับสายตาเย็นชาของเมย์ ก็จำต้องเปลี่ยนเป็นสีหน้าปกติ “ของพวกนั้นไม่ต้องก็ได้ คาร์เตอร์บอกว่าจะไปซื้อใหม่ที่ตลาด เห็นว่าเป็นสมบัติล้ำค่าที่พวกเขาเจอในห้องใต้ดินในคฤหาสน์ของสี่ตระกูลใหญ่”
“โอ คงจะทอจากไหมอย่างดีแน่ๆ” เอรินพูดอย่างอิจฉา “ข้าได้ยินว่าในเมืองหลวงมีร้านขายผ้าและชุดที่ทอจากไหมบริสุทธิ์อยู่ร้านหนึ่ง มีแต่ขุนนางใหญ่และพ่อค้าฐานะดีๆ เท่านั้นที่ซื้อไหว หากเป็นของสะสมของสี่ตระกูลใหญ่ล่ะก็ คงไม่ด้อยไปกว่านี้แน่นอน”
“อืม ก็คงประมาณนั้นล่ะ” เมย์แสร้งทำสีหน้าไม่ใส่ใจ “เห็นเขาบอกว่าชุดหนึ่งก็ประมาณห้าเหรียญทองได้”
“ฟืด...” คนทั้งสามสูดหายใจเข้าพร้อมกัน
“หะ ห้าเหรียญทอง สวรรค์” โรเซียเดาะลิ้น “นั่นพอๆ กับเงินเดือนข้าสองปีเชียวนะ”
“แล้วเจ้าเทียบชั้นกับดวงดาวแห่งโรงละครได้หรือ” เกธเขกหัวเธอ “เมย์เป็นนักแสดงชื่อดัง มิหนำซ้ำยังเคยไปแสดงถึงเมืองหลวงมาแล้ว! ส่วนท่านคาร์เตอร์ก็เป็นหัวหน้าอัศวินของเจ้าชาย ไม่ว่าจะมองจากมุมไหน ก็ไม่ใช่คนที่พวกเราจะเทียบเคียงได้!”
“วิเศษไปเลย เมย์” ดวงตาของเอรินฉายประกายวิบวับ “ข้าล่ะอิจฉาเจ้าเหลือเกิน”
เมย์รู้ว่า คงมีแค่การชื่นชมของเธอเท่านั้นที่ไม่แฝงเจตนาใด ความจริงใจแบบนี้นี่เองที่ดึงดูดสายตาอัศวินแสงอรุณตั้งแต่แรกเห็น เธอเองก็แปลกใจไม่น้อยเหมือนกันว่าทำไมผู้หญิงที่โตในโรงละครจึงมีนิสัยแบบนี้ได้ แม้จะปล่อยความรู้สึกนี้ไปแล้ว แต่พอได้เห็นเอรินแสดงความรู้สึกอิจฉาเธอจากใจจริงเช่นนั้น เธอก็ยังรู้สึกพึงพอใจอยู่ดี “ประเดี๋ยวเจ้าดังเมื่อไร เจ้าก็ซื้อให้ตัวเองแล้วกัน...เจ้าแสดงในเมืองหลวงครั้งเดียวก็ได้เงินหลายเหรียญทองแล้ว แล้วไหนจะเงินรางวัลที่ได้จากพวกขุนนางหลังจากจบการแสดงอีก”
“แต่กว่าข้าจะแสดงได้เก่งอย่างเจ้าก็ไม่รู้อีกนานเท่าไร” เอรินเบะปาก
“ที่นี่ดูคึกคักไม่น้อยเลยนี่ พวกเจ้าซ้อมละครกันอยู่หรือ” ประตูห้องถูกเปิดออกอย่างกะทันหัน ชายหนุ่มรูปงามปรากฏตัวขึ้นที่หน้าประตู “นี่ข้ามาผิดเวลาหรือไม่”
“ทะ ท่านคาร์เตอร์!” เกธกับโรเซียโค้งตัวทำความเคารพอีกฝ่ายทันที
“ท่านอัศวิน สวัสดี” เอรินเอียงศีรษะยิ้มๆ “พวกเรากำลังคุยกันว่าเมย์ควรขนอะไรไปบ้านท่านบ้าง เมื่อครู่นี้ยังพูดถึงท่านอยู่เลย”
“อย่างนั้นหรือ พูดถึงข้าว่าอย่างไรเล่า” คาร์เตอร์ลูบศีรษะถามอย่างสงสัย
“ไม่มีอะไรทั้งนั้น!” เมย์ถลึงตาใส่เขา เจ้าหมอนี่เป็นอย่างนี้ทุกที ตอนไม่พูดยังพอว่า แต่พอเปิดปากเมื่อไร ความน่าเกรงขามอย่างขุนนางก็มลายหายไปสิ้น “เหตุใดอยู่ดีๆ ท่านถึงมาที่นี่ได้ วันนี้ไม่ใช่วันหยุดเสียหน่อย”
“อ้อ เจ้าวางใจเถอะ ครั้งนี้เจ้าชายทรงอนุญาตข้าเป็นพิเศษ แล้วก็...ข้ามีของขวัญมาให้เจ้าด้วย”
“ของขวัญหรือ”
เมย์กวาดตามองไปรอบวง เกธเข้าใจในทันใด “เอ่อ เมย์ พอดีข้าเพิ่งนึกได้ว่ามีธุระต้องทำ ประเดี๋ยวเจ้าเก็บสัมภาระเสร็จแล้วค่อยเรียกข้าแล้วกัน”
“ข้าก็เหมือนกัน ข้าไม่ได้ซักผ้าในตะกร้ามาหลายวันแล้ว” โรเซียขอตัวตามเกธไปติดๆ และไม่ลืมลากเอรินออกไปด้วย
“เอ๋ ข้าไม่มีธุระอะไรเสียหน่อย เดี๋ยวสิ...ข้าอยากเห็นของขวัญของเมย์นี่...” เสียงนั้นค่อยๆ ไกลออกไป เมย์ถอนหายใจ แล้วปิดประตูหันมามองหัวหน้าอัศวิน “ของขวัญอะไร คงไม่ใช่สิ่งประดิษฐ์ชิ้นใหม่ของเจ้าชายอีกกระมัง”
คาร์เตอร์มองไปรอบด้าน “แล้วท่านพ่อของเจ้า...”
“เขาไปทำงานแล้ว ท่านคิดว่าทุกคนว่างเหมือนท่านหรืออย่างไร” เมย์พูดอย่างไม่สบอารมณ์ ตอนที่รับบิดาจากป้อมมาอยู่ที่นี่นั้น เธอยังคิดว่าเขาน่าจะต้องใช้เวลาปรับตัวอีกนานกว่าจะคุ้นเคยกับสภาพความเป็นอยู่ใหม่ ทว่าผ่านไปเพียงหนึ่งสัปดาห์ เขาก็ได้งานเสมียนในสำนักงานเมืองแล้ว ไม่ว่าเธอจะทัดทานอย่างไรก็ไม่เป็นผล และตอนนี้ เขาก็ได้เป็นเจ้าหน้าที่ในกองโยธาธิการอย่างเป็นทางการแล้ว
“ข้าก็งานยุ่งเหมือนกันนะ” คาร์เตอร์แบมือ “เจ้าชายทรงย้ายลูกน้องมือดีในกองตุลาการไปอยู่ป้อมปราการลองซอง งานทั้งหมดในเมืองชายแดนเลยตกมาอยู่ที่ข้า นอกจากข้าจะต้องสอบปากคำพวกสายสืบแล้ว ยังต้องตรวจสอบประวัติชาวเมือง รวมถึงจับอาชญากรที่แฝงตัวอยู่ด้วย ยุ่งจนแทบไม่มีเวลากินข้าวเชียวล่ะ เจ้าไม่รู้หรอกว่าคนพวกนี้โหดเหี้ยมเพียงใด พวกเขาไม่ใช่ชาวตะวันตกดั้งเดิม แต่เป็นคนร้ายที่แฝงตัวมากับผู้อพยพ พอเห็นสถานการณ์เริ่มดีขึ้นหน่อย ก็ลงมือกับผู้อพยพคนอื่นๆ ทันที แต่เจ้าวางใจได้ คนพวกนี้เคลื่อนไหวแค่ในเขตที่อยู่อาศัยชั่วคราวฝั่งตะวันตกเท่านั้น ไม่มีทางเข้าเมืองได้ง่ายๆ หรอก หรือหากพวกเขาก่อเรื่องเมื่อไร ก็ไม่มีวันหลุดรอดเงื้อมมือข้าไปได้”
เมย์เห็นอีกฝ่ายทำท่าทางประกอบแล้วก็อดขำไม่ได้ “เอาล่ะ ข้ารู้แล้ว เช่นนั้น ท่านอัศวินผู้รักษาระเบียบและความสงบสุขแห่งเมืองชายแดน ท่านต้องการกินมื้อเที่ยงและดื่มเหล้ากับข้าสักแก้วก่อนไปหรือไม่”
“แม้ข้าจะอยากทำเช่นนั้นเพียงใด แต่เกรงว่าเวลาคงกระชั้นเกินไป” คาร์เตอร์วางห่อของขวัญในมือลง “เจ้าลองชุดนี้ก่อนดีกว่า ลองดูว่าพอดีตัวหรือไม่ ข้าอุตส่าห์ขอให้เจ้าชายทรงออกแบบให้เลยนะ”
“เจ้าชายหรือ” เมย์อึ้งไปเล็กน้อย
“ใช่แล้ว ตอนที่ข้าแจ้งวันแต่งงานของพวกเราให้พระองค์ทรงทราบ พระองค์ทรงบอกว่ามีชุดแบบหนึ่งเหมาะจะใช้ในพิธีแต่งงานมาก เพียงแต่ชุดนี้ตัดเย็บยุ่งยาก กว่าจะได้มา ข้าต้องอ้อนวอนพระองค์อยู่เป็นนาน ทั้งยังต้องติดสินบนคุณหนูโซโรยาด้วยขนมปังไอศกรีมอีก”
เมื่อห่อผ้าถูกเปิดออกทีละชั้น เมย์ก็เห็นวัตถุสีขาวบริสุทธิ์
อัศวินคลี่ชุดออกไว้หน้าตัว เธอพลันรู้สึกสะท้านไปทั้งใจ มันเป็นชุดที่เรียบง่ายทว่าหรูหรากว่าชุดใดๆ...ในด้านความเรียบง่าย มันไม่ประดับอัญมณีหรือดิ้นทองใดๆ ทั้งสิ้น มีเพียงผ้าโปร่งสีขาวที่ซ้อนกันเป็นชั้นๆ เท่านั้น ในด้านความหรูหรา รูปทรงของมันน่าเหลือเชื่อมาก ช่วงเอวที่รัดแน่นตัดกับส่วนกระโปรงด้านล่างที่พองบานอย่างชัดเจน เส้นโค้งของกระโปรงแต่ละชั้นบ่งบอกถึงฝีมือการตัดเย็บที่ประณีตขั้นสุด
เธอรู้ได้ในทันทีว่า ผู้หญิงทุกคนที่เห็นชุดแต่งงานชุดนี้จะต้องหลงใหลมันอย่างไม่ต้องสงสัย ไม่ว่าจะเป็นชนชั้นสูงหรือไม่ก็ตาม
เมย์รับชุดที่ขาวราวหิมะและบางเบาราวกับเส้นด้ายมาอย่างเบามือ ก่อนจะหันหลังเดินไปสวมใส่มันในห้องนอน
พอเธอเดินออกมาที่ห้องรับแขกอีกครั้ง ก็เห็นคาร์เตอร์เบิกตากว้าง “สวรรค์ เจ้า...งามจริงๆ”
“อย่างนั้นหรือ” ใบหน้าเธอผุดสีแดงระเรื่ออย่างที่เห็นได้ไม่บ่อยนัก ต่อให้ไม่มีกระจก เธอก็เดาได้ว่าตัวเองดูเป็นอย่างไร...หัวหน้าอัศวินที่ตะลึงจนอ้าปากค้างเป็นกระจกที่ดีที่สุดแล้ว
เมย์เดินมาหาคาร์เตอร์แล้วจุมพิตเบาๆ ที่ข้างแก้มอีกฝ่าย “ขอบคุณท่านมาก ข้าชอบมันเหลือเกิน”
อัศวินที่เพิ่งตั้งสติได้ไม่ตอบอะไรเธอ เพียงแต่ยื่นแขนไปกอดเธอไว้แนบอก
เมื่อเห็นใบหน้าที่ค่อยๆ ขยับเข้าใกล้ของอีกฝ่าย เมย์ก็หลับตาพริ้ม
หากต่อไปใครๆ จะเรียกเธอว่าเมย์ แลนนิส ก็ดูจะไม่เลวทีเดียว เธอคิด
………………………………….




[Go To Next Chapter]( ./385.md)