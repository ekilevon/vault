##บทที่ 394 ต้นกำเนิดทหารเรือ
…
โรแลนด์มองดูเรือซีเมนต์ลำที่สองเคลื่อนลงน้ำอย่างพึงพอใจท่ามกลางเสียงโห่ร้องอันดังสนั่นของชาวเมือง
เรือซีเมนต์สองลำนี้ดูสร้างไม่ยากก็จริง แต่แท้จริงแล้ว มันพัฒนาไปไกลกว่าเรือลิตเติ้ลทาวน์ที่เขาสร้างในช่วงแรกๆ มาก
ภายในเรือมีการปูเหล็กเส้นอย่างแน่นหนาเป็นครั้งแรก คุณภาพของซีเมนต์ก็ดีขึ้นกว่าเดิมไม่น้อย โดยรวมแล้วแข็งแรงกว่าเรือลิตเติ้ลทาวน์หลายเท่า
นอกจากนี้ เพื่อย่นระยะเวลาการสร้างให้เร็วขึ้น โรแลนด์จึงออกแบบร่องและจุดติดตั้งเครื่องจักรไอน้ำ กลไกการขับเคลื่อน และวงล้อใบพายไว้ตั้งแต่แรก ถึงตอนนั้น แค่เชื่อมสลักยึดกับชิ้นส่วนโลหะพวกนี้ พวกคนงานก็จะประกอบชิ้นงานได้อย่างรวดเร็วเหมือนประกอบฟิกเกอร์
ขณะเดียวกัน ไม้แบบก็ถูกเปลี่ยนจากอิฐที่ก่อขึ้นชั่วคราวมาเป็นเหล็ก ซึ่งไม่เพียงแต่ช่วยเรื่องการอัดแน่นของคอนกรีตที่เทลงไป ทำให้เรือกันน้ำได้ดีขึ้นเท่านั้น แต่ยังช่วยให้เรือแต่ละลำหน้าตาเหมือนกัน ทำให้โอกาสที่จะเกิดความคลาดเคลื่อนขณะติดตั้งระบบขับเคลื่อนลดน้อยลง และกว่าจะได้รูปทรงไม้แบบที่สมบูรณ์ดั่งใจนั้น เขาก็ต้องเสียเรือตัวอย่างไปอย่างน้อยเจ็ดถึงแปดลำ...โชคดีที่ตอนนี้ซีเมนต์ไม่ใช่ของขาดแคลน เขาสามารถใช้เครื่องจักรไอน้ำแทนแรงงานคนได้ตั้งแต่ขั้นตอนการบดหินไปจนถึงการผสมวัตถุดิบเข้าเตา เรียกได้ว่าเป็นอุตสาหกรรมเพียงไม่กี่อย่างของเมืองชายแดนที่สามารถผลิตในปริมาณมากได้โดยไม่ต้องอาศัยพลังวิเศษของแม่มด
เมื่อมีวัตถุดิบที่พร้อมสรรพ ไม้แบบที่มีประสิทธิภาพ และคนงานที่ชำนาญ ปัญหาการต่อเรือก็เหลือแค่ระยะเวลาแข็งตัวของซีเมนต์เท่านั้น แต่เมื่อมีเปเปอร์คอยเร่งปฏิกิริยาให้ เรือซีเมนต์ที่ควรใช้เวลาสร้างหนึ่งถึงสองเดือนก็สามารถลงน้ำได้ภายในวันเดียว หรือพูดอีกอย่างก็คือ หากโรแลนด์ต้องการล่ะก็ อู่ต่อเรือแห่งนี้ก็สามารถสร้างเรือเปล่าเสร็จได้ภายในสองถึงสามวันทีเดียว
หากเขาสามารถผลิตเครื่องจักรไอน้ำและฝึกกะลาสีได้เร็วเหมือนต่อเรือ เขาก็จะมีกองเรือขนส่งขนาดใหญ่เป็นของตัวเองภายในระยะเวลาอันสั้น แม่น้ำแดงทั้งสายก็จะเต็มไปด้วยเรือซีเมนต์ที่เรียงรายเหมือนเกี๊ยวที่ลอยอยู่เต็มหม้อ
นี่ล่ะเสน่ห์ของอุตสาหกรรม
ตอนนี้ตัวเรือสร้างเสร็จแล้ว งานต่อไปก็คือการติดตั้งระบบขับเคลื่อน โดยรวมแล้ว ระบบจักรกลพวกนี้ก็เหมือนกับระบบที่ติดตั้งในเรือดัดแปลงของกลุ่มพ่อค้าอ่าวเครสเซนต์มูนอยู่ พวกช่างเคยมีประสบการณ์ติดตั้งงานจริงมาแล้ว เขาจึงไม่ห่วงเรื่องนี้แม้แต่น้อย
“หม่อมฉันไม่เข้าใจเพคะ เหตุใดฝ่าบาททรงต้องบอกเรื่องนี้กับพวกชาวเมืองด้วย” ไนติงเกลถาม
“เพื่อประกาศพลังของเมืองชายแดนอย่างไรล่ะ” โรแลนด์ยิ้มบางๆ
“หา”
“ข้าหมายถึง เพื่อให้พวกเขาได้เห็นความเปลี่ยนแปลงจากหน้ามือเป็นหลังมือของเมืองชายแดนน่ะ” เขาลูบคางว่า “ตอนที่เจ้ายังไม่เห็นลิตเติ้ลทาวน์ เจ้าก็คงคิดไม่ถึงว่าเรือหินจะลอยน้ำได้ใช่หรือไม่ พวกชาวเมืองก็เช่นกัน หากข้าทำเรื่องที่เป็นไปไม่ได้ให้กลายเป็นจริงได้ พวกเขาก็จะรู้สึกยอมรับเมืองชายแดนมากขึ้นเรื่อยๆ...นี่คือการยกระดับความเชื่อมั่นในทุกๆ ด้าน กระทั่งอาจพัฒนาไปเป็นความเชื่อที่ว่าไม่มีอะไรที่พวกเขาทำไม่ได้เลยทีเดียว”
“ข้ายัง...ไม่ค่อยเข้าใจนัก” เสียงของไนติงเกลเจือความไม่มั่นใจ
“คิดเสียว่ามันคือการโฆษณารูปแบบหนึ่งก็แล้วกัน” โรแลนด์หัวเราะ ในยุคนี้ ขุนนางและสามัญชนจะรวมตัวกันเฉพาะวันที่มีพิธีกรรมหรือเหตุการณ์สำคัญเท่านั้น ซึ่งทั้งสองงานที่ว่ามานั้นก็มักเกี่ยวข้องกับขุนนางโดยตรงอยู่แล้ว หากไม่มีการแจกอาหาร สามัญชนก็จะมาร่วมงานน้อยมาก ทว่าเรือซีเมนต์เป็นผลงานที่เกิดจากความร่วมมือของคนงานหลายร้อยชีวิต พวกเขาคือส่วนหนึ่งของวันพิเศษวันนี้
นอกจากนี้ หากสมาชิกในเมืองชายแดนได้เห็นปาฏิหาริย์เกิดขึ้นบ่อยๆ พวกเขาก็จะยิ่งรู้สึกมั่นใจและภูมิใจในเมืองตัวเองมากขึ้นเรื่อยๆ นี่ก็คือ ‘ความมั่นใจในชาติ’ อย่างที่คนยุคหลังได้กล่าวไว้ ความเกรียงไกรของอาณาจักรสามารถกระตุ้นให้ประชาชนเปลี่ยนแปลงไปในทางที่ดีได้
…
หนึ่งสัปดาห์ต่อมา โรแลนด์ก็เรียกชาวเมืองยี่สิบกว่าคนที่สมัครเป็นกัปตันมาพบที่โถงใหญ่ปราสาท
ตอนที่บารอฟรายงานจำนวนคนนั้น เขายังรู้สึกประหลาดใจไม่น้อย คิดไม่ถึงว่าในบรรดาผู้อพยพที่เมืองชายแดนรับมาจะมี ‘บุคลากรคุณภาพดี’ มากมายขนาดนี้ จนกระทั่งได้อ่านรายงานอย่างละเอียดแล้ว ถึงได้หลุดหัวเราะออกมา...เพราะในบรรดาผู้สมัครกลุ่มนี้มีทั้งคนจับปลาบนแพและเรือหาปลาขนาดเล็ก ตลอดจนคนพายเรือข้ามฟาก แต่ถ้ามองจากอีกมุม คนพวกนี้ก็เคยเป็น ‘กัปตัน’ มาก่อนจริงๆ
ในบรรดาผู้สมัครทั้งหมด มีคนที่เคยมีประสบการณ์เดินเรือในแม่น้ำจริงๆ เพียงสามคนเท่านั้น หนึ่งในนั้นอ้างว่าตัวเองเคยบัญชาการกองเรือสินค้ามาก่อน อีกทั้งยังเคยใช้ชีวิตในทะเลมาเป็นเวลานานด้วย
โรแลนด์คิดแล้วคิดอีก สุดท้ายจึงตัดสินใจเรียกคนทั้งหมดมาพบ
เนื่องจากเรือกลไฟและเรือสำเภาใช้ระบบคนละระบบ วิธีการทำงานจึงต่างกันอย่างสิ้นเชิง ต่อให้เป็นกัปตันอาวุโสที่มากประสบการณ์ ก็ใช่ว่าจะเรียนรู้วิธีการเดินเรือกลไฟซึ่งใช้เครื่องจักรไอน้ำได้เร็วกว่าคนอื่นๆ นอกจากนี้ เขาเองก็ไม่มีความรู้เรื่องการเดินเรือแม้แต่น้อย แทนที่จะแนะนำพวกเขาอย่างส่งเดชแล้ว ก็สู้ให้พวกเขาเรียนรู้กันเองดีกว่า
ในเมื่อตัดสินใจจะเริ่มต้นจากศูนย์แล้ว ก็ต้องกล้าและมุ่งมั่นที่จะสำรวจสิ่งใหม่ๆ สิ
“ข้าอ่านประวัติย่อของพวกเจ้าทุกคนแล้ว” โรแลนด์กวาดตามองกลุ่มคนที่กำลังคุกเข่าหนึ่งข้างอยู่ในโถง “ที่ข้าเรียกพวกเจ้ามาวันนี้ก็เพราะต้องการแจ้งให้พวกเจ้ารู้ว่า พวกเจ้าผ่านการพิจารณาเบื้องต้น และได้รับเกียรติเป็นกัปตันฝึกหัดชุดแรกของเมืองชายแดนแล้ว ทุกคนลุกขึ้นได้”
“พ่ะย่ะค่ะ...ฝ่าบาท” ทุกคนลุกขึ้นอย่างระมัดระวัง ก่อนจะหันไปสบตากันเล็กน้อย ดูเหมือนจะยังสงสัยคำว่า ‘กัปตันฝึกหัด’ กันอยู่
เจ้าชายจึงอธิบายว่า “คำว่าฝึกหัดหมายถึงยังไม่ได้ประจำตำแหน่งอย่างเป็นทางการ ก่อนที่พวกเจ้าจะได้เป็นกัปตันจริงๆ นั้น พวกเจ้าจะได้ค่าตอบแทนครึ่งหนึ่งจากที่เขียนบนใบประกาศ ซึ่งก็คือสิบเหรียญเงินต่อเดือน สองเดือนแรกจะเป็นช่วงเรียนรู้ พวกเจ้าจะได้เรียนรู้สมรรถนะของเรือลำใหม่ วิธีการเดินเรือ และกระบวนการทำงานของเรือ เดือนที่สามจะเป็นช่วงทดลองงาน หรือก็คือช่วงวัดระดับความสามารถในการเรียนรู้ของพวกเจ้า คนที่ผ่านเกณฑ์จะได้เลื่อนขั้นเป็นกัปตันอย่างเป็นทางการ และได้ค่าตอบแทนเต็มจำนวน หากใครรับเงื่อนไขนี้ไม่ได้ ก็เดินออกไปได้เลย”
ไม่มีใครขยับเขยื้อนสักคน ผ่านไปสักครู่ ชายชราคนหนึ่งก็โพล่งขึ้นมาว่า “ฝ่าบาทที่เคารพ ไม่ทราบว่าใครจะเป็นคนสอนพวกกระหม่อม และใครจะเป็นคนประเมินพวกกระหม่อมพ่ะย่ะค่ะ”
โรแลนด์มองอีกฝ่ายอย่างสนใจ เขาคงเป็นคนที่อ้างว่าตัวเองเคยเป็นผู้บัญชาการกองเรือสินค้าผู้มากประสบการณ์คนนั้น ดูเหมือนจะชื่อกูกาซิมกระมัง หากเขาจำไม่ผิดล่ะก็ เขายังเป็นญาติของตำรวจที่สร้างผลงานในเหตุลอบสังหารเมื่อประมาณสองเดือนก่อนด้วย ฟังจากน้ำเสียงของชายชราก็พอรู้แล้วว่า เขาไม่คิดว่าจะมีใครสอนเรื่องเดินเรือให้เขาได้...ซึ่งในความเป็นจริงแล้ว ก็ไม่มีจริงๆ นั่นล่ะ
“คนสอนก็คือพวกเจ้าเองนี่ล่ะ” เจ้าชายพยักหน้า
คำพูดนี้เรียกเสียงฮือฮาได้ครู่ใหญ่
“ฝ่าบาท นี่มัน...หมายความว่าอย่างไรพ่ะย่ะค่ะ” กูกาซิมถามอย่างไม่เข้าใจ
“พวกเจ้ารู้จักเครื่องจักรไอน้ำดีแค่ไหน” โรแลนด์ถามกลับ แต่ไม่มีใครตอบคำถามเขาได้ตามคาด “เรือกลไฟก็คือเรือแนวคิดใหม่ ประสบการณ์ที่ผ่านมาอาจช่วยอะไรพวกเจ้าได้ไม่มากนัก ดังนั้น พวกเจ้าจะต้องไปศึกษาและหาข้อสรุปกันเอง แน่นอนว่าข้าจะส่งช่างจากโรงงานผลิตเครื่องจักรไอน้ำไปช่วยแนะนำพวกเจ้าด้วย” เขาหยุดไปเล็กน้อย “ส่วนวิธีการประเมินก็ง่ายมาก แค่นำกะลาสีไปเดินเรือและทำภารกิจขนส่งให้สำเร็จก็ถือว่าผ่านเกณฑ์แล้ว”
แม้คำพูดที่ว่า ‘ทหารบกฝึกสิบปี ทหารเรือฝึกร้อยปี’ จะฟังดูเกินจริงไปบ้าง แต่มันก็พออธิบายได้ว่าการฝึกทหารเรือเป็นเรื่องยากขนาดไหน หากคนกลุ่มนี้สามารถเรียนรู้วิธีใช้งานเรือกลไฟได้สำเร็จ ต่อไปก็คงฝึกลูกเรือเก่งๆ ให้ดินแดนตะวันตกได้อีกชุดใหญ่ ไว้เขาสร้างเรือปืนน้ำตื้นที่ขับเคลื่อนด้วยพลังไอน้ำเสร็จเมื่อไร เขาก็จะสามารถดึงคนพวกนี้มาใช้งานได้เลย
เขาอยากรู้เหลือเกินว่า หากเขาจับลูกเรือกับทหารปืนใหญ่มาเจอกันแล้ว เขาจะได้กองทัพเรือแบบไหน
…………………………………..




[Go To Next Chapter]( ./307.md)