##บทที่ 275 ลูเซียกับไนติงเกล
ลูเซียวางเหล็กสามก้อนไว้บนพื้นห้องนอนอย่างระมัดระวัง จากนั้นจึงหลับตา สูดหายใจลึก แล้วนึกถึงภาพการฝึกในอดีตทั้งหมด สุดท้ายจึงยื่นมือทั้งสองออกไป แล้วปล่อยพลังไปยังเป้าหมาย
อันนาเป็นคนคิดวิธีฝึกแบบนี้ให้เธอเอง ทั้งยังเสกก้อนเหล็กพวกนี้ให้เธอโดยเฉพาะด้วย...เหล็กทั้งสามก้อนมีส่วนประกอบไม่เหมือนกัน แบ่งออกเป็นเงิน ทองแดง ตะกั่ว ตลอดจนสารเจือปนบางส่วน สิ่งที่เธอต้องทำก็คือเสกให้มันคืนสภาพเป็นธาตุเหมือนเดิมโดยที่ยังรักษาสิ่งปนเปื้อนไว้ และหาว่าเหล็กก้อนไหนมีปริมาณเงินมากที่สุด
นั่นหมายความว่าเธอจะต้องควบคุมพลังที่ปล่อยออกไปให้ดี โดยจะต้องเสกพลังใส่เป้าหมายเพียงครั้งเดียวเท่านั้น
เพราะไม่อย่างนั้น สิ่งปนเปื้อนจะถูกเสกให้แตกออกอีกขั้น...นี่ก็คือเหตุผลที่ว่าทำไมตอนอยู่ที่เมืองวาเลนเซีย เธอถึงได้รู้สึกว่าพลังตัวเองควบคุมยากนั่นเอง ทั้งๆ ที่เป็นกระดาษเหมือนกัน แต่หลังจากเสกพลังแล้วกลับได้ผลลัพธ์ที่แตกต่างกัน นั่นเป็นเพราะว่าเธอยังไม่เข้าใจความสัมพันธ์ระหว่างปริมาณพลังและผลของการเสกพลังนั่นเอง ส่งผลให้กระดาษบางส่วนถูกแยกธาตุหลายครั้ง จนวัตถุดิบส่วนใหญ่ถูกเปลี่ยนเป็นน้ำและก๊าซไป
แต่หลังจากที่มาอยู่เมืองชายแดนแล้ว พวกแม่มดก็สอนบทเรียนแรกให้กับเธอ นั่นคือการฝึกควบคุมพลังตัวเอง
ตอนแรกลูเซียยังไม่ค่อยเชื่อนักว่า สิ่งที่มองไม่เห็นและจับต้องไม่ได้ชนิดนี้จะสามารถควบคุมได้อย่างแม่นยำ จนกระทั่งอันนาสาธิตวิธีใช้ไฟสีดำวัดความยาวให้เธอดู เธอถึงได้รู้ว่าตัวเองเข้าใจผิดไปมหันต์ อันนาทำได้แม้กระทั่งปรับปริมาณพลังที่ปล่อยออกไปเพื่อเปลี่ยนขนาดและความหนาของไฟสีดำ มิหนำซ้ำเธอยังทำได้อย่างแม่นยำทุกครั้งด้วย
“พี่ ฝึกพลังอีกแล้วหรือ” เบลล์ชะโงกหน้าออกมาจากเตียงด้วยความอยากรู้อยากเห็น “เพิ่งจะกินข้าวเที่ยงเสร็จแท้ๆ”
ลูเซียมือสั่น เหล็กก้อนหนึ่งพลันเปลี่ยนสภาพเป็นเศษผงไปในพริบตา
“ข้าบอกแล้วนี่ว่าอย่ารบกวนข้าตอนข้าฝึกพลัง” เธอหันไปเขกหัวน้องสาวหนึ่งที “ตั้งใจอ่านหนังสือของเจ้าไป!”
“ก็ข้าอ่านไม่รู้เรื่องนี่” เบลล์บุ้ยปาก “มีศัพท์ที่ข้าไม่เข้าใจตั้งมากมาย ข้าไม่ได้อ่านออกเขียนได้เหมือนพี่นี่”
“เพราะฉะนั้นถึงต้องอ่านมากๆ อย่างไรเล่า ศัพท์ส่วนใหญ่ก็มีโครงสร้างเหมือนกันทั้งนั้น ต่อให้เจ้าไม่เคยเห็นมาก่อนก็น่าจะเดาความหมายได้นี่นา จะเรียนรู้ภาษาได้ก็ต้องทำความคุ้นเคยกับมันก่อน”
“ก็ได้” เบลล์หดศีรษะกลับเข้าไป
ลูเซียพุ่งความสนใจไปที่เหล็กก้อนที่สองอีกครั้ง จากนั้นจึงปล่อยพลังออกมาช้าๆ จินตนาการว่ามันเป็นผ้าบางๆ กำลังเข้าปกคลุมวัตถุเป้าหมายอย่างแผ่วเบาและห่อรอบมันอย่างมิดชิด
“เฮ้ ข้ามาแล้ว” ทันใดนั้น ประตูก็ถูกเปิดดังแอ๊ด หญิงสาวผมทองคนหนึ่งเดินเข้ามาในห้อง “เอ๋ เจ้ากำลังฝึกพลังอยู่หรือ”
“พี่ไนติงเกล!” เบลล์ร้องอย่างดีใจ
เหล็กก้อนที่สองกลายเป็นผงไปอีกก้อน
ลูเซียถอนใจก่อนจะกวาดผงโลหะบนพื้นใส่ถุงหนังทั้งหมด ดูท่าบ่ายนี้คงฝึกพลังไม่ได้แล้ว
“เอ้า อันนี้ให้เจ้า”
ไอศกรีมกลิ่นนมเข้มข้นถูกยื่นมาตรงหน้าเธอ
“ขอบคุณท่านมาก” ลูเซียรับไอศกรีมมา “แต่ปกติเจ้าชายจะทรงแจกไอศกรีมเฉพาะเวลาน้ำชาไม่ใช่หรือ”
ไนติงเกลตบหน้าอกอย่างภูมิใจ “นี่เป็นรางวัลที่ข้าขอจากเจ้าชายน่ะ จริงสิ...มีของเจ้าด้วยนะ” เธอยื่นไอศกรีมอีกแท่งให้เบลล์ เด็กน้อยถึงกับยิ้มร่า
“พี่ไนติงเกลดีกับข้าที่สุด!”
เจ้าเด็กนี่ พอมีของอร่อยล่ะลืมข้าเชียวนะ ลูเซียคิดอย่างระอา แต่พอไอศกรีมเข้าปาก เธอก็รู้สึกว่าหากตัวเองเป็นน้องสาว ก็คงมีปฏิกิริยาแบบนั้นเหมือนกัน...รสชาติของนมและกลิ่นหอมของน้ำผึ้งเข้มข้นละลายอยู่ในปาก รสสัมผัสทั้งสองผสมผสานกันอย่างลงตัวภายใต้อุณหภูมิที่เย็นชื่นใจ ขับให้รสหอมหวานยิ่งเด่นชัดมากขึ้น ขนาดกลืนลงคอแล้วยังรู้สึกได้ถึงความหอมเย็นที่อบอวลอยู่ในปาก
ไม่มีใครต้านทานความอร่อยของมันได้ โดยเฉพาะอย่างยิ่งในฤดูร้อนที่ร้อนจัดแบบนี้ มิน่าเล่า เจ้าชายถึงแจกไอศกรีมเฉพาะเวลาน้ำชาช่วงสุดสัปดาห์เท่านั้น ของว่างที่มีรสชาติเป็นเอกลักษณ์แบบนี้คงมีราคาสูงน่าดู อย่างน้อยตอนอยู่ที่เมืองวาเลนเซีย เธอก็ไม่เคยได้ยินชื่อของหวานชนิดนี้มาก่อน
พอคิดถึงตรงนี้ ลูเซียก็อดถามออกไปไม่ได้ “ท่านขอเจ้าชายได้อย่างไร”
“ฮิๆๆ” ไนติงเกลยกมุมปาก “ครั้งนี้ข้าสอบได้ที่สาม คะแนนเป็นรองแค่เวนดี้กับลีฟเท่านั้น แต่เจ้าชายทรงนึกว่าข้าจะสอบไม่ผ่าน พอผลออกมาตรงกันข้าม ข้าเลยขอรางวัลจากพระองค์ได้อย่างไรเล่า”
“ที่แท้ก็...อย่างนี้นี่เอง” เธอลังเลอยู่สักครู่ “แล้วข้าเล่า”
“หกสิบแปดคะแนน แต่อยู่อันดับที่เท่าไรข้าจำไม่ได้แล้ว”
“เอ่อ คะแนนข้าน้อยจัง” ลูเซียพูดอย่างเศร้าๆ ข้อสอบหนึ่งร้อยยี่สิบคะแนน แต่เธอตอบถูกเกินครึ่งมาแค่นิดเดียวเท่านั้น ทั้งๆ ที่เธอพออ่านออกเขียนได้อยู่แล้วแท้ๆ
“ก็ไม่เลวนี่” ไนติงเกลลูบศีรษะเธอ “เจ้าเพิ่งเข้าเรียนได้ไม่นาน หากคะแนนส่วนคณิตศาสตร์กับธรรมชาติวิทยาจะแย่หน่อยก็เป็นเรื่องปกติ ต่อไปถ้าไม่เข้าใจตรงไหนก็ถามข้าได้”
“แล้วข้าเล่า! ข้าถามด้วยได้หรือไม่!” เบลล์ยกมือถาม
“แน่นอนสิ” ไนติงเกลยิ้ม “ถามได้ทุกเวลาเลยล่ะ”
“หากข้าสอบระดับต้นผ่าน ก็จะได้ทำงานแล้วใช่หรือไม่”
“ของเจ้ายังไม่ถึงเวลาเสียหน่อย เจ้าชายตรัสแล้วว่าคนที่จะทำงานได้ต้องอายุสิบสี่ปีขึ้นไป เจ้าเพิ่งจะสิบขวบเท่านั้น จะรีบร้อนอะไรหนักหนา” ลูเซียถลึงตาใส่เธอ
แต่เด็กหญิงกลับตอบอย่างห้าวหาญว่า “ก็ข้าอยากช่วยแบ่งเบาภาระท่านไวๆ นี่ อย่างเรื่องแต่งงานมีลูกพวกนี้ก็ต้องใช้เงินทั้งนั้น หากเงินไม่พอก็ต้องอยู่อย่างขัดสน”
“นี่เจ้าไปฟังใครพูดมาอีกแล้วนี่” ลูเซียกุมขมับ
“ก็ท่านพ่ออย่างไรเล่า ข้าเห็นเขาบ่นบ่อยๆ ว่าจะเลี้ยงพวกเราไม่ไหวแล้ว”
“คิก” ไนติงเกลหลุดขำออกมา “หากเจ้าทำงานได้แล้ว เจ้าจะเลือกทำงานที่ไหน”
“ห้องปฏิบัติการเคมี!” เบลล์ชูมือ “ข้าอยากเป็นนักเล่นแร่แปรธาตุ จะได้ชื่อว่าเป็นปราชญ์ ได้รับความเคารพและคำสรรเสริญจากทุกคน!”
“แต่งานนี้...ข้าว่าอย่าดีกว่า” เธอส่ายหน้า “จริงๆ แล้วห้องปฏิบัติการน่ะอันตรายมากนะ”
“อันตรายหรือ” สองพี่น้องพร้อมใจกันถามด้วยความประหลาดใจ
“ใช่สิ” ไนติงเกลแบมือ “นอกจากจะต้องอยู่กับกรดตลอดเวลาแล้ว บางครั้งยังอาจถูกระเบิดด้วย ขนาดหัวหน้านักเล่นแร่แปรธาตุยังไม่รอดเลย คราวก่อนเพิ่งโดนระเบิดนิ้วขาดไปสี่นิ้ว หากไม่ใช่เพราะนาน่าช่วยไว้ล่ะก็ ชาตินี้คงไม่มีโอกาสได้จับหลอดทดลองแล้ว” เธอหยุดไปเล็กน้อย “แล้วอีกอย่าง ดูเหมือนระยะนี้เจ้าชายจะทรงพัฒนาดินปืนชนิดใหม่อยู่ด้วย แม้แต่พระองค์ยังทรงเห็นว่าของชนิดนี้อันตรายมากเลย นี่ก็ถึงกับแยกห้องทดลองเพื่องานนี้โดยเฉพาะทีเดียว”
“เอ่อ ถ้าเช่นนั้น ท่านพอแนะนำได้หรือไม่ว่าควรทำงานอะไรดี” ลูเซียคว้าเบลล์มากอด ตัดสินใจแล้วว่าจะไม่ยอมให้น้องสาวไปทำงานในที่ที่น่ากลัวแบบนั้นเด็ดขาด
“ก็ต้องเป็นเจ้าหน้าที่ราชการในสำนักงานเมืองน่ะสิ”
“เจ้าหน้าที่...ราชการหรือ” เธอทวนคำอีกฝ่าย
“อะแฮ่ม พอดีข้าได้ยินเจ้าชายทรงพึมพำคำนี้น่ะ พูดง่ายๆ ก็คือเจ้าหน้าที่สำนักงานเมืองนั่นล่ะ” ไนติงเกลกระแอม “ทั้งมั่นคงและปลอดภัย ค่าตอบแทนอยู่ในระดับปานกลางถึงสูง อนาคตก็ไปได้ไกลโลด ยิ่งถ้าได้เป็นหัวหน้ากองด้วยนะ ค่าตอบแทนไม่มีต่ำกว่าแม่มดแน่นอน”
“อย่างนี้นี่เอง” ลูเซียพูดอย่างครุ่นคิด
“พี่ไนติงเกล ท่านชอบเจ้าชายหรือ” เบลล์ร้องถาม “ท่านพูดคำว่า ‘เจ้าชาย’ บ่อยเหลือเกิน ท่านแม่บอกว่าเวลาคนเราชอบใครมากๆ จะมักพูดถึงคนคนนั้นบ่อยๆ”
คำถามของน้องสาวทำเอาลูเซียชะงักไป ให้ตายเถอะ เรื่องแบบนี้ถามออกมาได้อย่างไร เสียมารยาทจริงๆ ต่อให้เป็นเพื่อนกันยังไม่ควรถามตรงๆ แบบนี้เลย แล้วนี่อีกฝ่ายเป็นถึงรุ่นพี่ที่เธอเคารพด้วยซ้ำ เธอรีบปิดปากเบลล์อย่างร้อนรน ตั้งท่าจะขอโทษอีกฝ่ายเต็มที่ แต่กลับได้ยินไนติงเกลตอบอย่างตรงไปตรงมาว่า…
“อืม ข้าชอบพระองค์”
........................................


[Go To Next Chapter]( ./188.md)