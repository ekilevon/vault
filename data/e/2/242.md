##บทที่ 330 อำลา
วันรุ่งขึ้น โรแลนด์ออกมาส่งโลตัสและฮันนี่ที่สวนดอกไม้หลังปราสาท
แม้เขาจะไม่อยากให้พวกเธอสองคนจากไปเร็วขนาดนี้ แต่พอรู้ว่าเรือบิวตี้ยังจอดรออยู่ที่ชายหาดน้ำตื้น เขาก็ไม่คิดถ่วงเวลาอีกต่อไป…อย่างน้อย การตัดสินใจแบบนี้ก็แสดงถึงความใจกว้างของเขา ขณะเดียวกัน ทิลลีก็จะได้ไม่ต้องลำบากใจด้วย หากมองในมุมกลับกัน แค่เธอยอมส่งแม่มดคนสำคัญมาอยู่เมืองชายแดนในขณะที่เกาะสลีปปิ้งยังมีงานก่อสร้างครั้งใหญ่ก็ถือว่าจริงใจมากแล้ว เขาไม่ควรเรียกร้องอะไรมากไปกว่านี้อีก
และเพื่อหลีกเลี่ยงการเดินทางบนหิมะอันยากลำบาก อันนากับเวนดี้จะเป็นคนส่งพวกเธอขึ้นเรือเอง หากเดินทางด้วยดิสแตนต์เกซล่ะก็ ใช้เวลาแค่ชั่วโมงเดียวก็ถึงชายหาดแล้ว
“ขอบพระทัยฝ่าบาทที่ทรงดูแลหม่อมฉันมาตลอดหลายเดือน” ทั้งสองคนย่อตัวให้โรแลนด์
“ข้าต่างหากที่ต้องขอบใจพวกเจ้า” เขาหัวเราะ “พวกเจ้าช่วยงานในเมืองชายแดนตั้งมากมาย ข้ามีของขวัญจะให้พวกเจ้าคนละสองชิ้นด้วย”
“ขะ ของขวัญหรือเพคะ” โลตัสอึ้งไปเล็กน้อย พวงแก้มกลายเป็นสีแดงระเรื่อ
ส่วนฮันนี่ลูบหน้าอกตัวเอง แล้วชำเลืองไปทางโลตัสพลางถามอย่างตื่นเต้นว่า “พวกหม่อมฉันก็จะได้ของขวัญเหมือนกันหรือเพคะ”
โรแลนด์รับถุงสองใบจากไนติงเกลมายื่นให้อีกฝ่าย “ใช่สิ ได้ทั้งสองคนนั่นล่ะ”
ฮันนี่รีบแกะถุงอย่างทนรอไม่ไหว ก่อนจะหยิบแถบผ้ายาวสีขาวออกมาจากข้างใน “เอ๋ นี่อะไรน่ะ ไม่ใช่ยกทรงหรือเพคะ”
“แค่กๆ ผ้าพันคอน่ะ” เขาขยับไปพันผ้าพันคอผ้าฝ้ายรอบคออีกฝ่ายอยู่หลายทบ “คราวนี้ก็ไม่ต้องกลัวว่าลมหนาวและหิมะจะพัดมาโดนคอแล้ว หากพันให้หนาขึ้นอีกนิดก็จะบังหูได้ด้วย”
“อืม…อุ่นจังเลย” ฝ่ายหลังส่งเสียงร้องอย่างพึงพอใจ
ไม่รู้ว่าเขาคิดไปเองหรือไม่ว่าหน้าของโลตัสกลับแดงยิ่งกว่าเดิม
“ข้างในยังมีของอีกชิ้นนี่” ฮันนี่เล่นผ้าพันคออยู่สักครู่ ก็ล้วงวัตถุสี่เหลี่ยมชิ้นเล็กๆ ออกมาจากในถุง “ฝ่าบาท นี่ก็ของขวัญเหมือนกันหรือเพคะ”
“ถูกต้อง ลองเปิดดูสิ”
“โอ้โฮ ใสจังเลย!” เธอชูกล่องเหล็กขึ้นพลางพูดอย่างตื่นเต้นดีใจ “โลตัส เจ้าดูสิ เห็นหน้าตัวเองชัดเลย!”
ของขวัญชิ้นนี้คือกล่องไม้ที่ติดกระจกอยู่ด้านใน มันเป็นหนึ่งในสินค้าหลายๆ อย่างที่วางขายในตลาดชาวบ้าน ประสบการณ์ชีวิตที่ผ่านมาของโรแลนด์บอกเขาว่า ไม่มีผู้หญิงคนไหนปฏิเสธวัตถุวาววับชนิดนี้ได้เลย
เสียงร้องของฮันนี่ดึงความสนใจของแม่มดคนอื่นๆ ทันที ไม่นานนัก แม่มดจากเกาะสลีปปิ้งก็ล้อมวงเข้ามา ส่องหน้าตัวเองในกระจกอย่างรวดเร็ว แต่ละคนต่างแสดงความชื่นชมและอิจฉาออกมาอย่างไม่อาจปกปิด…อย่างไรเสีย กระจกคริสตัลที่โซโรยาเป็นคนเคลือบผิวชนิดนี้ก็สะท้อนแสงและภาพได้ดีกว่ากระจกเงินมากนัก นั่นทำให้โรแลนด์มองเห็นโอกาสธุรกิจอีกช่องทาง
หลังจากมอบของขวัญเสร็จ บอลลูนอากาศร้อนก็เติมก๊าซเสร็จพอดี ทั้งสองคนปีนขึ้นตะกร้าบอลลูน แล้วโบกมือลาโรแลนด์และเหล่าแม่มด เห็นได้ชัดว่าพวกเธอยังอาลัยอาวรณ์เมืองชายแดนอยู่ไม่น้อย
“ข้ายอมรับว่าที่นี่น่าอยู่มากจริงๆ” ทิลลีเดินมาหาเขาพร้อมกับพูดขึ้นเบาๆ “มีทั้งน้ำประปาแสนสะดวกและห้องพักที่อุ่นสบาย ไม่น่าเชื่อเลยว่าท่านสามารถเปลี่ยนเมืองที่ยากจนให้มีสภาพอย่างปัจจุบันได้ภายในระยะเวลาเพียงหนึ่งปี”
“เจ้าเสียใจหรือ”
“ท่านหมายถึงเรื่องที่ข้าส่งแม่มดมาอยู่ที่นี่น่ะหรือ” เธอหัวเราะ “ไม่เลย หากมันทำให้พวกนางมีชีวิตที่ดีขึ้นได้ ข้าจะเสียใจได้อย่างไร อย่าลืมสิว่าข้าก็เป็นแม่มดเหมือนกัน”
ท่ามกลางสวนดอกไม้สีขาวโพลน รอยยิ้มของทิลลีงดงามบริสุทธิ์ไม่ต่างจากหิมะที่ขาวสะอาด หากก่อนย้อนเวลามา เขามีน้องสาวแบบนี้ พาออกไปไหนทีคงมีแต่คนเหลียวหลังแน่ๆ แต่โรแลนด์รู้ดีว่า ความสัมพันธ์ระหว่างเขาและเธอไม่เหมือนพี่ชายกับน้องสาว ทว่าเหมือนผู้ร่วมงานหรือพันธมิตรมากกว่า ดูจากการตัดสินใจเมื่อวานของเธอก็พอรู้อยู่ เพื่อที่จะรับมือกับภัยคุกคามที่อาจเกิดขึ้นแล้ว เธอถึงกับจะเดินทางไปยังสถานที่อันตรายด้วยตัวเองทีเดียว
“เจ้าจะไปที่อันตรายเช่นนั้นจริงๆ หรือ” โรแลนด์ถาม “ถึงเจ้าจะเป็นแม่มดอมนุษย์ แต่พลังของเจ้าไม่เหมาะจะใช้ในการต่อสู้นี่”
“ท่านวางใจเถอะ ข้าปกป้องตัวเองได้” ทิลลียื่นมือทั้งสองออกมา อวดเครื่องประดับบนมือให้โรแลนด์ดู…นิ้วนางข้างซ้ายของเธอสวมแหวนคริสตัลสีฟ้า ส่วนมือขวาสวมถุงมือสีขาว ด้านหลังถุงมือประดับอัญมณีสีแดง จะว่าไปแล้ว การจับคู่เครื่องประดับแบบนี้ดูพิลึกพิลั่นไม่น้อย วิธีการจับคู่ที่ไม่เข้ากันดูคล้ายกับสไตล์มิกซ์และแมตช์ที่กำลังเป็นที่นิยมในวงการแฟชั่นยุคหลัง อันที่จริงเขารู้สึกสงสัยมาตั้งแต่เมื่อวานแล้ว แต่ไม่ได้เอ่ยถามออกไปเพราะเกรงจะเสียมารยาท
“นี่คือหินเวทมนตร์ เป็นหินวิเศษที่พบในโบราณสถาน” เธออธิบาย “แค่ปล่อยพลังวิเศษใส่มัน มันก็จะแสดงพลังออกมาในรูปแบบต่างๆ ดูอย่างแหวนวงนี้ก็ได้ มันทำให้ข้าบินได้เหมือนไลต์นิ่งเลยล่ะ”
พอพูดจบ เธอก็พิสูจน์คำพูดตัวเองโดยการลอยตัวขึ้นจากพื้นช้าๆ แล้วโบยบินไปในอากาศราวกับไร้น้ำหนัก โรแลนด์เห็นดังนั้นก็สะดุ้งโหยง
วิธีการแสดงพลังสามารถเปลี่ยนได้ด้วยหินเพียงก้อนเดียวหรือนี่
เขาตระหนักได้ทันทีว่าของสิ่งนี้มีคุณค่าอย่างมหาศาล
หากเขาสามารถกำหนดลักษณะพลังของมันได้ล่ะก็ พวกแม่มดก็จะทำงานได้มีประสิทธิภาพมากขึ้น…ยกตัวอย่างเช่นโลตัส หากแม่มดทุกคนในสโมสรมีหินเวทมนตร์ที่สามารถปล่อยพลังได้เหมือนโลตัส พวกเธอก็คงสร้างเขตที่พักอาศัยชั่วคราวเสร็จได้ภายในวันเดียว
ทิลลีบินลงมาถึงพื้นแล้วก็ชี้มือขวาไปยังพื้นที่ว่าง ทันใดนั้น สายฟ้าอันเจิดจ้าก็ผุดออกมาจากนิ้วเธอ มันระเบิดพื้นหิมะที่สูงถึงข้อเท้าออกเป็นรูขนาดใหญ่เท่าปากถ้วย เผยให้เห็นดินสีดำที่ซ่อนอยู่ด้านล่าง
“เจ้าสามารถใช้พลังสองชนิดนี้ได้ในเวลาเดียวกันหรือไม่” โรแลนด์ถามอย่างประหลาดใจ
“ไม่ได้หรอก” ทิลลีส่ายหน้า “หินเวทมนตร์สามารถใช้พลังได้ทีละชนิดภายในพื้นที่ที่กำหนดเท่านั้น หากข้าปล่อยพลังวิเศษใส่หินสองก้อนพร้อมกัน จะไม่มีอะไรเกิดขึ้นสักอย่าง” จากนั้นเธอก็ยิ้มว่า “อันที่จริง ข้าไม่คิดจะบอกเรื่องนี้กับท่านเร็วขนาดนี้หรอก แต่หลังจากการเจรจาเมื่อคืนจบลง ข้าก็คิดว่าบางที ข้าอาจเข้าใจท่านผิดไป…ท่านอุตส่าห์เล่าเรื่องโบราณสถานให้ข้าฟังอย่างไม่ปิดบัง นั่นทำให้ข้าทั้งดีใจ…และรู้สึกผิดมาก”
“ไม่เป็นไร ข้าเข้าใจได้”
“จริงสิ ข้านึกสงสัยมาตั้งแต่เมื่อครู่แล้ว ยกทรงที่ฮันนี่พูดถึงคืออะไรหรือ”
โรแลนด์แทบจะสำลักน้ำทันที “แค่กๆ ข้าเองก็ไม่แน่ใจเหมือนกัน…เจ้าลองถามซิลเวียกับอีฟลินดูน่าจะดีกว่า”
“ช่างเถอะ” ทิลลียักไหล่ “ดูท่าท่านคงยังไม่เปิดใจให้ข้าเต็มที่”
โรแลนด์ไม่รู้จะหัวเราะหรือร้องไห้ดี
“เลิกพูดเรื่องนี้กันดีกว่า” เธอขยิบตา “เมื่อคืนนี้ข้าขบคิดปัญหาหนึ่งแทบทั้งคืน หากโบราณสถานพวกนี้เป็นของศาสนจักรจริง เหตุใดพวกเขาจึงทิ้งหินเวทมนตร์ทั้งหมดไว้เล่า ดูจากประสบการณ์ที่ผ่านมาของแอชเชสแล้ว ข้าเดาว่าศาสนจักรก็น่าจะเลี้ยงแม่มดไว้เหมือนกัน นั่นแปลว่าหินพวกนี้ก็ต้องมีประโยชน์ต่อพวกเขาเช่นกัน ถึงพวกเขาจะพ่ายแพ้ในการทำสงครามกับปีศาจ แล้วพยายามปกปิดเรื่องนี้ก็ตาม แต่พวกเขาก็ยังสามารถใช้ประโยชน์จากหินพวกนี้ได้อยู่ดีมิใช่หรือ…เรื่องนี้ไม่สมเหตุสมผลเอาเสียเลย”
“หรือศาสนจักรจะไม่สนใจของเล็กๆ น้อยๆ พวกนี้” โรแลนด์พูดอย่างครุ่นคิด แต่แล้วเขาก็ปฏิเสธความคิดตัวเองอย่างรวดเร็ว “ไม่สิ พวกเขาไม่น่าจะผลิตหินพวกนี้ได้เองหรอก มิฉะนั้นพวกเขาคงใช้มันตอนออกล่าสมาคมแม่มดแล้ว หากแม่มดของศาสนจักรบินได้ พวกนางคงจับแม่มดสมาคมได้มากโขเชียวล่ะ”
“ถูกต้อง ข้านึกถึงหนังสือที่บันทึกเรื่องราวเกี่ยวกับศาสนจักรและพระเจ้าในห้องสมุดของวังหลวงขึ้นมา แล้วก็พบเรื่องประหลาดอยู่เรื่องหนึ่ง…พวกเขาไม่เพียงแต่ไม่บันทึกเรื่องราวเมื่อสี่ร้อยกว่าปีก่อนเท่านั้น ทว่าแม้แต่ความเป็นมาของพระเจ้าก็ไม่มีข้อมูลที่ชัดเจนเช่นกัน พระเจ้าไม่มีทั้งชื่อเรียกที่แน่นอนหรือตำนานใดๆ ทั้งนั้น นอกจากข้อความอวดอ้างที่ว่าพระองค์ทรงทำได้ทุกอย่าง และทรงหยั่งรู้ทุกเรื่องแล้ว ก็ไม่มีรายละเอียดอื่นใดอีก เรียกได้ว่าคลุมเครือและเลื่อนลอยกว่าสามเทพโบราณมาก พอรวมสองอย่างนี้เข้าด้วยกัน ข้าก็เลยอดรู้สึกแปลกๆ ไม่ได้”
“อะไรนะ” โรแลนด์ตกใจ
“ข้ารู้สึกคล้ายกับว่าอยู่ดีๆ ศาสนจักรก็ผุดขึ้นมาน่ะ”
………………………………….





[Go To Next Chapter]( ./243.md)