##บทที่ 225 ผู้ล้างแค้น
อันที่จริง สายสืบประเภทนี้ไม่ได้มีแค่คนเดียว ขวานเหล็กมองชายที่ถูกจับด้วยสีหน้าไร้อารมณ์ “เจ้าเป็นคนที่สามแล้วที่กระโดดเรือหนี พวกผู้อพยพก็บอกว่าเจ้าไม่ได้มาจากดินแดนตะวันออก ยังมีอะไรจะสั่งเสียหรือไม่”
สองคนที่ถูกจับก่อนหน้านี้แค่ใช้ดาบสั้นตัดนิ้วไปสองนิ้วก็บอกจุดประสงค์และที่มาของตัวเองออกมาจนหมด แน่นอนว่าศพของพวกเขาถูกโยนลงคลองไปแล้ว...ขวานเหล็กไม่ใช่คนใจอ่อนมาแต่ไหนแต่ไร ประสบการณ์การต่อสู้ในเมืองไอรอนแซนด์บอกเขาว่า วิธีรับมือที่ดีที่สุดเมื่อเผชิญหน้ากับการหยั่งเชิงแบบหลบๆ ซ่อนๆ ก็คือการกำจัดทุกสิ่งที่ล้ำเข้ามาในเขตแดน ทว่าที่น่าแปลกใจก็คือ ชายที่ถูกบังคับให้คุกเข่าและถูกมัดมือสองข้างคนนี้กลับดูแข็งแรงสมบูรณ์ทุกประการ ดูไม่เหมือนคนป่วยแม้แต่น้อย
หรือจะเป็นทหารกล้าที่ผู้มีอิทธิพลคนใดคนหนึ่งส่งมา
“ข้าไม่ใช่ศัตรูของพวกท่าน” คำพูดแรกของเขาทำเอาขวานเหล็กชะงักไปเล็กน้อย “ข้าชื่อฮิลล์ ฟอกส์ ทาซารู้จักชื่อข้า!”
...
เวลานั้น ทาซายังอยู่ที่เขตท่าเรือ พอถูกคนของขวานเหล็กตามตัวมา เขาถึงได้มองฮิลล์แล้วเบะปากว่า “คนคนนี้เป็นลูกน้องของค้อนดำ”
“ไม่ใช่คนของเจ้าหรือ” ขวานเหล็กถาม
“ไม่มีอะไรเกี่ยวข้องกับข้าทั้งนั้น แค่สมาชิกใหม่ในขบวนการใต้ดินน่ะ”
“ท่านโกหกค้อนดำ ท่านโกหกกลุ่มนิ้วผี” ฮิลล์พลันโพล่งขึ้นมา “ท่านไม่ได้ทำงานให้พระราชาทอว์ฟิค แต่เป็นเจ้าชายโรแลนด์!”
“เจ้ารู้มากไปแล้ว” ทาซาทำท่าปาดคอให้ขวานเหล็ก “จุดจบที่ดีที่สุดของคนคนนี้ก็คือก้นคลอง”
ฮิลล์ยังคงพูดต่อโดยไม่สนใจใคร “ข้าได้ยินสิ่งที่ทหารรับจ้างคนนั้นบอกแล้ว พวกเรารวมมือกันได้นี่! ข้ายินดีรับใช้เจ้าชายโรแลนด์!”
“เจ้าชายไม่ทรงต้องการความจงรักภักดีจากขบวนการใต้ดิน” ขวานเหล็กชักดาบออกมา
“ข้าไม่ใช่ขบวนการใต้ดิน ข้าเป็น...สามัญชนที่อาศัยอยู่ในเมืองหลวง ข้าเป็นศัตรูของพระราชาทอว์ฟิค!” ฮิลล์ตะโกนเสียงดัง
“ช้าก่อน” ทาซาเรียกขวานเหล็กไว้ก่อนจะเดินไปหยุดตรงหน้าฮิลล์ ฝ่ายหลังเงยหน้าขึ้นสบตากับองครักษ์อย่างไม่หวั่นเกรง ในดวงตาคู่นั้นราวกับมีอะไรบางอย่างกำลังลุกโชน
ที่แท้ก็อย่างนี้นี่เอง...นี่คือปริศนาที่คาใจเขามาตลอดตั้งแต่ครั้งแรกที่เจอกัน ทาซาคิด ดวงตาของเขาเต็มไปด้วยความเคียดแค้น และความเคียดแค้นนี้ก็รุนแรงมาก แม้ตอนนั้นเขาจะพยายามปิดอย่างไรก็ปิดไม่มิด
“ไหนว่ามาซิ เหตุใดเจ้าจึงอยากรับใช้เจ้าชาย”
“ข้าอาศัยอยู่ในเขตเหนือและเคยไปดื่มเหล้าที่ร้านนักดนตรีใต้ดินจริงๆ แต่ข้าไม่ได้แพ้พนันจนหมดตัว และภรรยาข้าก็ไม่ได้หนีตามคนอื่นไป...” ฮิลล์ขบกรามแน่น “นางตายเพราะพระราชาทอว์ฟิค”
เรื่องนี้ไม่มีอะไรซับซ้อน ทาซาเข้าใจต้นสายปลายเหตุทั้งหมดอย่างรวดเร็ว
เดิมทีเขากับภรรยาเป็นสมาชิกในคณะกายกรรม ‘นกพิราบกับหมวก’ พวกเขามักแสดงกายกรรมในเขตเมืองชั้นในของเมืองหลวงเป็นประจำ คณะกายกรรมของพวกเขามีขนาดไม่ใหญ่ ทั้งคณะมีคนเพียงเจ็ดคนเท่านั้น ทว่าบรรยากาศก็อบอุ่นปรองดองดี ภรรยาของเขาเป็นผู้หญิงเพียงคนเดียวในคณะ ดังนั้นจึงเป็นที่หมายปองของทุกคน ทว่าสุดท้ายแล้ว ฮิลล์ก็เอาชนะใจเธอได้ ชีวิตแต่งงานของพวกเขาเต็มไปด้วยความหอมหวาน ไม่นานนัก ทั้งสองคนก็เก็บเงินซื้อบ้านในเขตเมืองชั้นในได้ ทว่าทุกอย่างกลับถูกภารกิจล่าแม่มดของทอว์ฟิคทำลายจนหมดสิ้น แลงลีย์นำกองลาดตระเวนไล่จับผู้ต้องสงสัยราวกับสุนัขบ้า และภรรยาของเขาก็เป็นหนึ่งในผู้โชคร้ายที่ถูกจับไปด้วยความเข้าใจผิด
ตอนแรกฮิลล์ยังคิดว่าเขาสามารถใช้เงินไถ่ตัวภรรยาได้ หรือต่อให้เลวร้ายอย่างไรเขาก็ยังไปเยี่ยมเธอในคุกได้ ทว่าพัศดีรับเงินเขาไปแล้วกลับไม่ยอมปล่อยเธอออกมา ซ้ำยังไม่ยอมให้เขาเข้าไปเยี่ยมเธอในคุกด้วย ฝ่ายนั้นบอกเพียงว่าให้เขารออีกสักพัก หากทางการแน่ใจเมื่อไรว่าภรรยาเขาไม่ใช่แม่มดก็จะปล่อยเธอออกมาเอง ทว่าสถานการณ์กลับกลายเป็นตรงกันข้าม ตอนที่เขาได้รับแจ้งให้ไปรับตัวภรรยาที่คุกนั้น สิ่งที่เขาได้รับกลับเป็นศพศพหนึ่งที่ซึ่งมีรอยบาดแผลทั่วร่าง
ฮิลล์ไปขอคำอธิบายจากแลงลีย์ด้วยความเดือดดาล ทว่าสุดท้ายแล้ว ทั้งพัศดี ผู้คุมนักโทษ และทหารยามกลับถูกเฆี่ยนเพียงสิบครั้งและถูกปรับเพียงยี่สิบห้าเหรียญเงินเท่านั้น ส่วนตัวเขาได้รับเงินชดเชยกลับมาสามเหรียญทอง ฮิลล์รับบทสรุปแบบนี้ไม่ได้ เขาถึงกระทั่งไปเข้าพบเซอร์เวย์มัธหรือ ‘อัศวินใจเหล็ก’ ผู้บังคับบัญชาสูงสุดด้วยตัวเอง ทว่านั่นก็ไม่ได้ทำให้อะไรดีขึ้นเลย เซอร์เวย์มัธบอกเขาว่าแลงลีย์เป็นคนสนิทของทอว์ฟิค และสมาชิกกองลาดตระเวนหน้าใหม่พวกนั้นก็เป็นสมุนของเขาเหมือนกัน ส่วนภารกิจล่าแม่มดเป็นราชโองการของพระราชาโดยตรง แม้แต่เจ้ากรมตุลาการเปาโลก็ช่วยอะไรเขาไม่ได้
ดังนั้นฮิลล์จึงตัดสินใจแก้แค้นพระราชาองค์ใหม่ด้วยตัวเอง การตัดสินใจครั้งนี้ได้รับเสียงสนับสนุนจากเพื่อนๆ ในคณะกายกรรมทุกคน ทว่ากลุ่มนักแสดงที่ไม่มีทั้งทักษะการต่อสู้ เงิน และกำลังคนจะแก้แค้นพระราชาได้อย่างไร สิ่งที่ฮิลล์พอนึกออกก็มีแค่การรวบรวมข่าวของทอว์ฟิคแล้วส่งไปให้ศัตรูของเขาอย่างการ์เซีย ราชินีเคลียร์วอเตอร์เท่านั้น ดังนั้นพวกเขาจึงเข้าร่วมกับขบวนการใต้ดินกลุ่มต่างๆ เพื่อรวบรวมเบาะแสทุกอย่างที่เกี่ยวข้องกับพระราชาองค์ใหม่
นี่ก็คือเหตุผลที่เขาคอยสังเกตความเคลื่อนไหวของทาซา...หากทอว์ฟิคต้องการไล่ผู้อพยพพวกนี้ออกไป เขาก็จะทำทุกทางเพื่อหยุดยั้งอีกฝ่าย ทว่าเขายังไม่ทันทำอะไร โรคร้ายก็แพร่ระบาดเสียก่อน ทำให้ทาซาหยุดเคลื่อนย้ายผู้อพยพกลางคัน ฮิลล์เพิ่งจะเห็นคนพวกนี้กลับมาเคลื่อนไหวอีกครั้งก็วันนี้เอง เพื่อที่จะสืบข้อมูลให้ได้ลึกที่สุด เขาได้ปลอมตัวเป็นผู้อพยพปะปนไปกับกลุ่มคนด้วย สุดท้ายจึงพบว่า เจ้านายตัวจริงของทาซาก็คือเจ้าชายลำดับที่สี่แห่งเกรย์คาสเซิล โรแลนด์ วิมเบิลดันนั่นเอง
คนที่มีสิทธิ์ชิงราชบัลลังก์อย่างเจ้าชายย่อมต้องเป็นศัตรูของทอว์ฟิคอย่างไม่ต้องสงสัย
สำหรับฮิลล์แล้ว ขอเพียงล้มพระราชาองค์ใหม่ได้ ต่อให้ต้องขายวิญญาณรับใช้ปีศาจเขาก็ยินดี
“คำถามสุดท้าย เจ้าแอบแฝงตัวมาสืบข่าวเช่นนี้ไม่กลัวตัวเองจะติดโรคหรืออย่างไร” ทาซาถามอย่างสนใจ “ข้าไม่คิดว่าคนที่มีเป้าหมายในการแก้แค้นจะมองข้ามความปลอดภัยของตัวเองเช่นเจ้า”
“ข้ามียา” ฮิลล์บุ้ยปากบอกตำแหน่ง “อยู่ในกระเป๋าเสื้อข้านี่ เพื่อนที่คณะกายกรรมใช้เงินก้อนใหญ่ซื้อยาจากตลาดมืดมาให้ข้า”
ทาซายื่นมือไปคลำหาก่อนจะหยิบขวดใสๆ ขนาดเท่านิ้วชี้ออกมา ข้างในขวดเป็นของเหลวสีฟ้า เขายื่นขวดนั้นให้ขวานเหล็กทันที “ยาศักดิ์สิทธิ์ของศาสนจักร...ข้าคิดว่าเจ้าชายคงสนพระทัยของสิ่งนี้”
“แล้วคนคนนี้...” ขวานเหล็กรับขวดมา “เจ้าจะทำอย่างไรกับเขาต่อไป”
“เอ่อ” ทาซาลูบคาง หากเป็นยามปกติ เขาคงไม่สามารถบอกได้ว่าอีกฝ่ายพูดจริงหรือไม่ สุดท้ายก็คงเลือกวิธีที่ปลอดภัยที่สุด...สังหารเขา แต่บังเอิญว่าในค่ายมีคนที่จับโกหกได้อยู่ด้วยพอดี “ข้าขอไปตามไนติงเกลมาพิสูจน์ก่อน”
...
ตกเย็น ทาซากลับมาที่ร้านนักดนตรีใต้ดินอีกครั้ง
สีหน้าของค้อนดำดูย่ำแย่อย่างเห็นได้ชัด โรคระบาดทำให้กิจการร้านเหล้าของเขาเลวร้ายจนถึงขีดสุด มิหนำซ้ำซิลเวอร์ริงกับพ็อตยังติดโรคนี้มาอีก นั่นทำให้เขายิ่งกระวนกระวายใจ
ฮิลล์ยังคงนั่งเกร็งๆ ตรงข้ามทาซาเหมือนปกติ ประหนึ่งว่าไม่มีอะไรเกิดขึ้น
องครักษ์ยิ้มน้อยๆ ก่อนจะโยนถุงเงินไปตรงหน้าค้อนดำ “อย่าเอาแต่หดหู่สิ ข้ามีข่าวดีจะบอกพวกเจ้านะ ข้ามีงานใหม่มาให้พวกเจ้าอีกแล้ว”
ค้อนดำนับเงินเสร็จแล้วเก็บเข้าอกเสื้อ จากนั้นจึงพูดอย่างซึมเซาว่า “งานอะไรก็ไม่รับทั้งนั้น ตอนนี้โรคร้ายกำลังระบาดหนัก ยังจะมีใครกล้าเตร่อยู่ข้างนอกอีกเล่า เงินที่ได้มานี่ยังไม่พอซื้อยาศักดิ์สิทธิ์ให้ทุกคนด้วยซ้ำ ท่านรู้หรือไม่ว่าตอนนี้ราคายาในตลาดมืดสูงขนาดไหน อย่างน้อยๆ ก็ยี่สิบห้าเหรียญทองแล้ว!”
“บังเอิญจริง” ทาซาหัวเราะ “ข้ากำลังจะบอกว่างานนี้ก็เกี่ยวกับยาเหมือนกัน” เขาหยุดไปเล็กน้อย “...ยาชนิดพิเศษที่สามารถต้านทานโรคร้ายได้”


........................................




[Go To Next Chapter]( ./138.md)