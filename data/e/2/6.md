##บทที่ 94 การรื้อถอนไม่ต้องการเหตุผล
การผลิตปืนใหญ่กำลังดำเนินไปอย่างราบรื่น ท่อนเหล็กสำหรับผลิตลำกล้องปืนใหญ่กระบอกที่สองเข้าสู่กระบวนการคว้านลำกล้องแล้ว ส่วนปืนใหญ่ตัวที่สามยังอยู่ระหว่างการรวบรวมวัสดุ


หากโชคดีพอ อีกหนึ่งเดือน เขาก็จะมีกองทัพพร้อมปืนใหญ่ขนาดสิบสองปอนด์สี่ตัว พลังทำลายล้างของมันจะกลายเป็นข้อได้เปรียบของเขาอย่างไม่ต้องสงสัย


แต่จะเปลี่ยนข้อได้เปรียบเป็นชัยชนะได้อย่างไร นี่คือปัญหาที่โรแลนด์ขบคิดมาตลอด


ก่อนหน้าที่จะย้อนเวลามาเขาเป็นแค่วิศกรเครื่องกล ความรู้เรื่องสงครามก็มาจากประวัติศาสตร์ หนัง และเกมเหมือนคนส่วนใหญ่


หากเป็นสงครามที่ใช้อาวุธเย็นเพียงอย่างเดียว เขาก็คงยกหน้าที่ให้คาร์เตอร์และขวานเหล็กไป แต่สงครามครั้งนี้ไม่ใช่ ไม่มีใครเข้าใจการต่อสู้ด้วยอาวุธร้อนดีไปกว่าเขา


แต่ถึงอย่างนั้น เขาก็ทำได้แค่ขยำรวมความรู้ที่มีเข้าด้วยกัน แล้วกำหนดแผนการแต่ละขั้นตามความเห็นของตัวเองซึ่งล้ำสมัยกว่าคนยุคนี้เท่านั้น


เพื่อให้แน่ใจว่าตัวเองจะชนะสงครามครั้งนี้แน่ๆ โรแลนด์ให้ไลต์นิ่งบินไปกลับระหว่างป้อมและเมืองชายแดนทุกวัน จุดประสงค์อย่างแรกคือเพื่อสำรวจสภาพเส้นทาง อย่างที่สองคือเพื่อคำนวณหาระยะทางที่ถูกต้อง


โรแลนด์เชื่อว่าชัยชนะในสงครามมีพื้นฐานมาจากการคำนวณและการสืบหาข้อมูลอย่างหนัก ไม่ว่าจะเป็นการกำหนดกลยุทธ์สงครามหรือการคาดเดาสถานการณ์รบ ก็ล้วนอาศัยสิ่งเหล่านี้เป็นพื้นฐานทั้งสิ้น


เขาทำเชือกยาวหนึ่งร้อยเมตรและเสาสูงหนึ่งเมตรจำนวนมาก โดยใช้ไม้บรรทัดที่ทำขึ้นเองตอนหล่อปืนใหญ่เมื่อครั้งนั้น จากนั้นจึงอาศัยเงาของเสาไม้และเชือกมากำหนดเส้นทางบินประมาณหนึ่งกิโลเมตรที่สนามทดสอบปืนใหญ่ทางตะวันตกของเมืองชายแดน ส่วนไลต์นิ่งก็ฝึกควบคุมพลัง บินไปกลับในระยะทางหนึ่งกิโลเมตรนี้ด้วยความเร็วที่กำหนด


หลังจากเธอฝึกควบคุมความเร็วได้จนคล่องแล้ว โรแลนด์ก็ลงมือวัดระยะทางระหว่างป้อมและเมืองชายแดน โดยดูระยะเวลาบินไปกลับของไลต์นิ่งจากนาฬิกาแดด เขาคำนวณระยะทางระหว่างเมืองสองแห่งได้ประมาณห้าสิบสี่กิโลเมตร


แน่นอนว่านี่คือระยะทางที่วัดแบบเส้นตรง ทางจริงๆ จะต้องอ้อมโค้งใหญ่ๆ สองโค้งเพื่อเลี่ยงเชิงเขาที่ทอดตัวมาจากเทือกเขาสิ้นวิถี หากดยุกเลือกเคลื่อนทัพทางบก ก็ต้องใช้เวลาสามวันเป็นอย่างต่ำจึงจะมาถึงเมืองชายแดน


หากได้ไลต์นิ่งช่วยสอดแนม โรแลนด์ก็จะรู้ตำแหน่งของศัตรูได้อย่างชัดเจน และเลือกกลยุทธ์ที่จะใช้ได้อย่างเหมาะสม


ในระยะสองกิโลเมตรถัดจากเมืองชายแดนฝั่งตะวันตก โรแลนด์ปักป้ายบอกระยะทางไว้ทั่ว ขอเพียงศัตรูเข้ามาในบริเวณนี้ กองปืนใหญ่ก็จะสามารถปรับองศาการยิงที่เหมาะสมได้อย่างรวดเร็วโดยไม่ต้องดูตารางเปรียบเทียบการยิงเลย


แต่ตอนนี้เขากลัวมากกว่าว่า หากอีกฝ่ายไม่มาจะทำอย่างไร


ทันใดนั้น เสียงเคาะประตูก็ดังขึ้น


ไนติงเกลที่นอนเคี้ยวปลาแห้งอยู่บนโซฟาหายตัวไปในพริบตา โรแลนด์กระแอมสองครั้งก่อนจะพูดขึ้น “เข้ามา”


คนที่ผลักประตูเข้ามาก็คือผู้ช่วยเจ้ากรมบารอฟ “ฝ่าบาท มีขุนนางจากป้อมปราการลองซองมาขอเข้าเฝ้าพ่ะย่ะค่ะ”


“ใคร” โรแลนด์ยังนึกไม่ออก “ทางนั้นส่งทูตมาหรือ”


“ไม่ใช่พ่ะย่ะค่ะ ไม่ใช่ท่านทูต” บารอฟส่ายหน้า “แต่เป็นบารอนคริสที่หนีออกไปจากเมืองตั้งแต่ยังไม่ถึงเดือนแห่งปีศาจพ่ะย่ะค่ะ ตอนนี้เขากลับมาแล้ว”


โรแลนด์คิดอยู่ครู่หนึ่งก็จำได้ ก่อนหน้านี้มีขุนนางจากทางป้อมมาอยู่เมืองชายแดนจริงๆ แต่ว่าพวกเขายังกล้ากลับมาอีกหรือ มิหนำซ้ำรีบกลับมาตั้งแต่ต้นฤดูใบไม้ผลินี่นะ สงสัยจะไม่เคยเจอหมัดเด็ดเจ้าชายแล้วล่ะมั้ง


“เขามาพบข้าเรื่องอะไร”


“บ้านของเขาถูกรื้อเพราะกีดขวางงานป้องกันกำแพงเมืองพ่ะย่ะค่ะ” ผู้ช่วยเจ้ากรมแบมือว่า “หากฝ่าบาทไม่ทรงประสงค์จะพบเขา กระหม่อมจะปฏิเสธให้เองพ่ะย่ะค่ะ”


ตอนแรกโรแลนด์ก็คิดอย่างนั้น แต่พอคิดอีกทีก็เปลี่ยนใจ “ให้บารอนไปรอข้าที่โถงรับแขก”


บางทีนี่อาจเป็นโอกาสกดดันป้อมปราการลองซองก็ได้ เจ้าชายคิด


โรแลนด์ยังโอ้เอ้อยู่ครู่ใหญ่ก่อนจะเดินทอดน่องมาถึงโถงรับแขก อีกฟากหนึ่งของโต๊ะตัวยาว ชายพุงพลุ้ยคนหนึ่งกำลังรออย่างหงุดหงิดงุ่นง่าน เขาเดินไปเดินมาอยู่หลายรอบ เนื้อบนหน้ากระเพื่อมไปตามจังหวะเท้า เมื่อเห็นเจ้าชายปรากฏตัวขึ้นจึงหยุดฝีเท้า แล้วโค้งตัวถวายบังคมอย่างไม่สู้เต็มใจนัก


“นั่งก่อนสิ” โรแลนด์นั่งลงบนเก้าอี้ใหญ่ ปกติแล้วต่อให้ไม่ใช่เวลาอาหาร เขาก็จะให้คนยกขนมมาบริการ แต่วันนี้เขาไม่แม้แต่จะเตรียมน้ำชา


“ฝ่าบาทที่เคารพ” บารอนคริสรีบพูดทั้งที่ยังนั่งไม่เต็มก้น “ฝ่าบาททรงให้ช่างหินหน้าโง่พวกนั้นรื้อบ้านของกระหม่อมได้อย่างไรพ่ะย่ะค่ะ! บ้านหลังนั้นเป็นบ้านชั้นดี กำแพงก็ก่อด้วยอิฐ หลังคากับเสาคานก็ทำจากไม้คุณภาพเยี่ยม ตอนสร้างบ้านหลังนั้น กระหม่อมต้องใช้เงินมากถึงหนึ่งร้อยเหรียญทอง...ไม่สิ หนึ่งร้อยห้าสิบเหรียญทองเชียวนะพ่ะย่ะค่ะ!” เขาชูนิ้วบอกตัวเลข


หนึ่งร้อยห้าสิบเหรียญทองหรือ โรแลนด์หัวเราะเยาะในใจ หากเป็นตอนที่เขาเพิ่งย้อนเวลามาที่เมืองชายแดนใหม่ๆ ในสมองมีแค่ความทรงจำของเจ้าชาย เขาอาจจะเชื่ออีกฝ่ายจริงๆ ก็ได้ แต่ว่าตอนนี้...


“เจ้าหมายถึงบ้านหลังที่อยู่ทางทิศตะวันตกที่สุดของเมืองใช่หรือไม่”


คริสพยักหน้ารัว “พ่ะย่ะค่ะๆๆๆ หลังนั้นล่ะพ่ะย่ะค่ะ บ้านของกระหม่อมมีขนาดใหญ่รองจากบ้านของบารอนไซมอนเท่านั้น”


“น่าเสียดายจริงๆ บ้านของเจ้าอยู่ใกล้กำแพงเมืองเกินไป กีดขวางทางสัญจรของบริวารข้า” โรแลนด์หยุดไปสักครู่ “แต่ทางสำนักงานเมืองได้คำนวณค่าชดเชยไว้แล้ว”


“ทะ...เท่าไรพ่ะย่ะค่ะ”


โรแลนด์ชูนิ้วสองนิ้ว “ยี่สิบเหรียญทอง”


“น้อยเกินไปพ่ะย่ะค่ะ! ฝ่าบาท...” คริสอ้าปากคล้ายกับจะโต้แย้งอะไร ทว่าสุดท้ายก็สะกดกลั้นไว้ เขาควักผ้าเช็ดหน้ามาซับเหงื่อที่หน้าผาก “ก็ได้พ่ะย่ะค่ะ ยี่สิบเหรียญทองก็ได้ เช่นนั้นกระหม่อมต้องไปรับเงินที่ไหนพ่ะย่ะค่ะ”


“รับเงินหรือ” โรแลนด์แสร้งทำท่างุนงง “ข้าจ่ายเงินให้เจ้าของบ้านไปแล้วนี่”


“อะไรนะพ่ะย่ะค่ะ ชะ ช้าก่อน...กระหม่อมคือเจ้าของบ้านนะพ่ะย่ะค่ะ!”


“ไม่ใช่เจ้า ข้าหมายถึงไบรอัน หัวหน้ากองพลเรือนกองที่สองของข้า”


“เขาเป็นใครพ่ะย่ะค่ะ” บารอนร้องเสียงหลง “ฝ่าบาท ฝ่าบาทเข้าพระทัยผิดแล้วพ่ะย่ะค่ะ! กระหม่อมต่างหากเจ้าของบ้านตัวจริง!”


“อย่างนั้นหรือ แต่ช่วงฤดูหนาวที่ผ่าน ข้าไม่ยักเห็นเจ้านี่” โรแลนด์เลิกคิ้ว “จะบอกว่าบ้านหลังนั้นเป็นของเจ้าได้อย่างไร”


“กระหม่อมก็ต้องย้ายกลับป้อมปราการลองซองสิพ่ะย่ะค่ะ ใครจะไปอยู่เมืองบ้าๆ เช่นนี้ได้ เดี๋ยวได้กลายเป็นอาหารสัตว์อสูรกันพอดี!”


เจ้าโง่ โรแลนด์ด่าในใจ ทว่าน้ำเสียงยังเรียบนิ่ง “เจ้ากำลังจะบอกว่าตัวเองกลัวสัตว์อสูร เลยทิ้งผู้ปกครองแล้วหนีไปอย่างนั้นสิ”


“เอ่อ กระหม่อม...” บารอนพลันอึ้งไป


“องครักษ์” โรแลนด์ปรบมือ องครักษ์สองคนรีบเดินเข้ามาจากนอกประตูแล้วหนีบตัวคริสไว้


“ฝะ ฝะ ฝะ ฝ่าบาท หมายความว่าอย่างไรพ่ะย่ะค่ะ”


“ง่ายนิดเดียว เวลานี้เจ้ามีสองทางเลือก” โรแลนด์ลุกขึ้นจากที่นั่ง มองอีกฝ่ายอย่างเหยียดหยาม


“หนึ่งคือเจ้ายอมรับว่าตัวเองสับสนเอง บ้านหลังนั้นไม่ใช่บ้านของเจ้า ข้าก็จะคิดเสียว่าเหตุการณ์ครั้งนี้เป็นเรื่องเข้าใจผิด


สองคือในช่วงเดือนแห่งปีศาจ เจ้าทรยศผู้ปกครอง หนีออกจากดินแดนไปโดยไม่ได้รับอนุญาต หันไปพึ่งป้อมปราการลองซองอย่างไร้ศักดิ์ศรี เช่นนี้ข้าก็จะจับเจ้าเข้าคุก แล้วสั่งแขวนคอเจ้าด้วยข้อหาทรยศและหลบหนี เจ้าจะเลือกทางไหน”


เหงื่อเย็นๆ ผุดขึ้นเต็มหน้าผากคริส เขากลืนน้ำลายไปหนึ่งอึก หลังจากลังเลอยู่ครู่ใหญ่จึงตอบเสียงสั่น “ฝ่าบาท กระ...กระหม่อมเข้าใจผิดไปเอง นั่นไม่ใช่บ้านของกระหม่อมพ่ะย่ะค่ะ”


“ที่แท้ก็เป็นเรื่องเข้าใจผิดนี่เอง” โรแลนด์ยักไหล่แล้วหันไปพูดกับองครักษ์ “พาบารอนออกไปจากที่นี่”


ทว่าจังหวะที่บารอนเดินมาถึงประตูนั้น เจ้าชายก็เรียกเขาไว้อีกครั้ง


“จริงสิ เจ้าลงเรือกลับป้อมไปแล้วช่วยกระจายข่าวแทนข้าด้วย บอกพวก...อืม ขุนนางที่อาจเข้าใจผิดเหมือนเจ้าทีว่า หากไม่ได้คิดจะเลือกทางเลือกที่สอง ก็ไม่ต้องเสียเวลาเสนอหน้ามาที่เมืองชายแดน”


“นะ...น้อมรับพระบัญชาพ่ะย่ะค่ะ ฝ่าบาท” คริสซึ่งอยู่หน้าประตูฝืนยิ้มตอบ ทว่าพริบตาที่เขาหันกลับไปนั้น โรแลนด์ทันเห็นสีหน้าเคียดแค้นของเขาพอดี


ทางป้อมคงได้ปั่นป่วนกันครั้งใหญ่ล่ะคราวนี้ เขาคิด


........................................


[Go To Next Chapter]( ./7.md)