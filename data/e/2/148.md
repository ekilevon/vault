##บทที่ 236 อุบัติเหตุทางเคมี
โรแลนด์วิ่งไปถึงห้องปฏิบัติการริมแม่น้ำแดง ก็พบว่าความเสียหายไม่รุนแรงอย่างที่คิด อย่างน้อยห้องหลักที่ใช้สำหรับสังเคราะห์กรดก็ยังคงสภาพดีอยู่ เพียงแต่กระจกหน้าต่างห้องข้างๆ ถูกแรงสะเทือนแตกไปสองบาน
“ฝ่าบาท ทรงช่วยอาจารย์ของพวกกระหม่อมด้วย! เขาบาดเจ็บสาหัส ใกล้จะขาดใจแล้วพ่ะย่ะค่ะ”
ทันทีที่เห็นโรแลนด์ปรากฏตัว เหล่าลูกศิษย์ก็รีบกรูมาหาเขา แต่ถูกองครักษ์ขวางไว้อย่างรวดเร็ว โรแลนด์โบกมือส่งสัญญาณให้ทุกคนใจเย็นๆ “เขาอยู่ไหน ขอข้าดูอาการเขาก่อน” จากนั้นจึงหันไปถามคาร์เตอร์เบาๆ ว่า “นาน่าล่ะ”
“กระหม่อมส่งคนไปเชิญนางมาแล้วพ่ะย่ะค่ะ อีกประเดี๋ยวก็คงถึง”
“อืม”
โรแลนด์พยักหน้าก่อนจะเดินเข้าห้องปฏิบัติการไปโดยมีองครักษ์ดูแลความปลอดภัย
เคโม ชูอิลนอนแผ่อยู่กับพื้น บนพื้นมีรอยเลือดลากยาวไปถึงห้องข้างๆ โรแลนด์เดาว่าคงมีคนลากเขาจากสถานที่เกิดเหตุไปยังห้องหลัก ใบหน้าเขาเละเทะเปื่อยยุ่ย เลือดกับหนองผสมกันจนแยกไม่ออก คาดว่าคงถูกกรดแก่กระเด็นใส่ตอนเกิดเหตุระเบิด นิ้วของเขาขาดหายไปหลายนิ้ว หากมองที่เนื้อเละๆ ดีๆ จะเห็นกระดูกนิ้วมือสีขาวอยู่รำไร
พวกลูกศิษย์ทำการปฐมพยาบาลเบื้องต้นแล้ว เห็นได้ชัดว่าพวกเขาเคยเจอเหตุการณ์แบบนี้มาตั้งแต่ตอนอยู่เมืองเรดวอเตอร์แล้ว ไม่ว่าจะการย้ายคนออกจากสถานที่อันตราย พันแผลห้ามเลือด หรือขอความช่วยเหลือ...ทุกขั้นตอนล้วนทำได้อย่างไม่ขาดตกบกพร่อง แต่ถึงกระนั้นก็ตาม อาการบาดเจ็บลักษณะนี้คงไม่สามารถรักษาได้ด้วยสมุนไพรหรือปล่อยไว้ให้หายเองแน่
โรแลนด์สั่งให้องครักษ์รอนาน่าที่หน้าประตู ส่วนเขากับคาร์เตอร์เข้าไปหานิ้วมือของหัวหน้านักเล่นแร่แปรธาตุในห้องด้านข้าง มิฉะนั้นต่อให้นาน่ารักษาชีวิตเขาไว้ได้ เขาก็ไม่สามารถทำการทดลองใดๆ ได้อยู่ดี...ซึ่งนั่นจะเป็นผลเสียต่อเมืองชายแดนอย่างใหญ่หลวง
“อย่างกับพายุถล่มแท้ๆ” คาร์เตอร์บีบจมูก “แถมยังมีกลิ่นเหม็นประหลาดด้วย”
“กลิ่นของไนโตรเจนไดออกไซด์น่ะ” โรแลนด์กวาดตาไปทั่วห้องเล็กๆ ก็เห็นหน้าต่างทุกบานเปิดออก ดูท่าแล้วคงไม่เป็นอันตรายเท่าไร ก๊าซคงเจือจางไปมากแล้ว ส่วนบนโต๊ะนั้นเต็มไปด้วยขวดแก้วที่แจกกระจาย น้ำกรดไหลไปตามผิวโต๊ะก่อนจะหยดลงบนพื้นจนเป็นแอ่งเล็กๆ
“ใช้อุปกรณ์ในการค้นหาล่ะ อย่าใช้มือสัมผัสโดยตรง” เจ้าชายสั่ง “ในตู้นั่นมีถุงมืออยู่”
หลังจากที่โซโรยาพัฒนาพลังได้สำเร็จ เขาก็ส่งถุงมือนิรภัยชนิดบางมาที่ห้องปฏิบัติการสิบกว่าคู่ แต่ดูจากสภาพนักเล่นแร่แปรธาตุในตอนนี้แล้ว คงไม่ได้สวมถุงมือขณะทำการทดลองแน่นอน เพราะหากเขาสวมถุงมือล่ะก็ ต่อให้นิ้วถูกระเบิดจนขาดจากมือ ชิ้นส่วนของมันก็ต้องอยู่ในถุงมือนั่นล่ะ
โรแลนด์สังเกตเห็นของสิ่งหนึ่งในตู้เก็บของเหนือแท่นทดลอง เขายื่นมือไปหยิบขวดรูปทรงแปลกตานั้นออกมา ก็พบว่ามันคือเหล้าขาวที่ขายอยู่ในตลาดชาวบ้าน...มิหนำซ้ำ เหล้าในขวดยังพร่องไปไม่น้อยเลย เวลานี้เหลือเพียงครึ่งขวดเท่านั้น
เคโมเอาเหล้าขาวเข้ามาในห้องปฏิบัติการหรือ เขาคิดไม่ถึงเลยว่าหัวหน้านักเล่นแร่แปรธาตุผู้มากประสบการณ์จะดื่มเหล้าขณะทำการทดลอง!
“ฝ่าบาท คุณหนูนาน่ามาแล้วพ่ะย่ะค่ะ” องครักษ์รายงาน
“อืม เฝ้าประตูไว้ อย่าให้ใครเข้าไปในห้องได้” โรแลนด์ให้คาร์เตอร์หานิ้วของเคโมท่ามกลางเศษแก้วต่อ ส่วนตัวเองกลับไปที่ห้องทดลองหลัก
“ทรงให้หม่อมฉันรักษาเขาหรือเพคะ” สำหรับนาน่าแล้ว การรักษาประเภทนี้ถือเป็นงานถนัดโดยแท้ เมื่อเทียบกับสาวน้อยที่ขี้ตกใจจนไม่กล้ามองเลือด และมักเป็นลมทุกครั้งที่เห็นบาดแผลเหวอะหวะคนนั้นแล้ว เวลานี้ เธอเติบโตขึ้นมาก...ทั้งในด้านพลังและความกล้าหาญ
“รักษาหน้าเขาที่ถูกกรดกัดก่อน” โรแลนด์พยักหน้า “คาร์เตอร์กำลังหานิ้วเขาอยู่ ประเดี๋ยวต้องรบกวนเจ้าต่อนิ้วให้เขาด้วย”
“ไม่ต้องหาแล้วเพคะ” นาน่ายิ้มอย่างภูมิใจ “เวลานี้ หม่อมฉันรักษาบาดแผลเล็กๆ เช่นนี้ได้แล้วเพคะ”
โรแลนด์อึ้ง เธอวางมือทั้งสองลงบนหน้าอกนักเล่นแร่แปรธาตุแล้วหลับตาลง อาการบาดเจ็บของเคโมพลันหายไปทันที...เพียงไม่กี่อึดใจ ใบหน้าเขาก็กลับมาเป็นปกติ ตำแหน่งที่นิ้วขาดหายไปก็มีนิ้วใหม่งอกออกมาอย่างช้าๆ เริ่มจากกระดูก ผิวหนัง สุดท้ายจึงเป็นเล็บและรูขุมขน ผ่านไปประมาณสิบห้านาที มือของเขาก็กลับมาเป็นปกติดีดังเดิม
เวลานั้น คาร์เตอร์เพิ่งจะเดินออกมาจากห้องข้างๆ “ฝ่าบาท กระหม่อมหาเจอแค่สามนิ้วพ่ะย่ะค่ะ สงสัยอีกนิ้วจะถูกระเบิดแหลกไปแล้ว...เอ๋”
“เจ้าทำเช่นนี้ได้ตั้งแต่เมื่อไร” โรแลนด์ถามอย่างประหลาดใจ
“น่าจะประมาณหนึ่งอาทิตย์ก่อนเพคะ ตอนนั้นหม่อมฉันกำลังฝึกรักษาลูกไก่อยู่ แล้วก็พบว่าอันที่จริง หม่อมฉันไม่จำเป็นต้องใช้ชิ้นส่วนอวัยวะที่ขาดหายไปเลย แค่ส่งพลังเข้าไปให้เพียงพอ อวัยวะก็จะค่อยๆ งอกออกมาเองเพคะ” เธอแลบลิ้น “คงเพราะหม่อมฉันนึกถึงสิ่งที่ฝ่าบาทตรัสไว้น่ะเพคะ...ทุกส่วนในร่างกายมนุษย์ล้วนประกอบขึ้นจากเซลล์ ตำแหน่งที่อวัยวะขาดหายไปก็คือตำแหน่งที่เซลล์ได้รับความเสียหาย ในเมื่อพลังวิเศษสามารถสร้างเซลล์มาทดแทนเซลล์ที่เสียหายได้ มันก็น่าจะสร้างเซลล์มาทดแทนอวัยวะที่ขาดหายไปได้เช่นกัน จากนั้นหม่อมฉันก็ลองทำเช่นนี้ดูเพคะ”
“แล้วมันได้ผลกับอวัยวะทุกส่วนหรือไม่”
นาน่าส่ายหน้า “วิธีนี้ต้องใช้พลังวิเศษไม่น้อยเลยเพคะ แค่เสกให้นิ้วงอกออกมายังพอว่า แต่หากเป็นแขนหรือขาทั้งท่อนล่ะก็ หม่อมฉันคงจนปัญญา อย่างไรเสียหม่อมฉันก็กักเก็บพลังวิเศษได้ไม่เท่าพี่อันนา”
นั่นเป็นเพราะเจ้ายังไม่บรรลุนิติภาวะหรอก โรแลนด์คิดในใจ นอกจากนี้ เขายังไม่รู้ด้วยว่าปรากฏการณ์นี้เกิดจากการพัฒนาพลัง หรือเกิดจากการฝึกฝนจนสามารถทำสิ่งที่ไม่เคยทำได้ได้สำเร็จ เนื่องจากไนติงเกลไม่อยู่ เขาจึงยังไม่รู้ว่าพลังของนาน่าเปลี่ยนแปลงไปหรือไม่ แต่หากปรากฏการณ์นี้เกิดจากการเพิ่มขึ้นของพลังจริง อย่างนั้นเขาก็ชักอยากเห็นตอนสาวน้อยบรรลุนิติภาวะแล้ว
“ฝ่าบาท เขาฟื้นแล้วพ่ะย่ะค่ะ” คาร์เตอร์ว่า
“ข้า...เป็นอะไรไปหรือ” เคโมขมวดคิ้วมองมือที่สมบูรณ์ดีทั้งสองข้างของตัวเอง จากนั้นจึงลูบหน้าว่า “ข้าน่าจะ...
“น่าจะตายไปเพราะอุบัติเหตุขณะทดลองแล้ว แต่โชคดีที่ได้แม่มดช่วยชีวิตไว้ สาวน้อยที่อยู่ข้างๆ ข้าคนนี้ก็คือคนที่ช่วยชีวิตเจ้า คุณหนูนาน่า ไพน์” โรแลนด์ตัดสินใจบอกสถานะนาน่าออกมาตรงๆ เพราะคนที่ยอมเดินทางมาอยู่เมืองชายแดนเพื่อทดสอบปฏิกิริยาทางเคมีนั้น ไม่น่าจะเป็นคนหัวรั้นไม่รู้จักปรับตัวได้ ต่อให้ในใจนึกต่อต้านแม่มดเพียงใด ก็คงไม่ถึงขั้นทิ้งงานในมือแล้วคาบข่าวไปบอกศาสนจักรแน่นอน นอกจากนี้ ตอนนี้เมืองชายแดนก็มีลูเซียมาอยู่อีกคนแล้ว ไม่ช้าก็เร็ว นักเล่นแร่แปรธาตุกับแม่มดก็ต้องร่วมงานกันอยู่ดี
“สวรรค์ ฝ่าบาทตรัสว่าแม่มดผู้นี้สามารถรักษาอาการบาดเจ็บที่เกิดจากการเล่นแร่...ไม่สิ การทดลองทางเคมีได้หรือพ่ะย่ะค่ะ” ปฏิกิริยาของเคโมต่างจากที่เขาคิดไว้อย่างสิ้นเชิง “ฮ่าๆๆ วิเศษเหลือเกินพ่ะย่ะค่ะ ฝ่าบาท เช่นนี้ต่อไปกระหม่อมก็สามารถทำงานได้อย่างสบายใจแล้ว!”
“ว่าแต่เกิดอะไรขึ้นกับเจ้ากันแน่” โรแลนด์ถอนใจโล่งอก “เหตุใดเจ้าจึงเอาเหล้าขาวเข้ามาในห้องปฏิบัติการ”
“ไม่ใช่เช่นนั้นพ่ะย่ะค่ะ ฝ่าบาท เหล้านั้นเป็นของที่ใช้ในการทดลอง” หัวหน้านักเล่นแร่แปรธาตุพูดอย่างตื่นเต้น “ของที่ฝ่าบาททรงให้กระหม่อมทดลองผลิต กระหม่อมผลิตได้แล้วพ่ะย่ะค่ะ!”
“เจ้าหมายถึง...เมอร์คิวรีฟูลมิเนตหรือ”
“พ่ะย่ะค่ะ ฝ่าบาท! ที่แท้ตัวทำปฏิกิริยาที่หายไปก็คือแอลกอฮอล์นั่นเอง!” เขาอธิบายออกมาในคราวเดียว “ก่อนหน้านี้กระหม่อมเคยทดลองด้วยวัตถุดิบหลายสิบชนิดก็ไม่เป็นผล พอกลุ้มใจหนักเข้า กระหม่อมเลยไปซื้อเหล้าที่ตลาดมาดื่ม คราวนี้ถึงได้นึกได้ว่าใน ‘เคมีขั้นพื้นฐาน’ เขียนไว้ว่า แอลกอฮอล์เป็นตัวทำละลายอินทรีย์ และเป็นวัตถุดิบจำเป็นสำหรับการทำปฏิกิริยาบางชนิด ดังนั้นกระหม่อมจึงนำเหล้าขาวมากลั่นแล้วนำมาใช้เป็นตัวทำปฏิกิริยาตัวใหม่ ปรากฏว่าทดลองแค่หกครั้งก็สำเร็จแล้วพ่ะย่ะค่ะ...ในหลอดทดลองมีตะกอนสีเทาๆ นอนก้นอยู่หลายหลอด ตอนนั้นกระหม่อมได้จดอุณหภูมิและระยะเวลาที่เพิ่มอุณหภูมิไว้ ทั้งยังแบ่งตะกอนบางส่วนมาทำการทดสอบด้วยพ่ะย่ะค่ะ คุณสมบัติเด่นๆ ของมันเป็นอย่างที่ฝ่าบาทตรัสไว้ไม่มีผิด...ผงหรือผลึกทรงแหลมสีเทาอ่อนพวกนั้นบอบบางและไวต่อการกระตุ้นมาก แต่ในขณะที่กระหม่อมกำลังจะกรองตะกอนในหลอดทดลองที่เหลือออกมานั้น หลอดทดลองก็ระเบิดขึ้นเสียก่อน”
ที่แท้ก็อย่างนี้นี่เอง คราวนี้โรแลนด์ถึงนึกออกว่า เมอร์คิวรีฟูลมิเนตอาจผลิตได้จากการผสมปรอทกับเอทานอลลงไปในกรดไนตริก หรือจะใช้วิธีให้เมอร์คิวรีไนเตรตทำปฏิกิริยากับเอทานอลโดยตรงเลยก็ได้
“ทำได้ดีมาก” เขาตบไหล่เคโม “ผลงานของเจ้ามีคุณค่าอย่างยิ่ง เจ้าจะได้รับรางวัลอันยิ่งใหญ่และเกียรติยศสูงสุดจากเมืองชายแดน”
คราวนี้ แผนการผลิตชนวนแบบพุ่งกระแทกซึ่งใช้กับกระสุนแบบมีปลอกก็เริ่มเป็นรูปเป็นร่างขึ้นมาแล้ว
........................................




[Go To Next Chapter]( ./149.md)