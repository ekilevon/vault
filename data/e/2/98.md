##บทที่ 186 ดวงดาวแห่งโรงละคร (2)
เพียงแค่เห็นอีกฝ่าย เมย์ก็ล้มเลิกความคิดที่จะกลับป้อมทันที


“สวรรค์ มะ...เมย์!” พอเดินเข้าไปเห็นอีกฝ่ายชัดๆ เอรินก็ร้องอย่างไม่เชื่อสายตาตัวเอง จากนั้นก็รีบจูงมือเมย์ไปหาอัศวิน “ที่รัก ท่านรู้หรือไม่ว่านางเป็นใคร นางคือเมย์ นักแสดงที่โด่งดังที่สุดในป้อม! พวกผู้ชมต่อแถวกันตั้งแต่โถงโรงละครไปจนถึงถนนใหญ่เพื่อรอดูนางแสดงละครเชียวนะ!”


แม้คำว่าที่รักจะทำเอาเมย์สะดุ้งไปบ้าง ทว่า ความเคยชินจากการแสดงละครมานานก็ยังช่วยให้เธอฉีกยิ้มพยักหน้าได้อย่างเป็นธรรมชาติ “สวัสดี”


“ข้าจะไม่รู้ได้อย่างไร ก็เจ้าบอกข้าแล้วนี่ว่านางเป็นนักแสดงที่โด่งดังที่สุด มีขุนนางคนไหนในดินแดนตะวันตกไม่รู้จักดวงดาวแห่งโรงละครบ้างเล่า” เขาถอนใจก่อนจะหันไปขอโทษเมย์ “ขออภัยที่ภรรยาข้าเสียมารยาทด้วย ข้าชื่อเฟร์ราน สวัสดี”


เขาไม่ได้บอกฉายา ฐานะ หรือแม้กระทั่งนามสกุล เมย์รู้สึกเสียใจ แต่ยังคงรักษาสีหน้าไว้ “ข้าจำท่านได้ ‘แสงอรุณ’ เซอร์เฟร์ราน ชิลต์ อัศวินอันดับหนึ่งแห่งดินแดนตะวันตกที่ทุกคนกล่าวขวัญ ตอนนั้นข้ามัวแต่ซ้อมการแสดง จึงไม่ได้ไปร่วมงานแต่งงานของท่านกับเอริน น่าเสียดายเหลือเกิน”


“เรื่องนั้นผ่านไปแล้วล่ะ” อัศวินส่ายหน้ายิ้มๆ “ตอนนี้ข้าเป็นครูแล้ว ไม่ใช่คนในตระกูลชิลต์อีกต่อไป เจ้าไม่ต้องเกรงใจนักหรอก” พูดจบก็หันไปโบกมือให้คนอื่นๆ “เข้าเมืองแล้วค่อยว่ากันดีกว่า ข้าทำเรื่องขอที่อยู่ให้พวกเจ้าแล้ว”


ครูหรือ เมย์อึ้ง เขาหมายถึงอาจารย์ในราชสำนักหรือ ผู้ปกครองเมืองชายแดนเป็นถึงเจ้าชาย ต่อให้อับจนอย่างไรก็ไม่น่าถึงขั้นต้องเอาอัศวินมาเป็นอาจารย์นี่นา แล้วอีกอย่าง ที่บอกว่าขอที่อยู่หมายความว่าอย่างไร เอรินไม่ได้จะพาทุกคนไปพักโรงแรมดีๆ ในเมืองหรือ


เมย์ยังไม่ทันคิดเรื่องพวกนี้ เอรินก็ปราดมาหาเธอ “สวรรค์ ข้าคิดไม่ถึงจริงๆ ว่าเจ้าจะมาที่นี่ด้วย หากเจ้าแสดงเรื่อง ‘ซินเดอเรลล่า’ ทุกคนจะต้องฮือฮาแน่นอน”


“อย่างนั้นหรือ” เมย์ไม่แสดงท่าทีตอบรับหรือปฏิเสธ เธอไม่เคยได้ยินชื่อละครเรื่องนี้มาก่อน คงจะเป็นผลงานของนักเขียนบทละครหน้าใหม่สักคน นอกจากนี้ เธอก็ไม่มีเวลามาซ้อมละครด้วย ที่เธอมาที่นี่...ก็เพียงเพราะอยากรู้ว่าอัศวินแสงอรุณเป็นอย่างไร บางทีเธออาจช่วยเหลือเขาได้


ทว่าหลังจากเข้ามาในเมืองชายแดนแล้ว เมย์ก็รู้สึกผิดปกติทันที...ที่นี่เป็นเมืองหน้าด่านอันแร้นแค้น และตั้งอยู่นอกชายแดนอาณาจักร แต่ทำไมถึงดูเจริญรุ่งเรืองแบบนี้ บนถนนเต็มไปด้วยหินกรวดสีเทาดำ ไม่มีพื้นโคลนให้เห็นแม้แต่น้อย มิหนำซ้ำถนนก็กว้างขนาดที่รถม้าสองคันแทบจะแล่นพร้อมกันได้


“นี่มันถนนอะไรน่ะ” แซมถามสิ่งที่เธอกำลังสงสัยพอดี “เดินสบายจริง”


“คิกๆๆๆ” เอรินหัวเราะอย่างภูมิใจ “ตอนข้ามาใหม่ๆ ที่นี่ยังเป็นโคลนอยู่เลย เพิ่งจะเปลี่ยนมาเป็นพื้นแบบนี้เมื่อไม่นานนี้เอง แล้วอีกอย่าง นี่ก็ไม่ใช่ถนนด้วย พวกช่างหินบอกว่าเป็นแค่ฐานของถนนน่ะ”


“พวกเขาหลอกเจ้าแล้ว” โรเซียแย้ง “มีแต่บ้านเท่านั้นที่ต้องสร้างฐาน ของที่วางบนพื้นไม่มีวันถล่มอยู่แล้ว จะสร้างฐานไปทำไม”


“ข้าพูดจริงนะ พวกเขาผสมผงสีเทากับหินแล้วก็เทลงบนพื้น จากนั้นก็ราดน้ำแล้วใช้ลูกกลิ้งบดอัดจนเรียบ ตอนแรกข้ายังนึกว่าเป็นวิธีสร้างถนนแบบใหม่เลย แต่ช่างหินบอกว่าเจ้าชายทรงคิดวิธีนี้ขึ้นเอง ดูเหมือนจะเรียกว่า...ชั้นอะไรสักอย่าง สรุปแล้วก็คือฐานนั่นล่ะ!” เอรินเดินไพล่มืออยู่หน้าขบวน ผมเปียยาวกวัดแกว่งไปมา “ประเดี๋ยวหากมีคนหรือรถม้าใช้เส้นทางนี้มากขึ้นก็จะมีการปูหินอีก คราวนี้ล่ะถึงจะเรียกว่าถนนจริงๆ”


ถนนหินหรือ เมย์หัวเราะเยาะในใจ นอกจากเขตเมืองชั้นในของเมืองหลวงแล้ว ยังจะมีที่ไหนปูถนนหินได้ทั้งเขตอีก แค่มีถนนที่กว้างและเรียบได้เท่านี้ก็นับว่าดีเท่าไรแล้ว ที่ป้อมปราการลองซองยังมีถนนโคลนตั้งหลายแห่งด้วยซ้ำ


พอเดินลึกเข้าไปในเมือง เธอก็เห็นบ้านจำนวนมากกำลังถูกรื้อถอน ในจำนวนนั้นมีทั้งบ้านดินเหนียวและบ้านไม้ แม้จะไม่ใช่บ้านใหม่ แต่สภาพก็ดีพอจะอยู่อาศัยได้ “บ้านพวกนี้ถูกผู้ปกครองสั่งรื้อเพราะขวางทางถนนหรือ”


“ไม่ใช่หรอก พวกเขาย้ายไปอยู่ในเขตน่ะ”


“เขตหรือ” เมย์ถาม “เขตอะไร”


“เขตที่อยู่อาศัยที่เพิ่งสร้างใหม่น่ะ ในนั้นมีบ้านอิฐหน้าตาเหมือนกันเต็มไปหมด” เอรินอธิบาย “ชาวเมืองจะได้บ้านอิฐกันทุกคน ถึงตอนนั้น เมืองชายแดนก็จะไม่มีบ้านผุๆ พังๆ กันลมฝนไม่ได้อีกต่อไป”


ทุกคนจะได้บ้านอิฐอย่างนั้นหรือ เมย์แทบไม่เชื่อหูตัวเอง แค่ถนนหินนี่ก็ถือว่าเหลือเชื่อมากแล้ว เอรินรู้หรือไม่ว่าการสร้างบ้านประเภทนี้มีค่าใช้จ่ายเท่าไร ทว่าเมย์ไม่กล้าเอะอะโวยวายต่อหน้าเฟร์ราน จึงได้แต่ทนสงบปากสงบคำไว้


เมย์เห็นคนเดินถนนจำนวนมากหยุดทักทายเอรินและเฟร์รานเป็นระยะ ดูจากรูปการณ์แล้ว เอรินก็น่าจะเป็นครูเหมือนกัน


“เจ้าไม่ได้แสดงละครที่นี่หรอกหรือ” เธอถาม “เหตุใดชาวเมืองจึงเรียกเจ้าว่าอาจารย์เอรินเล่า”


“งานหลักของข้าคืองานสอนหนังสือน่ะ ส่วนงานแสดงเป็นงานพิเศษ ที่เมืองชายแดนไม่มีโรงละครหรอก” เอรินเล่าเรื่องที่คุยกับเจ้าชายให้อีกฝ่ายฟัง “ถึงจะแสดงกลางแจ้งและมีแต่ชาวบ้านมาดู แต่เจ้าชายก็ทรงให้ค่าจ้างเท่ากับที่ป้อมเลยนะ ข้าว่านี่เป็นโอกาสอันดีเชียวล่ะ อย่างน้อยก็ได้ฝึกตัวเองไปด้วย”


“จริงด้วยๆ แค่ได้ขึ้นเวทีข้าก็พอใจแล้ว” เกธกับแซมพยักหน้ารัว


แสดงกลางแจ้งให้ชาวบ้านดูนี่นะ! เมย์ฟังแล้วแทบหมดแรง เธอว่าเธอไม่เข้าใจเอรินแล้ว แต่กลับไม่เข้าใจเจ้าชายที่คิดเรื่องแบบนี้ได้มากกว่า ชาวบ้านที่หาเช้ากินค่ำพวกนั้นจะไปเข้าใจความรักและมิติในละครได้อย่างไร


ในที่สุดทุกคนก็เดินมาถึงบ้านสองชั้นหลังหนึ่ง


“ที่นี่คือบ้านพักครู แต่ตอนนี้เมืองชายแดนมีครูแค่เก้าคน ดังนั้นจึงเหลือบ้านว่างอีกหลายหลัง เฟร์รานไปยื่นเรื่องขอใช้สถานที่ให้พวกเจ้าแล้วล่ะ ช่วงที่แสดงละคร พวกเจ้าก็อยู่ที่นี่แล้วกัน” เอรินหยิบกุญแจออกมาสองดอก “เกธอยู่กับแซม โรเซียอยู่กับทีน่า เอ่อ เมย์...”


“ข้าอยู่กับเจ้านี่ล่ะ” เธอพูด


“แต่ว่า...”


“ข้ามาที่นี่ก็เพราะอยากรู้ว่าสหายข้าอยู่อย่างไร” เธอยิ้ม “อย่างไรเสียพวกเราก็เคยร่วมงานกันมานาน แล้วเจ้าก็อาจจะไม่ได้กลับไปที่ป้อมอีก ข้าอยากจะคุยกับเจ้าให้นานหน่อย เจ้าคงไม่รังเกียจข้ากระมัง”


“ย่อมไม่แน่นอน!” เอรินกุมมือเธออย่างดีใจ “ข้าแค่กลัวว่าเจ้าจะไม่ชินกับห้องเล็กๆ เท่านั้น ข้าเองก็อยากขอคำแนะนำเรื่องการแสดงจากเจ้าพอดี!” ว่าแล้วก็หันไปบอกอีกสี่คนที่เหลือ “ทุกคนเอาสัมภาระไปเก็บแล้วมาอ่านบทละครที่บ้านข้าดีหรือไม่”


เมย์เดินตามเอรินกับเฟร์รานขึ้นชั้นบนไปดูบ้านใหม่ของพวกเขา


ความหวังสุดท้ายของเธอถูกทำลายจนหมดสิ้น


ถึงจะไม่อยากยอมรับเพียงใด แต่เมย์ก็ปฏิเสธไม่ได้ว่าบ้านขนาดไม่ใหญ่ของพวกเขาดูสะอาดและน่าอยู่จริงๆ ผ้าปูโต๊ะและม่านหน้าต่างเป็นผ้าโปร่งสีแดงสลับขาวใหม่เอี่ยม พื้นก็สะอาดสะอ้าน ในห้องรับแขกยังปูพรมลินินอีกหนึ่งผืน บนโต๊ะตัวเล็กๆ มีแก้วหน้าตาประหลาดวางอยู่หลายใบ เมย์เห็นแล้วสะดุดตามาก เธอเดินไปหยิบแก้วขึ้นมาดูอย่างละเอียด แต่ก็บอกไม่ได้ว่ามันทำจากอะไร...น้ำหนักเบาเหมือนไม้ แต่ผิวสัมผัสกลับเรียบเนียน มิหนำซ้ำสีสันก็จัดจ้าน ดูไม่เหมือนของใช้ราคาถูกที่คนธรรมดาจะมีปัญญาซื้อเลย นอกจากนี้บนแก้วก็วาดเป็นลวดลายงดงามมาก ดูคล้ายกับคนสองคนกำลังอิงแอบกันอย่างใกล้ชิด


“สวยมากใช่หรือไม่” เอรินขยับมาหา “เสียก็แต่แพงไปหน่อย ที่ตลาดชาวบ้านขายตั้งใบละห้าเหรียญเงินแน่ะ หนึ่งชุดมีสี่ใบ แต่ละใบวาดลวดลายแตกต่างกัน เฟร์รานอยากฉลองวันเงินเดือนออกเลยกัดฟันซื้อมาให้ข้า ปรากฏว่าเงินเดือนเดือนนั้นหายวับไปกับตาเลยล่ะ ทึ่มจริงๆ”


“ตลาดชาวบ้านหรือ” เมย์แสร้งทำเป็นไม่ได้ยินประโยคหลังของอีกฝ่าย


“อืม!” เธอพยักหน้า “เจ้าชายทรงเปิดตลาดขายของที่ลานเมืองน่ะ สินค้าส่วนใหญ่ก็เป็นพวกของใช้สวยๆ งามๆ ทั่วไป แต่ว่าราคาค่อนข้างสูงอยู่ ไว้พรุ่งนี้ข้าจะพาเจ้าไปดูเอง”


เมย์รู้สึกสับสนไปหมด ทุกอย่างไม่เป็นไปอย่างที่คิดเลย เธอคิดว่าอัศวินที่ถูกจับไปเป็นเชลยและไม่มีเงินค่าไถ่นั้น ต่อให้ผู้ปกครองยอมปล่อยตัวออกมา ก็น่าจะอยู่อย่างอัตคัดขัดสน เอรินไม่มีเงินเก็บ จึงช่วยอะไรเขาไม่ได้ นอกจากอยู่เป็นเพื่อนร่วมทุกข์ร่วมสุขกับเขาเท่านั้น


และหากเธอยื่นมือไปช่วยเขาตอนนี้ เขาจะต้องซึ้งน้ำใจเธอแน่นอน หรือบางทีเธออาจจะขยับไปได้ไกลกว่านั้น เช่นว่าใช้เสน่ห์ของเธอเกลี้ยกล่อมผู้ปกครองจนไถ่ตัวอัศวินอันดับหนึ่งออกมาได้ ถึงตอนนั้นหัวใจของอัศวินก็อาจจะผันแปรมาหาเธอ


ทว่า...เธอคิดผิดไปถนัด อีกฝ่ายไม่ต้องอาศัยความช่วยเหลือจากเธอ ก็ใช้ชีวิตอย่างมีความสุขได้ในเมืองชายแดน


เช่นนั้นเธอกลับไปดีหรือไม่ ไปจากที่นี่แล้วลืมเฟร์รานกับเมืองชายแดนเสีย


เมย์ตกอยู่ในภวังค์แห่งความสับสน


........................................


[Go To Next Chapter]( ./99.md)