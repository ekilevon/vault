##บทที่ 471 พบกันอีกครั้ง
ตกเย็น เฟร์รานกำลังนั่งอยู่ในห้องหนังสือ อ่านตำราเรียนที่เพิ่งได้รับแจกมาใหม่ ทันใดนั้นก็มีเสียงเคาะประตูดังมาจากนอกห้อง
“ที่รัก ข้ากำลังปิ้งขนมปังอยู่ ท่านช่วยไปเปิดประตูที” เอรินตะโกนออกมา “สงสัยจะเป็นเมย์”
“ข้ารู้แล้ว”
เขาปิดหนังสือ เดินไปที่หน้าประตูห้องรับแขก แล้วเปิดกลอนออก ทว่าคนที่อยู่ด้านนอกกลับไม่ใช่คนที่เขาคาดคิด
“ท่านพ่อ! ท่านมาที่นี่ได้อย่างไร” เฟร์รานถามอย่างประหลาดใจ
“ก็มาพร้อมเจ้าชายน่ะสิ” เซอร์ชราปัดหิมะที่เกาะไหล่ทิ้ง “ข้าเพิ่งมาถึงเมืองชายแดนเมื่อวานนี้ อันที่จริงข้าบอกพวกเขาไปแล้วว่าข้ามีบุตรชายอาศัยอยู่ที่นี่ แต่พวกเขาก็ยังจัดที่พักใกล้ปราสาทให้ข้าอยู่ดี”
“ท่านเข้ามาก่อนเถอะ ข้างนอกอากาศหนาว” เฟร์รานรีบเบี่ยงตัวหลบ
“อืม” เซอร์ชิลต์เข้ามาด้านในก็ตะลึงไปทันที “ที่นี่ก็มี...เครื่องทำความร้อนเหมือนกันหรือ”
“ท่านรู้จักเครื่องทำความร้อนด้วยหรือ”
“ก็เพิ่งรู้เมื่อวานนี่ล่ะ ข้ารู้สึกตั้งแต่ครั้งก่อนแล้วว่าในปราสาทอบอุ่นผิดปกติ ตอนแรกยังนึกว่าระบบทำความร้อนที่เจ้าชายตรัสถึงจะเป็นเตาผิงชนิดใหม่เสียอีก แต่พอได้ไปสำนักงานเมืองถึงได้พบว่าในนั้นไม่จุดไฟสักกอง แต่ก็ยังอบอุ่นไม่ต่างกัน คราวนี้ถึงได้รู้ว่าพวกเขาใช้ไอน้ำมาทำความร้อน” เขาถอดเสื้อนอกไปแขวนบนราวแขวนข้างประตู “ช้าก่อน...ข้าจำได้ว่าตอนที่ข้าไปปราสาทครั้งก่อน เจ้ายังไม่รู้นี่ว่ามันคืออะไร”
“ข้ารู้จากประกาศของสำนักงานเมืองน่ะ” เฟร์รานรินชาให้บิดา “เวลาจะทำอะไร พวกเขาจะแปะประกาศแจ้งชาวเมืองก่อนทุกครั้ง เดี๋ยวนี้พื้นที่แปะประกาศในลานเมืองคึกคักกว่าตลาดชาวบ้านเสียอีก”
“เจ้าหมายความว่า ภายในระยะเวลาสั้นๆ เพียงสองเดือน เจ้าชายก็ทรงติดตั้งของชนิดนี้ในบ้านคนทั่วไปได้แล้วหรือ” เซอร์ชิลต์จุ๊ปาก “ค่าใช้จ่ายคงเป็นพันเหรียญทองเลยกระมัง”
“เขตที่อยู่อาศัยของพวกเราเริ่มติดตั้งก่อนเขตอื่นน่ะ ทางฝั่งตะวันตกกับฝั่งเหนือยังขุดร่องกันอยู่เลย นอกจากนี้ ข้ายังรู้มาด้วยว่าระบบน้ำและระบบทำความร้อนเป็นแค่ส่วนหนึ่งของสาธารณูปโภคสามอย่างเท่านั้น ประเดี๋ยวงานก่อสร้างทั้งหมดเสร็จสมบูรณ์เมื่อไร พวกเราก็จะใช้ชีวิตตอนกลางคืนได้เหมือนกลางวัน”
“ใช้ชีวิตตอนกลางคืนได้เหมือนกลางวันหรือ” เซอร์ชิลต์เลิกคิ้ว “เจ้าหมายถึงจุดเทียนหรือจุดตะเกียงน้ำมันเพิ่มเล่า”
“ไม่ใช่ทั้งสองอย่าง เห็นคนในสำนักงานเมืองบอกว่าเจ้าชายจะทรงส่งสายฟ้าไปยังบ้านของทุกคน”
“สาย...ฟ้าหรือ” ชายชราอึ้ง
“ข้าก็รู้สึกเหลือเชื่อเหมือนกัน แต่เจ้าชายทรงประกาศเช่นนี้จริงๆ” เฟร์รานพยักหน้า “พอมีไฟฟ้าใช้ เมืองชายแดนตอนกลางคืนก็จะสว่างไสวเหมือนตอนกลางวัน” ที่น่าแปลกก็คือ ทั้งๆ ที่ข่าวนี้ฟังดูเพ้อเจ้อสิ้นดี แต่ลึกๆ ในใจเขาก็ยังรู้สึกว่าหากเป็นคำพูดของเจ้าชายโรแลนด์ มันก็มีโอกาสเป็นจริงได้
เพราะอย่างไรเสีย เจ้าชายก็มักสร้างปาฏิหาริย์ใหม่ๆ เป็นประจำอยู่แล้ว
“ซะ เซอร์ชิลต์ สะ สวัสดี...” เอรินวิ่งออกมาจากครัวด้วยความร้อนรน ในมือถือขนมปังที่ปิ้งได้เพียงครึ่งเดียว ตอนที่เธอโค้งตัวนั้น ขนมปังแทบจะร่วงลงพื้น
เซอร์ชิลต์หัวเราะเบาๆ “สวัสดี เอริน ไม่ต้องรีบร้อนขนาดนั้นก็ได้ ตอนนี้ข้ายังไม่หิว”
เฟร์รานเห็นภรรยาแก้มแดงขึ้นทันตา
“อะแฮ่ม” เขากระแอม “วันนี้เพิ่มอาหารอีกสักสองอย่างก็แล้วกัน เจ้าไม่ต้องรีบหรอก พวกเรายังมีเวลาอีกมาก”
...
ทุกคนกินอาหารเย็นเสร็จแล้ว เอรินจึงคลายความตื่นเต้นลงมาได้ พวกเขาพูดคุยกันสักพัก เธอก็เริ่มเก็บจานและโต๊ะ ในขณะที่เซอร์ชิลต์เดินนำเขาเข้าห้องหนังสือไปแล้ว เฟร์รานรู้สึกได้ว่าอีกฝ่ายมีเรื่องสำคัญจะพูดกับเขา
จริงดังคาด พอเซอร์ชิลต์นั่งลงหน้าโต๊ะแล้วจึงถามอย่างสงบว่า “เจ้ารู้เรื่องที่เกิดขึ้นที่ป้อมปราการลองซองระยะนี้หรือไม่”
“ข้าพอรู้บ้าง...” เฟร์รานพยายามคิดคำพูดที่เหมาะสม “ข้าได้ยินว่าสี่ตระกูลใหญ่ก่อกบฏ เจ้าชายจึงทรงเสด็จจากเมืองชายแดนไปปราบกบฏ บนกระดานแปะประกาศไว้เช่นนี้”
“สำนักงานเมืองลงประกาศเรื่องแบบนี้ด้วยหรือ” เซอร์ชิลต์อึ้งไปเล็กน้อย ก่อนจะเล่าเหตุการณ์ที่เกิดขึ้นให้อีกฝ่ายฟังคร่าวๆ “ข้าส่งคนไปรายงานเจ้าชายแล้วก็จริง แต่คิดไม่ถึงว่าพระองค์จะเสด็จมาเร็วขนาดนี้ เจ้าคงจะเดาผลได้กระมัง สี่ตระกูลใหญ่ถูกกองทัพของเจ้าชายถล่มเละไม่เป็นท่า ตระกูลเมเปิลลีฟ วูล์ฟ และไวลด์โรสถูกขุดรากถอนโคนจนหมดสิ้น เหลือเพียงตระกูลแอลลาเฟียร์ที่ร่อแร่เต็มที แม้แต่ตระกูลของพวกเราก็เกือบโดนลูกหลงไปด้วย”
“อะไรนะ” เฟร์รานตกใจ “อย่าบอกนะว่าท่านพ่อ ท่าน...”
“ย่อมไม่ใช่ข้าแน่นอน” ชายชราถอนใจ “ข้าแก่แล้ว ไม่คิดจะทำอะไรเสี่ยงๆ หรอก แต่น้องชายเจ้าไม่ใช่ เขาหวังจะสร้างผลงานที่เหนือกว่าเจ้า เพื่อพิสูจน์ว่าเขาเป็นคนที่คู่ควรกับตำแหน่งผู้สืบทอดตระกูลที่สุด เสียดายก็แต่เขายืนผิดฝั่งเท่านั้น”
“ท่านหมายความว่า มิสโซมีส่วนร่วมในการก่อกบฏอย่างนั้นหรือ” เฟร์รานหน้าขรึมลง
เซอร์ชิลต์พยักหน้า “หลังจากฝ่ายกบฏพ่ายแพ้ลง เขาก็ถูกทหารของเจ้าชายจับเป็นได้ วันที่เขาถูกพิพากษา ข้าไปพบเขาที่ลานเมืองเป็นครั้งสุดท้าย”
“...” เฟร์รานหลับตาลง แม้ว่าหลังจากที่เขาได้เป็นอัศวินดาวเด่นที่ใครๆ ก็รู้จักแล้ว มิสโซจะคอยขัดเขาทุกเรื่องก็ตาม แต่ถึงอย่างไรอีกฝ่ายก็เป็นน้องชายของเขา เมื่อรู้ว่าอีกฝ่ายมีจุดจบเช่นนี้ เขาจึงอดรู้สึกทรมานใจไม่ได้
“แต่เพราะเขาไม่ได้ฆ่าใคร และเป็นฝ่ายยอมจำนนก่อน จึงถูกตัดสินให้ทำงานใช้แรงงานเป็นเวลาสิบปีแทน ตอนนี้เขาอยู่ที่เหมืองเนินเขาทิศเหนือแล้ว”
ประโยคหลังของบิดาทำให้เขาตื่นตัวขึ้นมาทันที “ชะ ใช้แรงงานสิบปีหรือ ข้านึกว่าเขาจะถูกเจ้าชาย...”
“ตัดสินประหารชีวิตหรือ” เซอร์ชิลต์ส่ายหน้า “ที่ข้าบอกว่าพบเขาเป็นครั้งสุดท้าย ข้าหมายถึงในฐานะผู้นำตระกูลต่างหาก นับแต่นี้ไป เขาไม่ใช่สมาชิกตระกูลชิลต์อีกต่อไป”
“ท่าน...ตัดสัมพันธ์กับเขาแล้วหรือ”
“ถูกต้อง” เซอร์ชิลต์สูดหายใจลึก “ข้าเคยเตือนเขาไปตั้งนานแล้ว แต่เขาไม่เคยฟัง คนที่เห็นอนาคตตระกูลเป็นเรื่องล้อเล่น และเห็นชะตากรรมของคนในบ้านเป็นเดิมพันเช่นนี้ ย่อมไม่ใช่ผู้สืบทอดตระกูลที่ดีแน่” ทว่าแม้จะพูดอย่างเด็ดขาดเพียงใด สีหน้าของเขาก็ยังดูเศร้าหมองอย่างเห็นได้ชัด รอยย่นบนหน้าผากเขาดูชัดเจนกว่าปกติ “ตอนนี้ ข้ามีเจ้าเป็นลูกเพียงคนเดียวเท่านั้น”
“ท่านพ่อ...” เฟร์รานรู้สึกขอบตาร้อนผ่าว เขากุมมือชายชราขึ้นมา
“ข้าไม่เคยขออะไรจากเจ้า แค่ครั้งนี้ ข้าอยากให้เจ้าสืบทอดตระกูลชิลต์ต่อไป ข้ามั่นใจว่าตระกูลของพวกเราจะรุ่งเรืองได้เพราะเจ้า” เซอร์ชิลต์พูดช้าๆ “ที่ข้ารับปากเจ้าชายเดินทางมาที่นี่ครั้งนี้ ก็เพราะหวังจะได้ตำแหน่งดีๆ จากการปฏิรูปที่กำลังจะมาถึง”
“แต่ตำแหน่งไม่สามารถสืบทอดกันได้ ท่านพ่อ...ยศถาบรรดาศักดิ์ทั้งหมดจะกลายเป็นแค่คำนำหน้าชื่อเพื่อแสดงเกียรติเท่านั้น”
“ข้ารู้ แต่เจ้าอย่าลืมข้อดีของการมีเส้นสายและประสบการณ์สิ เจ้าชายตรัสว่าจะทรงคัดคนทำงานโดยดูจากความสามารถเป็นหลัก เจ้ามีประสบการณ์จากบรรพบุรุษและเส้นสายแต่ก่อนเก่าอยู่แล้ว ก็ย่อมมีโอกาสได้งานมากกว่าคนทั่วไปมากนัก” เขาตบหลังมือลูกชาย “หรือต่อให้เจ้าตั้งใจจะเป็นอาจารย์ต่อไป ข้าก็ไม่บังคับ ขอแค่เจ้ายอมสืบทอดตระกูลต่อไปก็พอ”
เฟร์รานเงียบไปนานก่อนจะพยักหน้าในที่สุด “ข้าเข้าใจแล้ว ท่านพ่อ ข้ารับปากท่าน”
“เช่นนั้นข้าก็สบายใจ” เซอร์ชิลต์โล่งใจ “จริงสิ แล้วถ้าเลือกได้ เจ้าอยากทำงานในหน่วยงานไหน”
“เรื่องนี้...”
“กองทัพที่สองเป็นอย่างไร ข้าได้ยินผู้บัญชาการขวานเหล็กบอกว่า กองทัพไม่เพียงแต่รับสมัครนักรบเท่านั้น แต่ยังมีแผนจะตั้งหน่วยงานที่ทำหน้าที่วางแผนกลยุทธ์ด้วย เห็นว่าจะทดลองกับกองทัพที่สองก่อน” เซอร์ชิลต์จ้องเฟร์ราน “ข้ารู้ว่างานที่เจ้าทำอยู่ตอนนี้ไม่ใช่งานที่เจ้าชอบที่สุด ถ้าเจ้ามีความสุขกับงานเกี่ยวกับตำราจริง เจ้าคงไม่เลือกเป็นอัศวินตั้งแต่แรก” เซอร์ชิลต์ตาเป็นประกาย คล้ายกับอ่านความคิดของเขาออก “เจ้ายังคงเป็นอัศวินแสงอรุณเช่นในวันวาน ลูกรักของข้า”
........................................


[Go To Next Chapter]( ./384.md)