##บทที่ 383 แว้งกัด
ณ หอคอยสวรรค์ มหาวิหารเฮอร์มีส
เมนที่เพิ่งได้รับตำแหน่งพระสันตะปาปาองค์ใหม่กำลังนั่งฟังรายงานของสามอัครมุขนายกในห้องลับอย่างสงบ
นอกจากอัครมุขนายกชราอย่างเทรวอนแล้ว ยังมีธอร์ลีย์ ดาห์ล และเอล อัครมุขนายกใหม่สองคนซึ่งถูกเลือกจากกองกำลังพิพากษาและคณะผู้พิพากษาด้วย คนแรกเป็นหัวหน้ากองกำลังพิพากษาผู้กล้าหาญและเชี่ยวชาญการสงคราม สั่งสมชื่อเสียงจากตำแหน่งในกองทัพมานานถึงยี่สิบห้าปี ส่วนคนหลังเป็นผู้ช่วยของเฮเธอร์ ก่อนจะมารับตำแหน่งนี้ก็ได้รับความไว้วางใจจากทุกคนอยู่แล้ว
“ภารกิจรับเด็กกำพร้าจากอีเทอร์นัลวินเตอร์ในฤดูหนาวนี้เป็นไปอย่างราบรื่น ขุนนางในเมืองใหญ่ๆ ยอมสวามิภักดิ์ต่อศาสนจักรหมดแล้ว ตอนนี้ จำนวนคนที่ส่งไปยังเมืองศักดิ์สิทธิ์เก่าสูงกว่าที่ประมาณการณ์ไว้ถึงสามเท่า” เทรวอนพูดอย่างประทับใจ “นี่เป็นข่าวดีเพียงข่าวเดียวในระยะนี้”
นี่ล่ะพวกขุนนาง พอเห็นสถานการณ์ไม่สู้ดี ก็สามารถทรยศนายเก่าได้อย่างง่ายดาย เมนพยักหน้า “นี่เพิ่งปีแรกเท่านั้น ต่อไปพวกเราจะรวบรวมคนได้มากกว่านี้อีก...หากพวกเรายึดทวีปได้ทั้งหมดล่ะก็ ปีๆ หนึ่งคงเกณฑ์คนได้มากพอจะตั้งเมืองใหม่ได้สบายๆ”
“ข้าก็หวังว่าจะเป็นเช่นนั้น” เขาถอนหายใจ “นับตั้งแต่หิมะตกมาจนถึงตอนนี้ พวกเราถูกสัตว์อสูรบุกหนักๆ มาแล้วกี่ครั้ง”
“หกครั้ง” ธอร์ลีย์ตอบ
“หกครั้ง...ทหารพิพากษาที่แนวป้องกันตายไปร้อยกว่าคน” น้ำเสียงของเทรวอนฟังดูเคร่งเครียด “นักรบอาญาสิทธิ์ตายไปสิบคน พอถึงปีหน้า พวกสัตว์อสูรก็จะบุกหนักยิ่งกว่าเดิม”
“แต่นี่ก็ถือว่าสบายกว่าการทำสงครามกับปีศาจแล้วล่ะ” เอลแบมือว่า “แม้ข้าจะไม่เคยเห็นกับตาว่าปีศาจแข็งแกร่งเพียงใด แต่คัมภีร์ศักดิ์สิทธิ์บรรยายพวกเขาไว้เสียไร้เทียมทานทีเดียว นี่พวกเราจำเป็นต้องอยู่รักษาเมืองนี้จริงๆ หรือ”
“เจ้าพูดเช่นนี้หมายความว่าอย่างไร!” ธอร์ลีย์ขมวดคิ้ว “พระเจ้าทรงชี้ทางและประทานพลังให้พวกเราแล้วแท้ๆ แต่เจ้าซึ่งเป็นสาวกกลับไม่ศรัทธา มิหนำซ้ำยังคิดจะหันหลังหนีอีก”
“ไม่ต้องทะเลาะกันแล้ว” เมนเคาะคทา เอลทำงานกับเฮเธอร์มาสิบกว่าปี จึงติดนิสัยปากเปราะของเธอมาด้วย เขาเห็นสองคนนี้แล้วก็อดนึกถึงคู่ปรับตลอดกาลอย่างเทรวอนและเฮเธอร์ไม่ได้ พอเหลือบไปมองอัครมุขนายกชรา ก็พบว่าอีกฝ่ายก็กำลังมองมาคล้ายกับว่าคิดแบบเดียวกัน “จุดประสงค์ของพวกเราก็คือการสืบทอดเผ่าพันธุ์มนุษย์ และการจะบรรลุจุดประสงค์นี้ได้ ก็ไม่มีหนทางอื่นใดนอกจากทำสงครามกับศัตรู”
“พวกเราเข้าใจแล้ว พระสันตะปาปา” คนทั้งสองค้อมศีรษะลงอย่างนอบน้อม
ทว่าเขาเองก็ไม่แน่ใจเหมือนกันว่า การอยู่รักษาเฮอร์มีสจะสามารถเอาชนะปีศาจได้จริงหรือไม่
พอนึกถึงคำสั่งเสียของอะพอลเลอัน เมนก็รู้สึกถึงภาระอันหนักหน่วง
อสุรกายนรกปรากฏตัวขึ้นแล้ว อีกห้าปีให้หลัง พวกปีศาจก็จะยกทัพใหญ่มาโจมตีพวกเขา เขาจะต้องเผชิญหน้ากับสงครามแห่งโชคชะตาในขณะที่ยังมีชีวิตอยู่ โดยที่ไม่สามารถปัดความรับผิดชอบให้พระสันตะปาปาองค์ต่อไปได้เหมือนอะพอลเลอัน พอคิดถึงเรื่องนี้ทีไร เขาก็มักกังวลใจจนไม่เป็นอันกินอันนอนทุกที
อันที่จริง เขาเองก็เตรียมทางหนีทีไล่ไว้แล้วเหมือนกัน หลังจากที่ยึดกองเรือสำเภาดำของการ์เซียมาแล้ว เขาไม่ได้สั่งเผาเรือทิ้งหรือแขวนคอผู้ทรยศต่อหน้าสาธารณะในทันที แต่กลับสั่งขังพวกเขาไว้ทั้งหมด นอกจากพวกหัวโจกเพียงไม่กี่คนและแพะรับบาปกลุ่มใหญ่ที่หามาจากเขตเสื่อมโทรมแล้ว เวลานี้ กะลาสีเรือส่วนใหญ่ก็อยู่ภายใต้ความควบคุมของคนสนิทของเขาที่ท่าเรืออีเทอร์นัลวินเตอร์ทั้งสิ้น
หากเขาไม่สามารถรักษาแนวป้องกันไว้ได้ ฟยอร์ดก็จะเป็นสถานที่หลบภัยแห่งสุดท้ายของเขา...แม้ว่าการถอยไปยังหมู่เกาะในทะเลจะไม่ต่างจากการยืดเวลาตายออกไป และเขาจะไม่มีวันฟื้นฟูศาสนจักรกลับมาได้ก็ตาม แต่อย่างน้อย เขาก็ยังมีโอกาสใช้ชีวิตที่เหลืออยู่
อย่างไรเสีย มนุษย์ก็เคยสู้กับปีศาจอย่างสุดความสามารถมาแล้วถึงสองครั้ง แต่ก็ไม่สามารถเอาชนะอีกฝ่ายได้ไม่ใช่หรือ
ส่วนเนื้อหาการประชุมเรื่องทิศทางการพัฒนาของศาสนจักรและการปกครองวูล์ฟฮาร์ตในตอนท้ายนั้น เมนฟังหูซ้ายทะลุหูขวา หลังจากที่ทั้งสามคนถกเถียงกันเสร็จ เขาก็ตอบอย่างใจลอยว่า “ทำตามที่พวกเจ้าว่ามาแล้วกัน วันนี้พอแค่นี้ก่อน”
“รับทราบ พระสันตะปาปา” อัครมุขนายกทั้งสามต่างลุกขึ้นทำความเคารพเขา
เมนออกจากห้องลับมาแล้ว จึงเดินไปยังเขตลับพร้อมกับองครักษ์
ตามกำหนดการ วันนี้มีพิธีเปลี่ยนร่างทหารพิพากษาเป็นนักรบอาญาสิทธิ์ชุดใหม่ นี่ต่างหากเรื่องสำคัญที่เขาต้องสนใจ ไม่ว่าสุดท้ายแล้ว เขาจะตัดสินใจสู้ต่อหรือล้มเลิกความตั้งใจ นักรบที่แกร่งกล้าพวกนี้ก็จะเป็นกำลังสำคัญในการปฏิบัติภารกิจของเขา
แต่ว่าก่อนที่วันนั้นจะมาถึง เขายังต้องจัดการเรื่องยุ่งยากอีกเรื่องก่อน
เมนเดินขึ้นบันไดหินไปยังเขตลับ แล้วเลี้ยวเข้าทางเดินซึ่งเต็มไปด้วยห้องขังในส่วนกลางสภา ครั้งล่าสุดที่เขามาที่นี่ก็คือตอนที่กำจัดพระราชาวิมเบิลดันที่สามแห่งเกรย์คาสเซิล
บริเวณทางเดินยังคงวังเวงเช่นเคย คบไฟยางสนที่ลุกไหม้อยู่สองข้างทางกำลังเปล่งแสงสีเหลืองนวลตา ปลายทางที่มืดมิดดูราวกับประตูสู่หุบเหวที่ลึกจนมองไม่เห็นก้น คนจำนวนมากที่ถูกขังอยู่ในนี้ไม่มีโอกาสได้ก้าวออกไปจากที่นี่จนวันตาย
เมนเดินมาถึงห้องขังหมายเลขแปดสิบห้าแล้ว จึงส่งสัญญาณให้องครักษ์เปิดประตู
ประตูไม้บานหนาส่งเสียงดังเอี๊ยดอ๊าดแสบแก้วหู เสียงร้องไห้โหยหวนจากห้องอื่นๆ พลันดังระงมท่ามกลางบรรยากาศที่เงียบสงัด ทว่าพอประตูห้องขังถูกปิดลงอีกครั้ง เสียงกรีดร้องทั้งหมดก็ถูกกั้นไว้ภายนอก
เขามองเห็นร่างของซีโร่ผ่านลูกกรง
ผู้บริสุทธิ์กำลังหันหลังให้เขา ร่างกายท่อนบนของเธอเปลือยเปล่า มือทั้งสองถูกตรึงไว้กับคานเหล็กเหนือศีรษะ ปลายเท้าต้องเขย่งตลอดเวลาเพื่อสัมผัสพื้น แผ่นหลังขาวผ่องเต็มไปด้วยรอยแส้สีแดงสดหลายสิบรอย เลือดที่รินไหลแห้งกรังไปหมดแล้ว
“แส้ของคณะผู้พิพากษารสชาติเป็นอย่างไรบ้างล่ะ” เมนถาม “ข้าหวังว่าเจ้าจะเข้าใจความหมายของคำว่าเชื่อฟังเสียที”
“อือ...” ซีโร่ครางเบาๆ ก่อนจะเงยหน้าขึ้นเล็กน้อยคล้ายกับคนเพิ่งตื่น “ที่แท้ก็พระสันตะปาปานี่เอง แล้วคำว่าเชื่อฟังของท่านหมายถึงเชื่อฟังท่าน หรือเชื่อฟังมุขนายกคนอื่นๆ เล่า”
น้ำเสียงเหยียดเยาะน้อยๆ ของเธอทำให้เมนขมวดคิ้วมุ่น แต่พอนึกถึงว่าตอนนี้ ตัวเองอยู่ในฐานะพระสันตะปาปาซึ่งต่างจากฐานะอัครมุขนายกในอดีตอย่างสิ้นเชิงแล้ว เขาก็ข่มความไม่พอใจข้างในไว้ เธอถูกสั่งสอนไปรอบนี้ก็น่าจะตระหนักได้แล้วว่า เวลานี้ เขาคือคนที่มีสิทธิ์ชี้เป็นชี้ตายเธอ “เชื่อฟังคำสั่งของข้า และเวลาที่ข้าขอให้เจ้าช่วยมุขนายกคนอื่นๆ ทำภารกิจ เจ้าก็ต้องเชื่อฟังคำสั่งของพวกเขาด้วย”
“อย่างนั้นหรือ” เธอยังคงสงวนท่าที “ในเมื่อท่านต้องการเช่นนี้ ข้าก็จะทำตามที่ท่านต้องการ”
“แกะกุญแจมือนางออก” เมนสั่งองครักษ์
กระดูกข้อมือเธอแทบหลุดจากกันหลังจากถูกตรึงไว้เป็นเวลานาน มันห้อยลงมาราวกับไม่เหลือเรี่ยวแรงใดๆ พระสันตะปาปาใช้คทาเขี่ยเสื้อผ้าเธอขึ้นมา แล้วโยนไปที่ไหล่เธอ “ข้ามีภารกิจให้เจ้าทำ ตามข้ามา”
ซีโร่ปล่อยให้เสื้อพาดอยู่หน้าลำตัว แล้วเดินตามเขาออกจากเขตห้องขังไปอย่างไม่อินังขังขอบ
“เดือนแห่งปีศาจปีนี้น่าจะกินเวลานานถึงห้าเดือน ซึ่งนับเป็นอุปสรรคต่อเมืองศักดิ์สิทธิ์ไม่น้อย เมืองที่ได้รับผลกระทบจากเดือนแห่งปีศาจเมืองอื่นๆ คงยิ่งลำบากเข้าไปใหญ่” เมนเดินมาจนถึงสุดปลายทาง พอพ้นอุโมงค์เหล็กที่แคบยาวมาแล้ว เขาก็มาถึงหน้ากรงเหล็กอีกครั้ง...นับตั้งแต่ได้รับตำแหน่งพระสันตะปาปามา เขาก็มัวแต่ยุ่งอยู่กับการสะสางงานต่างๆ ของศาสนจักร เพิ่งจะได้เหยียบที่นี่ในฐานะผู้กุมอำนาจแห่งศาสนจักรเป็นครั้งแรกก็ตอนนี้ “ข้าขอสั่งให้เจ้ากับผู้บริสุทธิ์คนอื่นๆ เดินทางไปยังอาณาจักรเกรย์คาสเซิล แล้วอาศัยจังหวะที่อาณาจักรกำลังวุ่นวายเพราะหิมะตกรอบนี้ กำจัดผู้ทรยศอย่างพระราชาทอว์ฟิค วิมเบิลดันและเจ้าชายโรแลนด์ วิมเบิลดันเสีย เข้าใจแล้วหรือไม่”
ประตูกรงปิดลงแล้ว เสียงกุกกักลอยมาจากกว้านเหนือศีรษะ กรงเหล็กเริ่มเคลื่อนลงด้านล่างอย่างช้าๆ ทว่าเขากลับไม่ได้ยินเสียงตอบรับจากอีกฝ่าย
ให้ตายสิ สงสัยการลงโทษครั้งนี้จะไม่ช่วยให้เธอสำนึกได้จริงๆ เมนหันกลับไปหน้าเครียด แต่กลับเห็นซีโร่กำลังแสยะยิ้ม ดวงตาคู่นั้นฉายประกายอันตราย
จากนั้น ลำแสงสลัวก็พุ่งตรงมาที่เขา
........................................


[Go To Next Chapter]( ./296.md)