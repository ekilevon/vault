##บทที่ 145 สะกดรอย (1)
ทาซาเดินเข้ามาในร้านเหล้า กลิ่นหอมของเหล้าโชยเข้าจมูกเขาพร้อมอุณหภูมิร้อนชื้นที่น่าอึดอัด


ใต้แสงโคมมืดสลัว พวกผู้ชายพากันถอดเสื้อ เผยให้เห็นแผ่นหลังที่เปียกชุ่มไปด้วยเหงื่อ พวกเขานั่งอยู่ที่โต๊ะตรงกลาง กำลังดื่มเบียร์ชั้นเลวพลางหยอกล้อกับผองเพื่อนเสียงดัง บริกรสาวนุ่งน้อยห่มน้อยเดินแทรกตัวไปมาระหว่างโต๊ะแต่ละตัว คอยเติมเหล้าให้แขกเป็นระยะ


เขามองไปรอบๆ ตัว จนกระทั่งเห็นเป้าหมายของตัวเอง....ชายร่างเล็กคนหนึ่งนั่งอยู่ในมุมลับตา บนโต๊ะของเขามีกุหลาบป่าเฉาๆ วางอยู่หนึ่งดอก


ทาซาเดินไปสั่งเบียร์ที่โต๊ะขายเครื่องดื่ม ค่อยๆ ละเลียดรสชาติขมฝาดอย่างช้าๆ ขณะเดียวกันก็แอบมองไปรอบตัว เพื่อดูว่ามีใครจับตามองชายร่างเล็กคนนี้หรือไม่ ผลลัพธ์ที่ได้น่าพอใจมาก แม้จะมีคนมองไปที่มุมนั้นบ้าง แต่ส่วนมากก็แค่มองผ่านๆ ยกเว้นชายคนที่นั่งโต๊ะใหญ่ตรงกลาง เขามักมองไปที่มุมนั้นโดยแสร้งทำท่าดื่มเหล้ากลบเกลื่อนตลอดเวลา


คนหนึ่งติดต่อลูกค้า อีกคนดูแลความปลอดภัย นี่ล่ะวิธีทำงานของขบวนการใต้ดิน ตรงกับข้อมูลที่ทาซาเคยรู้มา


“เอามาอีกแก้ว” เขาตะโกนบอกบริกร “เย็นนะ”


“นายท่าน เบียร์เย็นราคาแพงกว่าเบียร์ธรรมดาสองเท่า” บริกรแจ้ง


ทาซาวางเหรียญเงินหนึ่งเหรียญลงบนโต๊ะ “ยิ่งเย็นยิ่งดี”


เขาถือแก้วที่เย็นจนขึ้นไอไปหาชายร่างเล็ก แล้วเทเบียร์รดดอกกุหลาบป่าที่วางอยู่บนโต๊ะ เบียร์เย็นๆ ไหลผ่านกลีบดอกไม้ที่หดม้วน อีกฝ่ายเงยหน้าอย่างระอา “เบียร์ดีๆ ไม่ดื่ม กลับเอามาเทรดโต๊ะ เจ้าเป็นบ้าอะไรขึ้นมา”


“ข้ากำลังคารวะกุหลาบป่า” ทาซาหัวเราะก่อนจะนั่งลงตรงข้ามเขา “ข้าหาพวกเจ้าตั้งนาน”


“นั่นแปลว่าเจ้าหาผิดที่น่ะสิ” เขาตอบอย่างไม่สบอารมณ์ “แต่ในเมื่อเจ้าตั้งใจมาใช้บริการ...เช่นนั้นก็ว่ามาเถอะ เจ้าต้องการให้ข้าทำอะไร หาเบาะแส ขโมยของ ไถ่ของ หรือทำลายหลักฐานอะไร”


“ไม่ใช่ทั้งนั้น ข้าต้องการให้เจ้าช่วยกระจายข่าวข่าวหนึ่ง”


“กลุ่มกุหลาบป่าไม่มีบริการนี้” เขาส่ายหน้า


“ไม่หรอก ตราบใดที่ข้ามีเงินจ่าย พวกเจ้าก็ทำได้ทุกงานนั่นล่ะ” ทาซาส่ายนิ้ว “ข้าไม่ใช่คนนอกวงการหรอกนะ สหาย บางครั้งข้าก็ต้องใช้เหยื่อมาล่อเป้าหมายให้ติดกับ และข่าวลือก็เป็นเหยื่อล่อที่ดีที่สุด งานนี้ไม่ทิ้งหลักฐานอะไรทั้งนั้น ใครก็ตามจับเจ้าไม่ได้ ปลอดภัยกว่างานขโมยของตั้งเยอะ”


“ฟังดูมีเหตุผลทีเดียว” อีกฝ่ายยืดตัวตรงก่อนจะผุดยิ้มออกมา “เจ้าเคยใช้บริการกลุ่มกุหลาบป่ามาก่อนหรือ”


“ข้าเคยใช้บริการกลุ่มอื่นที่ทำอาชีพเดียวกับพวกเจ้าน่ะ แต่เป็นกลุ่มเล็กๆ ชื่อไม่ไพเราะเหมือนพวกเจ้าหรอก บริการก็ไม่หลากหลาย”


“หากบริการไม่หลากหลาย ก็หางานดีๆ ลำบากล่ะ ที่เมืองซิลเวอร์การแข่งขันสูงจะตาย” เขาหยิบดอกกุหลาบป่ามาสะบัดแล้วยัดใส่กระเป๋าเสื้อ “ว่ามา เจ้าอยากให้ข้ากระจายข่าวเรื่องอะไร”


“เรื่องเกี่ยวกับแม่มด” ทาซาหัวเราะ “กลุ่มแม่มดที่ใช้ชื่อว่าสมาคมแม่มดเจอภูเขาศักดิ์สิทธิ์ที่ดินแดนตะวันตกแล้ว พวกนางได้รับความสงบอันเป็นนิรันดร์ ไม่ต้องทนถูกปีศาจกัดกินร่างกายอีกต่อไป”


“สหาย ข่าวแบบนี้ออกจะ...” ชายร่างเล็กจุ๊ปาก “เกินจริงไปหน่อยกระมัง ปกติข้าไม่ค่อยสอนลูกค้าหรอกนะ แต่ข่าวของเจ้านี่แต่งให้น่าเชื่อถือกว่านี้หน่อยไม่ได้หรืออย่างไร หากให้ข้าเดาล่ะก็ เจ้าคงคิดจะลักพาตัวแม่มดหรือไม่ก็คิดทำลายศาสนจักรกระมัง แต่อย่างหลังนี่คงต้องถูกทหารพิพากษาลากคอไปลานประหารแน่นอน ดังนั้นข้าว่าน่าจะเป็นอย่างแรกมากกว่า...” เขาฉีกยิ้มอัปลักษณ์ “แต่เท่าที่ข้ารู้มา พวกที่คิดจะจับแม่มดไปขายมักตายอนาถกันทั้งนั้น ต่อให้พกหินอาญาสิทธิ์ไปด้วยก็ตาม ผู้หญิงพวกนั้นไม่ได้โง่เสียหน่อย”


“เหตุใดเจ้าถึงบอกว่าข่าวข้าไม่น่าเชื่อถือเล่า” ทาซาถามอย่างสงสัย


“ก็สมาคมที่ก่อตั้งโดยแม่มดน่ะจับต้องได้ที่ไหน เหมือนพระจันทร์ที่ลอยอยู่บนฟ้านั่นล่ะ หากนี่เป็นเรื่องจริง ศาสนจักรก็ต้องยกโขยงไปจัดการพวกนางแน่ และหากข้าเป็นแม่มด ข้าก็คงไม่ไปที่นั่นเด็ดขาด หรือหากนี่เป็นเรื่องโกหก ข้าก็ยิ่งไม่คิดจะไปใหญ่ ส่วนเรื่องที่ว่าไม่ต้องทนถูกปีศาจกัดกินร่างกายอะไรนั่นน่ะ สหาย เจ้าจะเอาอย่างนี้จริงหรือ แม่มดเป็นร่างจำแลงของปีศาจ เรื่องลวงโลกเช่นนี้ ดีไม่ดีจะถูกพวกนางหัวเราะเยาะเอาเปล่าๆ”


“เจ้าปล่อยข่าวตามนี้นี่ล่ะ” ทาซาพูดอย่างไม่ยี่หระ


“ลูกค้าว่าอย่างไรก็ตามนั้น” ชายร่างเล็กยักไหล่ “ข้าถือว่าข้าเตือนเจ้าแล้วนะ เอาล่ะ ค่าจ้างยี่สิบเหรียญทอง”


“ให้จ่ายทีเดียวเลยหรือ”


“ถูกต้อง กลุ่มกุหลาบป่าไม่รับทั้งมัดจำและเงินผ่อน” เขาแบมือว่า “ลูกค้าจะใช้บริการหรือไม่ขึ้นอยู่กับความสมัครใจล้วนๆ”


ทาซาถอนใจ ควักกระเป๋าหนังออกมาจากกระเป๋าเสื้อ เทเงินสิบเก้าเหรียญทองลงบนโต๊ะ จากนั้นจึงควักเหรียญขนาดเท่าเล็บมือออกมาจากกระเป๋าคาดเอวหนึ่งกำ หลังจากนับจนครบร้อยเหรียญแล้ว จึงเลื่อนเงินทั้งหมดไปที่หน้าชายร่างเล็ก ฝ่ายหลังตรวจดูแล้วว่าไม่ใช่เงินปลอมก็โกยใส่กระเป๋าผ้า


ชายร่างเล็กได้เงินแล้ว สีหน้าก็ดูผ่อนคลายขึ้นมาก “ไม่มีงานไหนที่กลุ่มกุหลาบป่าทำไม่สำเร็จ ข้าบอกเจ้าแล้วนี่ว่าเมืองซิลเวอร์น่ะการแข่งขันสูง พวกเราไม่หลอกลูกค้าให้เสียชื่อหรอก หากเจ้าไม่ต้องรีบกลับไปรอเหยื่อที่ดินแดนตะวันตก ก็อยู่ที่นี่ต่ออีกสักสองสามวันสิ อีกไม่นานเจ้าก็จะได้ยินข่าวนี้แพร่กระจายไปทั่วเมืองแล้ว”


“แล้วจะแพร่ไปถึงหูแม่มดหรือไม่”


“แน่นอนอยู่แล้ว แต่พวกนางได้ข่าวแล้วจะยอมไปดินแดนตะวันตกหรือไม่ก็อีกเรื่องหนึ่ง เอาเป็นว่า ขอให้เจ้าโชคดี เจ้าขายแม่มดให้ศาสนจักรได้สักคนก็คืนทุนแล้ว หรือถ้าขายให้พวกขุนนางได้ก็ยิ่งดีใหญ่ หรือถ้าขายไม่ออกจริงๆ แล้วกังวลว่าศาสนจักรมาจะพบเข้า จะกลับมาใช้บริการพวกเราอีกครั้งก็ยังได้ พวกเราคิดค่าแนะนำลูกค้าเพียงร้อยละสิบเท่านั้น”


ชายร่างเล็กดีดนิ้วแล้วเดินถือกระเป๋าผ้าจากไป ไม่นานนัก ชายร่างใหญ่ที่ทำหน้าที่ดูแลความปลอดภัยก็ลุกตามไปด้วย ทาซานั่งอยู่ที่เดิมอีกประมาณสิบห้านาทีจึงดื่มเบียร์ที่เหลือในแก้วรวดเดียวหมด เขาเรอออกมาแล้วเดินออกจากร้านเหล้าไป


เพียงเท่านี้ ภารกิจที่ได้รับมอบหมายจากเจ้าชายโรแลนด์ก็เป็นอันเสร็จสิ้น เขาคิด ไม่ว่าจะสันเขาฟอลเลนดรากอน เมืองเรดวอเตอร์ หรือเมืองซิลเวอร์ เขาก็จ้างขบวนการใต้ดินของแต่ละเมืองกระจายข่าวหมดแล้ว...ทุกๆ เมืองล้วนมีกลุ่มคนที่เร้นกายอยู่ในมุมมืดทั้งนั้น ที่พวกเขาสามารถตั้งขบวนการลับได้เป็นเรื่องเป็นราวก็เพราะผู้ปกครองแอบอนุญาตกลายๆ นั่นเอง แม้แต่เมืองหลวงเองก็เช่นกัน งานที่พวกเขารับทำมีมากกว่าที่พวกเขาพูดมากนัก แต่จะทำได้ถึงขั้นไหนนั้นก็ต้องดูเงินลูกค้าเป็นหลัก


ภารกิจนี้ยากตรงขั้นตอนการติดต่อขบวนการใต้ดินนี่ล่ะ เขาเป็นคนต่างถิ่น จึงทำให้อีกฝ่ายไม่กล้าไว้ใจมาก กว่าจะหารหัสลับมาได้ก็เสียเงินไปไม่ต่ำกว่าห้าเหรียญทอง ทาซานึกอย่างเสียดาย หากไม่ใช่เพราะเคยผ่านประสบการณ์ด้านนี้ในเมืองหลวงมาก่อน ป่านนี้เขาคงยังไม่ได้ก้าวเท้าออกจากสันเขาฟอลเลนดรากอนด้วยซ้ำ


ทว่าขณะเดินกลับโรงแรมนั้น เขารู้สึกถึงความผิดปกติบางอย่าง


เขาถูกสะกดรอย


แม้อีกฝ่ายจะสะกดรอยอย่างระมัดระวัง แต่ทาซาเป็นองครักษ์มืออาชีพ มีหรือจะไม่รู้ตัว เขาหยิบกริชที่เอวออกมา ก่อนจะเดินเลี้ยวเข้าตรอกเล็กๆ แห่งหนึ่ง


กลุ่มกุหลาบป่าหรือ ตอนเทเงินสิบเก้าเหรียญทองออกมาจ่ายค่าจ้าง เขาก็จงใจพลิกก้นกระเป๋าออกมาเพื่อป้องกันพวกเขาคิดไม่ซื่ออยู่แล้ว พวกเขาไม่มีทางปล้นลูกค้าเพียงเพราะเหรียญเงินไม่กี่ร้อยเหรียญแน่


เขาหันหลังชนกำแพง นับเสียงฝีเท้าที่ใกล้เข้ามาเรื่อยๆ ในจังหวะที่อีกฝ่ายกำลังจะเดินถึงหน้าตรอกนั้น เขาก็พลันพุ่งตัวออกไป ใช้กริชจ่อคออีกฝ่ายทันที


“อย่าขยับ!” ทาซาขู่เบาๆ


ทว่าอีกฝ่ายกลับกลายร่างเป็นหมอก หายตัวไปอย่างรวดเร็ว


แม่มด! เขารู้ได้ในทันที ทว่าขณะที่กำลังจะตะโกนออกมานั้น หลังคอก็ถูกกระแทกอย่างแรง เขารู้สึกหน้ามืดตาลาย ร่างกายทรุดลงกับพื้นอย่างไร้เรี่ยวแรง


........................................


[Go To Next Chapter]( ./58.md)