##บทที่ 317 ‘โลงศพน้ำแข็ง’
ไลต์นิ่งขนลุกซู่ไปทั้งร่าง
เธออดนึกถึงเรื่องเล่าที่แพร่หลายในหมู่นักผจญภัยไม่ได้...ปีศาจร้ายที่ปีนขึ้นมาจากหุบเหว ภูติผีที่ตายลงพร้อมกับแรงอาฆาต วิญญาณอมตะที่คอยวนเวียนอยู่ที่เดิมไม่ไปไหน ทั้งหมดนี้ล้วนเป็นฝันร้ายของนักผจญภัย ลำพังแค่สบตา พวกมันก็อาจพรากชีวิตใครหลายคนไปได้แล้ว ทั้งการสร้างภาพมายาและการหลอกล่อล้วนเป็นอุบายที่พวกมันถนัดทั้งสิ้น เป็นไปได้หรือไม่ว่า ในโบราณสถานแห่งนี้จะมีสัตว์ประหลาดประเภทนี้ซ่อนอยู่
แม้ธันเดอร์จะบอกว่าตำนานพวกนี้เป็นแค่เรื่องไร้สาระที่นักผจญภัยชั้นเลวแต่งขึ้นก็ตาม แต่เธอก็ยังอดหวั่นใจไม่ได้อยู่ดี ไม่อย่างนั้น จะมีใครบ้างที่ถูกปีศาจโจมตีแล้วยังร้องโหยหวนอยู่ข้างในได้เป็นเดือนๆ เล่า แม้แต่น้ำเสียงและจังหวะการเว้นวรรคก็ยังเหมือนเดิมไม่เปลี่ยน
เวลานี้ ไม่ว่าจะเลือกทางไหนก็ลำบากทั้งนั้น...หากสัตว์ประหลาดในตำนานสังหารปีศาจหมดแล้วจริงๆ เธอบุกเข้าไปตอนนี้ก็น่าจะอันตรายอยู่ แต่หากอีกฝ่ายยังคงสู้มาจนถึงตอนนี้ นั่นก็แปลว่าปีศาจน่าจะยังอยู่ในโบราณสถานด้วยเช่นกัน คราวนี้เธอควรทำอย่างไรดี
หลังจากลังเลอยู่สักครู่ เธอก็ตัดสินใจบินกลับไปปรึกษาเมซีก่อน
เมซีฟังไลต์นิ่งอธิบายสถานการณ์คร่าวๆ จบก็เงยหน้าว่า “พวกเราก็ดับคบไฟแล้วแอบเข้าไปเงียบๆ สิ คราวนี้ปีศาจก็มองไม่เห็นพวกเราแล้ว”
“เอ่อ แต่พวกเราก็มองไม่เห็นพวกเขาเหมือนกันนี่”
“ข้าแปลงร่างเป็นนกเค้าแมวได้” นกพิราบคลอเคลียใบหน้าอีกฝ่าย “ต่อให้มืดแค่ไหนก็ไม่มีปัญหา”
ไลต์นิ่งตาเป็นประกาย “เป็นความคิดที่ดี แต่ว่า...สัตว์ประหลาดในตำนานอาศัยอยู่ในที่มืดมาตลอดชีวิต อย่างไรเสียก็น่าจะมีวิธีมองเห็นเหยื่ออยู่แล้ว มิฉะนั้นพวกมันคงหิวตายไปนานแล้ว”
“แต่เจ้าบอกว่านั่นเป็นเรื่องที่แต่งขึ้นเพื่อขู่คนไม่ใช่หรือ”
“ไม่ใช่ข้า ท่านพ่อข้าต่างหาก” สาวน้อยรีบแก้คำพูดอีกฝ่าย
“ก็เหมือนกันนั่นล่ะ อย่างไรเสียข้าก็ไม่เคยได้ยินเรื่องสัตว์ประหลาดอมตะในเกรย์คาสเซิลมาก่อน หากพวกมันร้ายกาจถึงเพียงนั้นจริง ก็ไม่น่าจะกระจุกตัวอยู่แค่ในพื้นที่เล็กๆ อย่างฟยอร์ดกระมัง” ร่างของเมซีเปล่งแสงออกมา ขนาดของนกพิราบขยายใหญ่ขึ้น จนกระทั่งกลายเป็นนกเค้าแมวสีน้ำตาลเทา ดวงตาของมันเต็มไปด้วยความอยากรู้อยากเห็น “ข้านึกว่าเจ้าจะอยากพิสูจน์ตำนานพวกนี้เสียอีก”
จริงด้วย นักผจญภัยที่ดีไม่มีทางปล่อยให้โอกาสพิสูจน์ตำนานหลุดมือไปแน่นอน โดยเฉพาะอย่างยิ่งนักผจญภัยที่มีปมในใจอย่างเธอด้วยแล้ว หากวิ่งหนีไปตอนนี้ก็เท่ากับสิ่งที่ทำมาทั้งหมดสูญเปล่า ไลต์นิ่งลังเลอยู่สักครู่จึงตัดสินใจทำตามที่เมซีว่า
แต่ช้าก่อน...ที่เธอมาที่นี่ก็เพราะต้องการเอาชนะความกลัว แต่เมซีเล่า เธอสนใจการสำรวจโบราณสถานมากขนาดนี้ตั้งแต่เมื่อไร อย่าบอกนะว่า…
“ที่เจ้ากระตือรือร้นขนาดนี้คงไม่ใช่เพราะไข่ไก่กระมัง”
นกเค้าแมวกระพริบตาคู่กลมโตก่อนจะเบือนหน้าไปอีกทาง
…
ไลต์นิ่งยืนอยู่ที่ปากทางเข้าห้องใต้ดินอีกครั้ง เธอสูดหายใจลึก กำปืนลูกโม่ในมือแน่น จากนั้นจึงค่อยๆ ย่องเข้าไปในความมืดที่เงียบสงัด
คงเพราะมีเมซีเกาะไหล่มาด้วย เธอจึงรู้สึกสงบลงกว่าเดิมมาก
พื้นที่เธอเหยียบค่อนข้างชื้น เธอเดินเจอแอ่งน้ำอยู่หลายแห่ง เนื่องจากพื้นที่บริเวณนี้เป็นที่ลุ่ม น้ำฝนที่พัดเข้ามาในหอคอยจึงไหลมารวมกันด้านล่าง จริงอยู่ที่ห้องใต้ดินส่วนใหญ่มักติดตั้งทางระบายน้ำด้วย แต่ลองผ่านลมผ่านฝนมาเป็นเวลาหลายร้อยปีแบบนี้ ต่อให้มีทางระบายน้ำก็คงตันไปหมดแล้ว
เมซีใช้ปีกตีศีรษะเธอ เป็นการส่งสัญญาณว่าข้างหน้ามีบันไดลงไปด้านล่าง
ไลต์นิ่งชะลอฝีเท้า แล้วค่อยๆ เดินเกาะขอบบันไดลงไปทีละขั้นอย่างระมัดระวัง พอเลี้ยวพ้นหัวมุมมา เธอก็เห็นแสงสว่างทันที
ลำแสงสีเหลืองนวลตาส่องมาจากสุดทางบันได ผิวพื้นซึ่งถูกลำแสงสาดกระทบสะท้อนประกายระยับจับตา
หลังจากเพ่งมองอย่างละเอียด เธอก็พบว่าพื้นซึ่งกำลังสั่นน้อยๆ นั้น แท้จริงแล้วก็คือแอ่งน้ำเสีย ดูจากวงกบประตูบางส่วนที่จมอยู่ในน้ำแล้ว น้ำที่ขังอยู่ในส่วนล่างของห้องใต้ดินคงสูงประมาณหัวเข่าได้
เธอเดินไปยังจุดเชื่อมระหว่างบันไดและผิวน้ำอย่างระมัดระวัง จากนั้นจึงลอยตัวขึ้นบินช้าๆ ไปที่ประตู แล้วยื่นหน้าไปดูสถานการณ์ข้างใน
ด้านในประตูเป็นที่โล่งกว้าง...พื้นที่ใต้ดินของหอคอยหินแห่งนี้มีขนาดใหญ่อย่างไม่น่าเชื่อ หรืออาจเรียกได้ว่าใหญ่กว่าส่วนที่อยู่บนพื้นดินอย่างเห็นได้ชัด เธอไม่เห็นคบไฟที่จุดสว่างสักอัน แสงสีเหลืองที่เธอเห็นส่องมาจากก้อนหินที่ฝังอยู่บนกำแพงทั้งนั้น พวกมันไม่เพียงแต่เผยโครงสร้างคร่าวๆ ของห้องใต้ดินเท่านั้น แต่แสงสว่างของพวกมันยังทำให้ไลต์นิ่งมองเห็นทุกอย่างภายในห้องได้ชัดเจนขึ้นด้วย
ตรงกลางห้องมีแท่นหินอยู่หนึ่งแท่น บนนั้นมีเงาคนอยู่หลายคน ดูจากรูปร่างที่สูงใหญ่และกระดองด้านหลังแล้ว พวกเขาจะต้องเป็นปีศาจอย่างไม่ต้องสงสัย โชคดีที่ศัตรูยังไม่สังเกตเห็นความเคลื่อนไหวทางนี้ พวกเขายังยืนถือหอกและโล่ขนาดใหญ่ ล้อมเสาหินสี่เหลี่ยมสีน้ำเงินตรงกลางไว้อย่างมิดชิด
เวลานี้ เสียงร้องขอความช่วยเหลือดังชัดขึ้นทุกที ราวกับคนพูดกำลังพูดอยู่ข้างหูเธออย่างไรอย่างนั้น
“ช่วยข้าด้วย ช่วยข้าด้วย...”
ไลต์นิ่งกลืนน้ำลายเอื้อก ทีนี้เธอจะทำอย่างไรต่อดี
“พวกเรา...”
“รีบไปช่วยนางสิ” เมซีกระซิบเบาๆ ข้างหูเธอ
“หา” สาวน้อยตกตะลึง “แต่ที่นี่มีปีศาจตั้งหลายคน...พวกเราสู้ไม่ไหวหรอก!” เธอรู้สึกได้ว่าฝ่ามือที่กำด้ามปืนกำลังเปียกชุ่มไปด้วยเหงื่อ “หากพี่ไนติงเกลมาด้วยก็ไม่มีปัญหาหรอก แต่นี่ข้ามาคนเดียว...ข้าสู้พวกเขาไม่ไหวจริงๆ”
“นั่นคือปีศาจที่เจ้าพูดถึงหรือ” เมซีหันมาพูดกับเธอ “ดูเหมือนพวกเขาจะตายหมดแล้วนี่”
“อะไรนะ ตายแล้วหรือ”
ไลต์นิ่งยังพูดไม่จบประโยคดี เมซีก็กระพือปีกบินไปที่แท่นหินแล้ว ไลต์นิ่งเห็นดังนั้นก็ตะลึงงัน ลืมเอื้อมมือไปดึงอีกฝ่ายไว้เสียสนิท พอตั้งสติได้ เธอก็กระโจนไปถึงตัวปีศาจคนหนึ่งแล้ว ไลต์นิ่งกัดฟันชูปืนขึ้นทันที ในใจนึกถึงวิธียิงปืนที่ไนติงเกลเคยสอนไว้
ทว่าทันใดนั้นก็เกิดเรื่องประหลาดขึ้น ปีศาจถูกนกเค้าแมวจิกสองทีก็แตกสลายลงพร้อมกับเสียงดังโครมคราม ราวกับก้อนหินที่อาบน้ำค้างและลมฝนมานาน พอถูกกระทบเข้าหน่อยก็แตกสลายกลายเป็นผุยผงในพริบตา
นี่มัน...เรื่องอะไรกัน ไลต์นิ่งที่ล้มลงข้างเมซีมองปีศาจอีกสามคนที่เหลือด้วยความตื่นตระหนก
ภายใต้แสงสว่างสีเหลืองนวล ไลต์นิ่งเห็นเนื้อตัวของพวกเขาเต็มไปด้วยรอยร้าวบางๆ หว่างขามีหยากไย่เกาะเต็มไปหมด เมื่อมองทะลุหมวกอันน่าสยดสยองเข้าไป เธอก็เห็นลูกตาและผิวหนังของพวกเขากลายเป็นสีขาวเทาไปแล้ว พวกเขาดูปราศจากพลังชีวิตอย่างสิ้นเชิง ที่แท้ก็อย่างนี้นี่เอง เธอคิด นกเค้าแมวมองในที่มืดได้ดีกว่าเธอหลายเท่านัก ดังนั้นเมซีถึงได้พูดแบบนั้น
ทว่าไลต์นิ่งยังไม่ทันได้โล่งใจเต็มที่ ก็ถูกของอีกอย่างตรึงสายตาไว้เสียก่อน
บนแท่นหินที่ปีศาจยืนล้อมไว้มีก้อนลูกบาศก์ขนาดใหญ่ตั้งอยู่ตรงกลางหนึ่งก้อน หากมองจากระยะไกลจะดูคล้ายเสาหิน แต่หากมองจากระยะใกล้จะเห็นว่ามันโปร่งแสง ผลึกทรงลูกบาศก์ห่อร่างของหญิงสาวในชุดงดงามไว้ข้างใน เธอปิดเปลือกตาสนิท แขนทั้งสองข้างกางออก ผมยาวสีน้ำเงินแผ่สยายไปด้านหลังคล้ายกับถูกลมพัด
“นางเป็นแม่มดหรือ” เมซีบินไปจิกก้อนผลึกอยู่ครู่ใหญ่ ทว่าผลึกกลับไม่แตกออก เพียงแต่ส่งเสียงกระทบกังวานใสออกมาเท่านั้น “แข็งจัง!”
“ไม่รู้สิ” ไลต์นิ่งพึมพำ เธอวางมือลงบนก้อนผลึก กระแสความเย็นของมันแผ่ซ่านมาตามมือเธอ...ผิวผลึกถูกปิดด้วยฝุ่นหนา เห็นได้ชัดว่าผู้หญิงคนนี้อยู่ใน ‘โลงศพหิน’ โลงนี้มานานมากแล้ว สีหน้าของเธอยังดูเหมือนคนมีชีวิต คิ้วที่ขมวดมุ่นเลิกขึ้นด้านบนเล็กน้อยคล้ายกับมีเรื่องไม่สบายใจ ดูแล้วน่าจะกำลังร้อนรนและกังวลใจอยู่ไม่น้อย
“ช่วยข้าด้วย...”
เสียงนั้นดังมาจากด้านหลังผลึกอีกครั้ง
………………………………….


[Go To Next Chapter]( ./230.md)