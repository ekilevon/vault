##บทที่ 226 ความเคลื่อนไหวในเมือง
“ท่านได้ยาศักดิ์สิทธิ์มาหรือ” ค้อนดำกระชุ่มกระชวยขึ้นมาทันตา
“ยาศักดิ์สิทธิ์หรือ” เขาหุบยิ้มก่อนจะแค่นหัวเราะ “โรคนี้รักษาได้โดยไม่ต้องใช้ยาของศาสนจักรเลย” เขาแกะถุงหนังเล็กๆ สองถุงจากเอวมาวางบนโต๊ะ “พวกเขาถนัดโยนความผิดให้แม่มดอยู่แล้วนี่ อย่างไรเสียคนตายก็พูดไม่ได้อยู่แล้ว”
ค้อนดำหยิบถุงหนังใบหนึ่งขึ้นมา แล้วลองแกว่งที่ข้างหูอย่างสงสัย จากนั้นจึงแกะถุงออกดม “ไม่มีกลิ่นหรือ”
“เจ้าลองให้ซิลเวอร์ริงกับพ็อตกินดูก็รู้แล้วว่าเป็นยาจริงหรือไม่” ทาซาว่า “พวกเขาน่าจะยังอยู่ในร้านกระมัง”
“ข้าให้พวกเขาหลบอยู่ในห้องใต้ดินตั้งแต่ตอนที่รู้ว่าติดโรคแล้ว ตอนนี้คนป่วยที่มีจุดดำขึ้นตามตัวมักถูกคนข้างนอกทำร้ายเอาง่ายๆ กลุ่มนิ้วผีก็ไม่เปิดประตูต้อนรับพวกเขาเหมือนกัน” ค้อนดำหยิบถุงขึ้นมา “นายท่าน ข้าจะทดลองดูเดี๋ยวนี้”
อีกฝ่ายลุกขึ้นเดินจากไปแล้ว ในขณะที่ฮิลล์ยังนั่งมองโต๊ะเงียบๆ ทาซาเห็นดังนั้นก็แอบส่ายหน้าเบาๆ
คนที่ใช้ชีวิตอยู่ท่ามกลางโรคระบาดส่วนมากได้ยินเรื่องยารักษาโรคแล้ว ย่อมต้องแสดงท่าทีอะไรออกมาบ้าง ต่อให้ไม่ตื่นเต้นจนรีบคว้ายาไปดู แต่อย่างน้อยก็น่าจะถามอะไรสักประโยคสองประโยค ปฏิกิริยาแบบนี้ดูไม่สมกับเป็นสายสืบเลย
“ยานี่รักษาโรคได้จริงหรือ” ลิตเติ้ลฟิงเกอร์ร้องถาม “นายท่าน ท่านไปได้มาจากไหน”
ขนาดเจ้าเด็กนี่ยังรู้งานกว่าเขาเลย ทาซาคิดพลางดื่มเหล้า “ก็จากคนใหญ่คนโตในวังน่ะสิ นอกจากคนคนนั้นแล้ว ยังจะมีใครกล้าปะทะกับศาสนจักรอีกเล่า”
ไม่นานนัก ค้อนดำก็เดินนำซิลเวอร์ริงกับพ็อตกลับมา “สวรรค์ ยานี่อัศจรรย์จริงๆ! กินลงไปไม่ทันไร จุดดำๆ ตามตัวก็หายไปหมด”
“นายท่าน ขอบคุณท่านมาก” ทั้งสองคนคุกเข่าลงกับพื้น ผิวที่ปริแตกของพ็อตยังคงมีเลือดไหลออกมาเป็นทาง “ท่านช่วยชีวิตพวกข้าไว้!”
“เจ้าทำแผลก่อนเถอะ” ทาซาโบกมือ น้ำวิเศษกำจัดโรคร้ายได้ก็จริง แต่ไม่สามารถสมานแผลได้ คนที่ป่วยหนักต้องใช้เวลาอย่างน้อยหนึ่งสัปดาห์ในการฟื้นฟูร่างกายจนเหมือนเดิม “แทนที่จะขอบคุณข้า สู้ขอบคุณเจ้านายข้าดีกว่า หากพวกเจ้าช่วยเขาขายยาได้ล่ะก็ ดีไม่ดีอาจได้ออกจากวงการมืดเลยก็ได้”
“พระรา...ไม่สิ ข้าหมายถึง เจ้านายของท่านต้องการให้พวกข้าขายยาจริงๆ หรือ” ค้อนดำถามอย่างตื่นเต้น เขาตระหนักได้ว่า การขายยาชนิดพิเศษในเวลานี้จะทำเงินให้เขามากมายขนาดไหน
“ถูกต้อง เขาโมโหมากที่เห็นศาสนจักรหลอกลวงประชาชนด้วยวิธีนี้ ขืนยังปล่อยให้พวกคลั่งพระเจ้าพวกนั้นกำเริบเสิบสานต่อไป เมืองหลวงทั้งเมืองคงได้กลายเป็นมหาวิหารแน่ ถึงตอนนั้นตระกูลวิมเบิลดันคงไม่เหลือดินแดนให้ปกครองแล้ว” ทาซาพูดเสียงขรึม “แล้วอีกอย่าง เขาเองก็ไม่อยากเห็นเมืองอันใหญ่โตกลายเป็นเมืองร้างเหมือนกัน ดังนั้น พวกเจ้าห้ามขายยาแพงเด็ดขาด ต้องให้ประชาชนเข้าถึงยาให้ได้มากที่สุด” เขาโยนถุงหนังอีกสองถุงลงบนโต๊ะ “อย่างถุงนี้ เจ้าขายแพงสุดได้แค่สิบเหรียญเงินเท่านั้น”
“สะ...สิบเหรียญเงิน!” ค้อนดำตาเหลือก
“ถูกต้อง เจ้านายข้าเก็บหกเหรียญ ส่วนที่เหลือเป็นของพวกเจ้า” เขาแบมือ “ยาทั้งหมดนี้มีพอสำหรับคนห้าถึงหกพันคน ดังนั้นพวกเจ้าน่าจะทำเงินได้หลายร้อยเหรียญทองเป็นอย่างต่ำ ต่อให้เอามาหารกันก็ยังได้คนละก้อนใหญ่ๆ เพียงพอให้พวกเจ้าเสวยสุขไปทั้งชาติเชียวล่ะ”
อีกฝ่ายทำท่าเหมือนจะพูดทว่าก็เปลี่ยนใจ ดวงตาคู่นั้นจ้องถุงหนังบนโต๊ะตาไม่กะพริบ คล้ายกับกำลังคิดว่าทำอย่างไรจึงจะกินกำไรจากงานนี้ได้มากที่สุด
ทาซารู้ความคิดของคนใต้ดินพวกนี้ดี
ยาพวกนี้ไม่มีต้นทุนอยู่แล้ว จะแจกให้พวกเขาเปล่าๆ ก็ยังได้ ทว่าปริมาณของมันมากเกินไป หากเขาเป็นคนแจกเองนอกจากจะแจกได้ไม่มากเท่าไรแล้ว ยังดึงดูดสายตาคนเกินไปด้วย สู้ให้พวกใต้ดินพวกนี้มาขายแทนดีกว่า จะได้เป็นการลดความเสี่ยงไปด้วย ราคาสิบเหรียญเงินนั้นชาวเมืองส่วนใหญ่ยังพอรับได้ ซึ่งแน่นอนว่าคนพวกนี้ไม่มีทางขายราคาที่เขากำหนดให้แต่โดยดีอยู่แล้ว หากพวกเขานำยาบางส่วนไปขายในเขตเมืองชั้นใน หรือนำไปขายต่อในตลาดมืด ก็จะทำกำไรได้มหาศาลทีเดียว
ท้ายที่สุดแล้ว อาจจะเหลือยาราคาถูกถึงมือประชาชนไม่ถึงครึ่งด้วยซ้ำ แต่ทาซาไม่ได้เป็นห่วงเรื่องนั้น ภารกิจที่เจ้าชายมอบหมายให้เขาทำก็คือทำลายแผนการของศาสนจักรให้ป่นปี้ ขอแค่ทุกคนรู้ว่ายาศักดิ์สิทธิ์ไม่ใช่ยาชนิดเดียวที่รักษาโรคร้ายได้ และไม่ใช่ของสูงค่าหายากอะไร ประชาชนก็จะเริ่มสงสัยคำโฆษณาของบาทหลวงแล้ว โดยเฉพาะอย่างยิ่งสาวกที่เสียเงินไปมากมายเพื่อแลกกับยาศักดิ์สิทธิ์นั่น คราวนี้ต้องระแวงแน่นอนว่าทูตของพระเจ้ากำลังหลอกพวกเขาอยู่หรือไม่
“ข้ารู้ว่าเจ้ากำลังคิดอะไร” ทาซาพูดขึ้น “จะแอบกันไว้ขายเองบางส่วนหรือขายให้ลูกค้าที่ให้ราคาดีก่อนก็ตามใจ ข้าจะแสร้งทำเป็นไม่เห็นก็ได้...แต่จงจำไว้” น้ำเสียงของเขาเย็นยะเยือกขึ้นมาทันที “เจ้านายของข้าไม่ใช่คนใจดีนัก หากพวกเจ้าไม่อยากถูกฝังอยู่ใต้คูเมืองล่ะก็ ข้าว่าระวังไว้หน่อยดีกว่า คนเป็นเท่านั้นจึงจะมีโอกาสใช้เงิน”
“แล้วถ้าคนอื่นเอาไปขายต่อจะทำอย่างไร” ซิลเวอร์ริงถาม
“ง่ายมาก ก็จำกัดปริมาณการซื้อสิ หนึ่งคนซื้อได้แค่หนึ่งถุงเท่านั้น แล้วก็ต้องกินยาต่อหน้าเจ้าด้วย” เขาพูดจบก็หันไปมองค้อนดำ “ว่าอย่างไร สนใจจะรับงานนี้หรือไม่เล่า”
“ลำพังแค่คนในร้านคงขายยามากขนาดนั้นไม่ไหว ข้าว่า...”
ทาซาขัดเขาทันที “เจ้าจะให้ใครขาย หรือขายที่ไหนก็เรื่องของเจ้า ข้ามีหน้าที่แค่จับตาดูเจ้าแทนเจ้านายเท่านั้น”
ค้อนดำกัดฟันมองคนทั้งสี่ เมื่อเห็นว่าไม่มีใครแย้งก็ทุบกำปั้นกับโต๊ะ “ข้ารับงานนี้!”
“ดีมาก” เขาพยักหน้า “มะรืนนี้ตอนพระอาทิตย์ตกดิน จะมีรถม้าบรรทุกยามาส่งที่หน้าประตูร้านเจ้า เจ้าเตรียมคนไว้ให้พร้อม แล้วอย่าลืมกระจายข่าวเรื่องยาชนิดใหม่นี้ออกไปด้วย ทำให้ดีล่ะ เจ้านายข้าไม่ชอบความล้มเหลว”
มะรืนนี้เป็นวันสุดท้ายที่กองทัพที่หนึ่งจะอยู่ที่นี่ หลังจากนั้นไม่ว่าจะเกิดอะไรขึ้นในเมือง ก็ไม่เกี่ยวกับเจ้าชายแล้ว ทาซาคิดในใจ
...
ทาซาเดินออกจากร้านเหล้าได้ไม่นาน ฮิลล์ก็รีบวิ่งตามหลังมา
“ท่านไม่ไปคุยกับเพื่อนๆ ข้าหน่อยหรือ พวกเขาอยากแก้แค้นพระราชากันทั้งนั้น”
“ที่ข้าเชื่อเจ้าก็เพราะเจ้าผ่านการทดสอบ แต่นั่นไม่ได้แปลว่าข้าจะต้องเชื่อคนที่เหลือด้วย” ทาซาส่ายหน้า “ถ้าวันนี้เจ้าไม่ถูกจับตัว เจ้าจะทำอย่างไรต่อไป”
“ข้าก็จะเอาข่าวนี้กลับไปบอกทุกคน แล้วฟังความเห็นทุกคนดูว่าจะสังเกตการณ์ต่อไปอีกสักระยะ หรือจะไปสวามิภักดิ์เจ้าชายโรแลนด์เลย” เขาตอบ
“อ้อ” ทาซาถามอย่างสนใจ “แล้วตัวเจ้าเองมีความเห็นอย่างไรเล่า”
ฮิลล์ลังเลเล็กน้อยก่อนจะตอบอีกฝ่าย “ข้ารู้สึกว่าเจ้าชายไม่ทรงเหมือนขุนนางส่วนใหญ่ ข้าไม่ค่อยเห็นใครช่วยเหลือผู้อพยพอย่างพระองค์หรอก มิหนำซ้ำ...พระองค์ยังทรงให้ความยุติธรรมแก่แม่มดด้วย หากพระราชาทอว์ฟิคทรงพระเมตตาเหมือนพระองค์ล่ะก็ ภรรยาข้าคงไม่...” เขาเงียบไปสักครู่ “ดังนั้น ข้าจึงเอนไปทางสวามิภักดิ์เจ้าชายมากกว่า”
“เช่นนั้นเจ้ากลับไปแล้วก็ไม่ต้องพูดอะไรทั้งนั้น ทำเหมือนว่าไม่เคยไปที่ท่าเรือมาก่อน”
“เพราะเหตุใด...” เขาเงยหน้าขึ้นอย่างประหลาดใจ
“สายสืบที่ดีต้องรู้จักเก็บความลับไว้กับตัว ไม่ใช่แบ่งปันให้คนอื่นรู้ โดยเฉพาะอย่างยิ่งในช่วงเวลาสำคัญเช่นนี้” ทาซาพูดเน้นทีละคำ “หากเจ้าคิดจะทำงานรับใช้เจ้าชาย เจ้าก็ต้องเรียนรู้อีกมาก”


........................................




[Go To Next Chapter]( ./139.md)