##บทที่ 376 ระบบใหม่ในปราสาท
“นี่มันอะไรน่ะ” แอนเดรียถามขึ้นขณะเคี้ยวปลาแห้ง
เจ้าชายแห่งเกรย์คาสเซิลคิดค้นสิ่งประดิษฐ์แปลกๆ ขึ้นมาอีกแล้ว เธอเห็นเขาต่อท่อทองแดงทีละท่อน จากนั้นจึงให้อันนาเชื่อมส่วนปลายท่อ แล้วให้โซโรยาเสกผิวเคลือบนุ่มๆ ห่อไว้อีกชั้น ดูเผินๆ เหมือนท่อน้ำในห้องอาบน้ำไม่มีผิด เพียงแต่ขนาดของมันใหญ่กว่ามาก ท่อแต่ละท่อนใหญ่พอๆ กับต้นขาเธอด้วยซ้ำ หากไม่ได้ฮัมมิงเบิร์ดเสกพลังลดน้ำหนักให้ล่ะก็ คนคนเดียวไม่มีทางยกไหวแน่นอน
นอกจากนี้ ท่อทองแดงก็ไม่ได้โผล่มาแค่ห้องสองห้องเท่านั้น แต่มันกระจายตัวไปทั่วทั้งปราสาทและหอพักแม่มดทีเดียว มันโผล่ขึ้นที่มุมหนึ่งของห้อง แล้วเลื้อยตามผนังไปต่อกับบานเกล็ดโลหะหน้าตาพิลึก จากนั้นจึงเลื้อยทะลุไปยังห้องถัดไป ก่อนจะต่อเข้ากับท่อแนวตั้งที่สุดปลายทาง
แม่มดจำนวนมากพากันมาดูงานก่อสร้างขนาดใหญ่ครั้งนี้ ทั้งแม่มดจากเกาะสลีปปิ้งและแม่มดจากสโมสรแม่มดต่างแสดงความสงสัยใคร่รู้อย่างเปิดเผย
“พวกเจ้าลองทายดูสิ” เขายิ้มอย่างลึกลับ “ใครทายถูก เย็นนี้จะได้กินขนมปังไอศกรีมเพิ่มอีกชิ้น”
แอนเดรียรู้สึกกระชุ่มกระชวยขึ้นมาทันตา ขนมปังไอศกรีม! ของหวานที่มหัศจรรย์ที่สุดของที่นี่ มันคือขนมปังที่ถูกอบจนกรอบนอกนุ่มในสองแผ่นสอดไส้ไอศกรีมรสหอมหวาน ตอนอยู่อาณาจักรดอว์น เธอไม่เคยได้ยินแม้แต่ชื่อของมันด้วยซ้ำ ครั้งแรกที่ได้ลิ้มลองของหวานชนิดนี้ เธอก็หลงรักมันในทันที แม้จะถูกแอชเชสหัวเราะเยาะอย่างไร เธอก็ยังก้มหน้าก้มตากินมันทั้งที่อายจนหน้าแดง เพราะขืนปล่อยให้มันวางอยู่ในจานเฉยๆ ล่ะก็ เธอคงทรมานใจแย่
“เอาไว้ส่งน้ำเข้าไปในห้องหรือ” แอชเชสขมวดคิ้วถาม
ช่างเป็นความเห็นที่เบาปัญญาจริงๆ แอนเดรียแอบเบ้ปาก ทองแดงไม่ใช่โลหะราคาถูกเสียหน่อย ในเมื่อท่อเล็กๆ ในห้องอาบน้ำยังใช้ส่งน้ำได้ แล้วเหตุใดต้องทำท่อใหญ่ขนาดนี้ด้วยเล่า
แต่เนื่องจากระยะนี้ ไม่ว่าเธอแย้งอะไรไป ก็มักถูกอีกฝ่ายตอกกลับด้วยคำพูดที่ว่า ‘ใครนะที่บอกว่าอาหารรสชาติดั้งเดิมอร่อยที่สุด’ ไปเสียทุกครั้ง มิหนำซ้ำคำพูดพวกนี้ยังพูดต่อหน้าเจ้าหญิงทิลลีอีก ครั้นเธอจะเถียงกลับก็ไม่สะดวกใจ จึงได้แต่แสร้งทำเป็นไม่ได้ยินวาจาอันตื้นเขินของอีกฝ่ายแทน
“ช่างโง่เขลาเบาปัญญาเสียจริง แค่ส่งน้ำต้องใช้ท่อใหญ่ขนาดนี้ด้วยหรือ” ใครบางคนโพล่งขึ้นมาจากด้านหลัง “เจ้าชายไม่ทรงประดิษฐ์ของที่เปลืองแรงแต่ไร้ประโยชน์เช่นนี้หรอก”
เฉียบขาด! คิดเหมือนกับเธอแท้ๆ แอนเดรียรู้สึกกระปรี้กระเปร่าขึ้นมาทันที นอกจากเธอแล้ว คนที่กล้าใช้น้ำเสียงนี้พูดกับแม่มดอมนุษย์ก็เห็นจะมีแต่ไนติงเกลแห่งสโมสรแม่มดเท่านั้น พอแอนเดรียหันไปมอง ก็เห็นอีกฝ่ายกำลังปรายตามองแอชเชสอย่างดูถูกอยู่จริงๆ คางของเธอเชิดขึ้นจนได้องศาที่เหมาะสม
นี่ล่ะสีหน้าของชนชั้นสูง!
แอนเดรียนึกชมในใจ นับตั้งแต่อยู่เมืองชายแดนมา แม่มดที่เธอรู้สึกสนิทใจด้วยที่สุดก็คือแม่มดที่มักผลุบๆ โผล่ๆ คนนี้นี่เอง ดูจากตอนที่ช่วยแม่มดในโบราณสถานก็รู้แล้วว่าไนติงเกลมีฝีมือยอดเยี่ยมเพียงใด ชาติกำเนิดก็เป็นชนชั้นสูงเหมือนเธอ มิหนำซ้ำยังมีสีผมใกล้เคียงกับเธออีก! และระหว่างการล่าสัตว์อสูรพันธุ์ผสมบนกำแพงเมืองอยู่หลายครั้งนั้น อีกฝ่ายก็ยอมรับฝีมือของเธอ และยังแบ่งปลาแห้งให้เธอด้วย ช่างวางตัวได้สมกับเป็นชนชั้นสูงจริงๆ
และที่สำคัญที่สุดก็คือ เธอก็เหม็นขี้หน้าแอชเชสเหมือนกัน
แม้จะไม่รู้ว่าแอชเชสเคยไปล่วงเกินอะไรเธอเมื่อครั้งก่อนก็ตาม แต่...ศัตรูของศัตรูก็คือมิตรไม่ใช่หรือ แล้วอีกอย่าง นิสัยของไนติงเกลก็เข้ากับเธอได้ดีมากด้วย
“พูดอย่างกับเจ้ารู้คำตอบอย่างนั้นล่ะ” แอชเชสยักไหล่ว่า
“ข้าย่อมรู้แน่นอน” ไนติงเกลยกมุมปาก “เพราะตอนที่เจ้าชายทรงวาดแบบร่าง ข้าก็อยู่ในห้องทำงานด้วย ข้าเห็นภาพทั้งหมดที่พระองค์ทรงวาดแล้ว”
“ไม่ยุติธรรมนี่นา!” ลูนาร้อง
“นางถูกตัดสิทธิ์ร่วมสนุกไปแล้วล่ะ” คำพูดของเจ้าชายทำให้สีหน้ากระหยิ่มใจของไนติงเกลชะงักไปทันที “ข้าจะใบ้ให้หน่อยก็ได้ ท่อพวกนี้เป็นแค่ส่วนหนึ่งของระบบทั้งหมดเท่านั้น พวกเจ้าจะลองไปดูที่อื่นด้วยก็ได้ เผื่อจะเดาคำตอบได้ง่ายขึ้น”
“จิ๊บ!” เมซีกับไลต์นิ่งรีบบินออกจากห้องไปทันที แม่มดคนอื่นๆ เห็นดังนั้นก็รีบแยกย้ายกันเดินตามท่อไปอย่างไม่ยอมแพ้ แอนเดรียจงใจเดินรั้งท้ายทุกคน พอพวกแม่มดจากไปหมดแล้ว จึงขยิบตาเรียกไนติงเกลออกไปนอกห้อง
“สรุปแล้วมันคืออะไรกันแน่” แอนเดรียถามเสียงเบา “ถ้าข้าตอบถูก ข้าจะแบ่งขนมปังให้เจ้าครึ่งหนึ่ง”
“ข้าก็ไม่รู้เหมือนกัน” คำตอบของไนติงเกลทำเธออึ้งไปเล็กน้อย
“แต่เจ้าเห็นแบบร่างทั้งหมดแล้วไม่ใช่หรือ”
“ใช่ แต่มันก็เหมือน ‘พื้นฐานทฤษฎีวิทยาศาสตร์ธรรมชาติ’ นั่นล่ะ เจ้าอ่านตัวอักษรในนั้นออกทุกตัว แต่พอเอามารวมกัน เจ้าก็ไม่เข้าใจความหมายของมันอยู่ดี”
“เอ่อ...” แอนเดรียขยับปากจะแย้ง แต่ก็พบว่าคำพูดของอีกฝ่ายมีเหตุผลหนักแน่นทีเดียว หนังสือเล่มนั้นเธอก็เคยอ่านอยู่เหมือนกัน เนื้อหาของมันอย่างกับคัมภีร์สวรรค์อย่างไรอย่างนั้น
“คนที่แค่เห็นแบบร่างแล้วเข้าใจจุดประสงค์ของเจ้าชายน่ะ คงมีแค่อันนาเท่านั้น” ไนติงเกลแนะนำ “เจ้าลองไปถามนางดูสิ นางจะต้องบอกคำตอบเจ้าได้แน่ๆ”
หลังจากไนติงเกลจากไปแล้ว แอนเดรียก็ลังเลอยู่เป็นนาน ทว่าสุดท้ายแล้ว เธอก็ไม่กล้าเรียกอันนาออกมานอกห้อง นั่นไม่ใช่เพราะเธอสำรวมหรือเขินอายแต่อย่างใด แต่เพราะเธอ...ยำเกรงอีกฝ่ายมากกว่า เธอไม่เคยกลัวโจรชั่วที่ใจโฉดโหดเหี้ยม หรือทหารพิพากษาที่ใจดำอำมหิต แต่เธอกลับรู้สึกยำเกรงเด็กสาวที่อายุไม่ถึงยี่สิบปีคนนี้จากใจจริง
เธอจำได้ว่า เธอเคยเดินผ่านห้องทำงานของเจ้าชาย แล้วบังเอิญได้ยินอันนากำลังสนทนากับเจ้าชายพอดี แค่นึกถึงเนื้อหาที่พวกเขาคุยกันตอนนั้น เธอก็ขนลุกซู่ไปทั้งร่างแล้ว คำนวณมุมยิงบ้างล่ะ ใส่พารามิเตอร์แสดงตำแหน่งเพื่อปรับวิถีโคจรบ้างล่ะ แล้วไหนจะการเปลี่ยนแปลงของพลังงานศักย์และพลังงานจลน์ในอุดมคติอีก ฟังแล้วก็ได้แต่ยืนขาแข็งอยู่อย่างนั้น ทั้งๆ ที่เป็นแม่มดเหมือนกัน แต่เหตุใดอีกฝ่ายจึงสามารถพูดถ้อยคำที่เธอฟังไม่เข้าใจได้คล่องปากขนาดนี้ นับแต่นั้นมา แอนเดรียก็รู้สึกเลื่อมใสในสติปัญญาของอันนามาก เธอรู้สึกเหมือนอีกฝ่ายไม่ใช่คนประเภทเดียวกับเธอ แต่เป็นประเภทเดียวกับเจ้าหญิงทิลลีมากกว่า
ในเมื่อไม่สามารถขอคำตอบจากใครได้ เธอก็ต้องพึ่งตัวเองแล้ว แอนเดรียเดินสำรวจห้องทีละห้องตามคำใบ้ของเจ้าชาย...เธอพบว่าในห้องที่ทำการติดตั้งเสร็จสมบูรณ์แล้ว ด้านนอกของท่อทองแดงยังมีราวเหล็กกั้นไว้ ราวกับกลัวคนไปสัมผัสโดนท่อด้วย อันที่จริง หากไม่ใช่คนป่าเถื่อนอย่างแอชเชสล่ะก็ จะแตะโดนท่อบ้างก็ไม่น่าเป็นไรกระมัง แต่พอนึกถึงคำพูดของไนติงเกลที่ว่า ‘เจ้าชายไม่ทรงประดิษฐ์ของที่เปลืองแรงแต่ไร้ประโยชน์หรอก’ เธอก็คิดได้ว่าราวเหล็กพวกนี้จะต้องมีประโยชน์อะไรสักอย่างแน่ๆ
พอลงมาถึงหอพักแม่มดชั้นหนึ่ง เธอก็ค้นพบสิ่งก่อสร้างแห่งใหม่ พื้นที่ว่างระหว่างปราสาทและหอพักแม่มดมีห้องเพิ่มขึ้นมาอีกหนึ่งห้อง ท่อทองแดงที่ต่อไปยังอาคารสองหลังก็ล้วนโผล่ออกมาจากห้องนี้ทั้งสิ้น
ภายในห้องมีกล่องเหล็กขนาดใหญ่หนึ่งกล่อง ส่วนล่างของกล่องเหล็กกลวงตรงกลาง ส่วนบนมีปล่องไฟขนาดยักษ์...ดูเผินๆ เหมือนเตาทำอาหารไม่มีผิด นอกจากนี้ เธอยังเห็นท่ออีกท่อต่อตรงไปยังบ่อน้ำในสวน คล้ายกับระบบส่งน้ำของหอคอยน้ำด้วย
ช้าก่อน...อย่าบอกนะว่าของพวกนี้เอาไว้ต้มน้ำน่ะ
แต่หากท่อพวกนี้มีไว้เพื่อส่งน้ำร้อนจริง ก็ไม่เห็นต้องทำเสียใหญ่โตขนาดนี้เลย
แอนเดรียคิดจนหัวแทบแตกก็ไม่ได้คำตอบ จนแล้วจนรอดก็ไม่เข้าใจอยู่ดี
ก่อนถึงเวลาอาหารเย็น เจ้าชายเรียกแม่มดทั้งหมดมารวมตัวกันที่โถงใหญ่ แล้วประกาศด้วยรอยยิ้มว่า “ระบบทำความร้อนในปราสาทจะเปิดใช้งานอย่างเป็นทางการนับตั้งแต่วันนี้”
“ระบบทำความร้อนหรือ” แอชเชสทวนคำอย่างสงสัย
“ถูกต้อง พอน้ำในหม้อถูกต้มจนเดือดแล้ว ไอน้ำร้อนๆ ก็จะไหลตามท่อเข้าไปในห้อง แล้วเพิ่มอุณหภูมิภายในห้องผ่านเครื่องกระจายความร้อน แค่พวกเจ้าปิดประตูหน้าต่างให้สนิท อากาศภายในห้องก็จะอุ่นขึ้นอย่างรวดเร็ว” เจ้าชายอธิบาย “ถังไฟน่ะเคลื่อนย้ายไม่สะดวก มิหนำซ้ำยังต้องคอยเปิดหน้าต่างระบายอากาศเพื่อป้องกันพิษจากคาร์บอนมอนนอกไซด์ด้วย แต่ระบบทำความร้อนรูปแบบใหม่นี้ไม่มีปัญหาพวกนั้น พวกเจ้าสามารถนอนได้อย่างสบายใจภายใต้อุณหภูมิที่อุ่นสบายราวกับฤดูใบไม้ผลิ ประเดี๋ยวข้าตรวจแก้ระบบเสร็จเมื่อไร ข้าก็จะติดตั้งระบบทำความร้อนในเขตที่อยู่อาศัยด้วย”
“เช่นนั้น หากตัดผู้มีส่วนร่วมในการสร้างระบบทำความร้อนอย่างอันนา โซโรยา และฮัมมิงเบิร์ดออกไปแล้ว คนที่ได้รับขนมปังไอศกรีมเป็นรางวัลเย็นนี้ก็มีเพียงคนเดียวเท่านั้น นั่นก็คือ...ทิลลี!”
ระหว่างมื้อเย็น แอนเดรียได้แต่มองใบหน้ายิ้มแย้มของทิลลีขณะกินของอร่อยตาปรอย ลืมไปเสียสนิทว่าตัวเองยังต้องวางมาดผู้ดีอยู่
………………………………….




[Go To Next Chapter]( ./289.md)