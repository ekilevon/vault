##บทที่ 431 มาจากดอว์น
นอกจากปืนกลหนักที่จะช่วยเพิ่มแสนยานุภาพให้กองทัพแล้ว โรแลนด์ยังวางแผนพัฒนาปืนยาวระบบลูกเลื่อนเพื่อใช้เสริมกำลังยิงในระยะกลางจนถึงไกลด้วย ไม่ต้องผลิตมากก็ได้ เอาแค่สักร้อยกว่ากระบอกก็พอ ขนาดปากลำกล้องก็เอาเท่ากับปืนกลหนัก จากนั้นติดกล้องเล็งลงไปก็จะได้ปืนซุ่มยิงอย่างหยาบๆ แล้ว
คราวนี้ เขาก็จะผลิตปืนลูกโม่และกระสุนดินดำต่อได้โดยที่ไม่ต้องกลัวว่าจะเสียของเปล่า
ระหว่างการต่อสู้ ปืนใหญ่สนามจะทำหน้าที่ยับยั้งศัตรูที่อยู่ในระยะหนึ่งพันถึงแปดร้อยเมตร ปืนกลหนักจะเก็บกวาดศัตรูในระยะแปดร้อยถึงห้าร้อยเมตร ส่วนศัตรูที่เข้ามาในระยะใกล้กว่าห้าร้อยเมตรจะเป็นหน้าที่ของปืนซุ่มยิง และในระยะสองร้อยเมตรสุดท้ายจะเป็นหน้าที่ของปืนยาวลูกโม่ ตามหลักแล้ว การโจมตีจะดำเนินไปอย่างต่อเนื่องโดยไม่มีหยุดพัก
แต่แน่นอนว่าหากจะทำให้ได้ตามแผนจริงๆ ก็ต้องใช้เวลาประมาณสามถึงสี่เดือน ซึ่งอาจจะไม่ทันการโจมตีในฤดูใบไม้ผลิครั้งนี้ ดังนั้น เขาจึงต้องหาอาวุธอีกชนิดมาปิดช่องโหว่นี้โดยด่วน...นั่นก็คือเรือปืนที่จะบรรทุกปืนใหญ่ลำกล้องยาวขนาดหนึ่งร้อยห้าสิบสองมิลลิเมตรนั่นเอง หากมีเรือแบบนี้สักลำ เขาก็คงข่มขวัญศัตรูตอนบุกโจมตีได้อย่างเต็มที่
แค่คิดว่าหลังจากจบเดือนแห่งปีศาจแล้วยังต้องสร้างเมืองครั้งใหญ่ รวบรวมดินแดนตะวันตกทั้งหมด ลากทอว์ฟิคลงจากบัลลังก์ และรับประชากรชุดใหม่อีก โรแลนด์ก็รู้สึกว่าภาระบนบ่าเริ่มหนักขึ้นทุกที เขาถึงกับอยากให้เวลาเดินช้าลงด้วยซ้ำ หากเดือนแห่งปีศาจไม่ผ่านไปเร็วแบบนี้ก็คงดี
**********
หลังจากเข้าอาณาเขตดินแดนตะวันตกมาแล้ว ทิวทัศน์รอบด้านก็เปลี่ยนไปจากเดิม
อ็อตโต โลซีเปิดหน้าต่างมองออกไปด้านนอก ก็เห็นแต่สีขาวโพลนสุดลูกหูลูกตา ท้องฟ้าเต็มไปด้วยหิมะมากมาย มันปลิวละล่องไปตามลมหนาวที่เย็นยะเยือก ก่อนจะหายวับไปกับทิวทัศน์สีขาวในที่สุด
ดูเหมือนหิมะจะไม่มีวันหยุดตกเลย ระหว่างที่เดินทางมาสองวันนี้ เขายังไม่เห็นภาพทิวทัศน์แบบอื่นแม้แต่ครั้งเดียว ทุกอย่างล้วนถูกปกคลุมด้วยหิมะ ไม่ว่าจะดิน หิน หรือแม้แต่ป่า...หากไม่ใช่เพราะเรือยังโคลงอยู่ตลอดเวลา เขาคงคิดว่าตัวเองยังอยู่ที่เดิมแน่ๆ
“ปิดหน้าต่างซะ” กัปตันพูดอย่างไม่สบอารมณ์นัก “อยากดูทิวทัศน์ก็ขึ้นไปดูบนดาดฟ้าโน่น ไม่มีใครห้ามเจ้านี่”
“ที่นี่เป็นแบบนี้ตลอดเลยหรือ” เขาปิดบานหน้าต่างไม้อย่างไม่ถือสา
“แน่นอนสิ เจ้าคิดว่าข้าขู่เจ้าเล่นหรืออย่างไร” อีกฝ่ายยกไหเหล้าดื่มไปหนึ่งอึก “พอถึงเดือนแห่งปีศาจ ดินแดนตะวันตกก็จะถูกฝังอยู่ใต้หิมะ นอกจากแม่น้ำแดงแล้ว ก็ไม่มีเส้นทางสัญจรไหนใช้ได้อีก คนที่ยอมเดินทางฝ่าอากาศบ้าๆ แบบนี้ ทั้งยังมีเรือเป็นของตัวเองแบบพวกข้าน่ะ ทั้งเมืองหลวงมีไม่ถึงสิบรายด้วยซ้ำ” เขาเรอออกมา “ดังนั้น ห้าเหรียญทองจึงเป็นราคาที่เหมาะสมที่สุด เข้าใจแล้วหรือไม่”
“ถึงจะแพงไปบ้าง แต่ตอนจ่ายเงินข้าก็ไม่ได้ต่อราคาเจ้าแม้แต่น้อย” อ็อตโตยิ้ม
“คำตอบเจ้าเข้าท่าดีนี่” กัปตันโยนไหเหล้าให้เขา “เหล้านี่ยังอุ่นๆ อยู่ ดื่มสักอึกสองอึกจะได้หายหนาว” เขาเช็ดปากว่า “ก่อนหน้านี้ก็มีพ่อค้าแบบเจ้านี่ล่ะ อยากจะรีบไปซื้อสินค้าที่ดินแดนตะวันตกตัดหน้าคนอื่น แต่กลับเสียดายค่าเรือเล็กๆ น้อยๆ เลยไปจ้างพวกนักเลงใต้ดินให้ไปส่งแทน ผลน่ะหรือ ถูกปาดคอทิ้งตั้งแต่เรือแล่นไปได้ครึ่งทางแล้ว ส่วนทหารรับจ้างอีกสองสามคนที่พาไปด้วยก็ไม่ได้เรื่อง ถูกจับโยนลงน้ำเป็นอาหารปลาหมด”
“พวกเขาช่าง...โชคไม่ดีเอาเสียเลย” อ็อตโตรับไหเหล้ามาแล้วไม่ได้เปิดจุกไม้ยกดื่ม เพียงแต่ถอดถุงมือมาถือไว้เท่านั้น...เขาไม่ชินกับการใช้ภาชนะร่วมกับคนอื่นจริงๆ
“จ่ายเท่าไรก็ได้เท่านั้นล่ะ ทฤษฎีนี้ใช้ได้เสมอ บางคนขอแค่ได้เปรียบเล็กๆ น้อยๆ ก็ยังดี พวกเขาน่าคิดสักหน่อยว่า หากพวกนักเลงสามารถส่งพวกเขาไปยังจุดหมายได้อย่างปลอดภัยด้วยค่าจ้างที่ต่ำเตี้ยเรี่ยดินเช่นนั้นจริง กิจการเดินเรือของพวกข้าไม่พังกันหมดแล้วหรือ” กัปตันเบ้ปาก “ว่าแต่เจ้าจะไปทำการค้าอะไรที่ดินแดนตะวันตก อย่าหาว่าข้าไม่เตือนเชียว ที่นั่นน่ะเมื่อก่อนนี้ยังมีเพชรพลอยและหนังสัตว์ขายอยู่บ้าง แต่ตอนนี้ไม่เหลืออะไรให้ซื้อสักอย่าง”
“หา” อ็อตโตแสร้งทำท่าสงสัย “แต่ข้ารู้มาว่าพวกเขายังชีพด้วยการขายสินค้าพวกนี้นี่ อย่าบอกนะว่าตอนนี้ชาวดินแดนตะวันตกเปลี่ยนอาชีพไปเป็นโจรกันหมดแล้ว”
“นั่นมันข่าวเก่าแล้ว” กัปตันยื่นกล้องยาสูบไปจุดที่ข้างกระถางไฟ แล้วสูบยาเข้าปากอย่างแรง “นับตั้งแต่เจ้าชายลำดับที่สี่ทรงปกครองเมืองชายแดนเป็นต้นมา ดินแดนตะวันตกก็พิลึกพิลั่นขึ้นทุกวัน เมื่อก่อนนี้ เมืองเล็กๆ แห่งนั้นยังมีเพชรพลอยและหนังสัตว์วางขายอยู่ แต่ตอนนี้ไม่รู้ว่าพระองค์ทรงเล่นตลกอะไร สินค้าทั้งหลายถึงได้มีแต่เข้าไม่มีออก ส่วนป้อมปราการลองซองยังพอมีเพชรพลอยขายอยู่บ้าง แต่พวกขุนนางก็มีช่องทางของตัวเองทั้งนั้น เจ้าแทรกตัวเข้าไปไม่ได้หรอก”
“มีแต่เข้าไม่มีออกหรือ” เขาพูดอย่างประหลาดใจ
“ถูกต้อง เจ้าอาจซื้อของดีไม่ได้ แต่ถ้าขนของไปขายล่ะก็ กำไรไม่เลวเลย ทั้งเสบียง เสื้อผ้า แพรพรรณ และสินค้าเบ็ดเตล็ดอื่นๆ ล้วนขายดีเป็นเทน้ำเทท่าทั้งนั้น ไม่รู้ว่าเจ้าชายทรงหาเงินมากมายขนาดนั้นมาจากไหน” กัปตันพ่นควันออกมา “รอบนี้เจ้าน่าจะต้องกลับบ้านมือเปล่าเสียแล้ว”
อ็อตโตไม่ได้ตอบอะไร เพียงแต่แสร้งทำสีหน้ากระวนกระวายใจ...เขาไม่สนเลยว่าจะต้องกลับบ้านมือเปล่าหรือไม่ เพราะจุดประสงค์ของการเดินทางมาที่นี่ครั้งนี้มีเพียงเรื่องเดียวเท่านั้น นั่นก็คือการได้เข้าพบผู้ปกครองเมืองชายแดนสักครั้ง เนื่องจากเจ้าชายโรแลนด์กับพระราชาทอว์ฟิคเป็นศัตรูกัน ดังนั้น เขาจึงต้องปลอมตัวเป็นพ่อค้าแล้วแอบเดินทางไปยังเมืองแถบชายแดนแห่งนี้
ก่อนออกเดินทาง เขาได้สืบข้อมูลเกี่ยวกับจุดหมายของเขามาแล้วอย่างละเอียด
เมืองแห่งนี้เป็นเมืองขนาดเล็กแถบชายแดนของอาณาจักรข้างเคียงซึ่งไม่มีความสำคัญใดๆ สมกับชื่อของมัน เดิมทีมันถูกสร้างขึ้นเพื่อใช้สังเกตการณ์สัตว์อสูร ต่อมาจึงพัฒนามาเป็นเมืองถาวร ตามหลักแล้ว เจ้าชายที่ถูกส่งมาประจำที่แบบนี้ก็มีแต่พวกลูกชังที่ถูกปล่อยไปตามยถากรรมทั้งนั้น ซึ่งหากดูจากกิตติศักดิ์ของเจ้าชายลำดับที่สี่แล้วก็สมควรอยู่
แต่ประเด็นอยู่ที่ เขาไม่เพียงแต่ตั้งตัวเป็นใหญ่อยู่ในดินแดนตะวันตกได้อย่างมั่นคงเท่านั้น ทว่ายังสามารถคุกคามพระราชาองค์ใหม่ได้อย่างร้ายแรงเสียด้วย...นี่คือจุดที่อ็อตโตสงสัยที่สุด หากเจ้าชายลำดับที่สี่เก่งกล้าสามารถขนาดนั้นจริง เหตุใดจึงถูกคนวิจารณ์เสียๆ หายๆ ถึงเพียงนั้น ทั้งยังถูกพระราชาเตะมาอยู่ที่ห่างไกลเช่นนี้อีก
จากข่าวที่ได้มา พฤติการณ์ของเจ้าชายโรแลนด์ช่างน่าเหลือเชื่อจริงๆ
เขาถูกส่งมาอยู่เมืองชายแดนเมื่อหนึ่งปีก่อน ซึ่งแท้จริงแล้ว นั่นก็ไม่ต่างจากการถูกเนรเทศเลย ไม่มีทั้งขุนนางใหญ่และกององครักษ์เป็นของตัวเอง แม้แต่อัศวินที่อยู่ข้างกายก็ยังได้มาจากพระราชา คนกระจอกงอกง่อยแบบนี้ลำพังแค่จะกำราบขุนนางท้องถิ่นก็น่าจะหืดขึ้นคอแล้ว มีหรือจะบังคับใช้นโยบายปกครองของตัวเองได้ ตอนที่เขาถูกเนรเทศมาอยู่เมืองชายแดนนั้น คนส่วนใหญ่ก็เห็นเป็นเรื่องขบขันกันทั้งนั้น
ทว่าเพียงหกเดือนให้หลัง เจ้าชายลำดับที่สี่ก็กลับเอาชนะกองทัพของดยุกไรอัน ยึดครองป้อมปราการลองซอง และกลายเป็นผู้ปกครองดินแดนตะวันตกได้อย่างแท้จริง การต่อสู้ครั้งนี้ถูกลือไปต่างๆ นานา บ้างก็บอกว่าดยุกตายเพราะหนอนบ่อนไส้ บ้างก็บอกว่าเขาตายเพราะตกจากหลังม้า จึงทำให้อัศวินพ่ายแพ้แก่คนงานเหมือง
จากนั้น เจ้าชายโรแลนด์ก็ได้ครอบครองตำแหน่งผู้พิทักษ์ดินแดนตะวันตกอย่างมั่นคง ในขณะที่สงครามซึ่งเกิดจากราชโองการชิงตำแหน่งรัชทายาทกลับทวีความดุเดือดขึ้นทุกที เจ้าชายองค์โตกูลอนและเจ้าหญิงลำดับที่สามการ์เซียทยอยตายลงตามลำดับ ส่วนเจ้าหญิงลำดับที่ห้าทิลลีก็หายสาบสูญ เมืองในดินแดนใต้และดินแดนตะวันออกย่อยยับลงท่ามกลางไฟแห่งสงครามที่ลุกโชนอย่างต่อเนื่อง มีเพียงดินแดนตะวันตกเท่านั้นที่ยังปลอดภัยไร้กังวล
แน่นอนว่านี่ไม่ใช่เพราะความเมตตาของทอว์ฟิค แต่เพราะกองทัพที่พระราชองค์ใหม่ส่งไปแต่ละครั้งล้วนถูกถล่มจนยับเยิน อ็อตโตสงสัยเรื่องนี้เหลือเกิน เจ้าชายฝึกนักรบให้ห้าวหาญขนาดนี้ได้อย่างไร
“ลูกพี่ เมืองชายแดนอยู่ตรงหน้านี้แล้ว” กะลาสีเรือเปิดประตูออก “พวกเราใกล้ถึงแล้ว”
“อ้อ ในที่สุดก็ถึงเสียที!” กัปตันเขย่ากล้องยาสูบ “เอาใบเรือลง เอาธงขึ้น ท่าเรือจะได้รู้ว่าพวกเรามาแล้ว! ขึ้นฝั่งแล้วข้าจะหาเหล้าดื่มให้หนำใจไปเลย” เขามองไปทางอ็อตโต “นี่ อย่าลืมขนสัมภาระลงไปด้วยล่ะ แล้วอีกหนึ่งสัปดาห์ค่อยเจอกัน ถ้าเจ้ามาไม่ตรงเวลา ข้าไม่รอเจ้าแน่”
อ็อตโตยักไหล่ ไม่มีข้อโต้แย้งใดๆ
ในบรรดาข่าวที่เกี่ยวกับเจ้าชายลำดับที่สี่ทั้งหมด มีข่าวหนึ่งที่ดึงดูดความสนใจของเขาเป็นพิเศษ นั่นก็คือข่าวที่ว่าเจ้าชายหันไปพึ่งปีศาจ และแอบรวบรวมแม่มดอย่างเงียบๆ นี่ก็คือเหตุผลที่แท้จริงที่ทำให้เขาสามารถถล่มดยุกและยึดครองดินแดนตะวันตกได้อย่างรวดเร็ว หลักฐานสำคัญก็คือโบสถ์ในป้อมถูกเผาทำลาย บาทหลวงถูกฆ่า และพวกสาวกถูกไล่ออกจากเมือง
อันที่จริง เหตุผลที่เขาตัดสินใจมาที่นี่ก็เพราะข่าวชิ้นนี้ล้วนๆ
เขาไม่สนว่าอีกฝ่ายทำข้อตกลงกับปีศาจและแอบรวบรวมแม่มดจริงหรือไม่ ขอแค่อีกฝ่ายมีความแค้นกับศาสนจักรก็พอแล้ว
หากเป็นเรื่องนี้ เจ้าชายโรแลนด์ก็ดูจะเข้าขากับอาณาจักรอดอว์นมากกว่าพระราชาทอว์ฟิคเสียอีก
ทันใดนั้น ห้องโดยสารเรือก็พลันสะเทือนอย่างแรง เรือสำเภาเข้าเทียบท่าแล้ว
………………………………….




[Go To Next Chapter]( ./344.md)