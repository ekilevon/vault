##บทที่ 220 การแยกและคืนสภาพ
โรแลนด์วางอุปกรณ์ทดสอบชนิดต่างๆ เต็มพื้นห้องทำงานตั้งแต่เช้าตรู่
มีตั้งแต่ของแข็งไปจนถึงของเหลว ตั้งแต่แร่ไปจนถึงก้อนโลหะ ตั้งแต่สารอนินทรีย์ไปจนถึงสารอินทรีย์ เรียกได้ว่ามีทุกอย่างที่ควรมี
“ฝ่าบาทดูเบิกบานพระทัยไม่น้อยเลยนะเพคะ” ไนติงเกลย่อตัวลง หยิบซาลาเปาไส้น้ำแกงในจานมายัดใส่ปาก
“แน่นอนอยู่แล้ว ก็เมืองชายแดนมีแม่มดใหม่เพิ่มขึ้นอีกนี่ มิหนำซ้ำพลังของนางยังน่าเหลือเชื่อมากเสียด้วย” โรแลนด์เลิกคิ้ว “แล้วก็อย่าคิดว่าข้าไม่เห็นนะ เจ้าเพิ่งกินอุปกรณ์ทดสอบของข้าไป”
“ก็หม่อมฉันเห็นเหลืออีกหลายชิ้นนี่เพคะ” เธอเช็ดปาก “พลังของลูเซียมีประโยชน์มากหรือเพคะ”
“มหาศาลเชียวล่ะ การแยกและคืนสภาพวัตถุล้วนมีบทบาทสำคัญในการพัฒนางานถลุงแร่และอุตสาหกรรมการผลิตทั้งนั้น” โรแลนด์พูดอย่างตื่นเต้น “ยิ่งมีอันนาคอยช่วยด้วยแล้ว ต่อไปเครื่องจักรของพวกเราก็จะยิ่งแข็งแรงทนทานขึ้นอีก ถึงตอนนี้จะยังผลิตเครื่องจักรในปริมาณมากไม่ได้ แต่ขอแค่ผลิตเครื่องมือกลได้สักเครื่องสองเครื่อง เมืองชายแดนก็ยกระดับการผลิตขึ้นได้มากแล้ว”
ตอนนี้เครื่องจักรที่ใช้ในบริษัทอุตสาหกรรมแห่งเกรย์คาสเซิลก็ได้อันนาเป็นคนผลิตทั้งนั้น แม้ตอนแรกๆ จะยังใช้งานได้ดี แต่เนื่องจากวัตถุดิบยังไม่ได้มาตรฐาน จึงทำให้เกิดปัญหาเรื่องเครื่องจักรเสียหายหรือผิดรูปไปจากเดิมมากขึ้นทุกวัน ปัญหาที่พบได้บ่อยที่สุดก็คือใบมีดแตกหรือหัก หากไม่ได้อันนาคอยเสริมอะไหล่ให้ล่ะก็ เครื่องจักรพวกนี้คงใช้งานได้อย่างมากแค่ปีสองปีเท่านั้น
ทว่าพลังของลูเซียจะทำให้เขาควบคุมส่วนประกอบของวัตถุดิบได้อย่างแม่นยำ เครื่องจักรที่ผลิตจากโลหะผสม หรือเหล็กหล่อและเหล็กกล้าอย่างดีนั้น ไม่เพียงแต่มีอายุการใช้งานที่นานขึ้นเท่านั้น แต่ยังมีประสิทธิภาพการผลิตที่ดีขึ้นอย่างชัดเจนด้วย อย่างเช่นปืนลูกโม่ที่เวลานี้มีอันนาผลิตได้แค่คนเดียวนั้น ต่อไปก็จะสามารถผลิตคราวละมากๆ ได้แล้ว
“อย่างนั้นหรือเพคะ” ไนติงเกลกระโดดขึ้นไปนั่งบนโต๊ะอีกครั้ง “แต่ดูเหมือนนางจะไม่คิดเช่นนั้นเลย”
“นั่นเพราะนางยังไม่รู้คุณค่าที่แท้จริงของพลังตัวเองน่ะสิ ก็เหมือนกับลูนานั่นล่ะ” โรแลนด์พูดอย่างไม่เห็นด้วย “หากลูเซียได้อ่าน ‘พื้นฐานทฤษฎีวิทยาศาสตร์ธรรมชาติ’ เมื่อไร นางจะต้องเปลี่ยนความคิดแน่”
“...” ไนติงเกลยัดปลาแห้งสองกำใส่ปากเงียบๆ
หลังจากที่ลูเซียกินมื้อเช้าเสร็จแล้วมาที่ห้องทำงานแล้ว การทดสอบพลังจึงเริ่มขึ้นอย่างเป็นทางการ
โรแลนด์มองเธอเปลี่ยนสิ่งของชนิดต่างๆ เป็นสสารทีละกองหรือหลายกองอย่างใจจดใจจ่อ...ก้อนเหล็กกับแร่เหล็กแปรสภาพเป็นเม็ดสีขาวเงินเหมือนกัน หากสังเกตดีๆ จะเห็นผงสีอื่นๆ ร่วงอยู่ข้างๆ ด้วย ส่วนองุ่นกับเนื้อสัตว์ไม่มีความเปลี่ยนแปลง ในขณะที่ซาลาเปาไส้น้ำแกงถูกเปลี่ยนเป็นน้ำ เศษเนื้อ และแป้ง
หลังจากเปลี่ยนสิ่งของไปได้ครึ่งหนึ่ง เธอก็หยุดอย่างกะทันหันก่อนจะพูดอย่างลำบากใจว่า “ดูเหมือนหม่อมฉัน...จะใช้พลังหมดแล้วเพคะ”
โรแลนด์มองไนติงเกล ฝ่ายหลังก็พยักหน้ายืนยัน “พลังวิเศษในตัวนางเหลือน้อยมาก ลักษณะคล้ายกับควันเลยเพคะ แต่ว่าหม่อมฉันเพิ่งเคยเห็นสีแบบนี้เป็นครั้งแรก”
“สีอะไร”
“...สีเทาเพคะ” เธอพูด
โรแลนด์กลับมาที่โต๊ะทำงานแล้วกวักมือเรียกลูเซีย “พลังของแม่มดจะพัฒนาขึ้นตามอายุและการฝึกฝน เจ้ายังไม่บรรลุนิติภาวะ ทำได้แค่นี้ก็ถือว่าดีมากแล้ว” เขารอจนสาวน้อยเดินมาถึงโต๊ะ จึงเลื่อนกระดาษที่เตรียมไว้ไปที่หน้าเธอ “ในเมื่อเจ้าตัดสินใจอยู่ที่เมืองชายแดนแล้ว ก็ลงชื่อในสัญญาฉบับนี้เสีย”
ลูเซียเห็นข้อความที่ท้ายสัญญาก็ตกใจ “เดือนละหนึ่งเหรียญทองหรือเพคะ ฝ่าบาท...ตะ แต่หม่อมฉันยังทดสอบพลังไม่เสร็จเลยนะเพคะ”
“เรื่องนี้ไม่เกี่ยวกับพลังของเจ้า” โรแลนด์ส่ายหน้ายิ้มๆ “ตราบใดที่เจ้าเป็นสมาชิกของสโมสรแม่มด สัญญาฉบับนี้ก็จะยังมีผลเสมอ”
“แม้ว่าพลังของหม่อมฉันจะใช้ประโยชน์อะไรไม่ได้เลยน่ะหรือเพคะ” เธอถามอย่างไม่เชื่อหูตัวเอง
“เจ้าจะคิดเช่นนั้นก็ได้” เจ้าชายแบมือว่า “แต่ข้าเชื่อว่าพลังของแม่มดทุกคนมีประโยชน์ทั้งนั้น เพียงแต่จะค้นพบได้ช้าหรือเร็วเท่านั้น ดังนั้นเจ้าไม่ต้องกังวลเลยว่าตัวเองจะไม่มีประโยชน์” เขาหยุดไปเล็กน้อย “นอกจากนี้ เจ้าคงรู้สาเหตุของปรากฏการณ์ปีศาจกัดกินร่างกายจากแม่มดคนอื่นแล้วกระมัง เพราะฉะนั้น เจ้าต้องฝึกพลังตัวเองให้ได้ทุกวัน จะได้ข้ามผ่านวันตื่นรู้ได้อย่างราบรื่น แล้วหลังจากกินมื้อเย็นเสร็จก็อย่าลืมไปฟังบุ๊กสอนหนังสือที่โถงรับแขกด้วย...ถึงเจ้าจะอ่านออกเขียนได้อยู่แล้วก็ตาม แต่เจ้าก็ยังต้องเรียนคณิตศาสตร์ระดับต้นกับธรรมชาติวิทยาอยู่ดี”
“เพคะ ฝ่าบาท” ลูเซียพยักหน้าอย่างแรง
“เจ้ามีน้องสาวด้วยใช่หรือไม่” โรแลนด์ยิ้ม “เวลาเรียนก็พานางไปนั่งฟังด้วยสิ นางโตพอจะเรียนหนังสือได้แล้ว”
ลูเซียเงยหน้ามองเจ้าชายอึ้งๆ พอแน่ใจแล้วว่าเขาไม่ได้ล้อเล่น เธอก็ถวายบังคมด้วยความดีใจ “น้อมรับพระบัญชาเพคะ”
หลังจากสาวน้อยออกจากห้องไปแล้ว โรแลนด์ก็เก็บสัญญาที่ลงชื่อเรียบร้อยฉบับนั้นใส่ลิ้นชัก แล้วมองสสารชนิดต่างๆ ซึ่งเป็นผลงานของลูเซียอย่างครุ่นคิด
“เป็นอย่างไรหรือเพคะ” ไนติงเกลถาม
“น่าประหลาดใจเชียวล่ะ” เขายกจานซาลาเปาไส้น้ำแกงขึ้นมา แล้วลองแตะแป้งและเศษเนื้อในนั้นดู “อย่างเช่นจานนี้...ปกติแล้วเวลานวดแป้ง กลูเตนที่อยู่ในแป้งจะเกาะตัวกันเป็นโครงสร้างตาข่าย ทำให้แป้งมีความยืดหยุ่นมากขึ้น แต่หากนำไปนึ่งเมื่อไร ความร้อนก็จะทำให้กลูเตนซึ่งเกิดจากโปรตีนเปลี่ยนคุณสมบัติไปทันที ต่อให้นำมาบดเป็นผงอีกครั้ง ก็ไม่มีทางกลับมาละเอียดเป็นมันเงาได้เหมือนเดิม การเปลี่ยนแปลงนี้ไม่สามารถย้อนกลับได้ แต่ว่า...” โรแลนด์หยิบผงแป้งจำนวนหนึ่งมาวางบนฝ่ามือ ผิวสัมผัสของมันนุ่มละเอียดเหมือนกับแป้งที่เพิ่งโม่ออกมาใหม่ๆ “นางสามารถทำให้แป้งกลับคืนสู่สภาพเดิมได้”
“เอ่อ หม่อมฉันฟังไม่ค่อยเข้าใจหรอกเพคะ” ไนติงเกลเบ้ปาก “แต่หากฝ่าบาทตรัสเช่นนั้น ก็แปลว่าพลังของนางคือการคืนสภาพวัตถุใช่หรือไม่เพคะ”
“ไม่ใช่หรอก” โรแลนด์พูดอย่างหนักแน่น “หากนางทำได้แค่คืนสภาพวัตถุล่ะก็ ก้อนเหล็กก็คงกลายเป็นแร่เหล็กไปแล้ว แต่นี่มันถูกแยกออกเป็นผงเหล็กกับสารเจือปนอื่นๆ”
“...เช่นนั้น พลังของนางคืออะไรเพคะ” เธอถามอย่างงุนงง
“ตอนนี้ยังไม่รู้ แต่ข้าพอสันนิษฐานได้ว่าพลังของนางสามารถแสดงผลได้สองอย่าง แต่จะแสดงออกมาในรูปแบบไหนนั้นขึ้นอยู่กับความรู้ของนางล้วนๆ”
“ความ...รู้หรือเพคะ”
“แท้จริงแล้วเนื้อสัตว์กับแร่เหล็กมีโครงสร้างไม่ต่างกันมาก พวกมันล้วนประกอบขึ้นจากเม็ดกลมๆ หลากชนิดเหมือนกัน แต่พลังของลูเซียไม่สามารถแยกเนื้อสัตว์ได้ กลับแยกได้แค่แร่เหล็กเท่านั้น ข้าคิดว่าคงเป็นเพราะนางไม่เข้าใจสารอินทรีย์...หรือองค์ประกอบของสิ่งมีชีวิตนั่นเอง” โรแลนด์อธิบาย เขาเองก็ไม่แน่ใจเหมือนกันว่าสมมติฐานของเขาถูกต้องหรือไม่ แต่เขามั่นใจว่าลูเซียเป็นคนที่ควรต้องได้รับการศึกษาโดยไวที่สุดจริงๆ
********************
สามวันต่อมา กองเรือที่บรรทุกผู้อพยพจากดินแดนตะวันออกกองที่สองก็มาถึงเมืองชายแดน คนบนเรือรอบนี้ก็ติดโรคระบาดมาด้วยเช่นกัน ทว่าครั้งนี้รุนแรงกว่ากว่าครั้งก่อนมาก เพราะผู้ป่วยที่ติดโรคที่ว่านี้มีมากกว่าครึ่ง โรแลนด์ได้ข้อมูลว่าผู้ป่วยเริ่มมีจุดสีดำขึ้นตามตัวตั้งแต่วันแรกที่ขึ้นเรือแล้ว นั่นหมายความว่า พวกเขาถูกแมลงประหลาดเกาะติดตัวมาตั้งแต่ก่อนหน้านั้นแล้ว ดังนั้นระยะฟักตัวของโรคจึงสั้นกว่าคนกลุ่มแรกมาก
พร้อมกันนั้น โรแลนด์ยังได้รับจดหมายซึ่งส่งมาจากเมืองหลวงด้วย ครั่งบนซองจดหมายเป็นสัญลักษณ์ของมาร์เจอรี
เมื่ออ่านเนื้อหาในจดหมายจบ เขาก็ขมวดคิ้วมุ่น
โรคร้ายกำลังระบาดหนักในเมืองหลวง ศาสนจักรบอกว่าโรคนี้เป็นฝีมือของแม่มด ทั้งยังบอกชาวเมืองด้วยว่าพวกเขามียาศักดิ์สิทธิ์ที่สามารถรักษาโรคได้ และเนื่องจากบริเวณชานเมืองหลวงก็มีผู้ติดเชื้อจำนวนมากเช่นกัน ดังนั้น ทาซาจึงตัดสินใจหยุดเคลื่อนย้ายผู้อพยพชั่วคราวเพื่อความปลอดภัย
หากเขาคำนวณเวลาไม่ผิดล่ะก็ กองเรือที่กลับเมืองชายแดนชุดแรกกำลังจะกลับถึงเมืองหลวงในอีกสี่วันข้างหน้า พร้อมกับข่าวที่ว่าเมืองชายแดนสามารถรักษาโรคระบาดได้ ทว่าผู้ป่วยที่ติดโรคมาแล้วคงทนอยู่บนเรือได้ไม่ถึงหนึ่งสัปดาห์ นอกจากนี้ คำประกาศของศาสนจักรก็ฟังดูน่าสงสัยไม่น้อย
หลังจากไตร่ตรองอยู่ครู่ใหญ่ เขาก็ตัดสินใจส่งทหารคุ้มกันลิลลี่ไปที่เมืองหลวงแทน เพราะถ้าไม่ทำอย่างนี้ ประชาชนที่เมืองหลวงและผู้อพยพจากดินแดนตะวันออกก็คงต้องตายจากภัยพิบัติที่มนุษย์สร้างขึ้นนี้เป็นจำนวนมาก ส่วนคนที่รอดมาได้ก็คงไม่แคล้วกลายเป็นสาวกผู้จงรักภักดีของศาสนจักรไป
โรแลนด์จะไม่ยอมให้เกิดเหตุการณ์เช่นนั้นขึ้นเป็นอันขาด


........................................


[Go To Next Chapter]( ./133.md)