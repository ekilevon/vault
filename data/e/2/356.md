##บทที่ 444 ส่งข่าว
ทว่าพ่อบ้านยังไม่ทันออกจากเขตของตระกูลชิลต์ โรแลนด์ก็ได้รับจดหมายจากพิราบสื่อสารที่ส่งมาจากกองทัพที่สองที่อยู่ในป้อมแล้ว
หนึ่งชั่วโมงต่อมา จดหมายขอความช่วยเหลือของเปโรก็ส่งมาถึงปราสาทเมืองชายแดน
เนื่องจากสัตว์ส่งสารสามารถรับส่งข้อมูลได้จำกัด เขาจึงต้องนำเนื้อหาในกระดาษสองแผ่นมาต่อกัน ถึงได้แน่ใจว่าข่าวที่น่าตกใจนี้เป็นความจริง
สี่ตระกูลใหญ่แห่งดินแดนตะวันตกกำลังก่อกบฏ!
ใครกันที่ให้ความมั่นใจแก่พวกเขาจนพวกเขากล้าวางแผนโค่นล้มเขาเช่นนี้!
โรแลนด์เรียกคาร์เตอร์กับขวานเหล็กเข้ามา แล้ววางกระดาษลงตรงหน้าพวกเขา
“ฝ่าบาท นี่คือ...”
“ข่าวจากป้อม” เขาพูดอย่างหัวเสีย ฤดูหนาวกำลังจะผ่านไป อีกสามวันก็จะเข้าฤดูใบไม้ผลิแล้ว นอกจากงานขยายเมืองแล้ว เขายังต้องดูแลงานติดตั้งระบบสาธารณูปโภคทั้งหมดด้วย เวลาแบบนี้ยังอุตส่าห์หาเรื่องวุ่นวายมาให้เขาได้ ขุนนางพวกนี้ไม่รู้เสียแล้วว่าคำว่าตายสะกดอย่างไร!
ในจดหมายลับบอกว่า ขุนนางในเมืองนำบริวารจำนวนหนึ่งโจมตีทหารเฝ้ากำแพงเมืองอย่างกะทันหัน กว่ากองลาดตระเวนที่อยู่บนสันกำแพงจะรู้ตัว อีกฝ่ายก็เข้าควบคุมกลไกเปิดปิดสะพานชักที่ประตูเมืองทิศเหนือแล้ว พวกเขาทำได้แค่จุดไฟสัญญาณและรักษาพื้นที่ที่เหลืออยู่เท่านั้น
ทหารคนอื่นๆ ในกองทัพที่สองเห็นไฟสัญญาณก็ปฏิบัติตามแผนฉุกเฉินทันที พวกเขาแบ่งทหารสิบกลุ่มย่อยหรือประมาณห้าสิบคนที่อยู่ในค่ายออกเป็นสองกลุ่ม กลุ่มหนึ่งมุ่งหน้าไปยังประตูเมืองทิศเหนือ ส่วนอีกกลุ่มมุ่งหน้าไปยังปราสาทป้อม จดหมายลับของเปโรถูกส่งออกมาหลังจากที่ทหารกองทัพที่สองปะทะกับศัตรูในปราสาทแล้ว พวกเขาเพิ่งรู้เอาตอนนี้เองว่าศัตรูของตัวเองคือขุนนางท้องถิ่น
“เปโรบอกว่าผู้บุกรุกที่ล้อมตีปราสาทชูธงของสี่ตระกูลใหญ่ พวกเขาคงเตรียมการเรื่องนี้ไว้นานแล้ว” คาร์เตอร์อ่านข้อความในกระดาษจบก็ขมวดคิ้วว่า “แล้วอีกอย่าง หากขุนนางที่ต่างคนต่างอยู่พวกนั้นหันมารวมตัวกันได้ล่ะก็ นั่นแปลว่าพวกเขาจะต้องมีที่พึ่งใหม่แล้วแน่นอน”
ถูกต้อง สี่ตระกูลใหญ่...หรือก็คือห้าตระกูลที่อยู่ใต้การปกครองของดยุกไรอันล้วนมีสถานภาพเท่าเทียมกัน ลองพวกเขาลดทิฐิแล้วหันมาร่วมมือกันได้แบบนี้ คงไม่แคล้วมีพลังที่ยิ่งใหญ่กว่าคอยสนับสนุนอยู่เบื้องหลัง มิฉะนั้น เอิร์ลพวกนั้นหรือจะยอมให้ใครใหญ่กว่าตัวเอง ต่อให้เถียงกันเป็นปีเป็นชาติก็ไม่มีทางได้ข้อสรุป
และเวลานี้ คนที่มีกะจิตกะใจจะสอดมือเข้ามาในดินแดนตะวันตกก็มีเพียงไม่กี่คนเท่านั้น
“เจ้าหมายถึง...พระราชาทอว์ฟิคแห่งเมืองหลวงหรือ” ขวานเหล็กมองหัวหน้าอัศวิน เขาเป็นชาวทะเลทรายเผ่าโมเกน จึงไม่ตื่นตัวต่อสถานการณ์ทางการเมืองในเกรย์คาสเซิลเท่าคาร์เตอร์
“หรือถ้าจะเป็นศาสนจักรข้าก็ไม่แปลกใจแม้แต่น้อย” โรแลนด์เบ้ปาก “ดูจากเหตุการณ์ที่สันเขาฟอลเลนดรากอนก็รู้แล้วว่า สักวันพวกเขาก็ต้องลงมือกับดินแดนตะวันตก”
“แต่ปัญหาก็คือ...จดหมายฉบับที่สองบอกว่า กองกำลังของศัตรูก็มีอาวุธร้อนเช่นกัน” คาร์เตอร์ขมวดคิ้ว “พวกเขารู้สูตรดินปืนแล้วหรือนี่”
“สูตรผงหิมะไม่ใช่ความลับสำหรับศาสนจักรและทอว์ฟิคอยู่แล้ว แต่กว่าพวกเขาจะรู้วิธีใช้ประโยชน์จากมันจริงๆ ก็ยังอีกนาน” เจ้าชายเคาะโต๊ะเบาๆ “ข้าแค่แปลกใจว่า ต่อให้พวกเขามีคนหนุนหลังจริง แต่น้ำไกลย่อมดับไฟใกล้ไม่ทันอยู่แล้ว เมืองที่อยู่ใกล้ป้อมที่สุดก็คือเมืองชายแดน พวกเขาไปเอาความมั่นใจมาจากไหนว่าจะสามารถต้านทานกองทัพที่หนึ่งได้”
“คงเพราะเดือนแห่งปีศาจกระมังพ่ะย่ะค่ะ” ขวานเหล็กครุ่นคิดสักครู่จึงตอบออกไป “แม้ครั้งก่อน ฝ่าบาทจะทรงใช้พลังแห่งสายฟ้าเอาชนะกองอัศวินของดยุกได้ แต่ก็ยังไม่ได้ทรงแสดงแสนยานุภาพในการโจมตีขั้นสูงสุดให้พวกเขาเห็น เวลานี้หิมะปิดเส้นทางสัญจรบนบกหมดแล้ว มิหนำซ้ำสัตว์อสูรก็ยังรุกรานอยู่ตามชายแดน สำหรับพวกเขาแล้ว นี่คงเป็นโอกาสที่เหมาะจะก่อกบฏที่สุด...เพราะกว่าฝ่าบาทจะรวบรวมกำลังไปตีป้อมปราการลองซองได้ ก็น่าจะอีกสองเดือนเป็นอย่างต่ำ”
“จากนั้น พวกเราก็จะถูกปืนและกำแพงเมืองที่สูงตระหง่านสกัดกั้นไว้”
“ใช่แล้วพ่ะย่ะค่ะ” ขวานเหล็กแสยะปาก “อาวุธที่ฝ่าบาททรงมี พวกเขาก็มี แล้วไหนจะกำแพงเมืองที่สูงเสียดฟ้าอีก ดีไม่ดีพวกเขาอาจมีกองหนุนคอยช่วยเหลืออยู่ด้วย แล้วเหตุใดจึงจะสกัดฝ่าบาทไว้ที่เชิงกำแพงไม่ได้ล่ะพ่ะย่ะค่ะ...กระหม่อมคิดว่าพวกเขาน่าจะคิดเช่นนี้”
“แต่พวกเขาไม่รู้กำลังของเมืองชายแดนแม้แต่น้อย” โรแลนด์ลุกขึ้นยืน “ขวานเหล็ก!”
“พ่ะย่ะค่ะ ฝ่าบาท!” เขายืนตรงทันที
“เตรียมกองทัพที่หนึ่งให้พร้อม พรุ่งนี้เช้าออกเดินทาง” เจ้าชายสั่งเสียงดัง “จำนวนทหารห้าร้อยคน ปืนใหญ่สนามหกกระบอก เจ้าไปจัดทัพตามที่เห็นสมควร”
“พ่ะย่ะค่ะ!” ขวานเหล็กทำวันทยหัตถ์
เวลานี้ กองทัพที่หนึ่งมีขนาดใหญ่กว่ากองพลเรือนห้าร้อยคนในอดีตถึงสี่เท่ากว่า มีสมาชิกทั้งหมดสองพันสองร้อยกว่าคน และมีปืนยาวลูกโม่ใช้กันอย่างทั่วถึง อานุภาพการโจมตีจึงต่างจากในวันวานอย่างสิ้นเชิง นอกจากนี้ เนื่องจากทหารทั้งหลายเริ่มมีการศึกษามากขึ้น การปฏิบัติภารกิจต่างๆ จึงยิ่งมีประสิทธิภาพมากขึ้นไปด้วย แค่ถ่ายทอดคำสั่งเตรียมทัพลงไป ก็จะมีคนในกองทัพคำนวณปริมาณเสบียงและกระสุนที่ต้องใช้ตามจำนวนทหารและจำนวนวันที่ออกรบทันที กองกำลังขนาดห้าร้อยคนใช้เวลาเตรียมงานพลาธิการประมาณหนึ่งวันเท่านั้น...นับว่าเร็วกว่ากองอัศวินและทหารรับจ้างที่ใช้เวลาเตรียมการถึงครึ่งเดือนอย่างเทียบไม่ติด
กองทัพของเขาจะโดยสารเรือกลไฟสิบเอ็ดลำไปยังป้อมโดยตรง...หลังจากเข้ากระบวนการผลิตอย่างเป็นเรื่องเป็นราวแล้ว เรือคอนกรีตเสริมเหล็กก็ถูกผลิตออกมาทุกๆ ห้าวัน ซึ่งนั่นถือเป็นอัตราการผลิตที่เขาจงใจลดลงมาแล้ว เหตุผลที่ต้องจำกัดปริมาณมันก็เพราะปัญหาเรื่องกะลาสีและเครื่องจักรไอน้ำล้วนๆ
“คาร์เตอร์!”
“พ่ะย่ะค่ะ ฝ่าบาท” หัวหน้าอัศวินเงยหน้าว่า
“เจ้าอยู่เฝ้าเมืองชายแดนไป”
มุมปากของอัศวินคว่ำลงทันตา “อะ...อะไรนะพ่ะย่ะค่ะ ไม่นะ ฝ่าบาท เหตุใดฝ่าบาทจึงทรงทิ้งกระหม่อมไว้ที่นี่อีกแล้ว!”
“ตอนนี้ยังอยู่ในช่วงเดือนแห่งปีศาจ สัตว์อสูรอันตรายกว่าพวกขุนนางมากนัก” โรแลนด์ยังพูดอย่างแน่วแน่ “เฝ้าเมืองของข้าให้ดี”
หลังจากคนทั้งสองออกไปแล้ว เขาก็ถอนใจออกมา “ครั้งนี้ต้องมีแม่มดเดินทางไปกับข้าด้วย”
“หม่อมฉันยินดีตามเสด็จไปทุกที่เพคะ” ไนติงเกลยิ้ม
โรแลนด์คิดว่าศัตรูก็มีโอกาสเป็นศาสนจักรเช่นกัน ดังนั้น ตราบใดที่ทหารกองทัพที่หนึ่งยังไม่มีหินอาญาสิทธิ์ครบทุกคน คนที่จะรับมือกับผู้บริสุทธิ์ได้ก็มีแต่แม่มดเท่านั้น แม่มดที่จะเดินทางไปกับเขาครั้งนี้มีไลต์นิ่ง เมซี ซิลเวีย นาน่า ลิลลี่ และไนติงเกล รวมทั้งสิ้นหกคน และหากเพิ่มแม่มดสายต่อสู้จากเกาะสลีปปิ้งอีกสามคนลงไปด้วย ผู้บริสุทธิ์ก็แทบไม่มีโอกาสเข้าถึงตัวเขาได้เลย
โรแลนด์เดินไปที่ริมหน้าต่าง พลางมองไปยังทุ่งหิมะและเทือกเขาสีขาวโพลนด้านนอก
หากเปรียบเทือกเขาสิ้นวิถีเป็นกำแพงป้อมปราการลองซองล่ะก็ ดินแดนร้างทางทิศเหนือของเทือกเขาก็คงเปรียบเสมือนอาณาเขตของสี่ตระกูลใหญ่ ซึ่งก็คือพื้นที่ที่อำนาจของเขาแผ่ไปไม่ถึง แอลลาเฟียร์ ไวลด์โรส เมเปิลลีฟ วูลฟ์...พวกเขาบริหารผืนดินของตัวเองมาเป็นเวลานับร้อยปี จนเกิดเป็นกฎเกณฑ์และธรรมเนียมปฏิบัติอันเป็นเอกลักษณ์ แม้แต่ตระกูลของดยุกไรอันก็ยังไม่กล้าแตะต้องพวกเขาเท่าไรนัก เดิมที เขาคิดว่าหลังจากขยายเมืองแล้วจะค่อยๆ สลายอิทธิพลของขุนนางพวกนี้ จากนั้นค่อยเข้ายึดพื้นที่ของพวกเขาอีกที แต่เหตุกบฏครั้งนี้เปิดโอกาสให้เขาเสียก่อน...โอกาสที่จะกลืนทั้งคนและพื้นที่อันกว้างใหญ่รอบๆ ป้อมในคราวเดียว
เขาไม่คิดจะปล่อยขุนนางกลุ่มนี้ไปอีกแล้ว
………………………………….




[Go To Next Chapter]( ./357.md)