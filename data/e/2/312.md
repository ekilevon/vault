##บทที่ 400 ข้อตกลงพันธมิตร
ตามธรรมเนียมปกติแล้ว เขาควรต้องต้อนรับทูตจากต่างอาณาจักรในโถงวัง แต่เวลานี้ ที่นั่นเพิ่งจะเก็บกวาดเศษหินที่ถล่มลงมาเสร็จ กว่าจะซ่อมแซมจนเหมือนเดิมได้ก็อีกนาน พอคิดถึงตรงนี้ ทอว์ฟิคก็ยิ่งแค้นโรแลนด์มากขึ้นไปอีก
“พาพวกเขาไปที่ห้องหนังสือของข้า” เขาพึมพำอยู่สักครู่ ในที่สุดก็ตัดสินใจรับรองอีกฝ่ายในวังหลวง ไม่ว่าจะอย่างไร การต้อนรับทูตในห้องใต้ดินก็ถือว่าเสียมารยาทอย่างยิ่ง
ส่วนเหตุผลที่ว่าทำไมอาณาจักรดอว์นจึงส่งทูตมาเกรย์คาสเซิลเวลานี้ มิหนำซ้ำยังทำอย่างปิดๆ แอบๆ ด้วยนั้น เขาเองก็ยังจับต้นชนปลายไม่ถูกเหมือนกัน หากเป็นอีกสองอาณาจักร ก็คงไม่แคล้วมาขอความช่วยเหลือนั่นล่ะ...หากไม่ใช่เรื่องเสบียง ก็ต้องเป็นเรื่องเสื้อผ้าเครื่องนุ่งห่ม ในหมู่ขุนนางมีคำพูดที่ว่า คนที่ติดต่อมาในฤดูร้อนคือสหาย คนที่ติดต่อมาในฤดูหนาวคือศัตรู ในกรณีของอาณาจักรก็เช่นกัน ทว่าดอว์นเป็นกรณีพิเศษ...แม้พื้นที่ปกครองของพวกเขาจะไม่ใหญ่ แต่ก็ไม่ขาดแคลนทรัพยากรแม้แต่น้อย พวกเขาจะนำแพรพรรณและเสบียงจำนวนมากมาแลกน้ำหอมและแก้วคริสตัลจากเกรย์คาสเซิลเป็นประจำทุกปี
ทอว์ฟิคแอบส่ายหน้าเงียบๆ เขายังมีธุระต้องจัดการอีกมาก รีบๆ ไล่ทูตพวกนี้กลับไปจะดีที่สุด
กว่าเขาจะกลับมาถึงห้องหนังสือ ทูตสองคนกับเซอร์บริลเลียนต์ก็รอมาได้ครู่ใหญ่แล้ว พอเห็นพระราชา คนทั้งสองก็ลุกขึ้นถวายบังคมพร้อมกัน “ทูลพระราชาวิมเบิลดันที่สี่แห่งเกรย์คาสเซิล พระราชาแห่งอาณาจักรดอว์นทรงส่งพวกกระหม่อมมาถวายความเคารพพ่ะย่ะค่ะ”
“ฝากทักทายเขาด้วยแล้วกัน” ทอว์​ฟิคพยักหน้าอย่างไม่ใส่ใจ “นั่งก่อนสิ”
เขาสังเกตว่าชายหญิงคู่นี้ยังดูอ่อนเยาว์อยู่มาก หน้าตาก็คล้ายคลึงกัน ตราประจำตระกูลที่หน้าอกเป็นรูปคทาเขากวาง หากเขาจำไม่ผิดล่ะก็ พวกเขาน่าจะมาจากครอบครัวโลซีที่โด่งดังในอาณาจักรดอว์น
ทว่าพระราชาโมยาที่สี่กำลังคิดอะไรอยู่ ถึงได้ส่งเด็กที่ยังโตไม่เต็มวัยเช่นนี้มาเป็นทูต ทอว์ฟิคนึกประหลาดใจเล็กน้อย ขุนนางที่อายุเท่านี้ส่วนใหญ่มักเย่อหยิ่งจองหองกันทั้งนั้น หากเทียบกับพวกขุนนางเฒ่าที่ยอมเจรจาเป็นวันๆ เพื่อผลประโยชน์ทุกเม็ดแล้วก็ต่างกันอย่างสิ้นเชิง
“พวกเจ้าคงมาจากตระกูลไจแอนต์เดียร์กระมัง” ทอว์ฟิคชี้ไปที่หน้าอกอีกฝ่าย “ข้าเคยพบเอิร์ลโลซีมาก่อน”
“ใช่แล้วพ่ะย่ะค่ะ ใต้ฝ่าละอองฯ” ชายหนุ่มยิ้มบางๆ “กระหม่อมชื่ออ็อตโต โลซี ส่วนนี่คือน้องสาวของกระหม่อม เบลินดา โลซี”
เป็นพี่น้องกันหรอกหรือ เขาเลิกคิ้ว ถ้าอย่างนั้น เขาก็ไม่จำเป็นต้องอ้อมค้อมอะไรแล้ว
“เวลานี้ยังอยู่ในช่วงเดือนแห่งปีศาจ ไม่ทราบว่าพระราชาแห่งดอว์นส่งพวกเจ้าด้วยมาเรื่องอะไร” ทอว์ฟิคเป็นฝ่ายพูดขึ้นก่อน “ข้าคิดว่าพวกเจ้าไม่น่าจะขาดแคลนฝ้ายและผ้าทอ หรือข้าวสาลีและขนมปังกระมัง แต่ต่อให้พวกเจ้ากำลังเดือดร้อนอยู่จริงๆ ข้าก็คงช่วยอะไรได้ไม่มากนัก...พวกเจ้าคงรู้กระมังว่า ราชโองการชิงตำแหน่งรัชทายาทเมื่อครั้งนั้นสร้างความปั่นป่วนให้อาณาจักรข้าเพียงใด เวลานี้หลายเมืองกำลังตกที่นั่งลำบาก ลำพังแค่ช่วยเหลือผู้ประสบภัย ทางเทศบาลก็แทบจะชักหน้าไม่ถึงหลังแล้ว คงจะแบ่งสิ่งของไปช่วยพวกเจ้าได้ลำบาก”
“กระหม่อมขอแสดงความเสียใจต่อเรื่องนี้อย่างสุดซึ้งพ่ะย่ะค่ะ” อ็อตโตยกมือขึ้นแตะอก “แต่ที่พระราชาโมยาที่สี่ทรงส่งพวกกระหม่อมมาครั้งนี้ ไม่ใช่เพราะเรื่องพวกนั้นหรอกพ่ะย่ะค่ะ ทว่าเป็นเรื่องการรับมือกับภัยคุกคามที่ยิ่งใหญ่กว่านั้น”
คำพูดของเขาทำให้ทอว์ฟิคชะงักไปเล็กน้อย “ภัยคุกคามอะไร”
“ภัยจากศาสนจักรเพคะ ใต้ฝ่าละอองฯ” เบลินดาตอบ “เวลานี้ ทัพใหญ่ของศาสนจักรยึดอีเทอร์นัลวินเตอร์และวูล์ฟฮาร์ตได้แล้ว ผู้ลี้ภัยจำนวนมากจึงทะลักเข้ามาในดอว์น...คนพวกนี้บอกว่า ศาสนจักรใช้วิธีที่ชั่วร้ายและละเมิดกฎการทำสงครามระหว่างขุนนางอย่างร้ายแรง พวกเขาจับผู้ต่อต้านไปแขวนคอหรือไม่ก็เนรเทศ พวกที่รอดชีวิตมาได้ก็มีแต่ขุนนางที่ยอมสวามิภักดิ์ต่อพวกเขาเท่านั้น”
“พฤติกรรมของศาสนจักรคือการกวาดล้างขุนนาง และยึดที่ดินไว้ในกำมือตัวเอง” น้ำเสียงของอ็อตโตฟังดูเคร่งเครียด “พระราชาโมยาที่สี่มั่นพระทัยว่า วูล์ตฮาร์ตจะไม่ใช่เป้าหมายสุดท้ายของพวกเขา เวลานี้ ทั้งดอว์นและเกรย์คาสเซิลต่างตกอยู่ในอันตราย พอถึงปีหน้า ศาสนจักรก็จะเปิดสงครามครั้งใหม่และนำภัยพิบัติมาสู่อาณาจักรของพวกเราอีก พระราชาแห่งดอว์นทรงหวังว่าพวกเราจะสามารถจับมือเป็นพันธมิตร และร่วมกันต่อต้านศาสนจักรได้”
“เจ้าแน่ใจหรือว่าเมืองวูล์ฟฮาร์ตถูกตีแตกแล้ว” เขาฟังอีกฝ่ายเล่าจบแล้วก็ขมวดคิ้วมุ่น
“แน่ใจอย่างยิ่งพ่ะย่ะค่ะ ใต้ฝ่าละอองฯ” คนทั้งสองพยักหน้า
ทอว์ฟิคเองก็เคยได้ยินเรื่องสงครามรุกรานของศาสนจักรมาบ้าง แต่เขาคิดไม่ถึงว่าอีกฝ่ายจะตีอาณาจักรทั้งสองได้ภายในระยะเวลาเพียงสั้นๆ หากพวกเขาไม่ได้โกหกล่ะก็ แสนยานุภาพของศาสนจักรก็น่ากลัวมากจริงๆ
แต่แน่นอนว่า เขายังต้องรอคำยืนยันจากเจ้ากรมการข่าวเสียก่อน หิมะที่มาถึงก่อนกำหนดปิดเส้นทางเดินเรือของพวกพ่อค้าจนหมด เขาไม่ได้ข่าวจากอาณาจักรวูล์ฟฮาร์ตมานานมากแล้ว
หลังจากเงียบไปครู่ใหญ่ ทอว์ฟิคก็พูดขึ้นว่า “แล้วพวกเจ้ามีแผนการอย่างไร”
อ็อตโตเลียริมฝีปาก ก่อนจะหยิบแผนที่จากในอกเสื้อออกมาคลี่ต่อหน้าทอว์ฟิค “หากศาสนจักรยกทัพจากเมืองศักดิ์สิทธิ์มาโจมตีดอว์นหรือเกรย์คาสเซิลอาณาจักรใดอาณาจักรหนึ่ง อีกอาณาจักรก็จะยกทัพขึ้นเหนือไปโจมตีเมืองศักดิ์สิทธิ์เฮอร์มีส เพื่อหยุดยั้งการรุกรานของศาสนจักร และสร้างความวุ่นวายในกองทัพของพวกเขา”
“นี่คือข้อตกลงทางการทหารหรือ”
“พ่ะย่ะค่ะ ใต้ฝ่าละอองฯ” ทูตรับคำ “ไม่ว่ากองทัพจะออกเดินทางจากสันเขาโคลด์วินด์ของเกรย์คาสเซิล หรือเมืองทางเหนือของดอว์น ก็สามารถไปถึงเมืองศักดิ์สิทธิ์เฮอร์มีสได้ภายในเวลาหนึ่งสัปดาห์ทั้งสิ้น ขอเพียงพวกเราจัดกองกำลังหลักไปประจำการที่เมืองสองแห่งนี้ ศาสนจักรก็อาจจะยอมถอยทัพได้…หากสามารถหลีกเลี่ยงสงครามครั้งนี้ได้ ก็คงดีต่อทั้งสองอาณาจักรไม่น้อย”
คราวนี้ก็อย่าหวังจะได้ยาจากศาสนจักรอีกเลย ทอว์ฟิคคิดในใจ ถ้าไม่มียา แล้วเขาจะเขี่ยโรแลนด์ออกจากดินแดนตะวันตกได้อย่างไร
ทว่า ศาสนจักรก็เป็นศัตรูที่ต้องระวังเหมือนกัน ถ้าจะให้ดีก็คือ เขาควรได้ยาในปริมาณที่เพียงพอและรวบรวมเกรย์คาสเซิลให้ได้ก่อน จากนั้นจึงค่อยทำข้อตกลงกับอาณาจักรดอว์น
“เรื่องนี้ถือเป็นเรื่องใหญ่ ข้าต้องปรึกษาพวกขุนนางก่อนจึงจะให้คำตอบได้ พวกเจ้าอยู่รอข่าวในวังหลวงไปก่อนแล้วกัน”
“พ่ะย่ะค่ะ ใต้ฝ่าละอองฯ”
“แล้วก็ ข้าอยากถามด้วยว่า พวกเจ้ารู้สถานการณ์ที่อีเทอร์นัลวินเตอร์และวูลฟ์ฮาร์ตมากน้อยแค่ไหน ข่าวที่ได้ยินมาล้วนมาจากปากของผู้อพยพใช่หรือไม่”
“บางส่วนก็ได้มาจากสายสืบพ่ะย่ะค่ะ แต่ก็ไม่มากนัก...เพราะระหว่างที่ทำสงคราม ศาสนจักรปิดเส้นทางรอบๆ ป้อมปราการโบรคเกนและเมืองวูล์ฟฮาร์ตไว้ พวกกระหม่อมเองก็ไม่ค่อยรู้สถานการณ์ในสงครามเหมือนกันพ่ะย่ะค่ะ” อ็อตโตตอบ “แต่เห็นผู้อพยพเล่าว่า ศาสนจักรมีอาวุธทำลายกำแพงที่น่ากลัวชนิดหนึ่ง มันสามารถถล่มกําแพงเมืองวูล์ฟฮาร์ตได้ภายในเวลาเพียงหนึ่งวัน”
นั่นก็คงเป็นอาวุธที่ทำจากผงหิมะเหมือนกัน ดูท่าคงได้สูตรมาจากน้องสามนั่นล่ะ “ข้าไม่ได้ถามเรื่องนี้” ทอว์ฟิคโบกมือ “พวกเจ้าได้ข่าวกองเรือสำเภาดำกับการ์เซียบ้างหรือไม่”
“เรื่องนี้…” ทั้งสองคนมองหน้ากัน เบลินดาตอบอย่างระมัดระวังว่า “หม่อมฉันได้ยินว่า พระองค์กับพระราชาวูล์ฟทรงถูกลูกธนูของศาสนจักรยิงสวรรคตขณะทรงหนีออกจากเมืองหลวงเพคะ”
“การ์เซียอยู่กับพระราชาวูล์ฟหรือ” เขาใจเต้น “แล้วพบศพหรือไม่”
“ไม่เพคะ ไม่มีใครพบพระศพ แต่ดูจากคำประกาศของศาสนจักรและความเงียบของฝั่งวูล์ฟฮาร์ตแล้ว พวกพระองค์ไม่น่าจะทรงหนีรอดได้เพคะ”
“อย่างนั้นหรือ...” ทอว์ฟิคพ่นลมหายใจ แม้จะรู้สึกเสียดายอยู่บ้าง แต่นี่ก็นับเป็นหนึ่งในข่าวดีเพียงไม่กี่ข่าวของฤดูหนาวแล้ว ขอให้เป็นอย่างที่พวกเขาพูดจริงๆ เถอะ “เอาล่ะ พวกเจ้าไปได้แล้ว”
เขารอจนพวกทูตจากไปแล้ว จึงยกมุมปากขึ้น โรแลนด์ วิมเบิลดัน เจ้าได้ยินแล้วหรือไม่ นี่ล่ะจุดจบของกบฏ สุดท้ายแล้วเจ้าก็ต้องพบจุดจบเช่นนี้เหมือนกัน
………………………………….


[Go To Next Chapter]( ./313.md)