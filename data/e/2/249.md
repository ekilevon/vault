##บทที่ 337 ช่วยเหลือ
อันนาพยักหน้าก่อนจะยืดไฟสีดำออกเป็นเส้นยาว แล้วนำไปจ่อกับเสาผลึก
พวกแม่มดต่างกลั้นหายใจโดยไม่รู้ตัว ควันสีเขียวผุดขึ้นมาจากตำแหน่งที่ไฟและเสาผลึกสัมผัสกัน...นั่นไม่ใช่สีของควันจริงๆ แต่เป็นสีที่เกิดขึ้นจากแสงสะท้อนของไฟสีเขียวซึ่งมีความเข้มสว่างไม่เท่ากัน
ไฟสีดำตัดเข้าเนื้อเสาผลึกแล้ว
“เป็นอย่างไรบ้าง” ทิลลีถาม
“ผลาญพลังมากอยู่เพคะ แต่ยังพอตัดได้” อันนาตอบ
ทันใดนั้นก็เกิดความเปลี่ยนแปลงขึ้นกับ ‘โลงศพน้ำแข็ง’ เสียงใสๆ ดังเปรี๊ยะปร๊ะลอยมา รอยร้าวมากมายวิ่งกระจายออกจากตำแหน่งที่ไฟสีดำตัดผ่าน ประดุจใยแมงมุมที่แผ่คลุมเสาทั้งต้นภายในเวลาเพียงพริบตา ซาวีเรียกฉากกำบังออกมาบังเหล่าแม่มดแทบจะในเวลาเดียวกัน
ทว่าเสาผลึกไม่ได้แตกกระจายอย่างที่คิด เศษผลึกที่ปริแตกค่อยๆ ร่วงลงพื้นราวกับเศษดินที่หลุดร่อน เผยให้เห็นแกนในที่กำลังปล่อยไอเย็นออกมา...เสาผลึกโปร่งใสต้นนี้มีสองชั้น ชั้นในเป็นผลึกน้ำแข็งจริงๆ เพียงพริบตาเดียว ทุกคนก็รู้สึกถึงไอเย็นที่แผ่ซ่านออกมา อุณหภูมิรอบด้านพลันลดลงอย่างกะทันหัน
โชคดีที่อันนาสามารถควบคุมอุณหภูมิที่ลดฮวบฮาบ และปรับให้มันกลายเป็นอุณหภูมิปกติดังเดิมได้อย่างรวดเร็ว
ผลึกน้ำแข็งที่ถูกไฟสีดำแผดเผาละลายเร็วกว่าเดิมมาก ความโปร่งใสพลันลดลงอย่างเห็นได้ชัด ผิวนอกของมันไม่เหลือเหลี่ยมมุมอีกต่อไป มันกำลังหลอมละลายไม่ต่างจากก้อนน้ำแข็งธรรมดา ทว่า ทิลลีกลับไม่เห็นแอ่งน้ำขนาดใหญ่บนพื้นอย่างที่คิด ส่วนที่หลอมละลายถูกแปรสภาพเป็นไอจนหมด ราวกับไม่เคยมี ‘โลงศพน้ำแข็ง’ บนโลกนี้มาก่อน
เมื่อผลึกน้ำแข็งถูกละลายจนหมด หญิงสาวที่อยู่ในนั้นก็เผยโฉมออกมาอย่างชัดเจน
ดูเหมือนเธอจะยังสลบอยู่ ทั้งผมและเสื้อผ้าแห้งสนิท ทุกอย่างยังเหมือนตอนที่เธอถูกสะกดไว้ในน้ำแข็งไม่มีผิด เมื่อไม่มีอะไรมารองรับน้ำหนักร่างกาย ร่างของเธอจึงหงายไปด้านหลังอย่างไร้เรี่ยวแรง แอชเชสรีบเข้าไปประคองเธอทันที
“ยังมีชีวิตอยู่หรือไม่”
“อ่อนแอมาก แต่หัวใจยังเต้นอยู่” แอชเชสใช้มือแตะหน้าอกอีกฝ่าย “ช่าง...น่าเหลือเชื่อจริงๆ”
น่าเหลือเชื่อจริงๆ นั่นล่ะ ทิลลีพบว่าตัวเองมาอยู่เมืองชายแดนได้ไม่ถึงหนึ่งสัปดาห์ ก็พบเรื่องเหลือเชื่อมากกว่าช่วงเวลาหนึ่งปีที่ผ่านมาแล้ว ทิลลีถอนใจเบาๆ หากเธอสามารถอยู่ในผลึกน้ำแข็งอุณหภูมิต่ำมาได้จนถึงตอนนี้ นั่นก็ค่อนข้างชัดเจนแล้วว่า...เธอคือแม่มด
ภารกิจครั้งนี้ไม่ได้คว้าน้ำเหลวจริงๆ
ส่วนเรื่องชื่อและที่มาของเธอ ตลอดจนสาเหตุที่เธอถูกขังไว้ในโบราณสถานนั้น ไว้คงต้องค่อยๆ ถามเธอหลังจากที่กลับถึงเมืองชายแดนแล้ว
********************
แอนเดรียยืนเฝ้าหน้าโพรงอย่างเบื่อหน่าย พลางเหลือบมองเข้าไปในโพรงเป็นระยะ ด้วยหวังว่าจะได้เห็นทิลลีบินกลับมาตั้งแต่เนิ่นๆ
รอบๆ โบราณสถานไม่ปรากฏร่องรอยของปีศาจ แม้แต่สัตว์อสูรก็มีเพียงไม่กี่ตัวเท่านั้น นานๆ ทีจึงจะมีพันธุ์หมาป่าหรือพันธุ์หมูป่าซึ่งเห็นได้โดยทั่วไปโผล่ออกมาบ้าง แต่เธอยังไม่ทันจะง้างคันธนู ไนติงเกลก็เขวี้ยงกริชไปปักหัวพวกมันแล้ว
เวลาราวกับเดินช้าผิดปกติ นอกจากเธอแล้ว คนที่เฝ้าอยู่ปากโพรงก็มีแต่แม่มดสมาคมทั้งนั้น แค่จะหาคนคุยฆ่าเวลาก็ยังลำบาก แม่มดที่ชื่อเวนดี้คนนั้นดูเป็นมิตรมากก็จริง แต่จนแล้วจนรอด แอนเดรียก็ยังทำใจเข้าไปชวนเธอคุยก่อนไม่ได้
ในฐานะชนชั้นสูงของอาณาจักรดอว์น คุณสมบัติที่ผู้หญิงที่ยังไม่แต่งงานพึงมีที่สุดก็คือความสง่างามและความไว้ตัว
แต่ช่างเถอะ ไปคุยกับไนติงเกลดีกว่า ได้ยินว่าเธอเคยประมือกับแอชเชสมาแล้ว มิหนำซ้ำยังดูเหมือนจะเสมอกันเสียด้วย การสืบข้อมูลศัตรูคงไม่ถือเป็นการชวนคุยกระมัง
ใช่แล้ว นี่เป็นภารกิจที่ต้องทำต่างหาก
เธอยื่นมือไปปัดหิมะที่ติดศีรษะออกแล้วเงยหน้าขึ้น ทันใดนั้น หัวใจก็พลันเต้นไม่เป็นส่ำ...ไนติงเกลหายไปแล้ว
เมื่อครู่นี้ หญิงสาวผมลอนสีทองซึ่งดูสง่างามเฉกเช่นชนชั้นสูงเหมือนเธอยังยืนพิงตะกร้าบอลลูนอยู่แท้ๆ ทว่าตอนนี้เธอกลับหายตัวไปแล้ว จริงสิ ดูเหมือนเธอจะมีพลังล่องหนนี่นา
พอคิดถึงตรงนี้ แอนเดรียก็ตั้งใจฟังเสียงความเคลื่อนไหวรอบกาย ในยามที่ดวงตาพึ่งไม่ได้ หูและจมูกล้วนเป็นผู้ช่วยชั้นดีในการจับสังเกตความเคลื่อนไหวทั้งสิ้น
จากนั้น เธอก็ได้ยินเสียงฝีเท้าเบาๆ
ไนติงเกลหรือ
ไม่สิ แอนเดรียขนลุกซู่ เสียงฝีเท้ามากมายขนาดนี้ไม่ได้มาจากคนคนเดียวแน่นอน...มีคนกลุ่มหนึ่งกำลังมุ่งหน้ามาทางนี้ พวกเขาอยู่ในป่าด้านหน้า ห่างจากเธอเพียงร้อยก้าวเท่านั้น! ทว่าพอเธอเพ่งมองไปที่ป่า ก็กลับพบเพียงความสงบนิ่ง ไม่มีเงาคนแม้แต่คนเดียว
เสียงฝีเท้าขยับใกล้เข้ามาอย่างรวดเร็ว ให้ตายเถอะ ศัตรูตัวโปร่งใสหรือนี่!
ในขณะที่เธอกำลังจะร้องเตือนทุกคนนั้น เสียงดังสนั่นก็ดังขึ้นที่ข้างหู
แสงสว่างฉายวาบกลางอากาศ อากาศตรงหน้าสั่นสะเทือนอย่างแรง สัตว์ประหลาดหน้าตาพิลึกตัวหนึ่งปรากฏตัวขึ้นเบื้องหน้า...มันมีศีรษะที่แคบยาวและก้ามคมหนึ่งคู่ ดูเผินๆ เหมือนตั๊กแตนกลายพันธุ์ แต่สิ่งที่ต่างจากแมลงทุกชนิดก็คือมันเดินหลังตรง
กระสุนปืนยิงเจาะใบหน้าด้านหนึ่งของมันจนเละ เลือดสีดำที่ไหลออกมาจากกะโหลกศีรษะเกือบกระเด็นมาถูกตัวแอนเดรีย
ร่างของสัตว์ประหลาดล้มกระแทกพื้นดังโครมคราม เธอเห็นชุดคลุมและหมวกคลุมศีรษะสีขาวที่ปลิวไสวของไนติงเกล
จากนั้น เสียงปืนครั้งที่สองก็ดังขึ้น!
บ้าจริง เธอประมาทเกินไปแล้ว! แอนเดรียกัดริมฝีปากแน่น อีกฝ่ายสังเกตเห็นทุกอย่างก่อนเธอเสียอีก
เธอเรียกคันธนูเวทมนตร์ออกมา แต่ไม่รู้ว่าควรยิงไปทางไหน จึงได้แต่ถอยกลับไปรวมกับแม่มดคนอื่นๆ ที่ข้างตะกร้าบอลลูน
เสียงปืนดังขึ้นอีกเป็นครั้งที่สี่ สัตว์ประหลาดทั้งสี่นอนแน่นิ่งอยู่บนพื้น พวกมันทุกตัวถูกยิงตายภายในนัดเดียว
ตอนที่ไนติงเกลปรากฎตัวขึ้นใกล้ๆ กับสัตว์ประหลาดตัวหนึ่งนั้น แอนเดรียก็รีบเก็บอาวุธแล้วเดินเร็วๆ ไปหาเธอทันที
“นี่มันอะไรน่ะ”
“ถ้าไม่ใช่สัตว์อสูรก็ปีศาจนั่นล่ะ” เธอนั่งยองๆ ลงพลางสำรวจดูกรงเล็บและก้ามของศัตรู “แต่ดูจากสีเลือดแล้ว น่าจะเป็นสัตว์อสูรมากกว่า”
“แล้วเจ้ารู้ตัวตั้งแต่ตอนไหน”
“ก็ตั้งแต่ตอนที่มันเพิ่งปรากฏตัวนั่นล่ะ” ไนติงเกลยิ้ม “เวลาอยู่ในหมอกมายา แสงจากพลังวิเศษในตัวมันสว่างชัดไม่ต่างจากหมู่ดาวบนท้องฟ้ายามค่ำคืนเลย”
“สัตว์อสูรก็ทำเช่นนี้ได้ด้วยหรือ” แอนเดรียขมวดคิ้วถาม
รอยยิ้มของอีกฝ่ายพลันชะงักไป “เอ่อ...บางทีพันธุ์ผสมอาจจะพิเศษหน่อยน่ะ”
เวลานี้ แม่มดที่ลงไปในโพรงบินกลับขึ้นมาบนพื้นดินแล้ว นอกจากแม่มดหน้าเก่าทั้งเจ็ดคนแล้ว บนไหล่ของแอชเชสยังมีร่างของหญิงสาวผมน้ำเงินเพิ่มมาอีกคนด้วย
“นางคือคนที่ร้องขอความช่วยเหลือในโบราณสถานหรือ” แอนเดรียเข้าไปถาม
“ใช่แล้ว” ทิลลีพยักหน้า “รายละเอียดอื่นๆ ไว้ค่อยคุยกันบนดิสแตนต์วอตช์ดีกว่า อยู่ที่นี่นานๆ ข้ารู้สึกใจไม่ดีเลย จริงสิ บนนี้คงไม่เจออันตรายอะไรกระมัง”
“เจอแค่พันธุ์ผสมหน้าตาประหลาดไม่กี่ตัวเท่านั้นเพคะ” ไนติงเกลยักไหล่
บอลลูนถูกเติมอากาศร้อนและลอยขึ้นอย่างรวดเร็ว ตอนที่ตะกร้าบอลลูนลอยผ่านยอดไม้ เพื่อมุ่งหน้าไปยังเมืองชายแดนนั้น ซิลเวียก็ร้องออกมาด้วยความตกใจ “สวรรค์ ข้างล่างนั่นมันอะไรน่ะ อย่าบอกนะว่าสัตว์อสูร”
“สัตว์อสูรหรือ” แอนเดรียยื่นหน้ามองไปทางโบราณสถาน แต่กลับไม่เห็นอะไรสักอย่าง
ไม่สิ มีอะไรบางอย่างกำลังเคลื่อนไหวอยู่บนพื้นจริงๆ ศพสัตว์ประหลาดที่นอนตายอยู่บนพื้นพลันหายวับไปครึ่งร่าง กองเลือดสีดำถูกเหยียบกระจาย ตำแหน่งที่ดินและหิมะบรรจบกันดูบิดเบี้ยวอย่างประหลาด คล้ายกับภาพที่มองผ่านแก้วคริสตัลก็ไม่ปาน หากไม่สังเกตดีๆ เธอก็คงไม่เห็นความเปลี่ยนแปลงพวกนี้
“พันธุ์ผสมหน้าตาประหลาดกลุ่มเดิมน่ะ” ไนติงเกลพูดอย่างไม่ใส่ใจ “มากันประมาณร้อยตัวได้ กำลังกรูกันเข้าไปในโพรงอยู่...สงสัยจะมารุมกินศพเจ้าหนอนยักษ์นั่น” เธอหาวหนึ่งที “แต่เรื่องนี้ไม่เกี่ยวกับพวกเราหรอก”
………………………………….


[Go To Next Chapter]( ./250.md)