##บทที่ 464 เปลี่ยนแปลง
ชาวเมืองที่มารับอาหารมื้อที่สองเพิ่มจำนวนขึ้นเล็กน้อย โชคดีที่พวกเขาสามคนรออยู่ในลานเมืองตลอด ถึงได้อยู่ต้นๆ แถว
ต่อเมื่อได้เข้าแถวจริงๆ แล้ว เขี้ยวงูถึงได้รู้ว่าทำไมจึงต้องสร้างราวไม้ล้อมรอบเวทีไว้...ผู้ประกาศบนเวทีไม้ถูกเปลี่ยนคนแล้ว ตอนนี้กำลังประกาศนโยบายใหม่อย่างน้ำไหลไฟดับ เขาคงต้องฟังอีกฝ่ายเจื้อยแจ้วไปจนกว่าเขาจะได้ข้าวต้มแน่ๆ
ทุกคนขยับไปข้างหน้าอย่างช้าๆ ผ่านไปสักครู่ เขาก็มาถึงหลังเวที
“ยื่นหลังมือขวาออกมา” ทหารที่เฝ้าบริเวณนี้พูดขึ้น
พอเขี้ยวงูทำตาม อีกฝ่ายก็ประทับตราประทับลงบนหลังมือเขา
“คนต่อไป”
พอถึงตรงนี้ ราวไม้ก็เริ่มเฉียงออก ล้อมพื้นที่กว้างไว้ตรงกลาง ทว่าแถวยังไม่สิ้นสุดที่นี่ เหล่าทหารคอยควบคุมให้ชาวเมืองรับชามไม้ รับข้าวต้ม กินข้าวต้มในที่ที่เตรียมไว้อีกด้าน แล้ววางชามคืน ไม่น่าเชื่อเลยว่า ความเป็นระเบียบเรียบร้อยนี้จะเกิดจากสามัญชนและนักเลงใต้ดิน
เขี้ยวงูหันกลับไปมองแถวที่ยาวเหยียดแล้วก็อดคิดเพ้อเจ้อไม่ได้ พวกเขาดูราวกับไม่ได้กำลังอ้อนวอนขอความสงเคราะห์จากใคร ทว่ากำลังทำพิธีอันยิ่งใหญ่อะไรสักอย่างมากกว่า
“เขาประทับตราอะไรให้พวกเราน่ะ” ไทเกอร์คลอว์ยื่นศีรษะมาจากด้านหลัง “เช็ดไม่ออกเสียด้วย”
“น่าจะเอาไว้กันพวกเรากลับไปต่อแถวอีกครั้งกระมัง” เขาเบะปาก
บริเวณรอบนอกของพื้นที่โล่งกว้างมีกระโจมสูงตั้งอยู่ หากมองผ่านแสงสว่างไป จะเห็นว่าข้างในมีคนจำนวนมากกำลังวิ่งวุ่น มีคนย้ายถังไม้หนักๆ มาวางหน้าโต๊ะตัวยาวข้างราวไม้เป็นระยะ จากนั้นทหารจึงแจกจ่ายข้าวต้มให้ทุกคน...เห็นได้ชัดว่าข้าวต้มพวกนี้เพิ่งต้มเสร็จใหม่ๆ ตอนที่ข้าวต้มกรุ่นไอถูกตักลงในชามนั้น มือทั้งสองของเขี้ยวงูถึงกับสั่นเล็กน้อย
เขาไม่ได้กินอาหารร้อนๆ แบบนี้มานานเท่าไรแล้ว
ข้าวต้มไม่ข้น และไม่ใส่ผักหรือเครื่องปรุงใดๆ แต่ลำพังแค่ข้าวสีทองและกลิ่นหอมเตะจมูกก็ชวนให้เขาน้ำลายสอแล้ว เขากินแต่ขนมปังดำที่ผสมกรวดและเปลือกข้าวมาตลอด ข้าวต้มที่อยู่ในชามทำให้เขาได้สัมผัสความหวานที่ห่างหายไปนานอีกครั้ง
ให้ตายเถอะ เขาเริ่มรู้สึกแสบตาอีกแล้ว
เขี้ยวงูยกข้าวต้มซดรวดเดียวโดยไม่กลัวข้าวต้มลวกลิ้น ทั้งยังเลียชามเสียจนสะอาดเอี่ยม แม้ใจจะอยากวิ่งกลับไปต่อแถวใหม่เพียงใด แต่พอเห็นทหารที่ยืนคุมอยู่รอบๆ แล้ว เขาก็ล้มเลิกความคิดนี้ไป หลังจากวางชามไม้ใส่กะละมังที่อีกฝ่ายเตรียมไว้อย่างแสนอาลัยแล้ว เขาก็เดินตามฝูงชนออกจากพื้นที่ไป
บริเวณทางออกยังมีเวทีไม้อีกแห่ง ผู้ประกาศบนนั้นกำลังตอบคำถามชาวเมืองอย่างกระตือรือร้น
สงสัยคงเพราะท้องมีอาหารร้อนๆ แล้ว ลมฤดูหนาวที่พัดมาจึงดูอ่อนกำลังลงไปมาก พวกเขี้ยวงูชะลอฝีเท้าลง เดินตามคนอื่นๆ ไปยังเวทีอย่างเชื่องช้า
“เจ้าถามว่าเหตุใดเจ้าชายจึงทรงแจกอาหารหรือ ถามได้ดีมาก!” คนคนนั้นพูดพร้อมออกท่าทาง “เพราะเจ้าชายตั้งพระทัยจะกำจัดนักเลงใต้ดินให้หมดไปจากป้อมน่ะสิ ประชาชนที่ถูกพวกนักเลงข่มขู่และใช้งานเพื่อแลกอาหาร จะได้เป็นอิสระและไม่ต้องถูกพวกเขาคุกคามอีกต่อไป! ส่วนประชาชนทั่วไปที่มีเสบียงไม่พอกิน ก็จะได้ผ่านช่วงเวลาแห่งความยากลำบากนี้ไปได้ด้วย! นี่คือน้ำพระทัยจากเจ้าชาย!”
“แต่ก่อนหน้านี้ ท่านบอกว่าเจ้าชายจะทรงแจกข้าวต้มถึงแค่สิ้นเดือนแห่งปีศาจนี่ เช่นนั้นหลังจากที่เดือนแห่งปีศาจสิ้นสุดลงแล้วเล่า พวกเราจะทำอย่างไร” ใครบางคนถามเสียงดัง
เสียงต่างๆ ในที่นั้นพลันเงียบลงไปมาก คนส่วนใหญ่กำลังรอคำตอบของอีกฝ่าย เขี้ยวงูเองก็หูผึ่งเช่นกัน
“ง่ายมาก! พวกเจ้าก็เลี้ยงตัวเองอย่างไรเล่า!” ผู้ประกาศยิ้มว่า
“ละ...เลี้ยงตัวเองหรือ”
“แต่ข้าปลูกพืชไม่เป็นนี่”
“ท่านลอร์ด ท่านอธิบายให้ชัดเจนกว่านี้ได้หรือไม่”
“ใจเย็นๆ ก่อน ข้าจะค่อยๆ อธิบายให้พวกเจ้าฟังเอง!” เขาโบกมือ “หลังจากสิ้นสุดเดือนแห่งปีศาจแล้ว ป้อมปราการลองซองกับเมืองชายแดนจะถูกผนึกรวมกันเป็นเมืองใหม่ พื้นที่ตรงกลางนั้นยังต้องบุกเบิกและก่อสร้างอะไรอีกมาก ดังนั้นจึงต้องการแรงงานจำนวนมหาศาล นี่ล่ะวิธีเลี้ยงตัวเองของพวกเจ้า! จงลุกขึ้นทำงานเสีย มีแค่งานเท่านั้นที่จะสร้างความมั่งคั่งให้พวกเจ้าและเปลี่ยนชะตาชีวิตพวกเจ้าได้! พวกเจ้าจะได้รับค่าตอบแทนที่แน่นอน เงินพวกนี้ไม่เพียงแต่จะเลี้ยงพวกเจ้าได้เท่านั้น แต่ยังเลี้ยงครอบครัวของพวกเจ้าได้ด้วย! นอกจากนี้ เจ้าชายยังทรงสัญญาด้วยว่า ผู้ที่มีงานทำเป็นเรื่องเป็นราวทุกคนจะได้เป็นประชาชนในเมืองใหม่ของพระองค์!”
คำพูดของเขาเรียกเสียงฮือฮาในหมู่ฝูงชนได้พักใหญ่ เขี้ยวงูรู้สึกว่าหัวใจกำลังเต้นรัว
“ถูกต้อง ข้ารู้ว่าพวกเจ้ากำลังคิดอะไร” คนประกาศพูดเสียงดัง “ในหมู่พวกเจ้านี้มีคนเป็นนักเลงอยู่ไม่น้อย...หรือพูดอีกอย่างก็คือ ชาวเมืองที่ถูกบีบให้เป็นนักเลงนั่นล่ะ แต่ว่านั่นไม่ใช่ปัญหา พวกเจ้าจะได้รับชีวิตใหม่จากการทำงาน...ไม่ต้องหลบๆ ซ่อนๆ อยู่ในโลกใต้ดินที่ไร้แสงสว่าง หรือกลัวว่าจะถูกจับขึ้นแท่นแขวนคออีกต่อไป เพราะพวกเจ้าสามารถใช้มือทั้งสองไขว่คว้าผลตอบแทนที่ถูกกฎหมายได้ ไม่ว่าจะอาหาร เสื้อผ้า...หรือแม้กระทั่งบ้านที่ปลอดภัย!”
“ท่านลอร์ด...แค่ทำงานเท่านั้นเองล่ะหรือ”
เขาพยักหน้ายิ้มๆ “ถึงตอนนั้น เจ้าชายทรงต้องใช้แรงงานจำนวนมาก ดังนั้น...ใช่แล้ว แค่พวกเจ้าทำงานเท่านั้น”
เขี้ยวงูรู้สึกเหมือนตัวเองเข้าใจอะไรขึ้นมาในบัดดล
...
หลังจากนั้นอีกหลายวัน พวกเขาสามคนก็ไปรับข้าวต้มข้าวสาลีที่ลานเมืองทุกเที่ยง มีชาวเมืองที่รู้ข่าวแล้วมาที่นี่เพิ่มขึ้นทุกวัน จนพื้นที่ว่างในลานเมืองถูกจับจองไปกว่าครึ่ง แน่นอนว่าก็มีคนบางส่วนที่ไม่ได้มาเพื่อรับอาหารเหมือนกัน พวกเขามาที่นี่เพียงเพราะอยากเห็นจุดจบของนักเลงใต้ดิน
บรรยากาศในป้อมคล้ายกับมีเทศกาลเฉลิมฉลองทุกวัน
หลังจากเสร็จสิ้นการแจกข้าวต้มข้าวสาลีตอนเที่ยงแล้ว
ลานเมืองอีกด้านก็เริ่มการพิพากษาและลงโทษอาชญากรทั้งหลาย
เป็นอย่างที่หญิงชุดขาวว่าไว้จริงๆ...ไม่มีนักเลงคนใดหลุดรอดเงื้อมมือพวกเธอไปได้ เขี้ยวงูเห็นคานาชระหว่างการพิพากษา...เขากำลังคุกเข่าตัวสั่นระริกอยู่บนเวที ใบหน้าซีดขาว ไม่มีความน่าเกรงขามอย่างในอดีตอีกต่อไป
จากนั้น เขาก็ถูกยิงศีรษะกระจายท่ามกลางเสียงคำรามของท่อเหล็ก
นอกจากคานาชแล้ว ยังมีคนใหญ่คนโตที่เขาเคยได้ยินแค่ชื่ออีกหลายคนด้วย
อย่างเช่นบลัดดี้แฮนด์ ไอรอนโครว เบลด...ทุกคนล้วนเป็นหัวผู้โด่งดังในโลกใต้ดินทั้งนั้น ทว่าสภาพของพวกเขาไม่ได้ดีไปกว่าคานาชเท่าไรเลย ฝูงชนส่งเสียงโห่ร้องอย่างฮึกเหิมทุกครั้งที่หัวหน้านักเลงถูกสังหารไปหนึ่งคน จนกระทั่งถึงคนสุดท้าย ทุกคนจึงตะโกนคำว่าเจ้าชายทรงพระเจริญไปพร้อมๆ กับเปล่งถ้อยคำแสดงความยินดีที่นักโทษถูกประหาร
เขี้ยวงูได้เจอกับโจอีกครั้งในวันที่สี่ เขาดูแข็งแรงเป็นปกติแล้ว คนทั้งสี่โผกอดกันด้วยความตื่นเต้นดีใจ
“เจ้าหายไปไหนมาหลายวัน”
“ข้าก็ไม่รู้เหมือนกัน” โจส่ายหน้า “ตอนนั้นข้ากำลังสะลึมสะลืออยู่ พอฟื้นขึ้นมาอีกทีก็นอนอยู่ในกระโจมแล้ว แล้วก็หายปวดหัวเป็นปลิดทิ้งด้วย จากนั้น ข้าก็ได้กินข้าวและนอนพักจนไข้ลด...ในนั้นมีคนป่วยแบบข้าหลายคนเลยล่ะ ข้าวต้มที่ข้าได้กินมีเนื้อแห้งผสมด้วยนะ อร่อยจนข้าแทบกลืนลิ้นตัวเองทีเดียว”
“มีเรื่องดีๆ แบบนี้ด้วยหรือ” ไทเกอร์คลอว์ตาโต “ให้ตายเถอะ ข้าชักอยากเป็นไข้ขึ้นมาแล้วสิ!”
“เอาเป็นว่า เจ้ารอดชีวิตมาได้ก็ดีแล้ว” ซันฟลาวเวอร์ปลอบ
ทุกคนพากันถอนใจโล่งอก ทันใดนั้น เขี้ยวงูก็โพล่งขึ้นมาว่า “ประเดี๋ยวพ้นเดือนแห่งปีศาจไปแล้ว ข้าจะหางานทำ”
“ขุนนางพวกนั้นอาจจะแค่กำลังเล่นตลกกับพวกเราก็ได้ ถึงตอนนั้นเดี๋ยวก็เพิ่มเงื่อนไขตามมาอีกมากมาย” ไทเกอร์คลอว์แบมือว่า “เจ้าดูอย่างประกาศรับสมัครทหารกองทัพที่สองกับเจ้าหน้าที่ตำรวจสิ เงื่อนไขคือต้องมีที่พำนักที่แน่นอน ประวัติขาวสะอาด ไม่เคยก่ออาชญากรรมมาก่อน แค่ลักขโมยก็ไม่ได้ พวกเขาไม่ได้นับรวมพวกเราตั้งแต่แรกแล้ว”
เขี้ยวงูส่ายหน้า ไม่ได้พูดอะไรออกไป สิ่งที่อยู่ในประกาศกำลังเปลี่ยนแปลงสถานการณ์ปัจจุบันไปอย่างช้าๆ เขาคิดว่าเมืองใหม่ของเจ้าชายน่าจะล้ำหน้าเกินกว่าที่เขาจะจินตนาการถึง...ในระหว่างช่วงเวลาที่ดูเหมือนทั้งสั้นและยาวนี้ เขาสัมผัสได้ถึงความเปลี่ยนแปลงทีละน้อย
หากสิ่งที่คนประกาศพูดเป็นความจริง นั่นแปลว่าเขาก็จะมีที่ยืนในเมืองใหม่ใช่หรือไม่ หากเขาสลัดฐานะนักเลงใต้ดินทิ้งไปได้ เปเปอร์ก็คงไม่รู้สึกลำบากใจเวลาเจอเขากระมัง
………………………………….


[Go To Next Chapter]( ./377.md)