##บทที่ 428 สำรวจพลังวิเศษ
“...คะแนนสอบหรือ” ทิลลีรับใบคะแนนมาดูอย่างสงสัย “นางก้าวหน้ามากจริงๆ”
“ถูกต้อง” โรแลนด์พยักหน้า “ลูเซีย ไวต์ มาจากตระกูลพ่อค้าในเมืองวาเลนเซีย เดิมทีก็มีพื้นฐานการอ่านเขียนและการคำนวณอยู่แล้ว ทั้งยังเรียนรู้ทฤษฎีธรรมชาติได้ไวอีก ถึงได้ทำคะแนนได้สูงขนาดนี้”
“ข้าไม่ได้สงสัยประโยคที่ว่า ‘ความรู้และความเข้าใจโลกช่วยกระตุ้นการพัฒนาพลังได้’ ของท่าน” ทิลลีเบ้ปาก “แต่ว่ามันเกี่ยวอะไรกับการตีกลับของพลัง”
“เท่าที่ข้าเห็นจากลิลลี ลีฟ และลูนามา การพัฒนาพลังจะมาพร้อมกับการเพิ่มปริมาณความจุพลังเสมอ และข้าก็คิดว่าเรื่องนี้เกี่ยวข้องกับระดับความเข้าใจโลกไม่น้อยด้วย” โรแลนด์ลองปะติดปะต่อ ‘การตื่นรู้ระดับสูงในยุคโบราณ’ ที่อกาธาเล่ากับ ‘การพัฒนาพลัง’ ของแม่มดเมืองชายแดนดู จากนั้นจึงเล่าข้อสันนิษฐานของตัวเองให้อีกฝ่ายฟังอย่างละเอียด “แม้จะเป็นการพัฒนาพลังเหมือนกัน แต่ผลที่เกิดจากการรู้แจ้งเพียงด้านเดียวหรือแยกส่วนนั้น เทียบไม่ได้กับผลที่เกิดจากความเข้าใจโลกรอบด้านหรือองค์รวมเลย...ลูนาเป็นตัวอย่างที่ชัดเจนที่สุด แม้นางจะเป็นสมาชิกในสโมรแม่มด แต่นางกลับพัฒนาพลังด้วยวิธีรู้แจ้งอย่างฉับพลัน ทำให้ระดับพลังของนางด้อยกว่าอันนาและโซโรยาอย่างมาก”
ทิลลีคิดอยู่สักครู่ก็เข้าใจความหมายของโรแลนด์อย่างรวดเร็ว “ท่านหมายความว่าเมื่อก่อนนี้ ลูเซียมีพลังอยู่ในระดับต่ำ และร่างกายนางก็ชินกับระดับพลังนี้มาตลอด ไม่ว่าจะในวันธรรมดาหรือวันตื่นรู้ แต่บังเอิญว่าครั้งนี้ นางเกิดพัฒนาพลังระหว่างการบรรลุนิติภาวะพอดี จึงเป็นเหตุให้พลังในร่างกายเพิ่มขึ้นหลายเท่าตัวจนเกินระดับที่จะรับได้ใช่หรือไม่”
“ก็น่าจะประมาณนั้น แต่ข้าคิดว่าสองอย่างนี้ไม่เหมือนกันเสียทีเดียว” โรแลนด์นับนิ้ว “การยกระดับพลังวิเศษหลักๆ เกิดจากการตื่นรู้ การบรรลุนิติภาวะ และการพัฒนาพลัง ดูเผินๆ เหมือนจะได้ผลแบบเดียวกัน แต่ข้าคิดว่าสองอย่างแรกเกิดจากภาวะจำยอม ในขณะที่อย่างหลังเป็นการยกระดับในเชิงรุก”
“เหตุใดท่านจึงคิดเช่นนั้น”
“เพราะการพัฒนาพลังจะไม่ทำให้พลังตีกลับ” เจ้าชายพูดช้าๆ “หากทั้งสองอย่างเหมือนกันล่ะก็ อันนาคงตายไปตั้งแต่ตอนที่พัฒนาพลังอย่างก้าวกระโดดแล้ว ข้าคิดว่าร่างกายแม่มดน่าจะมีเส้นเตือนภัยจากพลังอยู่ หากพลังที่รับมาสูงเกินขีดจำกัดนี้ ร่างกายก็จะถูกพลังตีกลับทันที แต่การฝึกพลังทุกวันสามารถช่วยขยายขีดจำกัดนี้ได้ นี่ก็คือเหตุผลที่แม่มดควรผลาญพลังทิ้งให้หมดก่อนการตื่นรู้”
“เส้นเตือนภัยหรือ ฟังดูน่าสนใจดีนี่...” ทิลลีใช้ความคิด “ท่านคิดว่าลูเซียได้รับพลังเพิ่มตอนบรรลุนิติภาวะมากเกินไป เลยทำให้พื้นที่ที่เตรียมไว้สำหรับรองรับพลังที่จะทะลักเข้ามาในวันตื่นรู้ไม่เพียงพอและล้นขีดจำกัด จนเกิดเหตุการณ์นี้ขึ้นอย่างนั้นหรือ”
“ถูกต้อง แม้อันนาจะพัฒนาพลังครั้งแรกตอนบรรลุนิติภาวะเหมือนลูเซีย แต่ร่างกายนางจุพลังได้มหาศาลมาแต่ไหนแต่ไรอยู่แล้ว เส้นเตือนภัยก็อยู่สูงกว่าแม่มดทั่วไปมาก” โรแลนด์หยุดไปเล็กน้อย “นอกจากนี้ เรื่องนี้ยังอธิบายได้ด้วยว่า ทำไมหลังจากที่สเปียร์สูบพลังที่บ้าคลั่งออกแล้ว ลูเซียจึงกลับมาเป็นปกติได้...นั่นเพราะพลังพวกนั้นไม่ใช่ของนางมาตั้งแต่แรกแล้วอย่างไรเล่า”
“ทฤษฎีของท่าน...อธิบายปัญหาได้หลายข้อทีเดียว” เธอเขี่ยผมไปทัดหูแล้วเท้าคางครุ่นคิด “ทั้งๆ ที่พลังวิเศษมาจากแหล่งเดียวกัน แต่เหตุใดเมื่ออยู่ในร่างกายแม่มดแล้วกลับมีสภาพแตกต่างกัน แล้วเหตุใดพลังวิเศษที่อยู่ในโลกภายนอกจะถูกเห็นได้แค่เฉพาะตอนที่แม่มดตื่นรู้เท่านั้น...นั่นเพราะพวกมันจะกลายเป็นส่วนหนึ่งของร่างกายแม่มดก็ต่อเมื่อแม่มดยอมรับมันแล้วนั่นเอง”
โรแลนด์หัวเราะ “การตื่นรู้เปรียบเสมือนการดึงพลังเข้ามา แต่สุดท้ายแล้วจะเหลือพลังเพียงส่วนเล็กๆ เท่านั้นที่ยังคงอยู่ การพัฒนาพลังก็คือการขยายส่วนเล็กๆ ในร่างกายส่วนนั้นให้ใหญ่ขึ้นและแข็งแกร่งขึ้น ยิ่งแม่มดมีความรู้กว้างขวางเท่าไร ก็ยิ่งพัฒนาได้ไวเท่านั้น ส่วนเรื่องที่ว่าพลังสามารถพัฒนาได้โดยไม่จำกัดครั้งนั้นก็สมเหตุสมผลเหมือนกัน...เพราะการสำรวจโลกย่อมไม่มีวันสิ้นสุดอยู่แล้ว”
“อยู่ๆ ข้าก็ชักสงสัยขึ้นมาเสียแล้วสิ”
“เจ้าสงสัยอะไร”
“หากท่านเป็นแม่มดที่พัฒนาพลังแล้ว พลังของท่านจะยิ่งใหญ่ขนาดไหน” ทิลลีปิดปากหัวเราะ
โรแลนด์แทบสำลัก แม้เขาจะอยากสัมผัสประสบการณ์มหัศจรรย์จากการครอบครองพลังวิเศษแค่ไหน แต่หากเทียบกับสิ่งที่ต้องเสียไปแล้ว เขาขอไม่รับดีกว่า
“ตำราเรียนที่ท่านเขียนพวกนั้น ข้าขอเอากลับไปที่เกาะสลีปปิ้งสักชุดได้หรือไม่” เธอเลิกคิ้วถาม
แม้อีกฝ่ายจะพูดด้วยน้ำเสียงสบายๆ แต่โรแลนด์สังเกตว่ามือขวาของเธอกำลังขยำกระโปรงเบาๆ
“ย่อมไม่มีปัญหาอยู่แล้ว” โอกาสทำคะแนนแบบนี้เขาไม่มีวันพลาดแน่นอน โดยทั่วไปแล้ว คำถามแบบนี้ยิ่งตอบได้เด็ดขาดเท่าไรก็ยิ่งดีเท่านั้น “หากมันทำให้แม่มดที่เกาะสลีปปิ้งพัฒนาพลังได้ ข้าก็ถือเป็นข่าวดีสำหรับเมืองชายแดนเช่นกัน แล้วอีกอย่าง เจ้าเองก็เป็นน้องสาวของข้าด้วย”
จากนั้นเขาก็ถูกไนติงเกลหยิกไหล่ซ้ายอย่างแรง
“...” ทิลลีไม่ได้แสดงท่าทีใดๆ ต่อประโยคหลัง เพียงแต่พยักหน้าเบาๆ เท่านั้น “ขอบคุณท่านมาก เช่นนั้นข้าขอตัวก่อน”
“อืม”
ดูท่าเขาจะเล่นเกินบทบาทไปหน่อยกระมัง ตราบใดที่เธอยังไม่ได้คำอธิบายที่มีน้ำหนักพอ เธอก็คงไม่สนใจคำพูดตีสนิทพวกนี้อยู่แล้ว
แต่ที่ทำให้โรแลนด์แปลกใจก็คือ ตอนที่ทิลลีเดินไปถึงหน้าประตูนั้น เธอกลับหยุดฝีเท้าแล้วหันมาพูดเบาๆ ว่า “บางครั้ง ข้าก็ไม่อยากให้ท่านเป็นพี่ชายของข้าเลย”
...
ทิลลีจากไปแล้ว แต่โรแลนด์ยังนั่งอึ้งอยู่หน้าโต๊ะ ในสมองมีแต่คำพูดประโยคสุดท้ายของเธอ
ไม่อยากให้เขาเป็นพี่ชายหรือ เธอหมายความว่าอย่างไร
“ฝ่าบาท ทรงใจลอยไปไหนแล้วเพคะ” ไนติงเกลปรากฏตัวขึ้น โบกมืออยู่หน้าเขา
“เจ้าว่าคำพูดของนางเมื่อครู่นี้ต้องการสื่ออะไรกันแน่”
“หม่อมฉันจะไปรู้ได้อย่างไรเพคะ” ไนติงเกลยักไหล่ “เจ้าหญิงคงจะทรงคิดว่าฝ่าบาทเหมาะจะเป็นพันธมิตรมากกว่าเป็นคนในครอบครัวกระมัง”
โรแลนด์ย่อมไม่คิดไปในทางที่ไม่ควรคิดอยู่แล้ว ระหว่างที่อยู่ร่วมกันมาตลอดครึ่งฤดูหนาวนี้ เขารู้นิสัยของราชนิกุลหญิงคนนี้ดี
อย่าบอกนะว่า เธอหมายความว่าเธอไม่ต้องการให้เจ้าชายลำดับที่สี่กลับมา หรือว่าความพยายามตีสนิทของเขาจะได้ผลตรงข้ามกับที่คิดไว้
“อย่างไรเสีย ฝ่าบาทก็ไม่ใช่พระเชษฐาของพระองค์อยู่แล้ว จะทรงคิดมากไปทำไมเพคะ” ไนติงเกลกระโดดขึ้นมานั่งไขว้ขาบนโต๊ะ แล้วหยิบปลาแห้งมายัดใส่ปาก “แล้วอีกอย่างนะเพคะ ตอนที่ฝ่าบาทตรัสคำพูดพวกนั้นน่ะ ต่อให้ไม่ใช้พลังวิเศษก็ดูออกว่าทรงโกหก”
เอ่อ อย่างนั้นหรือ...โรแลนด์ลูบจมูก เช่นนั้นคำตอบก็คงจะเป็นอย่างหลังแล้ว
“แล้วก็ ในเมื่อเจ้าหญิงทิลลีไม่ใช่พระขนิษฐาของฝ่าบาท ฝ่าบาททรงมอบ ‘หลักการธรรมชาติ’ อะไรนั่นให้พระองค์ไปจะไม่เป็นไรหรือเพคะ”
“หนังสือนั่นชื่อ ‘พื้นฐานทฤษฎีวิทยาศาสตร์ธรรมชาติ’ ” เจ้าชายถอนใจ “ตลอดหลายเดือนมานี้ เจ้าคิดว่านางไม่มีโอกาสลอกเก็บเลยหรืออย่างไร ข้าพนันได้เลยว่านางอ่านเนื้อหาในนั้นจนจำได้ขึ้นใจแล้ว แต่ถึงกระนั้น นางก็ยังมาขออนุญาตข้าอย่างเป็นทางการ เท่านี้ข้าก็เห็นน้ำใจนางแล้ว”
อย่างน้อยที่สุด หากมองในมุมของพันธมิตรทางการเมือง ทิลลีก็ถือเป็นคนที่จริงใจจนไร้ที่ติทีเดียว
เขาหยุดไปเล็กน้อยก่อนจะพูดต่อว่า “นอกจากนี้ เกาะสลีปปิ้งก็ก่อตั้งขึ้นโดยแม่มด ต่อให้ทุกคนพัฒนาพลังได้ สุดท้ายก็ยังต้องพึ่งพลังของแม่มดอยู่ดี แต่ข้าไม่ใช่ ความรู้พวกนี้ไม่เพียงทำให้แม่มดพัฒนาตัวเองได้เท่านั้น แต่ยังทำให้คนธรรมดาก้าวหน้าได้ด้วย...สิ่งที่ข้าพึ่งก็คือพลังของปวงชน”
........................................


[Go To Next Chapter]( ./341.md)