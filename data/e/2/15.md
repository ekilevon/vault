##บทที่ 103 ฮันนี่ซัคเคิลและแอลลาเฟียร์ (2)
เปโรเดินเข้าไปหาคนกลุ่มนั้น “มีอะไรกันหรือ” เขาถาม


“ท่านเฮอร์มอน” มีคนเห็นตราประจำตระกูลฮันนี่ซัคเคิลบนหน้าอกเขา “พวกเรากำลังคุยเรื่องผู้ปกครองเมืองชายแดนกันอยู่ เจ้าชายทรงยึดทรัพย์สินของขุนนางป้อมที่ไปอยู่เมืองชายแดน”


“เรียกข้าว่าเปโรเถอะ เรื่องเป็นมาอย่างไรกันแน่”


“ข้าจะอธิบายให้ท่านฟังเอง” ไซมอนเบียดเข้ามาพลางฉีกยิ้มประจบ “เรื่องมีอยู่ว่า ท่านดยุกส่งพวกเราไปประจำที่เมืองชายแดนเพื่อดูแลเหมืองเนินเขาทิศเหนือ พอถึงฤดูหนาว พวกเราก็จะพาชาวเมืองกลับมาที่ป้อมด้วย ถือเป็นการช่วยพวกเขาจากสัตว์อสูร


แต่มาปีนี้ พอเดือนแห่งปีศาจสิ้นสุดลง คริสแห่งตระกูลเฟลตเชอร์ เพื่อนร่วมงานของข้ากลับได้รับแจ้งจากผู้ปกครองเมืองชายแดนว่าบ้านของเขาถูกชาวเมืองรื้อไปแล้ว และจะไม่มีการจ่ายค่าชดเชยใดๆ ทั้งนั้น”


“จะยอมรับว่าบ้านหลังนั้นไม่ใช่บ้านของเจ้า หรือจะให้จับเจ้าเข้าคุก แล้วสั่งแขวนคอเจ้าด้วยข้อหาทรยศและหลบหนี” เขาเลียนแบบคำพูดเจ้าชายโรแลนด์ “ท่านฟังเอาเถิด ข้อหาทรยศและหลบหนีมันอะไรกัน ร้อยปีที่ผ่านมาผู้ดูแลเหมืองคนไหนๆ ก็ทำเช่นนี้ทั้งนั้น”


ภาพชายหนุ่มผมเทาพลันผุดขึ้นในสมองของเปโร แม้คนภายนอกจะลือว่าเจ้าชายชั่วร้ายเลวทรามอย่างไร แต่จากประสบการณ์ที่เขาได้สัมผัสกับตัวเองมาสองครั้ง โรแลนด์ วิมเบิลดันไม่ใช่คนธรรมดาแน่นอน


ข้อหาทรยศและหลบหนีเป็นเพียงข้ออ้างที่เขาอ้างไปอย่างนั้นเอง...เจ้าชายไม่เคยคิดจะใช้เหตุผลกับคนพวกนี้อยู่แล้ว


เจ้าชายไม่คิดจะรักษาสัมพันธ์กับป้อมปราการลองซองอีกต่อไป เปโรคิด


หรือหากคิดให้มากขึ้นอีกหน่อย เจ้าชายจะไม่รู้ได้อย่างไรว่าประชาชนและขุนนางจะต้องลี้ภัยมาที่ป้อมทุกปี เป็นไปไม่ได้เลย เขารู้เสียยิ่งกว่ารู้ แต่ก็ยังยัดเยียดข้อหานี้มาบีบบังคับอีกฝ่าย ซ้ำยังสั่งให้อีกฝ่ายกลับมาเล่าพฤติกรรมป่าเถื่อนของเขาให้คนในป้อมรู้อีก เจ้าชายคิดจะทำอะไรกันแน่


“แต่เจ้าชายทรงเป็นผู้ปกครองเมืองชายแดน” คนที่หัวเราะเยาะไซมอนก่อนหน้านี้พูด “ผู้ปกครองย่อมมีอำนาจเด็ดขาดเหนือดินแดนใต้ปกครอง”


“แต่เมืองชายแดนก็อยู่ในเขตปกครองของดินแดนตะวันตกเช่นกัน!” ไซมอนพูดอย่างไม่พอใจ


“หรือว่าเจ้าสงสัยในอำนาจปกครองของท่านไรอัน ท่านไรอันเป็นคนส่งขุนนางไปดูแลเหมืองที่เมืองชายแดนเอง แต่ตอนนี้เจ้าชายกลับยึดบ้านขุนนางเป็นของพระองค์เอง เช่นนี้ก็เท่ากับประกาศตัวเป็นศัตรูกับหกตระกูลอย่างเปิดเผย ท่านไรอันไม่มีวันนิ่งดูดายแน่”


“พวกเจ้ากำลังพูดถึงเพชฌฆาตที่สั่งแขวนคอฮิลส์ แมดเดนแล้วไม่ให้แม้แต่หนังสือชี้แจงใช่หรือไม่” เลนโผล่มาตั้งแต่เมื่อไรไม่รู้ “เรื่องนี้ทำเอาพ่อข้าโมโหจนควันออกหูเชียวล่ะ”


“ท่านแมดเดน” ไซมอนแสดงความเคารพ “ถูกต้องแล้ว ตอนนี้เจ้าชายกำเริบเสิบสานยิ่งกว่าเก่า คนที่จะหยุดยั้งพระองค์ได้เห็นจะมีแต่ท่านดยุกเท่านั้น ท่านได้โปรดรายงานเรื่องนี้แทนพวกเราด้วย”


“พวกเจ้าไม่ต้องกังวลไป ต่อให้ไม่มีเรื่องนี้ ท่านไรอันก็ตั้งใจจะกำจัดเจ้าชายอยู่แล้ว” เลนพูดอย่างไม่ใส่ใจ “ข้ากลับมาที่นี่ก็เพราะเหตุนี้ ตอนนี้พี่ชายข้ากำลังเจรจาการค้าอยู่ที่เมืองหลวง ข้าเลยต้องนำทัพตระกูลแอลลาเฟียร์แทน”


“อย่างนั้นหรือ เช่นนั้นก็วิเศษเหลือเกิน” ไซมอนพูดอย่างยินดี


เปโรย่นหัวคิ้ว แม้เขาจะรู้ตั้งแต่วันที่ส่งหนังสือเรียกตัวกลับไปให้เจ้าชาย และเจ้าชายเลือกที่จะอยู่เมืองชายแดนต่อแล้วว่าจะต้องมีวันนี้ แต่เขาไม่คาดคิดว่าเพื่อนของเขาจะร่วมทำสงครามครั้งนี้ด้วย


เขาลากเลนมาอีกด้านโดยไม่สนใจสายตาใคร จากนั้นจึงเริ่มโน้มน้าวอีกฝ่าย “อย่าทำเช่นนั้น ฝ่ายนั้นเป็นถึงเจ้าชายเชียวนะ”


“ข้าย่อมรู้ว่าเขาเป็นเจ้าชาย เจ้าชายแห่งเมืองกันดารอย่างไรเล่า” เลนตบไหล่เปโร “วางใจน่า ท่านไรอันไม่ทำอันตรายเชื้อพระวงศ์หรอก ไม่แน่ว่าเจ้าชายอาจจะยอมแพ้ตั้งแต่เห็นพวกเรายกทัพไปโจมตีแล้วก็ได้


หรือต่อให้คิดสู้ พวกเราก็แค่ควบม้าไล่เสียหน่อย คนงานเหมืองพวกนั้นก็หนีกันป่าราบแล้ว เจ้าชายเองก็ใช้ทวนใช้ดาบไม่เป็นนี่นา ข้าว่าเขาทำอันตรายใครไม่ได้แม้แต่ปลายผมด้วยซ้ำ”


ไม่ใช่อย่างนั้น ข้ากลัวเจ้าจะถูกเจ้าชายทำร้ายต่างหาก...เปโรอ้าปาก แต่ไม่ได้พูดอะไรออกไป


เขารู้ว่าอีกฝ่ายไม่มีวันเชื่อแน่นอน เพราะแม้แต่ตัวเขาเองก็ยังเชื่อไม่ลงเลยว่าเจ้าชายจะใช้คนงานเหมืองพวกนั้นบดขยี้กองทัพของดยุกได้ แต่ไม่รู้เพราะอะไร เขากลับรู้สึกกระวนกระวายใจชอบกล


“ท่านเปโร บิดาของท่านให้ข้ามาตามท่านกลับไปขอรับ ท่านมีเรื่องสำคัญจะคุยกับท่าน” พ่อบ้านผมขาวโพลนคนหนึ่งเดินมากระซิบเปโรอย่างรีบร้อน


“ข้ารู้แล้ว” เปโรพยักหน้า หลังจากร่ำลาเลนแล้วจึงนั่งรถม้ากลับคฤหาสน์ตระกูลฮันนี่ซัคเคิล


“ท่านพ่อ” เขาเดินเข้าไปในห้องหนังสือ เอิร์ลชาลาฟี เฮอร์มอนกำลังนั่งเขียนอะไรอยู่ที่โต๊ะ


เขาไม่ได้หยุดเขียนเมื่อได้ยินเสียงเปโร “เจ้าไปสรุปยอดผลผลิต จำนวนคน และรายได้ในที่ดินมาให้ข้า ข้าจะได้เตรียมการรบในฤดูใบไม้ผลินี้ ท่านดยุกสั่งเกณฑ์ทหารแล้ว หลังจากหิมะละลาย พวกเราห้าตระกูลจะจัดทหารม้าและทหารรับจ้างไปตีเมืองชายแดนกับท่านดยุก”


“ต้องใช้คนเท่าไรหรือ”


เอิร์ลชะงักไปเล็กน้อยก่อนจะเงยหน้าขึ้น “อะไรกัน เจ้าไม่เคยสนใจเรื่องพวกนี้มาก่อนนี่” เขาเปิดจดหมายที่วางอยู่ขอบโต๊ะ


“อัศวินอย่างต่ำยี่สิบห้าคน รวมทั้งผู้ติดตามและม้าในจำนวนที่เหมาะสม ทหารรับจ้างสี่สิบคนพร้อมอาวุธครบมือ ประชาชนหรือชาวนาหนึ่งร้อยคนขึ้นไปพร้อมอาวุธพื้นฐาน”


เปโรแอบคำนวณในใจ อย่างนี้ห้าตระกูลรวมกันก็น่าจะได้สักหนึ่งพันคน รวมกับคนของดยุกอีก ก็น่าจะเรียกได้ว่ามืดฟ้ามัวดินทีเดียว ต่อให้ป้อมปราการลองซองไม่ใช้กำลังทั้งหมดที่มี กองทัพกองนี้ก็ยิ่งใหญ่เกินว่าเมืองชายแดนจะต้านทานแล้ว ที่นั่นมีคนแค่สองพันกว่าคนเท่านั้น


“ท่านพ่อ ท่านไม่ไปรบได้หรือไม่” เขาถามขึ้นหลังจากลังเลอยู่ครู่ใหญ่


“เป็นอะไรไปเจ้าเด็กคนนี้” เอิร์ลถามอย่างแปลกใจ


“ข้าเป็นห่วงความปลอดภัยของท่าน”


ชาลาฟีหัวเราะ “เจ้ารู้หรือไม่ว่าตัวเองกำลังพูดอะไร แค่ช้างเหยียบมดจะเป็นอันตรายอะไรได้ เจ้าชายมีอัศวินไม่กี่คนกับองครักษ์ไม่ถึงห้าสิบคนเท่านั้น แต่พวกเรามีคนมากกว่าเขาเป็นสิบเท่า!”


ตามหลักแล้วก็ควรเป็นอย่างนั้น หากเปโรไม่เคยเจอเจ้าชายมาก่อนก็คงคิดอย่างนั้นเหมือนกัน แต่ว่า...


“ท่านพ่อ ใครๆ ก็บอกว่ากำแพงเมืองที่ก่อจากโคลนจะทลายเมื่อฝนตก แต่กำแพงที่เจ้าชายสร้างกลับไม่เป็นเช่นนั้น พวกเขาบอกว่าลำพังคนงานเหมืองไม่มีทางเอาชนะสัตว์อสูรได้ แต่พวกเขาก็ทำได้ มิหนำซ้ำตลอดเดือนแห่งปีศาจก็ไม่มีใครหนีกลับป้อมสักคน”


เขายิ่งพูดก็ยิ่งไม่สบายใจ “มาตอนนี้ทุกคนก็คิดว่าท่านดยุกจะบดขยี้เจ้าชายได้เหมือนช้างเหยียบมด แต่ท่านพ่อ ผลลัพธ์จะเป็นเช่นนั้นจริงๆ หรือ”


“พอที!” ชาลาฟีตบโต๊ะ เขาส่ายหน้าก่อนจะลุกขึ้นเดินไปยังกำแพงอีกด้าน...บนนั้นมีรูปวาดของบรรพชนรุ่นต่างๆ แขวนอยู่


“เจ้าชอบเจรจาการค้ามากกว่าขี่ม้าทำสงครามก็ไม่ใช่เรื่องแปลก แต่เป็นพ่อค้าไม่ได้หมายความว่าจะต้องขี้ขลาด! อย่างพ่อค้าที่เดินเรือในมหาสมุทรพวกนั้นก็ต้องเสี่ยงภัยกันทุกวัน” เขาเคาะกำแพงพูดเสียงดัง


“ดูนี่สิ ปู่ของเจ้า ปู่ของปู่เจ้า พวกเขาตั้งรกรากบนผืนดินที่เต็มไปด้วยสัตว์อสูร ผู้อพยพและโจรป่านี้ได้ ก็เพราะคมธนูและหอกดาบทั้งนั้น แต่ว่าเจ้ากลับกลัวการต่อสู้ถึงเพียงนี้ ช่างน่าผิดหวังจริงๆ!”


ไม่ใช่ ท่านพ่อ เปโรก้มหน้า ไม่กล้าโต้แย้งใดๆ อีก ทว่าในใจยังแอบบ่นงึมงำ


ท่านก็รู้นี่ว่านั่นคือปู่และปู่ของปู่ สีหน้าของพวกเขาห้าวหาญทรงพลังถึงขนาดนั้น แล้วดูเข็มขัดยานๆ กับคางสองชั้นของท่านสิ ท่านพ่อ เวลานี้ท่านยังขี่ม้ายิงธนูไหวอยู่หรือ


........................................




[Go To Next Chapter]( ./16.md)