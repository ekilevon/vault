##บทที่ 241 หลุดพ้น
แม้ว่าในลานเมืองมีคนมาชุมนุมเพียงสองพันกว่าคน ทว่าบรรยากาศกลับไม่ต่างจากการชุมนุมหลายหมื่นคนในยุคสมัยใหม่เท่าไร โรแลนด์นึกทึ่งในใจ พลังของเอคโคมีประโยชน์จริงๆ
เหตุผลที่เขาเลือกคนพวกนี้มารับรางวัลก็เพราะต้องการสร้างแบบอย่างให้คนในเมืองเห็น...ทั้งสามคนนี้ไม่มีใครเป็นขุนนางแม้แต่คนเดียว ขวานเหล็กเป็นชาวทะเลทรายที่ดินแดนใต้ เคโมเป็นหัวหน้านักเล่นแร่แปรธาตุ ทว่าชาติกำเนิดก็ไม่ได้พิเศษไปกว่าใคร และเริ่มไต่เต้าจากการเป็นลูกศิษย์เหมือนคนอื่นๆ ส่วนนาน่านั้นเป็นแม่มด
มีทั้งคนต่างเผ่า คนธรรมดา และแม่มด แบบนี้ศัพท์สมัยใหม่เรียกว่าความถูกต้องทางการเมืองอันสมบูรณ์แบบ
โรแลนด์คิดจะใช้พิธีมอบเหรียญเกียรติยศนี้ กรอกความคิดตัวเองใส่สมองประชาชนใต้ปกครองทุกคน...ความคิดนั้นก็คือเมืองชายแดนดูคนที่ผลงาน ไม่ใช่ชาติกำเนิด
คนที่ได้รับเหรียญเกียรติยศคนแรกก็คือขวานเหล็ก โรแลนด์มอบเหรียญตราที่ทำจากทอง มีลวดลายแกะสลักรูปหอคอยเกรย์คาสเซิล เฟือง และรวงข้าวสาลีให้เขาเองกับมือ ทหารกองทัพที่หนึ่งที่อยู่ด้านล่างเวทีเห็นดังนั้นก็ปรบมือกันเกรียวกราว หลายคนยังถึงกับผิวปากออกมาด้วย
“พวกเจ้าคงรู้ชื่อเขาอยู่แล้ว ผู้บัญชาการกองปืนของกองทัพที่หนึ่ง ขวานเหล็ก!” โรแลนด์หันไปหาคนทั้งหมด “ก่อนถึงเดือนแห่งปีศาจ เขาเป็นเพียงนายพรานธรรมดาๆ ในเมืองชายแดนเท่านั้น แต่ทุกครั้งที่เมืองชายแดนทำสงคราม เขากลับไม่เคยหลบเลี่ยงเลยสักครั้ง มิหนำซ้ำเมื่อหนึ่งเดือนก่อน เขายังนำทหารในกองทัพเดินทางไปยังเมืองหลวง เพื่อช่วยผู้อพยพจากดินแดนตะวันออกที่ติดโรคระบาดด้วย! ผู้อพยพหกพันกว่าคนที่นอกกำแพงเมืองเดินทางมาถึงที่นี่ได้ก็เพราะเขา!”
คนที่มาชุมนุมในลานเมืองส่วนใหญ่เป็นชาวเมืองดั้งเดิมกับทหารในกองทัพที่หนึ่ง ส่วนพวกทาสกับผู้อพยพมีเพียงไม่กี่ร้อยคนเท่านั้น แต่เมื่อได้เอคโคช่วยส่งเสียงสร้างสถานการณ์ บรรยากาศงานจึงราบรื่นไม่มีสะดุด พอโรแลนด์หยุดพูด เสียงไชโยโห่ร้องและเสียงสนับสนุนของพวกผู้อพยพก็ดังขึ้นทันที มิหนำซ้ำยังความหนาแน่นของเสียงก็ไม่ได้ด้อยไปกว่าเสียงปรบมือของกองทัพที่หนึ่งเลย
ขวานเหล็กเองก็ดูตื้นตันใจอย่างเห็นได้ชัด คงเพราะเขาไม่คิดว่าตัวเองจะได้รับความเมตตาจากเจ้าชายทั้งๆ ที่เป็นชาวโมเกนนั่นเอง เขาทำท่าวันทยหัตถ์ตามที่โรแลนด์สอน จากนั้นจึงคุกเข่าลงหนึ่งข้าง แสดงความเคารพอย่างพวกอัศวินในอาณาจักร หากไม่ใช่เพราะโรแลนด์ยื่นมือไปประคองเขาไว้ เขาคงได้ทำท่าหมอบกราบอย่างชาวทะเลทรายต่ออีกท่า
“ลุกขึ้นเถอะ เจ้าเป็นทหาร ทำแค่วันทยหัตถ์ก็พอ” โรแลนด์ยิ้ม
“ขอบพระทัย...ฝ่าบาท” เสียงของเขาสั่นน้อยๆ คล้ายกับเขากำลังควบคุมอารมณ์ตัวเองอย่างสุดความสามารถ
โรแลนด์ตบไหล่ปลอบขวานเหล็ก แล้วยัดเงินหนึ่งร้อยเหรียญทองใส่มือเขา จากนั้นจึงเรียกเคโมมาที่หน้าเวที
“ส่วนคนผู้นี้ พวกเจ้าอาจเพิ่งเคยเห็นเขาเป็นครั้งแรก เขามาจากทางตอนกลางของอาณาจักร อดีตหัวหน้าสำนักเล่นแร่แปรธาตุแห่งเมืองเรดวอเตอร์ เคโม ชูอิล!”
ทันทีที่เสียงของเขาดังขึ้น ชาวเมืองทั้งหลายพากันตื่นตกใจ
“หัวหน้าสำนักเล่นแร่แปรธาตุหรือ นั่นมันสุดยอดปราชญ์เลยนี่ แม้แต่พระราชายังทรงเคารพให้เกียรติเลย”
“เหมือนอย่างโหราจารย์ในราชสำนักใช่หรือไม่”
“ไม่ นักเล่นแร่แปรธาตุมีฐานะสูงกว่าโหราจารย์อีก อย่างหลังน่ะทำนายอะไรมาก็พิสูจน์ไม่ได้ว่าจะเป็นจริงหรือไม่ แต่ผลงานการคิดค้นของนักเล่นแร่ธาตุนั้นจับต้องได้ทุกอย่าง”
“มิหนำซ้ำเขายังมาจากสำนักเล่นแร่แปรธาตุที่เมืองเรดวอเตอร์ด้วย ได้ยินว่านอกจากสมาคมเล่นแร่แปรธาตุที่เมืองหลวงแล้ว ก็ไม่มีที่ไหนเทียบเทียมที่นั่นได้เลย!”
“...”
สำหรับคนในสี่อาณาจักรใหญ่แล้ว นักเล่นแร่แปรธาตุและนักโหราศาสตร์อยู่ในฐานะที่สูงส่งมาก คนทั่วไปยกย่องนักเล่นแร่แปรธาตุซึ่งถือว่าเป็นปราชญ์มากกว่าขุนนางหรือผู้ปกครองเสียอีก โรแลนด์พอใจปฏิกิริยาของชาวเมืองอย่างยิ่ง เขาทำท่ากดมือลงก่อนจะพูดต่อ “แม้เคโมจะไม่ได้ร่วมทำสงครามด้วยตัวเอง แต่เขาก็ได้พัฒนาอาวุธปืนมาตลอด ผลการทดลองของเขาทำให้ปืนสามารถยิงกระสุนได้อย่างต่อเนื่อง ซึ่งนั่นก็คือปัจจัยสำคัญที่ทำให้กองทัพที่หนึ่งมีชัยเหนือศัตรูนั่นเอง หากไม่มีผลงานจากการเล่นแร่แปรธาตุ...หรือก็คือเคมี เมืองชายแดนก็คงไม่มีวันได้รับสันติภาพและความสงบสุขที่แท้จริง” โรแลนด์หยุดไปเล็กน้อย “เช่นนั้นข้าขอใช้โอกาสนี้ประกาศตรงนี้เลยว่า เวลานี้ห้องปฏิบัติการเคมีกำลังรับสมัครนักเล่นแร่แปรธาตุฝึกหัดอยู่ คนที่จบการศึกษาขั้นต้นและผ่านการทดสอบแล้วมีสิทธิ์สมัครงานนี้ทุกคน ผู้ที่ผ่านการคัดเลือกไม่เพียงแต่จะได้รับค่าตอบแทนก้อนโตเท่านั้น แต่ยังมีโอกาสได้เลื่อนขั้นเป็นนักเล่นแร่แปรธาตุผู้ยิ่งใหญ่อย่างเคโมด้วย”
ฝูงชนส่งเสียงฮือฮาขึ้นอีกครั้ง ในขณะที่ตัวเคโมนั้นกลับผุดสีหน้ารำคาญ เขารับเหรียญเกียรติยศจากโรแลนด์ก่อนจะพูดอย่างไม่สบอารมณ์นัก “ฝ่าบาททรงเรียกกระหม่อมมาที่นี่เพราะเหตุนี้หรือพ่ะย่ะค่ะ เสียเวลาแท้ๆ สู้กระหม่อมเอาเวลาตรงนี้ไปทำการทดลองเสียดีกว่า”
“นี่เป็นโอกาสโฆษณาของเจ้าเชียวนะ ข้าเห็นเจ้าชอบบ่นว่าคนไม่พอไม่ใช่หรือ” โรแลนด์ยักไหล่ “ประเดี๋ยวห้องปฏิบัติการขยายใหญ่ขึ้นกว่านี้อีกสักเท่าสองเท่า ข้าก็จะเขียน ‘เคมีขั้นกลาง’ ให้เจ้าอ่านแล้ว”
“เคมี...ขั้นกลางหรือพ่ะย่ะค่ะ” เคโมโค้งตัวลงทันที “ขอบพระทัยฝ่าบาท!”
แม้ความมุ่งมั่นจะสำคัญแค่ไหน แต่การปั้นทายาทผู้สืบทอดก็เป็นเรื่องที่รอไม่ได้เช่นกัน ยิ่งมีคนมากเท่าไร ก็ยิ่งทำอะไรได้ง่ายขึ้นเท่านั้น การวิจัยทางวิทยาศาสตร์ก็เช่นกัน โรแลนด์ไม่อยากเดินหน้าโดยไม่มีแผนสำรอง โอกาสโฆษณาดีๆ แบบนี้ เขาจะปล่อยให้หลุดมือไปง่ายๆ ได้อย่างไร
คนสุดท้ายก็คือนาน่า
สาวน้อยเดินมาหาเขาด้วยใบหน้าตื่นๆ โรแลนด์เห็นแล้วก็รู้สึกใจหายไม่น้อย
ระหว่างช่วงเดือนแห่งปีศาจ เขายังไม่กล้าเปิดเผยฐานะของพวกเธอมาก แต่ตอนนี้ เขาตัดสินใจผลักพวกเธอออกมาต่อหน้าฝูงชนแล้ว...หลังจากพยายามปรับทัศนคติชาวเมืองมาเป็นเวลาครึ่งปี เวลานี้ เมืองชายแดนอยู่ในช่วงเวลาที่เหมาะสมที่สุดแล้ว เขาไตร่ตรองอยู่เป็นนาน จนในที่สุดก็ตัดสินใจเลือกนาน่าเป็นตัวแทนแม่มดทั้งหมด ทั้งนี้เพราะพวกทหารในกองทัพที่หนึ่งให้ฉายาเธอว่านางฟ้า ชื่อเสียงของเธอโด่งดังยิ่งกว่าขวานเหล็กเสียอีก จะเป็นรองก็แค่เขาเท่านั้น ด้านชาวเมืองชายแดนเองก็เคยได้รับการรักษาจากเธอมาแล้วหลายคน ไม่ว่าจะบาดเจ็บจากอุบัติเหตุในเหมือง หรืออุบัติเหตุจากการใช้งานเครื่องจักร ทุกคนก็จำได้ขึ้นใจแล้วว่าหากเจ็บตัวเมื่อไร แค่วิ่งไปให้นางฟ้าตัวน้อยรักษาก็พอ
ส่วนพวกทาสนั้นหลังจากดูละครเรื่อง ‘บันทึกของแม่มด’ ซ้ำไปซ้ำมามากเข้า ก็ไม่ได้รู้สึกต่อต้านแม่มดเหมือนแต่ก่อน เด็กสาวผู้มีชะตาชีวิตที่พลิกผันทว่ากลับยังยืนหยัดอยู่ได้ เอาชนะใจและเรียกคะแนนสงสารจากผู้ชมได้ไม่น้อย
สุดท้ายก็คือพวกผู้อพยพที่รอดตายมาได้ด้วยพลังของลิลลี่ แม้คนบางส่วนจะตั้งแง่รังเกียจแม่มดเพียงใด แต่หลังจากได้รับการรักษาแม่มดแล้ว ก็ไม่มีใครกล้าว่าร้ายพวกเธออีก แล้วอีกอย่าง ตอนนี้พวกเธอก็ไม่ใช่แม่มดอ่อนแอที่ถูกศาสนจักรไล่ล่าจนต้องหนีหัวซุกหัวซุนอีกต่อไป...อย่างน้อยที่เมืองชายแดนแห่งนี้ ผู้หญิงที่มีพลังเหนือธรรมชาติพวกนี้ก็ยังได้รับความคุ้มครองจากผู้ปกครอง
และที่สำคัญที่สุดก็คือ ต่อให้มีสาวกของศาสนจักรคิดจะเปิดเผยฐานะของพวกเธอจริง พวกเขาก็จุดกระแสในดินแดนตะวันตกไม่สำเร็จแน่นอน เพราะเมืองชายแดนอยู่ใต้การปกครองของเขาอย่างเด็ดขาด ในขณะที่โบสถ์ที่ป้อมปราการลองซองก็ถูกทอว์ฟิคถล่มจนยับเยินไปแล้ว ศาสนจักรไม่เหลือฐานที่มั่นในดินแดนตะวันตกอีกต่อไป พวกเขาจะต้องมุ่งหน้าไปยังเมืองเรดวอเตอร์หรือสันเขาฟอลเลนดรากอนซึ่งอยู่ไกลออกไปเท่านั้น มิฉะนั้นก็อย่าหวังว่าจะเจอศาสนบริกรแม้แต่คนเดียว
“และนี่ก็คือ...” โรแลนด์ยังไม่ทันแนะนำ เสียงโห่ร้องอันกึกก้องก็ดังกระหึ่มลานเมืองราวกับฟ้าผ่า
“คุณหนูนาน่า! คุณหนูนาน่ามาแล้ว!”
“คุณหนูนางฟ้า ขอบคุณที่ท่านรักษาสามีข้าจนหายดี!”
“แม่หนูน้อย ว่างๆ ต้องมากินข้าวที่บ้านข้าให้ได้นะ ข้าเลี้ยงไก่ไว้สองตัวเพื่อการนี้เลยล่ะ จะให้ข้าทำไข่ตุ๋นหรือแกงไก่ก็ได้ทั้งนั้น!”
“นาน่ากำลังมองข้าอยู่!”
“ไม่ใช่เสียหน่อย นางกำลังมองข้าต่างหาก!”
นาน่ายกมือขึ้นปิดปาก รู้สึกตาชื้นขึ้นมาทันที โรแลนด์เชื่อว่าตอนนี้แม่มดคนอื่นๆ ก็คงรู้สึกไม่ต่างกัน...ในที่สุด พวกเธอก็หลุดพ้นจากคำครหาว่าเป็นสิ่งชั่วร้ายอย่างที่ศาสนจักรยัดเยียดให้แล้ว นับแต่นี้ไปพวกเธอจะได้เดินใต้แสงอาทิตย์เหมือนคนทั่วไปแล้ว โรแลนด์ลูบศีรษะเธอยิ้มๆ “ไม่ต้องกลัว พวกเขาแค่แสดงน้ำใจน่ะ เจ้าตอบทุกคนไปง่ายๆ ก็พอ อย่าลืมสิ ตอนนี้เจ้าเป็นตัวแทนสโมสรแม่มดอยู่นะ”
“เพคะ...” นาน่าสูดจมูก เช็ดน้ำตาที่กำลังจะเอ่อออกมาแล้วย่อตัวลงต่อหน้าทุกคน “ขอบคุณ...ขอบคุณทุกคนมาก!”
........................................




[Go To Next Chapter]( ./154.md)