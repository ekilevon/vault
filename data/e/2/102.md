##บทที่ 190 ชัยชนะและความพ่ายแพ้
“นักแสดงของฝ่าบาทรูปงามจริงๆ แต่สีหน้าดูเกร็งไปหน่อยกระมัง” มาร์เจอรีพูดขึ้น


“อ้อ เขาเองหรือนี่” โรแลนด์รู้สึกแปลกใจเล็กน้อย “แสงอรุณ อัศวินอันดับหนึ่งแห่งดินแดนตะวันตก ตอนนี้เป็นครูอยู่ที่เมืองชายแดนน่ะ ไม่ใช่นักแสดงมืออาชีพหรอก”


“ไม่ใช่นักแสดงหรือเพคะ” มาร์เจอรีประหลาดใจ “แล้วขึ้นไปแสดงได้อย่างไร”


“เพราะขาดคนน่ะสิ” เขาหัวเราะ “เจ้าลองดูผู้ชายสองคนนั้นสิ นักแสดงที่ขนอุปกรณ์ประกอบฉากน่ะ หากให้พวกเขาแสดงเป็นเจ้าชายล่ะก็ คง...ไม่น่าจะทำให้ซินเดอเรลล่าตกหลุมรักได้ตั้งแต่แรกเห็นกระมัง”


“...จริงของฝ่าบาทเพคะ”


เอรินที่เปลี่ยนเป็นชุดราตรีงดงามแล้วยืนอยู่อีกด้าน เธอเห็นเมย์เดินไปหาเฟร์ราน วางมือลงบนไหล่เขา แล้วเต้นรำด้วยกัน...ไม่สิ เฟร์รานเต้นรำไม่เป็นนี่ เขาเพียงแต่ถูกเมย์ใช้ทักษะการเต้นรำอันยอดเยี่ยมควบคุมการเคลื่อนไหว จนต้องขยับตัวไปตามฝีเท้าของอีกฝ่ายเท่านั้น ฉากนี้ไม่มีตอนซ้อมแน่นอน เอรินรู้ว่าเมย์กำลังแสดงสด


‘พี่สาวพยายามยั่วยวนเจ้าชายสารพัดวิธี ทว่าเจ้าชายไม่หวั่นไหว ยังคงพูดคุยกับอีกฝ่ายอย่างมีมารยาท จนกระทั่งซินเดอเรลล่าปรากฏตัวขึ้นต่อหน้าเจ้าชาย สายตาของเขาถึงได้เลื่อนไปหยุดที่หญิงสาวผู้มีใบหน้าอันสวยสดและท่วงท่าที่อ่อนช้อย’


เอรินรู้ว่าหากเธอเดินเข้าไปเมื่อไร เฟร์รานก็จะสะบัดเมย์ออก แล้วแสดงท่าทางตกหลุมรักเธอตามบททันที ทว่า ใครๆ ก็ดูออกว่า ตัวเธอที่แข็งทื่อในตอนนี้ดูไร้เสน่ห์ขนาดไหนเมื่อเทียบกับเมย์ แล้วเจ้าชายจะสลัดเมย์ผู้น่าหลงใหลมาเลือกเธอที่แสนจะธรรมดาได้อย่างไร


ทันใดนั้น เธอก็เห็นเฟร์รานส่งสายตาให้เธอ


ในนั้นมีทั้งแววเหนื่อยหน่าย แววปลอบโยน แววให้กำลังใจ และแววแห่ง...รัก


เอรินรู้สึกราวกับทั้งเวทีพลันเงียบสงบลง เสียงหัวเราะ เสียงโห่ร้อง และเสียงวิพากษ์วิจารณ์ของชาวเมืองพลันมลายหายไป เพื่อนๆ ที่โรงละครหายตัวไปหมด บนเวทีเหลือเพียงเมย์ เฟร์ราน และเธอเท่านั้น


ถูกต้อง ฝีมือการแสดงของเธอยังห่างชั้นจากดวงดาวแห่งดินแดนตะวันตกมากนัก แต่นั่นแปลว่าเธอจะต้องเป็นฝ่ายถอย แล้วยอมรับความพ่ายแพ้อย่างนั้นหรือ


ไม่ เสียงเบาๆ จากก้นบึ้งหัวใจเอรินกำลังร้องบอก ไม่ เธอจะต้องแสดงต่อไป นี่คือโอกาสที่หาได้ยากยิ่ง หรือจะเรียกว่าเป็น...โอกาสสุดท้ายก็ว่าได้ หากเธอยอมแพ้ เธอก็อาจไม่มีโอกาสแสดงละครร่วมเวทีกับนักแสดงหญิงที่ยอดเยี่ยมแบบนี้อีก


เธออยากเป็นอย่างเมย์ที่เพียงเคลื่อนไหวร่างกายก็สามารถควบคุมอารมณ์ผู้ชม และดึงความสนใจผู้ชมไว้ได้


ขอโทษนะ เมย์


เธอพูดในใจ


หากเจ้าชายเป็นนักแสดงชายคนอื่นในโรงละคร เธอคงไม่ลุกขึ้นมาสู้รบปรบมือแบบนี้หรอก เพราะเธอในตอนนี้ไม่มีทางเอาชนะดวงดาวแห่งดินแดนตะวันตกด้วยทักษะการแสดงได้เลย


ทว่าเขาไม่ใช่คนอื่น เขาคือแสงอรุณ คนรักของข้า เอรินคิด โปรดอภัยที่ข้าทำตัวไร้ยางอายเช่นนี้ แต่ข้าไม่อยากแพ้เจ้าต่อหน้าเขา


เวทีหายไปแล้ว สิ่งที่อยู่ตรงหน้าเอรินกลับกลายเป็นนาข้าวสาลี ต้นข้าวสีทองอร่ามที่โตเต็มที่กำลังโน้มรวงอันหนักหน่วงลงมา สายลมยามเย็นพัดรวงข้าวที่รอคนเก็บเกี่ยวจนโยกไหว หากมองไปไกลๆ จะเห็นพระอาทิตย์ที่กำลังลาลับขอบฟ้าสาดแสงอบอุ่นมากระทบผิวน้ำในแม่น้ำแดงที่ไหลเอื่อยๆ นี่คือสถานที่นัดพบของพวกเขา ใต้หมู่เมฆยามเย็นสีส้มแดง เจ้าชายกลับกลายเป็นอัศวิน ชายหนุ่มที่รักกับเธอมานานแสนนานอีกครั้ง


เพียงแค่เผยด้านที่งดงามที่สุดของเธอให้เขาเห็น เขาก็จะหยุดสายตาไว้ที่เธอตลอดกาล...นี่ไม่ใช่การแสดง ทว่าเป็นตัวตนที่แท้จริงของเธอ เอรินยกกระโปรงยาวที่เกะกะขึ้น มัดมันเป็นปม แล้วเดินไปหาเฟร์ราน


ความมั่นใจกลับคืนมาอีกครั้ง ทุกอย่างเป็นไปอย่างธรรมชาติ เธอเดินไปหาอัศวินแล้วส่งยิ้มบางๆ ให้เมย์ ฝ่ายหลังถึงกับคลายมือที่อยู่บนไหล่เขาโดยไม่รู้ตัว


“หม่อมฉันขอเต้นรำกับฝ่าบาทได้หรือไม่เพคะ” เธอถาม


ดวงตาของเฟร์รานผุดแววยิ้มที่คุ้นเคย “ย่อมได้แน่นอน คุณผู้หญิง”


แม้เธอจะไม่คล่องแคล่วเท่าเมย์ แต่เมื่อได้เธอนำเต้น อัศวินก็เต้นได้เป็นธรรมชาติกว่าเดิมเยอะ ผู้ชมรับรู้ได้ถึงความรู้ใจกันระหว่างคนทั้งสอง ทุกคนเริ่มปรบมือและผิวปาก จากนั้นเสียงไชโยโห่ร้องก็ดังขึ้นทั่วสารทิศ


เสียงอึกทึกดึงเอรินกลับมาสู่เวทีอีกครั้ง เธอเขย่งเท้า จุมพิตแก้มเจ้าชายเบาๆ ก่อนจะผลักเขาออก แล้ววิ่งไปที่หลังเวที ขณะเดียวกันนั้น เสียงระฆังหนักๆ ก็ดังขึ้นเหนือลานเมือง เสียงสะท้อนลอยแว่วมาจากหมู่เขาที่อยู่ไกลออกไป นับได้สิบสองครั้งพอดี


ไม่นานนัก ละครก็ดำเนินมาถึงตอนจบ ซึ่งเป็นช่วงสำคัญช่วงสุดท้ายของละครทั้งเรื่อง


เจ้าชายออกตามหาหญิงสาวตามบ้านแต่ละหลังในเขตนอกเมือง จนมาถึงบ้านของซินเดอเรลล่า เวลานี้ หญิงสาวเปลี่ยนมาสวมชุดสีเทาถือไม้กวาดเหมือนเดิมแล้ว เธอถูกพี่สาวเบียดกระเด็นไปอีกด้าน พี่สาวของเธอยังคงมีเสน่ห์งดงามไม่เปลี่ยนแปลง มิหนำซ้ำยังสวมรองเท้าแก้วข้างนั้นได้ด้วย


“ฝ่าบาทที่เคารพ ฝ่าบาทยังทรงลังเลอะไรอยู่อีกเพคะ หม่อมฉันนี่ล่ะคนที่ฝ่าบาททรงตามหา”


“ไม่ นางไม่ใช่”


“เจ้า...หุบปากเดี๋ยวนี้นะ!”


แม้การแสดงของเมย์จะยังจัดจ้านเหมือนเดิม หรืออาจจะกดดันอีกฝ่ายได้มากกว่าเดิมด้วยซ้ำ ทว่าเอรินก็ไม่หวั่นเกรง เธอเดินออกจากมุมมาจนถึงกลางเวที แล้วประสานสายตากับอีกฝ่ายตรงๆ สีหน้าบ่งบอกว่าไม่ยอมแพ้และพร้อมสู้สุดใจ


ทุกคนต่างปรบมือให้กับฉากอันน่าระทึกใจนี้


ทันใดนั้น แม่มดก็พลันปรากฏตัวออกมา เธอชูมือขึ้น แล้วเสกให้ซินเดอเรลล่ากลับไปอยู่ในชุดราตรีที่ใส่ไปงานเต้นรำอีกครั้ง...


“ฝ่าบาท นางคือคนที่ฝ่าบาททรงตามหา”


โรเซียกระชากชุดสีเทาบนตัวเอรินอย่างแรง เผยให้เห็นชุดราตรีที่เธอสวมอยู่ภายใน แทบจะพริบตาเดียวกันนั้น ผมที่รวบไว้ของเธอก็พลันสยายออก หลังจากสางจนเรียบร้อยดีแล้ว ซินเดอเรลล่าผู้ช่วงชิงดวงใจเจ้าชายไปก็ปรากฏกายขึ้นอีกครั้งด้วยท่วงท่าที่สง่างามจนไม่อาจบรรยาย


บรรยากาศรอบตัวพลันเจิดจ้าขึ้นทันตา


ทุกคนตื่นเต้นเมื่อเห็นเจ้าชายกอดกับซินเดอเรลล่า เสียงพลุดังมาจากนอกลานเมืองอย่างถูกเวลา ส่งให้บรรยากาศคึกคักถึงขีดสุด เสียงปรบมือและเสียงโห่ร้องดังขึ้นอย่างต่อเนื่อง แม้แต่ตอนที่เสียงบรรยายท้ายเรื่องดังขึ้นและเหล่านักแสดงโค้งตัวถอยออกจากเวทีไปแล้ว ทุกคนก็ยังปรบมือไม่หยุด


“สนุกจริงๆ เพคะ” มาร์เจอรีปรบมือพูดอย่างประทับใจ “หม่อมฉันยังนึกว่าสาวน้อยคนนั้นจะถูกเมย์ข่มจนหงอเสียแล้ว ไม่นึกเลยว่าสุดท้ายนางจะพลิกสถานการณ์ได้ ไม่รู้ว่าหม่อมฉันคิดไปเองหรือไม่ นางกับเจ้าชายคนนั้นเล่นเข้าขากันเสียยิ่งกว่าเมย์อีก อย่างกับ...นางเกิดมาเพื่อรักกับเจ้าชายอย่างไรอย่างนั้น”


“น่าประหลาดใจจริงๆ นั่นล่ะ” โรแลนด์พยักหน้า ช่วงท้ายๆ เอรินเปลี่ยนไปเป็นคนละคนจริงๆ คงเพราะนั่นคือตัวตนที่แท้จริงของเธอ เธอถึงได้ยังมั่นใจเมื่อถูกเมย์กดดัน และสามารถเปลี่ยนเจ้าชายกลับมาเป็นสามีตัวเองได้ภายในระยะเวลาอันสั้น เรียกได้ว่าหลุดพ้นจากพันธนาการบนเวทีได้อย่างสิ้นเชิง ร้ายกาจแท้ๆ สักวัน เธอจะต้องกลายเป็นดาวประดับฟ้าดวงใหม่แน่ๆ นอกจากนี้ เสียงระฆังและเสียงพลุที่เอคโคเปล่งออกมาก็สมบูรณ์แบบมาก เนื่องจากเอคโคไม่ได้ซ้อมมาก่อน ดังนั้นก่อนหน้าที่ละครจะเริ่ม โรแลนด์จึงเพียงแต่สั่งให้เธอเปล่งเสียงตามจินตนาการเท่านั้น แต่ไม่คิดเลยว่าผลลัพธ์จะออกมาน่าประทับใจขนาดนี้


...


แพ้แล้ว เมย์หลับตาลง


ที่เธอทำทุกอย่างเพื่อให้เฟร์รานได้แสดงบทเจ้าชาย ก็เพราะอยากสร้างความประทับใจให้เขาบนเวทีที่เธอคุ้นเคย เธอตั้งใจจะข่มเอรินด้วยฝีมือการแสดง เพื่อแสดงให้เขาเห็นถึงความห่างชั้นระหว่างตัวเธอกับเอริน


เพื่อการนี้ เธอถึงกับยอมอยู่เมืองชายแดนเกือบหนึ่งสัปดาห์ ยอมซ้อมละครกับพวกนักแสดงที่เธอไม่เคยแม้แต่จะปรายตามองด้วยซ้ำ เธอเสียเวลาไปมากมายขนาดนี้ หากกลับป้อมปราการลองซองไปตอนนี้ เจ้าของโรงละครก็คงไม่เอาอกเอาใจเธอเหมือนเก่าแล้ว แล้วที่น่าขำที่สุดก็คือ เธอทำอะไรเอรินบนเวทีไม่ได้เลย เธอไม่ได้แพ้ให้กับการแสดงของอีกฝ่าย ทว่าแพ้ให้กับความรักของอีกฝ่าย


ในเมื่อเรื่องมาถึงขั้นนี้แล้ว เธอคงต้องตัดใจเสียที


เมย์สูดหายใจลึก พอเปลี่ยนเสื้อผ้าเสร็จก็เดินหน้าตึงออกมาจากหลังเวทีก่อนใคร


ทว่าเพิ่งจะเดินลงบันไดเวทีมา เธอก็เห็นชายหนุ่มคนหนึ่งเดินเข้ามาหา


เขามีรูปร่างสูงสง่าและใบหน้าหล่อเหลา ชุดเกราะบนตัวเขาสะท้อนประกายสีเงินวาววับ ดูท่าจะเป็นอัศวินของเมืองชายแดน...ทว่าเขาต่างจากแสงอรุณ รอยยิ้มของแสงอรุณมักเจือแววอบอุ่นเสมอ ในขณะที่หางคิ้วเฉียงๆ ดวงตาเรียวยาว และริมฝีปากบางของคนคนนี้กลับฉายแววเย่อหยิ่งและเย็นชาอย่างชัดเจน


“มีธุระอะไรกับข้าหรือไม่” เมย์ขมวดคิ้วถาม


“สวัสดี เมย์” ทว่าเพียงเขาเอ่ยปาก ความเย็นชาเหล่านั้นก็มลายหายไปจนหมดสิ้น “ข้าชื่อคาร์เตอร์ แลนนิส เป็นหัวหน้าอัศวินของเจ้าชาย เจ้าแสดงได้ยอดเยี่ยมเหลือเกิน ข้าอยากเชิญเจ้าไปดื่มสักแก้วได้หรือไม่”


........................................


[Go To Next Chapter]( ./103.md)