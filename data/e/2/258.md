##บทที่ 346 อดีต (3)
“เอาล่ะ...นี่ถือเป็นการตื่นรู้ระดับสูงหรือไม่” เจ้าชายถาม
อกาธาไม่รู้จะตอบอย่างไรดี ในสมองเหลือเพียงความคิดเดียวเท่านั้น...เหตุใดจึงเป็นเช่นนี้
เมืองศักดิ์สิทธิ์ถูกลืมเลือน สมาพันธ์ล่มสลาย ตามหลักแล้ว เมื่อไม่มีการฝึกอบรมและชี้แนะอย่างเป็นเรื่องเป็นราว พลังวิเศษของแม่มดก็น่าจะถดถอยลงอย่างมาก แต่เวลานี้ สิ่งที่เธอเห็นคืออะไร แม่มดที่เพิ่งบรรลุนิติภาวะกลับพัฒนาพลังไปแล้วถึงสองขั้น นี่ไม่ใช่เพราะโชคช่วยแล้ว เพราะต่อให้อยู่ในสมาพันธ์ที่เต็มไปด้วยคนเก่งๆ มากมาย แม่มดประเภทนี้ก็ยังมีน้อยจนนับนิ้วได้
นอกจากนี้ หากเธอฟังไม่ผิดแล้วล่ะก็ ยังมีแม่มดอีกสามคนที่พัฒนาพลังได้เหมือนอันนาด้วย
อกาธามองชายหนุ่มผมเทาอย่างอึ้งๆ ผ่านไปครู่ใหญ่จึงตั้งสติได้ “ก็...คงใช่กระมัง แต่ข้าไม่มีหินวัดพลัง จึงบอกไม่ได้ว่าพลังของนางเปลี่ยนแปลงไปมากน้อยเพียงใด” เธอหยุดไปเล็กน้อย ขณะเดียวกันก็รู้สึกถึงลำคอที่แห้งผาก “ข้าอยากถามสักหน่อยว่า อันนาพบเจออะไรบ้างตอนตื่นรู้ นางดูเหมือนเพิ่งบรรลุนิติภาวะได้ไม่นาน อย่าบอกนะว่าความเปลี่ยนแปลงสองครั้งนี้เกิดขึ้นภายในระยะเวลาสั้นๆ เพียงปีสองปี”
อกาธาพูดจบแล้วถึงเพิ่งสังเกตว่าตัวเองเผลอใช้คำพูดสุภาพไปโดยไม่รู้ตัว...ความเป็นแม่มดไม่สามารถสืบทอดทางสายเลือดได้ ต่อให้รวบรวมคนธรรมดาได้กลุ่มใหญ่ ก็ไม่มีอะไรเป็นหลักประกันว่าพวกเขาจะให้กำเนิดแม่มดที่มีพลังอันแข็งแกร่งได้อยู่ดี ดังนั้น ตำแหน่งของแม่มดจึงขึ้นอยู่กับความสามารถ ไม่ใช่ชาติกำเนิด และหากดูจากความสามารถของอันนาในเวลานี้แล้ว เธอก็มีสิทธิ์เป็นสมาชิกระดับสูงของสมาพันธ์ได้อย่างเต็มภาคภูมิ มิหนำซ้ำยังน่าจะมีตำแหน่งสูงกว่าหรือไม่ก็เท่ากับเธอด้วยซ้ำ
ผู้ตื่นรู้ระดับสูงทุกคนสมควรได้รับความเคารพทั้งนั้น
“ครั้งแรกเกิดจากการใช้พลังสู้กับสัตว์อสูรจนหมดร่าง ส่วนครั้งที่สองข้าคิดว่าน่าจะเกิดจากการเรียนหนังสือ”
“เรียนหนังสือหรือ...” เธอชะงักไป “หนังสืออะไร”
“แค่กๆๆ เรื่องนี้ไว้ค่อยว่ากันทีหลังเถอะ” เจ้าชายกระแอม “ตอนนี้พวกเรากลับไปเรื่องเมื่อครู่ก่อนดีกว่า การทดสอบนักรบอาญาสิทธิ์ของอควาเรียสหมายถึงอะไรหรือ”
ก็จริงของเขา หากเขาไม่ได้หลอกเธอ หนังสือพวกนี้ก็น่าจะเต็มไปด้วยความรู้อันน่าอัศจรรย์แน่นอน อันนาถึงได้ตื่นรู้และได้รับพลังใหม่ผ่านการเข้าใจในระยะเวลาสั้นๆ แบบนี้ ตอนนี้เขายังไม่ไว้ใจเธอ หากเขาจะไม่ยอมเล่ารายละเอียดก็ไม่ใช่เรื่องแปลกอะไร อกาธารู้สึกตื่นเต้นอย่างมาก อัตราการพัฒนาพลังมีความหมายต่อแม่มดอย่างไม่อาจบรรยายได้ หากสามารถรู้หลักการของมันได้ เธอก็คงฟื้นฟูสมาพันธ์ขึ้นมาใหม่ได้ไม่ยาก
แต่ว่า เขาไปเอาความรู้พวกนี้มาจากไหนกัน ที่นี่เป็นดินแดนร้างไร้อารยธรรม คนบ้านป่าเมืองเถื่อนจะไปรู้ความลับของพลังวิเศษได้อย่างไร ในใจเธอเต็มไปด้วยความสับสน ระหว่างช่วงสี่ร้อยกว่าปีที่ผ่านมานี้ โลกนี้เปลี่ยนแปลงไปอย่างไรบ้าง
อกาธาสลัดข้อสงสัยอันน่างงงวยพวกนี้ทิ้งไปชั่วคราว “อควาเรียสแข็งแกร่งมาก ต่อให้สวมหินอาญาสิทธิ์ไว้ ก็ยังสู้กับผู้นำนรกหลายคนได้สบายๆ แต่พวกเรามีสุดยอดอมนุษย์น้อยเกินไป หรือพูดอีกอย่างก็คือ...พวกเราแพ้ที่ความหลากหลายของพลังนั่นเอง”
“ความหลากหลายหรือ”
“ถูกต้อง ก่อนที่แม่มดจะตื่นรู้ ไม่มีใครรู้หรอกว่านางจะได้รับพลังอะไร แต่หากดูจากสถิติของสมาพันธ์แล้ว ในแม่มดจำนวนร้อยคน จะมีเพียงสิบคนเท่านั้นที่เป็นแม่มดสายต่อสู้...อัตราส่วนนี้ยังนำไปใช้กับแม่มดอมนุษย์ได้ด้วย และในจำนวนแม่มดร้อยละสิบนี้ จะมีคนที่พัฒนาพลังได้กี่คนก็ไม่รู้ สมาพันธ์เคยตกที่นั่งลำบากเพราะไม่มีผู้พัฒนาพลังเป็นเวลาถึงห้าสิบปี ดังนั้น ความมั่นคงของสมาพันธ์จึงอยู่ในสถานะวิกฤตมาโดยตลอด”
“คนธรรมดาอาจจะไม่ตื่นรู้ คนที่ตื่นรู้อาจจะไม่ถนัดด้านการต่อสู้ คนที่ถนัดด้านการต่อสู้อาจจะไม่พัฒนาพลัง เจ้าหมายความเช่นนี้ใช่หรือไม่” เจ้าชายลูบคาง
“ก็ประมาณนั้น” อกาธาถอนหายใจ “ดังนั้น พวกเราจึงสร้างกองทัพคนธรรมดาขึ้นมาเพื่อเติมเต็มส่วนที่แม่มดขาดหายไป แต่ว่า...คนธรรมดาไม่มีทางเอาชนะปีศาจได้ ต่อให้พวกเขาสวมหินอาญาสิทธิ์ ก็ยังสู้ปีศาจคุ้มคลั่งที่มีพละกำลังมหาศาลไม่ได้อยู่ดี อควาเรียสเล็งเห็นวิกฤตการณ์นี้ จึงสั่งให้สถาบันค้นคว้าศาสตร์ลึกลับหาวิธีสร้างนักรบที่มีพลังเหนือขีดจำกัดมนุษย์ขึ้นมา และเท่าที่ดูจากข้อความหวัดๆ พวกนี้แล้ว ก็ดูเหมือนนางจะทำสำเร็จเสียด้วย...”
“ดูเหมือนหรือ” เจ้าชายถามอย่างสงสัย “ไหนเจ้าว่าตัวเองเป็นสมาชิกของสถาบันอย่างไรเล่า”
“ใช่ แต่พอคำสั่งนั้นถูกประกาศออกไป ข้าก็ออกจากสถาบันค้นคว้าศาสตร์ลึกลับของทาคิลา แล้วสร้างหอทดลองของตัวเองขึ้นในป่าเร้นลับ” เธอกัดริมฝีปาก หลังจากลังเลอยู่สักครู่จึงพูดต่อว่า “พวกนางคิดค้นวิธีได้อย่างรวดเร็ว นั่นก็คือใช้พลังจากหินอาญาสิทธิ์ในการรวมร่างแม่มดกับคนธรรมดาเข้าด้วยกัน แต่ว่า...วิธีนี้ต้องสังเวยชีวิตแม่มดไปด้วย ข้ารับการทดลองชนิดนี้ไม่ได้ สถาบันควรตั้งใจศึกษาประโยชน์จากหินอาญาสิทธิ์มากกว่า ไม่ใช่คร่าชีวิตแม่มดเป็นผักปลาเช่นนี้ บันทึกเล่มนี้เขียนไว้ถูกแล้ว พฤติกรรมนี้มีแต่จะนำความวิบัติมาสู่แม่มดเท่านั้น”
เจ้าชายดูตกใจอย่างเห็นได้ชัด “คร่าชีวิตคนเป็นผักปลาอย่างนั้นหรือ”
“อควาเรียสเองก็ไม่มีทางเลือกเช่นกัน ตอนนั้นทาคิลากำลังคับขัน” พออกาธาเห็นอีกฝ่ายผุดสีหน้าเจ็บปวด ก็รู้พึงพอใจอย่างไม่มีเหตุผล “แต่เวลานี้สมาพันธ์ล่มสลายไปแล้ว ของพวกนี้ก็คงสูญสลายไปพร้อมกันด้วย พวกเจ้าคงไม่มีโอกาสได้เห็นหรอก”
เธอพูดจบก็ก้มหน้าลูบหนังสือ ข้ามภูเขาใหญ่ ข้ามสายน้ำเชี่ยว...ช่างเป็นข้อความที่คุ้นเคยเหลือเกิน ทว่าตอนนี้พวกเจ้าอยู่ที่ไหนกัน ข้าเพียงคนเดียวจะฟื้นฟูความจะเจริญได้อย่างไร
“แต่ว่านักรบอาญาสิทธิ์ยังคงอยู่”
ประโยคนี้ทำให้นิ้วของอกาธาชะงักไป เธอมองเจ้าชายอย่างไม่เชื่อสายตา “เจ้า...ว่าอะไรนะ”
“ข้าไม่รู้ว่านี่เป็นความบังเอิญหรือไม่” อีกฝ่ายพูดขึ้นช้าๆ คล้ายกับกำลังเลือกคำที่เหมาะสม “ศาสนจักร...หรือก็คือกลุ่มคนที่เจ้าไม่เคยได้ยินชื่อมาก่อนได้สร้างเมืองสองเมืองขึ้นที่ช่องโหว่ของเทือกเขาสิ้นวิถี นอกจากนี้ พวกเขายังเที่ยวรับเด็กกำพร้าและเด็กเร่ร่อนจากที่ต่างๆ ไปเลี้ยงดูในสำนักนางชีในเมืองศักดิ์สิทธิ์ด้วย เวนดี้เองก็เคยอยู่ในนั้นมาก่อน แต่นางหนีออกมาได้”
“ศาสนจักรมีทั้งกองทัพและดินแดนของตัวเอง นักรบที่แข็งแกร่งที่สุดของพวกเขาก็คือนักรบอาญาสิทธิ์ สัตว์ประหลาดที่ปราศจากความรู้สึกนึกคิดพวกนี้มีพละกำลังเหนือมนุษย์ หรืออาจเทียบได้กับแม่มดอมนุษย์ก็ว่าได้ มิหนำซ้ำยังมีจำนวนไม่น้อยเลย ที่สำคัญคือพวกเขายังอาจเลี้ยงแม่มดฝีมือดีไว้อีกจำนวนหนึ่งด้วย นี่ก็คือเหตุผลที่ข้าใช้หินอาญาสิทธิ์ควบคุมเจ้าไว้ชั่วคราว” เจ้าชายแบมือว่า “เพราะก่อนที่เจ้าจะเล่าเรื่องพวกนี้ให้พวกเราฟัง...พวกเราเข้าใจมาตลอดว่า คนที่สร้างเมืองศักดิ์สิทธิ์ทาคิลาในดินแดนร้างและต่อสู้กับปีศาจก็คือศาสนจักร และโบราณสถานพวกนั้นก็เป็นสิ่งก่อสร้างที่ศาสนจักรทิ้งไว้”
อกาธาอ้าปากทำท่าจะพูด แต่กลับพูดอะไรไม่ออกสักคำ ขบวนการที่ก่อตั้งขึ้นโดยคนธรรมดากลับช่วงชิงความลับสุดของสมาพันธ์ไปได้ มิหนำซ้ำยังพลิกกลับมาเป็นฝ่ายล่าแม่มด และสร้างนักรบอาญาสิทธิ์ขึ้นมาสนับสนุนการปกครองของตัวเองด้วยอย่างนั้นหรือ เธอพลันรู้สึกปวดหัวอย่างรุนแรง นักรบอาญาสิทธิ์ยังคงอยู่ แต่กลับอยู่ในมือของกลุ่มคนที่อาฆาตแค้นแม่มดมาโดยตลอด! นี่สมาพันธ์ทำอะไรลงไปกันแน่
เวนดี้คล้ายกับมองเห็นความอ่อนล้าและความไม่สบายใจของเธอ จึงค่อยๆ กดร่างเธอลงไปบนเตียงแล้วพูดเบาๆ ว่า “วันนี้พอแค่นี้ก่อน เจ้านอนพักให้สบายเถอะ วางใจได้ พวกเราจะช่วยเจ้าหาสาเหตุทั้งหมดเอง”
จากนั้น เธอก็พลันรู้สึกโล่งที่ข้อเท้า พันธนาการอาญาสิทธิ์ถูกอันนาปลดออกไปแล้ว คนทั้งหมดค่อยๆ ทยอยกันออกจากห้องไปโดยมีเจ้าชายผมเทาเดินรั้งท้าย
ในจังหวะที่เขาปิดประตูห้องนั้น อกาธาก็ได้ยินเสียงที่ราบเรียบและหนักแน่นดังขึ้น
“ข้าว่าเจ้าพูดผิดไปเรื่องหนึ่ง คนธรรมดาก็เอาชนะปีศาจได้เหมือนกัน”
........................................




[Go To Next Chapter]( ./259.md)