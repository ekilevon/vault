##บทที่ 302 สัญญาณสงครามขั้นเด็ดขาด
ภายในโถงวังหลวงในเมืองหลวงของอาณาจักรอีเทอร์นัลวินเตอร์ เปลวไฟในเตาผิงกำลังลุกโชน
หากเทียบกับเกรย์คาสเซิลซึ่งมีสี่ฤดูแล้ว ฤดูร้อนของที่นี่ก็ดูจะสั้นกว่ามาก ฤดูใบไม้ร่วงคล้ายกับเป็นสัญญาณเตือนว่าฤดูหนาวอันโหดร้ายกำลังจะมาถึง ราวกับว่ายังไม่ทันเปลี่ยนไปสวมเสื้อผ้าชิ้นบาง ลมหนาวก็พัดมาอย่างเงียบเชียบอีกครั้งแล้ว
การ์เซียสวมเสื้อคลุมหนังจิ้งจอก นั่งฟังเสียงอ้อนวอนและร้องขอจากเหล่าขุนนางอยู่บนบัลลังก์
เธอไม่ชอบวังหลวงแห่งนี้ ทั้งเสา กำแพง และพื้นล้วนสร้างขึ้นจากหินสีขาวราวหิมะ แต่ละชิ้นถูกขัดจนมันวาวเหมือนน้ำแข็ง แม้บนเก้าอี้จะวางเบาะรองกำมะหยี่ถึงสองชั้น แต่เธอก็ยังรู้สึกได้ถึงความเย็นที่แผ่มาจากเก้าอี้เหล็กอันเย็นเยียบอยู่ดี
วังบ้าๆ นี่ราวกับสร้างด้วยน้ำแข็งก็ไม่ปาน เธอนึกอย่างหงุดหงิด ประเดี๋ยวสถานการณ์สงบลงเมื่อไร สิ่งแรกที่เธอจะทำก็คือทุบพื้นและผนังพวกนี้ทิ้ง แล้วปูหินแกรนิตสีดำน้ำตาลแทน
“ใต้ฝ่าละอองฯที่เคารพ ทรงให้ความยุติธรรมแก่กระหม่อมด้วยพ่ะย่ะค่ะ!”
ขุนนางคนหนึ่งพูดด้วยสีหน้าเศร้าหมอง
เจ้าบ้านี่พูดเยิ่นเย้อมาตั้งนานสองนาน เนื้อหาจริงๆ มีอยู่แค่ไม่กี่ประโยคด้วยซ้ำ สรุปก็คือ หลังจากศาสนจักรเข้ายึดครองเมืองหลวงแล้ว ก็ทำการพิพากษาขุนนางที่เคยก่อกรรมทำเข็ญไว้มากมาย ผู้พิพากษาก็คืออัครมุขนายกเฮเธอร์นั่นเอง ในขณะที่ขุนนางส่วนใหญ่ถูกจับแขวนคอ เขากลับโชคดีกว่าใคร แค่ถูกยึดทรัพย์นำไปแจกจ่ายให้ประชาชนที่กำลังลำบากเท่านั้น
“ข้าพอจะเข้าใจคำร้องขอของเจ้าได้ ทรัพย์สินส่วนตัวจะให้ใครมาปล้นไปง่ายๆ ได้อย่างไร” การ์เซียครุ่นคิดอยู่สักครู่ก่อนจะพูดขึ้นอย่างช้าๆ “แต่เจ้าถูกปล้นไปเท่าไรไม่มีใครบอกได้ เอาอย่างนี้แล้วกัน หากเจ้าสามารถแสดงบัญชีรายรับรายจ่ายในช่วงห้าปีหลังนี้ให้ข้าดูได้ ข้าก็จะเฉลี่ยทรัพย์สินบางส่วนที่ยึดมาคืนให้เจ้าเป็นการชดเชย”
“แต่ว่า สาวกคุ้มคลั่งพวกนั้นปล้นคฤหาสน์กระหม่อมจนเกลี้ยง กระหม่อมเกรงว่าบัญชีพวกนั้นคง...”
“เช่นนั้นข้าก็ต้องทำตามที่ประกาศไว้ ชดเชยให้เจ้าตามตำแหน่งขุนนางของเจ้า” การ์เซียขัดขึ้น “เจ้าลองมองไปรอบตัวเจ้าสิ ขุนนางทุกคนก็ถูกปล้นกันทั้งนั้น หากข้าชดเชยให้เจ้ามากขึ้น ขุนนางคนอื่นๆ ก็จะได้รับส่วนแบ่งน้อยลง เจ้าคิดว่าอย่างไรล่ะ”
“ถูกต้อง ใครจะรู้ว่าตัวเลขที่เจ้าว่ามาเป็นตัวเลขจริงหรือไม่”
“เจ้ายังจะพล่ามอะไรอีก เซอร์ฮารอน เดิมทีทรัพย์สินเหล่านั้นก็ไม่ใช่ของเจ้าอยู่แล้ว”
“เจ้าได้เงินชดเชยก็ดีแค่ไหนแล้ว ลองดูสหายเจ้าคนอื่นๆ สิ คนพวกนั้นต้องไปขอความเป็นธรรมกับพระเจ้าบนสวรรค์ด้วยซ้ำ”
เมื่อเห็นขุนนางรอบตัวถลึงตาใส่ตัวเอง เขาก็จำต้องถวายบังคมด้วยความหวั่นเกรง “เช่นนั้นก็ชดเชยตามเกณฑ์ของใต้ฝ่าละอองฯก็ได้พ่ะย่ะค่ะ ขอบพระทัยใต้ฝ่าละอองฯที่ทรงเมตตา”
“ดีมาก” การ์เซียยิ้มบางๆ “คนต่อไป”
“ถวายบังคมพ่ะย่ะค่ะ ใต้ฝ่าละอองฯ” ชายผมขาวคนหนึ่งเดินออกมาจากกลุ่มคน แล้วยกมือขึ้นแตะหน้าอกอย่างเคารพนบนอบ ตรารูปนกกระยางสีเงินบนอกเขาสะท้อนประกายวิบวับ
“มาควิสบัลเดอร์ ข้าจำได้ว่าที่ดินของเจ้าไม่ถูกสาวกของศาสนจักรโจมตีนี่”
“พ่ะย่ะค่ะ” เขาพยักหน้าว่า “ใช่ว่าพวกเขาไม่คิดจะโจมตี แต่เพราะพวกเขาโจมตีไม่ได้ต่างหากพ่ะย่ะค่ะ...สันเขาสโนว์ไม่ใช่ที่ที่ใครจะโจมตีได้ง่ายๆ อยู่แล้ว อัศวินของกระหม่อมกันพวกสาวกที่รุกรานเข้ามาได้ แต่บุตรของกระหม่อมไม่โชคดีเช่นนั้น วันที่เกิดเหตุจลาจลนั้น เขากำลังปฏิบัติหน้าที่อยู่ในวังหลวง และถูกพวกสาวกสังหารตายขณะคุ้มครองราชินีองค์ก่อน ศพของเขาถูกแขวนไว้ที่หน้าประตูเมือง จนกระทั่งใต้ฝ่าละอองฯเสด็จมาที่อีเทอร์นัลวินเตอร์ เขาถึงได้หลุดพ้นจากความอัปยศ”
“ช่างเป็นเรื่องที่น่าเศร้าจริงๆ” การ์เซียแสร้งทำท่าโศกเศร้าแล้วถอนใจออกมา “เช่นนั้นเจ้าต้องการให้ข้าช่วยอะไรเล่า”
“คนที่สังหารบุตรชายกระหม่อมชื่อบุชเชอร์พ่ะย่ะค่ะ เวลานี้เป็นผู้นำกลุ่มกบฏที่เหลืออยู่ คนกลุ่มนี้ซ่อนตัวอยู่ทางตอนเหนือของเทือกเขาสิ้นวิถี กระหม่อมต้องการแก้แค้นให้บุตรชายกระหม่อมพ่ะย่ะค่ะ” มาควิสพูดอย่างสงบ
“แต่ข้าเหลือกำลังทหารในมือไม่มาก ข้าต้องใช้ทหารในงานลาดตระเวน เฝ้ากำแพงเมืองและคลังเสบียง คงแบ่งทหารไปหาตัวสาวกเร่ร่อนร้อยกว่าคนกลางป่ากลางดงให้เจ้าไม่ได้” เธอส่ายหน้าเป็นเชิงว่าเสียใจ “อันที่จริง หากถึงฤดูหนาวเมื่อไร หิมะก็ต้องตกท่วมภูเขาอยู่แล้ว พวกเขาไม่มีเสบียงอาหาร ไม่ช้าก็เร็วก็ต้องตายอยู่ในนั้นอยู่ดี เหตุใดเจ้าต้องเร่งรีบถึงเพียงนี้เล่า”
“กระหม่อมต้องสังหารฆาตกรด้วยมือตัวเองจึงจะสบายใจได้พ่ะย่ะค่ะ ใต้ฝ่าละอองฯ กระหม่อมไม่ได้ขอให้ใต้ฝ่าละอองฯทรงส่งทหารไปช่วยหากบฏพวกนั้น บริเวณเชิงเขามีถ้ำหินจำนวนมาก พวกเขาจะต้องซ่อนตัวอยู่ที่นั่นอย่างไม่ต้องสงสัย แต่ถ้ำส่วนใหญ่มีทางเข้าที่แคบมาก หากนำหินมาปิดไว้ อัศวินก็บุกเข้าไปได้ลำบาก กระหม่อมขอแค่ใต้ฝ่าละอองฯทรงมอบสิ่งประดิษฐ์ของนักเล่นแร่แปรธาตุซึ่งสามารถระเบิดกำแพงเมืองได้ให้กระหม่อม ที่เหลือกระหม่อมจัดการเองพ่ะย่ะค่ะ”
เขาต้องการผงหิมะหรือ การ์เซียย่นหัวคิ้ว ของชนิดนี้มีอานุภาพร้ายแรง เรียกได้ว่าเป็นไม้ตายที่สามารถพลิกสถานการณ์สงครามได้ทีเดียว จะปล่อยให้อยู่ในมือคนนอกไม่ได้เด็ดขาด
ขณะที่เธอกำลังจะปฏิเสธนั้น อีกฝ่ายก็พูดขึ้นมาอีกว่า “หากใต้ฝ่าละอองฯทรงช่วยกระหม่อม กระหม่อมก็ยินดีกลับมาทำงานในราชสำนักอีกครั้ง ตระกูลซิลเวอร์เฮรอนจะสนับสนุนใต้ฝ่าละอองฯปกครองอาณาจักรอีเทอร์นัลวินเตอร์อย่างสุดความสามารถพ่ะย่ะค่ะ”
คำพูดนี้ทำให้การ์เซียชะงักไปเล็กน้อย ตอนที่ศาสนจักรสำเร็จโทษราชินีนั้น พวกเขาได้กำจัดขุนนางใหญ่บางส่วนไปด้วย มาควิสบัลเดอร์เป็นคนมีบารมีในอาณาจักรแห่งนี้ หากได้เขามาเป็นอัครมหาเสนาบดี ช่วยรวบรวมขุนนางที่เหลือให้เธอได้ เธอก็คงแก้ปัญหางานราชการที่กำลังสะดุดได้พอสมควร
“คำขอนี้ไม่ถือว่ามากเกินไป” เธอคิดอยู่สักครู่ก่อนจะตัดสินใจในที่สุด “แต่ข้าคงไม่สามารถมอบดินปืนให้เจ้าโดยตรงได้ ไว้เจ้าต้องการใช้มันเมื่อไร ข้าจะให้นักเล่นแร่แปรธาตุไปช่วยเจ้าระเบิดปากถ้ำเอง”
…
หลังจากการประชุมสิ้นสุดลง การ์เซียก็กลับมาที่ห้องพักด้านหลัง ฟาเรียนเดินเข้ามายื่นไวน์ผลไม้อุ่นๆ ให้เธอหนึ่งแก้ว “ทรงเหนื่อยแล้วกระมัง ใต้ฝ่าละอองฯ ขุนนางพวกนั้นสวามิภักดิ์ต่อใต้ฝ่าละอองฯหมดแล้ว เช่นนี้ต่อให้ไม่พึ่งพระราชาวูล์ฟ ใต้ฝ่าละอองฯก็น่าจะทรงยึดอาณาจักรอีเทอร์นัลวินเตอร์ทั้งหมดได้อยู่ดี”
“หากไม่มีศาสนาจักรก็คงเป็นเช่นนั้น” ราชินียักไหล่
การลิดรอนสิทธิ์ในการสืบทอดตำแหน่งขุนนางของศาสนจักรทำให้พวกขุนนางหันมาสวามิภักดิ์ต่อเธอ เมื่อมีคนกลุ่มนี้คอยปกป้อง และกลุ่มอำนาจเก่าถูกตัดกำลังไปมาก การยึดครองเมืองหลวงก็ไม่ใช่เรื่องยากอีกต่อไป แต่หากจะยึดครองอีเทอร์นัลวินเตอร์ทั้งอาณาจักรนั้น หนทางยังอีกยาวไกลนัก...คนในอาณาจักรนี้ถูกศาสนจักรครอบงำมานาน นักรบสำเภาดำที่เธอส่งไปกวาดล้างโบสถ์ต่างๆ ตามเมืองใหญ่ล้วนถูกชาวเมืองและสาวกต่อต้านอย่างรุนแรง ดังนั้น การผูกมิตรกับอาณาจักรวูล์ฟฮาร์ตจึงเป็นเรื่องจำเป็นอย่างยิ่ง เพราะเช่นนี้แล้ว ทั้งสองฝ่ายก็จะสามารถร่วมมือกันต่อต้านศาสนจักรได้ ทั้งยังสามารถลดอิทธิพลของศาสนจักรโดยการแลกเปลี่ยนประชากรได้ด้วย
ส่วนพวกชาวเมืองที่โง่เขลาและดื้อด้านพวกนั้น เธอฆ่าทิ้งให้หมดก็สิ้นเรื่องแล้ว
“จริงสิพ่ะย่ะค่ะ พระราชาวูลฟ์ทรงฝากทูตนำจดหมายมาถวายใต้ฝ่าละอองฯด้วยพ่ะย่ะค่ะ” ฟาเรียนหยิบจดหมายออกมาจากอกเสื้อ “ตอนนั้นใต้ฝ่าละอองฯทรงประชุมขุนนางอยู่ กระหม่อมจึงไม่กล้ารบกวน”
การ์เซียฉีกซองจดหมายออกแล้วหยิบกระดาษจดหมายออกมาคลี่อ่าน สีหน้าเริ่มขรึมลงทุกที
“ข่าวร้ายหรือพ่ะย่ะค่ะ”
“ศาสนจักรยกทัพมาอีกแล้ว” เธอพูดเสียงขรึม “พวกเขากำลังมุ่งหน้าไปยังเมืองวูลฟ์ฮาร์ต เวลานี้ฝ่าแนวป้องกันไปได้หลายจุดแล้ว”
“อะไรนะพ่ะย่ะค่ะ” ฟาเรียนเบิกตาโตอย่างไม่เชื่อหูตัวเอง “นี่ก็ใกล้ถึงเดือนแห่งปีศาจแล้ว พวกเขากล้าทิ้งเมืองศักดิ์สิทธิ์ใหม่ได้อย่างไร”
การ์เซียนั่งลงหน้าโต๊ะหนังสือ ครุ่นคิดด้วยสีหน้าเคร่งเครียด
ศาสนจักรไม่มีวันรามือง่ายๆ อยู่แล้ว แต่เธอคิดไม่ถึงว่าพวกเขาจะหวนกลับมาเร็วขนาดนี้ หากพวกเขาเปิดสงครามในฤดูใบไม้ผลิปีหน้า เธอก็คงเตรียมตัวได้พร้อมกว่านี้มาก เห็นได้ชัดว่าศัตรูไม่ต้องการให้เธอมีเวลาพักหายใจ...หากเธอไม่ช่วยพระราชาวูล์ฟ อาณาจักรวูล์ฟฮาร์ตก็คงแตกพ่าย ตัวเธอเองก็คงอยู่ได้อีกไม่นาน
แต่ว่านี่ก็เป็นโอกาสเหมือนกัน
หากเธอสามารถบดขยี้ทัพใหญ่ของศาสนจักรที่ได้ที่เมืองวูล์ฟฮาร์ต ประเดี๋ยวสัตว์อสูรบุกเฮอร์มีสเมื่อไร ศัตรูก็จะต้องพินาศย่อยยับอย่างไม่ต้องสงสัย
ครั้งนี้พวกเขาอาจจะส่งนักรบอาญาสิทธิ์มามากขึ้นกว่าเดิม แต่เธอก็มีอาวุธทรงพลังอย่างผงหิมะอยู่ในมือแล้วเช่นกัน นอกจากนี้ยังมีน้ำสีดำที่เมื่อติดไฟแล้วก็ไม่อาจดับได้ รวมถึงผงไฟนรก และกำแพงเมืองอันสูงตระหง่านของเมืองวูล์ฟฮาร์ตอีก เธอจะต้องผลาญกำลังทหารของอีกฝ่ายได้อย่างมหาศาลแน่นอน
พอคิดถึงตรงนี้ การ์เซียก็พูดขึ้นว่า “ถ่ายทอดคำสั่งข้าลงไป นักรบสำเภาดำทั้งหมดเตรียมตัวเดินทัพ! ฤดูหนาวปีนี้ พวกเราจะอยู่ที่วูล์ฟฮาร์ต”
........................................


[Go To Next Chapter]( ./215.md)