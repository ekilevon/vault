##บทที่ 105 เพลงทหาร
เอคโคนั่งอยู่ที่จุดสูงสุดของปราสาท...บนหลังคาหอสังเกตการณ์ เธอมองเห็นเมืองได้ทั้งเมืองเมื่ออยู่ที่นี่


เธอขอให้ไลต์นิ่งพาเธอขึ้นมาบนนี้เอง สาวน้อยจะมารับเธอลงไปอีกทีก็ตอนที่พระอาทิตย์ลับเหลี่ยมเขาไปแล้ว ตอนนี้ไลต์นิ่งน่าจะอยู่ระหว่างทางมุ่งหน้าไปยังป้อมปราการลองซอง


วันนี้อากาศดีมาก พระอาทิตย์สาดแสงสว่างสดใสลงมา แม่น้ำที่อยู่ไกลลิบตาไหลไปทางทิศตะวันตกอย่างช้าๆ ราวกับผืนแพรที่ทอประกาย แบ่งเขตพรรณไม้เขียวชอุ่มกับผืนดินที่ยังมีคราบหิมะออกเป็นสองส่วน


เธอนอนอยู่ใต้แสงอาทิตย์ สัมผัสได้ถึงความอบอุ่นนุ่มนวลที่โอบล้อมอยู่รอบกาย ช่างแตกต่างจากพระอาทิตย์ร้อนแรงที่ดินแดนใต้สุดจริงๆ แสงสว่างจัดจ้าของมันมักเผาผิวเธอจนแสบแดงไปหมด


ลมก็เหมือนกัน เธอคิด ลมที่พัดผ่านอาณาจักรในทวีปมีหลายชนิดมาก มีทั้งลมทะเลที่เจือรสเค็มน้อยๆ ของท่าเรือเคลียร์วอเตอร์ ลมมรสุมร้อนๆ หนาวๆ ของเมืองหลวง ลมเหนือที่เย็นยะเยือกของเทือกเขาสิ้นวิถี หรือแม้กระทั่งลมเอื่อยที่เจือกลิ่นดินอ่อนๆ ของเมืองชายแดนในขณะนี้ ทว่าลมทุกชนิดที่นี่ก็ล้วนบริสุทธ์และมีเอกลักษณ์


ในขณะที่เมืองไอรอนแซนด์มีเพียงความร้อนอบอ้าวเท่านั้น หรือหากจะมีลมก็มีแต่ลมพายุ ลมที่นั่นมองเห็นได้ด้วยตาเปล่า เพราะสายลมที่กรีดเสียงคำรามมักพัดเอาหินและกรวดมาด้วยเสมอ


หากมองไกลๆ จะดูคล้ายกับสัตว์​ใหญ่ตัวดำกำลังกระโจนเข้ามา หากเห็นภาพแบบนี้เมื่อไรเธอจะต้องรีบหลบเข้าบ้านหรือที่ใดก็ตามที่สามารถหลบลมได้ การยืนต้านลมมีแต่จะนำมาซึ่งความตายเท่านั้น


เอคโคถอนใจเบาๆ พลางนึกย้อนกลับไป เธอจากเมืองไอรอนแซนด์มาเกือบสี่ปีแล้ว กลุ่มพราวด์แซนด์พ่ายแพ้ในการต่อสู้แย่งชิงอำนาจ พ่อของเธอยอมจำนนแล้ว แต่ก็ยังถูกศัตรูสังหาร เธอซึ่งเห็นเหตุการณ์ทั้งหมดกระโจนเข้าใส่ศัตรูอย่างไม่กลัวตาย แต่กลับถูกอีกฝ่ายโจมตีจากด้านหลัง


ไม่รู้ว่าผ่านมาแล้วสี่ปี คนในกลุ่มรอดชีวิตมาได้กี่คน


ก่อนหน้าจะถูกจับไปขายเป็นทาสที่ท่าเรือเคลียร์วอเตอร์นั้น เธอได้ยินมาว่ากลุ่มพราวด์แซนด์ละเมิดข้อตกลงในการต่อสู้ศักดิ์สิทธิ์ ผู้ที่ถูกสามเทพปฏิเสธจะต้องถูกเนรเทศไปยังแหลมไม่รู้จบ ไม่สามารถกลับเมืองไอรอนแซนด์ได้อีก


แต่เอคโครู้ว่าทั้งหมดนี้เป็นแผนร้ายของกลุ่มไอรอนวิป พวกเขานำแส้ไปจุ่มน้ำมันสีดำที่ไหลอยู่ใต้ดิน หากติดไฟเมื่อไร แม้แต่น้ำก็ดับไม่ได้ ลูกไม้นี้เองที่ทำให้พี่ชายของเธอ ชายหนุ่มผู้แข็งแกร่งที่สุดในกลุ่มถูกเผาทั้งเป็นขณะต่อสู้ เป็นเหตุให้ขบวนรบแตกกระเจิง


แหลมไม่รู้จบมีเพียงทรายเหลืองที่ร้อนระอุ เปลวไฟที่ไม่มีวันดับ และมหาสมุทรที่บ้าคลั่งยิ่งกว่ามารดาแห่งธรณี ชาวทะเลทรายที่ถูกเนรเทศไปที่นั่นจะกลายสภาพเป็นโครงกระดูกสีขาวภายในเวลาเพียงไม่นาน จุดจบของพวกเขาอนาถกว่าเธอที่ถูกขายเป็นทาสมากนัก


หลังจากที่เอคโคตื่นรู้มาเป็นทูตแห่งพระเจ้า...หรือก็คือแม่มดอย่างที่ชาวอาณาจักรเรียกกัน เธอยังเคยคิดจะกลับไปแก้แค้นศัตรูสักครั้ง แต่ก็จนใจที่พลังของเธอคือการเลียนเสียงต่างๆ ซึ่งไม่เป็นประโยชน์อะไรต่อเธอเลย ไม่ว่าจะอ้อนวอนต่อสามเทพอย่างไร ก็ไม่มีเทพองค์ใดตอบรับเธอ


เธออยู่ที่ท่าเรือเคลียร์วอเตอร์ได้ครึ่งปีก็เริ่มเข้าใจแล้วว่า ความเชื่อที่ว่าทูตแห่งพระเจ้าได้รับความรักจากสามเทพนั้น แท้จริงแล้วเป็นเพียงเรื่องโกหกของชาวโมเกนเท่านั้น


ในดินแดนใต้ปกครองของสี่อาณาจักรใหญ่ ทูตแห่งพระเจ้าก็คือเหยื่อที่ศาสนจักรคอยไล่ล่า นับแต่นั้นมา เอคโคก็ล้มเลิกความคิดจะแก้แค้นศัตรูอย่างสิ้นเชิง


ทันใดนั้นเอง ควันหนาพลันพวยพุ่งขึ้นมาจากที่ไกลๆ เธอมองไปทางฝั่งตะวันออกของแม่น้ำแดงก็เห็นเปลวไฟสีเขียววิบวับวิ่งทะลุป่าเป็นบริเวณเล็กๆ ควันดำจากการเผาต้นไม้และไอขาวที่ระเหยขึ้นจากหิมะผสมกันจนกลายเป็นกลุ่มควันสีเทาที่สุดปลายฟ้า


นั่นคือไฟสีเขียวของอันนา


ตอนที่มาอยู่ที่นี่ใหม่ๆ เวนดี้ได้แนะนำอันนากับนาน่าให้พวกพี่น้องรู้จัก ตอนนั้นเอคโคอิจฉาพลังของอันนามาก เธอสามารถควบคุมเปลวไฟได้อย่างใจนึก มิหนำซ้ำอุณหภูมิยังสูงพอจะหลอมละลายดาบได้อีก...


หากตอนอยู่เมืองไอรอนแซนด์เธอมีพลังที่แข็งแกร่งแบบนี้ล่ะก็ รับรองว่ากลุ่มไอรอนวิปไม่มีทางรอดชีวิตได้สักคน


เอคโคส่ายหน้า มาคิดเรื่องนี้เอาตอนนี้ก็ไม่มีประโยชน์แล้ว หากเทียบกับคนในกลุ่มที่น่าจะจบชีวิตอยู่ในทรายเหลืองพวกนั้นแล้ว แค่เธอรอดชีวิตมาได้ก็นับว่าโชคดีกว่าไม่รู้ตั้งเท่าไร ในเมื่อเจ้าชายยินดีรับเธอมาอยู่ด้วย อย่างนั้นเธอก็ต้องปฏิบัติตามคำสั่งของเจ้าชายอย่างเคร่งครัดที่สุด


เธอกระแอมอยู่สักครู่ ก่อนจะเริ่มฮัมเพลงที่อีกฝ่ายมอบหมายมา


มันเป็นบทเพลงสั้นๆ สนุกสนาน เจ้าชายฮัมให้เธอฟังแค่ครั้งเดียว เธอก็จำทำนองได้ทั้งหมด


ดนตรีไม่ใช่ของแปลกสำหรับเอคโค เธอเคยถูกฝึกให้เป็นทาสชั้นสูงมาก่อน จึงเคยฝึกทักษะการเต้นระบำอันเย้ายวนและการขับขานบทเพลงอันน่าหลงใหลมาแล้ว


ทว่าบทเพลงของเจ้าชายกลับต่างออกไปอย่างสิ้นเชิง...มันมีจังหวะที่เร่งเร้าและเต็มไปด้วยชีวิตชีวา ยิ่งตอนที่เจ้าชายขอให้เธอร้องเพลงนี้ด้วยเสียงขลุ่ยนั้น เธอรู้สึกราวกับตัวโน้ตแต่ละตัวพลันกระโดดโลดเต้นขึ้นมา ทำให้เธออยากขยับแข้งขาตามไปด้วย


จุดที่ยากก็คือขณะที่เธอเปล่งเสียงขลุ่ยออกมานั้น เธอต้องแทรกเสียงกลองและเสียงเครื่องสายลงไปด้วย การเลียนเสียงสามชนิดในเวลาเดียวกัน ซ้ำยังบรรเลงทับกันแบบนี้ เอคโคเพิ่งเคยทำเป็นครั้งแรกจริงๆ เธอไม่คิดเลยว่าเพลงจะสามารถบรรเลงแบบนี้ได้!


ตอนแรก เธอยังควบคุมเสียงกลองไม่ให้ไปรบกวนจังหวะขลุ่ยไม่ได้ เลยลองทำตามวิธีที่เจ้าชายแนะนำดู คือใช้มือหรือเท้าเคาะจังหวะไปด้วย เสียงทั้งสองชนิดจึงค่อยๆ ผสานเข้าด้วยกัน


พอฝึกหลายวันเข้า เอคโคก็ค่อยๆ ชินกับวิธีเลียนเสียงแบบนี้


หลังจากฝึกไปหลายรอบ ในที่สุดเธอก็ลุกขึ้นยืน ตัดสินใจเพิ่มเสียงสุดท้ายหรือก็คือเสียงเครื่องสายลงไปในบทเพลงด้วย


เมื่อเพลงบรรเลงไปได้สักระยะ เอคโคก็เริ่มสังเกตเห็นความเปลี่ยนแปลงบางอย่างในเพลงสั้นๆ เพลงนี้...


หากเสียงขลุ่ยที่รื่นหูเปรียบเสมือนเรือนร่างของมัน จังหวะกลองที่ฮึกเหิมเปรียบเสมือนกระดูกของมัน อย่างนั้นเสียงเครื่องสายที่คล้ายกับเครื่องประดับชิ้นสุดท้ายก็คงเปรียบได้กับวิญญาณ


เธอตบเท้าเป็นจังหวะครั้งแล้วครั้งเล่า ผสานเสียงดนตรีทั้งสามเข้าเป็นเนื้อเดียวกัน เสียงนั้นเริ่มดังขึ้นเรื่อยๆ จนกระทั่งเธอร้องออกมาจนเต็มเสียง...


********************


“พลังโจมตีข้าสูงกว่าเจ้า ดังนั้นข้าชนะ”


โรแลนด์วางการ์ดใบสุดท้ายลงบนโต๊ะ ในขณะที่โซโรยาซึ่งนั่งฝั่งตรงข้ามยกมือขึ้นปิดหน้า ส่งเสียงร้องเบาๆ ราวกับเพิ่งรู้ตัว


“ขออีกสักตานะเพคะ” เธอคิดอยู่สักครู่ก่อนจะรวมการ์ดทั้งหมดใหม่อีกครั้ง “ตานี้หม่อมฉันขอเลือกการ์ดสิบใบให้ฝ่าบาทนะเพคะ”


“อะแฮ่ม” โรแลนด์ไอ “นี่ก็สมควรแก่เวลาแล้ว ข้ายังมีงานต้องทำอีก เจ้าไปชวนคนอื่นเล่นแล้วกัน”


หลังจากทำการ์ดได้พอเล่นแล้ว ขั้นตอนต่อมาก็คือการทำสำเนา เมื่อมีภาพต้นแบบวางอยู่ตรงหน้า โซโรยาก็วาดภาพตามออกมาได้เร็วพอๆ กับเครื่องพิมพ์เอกสาร เพียงพริบตาเดียว โรแลนด์ก็ได้การ์ดเกว็นต์ที่เหมือนกันหลายใบ


ดังนั้น โซโรยาจึงกลายเป็นคู่เล่นคนแรกของเขา


หลังจากอธิบายกติกาการเล่นแล้ว สงครามการ์ดก็เริ่มต้นขึ้น ขณะที่เล่นกันนั้น เขาสังเกตว่าแม่มดเรียนรู้ได้ไวกว่าคนธรรมดามากจริงๆ โซโรยาจับเคล็ดลับการลงการ์ดได้อย่างรวดเร็ว แม้ตาถัดๆ ไปโรแลนด์จะยังมีโอกาสชนะอยู่ แต่เขาก็ใช้การ์ดพิเศษไปหมดแล้ว พอได้ยินว่าอีกฝ่ายจะขอเลือกการ์ดให้ เขาก็ชิงปฏิเสธเสียดื้อๆ


“ก็ได้เพคะ” โซโรยาเก็บการ์ดใส่อกเสื้อแล้ววิ่งไปที่ประตู เวลานี้เอง เสียงเพลงอันไพเราะก็ลอยมาจากนอกหน้าต่าง เธอชะงักฝีเท้า วิ่งกลับมาเกาะขอบหน้าต่างพลางยื่นหน้าออกไปมอง “เอคโคหรือ”


“อืม ดูเหมือนนางจะฝึกคล่องแล้วกระมัง” โรแลนด์นั่งพิงเก้าอี้ ดื่มด่ำบทเพลงที่คุ้นเคย


กองทัพที่หนึ่งของเมืองชายแดนกำลังจะเข้าสู่ขั้นตอนการฝึกใหญ่แล้ว การฝึกใหญ่จะจัดขึ้นที่นอกเมือง ไม่เหมือนการฝึกยิงที่ทุกคนจะอยู่แต่บนกำแพงเมือง การฝึกครั้งนี้มีจุดประสงค์เพื่อให้ขบวนทัพสามารถเดินทัพไปพร้อมๆ กับรักษาความเป็นระเบียบในกองทัพได้...


สิ่งเหล่านี้คือขั้นตอนพื้นฐานในการตั้งแถวยิง การจะฝึกทหารให้ก้าวเท้าพร้อมๆ กันได้จำเป็นต้องใช้จังหวะกลองหรือคำขวัญในการกำกับจังหวะก้าว ในเมื่อเขามีแม่มดที่สามารถเลียนเสียงเครื่องดนตรีผสมได้ เขาเลยใช้เพลงมาร์ชทหารเหมือนพวกทหารอังกฤษเสียเลย


เมื่อเทียบกับเสียงกลองเพียงอย่างเดียว เพลงมาร์ชสามารถควบคุมความเร็วของขบวนคนได้ไม่ต่างกัน ทั้งยังช่วยปลุกเร้าและกระตุ้นขวัญทหารได้อย่างมีประสิทธิภาพด้วย


ส่วน ‘เดอะบริติชแกรนาเดียร์ส’ เพลงมาร์ชสำหรับตั้งแถวยิงที่โด่งดังที่สุดนั้น โรแลนด์จำได้ก็แต่ชื่อเท่านั้น เขาลืมทำนองของมันไปหมดแล้ว


แต่ว่านั่นไม่ใช่ปัญหาสำหรับเขา เขารู้จักเพลงเพลงหนึ่งที่ดัดแปลงมาจาก ‘เดอะบริติชแกรนาเดียร์ส’ เพลงเพลงนี้ดังกระหึ่มไปทั่วประเทศจีนระหว่างช่วงสงครามต่อต้านญี่ปุ่น และทำนองของมันก็คุ้นหูทุกคนดี นั่นคือเพลง ‘กองจรยุทธ์’ อันโด่งดังนั่นเอง


โซโรยาหันหน้ามา เธอได้ยินเจ้าชายร้องเพลงคลอไปกับเสียงดนตรีเบาๆ มันเป็นภาษาที่เธอไม่เคยได้ยินมาก่อน ชัดเจนแจ่มแจ้ง และกลมกลืนไปกับท่วงทำนองทั้งหมด


“พวกเราเป็นมือแม่นปืนฝีมือดี”


“ยิงกระสุนแต่ละทีย่อมมีศัตรูม้วยชีวา”


“พวกเราเป็นทหารผู้ว่องไว”


“ไม่ว่าภูผาใหญ่หรือห้วงน้ำลึกเพียงใด!”


“ในป่าดงพงไพรอันแน่นหนา”


“ล้วนมีสหายพักแรมทุกหย่อมหญ้า”


“บนยอดเขาสูงสุดสายตา”


“ย่อมมีเหล่าภราดามากมาย”


“...”


........................................




[Go To Next Chapter]( ./18.md)