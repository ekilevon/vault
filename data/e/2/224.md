##บทที่ 312 สงครามมนุษย์ (2)
มนุษย์ธรรมดาไม่มีวันเอาชนะปีศาจได้ อิสซาเบลลาคิด ดังนั้น ศาสนจักรถึงได้มีนักรบอาญาสิทธิ์
พวกเขามีพละกำลังอันยิ่งใหญ่ แต่ไม่รู้จักความเจ็บปวดและความหวาดกลัว นับเป็นอาวุธที่ดีที่สุดในการต่อกรกับปีศาจ แม้จะไม่สามารถตัดสินใจอะไรเองได้ แต่นั่นก็ใช่ว่าจะเป็นข้อด้อยในการทำสงครามเสมอไป
พละกำลังอันแข็งแกร่งของพวกเขาไม่ใช่สิ่งที่ทหารมนุษย์จะต้านทานได้
โดยเฉพาะอย่างยิ่งเมื่อเสียเกราะคุ้มกันอย่างกำแพงเมืองไปด้วยแล้ว ก็อย่าหวังเลยว่าจะเอาชนะสุดยอดนักรบของศาสนจักรในการต่อสู้ระยะประชิดได้
คลื่นมนุษย์สีทองก็คือทหารพิพากษา กองทัพใหญ่บุกเข้าวูล์ฟฮาร์ตทางประตูเมือง แล้วเริ่มฟาดฟันกับกองป้องกันเมืองที่รวมตัวกันเป็นกลุ่ม ส่วนจุดสีแดงๆ คือนักรบอาญาสิทธิ์ พวกเขาปีนเศษกำแพงที่พังลงมาขึ้นไปบนสันกำแพงอย่างง่ายดายราวกับเดินบนพื้นราบ จากนั้นก็เริ่มเข่นฆ่าศัตรูที่พยายามหยุดยั้งแนวหน้าของพวกเขา
“จะไปช่วยพวกเขาสักหน่อยไหม” เธอหันไปมองซีโร่
ฝ่ายหลังหาวหวอด “ไม่ล่ะ พลังข้ามีจำกัด เก็บไว้ใช้กับเป้าหมายสำคัญดีกว่า”
“เจ้าก็สู้ด้วยดาบ ค้อน หรือหน้าไม้ก็ได้นี่” อิสซาเบลลาเบะปาก “อย่างไรเสียพวกเขาก็สู้เจ้าไม่ได้อยู่แล้ว”
ซีโร่ส่ายหน้า “ข้าไป พวกเขาก็เอาชนะศัตรูได้อย่างง่ายดาย ข้าไม่ไป พวกเขาก็เอาชนะศัตรูได้อย่างง่ายดายอยู่ดี เรื่องที่ไร้ความหมายเช่นนี้ ข้าไม่อยากทำ”
“เอาเถอะ” เธอเปลี่ยนเรื่องพูด “ว่าแต่ทำไมเมื่อครู่นี้ เจ้าต้องทำเช่นนั้นด้วย”
“ข้าทำเช่นไร”
“ก็แกล้งเชลยคนนั้นอย่างไรเล่า ท่านอัครมุขนายกหน้าตึงเลยนะ” อิสซาเบลลาพูดอย่างเป็นกังวล “ดูเหมือนเขาจะไม่ชอบการพิพากษาแบบนี้ และที่สำคัญคือเขาน่าจะได้เป็นพระสันตะปาปาองค์ต่อไปด้วย เจ้าจะลำบากเอาได้”
“ที่ท่านเมนโกรธ เพราะเขายังไม่ได้เป็นพระสันตะปาปาน่ะสิ” ซีโร่พูดอย่างไม่ใส่ใจ “ไว้เขาได้เข้าห้องหนังสือบนยอดวิหารลับเมื่อไร เขาจะเข้าใจเองว่านี่คือวิธีเอาใจพระเจ้า”
“วิธี...อะไรกัน”
“ก็การกลั่นแกล้งน่ะสิ” ผู้บริสุทธิ์ลูบผมยาวสีขาวที่ถูกลมพัดจนยุ่งเหยิง “พระเจ้าไม่เสด็จเยือนโลกมนุษย์ และไม่ทรงคุ้มครองมนุษย์ พวกเรายอมสละทุกอย่างเพื่อให้ได้เข้าใกล้พระองค์และได้รับความเมตตาจากพระองค์เพียงเพราะเป้าหมายอันเลือนราง แล้วมันต่างจากการพิพากษาเมื่อครู่นี้อย่างไรเล่า อย่างน้อยข้าก็ยังให้เป้าหมายที่ชัดเจนแก่เขา ในขณะที่พระเจ้าไม่ประทานอะไรเลยสักอย่าง พระองค์ไม่แม้แต่จะทรงรับรองว่าเป้าหมายมีอยู่จริงด้วยซ้ำ หรือพูดอีกอย่างก็คือ พวกเราจินตนาการเรื่องเพ้อเจ้อนี้ขึ้นเองทั้งหมด แต่ถึงกระนั้น พวกเราก็ยังต่อสู้อย่างไม่เสียดายชีวิต...จุ๊ๆๆ นี่ล่ะการกลั่นแกล้งที่โหดเหี้ยมที่สุด”
อีกฝ่ายกำลังพูดอะไรกันแน่ เหตุใดเธอจึงฟังไม่เข้าใจสักประโยค อิสซาเบลลาขมวดคิ้ว “เจ้าเคยเข้าห้องหนังสือหรือ”
“ไม่เคย” เธอยักไหล่ “เรื่องพวกนี้ข้ารู้มาจากท่านอะพอลเลอันทั้งนั้น เขาไม่ใช่แม่มด เวลานี้ก็ใกล้หมดอายุขัยเต็มทีแล้ว ข้าเคยได้ยินว่าก่อนที่มนุษย์จะตาย พวกเขาจะนึกถึงเหตุการณ์ที่เคยเกิดขึ้นตลอดช่วงชีวิตที่ผ่านมา แล้วก็ต้องการระบายให้ใครสักคนฟัง เขาถึงกระทั่งขอให้ข้าก็กลืนเขาก่อนตายด้วยซ้ำ”
“เจ้าจะทำเช่นนั้นไม่...”
“ข้าไม่ทำเช่นนั้นอยู่แล้ว มิฉะนั้นท่านเมนได้อาละวาดหนักแน่” ซีโร่พูดแทรกอีกฝ่าย “วางใจเถอะ ข้ารู้ดีว่าอะไรควรหรือไม่ควรทำ” เธอยิ้มอย่างลึกลับ “แต่อันที่จริงก็มีความเป็นไปได้อีกอย่างเช่นกัน นั่นคือหากข้าแพ้เล่า นั่นไม่เท่ากับว่าข้าสละชีวิตให้เขาไปเปล่าๆ หรอกหรือ”
“ข้าไม่คิดเช่นนั้น หากเจ้าแพ้ เจ้าอาจไม่เป็นไรเลยก็ได้” อิสซาเบลล่าถอนหายใจ ที่อีกฝ่ายมีนิสัยประหลาดแบบนี้ อาจมีสาเหตุมาจากพลังของเธอก็ได้...หลังจากกลืนคนเข้าไปมากมาย ก็ดูเหมือนซีโร่จะสัมผัสความรู้สึกมาแล้วทุกชนิด ดังนั้นเธอจึงไม่ค่อยกระตือรือร้นกับเรื่องใดมากนัก เธอทำทุกอย่างเพื่อความสนุกเท่านั้น มิหนำซ้ำยังเป็นความสนุกที่ไม่เหมือนคนปกติเสียด้วย
อิสซาเบลลาเลื่อนสายตากลับมาที่สนามรบ ทันใดนั้น เธอก็เห็นกลุ่มคนบ้าเลือดบนกำแพงกำลังวิ่งเข้าใส่เหล่านักรบอาญาสิทธิ์ คนส่วนใหญ่ถูกหอกพุ่งหวือมาแทงทะลุร่างทันทีที่เข้าใกล้พวกเขา ทว่าก็ยังมีบางคนที่เล็ดลอดไปถึงตัวนักรบอาญาสิทธิ์ได้ จากนั้นก็มีเสียงระเบิดดังขึ้น ฝุ่นควันที่ตลบฟุ้งบดบังช่องโหว่บนกำแพงจนมิด
นี่คงเป็นอาวุธที่ได้จากการเล่นแร่แปรธาตุที่พวกเขาใช้ในสงครามครั้งก่อน เธอคิด อานุภาพดูรุนแรงใช่เล่น นำมาใช้กับสัตว์อสูรก็คงได้ผลดีอยู่ แต่หากนำมาใช้กับนักรบอาญาสิทธิ์ก็คงไม่ต่างอะไรจากการฆ่าตัวตาย หากไม่ใช่เพราะฤทธิ์ยาล่ะก็ พวกเขาไม่มีทางเข้าถึงตัวนักรบอาญาสิทธิ์ได้แน่
อีกด้านหนึ่ง คลื่นมนุษย์สีทองเริ่มชะลอตัวลงแล้ว เปลวไฟกลุ่มใหญ่พวยพุ่งขึ้นมาจากใต้ประตูเมือง กั้นทหารพิพากษาที่ยังไม่ได้เข้าเมืองไว้ด้านนอก คนที่ถูกไฟลามติดตัวแล้ว ต่อให้กลิ้งกับพื้นอย่างไรก็ไม่สามารถดับไฟได้
“เอ๋...หินอาญาสิทธิ์หลังประตูเมืองเพิ่มขึ้นหลายเท่าตัวทีเดียว ซ้ำยังมีหินคุณภาพดีถึงสองก้อนด้วย ดูเหมือนจะมีคนใหญ่คนโตมาล่ะ” อิสซาเบลลาพูดขึ้น
“เช่นนั้นพวกเราก็ลงสนามได้” ซีโร่บิดขี้เกียจ
“แต่ว่าสองคนนี้ไม่ใช่พระราชาวูล์ฟกับราชินีเคลียร์วอเตอร์” เธอมองเข้าไปในเขตเมืองชั้นใน “ปฏิกิริยาที่รุนแรงที่สุดยังอยู่ที่ปราสาท เจ้ายังจะไปอยู่หรือไม่”
“ทัพใหญ่กำลังลำบากไม่ใช่หรือ ชัยชนะที่ได้มาอย่างง่ายดายกับชัยชนะที่แลกมาด้วยความเสียหายน่ะต่างกันมากนะ ข้าจะต้องช่วยลดความสูญเสียให้ท่านอะพอลเลอันบ้าง” ซีโร่หันไปพูดอย่างจริงจัง “ก็ข้าบอกแล้วไม่ใช่หรือ ว่าข้าทำเพื่อศาสนจักรด้วยความบริสุทธิ์ใจจริงๆ”
…
สงครามตีเมืองดำเนินไปจนถึงช่วงบ่าย แนวป้องกันรอบนอกของเมืองวูล์ฟฮาร์ตจึงพังทลายลง หลังจากนักรบอาญาสิทธิ์เข้าควบคุมช่องโหว่บนกำแพงแล้ว ทหารพิพากษาก็เริ่มจัดการผู้ต่อต้านตามถนนทีละสาย
“เป้าหมายเริ่มขยับแล้ว” อิสซาเบลลามองไปทางปราสาท “ดูเหมือนพวกพระองค์จะทรงมุ่งหน้าไปยังท่าเรือ”
คนใหญ่คนโตสองคนที่มายับยั้งศัตรูก่อนหน้านี้คือพระโอรสของพระราชาวูลฟ์ เวลานี้ทั้งสองคนถูกซีโร่กลืนไปแล้ว และเมื่อรู้ข้อมูลที่ได้มาจากเจ้าชาย เธอก็ยิ่งแน่ใจว่าปฏิกิริยาของหินอาญาสิทธิ์ที่กำลังเคลื่อนที่อยู่นี้ก็คือเป้าหมายที่สำคัญที่สุดของภารกิจครั้งนี้
นอกจากนี้ พวกเธอยังสังหารแม่มดใฝ่ต่ำอีกคนด้วย ลักษณะและการแต่งกายของอีกฝ่ายเหมือนคนต่างเผ่าไม่มีผิด หลังจากแม่มดตายลงแล้ว พวกทหารติดยาที่บังอาจต่อกรกับนักรบอาญาสิทธิ์พวกนั้นก็ลดจำนวนลงไปมาก
“พวกพระองค์คงเสด็จหนีทางเรือ” ซีโร่ยิ้มบางๆ “ไปเถอะ ไปปฏิบัติภารกิจของพระสันตะปาปากันดีกว่า”
ฝ่ายตรงข้ามเคลื่อนไหวอย่างระมัดระวังที่สุด พวกเขาเปลี่ยนเส้นทางกลางคันอยู่หลายครั้ง มิหนำซ้ำพอถึงท่าเรือแล้วก็ไม่ขึ้นเรือสำเภาที่แขวนใบเรือดำ แต่กลับขึ้นเรือสินค้าขนาดเล็กที่มีเสาใบเรือเพียงต้นเดียว
แต่ไม่ว่าจะพยายามปกปิดความเคลื่อนไหวอย่างไร พฤติกรรมของพวกเขาก็หนีไม่พ้นการสังเกตการณ์ของอิสซาเบลลา
ในจังหวะที่พระราชาวูล์ฟและราชินีเคลียร์วอเตอร์เหยียบดาดฟ้าเรือลำเล็กนั้น แม่มดทั้งสองก็เข้าล้อมพวกเขาไว้จากสองฝั่งของท่าเรือ คนบนเรือยี่สิบกว่าคนเป็นองครักษ์เสียเป็นส่วนใหญ่ เวลานี้ต่อให้ไม่ถามอะไรก็รู้ได้ทันทีว่าสถานการณ์ผิดปกติ ทุกคนพร้อมใจกันชักอาวุธออกมา แล้วกระโดดลงจากเรือไปปะทะกับผู้บริสุทธิ์
ซีโร่ได้แสดงฝีมือการต่อสู้อันเหนือชั้นของเธออีกครั้ง เธอใช้มือเปล่าแย่งดาบมาจากองครักษ์คนหนึ่ง แล้วเข้าไปตะลุมบอนกับศัตรูทันที ทุกครั้งที่เธอฟาดดาบจะต้องมีคนล้มลงเสมอ ฝีเท้าของเธอแคล่วคล่องว่องไว แทบไม่มีใครทันเห็นการโจมตีครั้งต่อไปของเธอเลย ไม่ว่าจะเป็นการแทง ผ่า ตวัด กั้น ซีโร่ก็ล้วนร่ายรำด้วยกำลังที่เหมาะสมและองศาที่แยบยลที่สุด เพียงไม่กี่อึดใจ องครักษ์สิบกว่าคนก็ล้มลงไปนอนเกลื่อนพื้น มิหนำซ้ำส่วนใหญ่ยังตายภายในดาบเดียวด้วย
พระราชาวูล์ฟชักดาบที่เอวออกมา หมายจะสู้ยิบตาจนตัวตาย
“อิสซาเบลลา!” เธอตะโกน
“ข้ารู้แล้ว” ฝ่ายหลังเรียกพลังวิเศษทันที...มันคือเขตอับแสงที่มีเพียงดวงตาแห่งเวทมนตร์เท่านั้นที่มองเห็นได้ ในสายตาของอิสซาเบลลา พื้นที่สีดำที่เกิดจากหินอาญาสิทธิ์แต่ละก้อนกำลังสั่นสะเทือนน้อยๆ ด้วยความถี่ที่ต่างกัน คล้ายกับระลอกคลื่นเหนือผิวน้ำ เธอควบคุมให้พื้นที่ของเธอสั่นสะเทือนด้วยความถี่เดียวกัน แล้วนำไปต่อกับพื้นที่ของหินอาญาสิทธิ์ เมื่อคลื่นของพื้นที่ทั้งสองแห่งหักล้างกัน ภายในนั้นจึงเหลือเพียงความราบเรียบและนิ่งสงบ
ซีโร่แปลงร่างเป็นแสงสลัว แล้วพุ่งเข้าไปในร่างพระราชาวูล์ฟทันที
ตอนที่ร่างของพระราชาบิดเบี้ยวไปจนกลายเป็นร่างของผู้บริสุทธิ์นั้น ราชินีเคลียร์วอเตอร์ถึงกับตะลึงงัน “เหตุใดพวกเจ้าจึงใช้พลังกับคนที่พกหินอาญาสิทธิ์ได้”
“เพราะหินอาญาสิทธิ์ไม่ได้เป็นอย่างที่ใต้ฝ่าละอองฯทรงคิดน่ะสิเพคะ...” อิสซาเบลลาหยุดระลอกคลื่นของอีกฝ่ายทันที “แต่ใต้ฝ่าละอองฯไม่ทรงต้องรู้หรอกเพคะ เพราะทุกอย่าง...กำลังจะจบลงแล้ว”
เธอยังพูดไม่จบดี ซีโร่ก็พุ่งไปหาการ์เซียแล้ว
………………………………….


[Go To Next Chapter]( ./225.md)