##บทที่ 136 ตกที่นั่งลำบาก
ครึ่งเดือนมานี้ ท่าเรือเคลียร์วอเตอร์ราวกับอยู่ในช่วงเทศกาลเฉลิมฉลอง ฟาเรียนสามารถสัมผัสบรรยากาศคึกคักภายในเมืองได้ ทั้งที่ยืนอยู่บนระเบียงหอคอยของผู้ปกครอง


สิ่งของและผู้คนที่ฉกชิงมาจากเมืองอีเกิลกลายเป็นกำลังเสริมสำคัญของเมืองท่า บรรดานักปล้นปล้นทรัพย์มาได้มหาศาล ตลาดทาสจึงพลอยคึกคักไปด้วย กองเรือสำเภาดำซึ่งผ่านสงครามมาหลายสนามแทบไม่สูญเสียอะไรเลย มิหนำซ้ำยังได้ทาสจำนวนมากมาเป็นลูกเรืออีก ตอนนี้พวกเขากำลังฝึกอย่างแข็งขันอยู่ที่ท่า อีกไม่กี่วันก็จะมุ่งหน้าไปทางฟยอร์ดเพื่อเริ่มการปล้นรอบแรกของปีนี้


ด้านราชินีก็ประกาศคำสั่งเอาใจทาสในเวลาอันเหมาะสม หากระหว่างการปล้นเรือ ทาสจากเมืองอีเกิลคนใดสามารถจับคนมาแทนที่ตัวเองได้ พวกเขาก็จะได้เลื่อนสถานะจากทาสมาเป็นประชาชนของท่าเรือเคลียร์วอเตอร์ คาดว่าเมื่อได้ยินเงื่อนไขที่ยั่วใจแบบนี้แล้ว ชาวเมืองอีเกิลที่ถูกจับมาเป็นทาสจะต้องสู้สุดกำลังแน่นอน


เวลานี้ ทอว์ฟิคยกทัพกลับไปแล้วพร้อมกับความพ่ายแพ้ ไม่มีใครในอาณาจักรเกรย์คาสเซิลต้านทานราชินีเคลียร์วอเตอร์ได้อีกต่อไป สักวัน การ์เซีย วิมเบิลดันจะต้องเป็นผู้ปกครองเกรย์คาสเซิลอย่างไม่ต้องสงสัย ฟาเรียนคิดอย่างนั้น ทว่าเหตุใดใบหน้าของราชินีกลับดูไม่สดใสเลยเล่า มิหนำซ้ำยังดูเคร่งเครียดผิดปกติด้วย


“ใต้ฝ่าละอองฯ ผู้นำกลุ่มแซนด์สโตนกับแบล็กโบนมาขอเข้าเฝ้าพ่ะย่ะค่ะ” องครักษ์ส่งเสียงดังมาจากนอกประตู


ฟาเรียนมองราชินีแวบหนึ่ง เมื่อเห็นอีกฝ่ายไม่แสดงท่าทีใดๆ จึงตะโกนไปว่า “พาพวกเขาเข้ามา”


ราชินีมักใช้ยอดหอคอยแห่งนี้เป็นที่พักผ่อน ประชุม และรับแขกบ่อยๆ หากวันไหนอากาศดี เธอก็จะใช้เวลาที่ระเบียงเป็นส่วนใหญ่ คนส่วนมากไม่ชินกับการพูดคุยธุระกลางแจ้งหรือรับลมทะเลกลิ่นแรงแบบนี้ ชาวทะเลทรายก็เช่นกัน


ผู้นำกลุ่มแซนด์สโตนเป็นหญิงร่างเล็ก และเป็นเทพีของกลุ่ม ตอนที่ฟาเรียนได้ยินอีกฝ่ายแนะนำตัวแบบนี้ครั้งแรกก็ยิ้มเยาะในใจ เทพีอะไร ก็แค่แม่มดใฝ่ต่ำนั่นล่ะ ส่วนผู้นำกลุ่มแบล็กโบนเป็นชายตัวสูงใหญ่ ใบหน้าเต็มไปด้วยรอยแผลเป็น แขนของเขามีขนาดใหญ่พอๆ กับต้นขาคนทั่วไป ทุกครั้งที่เขาเข้าเฝ้า พวกองครักษ์จะต้องล้อมเขาไว้ เผื่อเขาคิดประทุษร้ายราชินีขึ้นมาจะได้รับมือได้ทัน


ทันทีที่ก้าวเข้ามาในระเบียง ผู้นำกลุ่มทั้งสองก็ขมวดคิ้วพร้อมกันโดยไม่ได้นัดหมาย ทว่าพวกเขาก็เก็บสีหน้าอย่างรวดเร็ว ก่อนจะคุกเข่าให้ราชินีเคลียร์วอเตอร์อย่างนอบน้อม “ขอจงทรงมีอนาคตอันสดใส ขอให้หมู่ดาวบนฟ้าฉายทางสว่างแก่ใต้ฝ่าละอองฯ”


“ลุกขึ้นเถอะ” การ์เซียนั่งหันหลังให้รั้วระเบียง “เป็นอย่างไร พอใจที่อยู่ใหม่หรือไม่”


“ทุกอย่างราบรื่นดีเพคะ” เทพีคาบาราชิงพูดก่อน “ตรงนั้นมีทั้งป่าทั้งแหล่งน้ำ ดีกว่าเมืองไอรอนแซนด์ที่มีแต่ทรายกับพายุมากเพคะ”


“เช่นนั้นก็ดี แล้วพวกเจ้ามาถึงนี่มีธุระอะไร”


“ครั้งก่อนใต้ฝ่าละอองฯ ทรง...”


ผู้นำกลุ่มแบล็กโบนเพิ่งจะเปิดปากก็ถูกคาบาราแทรก “คืออย่างนี้เพคะ ใต้ฝ่าละอองฯ หลังจากเสร็จสงครามครั้งก่อน นักรบจำนวนมากก็มีอาการอ่อนแรงและซึมเซา อาการจะดีขึ้นก็ต่อเมื่อได้รับยาตามเวลาเท่านั้น แต่ยาของพวกหม่อมฉันเหลือไม่มากแล้ว หม่อมฉันมาที่นี่ก็เพื่อขอยาจากใต้ฝ่าละอองฯ เพคะ”


“กระหม่อมก็มาด้วยเรื่องนี้เช่นกันพ่ะย่ะค่ะ” ผู้นำกลุ่มแบล็กโบนถลึงตาใส่เทพีก่อนจะพูดด้วยน้ำเสียงจริงจัง


“วัตถุดิบที่ใช้ผลิตยาชนิดนี้ซับซ้อนมาก ข้าเองก็เหลือยาไม่มากเหมือนกัน แต่วางใจเถอะ ประเดี๋ยวยาชุดใหม่ผลิตออกมาเมื่อไร ข้าจะรีบแจกจ่ายให้พวกเจ้าทันที แต่อย่าลืมเตรียมเงินไว้ด้วยเล่า หากเงินไม่พอ จะใช้น้ำสีดำจ่ายแทนก็ได้”


“ใต้ฝ่าละอองฯ โปรดประทานอภัยที่หม่อมฉันละลาบละล้วง” คาบาราลังเลอยู่สักครู่ “ไม่ทราบว่ายาชุดต่อไปจะผลิตได้เมื่อไรเพคะ”


“ข้อนี้ข้าไม่สามารถตอบเจ้าได้” การ์เซียลูบผมที่ถูกลมทะเลพัดจนยุ่ง “ทุกเรื่องที่เกี่ยวกับยาล้วนถูกเก็บเป็นความลับ ข้าว่าเจ้ากลับไปรออยู่เฉยๆ ดีกว่า นักรบพวกนั้นแค่ซึมเซาไม่ใช่หรือ พักผ่อนให้มากหน่อยก็หายแล้ว”


องครักษ์ได้รับสัญญาณลับจากฟาเรียนก็เดินมาล้อมชาวทะเลทราย แล้ว ‘พา’ คาบารากับแบล็กโบนที่ยังทำท่าจะถามอะไรต่อออกไป


ประตูระเบียงปิดลงแล้ว การ์เซียถอนใจเบาๆ


ฟาเรียนไม่ค่อยได้ยินราชินีถอนใจบ่อยนัก “ใต้ฝ่าละอองฯ ทรงรู้สึกว่าการแบ่งพื้นที่ส่วนชายแดนของดินแดนใต้ให้ชาวทะเลทรายตั้งรกรากเป็นเรื่องไม่เหมาะสมหรือพ่ะย่ะค่ะ สมมติว่าวันหนึ่งพวกเขาเกิดแข็งข้อขึ้นมา...”


“ไม่ ฟาเรียน” การ์เซียส่ายหน้า “ข้าไม่เคยกังวลเรื่องชาวทะเลทรายเลย พวกเขาทำอะไรท่าเรือเคลียร์วอเตอร์ไม่ได้หรอก เพราะพวกเขาต้องใช้น้ำจากทะเลสาบซึ่งอยู่ตรงกลางระหว่างสองกลุ่มพอดี มิหนำซ้ำต้นน้ำก็ไหลผ่านท่าเรือเคลียร์วอเตอร์ก่อน หากข้าอุดทางน้ำเสียครึ่งหนึ่ง น้ำในทะเลสาบของพวกเขาก็จะลดลง คราวนี้พวกเขาก็ต้องสู้กันเองแน่นอน นี่ล่ะเหตุผลที่ข้าเลือกกลุ่มแซนด์สโตนกับแบล็กโบน...เพราะพวกเขาไม่ถูกกันมานานแล้วนั่นเอง”


“เช่นนั้นใต้ฝ่าละอองฯ ทรงกังวลเรื่องยาหรือพ่ะย่ะค่ะ”


การ์เซียไม่ตอบ ทันใดนั้น เสียงเคาะประตูก็ดังขึ้นอีกครั้ง “ใต้ฝ่าละอองฯ บาทหลวงเดการ์ตมาขอเข้าเฝ้าพ่ะย่ะค่ะ”


“พาเขาเข้ามา” ราชินีลุกขึ้นทันที สีหน้าบูดบึ้งยิ่งกว่าเดิม


“ราชินีการ์เซีย วิมเบิลดัน กระหม่อมเป็นตัวแทนเมืองศักดิ์สิทธิ์มาถวายบังคมพ่ะย่ะค่ะ” บาทหลวงเดินเข้ามาโค้งตัวที่ระเบียง


“ยาเล่า เหตุใดยาชุดก่อนๆ จึงส่งตรงเวลา แต่ชุดหลังๆ มานี่ชักช้านัก” การ์เซียถามเสียงเย็น


“ใต้ฝ่าละอองฯ อย่าเพิ่งกริ้วไป กระหม่อมก็มาด้วยเรื่องนี้นี่ล่ะพ่ะย่ะค่ะ” เดการ์ตปาดเหงื่อที่หน้าผาก “ใต้ฝ่าละอองฯ ทรงสั่งยาไปห้าพันเม็ด ซึ่งถือว่าเป็นจำนวนค่อนข้างมาก ต่อให้เฮอร์มีสเร่งผลิตสุดกำลังก็ไม่สามารถผลิตได้ทันภายในระยะเวลาอันสั้น รอบนี้กระหม่อมจึงนำมาส่งก่อนหนึ่งชุด...”


“กี่เม็ด” การ์เซียขัด


“หนึ่งพันเม็ดพ่ะย่ะค่ะ” เดการ์ตลูบอก “ที่เหลือจะทยอยส่งให้ภายหลังพ่ะย่ะค่ะ”


“แล้วก่อนหน้านี้พวกเจ้าบอกข้าว่าอย่างไร” สีหน้าเธอดีขึ้นเล็กน้อย “ข้าอยากได้เท่าไรก็มีให้ใช่หรือไม่ แล้วไหนล่ะยา ข้าจะให้คนไปเอาเดี๋ยวนี้”


“อยู่ในโบสถ์พ่ะย่ะค่ะ ไม่ทราบว่าเงินค่า...”


“รับรองว่าไม่ขาดแม้แต่เหรียญเดียว” การ์เซียเดินไปกระซิบข้างหูเดการ์ต “แต่หากยาชุดต่อไปมาช้าล่ะก็ หัวของเจ้าจะถูกแขวนไว้หน้าสำเภาดำแน่ ข้าว่าอัครมุขนายกคงไม่เสียน้ำตาให้เจ้าหรอก”


หลังจากบาทหลวงเดินหน้าซีดออกไปแล้ว เธอก็เดินกลับมาที่รั้วระเบียง มองดูเส้นขอบฟ้าที่ไกลออกไป ลมทะเลพัดผมยาวสีเทาของเธอปลิวไสวราวกับธงที่โบกพลิ้วบนเสาใบเรือ


“เจ้าพูดถูกแล้ว ข้ากำลังกังวลเรื่องยาอยู่จริงๆ” เสียงของการ์เซียฟังดูไกลออกไป “หากทอว์ฟิคมาช้ากว่านี้สักสองเดือน ข้าคงเตรียมการได้พร้อมกว่านี้ ต่อให้ไม่ใช้ยา ข้าก็ยังบดขยี้กองอัศวินจากเมืองหลวงได้ แต่เสียดาย เขามาเร็วไปจริงๆ”


“ใต้ฝ่าละอองทรงทำดีที่สุดแล้ว” ฟาเรียนคิดในใจ ยังจะมีใครทำได้ดีกว่านี้อีก ทันทีที่ยึดเมืองอีเกิลได้ เธอก็เตรียมการรับมืออีกฝ่าย โดยสั่งให้คนย้ายทรัพย์สินและชาวเมืองออกไป ขณะเดียวกันก็ให้คนขุดร่องตามที่ต่างๆ ในเมืองแล้วเทน้ำสีดำลงไป เธอรู้ว่าเธอมีกำลังคนไม่พอ จึงยอมเสียพื้นที่กันดารบางส่วนของดินแดนใต้เพื่อแลกกับความช่วยเหลือของชาวทะเลทราย ทั้งยังให้นักรบชาวทะเลทรายกินยาของศาสนจักรก่อนตีขนาบกองอัศวิน ด้านทหารที่จงรักภักดีของเธอก็กินยานี้เพื่อต้านทานการโจมตีขั้นเด็ดขาดของทอว์ฟิคด้วยเช่นกัน


“ยาลับของศาสนจักรไม่ได้ปลอดภัยอย่างที่ข้าพูด คนที่กินยาจะต้องได้รับยาอย่างต่อเนื่อง มิฉะนั้นจะมีอาการคลุ้มคลั่งกระวนกระวาย ร่างกายไร้เรี่ยวแรง อวัยวะลีบฝ่อ แล้วสุดท้ายก็ตายลงด้วยความทรมาน พวกชาวทะเลทรายน่ะจะเป็นจะตายข้าไม่สนหรอก แต่ชาวเมืองที่รับใช้ข้าจะต้องได้รับผลตอบแทนที่ดีที่สุด” เธอหยุดไปสักครู่


“ฟาเรียน เจ้าพาคนไปเอายามาแจกให้นักรบผู้กล้าหาญเหล่านั้น บอกให้พวกเขาแบ่งครึ่งกินกันไปก่อน จะได้พอยืดเวลาได้บ้าง”


“น้อมรับพระบัญชาพ่ะย่ะค่ะ ใต้ฝ่าละอองฯ”


ทว่าในจังหวะที่ฟาเรียนกำลังจะเดินออกไปนั้น เสียงองครักษ์ก็ดังขึ้นจากนอกประตูเป็นครั้งที่สาม “ใต้ฝ่าละอองฯ มีจดหมายลับส่งมาจากเมืองหลวงพ่ะย่ะค่ะ”


“เจ้าอยู่อ่านจดหมายก่อนเถอะ” เธอพูด


“พ่ะย่ะค่ะ” ฟาเรียนถือจดหมายลับกลับมา ตัดครั่งออกอย่างคล่องแคล่ว แล้วหยิบกระดาษข้างในออกมาอ่าน จดหมายลับประเภทนี้มักเป็นข่าวกรองที่ส่งมาจากสายสืบที่แฝงตัวอยู่ตามเมืองต่างๆ ไม่มีการระบุชื่อและไม่มีคนรับ เนื้อหาตรงประเด็นและเรียบง่ายที่สุด ทว่าทันทีที่เห็นเนื้อความประโยคแรก ร่างกายเขาก็แข็งชะงัก


...‘วันที่ยี่สิบสองของฤดูใบไม้ผลิ ศาสนจักรอ้างว่าราชินีโจลีนาแห่งอีเทอร์นัลวินเตอร์แอบซุกซ่อนแม่มดมานานปี จึงเข้ายึดเมืองหลวงของอาณาจักร และประกาศอำนาจการปกครองเหนืออาณาจักรอีเทอร์นัลวินเตอร์ทั้งอาณาจักร’


........................................


[Go To Next Chapter]( ./49.md)