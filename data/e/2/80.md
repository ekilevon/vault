##บทที่ 168 หวนระลึก
“หลีกไป! นางขอทานสกปรก!”


ใคนบางคนผลักเธออย่างแรง ทว่าเธอไม่ขยับเขยื้อน เพียงแต่มองอีกฝ่ายที่เซไปสองก้าวนิ่งๆ


สีหน้าจองหองของเขาหายวับไป เขาถลึงตาใส่เธอก่อนจะเดินจากไปอย่างฮึดฮัด


เธอไม่ได้แสดงท่าทีอะไร เพียงแต่เดินมุ่งหน้าไปยังกลุ่มฝูงชน คนส่วนใหญ่เห็นหญิงสาวสวมเสื้อผ้ารุ่งริ่งก็พากันนิ่วหน้าหลีกทางให้ เธอเดินไปถึงประตูเมืองชั้นในของเมืองหลวงอาณาจักรเกรย์คาสเซิลด้วยสภาพเช่นนี้


ที่นี่คลาคล่ำไปด้วยผู้คน แม้เขตเมืองชั้นในจะไม่มีกำแพงเมืองและประตูเมืองอย่างที่เห็นโดยทั่วไป ทว่าก็มีประตูเชิงสัญลักษณ์ซึ่งทำขึ้นจากเสาไม้และพวงดอกไม้ ทั้งสองด้านของประตูมีนักรบสวมเกราะยืนเรียงแถวอย่างเป็นระเบียบ เกราะชั้นดีต้องแสงอาทิตย์เปล่งประกายวาววับจับตา เกราะไหล่ที่สลักรูปเหยี่ยวสยายปีกและดอกไอริสที่ประดับเหนืออกขับใบหน้าหล่อเหลาของเหล่านักรบให้ยิ่งน่ามอง เหล่าหญิงสาวตระกูลผู้ดีเห็นแล้วต่างส่งเสียงกรีดร้องด้วยความหลงใหล


ผ้าคลุมขนสัตว์สีแดงด้านหลังนักรบยาวลากพื้น มองไกลๆ ดูคล้ายกับแนวกำแพงสีแดง เหล่านักรบผู้สง่างามแหวกกลุ่มคนออกเป็นทางกว้างหลายฟุตด้านหลังประตูใหญ่


ริมทางเดินเต็มไปด้วยผืนธงที่โบกไสว ธงสีทองผืนยาวจำนวนมากห้อยลงมาจากยอดเสา แลดูเคร่งขรึมน่าเกรงขาม บนธงปักลวดลายแตกต่างกันออกไป แต่ส่วนใหญ่เป็นลายหอคอยและทวน เธอรู้ว่านี่คือสัญลักษณ์ของราชวงศ์เกรย์คาสเซิล เจ้าภาพพิธีในวันนี้


วันนี้เป็นวันจัดพิธีฉลองบรรลุนิติภาวะของเจ้าหญิงทิลลี วิมเบิลดัน


ข่าวนี้แพร่สะพัดไปไกลตั้งแต่เมื่อหนึ่งสัปดาห์ก่อน ไม่มีชาวเมืองคนไหนที่ไม่รู้เรื่องนี้ นอกจากขุนนางของเกรย์คาสเซิลเองแล้ว คณะทูตจากอาณาจักรอื่นๆ ก็มาร่วมพิธีนี้ด้วยเช่นกัน พวกเขามาพร้อมกับของขวัญและการสู่ขอ ทุกคนต่างหมายจะชนะใจเจ้าหญิงลำดับที่ห้า


ด้านศาสนจักรก็ส่งมุขนายกมาทำพิธีให้เจ้าหญิงเช่นกัน พิธีนี้จะจัดขึ้นที่จัตุรัสแห่งแสงอรุณ ถึงตอนนั้น ราชสำนักจะแจกข้าวต้มเนื้อและซุปข้นให้แก่ประชาชนผู้ร่วมงาน นี่ก็คือเหตุผลที่คนมาร่วมพิธีกันมากมายขนาดนี้


ทว่า เธอไม่ได้มาเพื่ออาหาร


เป้าหมายของเธอก็คืออัครมุขนายก


หากเธอสามารถสังหารอัครมุขนายกต่อหน้าฝูงชนในเมืองหลวงได้ ศาสนจักรก็น่าจะเสียหายอย่างหนัก เรียกว่าถูกฉีกหน้าอย่างแรงเลยก็ว่าได้ รสชาติการแก้แค้นอันหอมหวานนี้มักทำให้เธอรู้สึกตื่นเต้นเสมอ เธอลูบอกตัวเอง ในนั้นมีมีดสั้นที่เธอแย่งมาจากคนอื่นซ่อนอยู่ แม้จะเป็นมีดคุณภาพต่ำ แต่ก็ยังพอใช้ปลิดชีพคนธรรมดาได้


ทันใดนั้นเอง เสียงโห่ร้องก็พลันดังขึ้นจากกลุ่มฝูงชน ความคิดของเธอจึงสะดุดไป เธอมองเข้าไปในเขตเมืองชั้นใน ก็เห็นกองอัศวินกำลังเคลื่อนตัวมาอย่างเนิบช้าและเป็นระเบียบ กลุ่มอัศวินที่อยู่หน้าขบวนสวมเกราะวาววับ ผ้าคลุมสีแดงขอบทองด้านหลังกำลังปลิวไสวตามแรงลมราวกับเปลวไฟที่เต้นระริก


ด้านหลังพวกเขาเป็นรถม้าที่ถูกลากด้วยม้าพันธุ์ดีสี่ตัว ผนังรถม้าแกะสลักเป็นลายสัญลักษณ์ของราชวงศ์เกรย์คาสเซิล ล้อและโครงรถม้าถูกทาด้วยสีทองอร่าม เหนือหลังคารถประดับธงสามเหลี่ยมที่กำลังโบกสะบัด รอบๆ ตัวรถแขวนผ้าต่วนปักดิ้นทองระโยงระยาง ทั้งขบวนรถม้าดูราวกับมหาสมุทรสีทองที่กำลังกระเพื่อมไหว


ฝูงชนเดินตามขบวนรถม้าไปยังจัตุรัสแห่งแสงอรุณ เธอเดินปะปนกับคนอื่นๆ ไปจนถึงรอบนอกของจัตุรัส...เหล่าทหารกั้นเขตพื้นที่ด้านในไว้แล้ว คนที่จะเข้าไปดูพิธีในระยะใกล้ได้จะต้องเป็นขุนนางเท่านั้น เธอคำนวณแล้วว่าตัวเองสามารถปราดเข้าไปในนั้นได้ภายในเวลาเพียงไม่กี่ลมหายใจเท่านั้น ลองอัครมุขนายกก้าวเข้ามาในจัตุรัสแล้ว ก็อย่าหวังจะหลุดรอดจากเงื้อมมือเธอไปได้


บรรดาเชื้อพระวงศ์ค่อยๆ ทยอยลงจากรถม้า แล้วเดินไปที่แท่นพิธีตรงกลางอย่างไม่เร่งรีบ ดูท่าแล้วคงเป็นพวกลูกๆ ห้าคนของวิมเบิลดันที่สาม


เธอได้เห็นเจ้าหญิงลำดับที่ห้า ทิลลี วิมเบิลดันท่ามกลางคนเหล่านี้


แน่นอนว่าเจ้าหญิงลำดับที่ห้าเป็นนางเอกของวันนี้...ดวงตาของเธอฉายประกายเฉลียวฉลาดและใสวาวราวกับอัญมณี ผมม้าปัดข้างรับกับผมยาวสีเทาอย่างงดงาม แม้ไม่สวมเครื่องประดับใด รูปโฉมของเธอก็ยังโดดเด่นกว่าบรรดาพี่น้องทั้งหมด มิหนำซ้ำ ชุดที่เธอสวมก็ยังปักลวดลายเรียบๆ สะอาดตา ดูเหมาะกับบุคลิกเธอมาก ทว่าสิ่งที่เหลือเชื่อที่สุดเห็นจะเป็นตอนเธอส่งสายตาข้ามกลุ่มคนอันเนืองแน่นมาที่เธอ แอชเชสเห็นเธอผุดยิ้มบางๆ พลางพยักหน้าน้อยๆ คล้ายกับกำลังทักทาย


แอชเชสไม่ได้คิดไปเองแน่นอน เพราะตอนนั้น เธอก็รู้สึกแบบเดียวกันกับอีกฝ่าย...มันคือความใกล้ชิดสนิทสนมราวกับต่างฝ่ายต่างรู้จักกันมานานปี ความรู้สึกนั้นทั้งอ่อนโยนและละมุนละไม มันไม่ได้มาจากสายเลือด ฐานะ หรือว่าชนชั้นใดๆ ทว่ามาจาก...เสียงเพรียกของเวทมนตร์


เธอคลายด้ามมีดที่กำอยู่โดยไม่รู้ตัว ได้แต่ยืนดูหญิงสาวบนแท่นพิธีอย่างสงบ


หลังจากจบพิธีแล้ว องครักษ์สองคนก็เชิญเธอเข้าวัง


หากเธอคิดจะปฏิเสธ องครักษ์ก็คงขวางเธอไว้ไม่ได้ ทว่าเธอกลับไม่ถามอะไร แต่เลือกที่จะเดินตามองครักษ์สองคนนั้นเข้าไปในเมืองชั้นใน ก่อนจะเหยียบถนนเส้นเล็กๆ ซึ่งมุ่งหน้าสู่วังหลวงอันวิจิตรงดงาม


ภายในห้องลับในวังหลวง เธอยืนอยู่เบื้องหน้าองค์หญิงลำดับที่ห้า


‘...อย่างนี้นี่เอง’


‘โชคร้ายจริงๆ ที่แท้เจ้าก็ระหกระเหินมาถึงเกรย์คาสเซิลเพราะเหตุนี้’


‘อย่าห่วงเลย จากนี้ไปเจ้าจะไม่ต้องเร่ร่อนแล้ว เจ้าอยู่กับข้านี่ล่ะ’


‘ข้าจะแปลงโฉมเจ้าอย่างแนบเนียนที่สุด รับรองว่าพวกเขาจำเจ้าไม่ได้แน่นอน’


‘ข้าสืบได้ความว่าสำนักนางชีถูกเผาวอดวายไปแล้ว เด็กๆ ในนั้นเป็นตายอย่างไรก็ไม่รู้ ที่นั่นเหลือแต่ซากปรักหักพังกับกองขี้เถ้าเท่านั้น’


‘เจ้ามีชื่อหรือไม่’


‘เช่นนั้นข้าเรียกเจ้าว่าแอชเชสแล้วกัน’


...


แอชเชสลืมตาขึ้น ภาพแรกที่เห็นก็คือใบหน้าของเมซี


อีกฝ่ายกะพริบตาก่อนจะถลาเข้ากอดเธอ “ในที่สุดท่านก็ฟื้นเสียที!”


เธอลองขยับนิ้วดู แต่ไม่รู้สึกอ่อนแรงหรือชาอย่างที่คิด ที่เอวก็ไม่รู้สึกเจ็บด้วย


“ข้าหมดสติไปนานเท่าไร”


“ตลอดบ่ายเลยล่ะ” เมซีตอบ “นาน่าบอกว่าหากนางรักษาท่านเสร็จแล้ว จะปลุกท่านเมื่อไรก็ได้ แต่ร่างกายท่านอาจจะยังอ่อนเพลียอยู่ สู้ปล่อยให้นอนให้เต็มอิ่มสักครู่ ตอนตื่นขึ้นมาจะได้สดชื่นกว่า”


แอชเชสลูบหัวเมซีแล้วลุกขึ้นนั่งช้าๆ พอเลิกเสื้อขึ้นดูก็เห็นหน้าท้องที่เนียนเรียบปราศจากรอยแผลใดๆ ประหนึ่งว่าบาดแผลขนาดใหญ่ก่อนหน้านี้เป็นเพียงฝันร้าย พอตื่นขึ้นมาก็หายวับไปอย่างไร้ร่องรอย


“นาง...รักษาข้าอย่างไรหรือ”


“ข้าว่าท่านไม่อยากรู้หรอก” เมซีเบ้ปาก แต่เมื่อเห็นสายตายืนกรานของแอชเชสก็จำต้องบอก “พวกนางเก็บ...เอ่อ ชิ้นส่วนที่กระจัดกระจายของท่านมายัดใส่ท้องท่าน จากนั้นนาน่าก็เสกให้มันกลับมาเป็นเหมือนเดิมอีกครั้ง...ไลต์นิ่งบอกว่า ยิ่งเก็บชิ้นส่วนได้มากเท่าไร นางก็ยิ่งรักษาได้ไวขึ้นเท่านั้น แต่หากแขนขาท่านขาดหายไปล่ะก็ นางคงไม่สามารถเสกให้มันงอกใหม่ได้”


แอชเชสรู้สึกขนลุกขนพอง “เช่นนั้นเศษดินเศษหญ้าที่ติดมาก็...”


“หลังจากแผลปิดสนิทแล้ว ของสกปรกพวกนั้นจะถูกขับออกมาเอง ดูเหมือนพลังของนางจะวิเคราะห์ได้ว่าควรหรือไม่ควรเก็บอะไรไว้”


เธอถอนใจพลางพลิกตัวลงจากเตียง จากนั้นจึงลองทดสอบเรี่ยวแรงในร่างกายดู ปรากฏว่าเป็นอย่างที่นาน่าว่าไว้จริงๆ หลังจากฟื้นขึ้นมาแล้ว เธอไม่เพียงแต่ไม่มีอาการอ่อนเพลีย แต่ยังรู้สึกกระฉับกระเฉงขึ้นกว่าเดิมด้วย


แอชเชสสวมชุดคลุมสีดำ มองสีท้องฟ้านอกหน้าต่างแล้วเดินไปที่ประตูทันที


“ท่านจะไปไหนน่ะ” เมซีถาม


“ไปเข้าเฝ้าเจ้าชาย” เธอตอบโดยไม่หันหน้ากลับมา


........................................


[Go To Next Chapter]( ./81.md)