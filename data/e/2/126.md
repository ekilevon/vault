##บทที่ 214 เดินทางสู่เมืองหลวง
ขบวนพ่อค้าแล่นเรือผ่านลำน้ำสาขาของแม่น้ำแดง หลังจากผ่านเมืองซิลเวอร์แล้ว ก็เข้าสู่คลองใหญ่ซึ่งเชื่อมไปถึงเมืองหลวง


ทาซาจำได้ว่าใน ‘ประวัติศาสตร์เกรย์คาสเซิล’ เขียนไว้ว่า เมื่อสองร้อยปีก่อน ที่นี่ยังเป็นพื้นที่รกร้าง แต่เพื่อที่จะลำเลียงแร่เงินซึ่งขุดได้จากเหมืองใกล้ๆ ไปยังเมืองหลวง พระราชาวิมเบิลดันที่หนึ่งจึงเกณฑ์คนในสมาคมช่างหินและคนงานเบ็ดเตล็ดอีกนับหมื่นชีวิต มาขุดคลองเชื่อมระหว่างเมืองหลวงกับเหมืองแร่เงินแห่งนี้เป็นเวลายี่สิบปี ระหว่างนั้นพื้นที่รอบๆ เหมืองแร่เงินก็ค่อยๆ พัฒนาจนกลายเป็นเมือง และได้ชื่อว่าเมืองซิลเวอร์ในเวลาต่อมา


ทว่าภาพที่ปรากฏตรงหน้าเขาตอนนี้ไม่เหลือเค้าพื้นที่รกร้างเมื่อสองร้อยปีก่อนแม้แต่น้อย สองฝั่งคลองเต็มไปด้วยผืนนาแน่นขนัด ถัดไปอีกหน่อยก็เป็นหมู่บ้านที่เรียงรายติดต่อกัน นั่นทำให้เขาอดคิดถึงถนนหลวงที่เมืองชายแดนไม่ได้ ลองถนนเส้นนั้นสร้างเสร็จเมื่อไร บริเวณรอบๆ เทือกเขาสิ้นวิถีก็คงมีคนอยู่หนาแน่นแบบนี้เหมือนกัน


“ได้ยินว่าเจ้าเป็นคนในเมืองหลวงหรือ” เสียงของผู้หญิงคนหนึ่งดังขึ้นข้างๆ เขา


ทาซาหันหน้าไปก็เห็นหัวหน้ากลุ่มพ่อค้า มาร์เจอรี เขาพยักหน้า “ก่อนที่ข้าจะมาเป็นองครักษ์ในวัง ข้าเคยอยู่ที่เขตเมืองชั้นในมาก่อน”


“จะได้กลับบ้านเดิมแล้วรู้สึกอย่างไรบ้าง”


“บอกตามตรง ก็ดี” เขาตอบ “หากไม่ใช่เพราะเจ้าชายทรงมอบหมายงานให้ข้า ข้าก็อยากอยู่เมืองชายแดนมากกว่า เมืองหลวงเจริญก็จริง แต่ก็ชวนให้รู้สึกอึดอัดไม่น้อย” ขุนนางระดับล่างก็มักรู้สึกเช่นนี้ล่ะ ทาซาคิด


“อย่างนั้นหรือ” มาร์เจอรีหัวเราะ “เจ้ารู้จักเจ้าชายโรแลนด์ดีแค่ไหนกัน”


“ทำไมหรือ” คำถามนี้ทำเอาเขาสะดุ้งเล็กน้อย


“ข้ารู้สึกว่าเจ้าชายทรงเป็นคนที่น่าเหลือเชื่อมาก ชื่อเสียงของพระองค์ตอนประทับที่เมืองหลวงย่ำแย่เหลือจะกล่าว เจ้าเองก็คงเคยได้ยินเรื่องเกี่ยวกับพระองค์มาบ้างกระมัง แต่พอพระองค์ประทับที่เมืองชายแดน...ทุกอย่างก็กลับดูต่างจากข่าวลืออย่างสิ้นเชิง ไม่ว่าจะพระจริยวัตรหรือพระดำริก็ล้วนเหนือความคาดหมายทั้งสิ้น” เธอหยุดไปเล็กน้อย “พระองค์ทรงพระปรีชาแค่ไหน ดูจากเครื่องจักรไอน้ำก็พอรู้ ทว่าเหตุใดแม้แต่นักรบที่พระองค์ทรงฝึกก็ยังแตกต่างจากนักรบทั่วไปด้วยเล่า”


ทาซาเหลือบมองทหารกองทัพที่หนึ่งที่นั่งบนดาดฟ้าเรือ...เนื่องจากเวลาอยู่ใกล้เมืองหลวงไม่ควรทำตัวให้เป็นจุดสังเกต ดังนั้นพวกเขาจึงไม่พกปืนและไม่สวมเครื่องแบบทหาร ทว่าสวมเกราะแบบต่างๆ และแบกทวนไว้ด้านหลังแทน ดูเผินๆ เหมือนทหารคุ้มกันขบวนสินค้าทั่วไป พวกเขาส่วนใหญ่เพิ่งเคยเดินทางออกจากดินแดนตะวันตกเป็นครั้งแรก แม้จะหันซ้ายหันขวาด้วยความอยากรู้อยากเห็นหรือส่งเสียงวิพากษ์วิจารณ์กันอย่างไร ก็ไม่มีใครถอดรองเท้าหรือวางอาวุธสักคน


ในขณะที่ทหารรับจ้างของกลุ่มพ่อค้าหลายคนกลับมุดหัวเข้าห้องโดยสารเรือเพื่อหลบแดด ส่วนที่ยังอยู่บนดาดฟ้าเรืออีกสามสี่คนก็ถอดรองเท้า วางอาวุธที่เกะกะไว้อีกทางแล้วนอนราบในที่ร่มแล้ว


“ข้าเองก็ไม่แน่ใจนัก” ทาซาแบมืออย่างจนปัญญา ใช่ว่าเขาคิดปิดบัง แต่เพราะเขาไม่รู้จริงๆ...ตั้งแต่มาอยู่เมืองชายแดน เจ้าชายลำดับที่สี่ก็เปลี่ยนไปจากเดิมมาก “คงเพราะเมื่อก่อนนี้ เจ้าชายทรงปิดบังตัวเองกระมัง”


“อย่างนั้น...หรือ” มาร์เจอรีไม่ได้แสดงท่าทีใดๆ ต่อคำตอบนั้น เธอเงียบไปครู่ใหญ่ก่อนจะชี้นิ้วไปข้างหน้าอย่างฉับพลัน “ดูนั่นสิ กำแพงเมืองหลวงนี่ พวกเราใกล้ถึงแล้ว”


ทาซาเห็นสีเทาหม่นๆ ที่สุดสายตา ขนาดยืนอยู่ตรงนี้ยังสัมผัสได้ถึงความยิ่งใหญ่ของกำแพงเมือง...นี่คือผลงานที่ดีที่สุดของสมาคมช่างหินก่อนจะถูกยุบ กำแพงเมืองแห่งนี้สูงและกว้างเป็นอันดับหนึ่งในเกรย์​คาสเซิล ว่ากันว่าภายในกำแพงมีทั้งทางเดินและห้องสำหรับให้ทหารพักได้ถึงเกือบหนึ่งพันคน ทำให้ทหารสามารถลาดตระเวนได้อย่างต่อเนื่องและเสริมกำลังได้อย่างรวดเร็ว


ตอนที่ภาพของกำแพงเมืองปรากฏขึ้นต่อหน้าทาซาอย่างชัดเจนนั้น เงาของผู้อพยพก็ปรากฏขึ้นพร้อมกันด้วย


ผู้อพยพส่วนใหญ่รวมตัวกันอยู่นอกเขตชานเมืองหลวง พวกเขาก่อกระท่อมหยาบๆ ขึ้นตามแนวกำแพงเมือง เตาไฟที่หน้ากระท่อมกำลังพ่นควันสีขาว คล้ายกับมีคนกำลังต้มข้าวต้มอยู่ ดูเหมือนคนพวกนี้จะยังมีอาหารกินอย่างเพียงพอ สีหน้าท่าทางก็ยังดูดีอยู่มาก แต่เมืองหลวงไม่มีทางแจกอาหารให้พวกเขาไปตลอดกาล ประเดี๋ยวพวกขุนนางเลือกคนงานเหมาะๆ ไปหมดเมื่อไร ก็จะส่งทหารมาไล่คนพวกนี้ไปแน่นอน


“เจ้าจะทำอย่างไรต่อ” มาร์เจอรีถามอย่างสงสัย “ให้ทหารของเจ้าชายไปประกาศเรียกคนหรือ”


“ไม่หรอก ทำเช่นนั้นนอกจากจะไม่ค่อยได้ผลแล้ว ยังจะทำให้ขุนนางในนั้นรู้ตัวด้วย” ทาซาส่ายหน้า “หากคิดจะทำธุระในเมืองหลวง ก็ต้องรู้จักติดสินบนข้าราชการ หรือไม่ก็จ้างพวกขบวนการใต้ดิน เรื่องพวกนี้ท่านคงรู้ดีอยู่แล้ว”


“แน่นอน” เธอหัวเราะ “ข้ายังนึกว่าต้องเตือนเจ้าเสียอีก แต่ดูท่าคงไม่ต้องแล้ว เช่นนั้น หากเจ้าต้องการเบิกเงินเมื่อไร ก็มาหาข้าได้ทุกเวลา” มาร์เจอรีส่งป้ายสัญลักษณ์ให้เขา “แค่เจ้าแสดงป้ายนี้ ผู้ดูแลร้านของข้าก็จะรีบติดต่อข้าทันที แน่นอนว่าเจ้าสามารถเบิกเงินจำนวนต่ำกว่าหนึ่งร้อยเหรียญได้ด้วยป้ายนี้”


“ขอบคุณท่านมาก” ทาซารับป้ายมา...มันเป็นหินสีแดงเข้ม ใสวาวทั้งชิ้น ด้านล่างสลักตัวอักษรที่เขาไม่เคยเห็นมาก่อน


“ไม่ต้องเกรงใจ” เธอหัวเราะเบาๆ “เจ้าชายทรงต้องคืนเงินก้อนนี้ให้ข้าพร้อมดอกเบี้ยอยู่แล้ว”


พอเรือมาถึงท่า ทาซาก็ให้ทหารกองทัพที่หนึ่งรอฟังข่าวอยู่นอกเมืองเพื่อหลบเลี่ยงทหารลาดตระเวน ส่วนตัวเองเข้าเมืองไปพร้อมกับกลุ่มพ่อค้า ตอนที่ผ่านกำแพงเมืองนั้น เขาสังเกตว่าทหารยามตรวจตราเข้มงวดมาก เห็นได้ชัดว่าไม่ต้องการให้ผู้อพยพจากดินแดนตะวันออกปะปนเข้าไปในเมืองด้วย


พอเข้ามาในเมืองแล้ว สิ่งที่เขาเห็นเป็นอันดับแรกก็คือแท่นแขวนคอที่สูงตระหง่าน


บนนั้นมีร่างของผู้หญิงที่ถูกมัดมือไพล่หลังอยู่สี่คน กลิ่นเหม็นเน่าโชยมาท่ามกลางแสงอาทิตย์ที่ร้อนระอุ ภาพนี้ทำเอาทาซาถึงกับขมวดคิ้ว


“พระราชาทอว์ฟิคทรงสั่งล่าแม่มดในเมืองอย่างเอิกเกริก พวกนางคงโชคร้ายถูกจับได้น่ะ” มาร์เจอรีถอนใจ “แต่จะว่าถูกจับได้ก็ไม่ถูกเสียทีเดียว แม่มดบางคนเป็นของเล่นของขุนนางมาก่อน พอพวกเขาเบื่อก็ถือโอกาสนี้เขี่ยพวกนางทิ้ง ข้าก็ไม่รู้เหมือนกันว่าระหว่างถูกขังไว้ในห้องใต้ดินอันมืดมิดไปเรื่อยๆ กับได้ปลดเปลื้องความทรมานแบบนี้ แบบไหนดีกว่ากัน...แต่ไม่ว่าอย่างไร ข้าก็หวังว่าพวกนางจะได้พักผ่อนอย่างสงบ”


ทาซาอยู่ที่เมืองชายแดนมาครึ่งปี รู้ดีว่าแม่มดไม่ได้ชั่วร้ายอย่างที่ศาสนจักรใส่ความเลย พวกเธอก็แค่มีพลังประหลาดเท่านั้น ที่เหลือนั้นก็เหมือนคนธรรมดาทุกประการ ดูจากรูปร่างของแม่มดที่อยู่บนแท่นแขวนคอแล้ว คนที่ตัวเล็กที่สุดน่าจะอายุเพียงสิบสี่สิบห้าปีเท่านั้น นั่นทำให้เขารู้สึกหดหู่มาก ความรู้สึกอึดอัดหวนกลับมาอีกครั้ง


เขตเมืองชั้นนอกของเมืองหลวงยังไม่เปลี่ยนไปจากเมื่อครึ่งปีก่อนมาก มีเพียงถนนใหญ่หน้าประตูเมืองเท่านั้นที่กลายเป็นถนนหิน ส่วนถนนสายเล็กๆ กับถนนในตรอกซอยยังคงเป็นพื้นโคลนเหมือนเดิม แสงอาทิตย์แผดเผาผิวถนนจนปรากฏรอยแตกเป็นเส้นๆ เวลารถม้าวิ่งผ่านจะเห็นฝุ่นดินตลบฟุ้งขึ้นมา ไม่น่าเชื่อเลยว่างานเทศบาลในเมืองหลวงจะด้อยกว่าเมืองเล็กๆ อันกันดารนอกดินแดนตะวันตก


หลังจากผ่านถนนไปสองสาย ขบวนพ่อค้าก็มุ่งหน้าสู่เขตตลาด ทาซาโบกมือลามาร์เจอรีก่อนจะเดินเลี้ยวเข้าตรอกเล็กๆ แห่งหนึ่งตามลำพัง


เขาเดินมาที่หน้าประตูร้านเหล้า ‘นักดนตรีใต้ดิน’ แล้วผลักประตูเข้าไปอย่างคุ้นเคย


“นี่! ที่นี่เปิดตอนกลางคืน!” ใครบางคนตะโกนบอกเขา


แต่ทาซาไม่สนใจ กลับเดินตรงไปที่หน้าโต๊ะขายเหล้า แล้วพูดกับชายร่างกำยำที่กำลังก้มหน้าเช็ดแก้วเหล้าว่า “จำข้าได้หรือไม่”


“เจ้าโผล่มาจากหลุมไหนกัน ไม่ได้ยินหรืออย่างไรว่าร้านเปิดตอนกลางคืน” เขาวางแก้วเหล้าลงอย่างรำคาญ ก่อนจะเงยหน้าบึ้งตึงขึ้น บริกรสองคนที่กำลังจัดโต๊ะอยู่ต่างปรี่เข้ามาล้อมทาซา “ข้าจะนับถึงสามเท่านั้น...ทะ ท่านทาซา”


“ข้าเอง” ทาซาถ่มน้ำลายลงพื้นด้านข้าง “ข้ามีงานดีๆ มาให้พวกเจ้า”


........................................




[Go To Next Chapter]( ./127.md)