##บทที่ 234 ‘ประตู’
“ทรงทำ...ได้อย่างไรพ่ะย่ะค่ะ” ธันเดอร์อ้าปากค้างด้วยความตะลึง
บนกำแพงปรากฏรูเล็กๆ เพิ่มขึ้นมาอีกหลายสิบรู แต่ละรูมีหินที่เปล่งแสงสีขาวรูละก้อน แม้แต่ขอบเพดานด้านบนก็มีหินเรืองแสงประหลาดนี้ฝังอยู่เป็นวงใหญ่ ทุกรายละเอียดในห้องโถงพลันกระจ่างชัดเมื่ออยู่ใต้แสงอันนุ่มนวลนี้
แอชเชสเพิ่งเคยเห็นนักผจญภัยผุดสีหน้าแบบนี้เป็นครั้งแรกก็อารมณ์ดีขึ้นมาทันตา “ท่านไม่รู้หรือว่า หากแม่มดกรอกพลังเข้าไปในหินเวทมนตร์ หินก็จะแสดงพลังใหม่ออกมาได้”
“แล้วหินพวกนี้เล่า พวกมันก็เป็นหินเวทมนตร์เหมือนกันหรือ”
ธันเดอร์แกะหินเรืองแสงก้อนหนึ่งออกมา แสงของมันยังคงสว่างไสวแม้อยู่ไกลจากรูบนกำแพง
“ข้าไม่รู้” ทิลลีส่ายหน้า “บางทีหินพวกนี้อาจเปล่งแสงอยู่ในนี้มาหลายร้อยปีแล้วก็ได้...หากโบราณสถานแห่งนี้มีอายุยืนยาวขนาดนั้นจริงน่ะนะ พวกมันถูกซ่อนอยู่หลังแผ่นหินจึงไม่มีใครค้นพบ และคนที่สามารถเปิดกลไกพิสดารนี้ได้ก็มีแค่แม่มดเท่านั้น”
“ฝ่าบาทไม่ได้ทรงทำให้มันเปล่งแสงออกมาหรอกหรือพ่ะย่ะค่ะ”
“เปล่าเลย พวกมันเปล่งแสงได้เองอยู่แล้ว” ทิลลีหยิบหินก้อนหนึ่งขึ้นมาดูใกล้ๆ แสงสีขาวนวลส่องใบหน้างดงามของเธอจนสว่าง “หากพวกมันต้องการพลังวิเศษมาหล่อเลี้ยง พวกเราก็คงไม่สามารถแกะมันได้ง่ายดายเช่นนี้หรอก ก็เหมือนกับที่แสงเทียนไม่อาจอยู่ห่างตัวเทียนนั่นล่ะ เท่าที่ดูจากตอนนี้ ข้าคิดว่ารูบนกำแพงคงไม่ได้ทำหน้าที่อื่นใดนอกจากเป็นที่วางหิน”
“หากมันสามารถเปล่งแสงได้เองเป็นเวลาหลายร้อยปีอย่างที่ฝ่าบาทตรัสจริง มูลค่าของมันก็คงประมาณมิได้ทีเดียว” ธันเดอร์จุ๊ปากว่า “ขนาดหินผลึกหิมะของอาณาจักรอีเทอร์นัลวินเตอร์ก้อนเท่ากำปั้นยังขายได้ตั้งหลายร้อยเหรียญทองเลย ความสว่างก็สู้มันไม่ได้ด้วยซ้ำ”
พอบรรดากะลาสีได้ยินราคาอันน่าตกใจ สายตาที่มองหินพวกนั้นก็พลันเปลี่ยนไป
“ตามที่พวกเราตกลงกันไว้ก่อนหน้านี้ ท่านสามารถเอาหินไปได้ครึ่งหนึ่ง” ทิลลีพูดเรียบๆ หรือถ้าพูดให้ถูกก็คือ ความสนใจของเธอไม่ได้อยู่ที่เรื่องนี้เลย เมื่อมีแสงสว่างที่มากพอ เธอก็สามารถสำรวจห้องโถงนี้ได้อย่างละเอียด แอชเชสทนดูเธอใช้มือฉีกสาหร่ายทีละเส้นๆ ไม่ได้ จึงยกดาบขึ้นตัดพืชที่เกาะบนกำแพงทิ้งรวดเดียวราวกับตัดหญ้า หินเวทมนตร์ก้อนที่สองซึ่งซ่อนอยู่ในกำแพงพลันเผยตัวออกมาอย่างรวดเร็ว
ทิลลีกรอกพลังเข้าไปในหินเหมือนครั้งก่อน เสียงโลหะกระทบกันดังกังวานขึ้น ทุกคนตกใจเมื่อเห็นแผ่นหินขนาดใหญ่เหนือศีรษะทิลลีกำลังเอียงลงมา ทั้งสองข้างของแผ่นหินมีเชือกทองแดงผูกอยู่หลายเส้น ด้านในเป็นบันไดที่สร้างไว้อย่างดี ปลายด้านหนึ่งของแผ่นหินค่อยๆ สัมผัสพื้นอย่างช้าๆ ส่วนปลายอีกข้างเชื่อมต่อกับเพดานด้านบน แอชเชสแหงนหน้ามองขึ้นไปก็เห็นประตูโลหะบานหนึ่งขวางอยู่ที่สุดทางบันได
“ฝ่าบาท” เมื่อเห็นเจ้าหญิงเดินขึ้นบันไดหินไปอย่างไม่ลังเล แอชเชสก็รีบเรียกอีกฝ่ายไว้ “ให้หม่อมฉันดูก่อนดีกว่าเพคะ”
“ไม่เป็นไร ที่นี่ไม่ใช่...ห้องเก็บสมบัติอะไร” เธอขึ้นไปถึงส่วนบนของบันได แล้วใช้มือกุมหินเวทมนตร์ที่โผล่ออกมาข้างประตู ไม่นานนัก ประตูโลหะก็เปิดออกพร้อมเสียงดัง
เมื่อเห็นทิลลีมุดประตูหายตัวไปในเพดาน แอชเชสก็จำต้องตามเธอเข้าไปอย่างเสียมิได้ พร้อมกันนั้นก็กระชับดาบในมือแน่น
หลังจากมุดเพดานเข้ามาแล้ว แอชเชสก็เบิกตากว้าง เหนือเพดานเป็นห้องอีกห้องที่มีขนาดเล็กกว่าห้องโถงมาก อีกทั้งบนกำแพงก็ฝังหินเรืองแสงชนิดเดียวกันไว้ด้วย...แต่ที่น่าประหลาดใจกว่าก็คือ ที่นี่ไม่ปรากฎร่องรอยว่าเคยอยู่ใต้น้ำมาก่อนเลย
โต๊ะ เก้าอี้ ชั้นหนังสือ ตู้...ข้าวของทุกอย่างยังคงสมบูรณ์ดี แม้จะมีฝุ่นหนาหรือใยแมงมุมขาดๆ เกาะอยู่ด้านบนก็ตาม บนชั้นหนังสือมีหนังสือวางเรียงอย่างเป็นระเบียบ ทว่าทุกเล่มถูกฝุ่นเคลือบจนกลายเป็นสีเทา บนโต๊ะมีหนังสือที่เปิดค้างไว้ แก้ว กาน้ำ และแท่นวางพู่กัน เวลานี้ พู่กันขนห่านเหลือเพียงก้านเปล่าๆ เท่านั้น ส่วนน้ำหมึกนั้นแห้งไปนานแล้ว ที่นี่ต่างจากโถงชั้นล่างซึ่งเต็มไปด้วยสาหร่ายและเปลือกหอยราวกับคนละโลก
ธันเดอร์ปีนขึ้นบันไดมาเป็นคนที่สาม หลังจากมองไปรอบห้องแล้วก็สูดหายใจลึก “ที่นี่คือ...”
“ห้องพักที่ถูกปล่อยร้าง” ทิลลีหยิบหนังสือที่กางอยู่บนโต๊ะขึ้นมา ตบฝุ่นที่เกาะอยู่บนนั้นเบาๆ แล้วพลิกดูทีละหน้า “เคยมีคนอาศัยอยู่ที่นี่ระยะใหญ่เชียวล่ะ”
“บนนั้นเขียนว่าอย่างไรบ้างพ่ะย่ะค่ะ”
“ข้าอ่านไม่ออก” เธอส่ายหน้า แล้วยื่นหนังสือให้คนทั้งสองอ่าน “มีแต่ตัวอักษรที่ข้าไม่เคยเห็นทั้งนั้น”
“บนชั้นหนังสือก็เช่นกัน” แอชเชสใช้นิ้วปาดฝุ่นที่สันหนังสือ ตัวอักษรพวกนั้นดูคล้ายกับลายคลื่นประหลาด อ่านไม่ได้เลยจริงๆ
“ไว้พวกเราค่อยเอากลับไปวิเคราะห์ทีหลังก็ได้” ทิลลียิ้ม “ตามที่ตกลงกันไว้ หนังสือกับหินเวทมนตร์พวกนี้เป็นของข้า”
“แน่นอนพ่ะย่ะค่ะ” ธันเดอร์ลูบหนวด “แต่ว่าหากฝ่าบาททรงค้นพบอะไรหลังจากนั้นล่ะก็ กระหม่อมหวังว่าฝ่าบาทจะทรงแบ่งปันเรื่องราวโบราณพวกนี้ให้กระหม่อมได้รู้ด้วย”
“ไม่มีปัญหา”
...
คนทั้งสามสำรวจภายในห้องชั้นสองอย่างละเอียด จึงพอจะเข้าใจลักษณะคร่าวๆ ของสถานที่แห่งนี้ขึ้นมาบ้าง
พวกเขาไม่ได้พบหินเวทมนตร์ก้อนใหม่ แต่กลับพบของรูปทรงประหลาดอีกด้านหนึ่งของห้อง...ดูเผินๆ คล้ายกับท่อโลหะหนาๆ ปลายด้านหนึ่งของมันจมเข้าไปในกำแพงหิน ส่วนปลายอีกด้านหดเล็กลงจนมีขนาดเท่าข้อมือ สุดปลายท่อมีแผ่นกระจกกั้นอยู่
“นั่นอะไรน่ะ” แอชเชสเคาะตัวท่อก็ได้ยินเสียงสะท้อนใสๆ จากข้างใน...นั่นแปลว่าท่อนี้กลวง
“เหมือนกล้องส่องทางไกลที่ใช้เวลาเดินเรือเลย คนที่อยู่ที่นี่อาจใช้มันดูสถานการณ์ข้างนอกก็ได้” ธันเดอร์จ่อตากับแผ่นกระจกสักครู่ “มืดสนิท...มองไม่เห็นอะไรทั้งนั้น สงสัยจะพังเสียแล้ว”
“ไม่แน่หรอก” ทิลลีชี้ไปที่กำแพงหลังท่อโลหะ “ดูนี่สิ”
แอชเชสมองตามนิ้วเธอไป ก็เห็นแผ่นทองแดงซึ่งมีด้ามจับฝังอยู่ในกำแพง ใต้ด้ามจับมีรูเล็กๆ คล้ายรูกุญแจอยู่หนึ่งรู เจ้าหญิงลองขยับด้ามจับดู ทว่าแผ่นทองแดงกลับไม่ขยับแม้แต่น้อย “มันถูกใส่กลอนไว้”
“หม่อมฉันเองเพคะ” แอชเชสจับด้ามจับแล้วดึงอย่างแรง แผ่นทองแดงทั้งแผ่นหลุดออกมาจากกำแพงทันที
“ฮ่า ดูเหมือนฝ่าบาทจะทรงเดาถูกแล้ว” ธันเดอร์ปรบมือ “กลไกหินเวทมนตร์อีกแล้ว”
ในช่องด้านหลังแผ่นทองแดงมีหินเวทมนตร์ก้อนใหญ่ฝังคาอยู่ ทว่ามันต่างกับสองก้อนแรกตรงที่ขนาดของมันใหญ่กว่ามาก สีก็ออกม่วงมากกว่าด้วย
“พวกเราปลุกมันได้หรือไม่เพคะ” แอชเชสถาม
“อืม” ทิลลีพยักหน้าอย่างไม่ลังเล เธอแตะมือทั้งสองลงบนหิน ทว่าผ่านไปครู่ใหญ่แล้ว กลับไม่มีความเคลื่อนไหวใดๆ ปรากฏขึ้นเลย
“เกิดอะไรขึ้น”
“มัน...ใหญ่เกินไป” ที่หน้าผากเธอเริ่มมีเหงื่อผุดพราว “ข้ารู้สึกว่ามันกำลังดูดพลังวิเศษจากข้าไม่หยุด ดูเหมือนกลไกด้านหลังมันจะมีขนาดใหญ่มาก”
“เช่นนั้นก็ช่างมันเถิดเพคะ” แอชเชสขมวดคิ้ว เธอรู้ดีว่าหากแม่มดใช้พลังหมดเมื่อไรก็จะหมดสติไปทันที และการใช้พลังจนหมดตัวในสถานที่ที่อันตรายแบบนี้ก็ไม่ใช่ความคิดที่ดีเลย
“ไม่ ใกล้จะสำเร็จแล้ว ข้ารู้สึกได้” ทิลลีพูดยังไม่ทันขาดคำ ก็ได้ยินเสียงดังลอยออกมาจากในกำแพง เสียงนั้นคล้ายกับเสียงฟ้าร้องที่ดังอย่างต่อเนื่อง จากนั้นทั้งห้องก็สั่นสะเทือน
“นี่มัน...แผ่นดินไหวหรือ” ธันเดอร์กำท่อโลหะไว้เพื่อทรงตัว ส่วนแอชเชสรีบคว้าทิลลีมากอดไว้อย่างรวดเร็ว ฝุ่นผงพลันร่วงกราวลงมา คนทั้งสามไอออกมาอย่างไม่อาจควบคุม
ห้องแห่งนั้นสั่นสะเทือนถึงเกือบสิบห้านาทีก่อนจะกลับสู่ความสงบอีกครั้ง
มอลลี่โผล่ศีรษะขึ้นมาจากช่องบันได “เมื่อครู่นี้เกิดอะไรขึ้นหรือ”
“กลไกใหม่น่ะ” แอชเชสบุ้ยปาก “ข้างล่างไม่เป็นไรใช่หรือไม่”
“ทุกคนตกใจกันใหญ่เลย มีเพดานบางแห่งหลุดร่วงลงมาด้วย โชคดีที่ผู้ช่วยวิเศษของข้าบังพวกเขาไว้ได้” สาวน้อยเดินมาหาอีกฝ่าย “เจ้าหญิงทิลลี ทอดพระเนตรอะไรอยู่หรือเพคะ”
น่าแปลกที่ทิลลีไม่ได้ตอบเธอ ทว่ากลับแนบดวงตาเข้ากับปลายท่อโลหะแทน ครู่ใหญ่ผ่านไป เจ้าหญิงก็ถอนหายใจออกมา “ไม่น่าเชื่อเลยจริงๆ”
แอชเชสขยับเข้าไปดูด้วยความสงสัย ก่อนจะตกใจกับภาพตรงหน้าจนพูดไม่ออก
อีกด้านของ ‘กล้องส่องทางไกล’ ปรากฎภาพผืนดินอันกว้างใหญ่ ขอบของมันสูงราวกับผาที่ลึกจนมองไม่เห็นก้น ตรงกลางผามีประตูหินโค้งขนาดมหึมา ภายในประตูทั้งลึกและมืดมิด ราวกับปากขนาดใหญ่ที่พร้อมจะกลืนกินมนุษย์คนแล้วคนเล่า
........................................




[Go To Next Chapter]( ./147.md)