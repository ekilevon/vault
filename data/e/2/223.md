##บทที่ 311 สงครามมนุษย์ (1)
เมื่อเห็นเหตุการณ์นี้ เชลยอีกคนก็หันหลังวิ่งหนีไปทันที นั่นทำให้ซีโร่รู้สึกผิดหวังอยู่บ้าง
เธอแปลงร่างเป็นลำแสงสลัว แล้วพุ่งเข้าไปในตัวเชลย อีกฝ่ายหยุดฝีเท้าทันที ดวงตาทั้งสองเหลือกขึ้น จากนั้นร่างกายก็เกิดความเปลี่ยนแปลงอันพิลึกพิลั่น...เมนไม่ได้เพิ่งเห็นภาพนี้เป็นครั้งแรก แต่ไม่ว่าจะเห็นมาแล้วกี่ครั้ง เขาก็ยังรู้สึกพรั่นพรึงเหมือนเดิม
แสงสลัวพุ่งออกมาจากตัวเชลย ร่างกายของเขาเริ่มบิดเบี้ยวไป จนในที่สุดก็กลายเป็นร่างของผู้บริสุทธิ์
เขารู้ว่านี่ไม่ใช่การฆ่าหรือเปลี่ยนร่างธรรมดา แต่ว่าเกิดอะไรขึ้นระหว่างการเปลี่ยนร่างนั้น คงมีแค่พระสันตะปาปาและเหยื่อเท่านั้นที่รู้
ซีโร่สูดหายใจลึก แล้วเดินกลับมาหาเชลยคนสุดท้าย
เขาเป็นเชลยที่เด็กที่สุดในบรรดาเชลยสามคนที่ถูกจับมา อายุน่าจะประมาณสิบสี่สิบห้าปีได้ ดวงตาอ่อนเยาว์คู่นั้นเต็มไปด้วยความตื่นตระหนกและหวาดกลัว คล้ายกับยังตกตะลึงกับสิ่งที่เกิดขึ้นเมื่อครู่อยู่
“เอาล่ะ คราวนี้ก็เหลือแค่เจ้าแล้ว” เธอพูดเบาๆ “เอล”
พอได้ยินคำพูดนี้ เด็กหนุ่มที่กำลังเอื้อมมือไปหยิบมีดโค้งอย่างกล้าๆ กลัวๆ ก็พลันชะงักไป “หะ เหตุใด...”
“พระเจ้าบอกข้าทุกอย่างแล้ว เดิมทีเจ้าเป็นลูกชาวนาในเขตชานเมือง แต่เพราะราชโองการของพระราชาวูล์ฟ คนทั้งหมู่บ้านจึงถูกบังคับให้ย้ายเข้าเมืองเพื่อทำงานซ่อมกำแพงเมือง ผลิตของใช้ในกองทัพ และส่งเสบียง พวกเขาเกณฑ์เจ้าเข้ากองสอดแนมโดยไม่เห็นแก่ความเยาว์วัยของเจ้า หรือหากว่ากันตามตรงก็คือ ปล่อยเจ้าไปตามยถากรรมนั่นล่ะ” เธอยื่นมือไปลูบแก้มอีกฝ่าย “หลักฐานที่ชัดเจนที่สุดก็คือ ตอนที่เจ้ากลับไปส่งข่าวความเคลื่อนไหวของศาสนาจักรครั้งแรกนั้น หัวหน้ากองป้องกันเมืองไม่ยอมให้เจ้าเข้าเมือง มิหนำซ้ำพอฟังเจ้ารายงานเสร็จ เขายังสั่งให้เจ้าจับตาดูพวกข้าต่อไปด้วย ข้าพูดถูกหรือไม่เล่า”
“ข้า...” เอลขยับปากจะพูด แต่กลับพูดไม่ออกแม้แต่คำเดียว
“พวกเขาย่อมไม่ยอมให้เจ้าเข้าเมืองอยู่แล้ว เพราะคนในครอบครัวเจ้าไม่ได้อยู่ในเมืองแล้ว พ่อแม่พี่น้องของเจ้าล้วนมีชะตากรรมไม่ต่างกับเจ้า ทุกคนเป็นแค่หมากของพระราชาวูล์ฟเท่านั้น ขืนพวกเขาปล่อยให้เจ้าเข้าเมืองได้ สมาชิกกองสอดแนมคนอื่นๆ ก็คงรู้เรื่องนี้กันหมด” ซีโร่พูดต่อ “พ่อเจ้าพลัดตกกำแพงเมืองตายขณะซ่อมรูโหว่บนกำแพง พอแม่เจ้ารู้เรื่องก็รีบไปหาผู้คุมงาน แต่กลับถูกเขาโบยด้วยแส้ เวลานี้อาการร่อแร่เต็มที หากไม่มีพระเจ้าคอยสอดส่องเรื่องพวกนี้ มนุษย์ก็คงยิ่งทำพฤติกรรมฟอนเฟะไม่ต่างจากน้ำเน่า เจ้าแน่ใจหรือว่าจะรับใช้ผู้ปกครองเช่นนี้”
เขาเบิกตากว้าง สีหน้าบ่งบอกความเจ็บปวดอันไม่อาจสะกดกลั้น “ปะ...เป็นไปไม่ได้ ท่านกำลังหลอกข้า!”
“พระเจ้าไม่เคยหลอกใคร” ผู้บริสุทธิ์ส่ายหน้า “เจ้าเองก็รู้อยู่แก่ใจ สิ่งที่ข้าพูดล้วนเป็นความจริงทั้งนั้น ต้นเหตุของเรื่องราวทั้งหมดอยู่ที่พวกขุนนางไม่เคยเห็นพวกเจ้าเป็นมนุษย์เหมือนพวกเขา พวกเจ้าเป็นได้แค่สัตว์เลี้ยงที่ทำประโยชน์ให้พวกเขาเท่านั้น สิ่งที่พวกข้าจะทำก็คือหยุดยั้งพฤติกรรมต่ำทรามและความอยุติธรรมทั้งหมดนี้ แล้วสร้างโลกใหม่ซึ่งมีพระเจ้าคอยสอดส่องดูแลขึ้นแทน”
เอลคุกเข่าลงพื้นดังตุ้บ ก่อนจะก้มหน้าร้องไห้โฮ “ข้า ข้าควรทำอย่างไร”
“ทำตามหัวใจของเจ้า มีเพียงพระเจ้าเท่านั้นที่ตัดสินชีวิตเจ้าได้”
เขาสะอึกสะอื้นว่า “ข้าผิดไปแล้ว ข้ายินดีบอกท่านทุกอย่างที่ข้ารู้ หากมันสามารถช่วยท่านแม่ได้ ข้าก็ยินดีทำทุกอย่าง”
“เด็กดี” ซีโร่ลูบศีรษะเขา ก่อนจะหยิบก้านพืชซึ่งเต็มไปด้วยใบเล็กเรียวออกมาจากกระเป๋าเสื้อ แล้วยื่นไปตรงหน้าเขา “กินแล้วไปนอนพักเสีย มันจะทำให้เจ้าสงบลง” เธอเด็ดใบพืชออกมา แล้วยัดใส่ปากเคี้ยวจนละเอียด “ทำอย่างข้านี่ ประเดี๋ยววันรุ่งขึ้นเมืองวูล์ฟฮาร์ตแตกเมื่อไร เจ้าอาจจะได้เจอแม่อีกครั้งก็ได้”
เมนขมวดคิ้ว พืชก้านนั้นคือเฟิร์นนิทราซึ่งใช้สำหรับปรุงยาแห่งความฝัน แม่มดสามารถกินดิบๆ ได้โดยไม่เป็นไร แต่สำหรับคนธรรมดาแล้วมันไม่ต่างอะไรจากยาพิษชนิดรุนแรงเลย ดังนั้นจึงต้องใช้ดอกโคลต์ฟุตมาเจือจางพิษเสียก่อน จริงดังคาด เชลยกินลงไปได้ไม่นาน ใบหน้าก็กลายเป็นสีเขียวคล้ำ เขาจับคอตัวเอง แล้วหันไปมองซีโร่ที่กำลังยืนยิ้มอย่างไม่เชื่อสายตา เสียงสูดหายใจฟืดฟาดดังขึ้นจากลำคอเขา ไม่นานนัก เล็บของเขาก็สะกิดผิวหนังและเส้นเลือดจนปริแตก เลือดที่สาดกระเซ็นย้อมคอเขาจนกลายเป็นสีแดงสด หลังจากดิ้นรนอย่างทรมานได้สักพัก ร่างของเขาก็อ่อนปวกเปียกลง จนกระทั่งหยุดหายใจไปในที่สุด
“น่าเสียดายจริงๆ พระเจ้าไม่ทรงอภัยให้เจ้า” ซีโร่ยกมุมปากแล้วเดินไปหาอัครมุขนายก จากนั้นจึงโค้งตัวคำนับอีกฝ่าย “ท่านเมน ท่านคิดว่าการพิพากษาของข้าเป็นอย่างไร เหมือนท่านเฮเธอร์หรือไม่”
“ทำไมเจ้าต้องหลอกให้เขากินเฟิร์นนิทราด้วย” เมนถามเสียงเข้ม “หากเป็นเฮเธอร์ล่ะก็ ป่านนี้พวกเราคงได้สาวกที่จงรักภักดีเพิ่มอีกคนแล้ว นางไม่มีวันหยิบยื่นความตายให้เขาทั้งที่เขาสำนึกตัวแล้วแบบเจ้า”
“ก็ถ้าคนในครอบครัวเขาเป็นอย่างที่ข้าพูดจริง ข้าก็คงเปลี่ยนเขาให้เป็นสาวกไปแล้ว แต่เสียดายที่ข้าไม่รู้ความเป็นไปของพ่อแม่เขาจริงๆ เรื่องเมื่อครู่นี้ข้าแต่งขึ้นเองทั้งนั้น” เธอยักไหล่อย่างไม่ใส่ใจ “หากเขารู้ว่าข้าโกหกเขา คงไม่เป็นผลดีต่อศาสนจักรแน่ เชื่อข้าสิ ข้าทำเพื่อศาสนจักรด้วยความบริสุทธิ์ใจ”
หากบริสุทธิ์ใจจริงก็น่าจะรอรับคำสั่งอยู่ในกระโจมดีๆ สิ เมนหันหน้าไปพูดอย่างรำคาญ “พวกเรากำลังจะโจมตีศัตรูแล้ว พวกเจ้ารีบไปเตรียมตัวเถอะ ตามแผนที่วางไว้ พระราชาวูลฟ์กับราชินีเคลียร์วอเตอร์...”
“จะต้องสวรรคตสถานเดียว ท่านเมน” ผู้บริสุทธิ์หัวเราะ “หากที่นี่มีข้าแค่คนเดียว ข้าก็อาจทำงานนี้ไม่สำเร็จ แต่ในเมื่อครั้งนี้มีอิสซาเบลลามาด้วย ข้าก็รับรองได้เลยว่าพวกพระองค์ไม่มีวันเสด็จออกจากวูล์ฟฮาร์ตได้แน่นอน”
********************
“อู้...อู้...”
เสียงสัญญาณโจมตีที่ดังสะเทือนฟ้าดินแหวกผ่านหมู่เมฆดำที่ทิ้งตัวลงต่ำและสายลมฤดูในใบไม้ร่วง สงครามโจมตีวูล์ฟฮาร์ตครั้งที่สองเริ่มขึ้นอย่างเป็นทางการแล้ว
ห่างจากเมืองไปประมาณสี่กิโลเมตร โครงของ ‘อสูรแห่งสงคราม’ ซึ่งใช้สำหรับยิงหอกเหล็กกำลังเปล่งแสงแห่งเวทมนตร์ เมื่อแสงที่เปล่งออกมาสว่างราวกับกลางวัน หอกเหล็กก็ส่งเสียงดังสนั่น และพุ่งตัวไปยังกำแพงเมืองอย่างรวดเร็วจนไม่อาจมองเห็นได้ด้วยตาเปล่า ราวกับมีมือยักษ์จับมันเขวี้ยงออกไปก็ไม่ปาน
หอกเหล็กพุ่งผ่านระยะทางที่ยาวไกล ทว่าความแรงของมันกลับไม่ลดลง กำแพงเมืองที่สร้างด้วยหินหิมะไม่อาจต้านทานมันได้เลย...มันพุ่งกระแทกกำแพงหินที่ขวางทางจนแตกเป็นผุยผง แม้แต่กองพลเรือนที่เฝ้าอยู่หลังกำแพงก็พลอยโดนลูกหลงไปด้วย อสูรแห่งสงครามยิงหอกเหล็กเพียงสามรอบ ประตูเมืองก็แหลกไม่เป็นท่า มิหนำซ้ำกำแพงบริเวณนั้นยังทลายลงอย่างน่าอนาถด้วย
แม้อาวุธโจมตีจากปีศาจจะมีอัตราการยิงพอๆ กับเครื่องยิงหิน แต่ระยะยิงของมันไกลกว่าหลายเท่านัก ในสถานการณ์เช่นนี้ กองป้องกันเมืองไม่สามารถตอบโต้อะไรได้เลย เนื่องจากพวกเขามองไม่เห็นวิถียิง และไม่รู้ว่าการโจมตีครั้งต่อไปจะพุ่งเป้าไปที่ใด กองทัพของศาสนจักรยังไม่ทันเคลื่อนพล แนวป้องกันรอบนอกก็ตกอยู่ในอันตรายเสียแล้ว
ทันใดนั้น เสียงกัมปนาทก็ดังขึ้นที่หลังกำแพงเมือง!
ลูกไฟขนาดใหญ่พุ่งขึ้นมาอย่างกะทันหัน ทุกคนรู้สึกถึงแรงสะเทือนที่ใต้เท้า จากนั้นก็ตามมาด้วยเปลวไฟและควันดำ กำแพงหินส่วนนั้นพลันทลายครืน ในที่สุด คมเขี้ยวกระดำกระด่างของหมาป่าก็ปรากฏช่องโหว่จนได้
เสียงแตรเขาสัตว์ดังถี่อีกครั้ง กองทัพผสมของทหารพิพากษาและนักรบอาญาสิทธิ์เริ่มบุกกำแพงเมืองแล้ว มองจากไกลๆ ดูคล้ายกับคลื่นมหาสมุทรสีแดงสลับทองที่กำลังซัดสาด คนที่บังอาจขวางทางจะถูกพวกเขากลืนกินอย่างไร้ความปรานี
เวลานี้ ทหารของวูล์ฟฮาร์ตต้องใช้เลือดเนื้อตัวเองมาต่อกรกับนักรบที่อยู่คนละระดับกับมนุษย์แล้ว
........................................


[Go To Next Chapter]( ./224.md)