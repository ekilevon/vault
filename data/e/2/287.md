##บทที่ 375 ความปรารถนาสุดท้าย
เฟร์รานคุ้นเคยกับห้องใต้ดินในคฤหาสน์ชิลต์มาแต่ไหนแต่ไร
ตอนเด็กๆ เขาเคยยึดที่นี่เป็นสนามเด็กเล่นของตัวเองด้วยซ้ำ การสำรวจหาของแปลกๆ ในหีบที่ถูกปกคลุมด้วยฝุ่นหนาคือกิจกรรมที่สนุกที่สุดสำหรับเขา แน่นอนว่าเขาถูกบิดาตีเพราะเรื่องนี้อยู่หลายครั้ง จนกระทั่งถูกห้ามเข้าห้องใต้ดินเพียงลำพัง ทว่าเฟร์รานก็ยังหาวิธีแอบเข้ามาในนี้จนได้
เซอร์ชิลต์พาเขาเดินเข้าไปในห้องหินที่อยู่ด้านในสุด กำแพงทั้งสี่ด้านในห้องนั้นฝังผลึกหินสีฟ้าอ่อนขนาดเท่ากำปั้นไว้...เฟร์รานขนลุกซู่ หินทุกก้อนล้วนเป็นหินอาญาสิทธิ์ชั้นดีทั้งนั้น ตอนเด็กๆ เขาอาจยังไม่เข้าใจเรื่องพวกนี้ แต่ตอนนี้เขารู้แล้วว่านั่นหมายความว่าอย่างไร หินอาญาสิทธิ์คุณภาพสูงย่อมมีมูลค่ามหาศาล หินที่ใหญ่ขนาดนี้อย่างน้อยๆ ก็ต้องมีมูลค่าประมาณห้าร้อยถึงหกร้อยเหรียญทองได้
ตระกูลชิลต์ร่ำรวยขนาดนี้เชียวหรือ
ทันใดนั้น เขาก็นึกขึ้นได้ว่า แผนที่ขุมทรัพย์แผ่นนั้นเขาก็ได้มาจากห้องใต้ดินแห่งนี้เหมือนกัน
หีบจำนวนมากวางเรียงรายอยู่รอบห้องหิน ตำแหน่งของมันไม่ต่างจากภาพในความทรงจำของเขาเท่าไรนัก เซอร์ชิลต์หยิบกุญแจออกมาหนึ่งพวง แล้วไขหีบไม้ใบใหญ่ที่สุด เมื่อเสียงเปิดฝาหีบดังขึ้นเอี๊ยดอ๊าด ฝุ่นผงก็ตลบฟุ้งไปทั้งห้อง
เฟร์รานกลั้นหายใจขณะมองเข้าไปในหีบใบนั้น...ภายในหีบถูกแบ่งเป็นหลายชั้น ดูเผินๆ คล้ายกับกล่องใส่อุปกรณ์เสริมสวยของหญิงสูงศักดิ์ แต่ละชั้นมีอัญมณีสีต่างๆ วางอยู่
นี่คือมรดกของบรรพบุรุษผู้นั้นหรือ
“ข้าไม่ได้มาที่นี่นานแล้ว” เซอร์ชิลต์ถอนหายใจ “พอเห็นหินเวทมนตร์พวกนี้ทีไร ข้าเป็นต้องคิดถึงอดีตอันปวดร้าวที่บรรพบุรุษเคยเล่าให้ฟังทุกที”
“หินเวทมนตร์หรือ” เฟร์รานพูดอย่างประหลาดใจ
“ถูกต้อง สมบัติล้ำค่าที่มีเพียงแม่มดเท่านั้นที่ใช้มันได้” เขาพยักหน้า “เรื่องนี้มีความเป็นมาค่อนข้างยาว ตระกูลของพวกเราถือกำเนิดขึ้นภายใต้ความคุ้มครองของแม่มดคนหนึ่ง”
ประวัติของตระกูลที่บิดากำลังเล่านี้ แตกต่างจากเนื้อหาที่เขาเคยได้ฟังตอนเด็กอย่างสิ้นเชิง บรรพบุรุษตระกูลชิลต์คนแรกไม่ได้มาจากดินแดนตะวันตก ทว่ามาจากพื้นที่ด้านหลังเทือกเขาสิ้นวิถี หรือก็คือดินแดนร้างที่ไม่มีใครกล้าเหยียบย่างเข้าไป
เฟร์รานค่อยๆ เบิกตาโตอย่างช้าๆ เขาคิดไม่ถึงว่าเบื้องหลังภาพวาดจะซุกซ่อนความลับที่น่าตกใจเช่นนี้ไว้
อกาธา ผู้ก่อตั้งตระกูลชิลต์ได้สร้างอาณาจักรอันยิ่งใหญ่ขึ้นพร้อมกับเหล่าแม่มดคนอื่นๆ ในอาณาจักรแห่งนั้น พวกเธออยู่ในชนชั้นผู้ปกครอง ซึ่งเทียบเท่ากับชนชั้นขุนนางในปัจจุบัน ส่วนสาเหตุที่อาณาจักรล่มสลายนั้นมาจากการโจมตีของปีศาจนรก ในสงครามครั้งสุดท้าย ผู้รอดชีวิตพากันหนีกระจัดกระจาย อกาธาพาคนกลุ่มหนึ่งมุ่งหน้าไปยังหอคอยหินในป่าเร้นลับเพื่อเก็บวัตถุดิบที่ใช้ในการทดลอง ในขณะที่คนอีกกลุ่มตามกองทัพใหญ่มาจนถึงเกรย์คาสเซิล...ทวีปในตอนนั้นยังเป็นแค่พื้นที่ว่างเปล่าที่ล้าหลังและแร้นแค้นเท่านั้น
“บรรพบุรุษของตระกูลชิลต์อยู่ในคนกลุ่มหลังใช่หรือไม่” เฟร์รานถามเสียงแหบแห้ง
“ถูกต้อง เขาเป็นพ่อบ้านของแม่มด ตามหลักแล้วควรต้องตามนางเข้าป่าไปด้วย แต่เพราะความกลัว เขาจึงขออยู่ดูแลทรัพย์สินให้นางแทน ซึ่งนางก็อนุญาตตามที่เขาขอ” เซอร์ชิลต์พูดเสียงขรึม “เจ้าคงรู้กระมังว่านั่นหมายความว่าอย่างไร”
เฟร์รานพยักหน้า พ่อบ้านถือเป็นคนที่เจ้านายไว้ใจที่สุดรองจากคนในครอบครัว โดยปกติแล้ว พ่อบ้านควรต้องอยู่เคียงข้างเจ้านายจนลมหายใจสุดท้าย นอกเสียจากว่าเจ้านายจะมีคำสั่งอื่นเป็นกรณีพิเศษ หากมองจากอีกมุมแล้ว การขอแยกตัวไปก่อนก็ไม่ต่างจากการทรยศเลย แม้ฝ่ายเจ้านายจะไม่ได้ปฏิเสธก็ตาม
“บรรพบุรุษเดินทางมาถึงดินแดนตะวันตกแล้วก็รู้สึกผิดและเสียใจอย่างรุนแรง จึงได้ระบายความรู้สึกทั้งหมดไว้ในนี้” เซอร์ชิลต์หยิบสมุดปกดำเล่มหนึ่งออกมาจากหีบอีกใบ “สุดท้ายแล้ว แม่มดก็ไม่ได้กลับมา หลังจากนั้นเขาก็ตัดขาดกับสมาพันธ์ แล้วนำบ่าวไพร่ที่เหลือเพียงไม่กี่คนออกจากค่ายผู้ลี้ภัยมาตั้งรกรากอยู่ในดินแดนที่ยังไม่บุกเบิกแห่งนี้”
เฟร์รานรับสมุดปกดำมา แต่ยังไม่เปิดอ่านในทันที เขานึกถึงเรื่องน่ากลัวอีกเรื่องหนึ่งเสียก่อน “เช่นนั้นก็แปลว่า ท่านรู้ตั้งแต่แรกแล้วว่าศาสนจักรกำลังทำผิดอยู่”
หากแม่มดเคยพยายามต่อต้านปีศาจมาก่อน แล้วเหตุใดตอนนี้พวกเธอจึงถูกปรักปรำว่าเป็นสมุนของปีศาจเล่า เรื่องนี้มีเงื่อนงำอย่างเห็นได้ชัด
“ข้ารู้ แต่ข้าทำอะไรไม่ได้” เซอร์ชิลต์พูดอย่างสงบ “หากมีแม่มดอยู่ในที่ดินข้า ข้าก็จะซ่อนนางไว้อย่างมิดชิดที่สุด แต่หากเป็นแม่มดในป้อมล่ะก็ ข้าก็จนปัญญาเหมือนกัน เพราะอย่างไรเสีย ดยุกไรอันก็มีความเห็นไปในทางเดียวกับศาสนจักร...จะว่าไปแล้ว เขาเกลียดแม่มดเสียยิ่งกว่าศาสนจักรด้วยซ้ำ นอกจากนี้ ข้ายังรู้จากบันทึกของบรรพบุรุษรุ่นต่อๆ มาด้วยว่า พวกเขาก็เคยช่วยแม่มดไว้เหมือนกัน...เพียงแต่ไม่ได้เล่าเรื่องอาณาจักรแม่มดให้แม่มดที่ได้รับการช่วยเหลือฟังเท่านั้น”
“แล้วพวกนางล่ะ พวกนางยังอยู่ในตระกูลหรือไม่”
“จะยังอยู่ได้อย่างไรเล่า ป่านนี้ลงหลุมไปหมดแล้ว” เขาแบมือว่า “แค่อยู่มาได้ถึงหกสิบเจ็ดสิบปีก็นับว่าเก่งมากแล้ว อย่างไรเสียพวกนางก็ยังเป็นมนุษย์อยู่ ย่อมมีวันแก่ชราเป็นธรรมดา”
“แต่ท่านกลับคิดว่าบรรพบุรุษยังมีชีวิตอยู่”
“ข้าแค่บอกว่ามีความเป็นไปได้เท่านั้น...แม่มดมีพลังที่หลากหลาย และพวกนางก็ไม่สามารถให้กำเนิดทายาทได้ ข้าถึงได้สันนิษฐานเช่นนี้”
เฟร์รานคิดอยู่สักครู่จึงเปลี่ยนเรื่องว่า “แล้วบรรพบุรุษไม่คิดจะออกตามหาท่านอกาธาในป่าเร้นลับเลยหรือ”
“เรื่องนี้น่ะพูดง่าย แต่ทำยาก” บิดาส่ายหน้า “ขนาดแม่มดยังเอาตัวรอดจากในป่าไม่ได้เลย คนธรรมดาก็คงไม่ต่างจากเอาชีวิตไปทิ้งนั่นล่ะ แล้วเมื่อสี่ร้อยกว่าปีก่อน ดินแดนตะวันตกก็ยังเป็นพื้นที่รกร้างอยู่ มองไปทางไหนก็มีแต่สัตว์ป่าและต้นไม้ทั้งนั้น ลำพังแค่จะตั้งรกรากก็ยังลำบากเจียนตาย ใครจะมีเวลาไปสนใจเรื่องอื่นเล่า แต่ถึงอย่างนั้น บรรพบุรุษก็เขียนเรื่องนี้ไว้ในพินัยกรรมเหมือนกัน พวกเขาหวังว่าทายาทรุ่นหลังจะได้ไปเยือนหอคอยหินในป่าเร้นลับสักครั้ง แค่ได้ไปมองปราดเดียวก็ยังดี”
เฟร์รานสูดหายใจลึก ก่อนจะเปิดสมุดบันทึกที่เต็มไปด้วยฝุ่นออก เขาสัมผัสได้ถึงความเสียใจที่แทรกอยู่ระหว่างตัวอักษรตั้งแต่หน้าแรกที่อ่าน ข้อความส่วนใหญ่เริ่มเลือนหายไปกับกาลเวลา และแปรสภาพเป็นตัวอักษรจางๆ ไปแล้ว แต่ยิ่งเพราะเหตุนี้ เขาก็ยิ่งรู้สึกหดหู่หนักกว่าเดิม ไม่รู้ว่าเวลาผ่านไปนานเท่าไร เขาจึงพลิกมาถึงหน้าสุดท้าย เนื้อหาของพินัยกรรมถูกเขียนอยู่ในหน้านี้เอง อันที่จริงจะเรียกว่าพินัยกรรมก็คงไม่ถูกนัก น่าจะเรียกว่าความปรารถนาที่ยังไม่บรรลุมากกว่า
นี่คงเป็นเหตุผลที่ท่านพ่อผุดสีหน้าเสียใจหลังจากที่ดื่มเหล้ากระมัง
ในฐานะอดีตอัศวิน เขาเองก็รู้สึกไม่ต่างกัน
“ท่านต้องการให้ข้าไปหานางหรือไม่” เฟร์รานเงียบไปครู่ใหญ่จึงเอ่ยขึ้น “หากนางคือท่านอกาธาจริง นางจะต้องอยู่ในปราสาทของเจ้าชายแน่นอน ข้ารู้มาว่าที่นั่นเป็นแหล่งรวมแม่มดจำนวนมาก”
“เจ้าชายทรงรวบรวมแม่มดไว้ในปราสาทอย่างนั้นหรือ” เซอร์ชิลต์พูดอย่างครุ่นคิด “มิน่าเล่า ระยะนี้ป้อมปราการลองซองถึงได้ประกาศรับสมัครแม่มดเสียเอิกเกริก ดูท่าเจ้าชายคงจะตัดสินพระทัยแน่แล้วว่าจะเปิดศึกกับศาสนจักร” จากนั้นเขาก็ส่ายหน้า “ไม่สิ เจ้าไม่จำเป็นต้องไปหานางหรอก”
เฟร์รานอึ้งไปเล็กน้อย “ท่านไม่อยากพบนางหรือ”
“พวกเราจะให้บรรพบุรุษมาพบคนรุ่นหลังได้อย่างไร” เซอร์ชิลต์ยิ้ม “พวกเราต้องเป็นฝ่ายไปคารวะนางก่อนสิ”
“พวก...เราหรือ”
“ถูกต้อง ข้าจะไปเมืองชายแดนพร้อมกับเจ้า” เขาลูบคางยิ้มๆ “อย่าลืมเอาของพวกนี้ไปด้วย หากนางคือท่านอกาธาจริง ความปรารถนาสุดท้ายของบรรพบุรุษก็จะได้เป็นจริงเสียที”
………………………………….








[Go To Next Chapter]( ./288.md)