##บทที่ 327 สาเหตุ
“เจ้าหญิงทิลลี!”
เจ้าหญิงลำดับที่ห้าคิดไม่ถึงว่าหลังจากที่เดินตามไนติงเกลเข้ามาในปราสาทผู้ปกครองแล้ว จะเห็นซิลเวียออกมาต้อนรับเธอเป็นคนแรก อีกฝ่ายวิ่งมาหาเธออย่างดีใจ ไม่ทันทำความเคารพใดๆ ก็คว้าตัวเธอไปกอดแน่น “ฝ่าบาทเสด็จมาได้อย่างไรเพคะ ตอนนี้ยังเป็นฤดูใบไม้ร่วงอยู่เลย!”
“ข้าว่าไม่ต่างจากฤดูหนาวแล้วล่ะ” ทิลลีหัวเราะ “แล้วคนอื่นๆ เล่า”
“โลตัสกำลังสร้างบ้านให้ผู้อพยพ อีฟลินกับแคนเดิลน่าจะยังอยู่ในเขตอุตสาหกรรม ส่วนฮันนี่กำลังฝึกสัตว์ส่งสารอยู่ในสวนดอกไม้ด้านหลังเพคะ” ซิลเวียนับนิ้วว่า “เจ้าชายทรงส่งคนไปแจ้งพวกนางแล้วเพคะ”
“วางใจเถอะ อีกประเดี๋ยวเจ้าก็จะได้เจอพวกนางแล้ว” เสียงที่ฟังดูทั้งคุ้นหูและแปร่งหูดังขึ้นมาจากด้านหลังซิลเวีย
ทิลลีเงยหน้าขึ้นก็เห็นชายหนุ่มผมเทากำลังยิ้มให้เธออยู่ หน้าตาของเขายังคงใกล้เคียงกับภาพในความทรงจำของเธอ ทว่ารอยยิ้มและท่าทีของเขากลับต่างจากในอดีตอย่างสิ้นเชิง
“ยินดีต้อนรับสู่เมืองชายแดน น้องสาวที่รักของข้า” ... ความรู้สึกต่างๆ ถาโถมเข้ามาในใจทิลลี เธอมีคำถามมากมายที่อยากถามออกไป ทว่าเธอก็ยังรักษาสีหน้าสุขุมไว้ แล้วเดินตามโรแลนด์เข้าไปในห้องที่ดูเหมือนห้องสมุด
“นั่งก่อนสิ” อีกฝ่ายรินชาดำร้อนๆ ใส่ถ้วยส่งให้เธอ “พวกเราไม่ได้เจอกันหนึ่งปีเต็ม ข้ารู้ว่าเจ้ามีเรื่องอยากพูดกับข้ามากมาย ข้าเองก็เช่นกัน...แต่พวกเราไม่ต้องรีบก็ได้” เขาเหลือบมองหิมะนอกหน้าต่าง “ฤดูหนาวปีนี้ยังอีกยาวนาน”
เธอรับถ้วยมาถือไว้โดยไม่พูดอะไรสักคำ จากนั้นจึงนั่งลงที่ข้างโต๊ะไม้แดง พลางพิจารณาเจ้าชายลำดับที่สี่อย่างเงียบๆ
แค่วิธีเกริ่นของอีกฝ่ายก็ไม่ใช่คำพูดที่พี่ชายในความทรงจำของเธอจะพูดออกมาได้แล้ว พี่ชายของเธอเก่งแต่ปาก ขี้ขลาดอ่อนแอ และชอบหนีปัญหาเป็นที่สุด มีหรือจะพูดอะไรตรงไปตรงมาแบบนี้ได้ ทว่าโรแลนด์ที่อยู่ตรงหน้าเธอคนนี้กลับพยายามทำตัวเป็นผู้ควบคุมบทสนทนา แม้น้ำเสียงจะอ่อนโยนและนุ่มนวลเพียงใด ก็ยังคงไว้ซึ่งลักษณะของผู้มีอำนาจเหนือกว่า
“ไนติงเกล” โรแลนด์หันหน้าไปอีกทาง
“แต่ว่าฝ่าบาท...” เสียงของแม่มดที่นำทางเธอมาที่นี่ดังขึ้นอีกครั้ง
“ไม่เป็นไรหรอก นางเป็นน้องสาวข้า”
“เพคะ” ไนติงเกลเงียบไปสักครู่ ก่อนจะเผยตัวออกมาแล้วเดินออกจากห้องไปอย่างรวดเร็ว
“คราวนี้ก็เหลือแค่ข้ากับเจ้าแล้ว” เขายิ้มพลางเดินกลับไปที่โต๊ะ
ทิลลีเงียบไปครู่ใหญ่ “ท่าน...เป็นใครกันแน่”
เดิมทีเธอคิดว่าอีกฝ่ายจะลังเล หรือไม่ก็แสร้งทำให้เรื่องดูซับซ้อนยุ่งยาก ทว่าเขากลับตอบเธออย่างรวดเร็ว “พี่ชายของเจ้าอย่างไรเล่า โรแลนด์ วิมเบิลดัน เจ้าชายลำดับที่สี่แห่งเกรย์คาสเซิล” จากนั้นเขาก็หัวเราะร่วน “ข้ารู้ว่าตัวเองเปลี่ยนไปมาก แต่ข้าจะค่อยๆ อธิบายให้เจ้าฟังเอง”
ทิลลีพลันนึกถึงข้อความที่เขาเขียนในจดหมายขึ้นมาทันใด...‘ส่วนเรื่องที่ว่าเหตุใดข้าจึงตัดสินใจเช่นนี้ และเหตุใดข้าจึงหันมาสนใจโลกภายนอกผิดจากแต่เดิมนั้น ไว้มีโอกาสข้าจะอธิบายให้เจ้าฟังอย่างละเอียดเอง’ คงเพราะประโยคนี้กระมังที่ทำให้เธอตัดสินใจเดินทางมายังเมืองกันดารแห่งนี้
เธออดยิ้มไม่ได้ “ข้าจะตั้งใจฟังเชียวล่ะ”
เรื่องทั้งหมดฟังดูไม่มีอะไรซับซ้อนก็จริง ทว่าก็น่าสะพรึงไม่น้อย เมื่อฟังโรแลนด์เล่าเหตุการณ์ที่เกิดขึ้นหลังจากที่ถูกส่งมาอยู่เมืองชายแดนจบ ทิลลีก็พบว่าถ้วยชาในมือเธอแห้งเหือดไปโดยไม่รู้ตัว เธอถอนใจออกมายาวๆ แล้วทบทวนเรื่องราวที่เขาเล่าอีกครั้ง พูดง่ายๆ ก็คือ ที่เขาเกิดเฉลียวใจได้ก็เพราะแม่มดที่ชื่ออันนา แม่มดที่เขาช่วยชีวิตไว้คนนี้ทำให้เขามองเห็นความชั่วร้ายและพฤติกรรมมอมเมาประชาชนของศาสนจักร และต่อมา การลอบสังหารของการ์เซียก็ทำให้เขาได้เห็นด้านมืดในหมู่เชื้อพระวงศ์อีก ต่อให้เขาพยายามหลบหลีกอย่างไร ก็ไม่อาจหลุดพ้นจากความมุ่งร้ายที่เปรียบเสมือนเงาตามตัวได้ จนในที่สุด เขาก็ตัดสินใจลุกขึ้นมาเปลี่ยนแปลงทุกอย่าง
แม้เรื่องพวกนี้จะฟังดูคล้ายละครอยู่บ้าง แต่ก็ยังถือว่าพอฟังขึ้นอยู่ ทว่าปัญหาอยู่ที่วิชาความรู้อันพิสดารพวกนั้นมากกว่า ความรู้เกี่ยวกับเครื่องจักรไอน้ำและปืนไม่ใช่สิ่งที่ใครจะเข้าใจได้ในเวลาเพียงชั่วข้ามคืน
“ดังนั้น ท่านยังยืนยันว่าอยู่ดีๆ ความทรงจำพวกนี้ก็ผุดขึ้นมาในสมองเองอย่างนั้นหรือ” ทิลลีถาม
“ถูกต้อง” โรแลนด์ตอบอย่างจริงจัง “ข้ารู้ว่ามันอาจฟังดูเหลือเชื่อไปบ้าง แต่มันเป็นเช่นนั้นจริงๆ...พอข้าฟื้นขึ้นมาหลังจากที่ถูกน้องสามลอบสังหาร ข้าก็มีความรู้พวกนี้ติดหัวมาด้วย หากการพบเจออันนาคือสาเหตุของเรื่องราวทั้งหมด ความรู้ในความทรงจําพวกนั้นก็คงเป็นแรงผลักดันที่ทำให้ข้าอยากเปลี่ยนแปลงสภาพที่เป็นอยู่ในปัจจุบัน”
หรือจะเป็นฝีมือแม่มด ทิลลีคิดในใจ แต่ก็ไม่น่าจะเป็นการสับเปลี่ยนวิญญาณหรือควบคุมจิตใจอยู่ดี ข้อนี้ซิลเวียได้พิสูจน์แล้ว...พลังของแม่มดในสมาคมไม่ได้ลึกลับอะไรขนาดนั้น พวกเธอต้องฝึกพลังตามแบบฝึกหัดของตัวเองทุกวัน ไม่มีพลังของใครจัดอยู่ในสองประเภทนั้น หรือแม้แต่จะใกล้เคียงก็ไม่มี
ความเป็นไปได้เดียวที่เหลืออยู่ก็คือการยึดครองร่าง เธอคิดว่าน่าจะมีพลังบางประเภทที่สามารถเข้าถึงความทรงจำของอีกฝ่ายโดยการยึดครองร่างเหมือนกัน แต่ข้อสันนิษฐานนี้ก็ไม่น่าจะเป็นไปได้สักเท่าไร ต่อให้โรแลนด์ไม่เป็นที่รักของเสด็จพ่ออย่างไร เขาก็ยังเป็นเจ้าชายแห่งเกรย์คาสเซิลอย่างไม่ต้องสงสัย หินอาญาสิทธิ์ไม่ใช่ของหายากสำหรับเขา มิหนำซ้ำข้างกายเขายังมีอัศวินและองครักษ์คอยปกป้องอีกมากมาย เป็นไปไม่ได้ที่จะมีแม่มดเข้าถึงตัวเขาได้โดยปราศจากพลังล่องหน
ยิ่งไปกว่านั้น ต่อให้มีแม่มดอย่างที่ว่าจริง ก็ไม่มีทางที่เธอจะรู้ศาสตร์ที่สูงส่งลึกล้ำมากมายขนาดนี้ได้ ตอนเด็กๆ เธอเคยสำรวจห้องสมุดในวังหลวงมาแล้วทุกซอกทุกมุม ทั้งยังได้ร่ำเรียนวิชาจากอาจารย์ในวังหลวงผู้อาวุโสและมีความรู้กว้างขวาง แต่ถึงกระนั้น เธอก็ยังไม่เคยเห็นอาจารย์คนไหนพูดถึงการใช้ไอน้ำและผงหิมะแทนการใช้แรงงานสัตว์และดาบสักคน
หากดูอย่างนี้แล้ว ความรู้ที่มหัศจรรย์ก็ดูจะไปกันได้กับชะตากรรมที่มหัศจรรย์อยู่เหมือนกัน
“แล้วท่านจะพิสูจน์ได้อย่างไรว่าท่านคือโรแลนด์ วิมเบิลดันตัวจริง ไม่ใช่คนที่มาจากความทรงจำที่งอกออกมาพวกนั้น”
ทิลลีรู้ว่าคำถามนี้ฟังดูเสียมารยาทมาก หากเป็นเจ้าชายลำดับที่สี่คนเดิมจะต้องโมโหเลือดขึ้นหน้า แล้วคว่ำโต๊ะสะบัดหน้าจากไปด้วยความเดือดดาลแน่นอน
“เพราะว่าข้ายังจำเรื่องที่เกิดขึ้นในวังหลวงได้น่ะสิ” น้ำเสียงของอีกฝ่ายยังคงราบเรียบ “ข้าคิดว่าการพิสูจน์ตัวตนคนคนหนึ่ง น่าจะต้องดูที่ความทรงจำซึ่งมีเพียงหนึ่งเดียวของเขา หากมีแม่มดแปลงร่างเป็นเจ้า แต่ไม่มีความทรงจำเหมือนเจ้า นางก็เป็นได้แค่คนอื่นอยู่ดี ข้ามีความทรงจำประหลาดเพิ่มขึ้นมา แต่กลับจำไม่ได้ว่าความทรงจําพวกนี้มาจากไหน ในขณะที่ภาพเจ้าที่กำลังร้องไห้เพราะถูกข้าจับโยนใส่กองเศษแก้วพวกนั้นยังคงติดตาข้ามาจนถึงทุกวันนี้ ดังนั้น นี่ก็คือการพิสูจน์ของข้า” เขาหยุดไปเล็กน้อย “แน่นอนว่า...ข้ายังไม่เคยได้เอ่ยขอโทษเจ้าสักครั้ง และข้าก็หวังว่าคงยังไม่สายเกินไปที่จะเอ่ยมันตอนนี้”
ทิลลีนิ่งเงียบไม่พูดไม่จา โรแลนด์คนที่ยืนตรงหน้าเธอแต่งตัวเรียบง่าย สีหน้าจริงใจ เหมือนอย่างคนที่กำลังเล่าเรื่องจริงอันปราศจากพิรุธให้สงสัย เห็นได้ชัดว่าไม่ว่าจะมองจากมุมไหน เขาก็ดีขึ้นกว่าเจ้าชายเสเพลในอดีตคนนั้นมาก ทว่าใจเธอก็ยังไม่วายสงสัยอยู่นั่นเอง
ช่างน่า...เหลือเชื่อจริงๆ
“ไม่แปลกหรอก” โรแลนด์คล้ายกับอ่านความคิดเธอออก “บนโลกนี้มีเรื่องมากมายที่หากไม่ได้ประสบด้วยตัวเองก็ต้องรู้สึกเหลือเชื่อทั้งนั้น ข้าเองก็คิดไม่ถึงเหมือนกันว่าน้องสาวของข้าจะตื่นรู้เป็นแม่มด และปกปิดคนทั้งวังมาโดยตลอด แต่ว่า...ก็อย่างที่ข้าบอกไปตั้งแต่แรกนั่นล่ะ ฤดูหนาวปีนี้ยังอีกยาวนาน พวกเรายังมีเวลาทำความรู้จักกันและกันอีกมาก”
นี่คงเป็นวิธีแก้ปัญหาที่เหมาะสมที่สุดแล้วในตอนนี้ ทิลลีพยักหน้า “เช่นนั้น อีกหลายเดือนต่อจากนี้...ข้าคงต้องรบกวนท่านแล้ว”
“เรื่องนี้ไว้เป็นหน้าที่ข้าเถอะ แล้วเจ้าจะหลงรักเมืองแห่งนี้”
………………………………….


[Go To Next Chapter]( ./240.md)