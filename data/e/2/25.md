##บทที่ 113 เตือน
นับตั้งแต่พ้นเดือนแห่งปีศาจเป็นต้นมา ดินแดนตะวันตกมีฝนตกเพียงสองครั้งเท่านั้น นอกนั้นก็เป็นแสงแดดสดใส คล้ายกับธรรมชาติกำลังชดเชยสิ่งที่ติดค้างไว้ตลอดช่วงฤดูหนาว กลิ่นอับในห้องทำงานจางหายไป อากาศกลับมาสะอาดสดชื่นอีกครั้ง หากเปิดหน้าต่างออกไปจะได้กลิ่นหอมอ่อนๆ ที่พัดมาจากสวนดอกไม้เป็นระยะๆ


ตอนนี้ ถนนที่เชื่อมระหว่างเมืองชายแดนกับป้อมปราการลองซองกลับมาใช้งานได้เป็นปกติแล้ว โรแลนด์เองก็เริ่มจับตาดูความเคลื่อนไหวของป้อมแล้วเหมือนกัน


หากเป็นปีก่อนๆ ที่ผ่านมา ทันทีที่ถนนกลับมาใช้งานได้เหมือนเดิม ก็จะมีพ่อค้าเดินทางมาขายสินค้าอุปโภคบริโภคที่เมืองชายแดนอย่างรวดเร็ว ทว่าตอนนี้เขาไม่ยักเห็นพ่อค้าจากป้อมปราการลองซองสักคน เขาให้ไลต์นิ่งบินสังเกตการณ์ทุกวันวันละสองครั้ง เผื่อว่าศัตรูยกทัพมาตีเมืองชายแดนเมื่อไรจะได้เตรียมรับมือได้ทัน


ตลอดหนึ่งสัปดาห์มานี้ กองทัพที่หนึ่งเข้าสู่ขั้นตอนการฝึกใหญ่แล้ว เนื้อหาการฝึกมีทั้งการรับมือศัตรูที่แนวป้องกันและการทำสงครามนอกเมือง อย่างแรกต้องอาศัยไลต์นิ่งรายงานระยะห่างของศัตรูจากบนท้องฟ้า จากนั้นกองปืนและกองปืนใหญ่จึงจะยิงตามคำสั่ง...


ข้อนี้ไม่มีอะไรยาก ไม่ว่าจะเป็นการออกคำสั่งหรือการปฏิบัติตามคำสั่งก็มีการตกลงกันเรียบร้อยแล้ว เช่นว่า หากศัตรูเข้ามาในระยะแปดร้อยเมตรหรือห้าร้อยเมตรให้ใช้กระสุนลูกตัน สามร้อยเมตรใช้กระสุนลูกแตก ห้าสิบเมตรใช้ปืน หัวหน้ากลุ่มแต่ละกลุ่มจะดูธงที่ไลต์นิ่งชู จากนั้นจึงจะบอกสมาชิกในกลุ่มว่าจะโจมตีศัตรูด้วยวิธีใด


หัวใจสำคัญอยู่ที่การไล่โจมตีที่นอกเมืองมากกว่า โรแลนด์วางแผนไว้แล้ว หลังจากฝ่ายตรงข้ามถูกจู่โจมจนแตกกระเจิง พวกเขาก็จะถอนทัพกลับป้อมไปโดยใช้เวลาเดินทางสามวันเหมือนตอนยกทัพมา ต่อให้ทิ้งพวกทหารชาวบ้านกับทหารรับจ้างไว้แล้วขี่ม้ากลับ อย่างน้อยๆ ก็ต้องใช้เวลาสองวันอยู่ดี


ดังนั้นพวกเขาจะต้องตั้งค่ายกลางป่าแน่นอน และนี่ก็คือโอกาสทองที่กองทัพที่หนึ่งของเขาจะได้ไล่โจมตีต่อ งานนี้ไลต์นิ่งรับหน้าที่เป็นผู้สังเกตการณ์ตลอดเส้นทาง โดยกองทัพที่หนึ่งจะแอบสะกดรอยตามอยู่ในเขตปลอดภัยและลับตาคน


ส่วนปืนใหญ่และกระสุนจะถูกขนส่งโดยลิตเติ้ลทาวน์ ในขณะที่ศัตรูกำลังตั้งกระโจมค้างคืนนั้น กองทัพของเขาจะเข้าล้อมไว้ก่อน จากนั้นจึงรอจนถึงรุ่งสางค่อยตีขนาบ บดขยี้ฝ่ายตรงข้ามให้แหลกลาญ


แผนนี้ดูไม่ซับซ้อนก็จริง แต่ในยุคที่ยังไม่มีวิทยุสื่อสารใช้แบบนี้ การแบ่งกองทัพออกเป็นสองกองแล้วบุกโจมตีศัตรูพร้อมกันแทบจะเป็นเรื่องที่เป็นไปไม่ได้เลย ดังนั้นโรแลนด์จึงต้องแก้ปัญหาเรื่องการส่งข่าวโดยอาศัยความช่วยเหลือจากแม่มดแทน แต่ว่าสุดท้ายแล้วผลจะออกมาเป็นอย่างไรนั้น เขาเองก็สุดจะคาดเดาเหมือนกัน


ปัญหาใหญ่อีกข้อก็คือปริมาณดินปืนที่สำรองไว้ตอนนี้เหลือไม่มากแล้ว ดังนั้นในการฝึกใหญ่จึงไม่มีการยิงกระสุนจริง การฝึกหลักๆ มุ่งเน้นไปที่การประสานงานระหว่างกองปืนและกองปืนใหญ่ ตลอดจนการร่วมมือกันระหว่างกองทัพที่หนึ่งกับเหล่าแม่มดมากกว่า


เขาส่งคนไปที่สันเขาฟอลเลนดรากอนและเมืองเรดวอเตอร์ซึ่งอยู่ไกลออกไปแล้ว ก็ได้แต่หวังว่าจะได้ดินประสิวจากที่นั่นมาเพิ่มบ้าง เพราะหากดินปืนไม่พอใช้ล่ะก็ กองทัพของเขาคงยิงปืนได้ไม่กี่นัดก็ต้องหันไปใช้ปืนต่างทวนแทน


โรแลนด์เขียนแผนจัดซื้อครั้งใหม่ลงบนกระดาษ ในนั้นเป็นรายการสินค้าต่างๆ อย่างดินประสิว เสบียง และเมล็ดพันธุ์พืช เขาจะให้บารอฟส่งลูกศิษย์ไปลองเสี่ยงดวงที่เมืองหลวงดู ที่นั่นมีสินค้ามากมายหลากหลาย โดยเฉพาะอย่างยิ่งดินประสิว...


ทุกๆ ฤดูร้อน โรงผลิตดินประสิวในเมืองหลวงจะทำงานกันอย่างหนัก เนื่องจากเมืองหลวงเต็มไปด้วยเหล่าขุนนางและเศรษฐีพ่อค้า แค่อากาศเริ่มร้อนขึ้นมา ปริมาณการใช้ดินประสิวก็จะสูงขึ้นจนน่าตกใจ เขาอยากได้ผู้ผลิตที่สามารถจัดหาวัตถุดิบสำหรับผลิตดินปืนให้แก่เมืองชายแดนได้อย่างสม่ำเสมอสักเจ้า


ก่อนหน้านี้ เขาส่งองครักษ์สองคนไปปฏิบัติการ ‘รับสมัครแม่มด’ และ ‘เฟ้นหาพันธุ์พืช’ แล้ว คนแรกจะแต่งตัวเป็นนักเดินทางหรือพ่อค้า แล้วออกไปแพร่ข่าวตามถนนเส้นต่างๆ ตลอดจนร้านเหล้าและตลาดมืดว่าเมืองชายแดนรับสมัครแม่มด ซึ่งแน่นอนว่าคนรับสมัครจะต้องไม่ใช่เจ้าชายลำดับที่สี่ ทว่าเป็นสมาคมแม่มดซึ่งมีจุดมุ่งหมายในการตามหาภูเขาศักดิ์สิทธิ์เพื่อให้แม่มดมีที่อยู่เป็นหลักแหล่ง


ส่วนคนที่สองจะมุ่งหน้าไปยังท่าเรือเคลียร์วอเตอร์เพื่อซื้อเมล็ดพันธุ์แปลกๆ จากฟยอร์ด หรือหากระหว่างนั้นพบพืชเกษตรอื่นๆ ที่น่าสนใจก็ให้นำเมล็ดพันธุ์กลับมาด้วย


เขาเขียนใบสั่งซื้อเสร็จก็ยื่นให้บุ๊กเอาไปส่งให้บารอฟที่สำนักงานเมือง โรแลนด์รอจนบุ๊กรับคำสั่งออกไปแล้วก็บิดขี้เกียจก่อนจะขยับไปจิบน้ำ แต่เพิ่งเห็นว่าในแก้วไม่มีน้ำแล้ว


จังหวะที่เขากำลังจะลุกขึ้นไปหยิบกานั้น ไนติงเกลก็เดินถือกามาที่โต๊ะเขาแล้วรินน้ำให้เขาด้วยรอยยิ้ม เสร็จแล้วจึงเดินถือกากลับไป


โรแลนด์จิบน้ำช้าๆ พยายามคิดอย่างไรก็ไม่ได้คำตอบ ระยะนี้ไนติงเกลดูแปลกไปมาก นอกจากจะชอบส่งยิ้มให้เขาแล้ว ยังชอบเสนอตัวมารินน้ำให้เขาอีก หรือว่าเธออยากให้เขาขึ้นเงินเดือนให้ เมื่อก่อนนี้เห็นเอาแต่นั่งโซฟา กอดชามปลาแห้งเคี้ยวหยับๆ ตลอดบ่ายแท้ๆ


โรแลนด์เคยถามสาเหตุไปแล้ว แต่อีกฝ่ายไม่ยอมตอบอะไร เอาแต่ยิ้มอย่างเดียว เขาเลยปล่อยเลยตามเลย


หรือว่าการ์ดเกว็นต์จะทำให้คนอารมณ์ดีได้จริงๆ อย่างนั้นเดี๋ยวเขาทำไพ่โป๊กเกอร์กับไพ่นกกระจอกด้วยดีกว่า เสร็จแล้วก็จะเปิดคาสิโนสักแห่งไว้รอรับเงินที่จะไหลมาเทมา...เดี๋ยวก่อน โรแลนด์ส่ายหน้า สลัดความคิดฟุ้งซ่านทิ้งไป ตอนนี้ยังไม่ใช่เวลาคิดเรื่องบันเทิง เขาต้องวางแผนขั้นต่อไปหลังจากยึดป้อมได้เสียก่อน


ย้ายศูนย์บัญชาการไปที่ป้อมปราการลองซองดีไหม โรแลนด์คิดเรื่องนี้มานานมาก การย้ายฐานที่มั่นไปที่ที่เจริญกว่าเป็นเรื่องที่เย้ายวนใจไม่น้อย ทั้งที่จริงๆ แล้วอาจไม่ใช่ทางเลือกที่ดีนัก


ป้อมไม่เหมือนเมืองชายแดน นับตั้งแต่เริ่มสร้างมาจนถึงตอนนี้ก็มีประวัติศาสตร์เป็นร้อยปี อิทธิพลภายในทับซ้อน ขุนนางมากหน้าหลายตา ที่ดินก็มีระบบแบ่งสรร


ต่อให้เป็นผู้ปกครองป้อมก็ใช่ว่าจะสอดมือเข้าไปยุ่งได้ทุกพื้นที่ หากจะเปลี่ยนป้อมให้เป็นดินแดนของเขาจริงๆ ก็ต้องปฏิรูปกันครั้งใหญ่ ไหนจะเรื่องความหลากหลายของผู้คนอีก เขาจะรับรองความปลอดภัยของตัวเองได้อย่างไร เขาไม่อยากเดินถนนอยู่ดีๆ ก็ถูกขุนนางหัวรุนแรงยิงธนูใส่หรอกนะ


แต่ว่าเมืองชายแดนไม่ใช่แบบนั้น เขาเป็นใหญ่ในดินแดนแห่งนี้ พื้นที่บริเวณรอบๆ ก็กว้างขวาง ไม่จำเป็นต้องรีบร้อนขยายอาณาเขต องค์ประกอบประชากรส่วนใหญ่ก็ไม่ซับซ้อน เพราะมีแค่คนงานเหมืองกับนายพรานเท่านั้น


ยิ่งเมื่อผ่านพ้นเดือนแห่งปีศาจมาได้อย่างสวยงาม ชื่อเสียงของเขาก็ยิ่งลือกระฉ่อนในหมู่ชาวเมือง ที่สำคัญคือ กองทัพที่หนึ่งซึ่งก่อตั้งจากประชาชนล้วนๆ ได้เผยแพร่มุมมองใหม่ๆ เกี่ยวกับแม่มดจนชาวเมืองส่วนใหญ่เริ่มยอมรับแม่มดได้แล้ว


หากเทียบกับป้อมปราการลองซองหรือเมืองอื่นๆ ที่ถูกศาสนจักรปลูกฝังความคิดมานานปี เมืองชายแดนแห่งนี้ย่อมเหมาะจะเป็นที่พักพิงของเหล่าแม่มดมากกว่า ดังนั้นโรแลนด์จึงตัดสินใจใช้เมืองชายแดนเป็นฐานที่มั่นเหมือนเดิม


ส่วนทางป้อมนั้น เขาอาจแต่งตั้งใครไปดูแลแทนได้ ขอแค่เป็นคนที่สามารถจัดหาแรงงานและเก็บภาษีให้เขาได้เรื่อยๆ ก็พอ เพราะสิ่งที่เขาขาดแคลนที่สุดตอนนี้ก็คือคนกับเงิน


แผนขั้นแรกของโรแลนด์คือ ใช้เงินของป้อมปราการลองซองจ้างคนของป้อมปราการลองซองมาทำประโยชน์ให้เมืองชายแดน เงินที่ได้มาจากพวกขุนนางที่แพ้สงครามพวกนี้จะกลับไปสู่มือประชาชนก่อน จากนั้นจึงจะถูกจ่ายให้ป้อมในรูปแบบของภาษี


หลังจากป้อมส่งเงินให้เขาแล้วเขาจึงค่อยนำมาใช้จ่ายต่อไป นอกจากนี้ เขายังอาจออกนโยบายล่อใจบางอย่างเพื่อรั้งตัวแรงงานฝีมือดีให้อยู่กับเขาไปนานๆ ด้วย


แต่ว่าแผนพวกนี้ยังเป็นเพียงโครงร่างเท่านั้น รายละเอียดอย่างเรื่องจะให้ใครดูแลป้อมแทนเขา หรือนโยบายเก็บภาษีอย่างเป็นรูปธรรมคงต้องว่ากันหลังสงครามจบ


ทันใดนั้น เงาสีเหลืองเงาหนึ่งก็บินผ่านหน้าต่างมาหยุดที่หน้าโต๊ะเขาอย่างมั่นคง...ไลต์นิ่งนั่นเอง


“เหนื่อยหน่อยนะ ดื่มน้ำเสียก่อนสิ” โรแลนด์ส่งแก้วให้เธอ เธอรับไว้แต่ไม่ดื่ม แล้วชิงพูดขึ้นเสียงดังว่า “ฝ่าบาท พวกเขามาแล้วเพคะ!”


........................................




[Go To Next Chapter]( ./26.md)