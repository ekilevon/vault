##บทที่ 332 เปิดโลก
ก่อนจะถึงวันเดินทางไปโบราณสถาน กิจกรรมที่ทิลลีชื่นชอบมากที่สุดก็คือการเดินทอดน่องไปตามพื้นถนนที่ราบเรียบในเมืองชายแดน พลางสำรวจดินแดนห่างไกลซึ่งเปลี่ยนแปลงไปอย่างมากมายภายใต้การปกครองของโรแลนด์
เมืองแห่งนี้ไม่เหมือนใครจริงๆ เธอคิด ยิ่งสังเกตก็ยิ่งเห็นชัด มันต่างจากเมืองทุกเมืองที่เธอเคยสัมผัสมาอย่างสิ้นเชิง...แต่สิ่งที่เธอประทับใจที่สุดเห็นจะเป็นความมีชีวิตชีวาอย่างที่ไม่มีเมืองใดเทียบได้นั่นเอง
แม้แต่ก็เกาะสลีปปิ้งที่เพิ่งเกิดใหม่ก็ยังเทียบไม่ได้กับเมืองแห่งนี้
“คนพวกนี้ไม่กลัวหนาวหรืออย่างไร” แอนเดรียมองผู้คนที่เดินขวักไขว่บนถนนพลางถามอย่างสงสัย “พระเชษฐาของฝ่าบาททรงตกปากรับคำอะไรพวกเขาไว้ พวกเขาถึงยอมออกมาทำงานกลางฤดูหนาวเช่นนี้ได้”
“ตอนนี้ยังเป็นฤดูใบไม้ร่วงต่างหาก” แอชเชสแบมือ “อย่าบอกนะว่าเจ้าสับสนแม้กระทั่งฤดูน่ะ”
“ก็ไม่ต่างจากฤดูหนาวอยู่ดีนั่นล่ะ นี่น่ะเป็นวิธีพูดเปรียบเปรย อย่างที่เจอบ่อยๆ ใน ‘ฝันของนาง อาณาจักรของเขา’ อย่างไรเล่า” แอนเดรียเสยผมอย่างงดงาม “แน่นอนว่าคนไร้อารยธรรมอย่างเจ้าคงไม่มีวันเข้าใจ”
“ฝันของเจ้าฝันของข้าอะไรกัน...”
“นั่นปะไร คนหยาบช้าที่ไม่เคยดูละครก็คุยไม่รู้เรื่องเช่นนี้ล่ะ แต่ข้ามั่นใจว่าเจ้าหญิงทิลลีจะต้องเคยทอดพระเนตรละครชื่อดังจากอาณาจักรดอว์นเรื่องนี้แล้วแน่นอน”
“พวกเจ้าเลิกทะเลาะกันได้แล้ว” ซิลเวียถอนหายใจ “ข้าคิดว่าคำตอบก็ไม่ได้ซับซ้อนอะไรหรอก ที่พวกชาวเมืองไม่อยากทำงานในฤดูหนาวก็เพราะต้องใช้พลังงานเยอะ มีอาหารไม่พอกิน และมีโอกาสเจ็บป่วยได้ง่ายน่ะ แต่ที่เมืองชายแดนไม่มีปัญหาพวกนี้ อาหารที่นี่ราคาไม่แพง ฟืนก็มีเหลือเฟือ มิหนำซ้ำยังมีลิลลี่คอยรักษาอาการป่วยให้อีก ดังนั้น พวกเขาถึงได้แย่งกันทำงานท่ามกลางลมหนาวและหิมะอย่างไรเล่า...ยิ่งทำงานมาก ก็ยิ่งได้ค่าตอบแทนมาก”
“เรื่องมีฟืนเหลือเฟือน่ะข้าพอเข้าใจได้ เพราะฝั่งตะวันตกของเมืองเป็นป่าเร้นลับ มิหนำซ้ำรอบๆ เมืองยังมีต้นไม้มากมาย แต่เรื่องอาหารราคาไม่แพงนี่สิ...เป็นไปได้อย่างไร” แอนเดรียพูดอย่างสงสัย “ครอบครัวข้าเคยทำกิจการนี้มาก่อน หากปีไหนเกิดภัยธรรมชาติจนกระทบกับผลผลิตล่ะก็ ทุกคนก็จะขึ้นราคาอาหารกันพรวดพราด ยิ่งถ้าอากาศแย่ๆ แบบตอนนี้ด้วยแล้ว รับรองได้เลยว่าพวกขุนนางและพ่อค้าจะต้องโขกราคาเสียแพงลิ่ว”
“ขุนนางและพ่อค้าหรือ” ซิลเวียหลุดหัวเราะ “คนที่มีสิทธิ์ซื้อขายอาหารที่นี่มีแค่คนเดียวเท่านั้น นั่นก็คือเจ้าชายโรแลนด์”
“ที่นาริมแม่น้ำพวกนั้นเป็นของเขาทั้งหมดเลยหรือ” ทิลลีขมวดคิ้วถาม
“ไม่ใช่หรอกเพคะ ตรงนั้นเป็นที่นาของพวกทาส” เธอบรรยายเหตุการณ์ที่เธอพบเห็น ตลอดจนภาพการเก็บเกี่ยวผลผลิตอันอุดมสมบูรณ์ของที่นี่ให้อีกฝ่ายฟัง “เจ้าชายทรงกำหนดราคาอาหารไว้สองราคา คือราคาซื้อกับราคาขาย ทั้งสองราคานี้เป็นราคาตายตัว อย่างหลังจะสูงกว่าอย่างแรกเพคะ”
“นั่นไม่เท่ากับเป็นการบังคับซื้อขายหรอกหรือ” แอชเชสผุดสีหน้าเป็นเชิงว่าคิดไว้แล้ว “พระองค์ทรงขายในราคาสูงได้ แล้วเหตุใดจึงไม่ทรงยอมให้คนอื่นขายได้เช่นกันเล่า”
“นั่นไม่เหมือนกันหรอก” ทิลลีพึมพำ “ข้าวสาลีน่ะหลังจากเก็บเกี่ยวแล้วยังต้องนวด โม่ และเก็บรักษาอีก ขั้นตอนเหล่านี้ล้วนมีต้นทุนทั้งนั้น หากจะมีการปรับราคาขายขึ้นบ้างก็เป็นเรื่องปกติ”
“เจ้าหญิงทิลลีตรัสถูกแล้วเพคะ หม่อมฉันไปถามอาจารย์บุ๊กทีหลังถึงได้เข้าใจ” ซิลเวียหัวเราะ “นางบอกว่า ค่าใช้จ่ายที่ได้จากส่วนนี้จะถูกนำมาจ่ายเป็นค่าตอบแทนให้พวกคนงาน รวมทั้งใช้ในการก่อสร้างโกดังแห่งใหม่และขยายขนาดการผลิตด้วย ทั้งหมดนี้สามารถเพิ่ม...” เธอคิดอยู่สักครู่ “อัตราการจ้างงานในเมืองชายแดนได้เพคะ ใช่แล้ว ตอนนั้นนางพูดเช่นนี้จริงๆ หม่อมฉันได้ยินว่าเจ้าชายโรแลนด์ใส่พระทัยเรื่องพวกนี้มาก”
“แต่สุดท้ายก็ยังเป็นการบีบบังคับอยู่ดี” แอชเชสเน้น “การค้าขายควรเป็นไปอย่างเสรีมิใช่หรือ”
“ก็อาจจะใช่ แต่ราคาขายที่เจ้าชายทรงกำหนดไว้ก็ไม่ได้สูงถึงขั้นที่ทุกคนจะซื้อไม่ไหว หากทรงรักษาระดับราคานี้ได้ตลอดไป พวกชาวเมืองก็คงอยู่กันอย่างสบายใจ”
“ความอิสระเสรีก็ใช่ว่าจะดีเสมอไป” ทิลลีทอดถอนใจ เธอพอจะเข้าใจจุดประสงค์ที่โรแลนด์ทำแบบนี้แล้ว การห้ามคนอื่นๆ ในดินแดนใต้ปกครองขายอาหารอาจดูเผด็จการและอยุติธรรมไปบ้าง แต่แท้จริงแล้วนี่เป็นการป้องกันการกักตุนอาหารเพื่อขายเอากำไรในอนาคต และเป็นการป้องกันราคาอาหารดีดตัวขึ้นอย่างได้ผล หากเป็นเมืองหลวงล่ะก็ ลองหิมะตกกลางฤดูใบไม้ร่วงแบบนี้ดูสิ ราคาอาหารได้พุ่งทะยานขึ้นเป็นห้าหกเท่าแน่ ถึงตอนนั้น ชาวเมืองกว่าครึ่งก็จะหิวโหยเพราะขาดอาหาร หากปล่อยไว้นานก็อาจเกิดเหตุจลาจลขึ้นได้ และสุดท้าย วังหลวงก็ต้องแจกจ่ายอาหารหรือไม่ก็ส่งทหารไปปราบคนพวกนี้อยู่ดี ซึ่งทั้งสองวิธีนี้ล้วนเป็นภาระอันหนักหน่วงของท้องพระคลังทั้งนั้น
นโยบายนี้ดูไม่เลวก็จริง แต่ก็ใช่ว่าจะใช้ได้กับทุกที่ คนที่มีอำนาจในการซื้อขายอาหารส่วนใหญ่คือขุนนางและพ่อค้า พวกเขามีทาสและที่ดินจำนวนมาก ทางวังหลวงไม่สามารถบังคับพวกเขาให้ขายอาหารทั้งหมด หรือห้ามพวกเขากักตุนอาหารได้ ทว่าที่เมืองชายแดนแห่งนี้ นอกจากตัวโรแลนด์เองแล้วก็ไม่มีขุนนางที่ไหนอีก อำนาจทั้งหมดจึงตกเป็นของเขาแต่เพียงผู้เดียว
ทิลลีอธิบายความเห็นของตัวเองไปแล้ว แต่แอชเชสก็ยังไม่ยอมแพ้ “แล้วทาสพวกนั้นเล่า ตอนที่ราคาอาหารขึ้น พวกเขาก็มีโอกาสทำรายได้มากขึ้นไม่ใช่หรือ แต่พอมีการกำหนดราคาตายตัว รายได้พวกนั้นก็หายไป”
“คิก” แอนเดรียหัวเราะเยาะอีกฝ่าย “เจ้าพูดราวกับว่าหากมีการค้าขายอย่างเสรีแล้ว คนพวกนี้จะไม่ถูกขูดรีดอย่างนั้นล่ะ หากปีไหนเก็บเกี่ยวผลผลิตได้มาก พวกเขาก็ต้องส่งส่วยมาก ส่วนที่เหลือเก็บไว้ก็ไม่แคล้วถูกกดราคาจนต่ำเตี้ยเรี่ยดินอยู่ดี หรือหากปีไหนพืชผลไม่อุดมสมบูรณ์ พวกเขาส่งส่วยแล้วจะเหลืออาหารพอประทังชีวิตหรือไม่ก็ยังไม่รู้ หากเทียบกันแล้ว การกำหนดราคาตายตัวก็ดูสมเหตุสมผลกว่ามาก เพราะยิ่งเก็บเกี่ยวผลผลิตได้เยอะ ก็ยิ่งทำกำไรได้เยอะ”
“แต่ที่นี่ พวกเขาสามารถเลือกได้ว่าจะทำนาหรือไม่” คำพูดของซิลเวียทำเอาคนทั้งสามชะงักไป “เจ้าชายตรัสว่า ทาสที่เก็บเกี่ยวผลผลิตได้ถึงมาตรฐานจะได้เลื่อนสถานะเป็นสามัญชนทุกคน หลังจากนั้นจะทำนาต่อหรือจะหางานใหม่ก็แล้วแต่พวกเขาจะตัดสินใจ แต่สามัญชนจะส่งเสบียงให้เมืองชายแดนเพียงร้อยละยี่สิบเท่านั้น ซึ่งหากยึดตามราคารับซื้อในฤดูกาลเก็บเกี่ยวปีนี้แล้ว รายได้ของพวกเขาก็มากพอดูทีเดียว”
“เลื่อน...สถานะหรือ”
“เพคะ เจ้าชายยังตรัสด้วยว่าจะทำให้ทาสหมดไปจากเมืองชายแดนภายในสองถึงสามปีนี้”
ที่แท้ก็อย่างนี้นี่เอง ทิลลีรู้สึกราวกับมีวัตถุบางอย่างพุ่งกระแทกใจ นี่ก็คือเหตุผลที่ว่าทำไมเมืองชายแดนถึงได้มีชีวิตชีวานัก...เพราะตอนที่เขากำหนดนโยบายนั้น เขาคำนึงถึงความรู้สึกของประชาชน ทั้งยังใส่มาตรการปลุกใจลงไปเพื่อจูงใจให้พวกเขาทำงานมากขึ้นและดีขึ้นกว่าเดิมด้วย...วิธีปกครองของเขาแตกต่างจากผู้ปกครองคนอื่นๆ อย่างสิ้นเชิง มาตรการปลุกใจของเขาไม่ได้เป็นเพียงลมปาก แต่เป็นการยอมตัดผลประโยชน์บางส่วนของตัวเองออกไป เพื่อให้ประชาชนที่ขยันทำงานได้มีโอกาสร่วมดื่มด่ำด้วย ไม่ใช่เก็บผลประโยชน์ส่วนนี้ไว้แต่ในคลังใต้ปราสาทเหมือนที่แล้วมา
เธอเพิ่งจะเข้าใจความหมายของป้ายสีแดงริมแม่น้ำพวกนั้นก็ตอนนี้เอง
แต่ว่าตอนอยู่ในวังหลวง โรแลนด์ วิมเบิลดัน ไม่ใช่คนใจกว้างแบบนี้...นี่เป็นผลพวงจาก ‘ความทรงจำที่ผุดขึ้นมาอย่างกะทันหัน’ อย่างนั้นหรือ แล้วไหนจะการเรียนการสอนคณิตศาสตร์และธรรมชาติวิทยาขั้นต้นตอนกลางคืนอีกเล่า ทั้งหมดนี้ล้วนเป็นศาสตร์ที่น่าหลงใหลทั้งนั้น
ทิลลีเคยคิดว่าหลังจากที่อ่านหนังสือในวังครบทุกเล่มแล้ว คงไม่มีอะไรทำให้เธอรู้สึกสงสัยหรือสนใจได้อีก แต่เวลานี้ เธอกลับพบว่าตัวเองยังต้องเรียนรู้อะไรอีกมากมายเหลือเกิน
ใจเธอพลันผุดความคิดหนึ่งขึ้นมา ต่อให้เธอไม่ทำอะไรเลยสักอย่าง ลำพังแค่นั่งอ่านหนังสืออันน่าอัศจรรย์ใจพวกนี้อยู่ในปราสาทเมืองชายแดน พลางสังเกตความเปลี่ยนแปลงภายในเมืองไปด้วย เธอก็คงมีความสุขมากแล้ว
ทันใดนั้น เสียงระฆังยาวๆ ก็ลอยมาจากทางกำแพงเมือง นั่นเป็นสัญญาณเตือนว่าสัตว์อสูรบุกแล้ว
ทิลลีสลัดความคิดนี้ทิ้งไป เสียดายที่เธอไม่ใช่เจ้าหญิงลำดับที่ห้าผู้ปราศจากพันธะคนเดิมอีกต่อไป เวลานี้ เธอเป็นผู้กำหนดชะตากรรมของแม่มดทั้งหมดบนเกาะสลีปปิ้ง เธอไม่สามารถตัดสินใจอะไรตามใจตัวเองได้อีกแล้ว “พวกเราไปที่กำแพงเมืองกันเถอะ เผื่อว่าจะช่วยอะไรพวกทหารได้”
“แน่นอนอยู่แล้วเพคะ” แอนเดรียยิ้มบางๆ “พวกเรามาที่นี่ก็เพราะเหตุนี้ พวกเขาจะได้รู้เสียทีว่าแม่มดทำสงครามกันอย่างไร”
........................................


[Go To Next Chapter]( ./245.md)