##บทที่ 319 หิมะฤดูใบไม้ร่วง
พอคนมาครบ โรแลนด์ก็เล่าเรื่องที่ไลต์นิ่งเจอให้ทุกคนฟังตั้งแต่ต้นจนจบ “โลงศพผลึกใสไม่มีร่องรอยผุพังใดๆ ทั้งที่อยู่ในห้องใต้ดินที่เปียกชื้น นอกจากนี้ยังมีอัญมณีเวทมนตร์ที่ส่งเสียงร้องไม่หยุด รวมถึงปีศาจที่แปรสภาพเป็นฝุ่นผงไปแล้วด้วย...พวกเจ้ามีความเห็นอย่างไร”
“ฝ่าบาททรงหมายความว่า นางอาจจะเป็นแม่มดอย่างนั้นหรือเพคะ” อันนาพูดอย่างครุ่นคิด “หากนางยังมีชีวิตอยู่ พวกเราก็อาจจะได้รู้เรื่องที่เกิดขึ้นเมื่อสี่ร้อยกว่าปีก่อน”
“แต่นางอาจจะไม่ใช่แม่มดหรือคนในยุคสมัยนั้นก็ได้” บุ๊กลังเลอยู่สักครู่ “นอกจากนี้...”
“นอกจากนี้ นางยังอาจจะไม่ใช่พวกเดียวกับพวกเราด้วย” ลีฟเสริม
ประโยคนี้ทำให้โรแลนด์ชะงักไปเล็กน้อย ใช่แล้ว หากโบราณสถานเป็นสิ่งก่อสร้างของศาสนจักรจริง ก็มีความเป็นไปสูงว่าอีกฝ่ายจะเป็นสมาชิกคนหนึ่งของศาสนจักร และหากดูจากเครื่องแต่งกายอันงดงามของเธอตามที่ไลต์นิ่งบรรยายแล้ว ตำแหน่งของเธอก็น่าจะสูงมากด้วย หากเป็นคนธรรมดายังพอว่า แต่หากเธอเป็นแม่มดจริงๆ งานนี้ก็คงรับมือลำบากไม่น้อย
ดูจากการต่อสู้ของแอชเชสกับไนติงเกล และเหตุการณ์ตอนที่เฟซเลสจู่โจมแล้ว ดูเหมือนว่าการต่อสู้ระหว่างแม่มดด้วยกันจะไม่สามารถเดาผลแพ้ชนะได้เลย หากแม่มดอมนุษย์ไม่พกหินอาญาสิทธิ์ ก็อาจสู้แม่มดธรรมดาที่มีพลังประเภทพิเศษไม่ได้ หรือหากแม่มดสายต่อสู้ถูกแม่มดสายสนับสนุนชิงลงมือก่อน สถานการณ์ก็น่าเป็นห่วงไม่แพ้กัน
หากอีกฝ่ายมีเจตนาร้าย ใครจะรับรองได้ว่าพลังของเธอจะไม่เป็นอันตรายต่อสโมสรแม่มด...นอกเสียจากว่า เขาจะปลุกเธอขึ้นมาในพื้นที่ที่หินอาญาสิทธิ์ออกฤทธิ์
“พวกท่านบ้ากันไปหมดแล้ว นี่ถึงกับคิดไปถึงว่านางจะอยู่ฝั่งเดียวกับพวกเราหรือไม่เชียวหรือ” ลิลลี่กุมหน้าผากอย่างอ่อนแรง “คนที่เคยมีชีวิตเมื่อสี่ร้อยกว่าปีก่อนจะอยู่มาจนถึงตอนนี้ได้อย่างไร แม่มดน่ะอายุสั้นจะตาย ต่อให้เป็นอมนุษย์ที่พัฒนาร่างกายแล้ว ก็ไม่เห็นมีใครอายุยืนเกินร้อยปีสักคน พวกท่านคิดมากเกินไปหรือไม่ ข้าว่านะ ดีไม่ดีหากผลึกนั่นแตกออก คนที่อยู่ข้างในอาจจะกลายเป็นผงเหมือนพวกปีศาจก็ได้”
“สาเหตุที่แม่มดอายุสั้นก็เพราะปรากฏการณ์ที่เรียกว่าปีศาจกัดกินร่างกาย” โรแลนด์แก้คำพูดอีกฝ่าย “แม่มดมีร่างกายที่แข็งแกร่งกว่าคนธรรมดาเป็นทุนเดิม อายุขัยของแม่มดก็น่าจะยืนยาวกว่าคนธรรมดาด้วย”
“แต่อายุขัยของคนธรรมดาก็เพิ่งจะสี่สิบห้าสิบปีเท่านั้น” ลิลลี่ส่งเสียงฮึดฮัด “ฝ่าบาททรงคิดว่าแม่มดทุกคนอายุยืนเหมือนเต่าหรือเพคะ”
ที่คนทั่วไปมีอายุขัยเฉลี่ยเพียงสี่สิบถึงห้าสิบปี ก็เพราะพวกเขาไม่มีอาหารที่เพียงพอ และวิทยาการทางการแพทย์ยังล้าหลังอยู่มาก หากพวกเขามีคุณภาพชีวิตที่ดีขึ้น อายุขัยก็น่าจะเพิ่มขึ้นอีกสักยี่สิบปีได้ แต่สิ่งที่เธอพูดก็ใช่ว่าจะไร้เหตุผลเสียทีเดียว โรแลนด์คิด ต่อให้คุณภาพชีวิตดีอย่างไร อายุขัยก็น่าจะยังห่างไกลจากสี่ร้อยปีอยู่ดี...หรือต่อให้เป็นเต่า ก็ไม่มีทางอายุยืนถึงขนาดนั้นแน่
“แต่นางเหมือนคนเป็นจริงๆ นะ” ไลต์นิ่งร้องขึ้น “แค่ดูก็รู้แล้ว นางไม่เหมือนปีศาจแข็งทื่อพวกนั้นแม้แต่นิดเดียว ผิวของนางยังเปล่งปลั่ง ริมฝีปากก็ยังมีสีเลือด เมซี!”
“จิ๊บ! ไลต์นิ่งพูดถูกแล้ว!”
“เอาล่ะ ไม่ต้องเถียงกันแล้ว” เวนดี้ขัดขึ้น “ไม่ว่านางจะเป็นคนหรือศพ พวกเราก็น่าจะลองดูสักครั้ง”
“เจ้าแน่ใจหรือ” บุ๊กขมวดคิ้วถาม
“หากนางเป็นแม่มดของศาสนจักรจริง พวกเราก็แค่สวมหินอาญาสิทธิ์ให้นางก่อนที่นางจะฟื้นก็สิ้นเรื่อง แล้วอีกอย่าง พวกเรายังมีอันนากับไนติงเกลอยู่ทั้งคน คงควบคุมนางได้ไม่ยากหรอก” เวนดี้พูดอย่างสงบ “ประเด็นอยู่ที่ว่านางอาจจะรู้เหตุการณ์ที่เกิดขึ้นเมื่อสี่ร้อยกว่าปีก่อนต่างหาก ลำพังเหตุผลข้อนี้ก็มีน้ำหนักพอที่พวกเราจะไปช่วยนางแล้ว”
ถูกต้อง ข้อมูลของปีศาจสำคัญต่อเมืองชายแดนอย่างมาก นอกจากนี้ สิ่งที่ศาสนจักรพยายามปกปิดสุดชีวิตย่อมต้องเป็นเรื่องที่จะส่งผลร้ายต่อพวกเขาอย่างไม่ต้องสงสัย หากเขารู้ข้อมูลพวกนี้เร็ว เขาก็จะเป็นฝ่ายได้เปรียบในสงครามในอนาคต
อันนากับไนติงเกลก็เห็นด้วยกับเวนดี้เช่นกัน คราวนี้ แม้บุ๊กจะยังรู้สึกไม่เห็นด้วยอยู่บ้าง แต่ก็ไม่โต้แย้งอะไรอีก สมาชิกส่วนใหญ่ในสโมสรแม่มดมีความเห็นไปในทางเดียวกัน
“แล้วกองทัพที่หนึ่งล่ะ” โรแลนด์หันไปทางขวานเหล็ก
“กองทัพที่หนึ่งให้คนได้มากที่สุดแค่ห้าสิบคนพ่ะย่ะค่ะ” ฝ่ายหลังพูดขึ้น “ฝ่าบาท ก่อนหน้านี้ฝ่าบาททรงแบ่งทหารไปช่วยสำนักงานเมืองรับผู้อพยพจากพื้นที่ต่างๆ ทำให้เวลานี้เมืองชายแดนเหลือทหารเพียงห้าร้อยกว่าคนเท่านั้น แม้พระราชาทอว์ฟิคจะทรงถูกสวรรค์ลงทัณฑ์ไปแล้ว แต่ก็ใช่ว่าพระองค์จะไม่มีโอกาสยกทัพมาทำสงครามแตกหักกับดินแดนตะวันตก พวกเราจำเป็นต้องทิ้งคนไว้เผื่อป้องกันกองทัพจากเมืองหลวงด้วยพ่ะย่ะค่ะ”
“ข้าเข้าใจแล้ว” เขาพยักหน้า กองทหารห้าสิบคนมีขนาดเล็กเกินไป หากถูกปีศาจเขวี้ยงหอกใส่จากพื้นที่นอกทัศนวิสัยก็คงแพ้ไม่เป็นท่า วิธีที่จะแก้ปัญหานี้ได้ก็คือ ต้องให้ไลต์นิ่งกับเมซีบินสังเกตการณ์จากบนฟ้า แล้วให้ซิลเสียใช้ดวงตาวิเศษช่วยอีกแรง คนที่อยู่บนบอลลูนกับคนที่อยู่บนพื้นดินจะต้องประสานงานกันให้ได้ จึงจะถือเป็นกองทัพในอุดมคติ กลุ่มแม่มดมีหน้าที่ดูแลเรื่องความปลอดภัยและการต่อสู้ในระยะประชิด ส่วนกองปืนจะรับผิดชอบเรื่องการโจมตีระยะไกลทั้งหมด
แต่ถ้าเขาทำแบบนี้ แม่มดจากเกาะสลีปปิ้งก็จะรู้เรื่องที่มีคนถูกสะกดอยู่ในโบราณสถานทันที โรแลนด์ไตร่ตรองอย่างละเอียดแล้ว แต่สุดท้ายก็ยังตัดสินใจเอาซิลเวียไปด้วยเหมือนเดิม เพราะอย่างไรเสีย ความปลอดภัยก็ยังเป็นสิ่งสำคัญที่สุดในแผนช่วยเหลือครั้งนี้
แต่ในขณะที่เขากำลังจะวางแผนช่วยเหลือนั้น ลูนาก็ร้องเบาๆ ขึ้นว่า “สวรรค์...นั่นมันอะไรน่ะ”
ทุกคนพร้อมใจกันมองตามสายตาเธอไปที่นอกหน้าต่าง จากนั้นก็ถึงกับตะลึงงัน
โรแลนด์ผลักหน้าต่างออกอย่างไม่เชื่อสายตา ไม่รู้ว่าท้องฟ้าที่อึมครึมมีวัตถุสีขาวปลิวว่อนตั้งแต่เมื่อไร พวกมันกระจายตัวไปทั่วทุกหย่อมหญ้าอย่างไร้สุ้มเสียง เขายื่นมือไปคว้าจุดเล็กๆ สีขาวพวกนั้นไว้ สัมผัสที่เย็นเฉียบแผ่ซ่านมาตามฝ่ามือทันที
หิมะตกแล้ว
นี่ไม่ใช่เรื่องปกติ...เท่าที่เขารู้ ฤดูหนาวในดินแดนตะวันตกจะมีหิมะตกเพียงรอบเดียวเท่านั้น แต่ว่านี่ยังไม่ถึงฤดูหนาวเสียหน่อย!
เพิ่งจะเดือนที่สองของฤดูใบไม้ร่วงก็มีหิมะตกแล้วหรือ เขามองไปทางขวานเหล็ก ฝ่ายหลังเอ่ยขึ้นช้าๆ ด้วยสีหน้าเคร่งขรึมว่า “กระหม่อมย้ายมาอยู่เมืองชายแดนได้เพียงเจ็ดแปดปีเท่านั้น แล้วก็ไม่เคยเจอปรากฏการณ์เช่นนี้มาก่อนพ่ะย่ะค่ะ”
หากหิมะตกเมื่อไรก็แปลว่าเดือนแห่งปีศาจมาถึงแล้ว พระอาทิตย์จะซ่อนตัวอยู่ใต้เมฆครึ้มจนกว่าจะถึงเวลาเผยตัวครั้งต่อไป โดยในระหว่างนี้ สัตว์อสูรจะเข้าคุกคามดินแดนตะวันทั้งหมด อย่าว่าแต่จะยกทัพไปไหนเลย ขนาดแค่จะใช้บอลลูนบรรทุกแม่มดก็ยังถือว่าอันตรายด้วยซ้ำ...เวลานี้ ในป่าเร้นลับเต็มไปด้วยสัตว์อสูรที่ดุร้าย การอยู่นอกเขตกำแพงเมืองถือเป็นเรื่องอันตรายอย่างยิ่ง
เขาจำเป็นต้องหยุดแผนช่วยเหลือไว้ชั่วคราว ประเดี๋ยวฟ้าสว่างเมื่อไรค่อยว่ากันอีกที
ลึกๆ แล้ว เขายังคิดว่าหิมะตกรอบนี้น่าจะเป็นเรื่องบังเอิญมากกว่า ตกไม่นานเดี๋ยวก็คงหยุด เพราะอย่างไรเสีย อุณหภูมิตอนนี้ก็ยังเป็นอุณหภูมิปกติของฤดูใบไม้ร่วง ไม่ได้ลดลงฮวบฮาบแต่อย่างใด
สามวันต่อมา เมืองชายแดนก็กลายเป็นเมืองสีเงินยวง ป่าและเทือกเขาซึ่งอยู่ไกลออกไปราวกับถูกปกคลุมด้วยผ้าโปร่งสีขาว หากอยู่ในยุคสมัยใหม่ นี่คงเป็นภาพทิวทัศน์อันงดงามที่หาได้ยากยิ่ง ทว่าโรแลนด์ไม่มีอารมณ์จะดื่มด่ำทัศนียภาพตอนนี้
แม้หิมะจะตกน้อยลงกว่าเดิมมาก แต่ก็ยังมีเกล็ดหิมะบางๆ โปรยลงมาอยู่ดี กองทัพที่หนึ่งเตรียมการป้องกันตลอดแนวกำแพงแล้ว กำแพงที่เพิ่งสร้างใหม่มีทหารคอยลาดตระเวนตามกะทุกวัน ทั้งยังมีการตั้งค่ายชั่วคราวขึ้นที่เชิงกำแพง เพื่อให้ทหารสามารถจู่โจมศัตรูได้เร็วขึ้นด้วย ระยะนี้อุณหภูมิแทบจะเปลี่ยนวันต่อวันก็ว่าได้ เขาเลิกสวมเสื้อตัวบางแล้วเปลี่ยนมาสวมเสื้อไหมพรมแล้ว
วันที่สี่ ข่าวที่ส่งมาจากกองหน้าทำให้โรแลนด์เครียดยิ่งกว่าเดิม
สัตว์อสูรเริ่มโจมตีกำแพงเมืองฝั่งตะวันตกแล้ว
เดือนแห่งปีศาจมาถึงเร็วกว่ากำหนดถึงหนึ่งเดือนกว่า
.......................................


[Go To Next Chapter]( ./232.md)