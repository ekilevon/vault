##บทที่ 377 ใต้อุณหภูมิต่ำ
ระบบทำความร้อนด้วยหม้อน้ำไม่มีอะไรซับซ้อน หลักๆ ก็แค่ต้มน้ำให้เดือด แล้วส่งพลังงานความร้อนผ่านท่อไปยังห้องต่างๆ จากนั้นจึงแผ่ความร้อนออกไปด้วยเครื่องกระจายความร้อน พาหะนำพลังงานความร้อนอาจจะเป็นน้ำหรือไอน้ำก็ได้ แต่โรแลนด์เลือกใช้อย่างหลังเพราะทำอุณหภูมิได้สูงกว่า ทั้งยังหมุนเวียนได้ง่ายกว่าด้วย ตราบใดที่หม้อน้ำยังต้มน้ำอย่างต่อเนื่องได้ แรงดันไอน้ำก็จะดันหยดน้ำร้อนๆ ให้แพร่กระจายไปทั่วท่อได้โดยไม่ต้องพึ่งเครื่องสูบน้ำเลย
แน่นอนว่าการทำความร้อนด้วยไอน้ำย่อมมีข้อเสียเป็นธรรมดา เนื่องจากภายในท่อมีแรงดันสูงตลอดเวลา ดังนั้น หากเชื่อมปลายท่อไม่ดีก็อาจเกิดการรั่วไหลหรือระเบิดได้ ไอน้ำอุณหภูมิสองสามร้อยองศาเซลเซียสรุนแรงพอจะกัดผิวคนเละได้แม้เพียงสัมผัส ดังนั้น เขาจึงต้องประกอบชิ้นงานอย่างดีที่สุด ท่อที่เชื่อมด้วยไฟสีดำของอันนาย่อมแข็งแรงคงทนแน่นอน ยิ่งกอปรกับผิวเคลือบของโซโรยาด้วยแล้ว ปัญหาข้อนี้ก็แทบไม่มีโอกาสเกิดขึ้นเลย
ขณะเดียวกัน โรแลนด์ยังติดตั้งวาล์วลดแรงดันอัตโนมัติไว้ที่หม้อน้ำด้วย หลักการของมันไม่ต่างจากลูกเหวี่ยงหนีศูนย์ของเครื่องจักรไอน้ำเท่าไรนัก เมื่อแรงดันในหม้อน้ำสูงเกินไป ล้อตุนกำลังที่หมุนอย่างรวดเร็วก็จะดึงวาล์วขึ้นเพื่อระบายไอน้ำลดแรงดัน
จุดสุดท้ายก็คือจุดเชื่อมต่อระหว่างหม้อน้ำและท่อส่งความร้อนหลักสองท่อ เขาให้อันนาเซาะร่องรอบๆ ท่อทองแดงเพื่อลดความแข็งของมันเหมือนอย่างกระป๋องอาหารสำเร็จรูป คราวนี้ ต่อให้วาล์วลดแรงดันไม่สามารถทำงานได้ตามปกติ มันก็จะระเบิดอยู่แค่ในห้องหม้อน้ำเท่านั้น รับรองว่าไม่เป็นอันตรายต่อคนที่อยู่ในห้องอื่นๆ แน่นอน
หลังจากมีการเปิดใช้งานระบบทำความร้อนเป็นต้นมา บรรยากาศในปราสาทก็เปลี่ยนไปจากหน้ามือเป็นหลังมือ
เสื้อผ้าฤดูหนาวที่หนาหนักหายวับไปแล้ว พวกแม่มดหันมาสวมเสื้อชั้นเดียวอย่างที่มักสวมในฤดูใบไม้ร่วงแทน เมื่อเห็นสาวๆ ในชุดหลากสีสันกำลังหัวร่อต่อกระซิกกันต่อหน้าเขา โรแลนด์ก็รู้สึกมีกำลังใจในการทำงานมากกว่าเดิมเป็นเท่าตัว
แน่นอนว่าอุปกรณ์ติดตั้งพวกนี้มีไว้เพื่ออำนวยความสะดวกทั้งนั้น หรือจะเรียกว่าเป็นอุปกรณ์เสริมที่ถูกประดิษฐ์ขึ้นเพื่อเสริมสร้างบรรยากาศการทำงานก็ได้
ต่อไปก็เป็นงานสำคัญที่เกี่ยวพันถึงอนาคตของดินแดนตะวันตกแล้ว
นั่นก็คือการผลิตแอมโมเนียสังเคราะห์เพื่อลดปริมาณการใช้ดินประสิว และยกระดับปริมาณการผลิตดินระเบิดเคมีให้สูงขึ้น จนสามารถนำไปใช้กับอาวุธยิงอัตโนมัติได้นั่นเอง
หากเขาสามารถบรรลุเป้าหมายนี้ได้ก่อนพ้นฤดูหนาวล่ะก็ เขาก็จะเป็นฝ่ายได้เปรียบในสงครามฤดูใบไม้ผลิตามที่วางแผนไว้อย่างไม่ต้องสงสัย
โรแลนด์เรียกเคโมและอกาธามาที่ห้องทำงาน
“พวกเจ้าทำงานร่วมกันเป็นอย่างไรบ้าง” เขายิ้มถาม คนหนึ่งเป็นหัวหน้านักเล่นแร่แปรธาตุของเมืองชายแดนผู้หลงใหลศาสตร์การเล่นแร่แปรธาตุอย่างหัวปักหัวปำ แต่แทบไม่สนใจความเห็นหรือความรู้สึกของคนอื่นๆ เลย ส่วนอีกคนเป็นแม่มดจากอาณาจักรแม่มดเมื่อสี่ร้อยกว่าปีก่อน เธอมีความหยิ่งทะนงในฐานะสมาชิกสถาบันค้นคว้าศาสตร์ลึกลับอันเป็นสถาบันวิจัยสูงสุดในยุคนั้น ทั้งสองคนมีนิสัยโผงผางเหมือนกัน จับมาอยู่ด้วยกันก็ไม่ต่างจากถังบรรจุดินปืนที่พร้อมระเบิดทุกเวลา โรแลนด์ยังนึกกังวลอยู่บ่อยๆ ว่าพวกเขาจะทะเลาะกันหรือไม่ เพราะทั้งงานผลิตดินปืนไนเตรตและแอมโมเนียสังเคราะห์ก็ล้วนต้องอาศัยความร่วมมือจากพวกเขาทั้งนั้น ดังนั้นเขาจึงลองหยั่งเชิงดูก่อน หากมีความขัดแย้งอะไร เขาจะได้รีบไกล่เกลี่ยให้
“ไม่เลวทีเดียว” เคโมพูดมาคำแรกก็ทำเอาโรแลนด์คาดไม่ถึงแล้ว “พลังของคุณหนูอกาธาเป็นประโยชน์ต่อการทดลองทางเคมีมาก ตอนนี้กระหม่อมรู้อุณหภูมิที่เหมาะสมในการสังเคราะห์ไนโตรกลีเซอรินแล้ว และเท่าที่ทดลองผลิตในห้องทดลองดูก็ไม่มีปัญหาอะไร เวลานี้กระหม่อมกำลังทดลองผลิตในเชิงอุตสาหกรรมอยู่พ่ะย่ะค่ะ...ซึ่งแน่นอนว่าหากไม่มีแก้วน้ำแข็ง การทดลองนี้ก็ไม่มีวันสำเร็จได้เลย อ้อ พอดีช่วงนี้กระหม่อมงานยุ่งไปหน่อย จึงไม่ได้มาถวายรายงานฝ่าบาทพ่ะย่ะค่ะ” เขาหยุดไปเล็กน้อย “แล้วก็ หากฝ่าบาททรงอยากรู้แค่นี้ ตอนนี้ก็ทรงปล่อยกระหม่อมกลับห้องปฏิบัติการได้แล้วกระมัง กระหม่อมยังมีงานต้องทำอีกมาก”
เอ่อ...อย่างนั้นหรือ โรแลนด์มองไปทางอกาธา ก็เห็นฝ่ายหลังพยักหน้า
“ความรู้ของท่านเคโมลึกซึ้งกว่าคนทั่วไปมาก โดยเฉพาะอย่างยิ่งความเข้าใจเรื่องธาตุต่างๆ นั้น เรียกได้ว่าใกล้เคียงกับสถาบันมากทีเดียว ข้ากับเขาร่วมงานกันได้อย่างราบรื่น หากเขาอยู่ในทาคิลา ก็ต้องได้รับตำแหน่งในสมาพันธ์แน่นอน”
คนโผงผางกับคนโผงผางเข้ากันได้ง่ายขนาดนี้เชียวหรือนี่ ดูท่าเขาคงกังวลเกินไปเสียแล้ว แล้วอีกอย่าง ทำไมหัวหน้านักเล่นแร่แปรธาตุถึงได้ดูให้เกียรติแม่มดมากกว่าเขาเสียได้ ช่างน่าเจ็บใจนัก...โรแลนด์แอบบ่นในใจก่อนจะกระแอมว่า “เช่นนั้นข้าก็สบายใจ ที่ข้าเรียกพวกเจ้ามาวันนี้ เพราะมีงานวิจัยใหม่จะให้พวกเจ้าทำ”
พอได้ยินคำว่าวิจัย เคโมก็กระปรี้กระเปร่าขึ้นมาทันที “ตรัสมาเถิดพ่ะย่ะค่ะ”
“ก่อนหน้านี้ข้าเคยบอกไปแล้วว่า ในอากาศมีก๊าซอยู่หลายชนิด ตอนนี้ถึงเวลาใช้ประโยชน์จากพวกมันแล้ว” โรแลนด์อธิบายแนวคิดของตัวเองอย่างคร่าวๆ “ใน ‘เคมีขั้นต้น’ บันทึกไว้ว่า ในอากาศมีออกซิเจนและไนโตรเจนถึงร้อยละเก้าสิบเก้า ข้าต้องการแยกก๊าซสองชนิดนี้ออกจากกันเพื่อนำมาใช้ในอุตสาหกรรมเคมี”
เคโมคิดสักครู่จึงตอบว่า “ฝ่าบาททรงหมายความว่า จะทรงแยกพวกมันออกจากกันโดยอาศัยคุณสมบัติพิเศษที่แตกต่างกันของพวกมัน...อย่างเช่นจุดเดือดและจุดหลอมเหลวอย่างนั้นหรือพ่ะย่ะค่ะ”
“ถูกต้อง” โรแลนด์พยักหน้าอย่างชื่นชม
“นำอากาศมาควบแน่นแล้วเพิ่มอุณหภูมิ จุดเดือดของไนโตรเจนต่ำกว่าออกซิเจนอยู่แล้ว ดังนั้น มันจะถูกกลั่นออกมาก่อน และเนื่องจากอุณหภูมิที่ว่านี้ต่ำกว่าจุดเยือกแข็งของน้ำมาก พวกเราเลยไม่สามารถใช้วิธีธรรมดาทั่วไปได้ จึงต้องอาศัยพลังของอกาธามาช่วยอีกแรง”
“เปลี่ยนอากาศให้เป็นของเหลวหรือ” เคโมลูบหนวดพลางแสยะยิ้ม “ฟังดูน่าสนใจไม่น้อยเลยพ่ะย่ะค่ะ”
“หากเจ้าลดอุณหภูมิลงไปอีกระดับ พวกมันยังอาจเปลี่ยนเป็นของแข็งเหมือนน้ำแข็งได้ด้วยซ้ำ” โรแลนด์พูดยิ้มๆ นี่คงเป็นปรากฏการณ์ที่นักเล่นแร่แปรธาตุในยุคนี้คิดไม่ถึงแน่นอน ก๊าซที่ดูเหมือนจับต้องไม่ได้ก็กลับคว้าไว้ในมือได้...แต่ทั้งนี้ทั้งนั้นจะต้องมีระบบกันความเย็นเสียก่อน
อกาธาพูดอย่างสงสัยว่า “หนังสือเล่มนั้นข้าก็อ่านไปบ้างแล้วเหมือนกัน แต่ตอนที่ข้าทำให้อากาศแข็งตัว ข้าก็ไม่เห็นว่ามันจะแยกเป็นก๊าซชนิดต่างๆ เลย”
“นั่นเพราะพวกมันจะไม่แยกชั้นเวลาอยู่รวมกันน่ะสิ เจ้ามองด้วยตาเปล่าไม่เห็นหรอก” โรแลนด์อธิบาย “ก๊าซที่ถูกแยกออกเป็นอันดับแรกคือคาร์บอนไดออกไซด์ จุดเยือกแข็งของมันสูงที่สุด แต่ปริมาณของมันในอากาศค่อนข้างน้อย ดังนั้นเจ้าจึงมองไม่เห็นเม็ดคาร์บอนไดออกไซด์ขนาดจิ๋วที่แข็งตัวแล้ว อันดับต่อมาก็คือออกซิเจนและไนโตรเจน พวกมันผสมกันได้ดีและมีสีฟ้าอ่อน หากไม่แยกออกจากกัน ก็จะดูเหมือนสสารบริสุทธิ์ชนิดหนึ่ง แต่ความจริงแล้ว ไนโตรเจนเหลวไม่ควรมีสีใดๆ ทั้งสิ้น”
“เช่นนั้นพวกกระหม่อมควรทำอย่างไรพ่ะย่ะค่ะ”
“เตรียมภาชนะสำหรับกลั่นลำดับส่วนก่อน” เจ้าชายยกมุมปาก “นี่ถือเป็นงานใหญ่ทีเดียว”
แน่นอนว่างานนี้คงพึ่งอกาธาแค่คนเดียวไม่ได้ เนื่องจากแก้วจะแตกได้ง่ายเมื่อถูกเปลี่ยนอุณหภูมิกลับไปกลับมาบ่อยๆ ดังนั้น ภาชนะที่ใช้สำหรับบรรจุอากาศเหลวจะต้องทำจากเหล็กกล้าเท่านั้น ซึ่งนั่นก็ไม่ใช่เรื่องยากสำหรับอันนาเลย แต่ปัญหาอยู่ที่หากเขาปิดภาชนะจนมิดชิด เขาก็จะมองไม่เห็นความเปลี่ยนแปลงของอากาศเหลวขณะเพิ่มอุณหภูมิ ด้วยเหตุนี้ เขาจึงต้องให้ซิลเวียใช้ตาวิเศษของเธอช่วยสังเกตความเปลี่ยนแปลงภายในภาชนะด้วย จากนั้นจึงให้อกาธาบันทึกปริมาณพลังวิเศษที่ใช้ไปขณะไนโตรเจนเหลวเดือด เท่านี้ก็จะได้ค่าตัวแปรอุณหภูมิที่แน่นอนในการผลิตแล้ว
การเตรียมงานครั้งนี้กินเวลาไปทั้งหมดสามวัน
เมื่อมีภาชนะพร้อมแล้ว โรแลนด์ก็ไปที่ห้องปฏิบัติการเคมี เพื่อทำการทดลองแยกออกซิเจนและไนโตรเจนเป็นครั้งแรกของเมืองชายแดน
………………………………….




[Go To Next Chapter]( ./290.md)