##บทที่ 101 คัมภีร์โบราณและโบราณสถาน (2)
หมายความว่าอย่างไร โรแลนด์แตะตัวอักษรพวกนั้นเบาๆ เจ้าของคัมภีร์โบราณเคยสู้กับสัตว์ประหลาดในดินแดนร้างมาก่อนหรือ เขาไล่สายตาต่อไป...


‘พวกปีศาจเพิ่มจำนวนมากขึ้นทุกที ในขณะที่พวกเราเหลือน้อยลงทุกที’


‘หินอาญาสิทธิ์ก็ต้านทานการโจมตีของพวกเขาไม่ได้ พวกเขามีพละกำลังไร้เทียมทาน ต่อให้ไม่ใช้พลังวิเศษ ก็ยังถือเป็นศัตรูที่โหดเหี้ยมน่ากลัว’


‘เมืองศักดิ์สิทธิ์ทาคิลาถูกตีแตกแล้ว พวกเราหนีกันกระจัดกระจาย’


‘ข้ามภูเขาใหญ่ ข้ามสายน้ำเชี่ยว จงหนีไปให้ไกลจากประตูนรกให้มากที่สุดเท่าที่จะมากได้’


‘แต่ว่าครั้งหน้าเล่า พวกเรายังจะหนีไปไหนได้อีก’


‘แต่ข้าคงไม่จำเป็นต้องคิดเรื่องนี้แล้ว ข้ากำลังจะตายแล้ว นาตายา’


‘พลังแห่งปีศาจกำลังกลืนกินข้า ยาใดๆ ก็รักษาไม่ได้’


‘ข้าเขียนสิ่งนี้ขึ้นเพราะต้องการขอร้องเจ้า’


‘การทดสอบนักรบอาญาสิทธิ์ของอควาเรียสใกล้จะเสร็จสิ้นลงแล้ว และผลลัพธ์ของมันก็น่าประทับใจมาก นักรบเหนือมนุษย์พวกนี้แข็งแกร่งไม่แพ้พวกปีศาจเลย แต่นางคงลืมไปว่า ต่อให้สุดท้ายแล้วนักรบอาญาสิทธิ์เป็นฝ่ายกุมชัยชนะได้จริงๆ ชัยชนะนี้ก็ไม่ใช่ของพวกเรา’


‘ใช่แล้ว นักรบอาญาสิทธิ์มีแต่จะนำความวิบัติมาสู่พวกเรา’


‘จงหยุดยั้งนางซะ มีเพียงเจ้าเท่านั้นที่ทำได้’


ข้อความพวกนี้ไม่ยาวมาก โรแลนด์กวาดตาอ่านจบแล้วจึงลองหลับตาครุ่นคิด จินตนาการว่าตัวเองเป็นฮัคคาลาดู


สมมติว่าเธอไม่รู้ว่ามีปีศาจอยู่จริง แล้วคิดไปเองว่าปีศาจที่ถูกเอ่ยถึงคือแม่มดล่ะก็ เนื้อความตอนนี้ก็อาจทำให้เธอเข้าใจผิดได้ว่า กองกำลังของศาสนจักรถูกแม่มดโจมตีจนแตกพ่าย


ยิ่งกอปรกับข่าวลือที่แพร่พลายอย่างกว้างขวางว่า...แม่มดเป็นสมุนของปีศาจและพลังวิเศษมาจากประตูนรกด้วยแล้ว ฮัคคาลาก็อาจคิดได้ว่าศาสนจักรต้องการปกปิดความจริงที่ว่าประตูนรกคือทางเข้าภูเขาศักดิ์สิทธิ์ ตลอดระยะเวลาหลายร้อยปีมานี้ พวกแม่มดเดินทางไปยังภูเขาศักดิ์สิทธิ์และกลายเป็นอมตะที่นั่น ดังนั้นแม่มดถึงได้เพิ่มจำนวนมากขึ้นเรื่อยๆ ในขณะที่นักรบของศาสนจักรลดจำนวนลงเรื่อยๆ


แน่นอนว่าข้อสันนิษฐานนี้ยังมีช่องโหว่ไม่น้อย อย่างเช่น ข้อความที่เขียนถึงพละกำลังเหนือมนุษย์ของฝ่ายตรงข้าม ข้อนี้เห็นได้ชัดว่าไม่ใช่ลักษณะเด่นของแม่มดเลย


แล้วไหนจะเรื่องที่แม่มดสามารถถล่มกองทัพของศาสนจักรได้ทั้งๆ ที่อีกฝ่ายมีหินอาญาสิทธิ์อีก


ข้อนี้ก็ดูจะเกินจริงไปมากเหมือนกัน เพราะฉะนั้น เขาจึงยังสรุปไม่ได้ว่าอะไรเป็นสาเหตุที่ทำให้ฮัคคาลาตัดสินใจมุ่งหน้าไปยังดินแดนร้างนั่น สาเหตุที่แท้จริงคือเธอรีบร้อนจนตัดสินใจผิดพลาด หรือว่ายังมีเนื้อหาส่วนอื่นๆ ที่บุ๊กไม่ได้อ่านกันแน่


โรแลนด์คิดว่าน่าจะเป็นอย่างหลังมากกว่า


อย่างน้อยตอนนี้เขาก็รู้แล้วว่า ปีศาจที่ถูกเอ่ยถึงในหน้าหลังสุดนั้นไม่ได้หมายถึงแม่มด แต่หมายถึงสิ่งมีชีวิตอีกประเภทซึ่งมีอยู่จริง


แต่นั่นก็ไม่ได้ช่วยคลายความสงสัยให้เขาเลย ซ้ำกลับจะยิ่งเพิ่มข้อสงสัยให้เขามากขึ้นอีก


ศาสนจักรเคยทำสงครามกับปีศาจเมื่อไรกัน


โรแลนด์ค้นความทรงจำเกี่ยวกับไสยศาสตร์ที่มีอยู่น้อยนิดของเจ้าชาย แต่ก็ไม่พบข้อมูลที่เกี่ยวข้องเลย


หลังจากสิ้นสุดสงครามแห่งความเชื่อ ศาสนจักรก็ตั้งกองบัญชาการขึ้นที่ทางเหนือเพื่อป้องกันสัตว์อสูรบุกโจมตีผ่านช่องโหว่ของเทือกเขา


ต่อมา พวกเขาก็สร้างป้อมปราการอันยิ่งใหญ่ไว้บนที่ราบสูงเฮอร์มีส และเรียกมันว่าเมืองศักดิ์สิทธิ์ใหม่


เมืองทั้งสองแห่งเชื่อมถึงกัน เมืองหนึ่งอยู่สูงเมืองหนึ่งอยู่ต่ำ ทว่าทั้งสองเมืองล้วนถูกสร้างขึ้นเพื่อรับมือกับสัตว์อสูร ไม่ใช่ปีศาจ จะว่าไปแล้ว เขาก็ไม่เคยได้ยินชื่อเมืองทาคิลามาก่อนเลย


หากศาสนจักรเคยทำสงครามกับปีศาจจริงก็ไม่มีเหตุผลจะต้องปิดบังสักนิด ลองเปิดหนังสือที่บันทึกเรื่องราวเกี่ยวกับศาสนจักรดูก็ได้ หากมีการกล่าวถึงชัยชนะเหนือสัตว์อสูรหรือแม่มดเมื่อไร ก็จะต้องมีการพรรณาอย่างละเอียดทุกครั้งไป ราวกับกลัวคนอ่านจะไม่รู้ว่าพวกเขาเคยสร้างคุณงามความดีไว้อย่างไรอย่างนั้น


ซึ่งหากจะว่ากันจริงๆ แล้ว การทำสงครามกับปีศาจเป็นเหตุการณ์ที่น่าจดบันทึกมากกว่าการต่อสู้กับสัตว์อสูรหรือแม่มดด้วยซ้ำ


ข้อสงสัยข้อสุดท้ายของเขาคือนักรบอาญาสิทธิ์


เห็นได้ชัดว่าสาวกศาสนจักรคนนี้ไม่อยากเห็นนักรบอาญาสิทธิ์ถือกำเนิดขึ้น มิหนำซ้ำยังไหว้วานคนให้ไปหยุดยั้งคนที่ดูแลการทดสอบด้วย ซึ่งป่านนี้ก็น่าจะสำเร็จแล้วล่ะมั้ง


โรแลนด์รู้แค่ว่าศาสนจักรมีทหารพิพากษา แต่ไม่เคยได้ยินว่ามีนักรบอาญาสิทธิ์...หรือบางทีอาจเป็นเพราะเจ้าชายตัวจริงโลกแคบเกินกว่าจะรู้จักนักรบอาญาสิทธิ์ก็เป็นได้


แต่หากพวกเขาสามารถสร้างนักรบที่แข็งแกร่งจนสามารถต่อกรกับปีศาจซึ่งๆ หน้าได้ นั่นก็เป็นผลดีกับศาสนจักรไม่ใช่หรือ ทำไมคนเขียนบันทึกถึงคิดว่านักรบอาญาสิทธิ์จะนำความวิบัติมาสู่ศาสนจักรเล่า


จุดที่บุ๊กคิดว่าเหลือเชื่อคงเป็นสองข้อหลังนี้


“เจ้ารู้หรือไม่ว่าคัมภีร์โบราณที่ชักพาฮัคคาลาไปในทางผิดๆ เล่มนี้ได้มาจากไหน” โรแลนด์เงยหน้ามองไนติงเกล


“ตอนที่หม่อมฉันเข้าสมาคม พวกพี่น้องก็เริ่มออกตามหาภูเขาศักดิ์สิทธิ์แล้วเพคะ” ไนติงเกลเคี้ยวปลาแห้งพลางตอบเสียงอู้อี้


“แต่เวนดี้เคยบอกว่าตอนแรกสมาคมยังไม่เรียกว่าสมาคม เพราะพวกนางเป็นแค่แม่มดไม่กี่คนที่บังเอิญมารวมตัวกันที่เขตซีวินด์เท่านั้น ในนั้นมีฮัคคาลา เวนดี้ แล้วก็บุ๊กด้วยเพคะ


ต่อมาพวกนางถึงได้แอบนัดเจอกันที่บริเวณลับตาคนในป่าดินแดนตะวันออกใกล้ๆ เขตซีวินด์ ที่นั่นมีทางเข้าโบราณสถานใต้ดินอยู่แห่งหนึ่ง” เธอกลืนอาหารแล้วเลียริมฝีปาก “แต่ว่านอกจากฮัคคาลาแล้ว ก็ไม่มีใครลงไปสำรวจโบราณสถานอีกเพคะ”


“นางพบคัมภีร์โบราณที่นั่นหรือ”


“ฮัคคาลาบอกเช่นนั้นเพคะ” ไนติงเกลเบะปาก “หลังจากนั้นก็มีแม่มดมาเข้ากลุ่มมากขึ้นเรื่อยๆ แต่คงมีใครเผลอทิ้งร่องรอยอะไรไว้ ศาสนจักรจึงส่งทหารพิพากษากลุ่มใหญ่มาล้อมจับพวกนาง ตอนนั้นแม่มดยี่สิบกว่าคนหนีรอดได้ไม่ถึงครึ่งเพคะ ฮัคคาลาจึงตัดสินใจออกตามหาภูเขาศักดิ์สิทธิ์ที่เทือกเขาสิ้นวิถีนับแต่นั้น พวกนางตั้งตัวเป็นสมาคม โดยมีเป้าหมายสูงสุดคือการตามหาภูเขาศักดิ์สิทธิ์เพคะ”


โรแลนด์ฟังจบก็ใช้สมองอย่างหนัก ข้อมูลน้อยก็ลำบากแบบนี้นี่ล่ะ พอคิดถึงประวัติศาสตร์หรือตำนานทีไร สมองก็มักว่างเปล่าทุกที คัมภีร์โบราณไม่ได้บันทึกวันเดือนปีที่แน่ชัด เขาไม่รู้ว่าหนังสือประวัติศาสตร์จะบันทึกเรื่องราวสงครามครั้งนี้ไว้ด้วยหรือเปล่า คนที่อยู่ในเหตุการณ์ก็ดันตายไปแล้วอีก ถ้าได้ไปสำรวจโบราณสถานนั่นสักครั้งก็คงดี เขาคิด


แต่โรแลนด์ก็รู้ว่านั่นเป็นไปไม่ได้ ป่าดินแดนตะวันออกอยู่ไกลเกินไป ภารกิจที่สำคัญที่สุดสำหรับเขาไม่ใช่การเดินทางข้ามอาณาจักรเกรย์คาสเซิลทั้งอาณาจักรโดยไม่มีการวางแผนใดๆ ทว่าเป็นการพัฒนาดินแดนในปกครองต่างหาก


โรแลนด์เดินมาหยุดอยู่ริมหน้าต่าง แล้วมองผ่านหน้าต่างบานยาวลงไปยังสวนดอกไม้ด้านล่าง พวกแม่มดกำลังฝึกพลังตามคำสั่งของเขาอยู่ในสวนแห่งนั้น ตอนนี้เขามีแม่มดในมือสิบสองคนแล้ว ถึงเวลาตั้งกลุ่มแล้วล่ะมั้ง


ตามแผนที่เขาวางไว้ กลุ่มแม่มดกลุ่มนี้ไม่จำเป็นต้องมีโครงสร้างหรือนโยบายอะไรทั้งนั้น เพราะจุดประสงค์หลักที่ตั้งกลุ่มก็เพื่อดูแลแม่มดและควบคุมให้พวกเธอใช้พลังอย่างเหมาะสมเท่านั้น หน้าที่ของมันคงเทียบได้กับสมาคมธุรกิจในยุคสมัยใหม่นั่นเอง


ส่วนกฎของกลุ่มก็เรียบง่ายมาก มีเพียงสองข้อเท่านั้นคือ ห้ามใช้พลังวิเศษละเมิดกฎหมาย และห้ามใช้พลังวิเศษหลบเลี่ยงกฎหมาย


ตอนแรกโรแลนด์อยากใช้กฎสามข้อของหุ่นยนต์[1] เพื่อควบคุมไม่ให้แม่มดใช้พลังทำร้ายหรือโจมตีคนธรรมดา แต่พอคิดดูอีกทีก็รู้สึกไม่จำเป็น


พลังของพวกเธอก็ไม่ต่างจากทวนในมือคนธรรมดา เมื่อถูกศัตรูคุมคาม จะโจมตีกลับด้วยพลังวิเศษหรือทวนก็เหมือนกันทั้งนั้น มิหนำซ้ำ การตอกย้ำความต่างระหว่างแม่มดกับคนธรรมดามีแต่จะทำให้ระยะห่างระหว่างคนสองกลุ่มยิ่งกว้างขึ้นไปอีก


ดังนั้น การออกกฎว่าห้ามทำผิดกฎหมายและหลบเลี่ยงความผิดจึงถือเป็นวิธีแก้ปัญหาที่ง่ายที่สุดเท่าที่วิศวกรเครื่องกลคนหนึ่งจะคิดได้แล้ว


ส่วนชื่อกลุ่มนั้น โรแลนด์คิดเตรียมไว้นานแล้ว


แม่มดกลุ่มใหม่นี้จะใช้ชื่อกลุ่มว่า ‘สโมสรแม่มด’


........................................

[1] กฎ 3 ข้อของหุ่นยนต์ ตั้งขึ้นโดย ไอแซค อสิมอฟ เพื่อใช้กับหุ่นยนต์ในนิยายวิทยาศาสตร์ของเขา กฎเหล่านี้ไม่ได้เกี่ยวข้องโดยตรงกับหุ่นยนต์ในชีวิตจริงแต่อย่างใด
1 หุ่นยนต์มิอาจกระทำการอันตรายต่อผู้ที่เป็นมนุษย์ หรือนิ่งเฉยปล่อยให้ผู้ที่เป็นมนุษย์ตกอยู่ในอันตรายได้
2 หุ่นยนต์ต้องเชื่อฟังคำสั่งที่ได้รับจากผู้ที่เป็นมนุษย์ เว้นแต่คำสั่งนั้นๆ ขัดแย้งกับกฎข้อแรก
3 หุ่นยนต์ต้องปกป้องสถานะความมีตัวตนของตนไว้ ตราบเท่าที่การกระทำนั้นมิได้ขัดแย้งต่อกฎข้อแรกหรือกฎข้อที่สอง
โดยกฎเหล่านี้สามารถเห็นได้อย่างชัดเจนในฉากเริ่มเรื่องของภาพยนตร์ ไอ โรบอท (I, Robot) อ้างอิงจาก คู่มือหุ่นยนต์ศาสตร์ ฉบับแก้ไขครั้งที่ 56 ค.ศ. 2058 ต่อมาในภายหลัง ได้มีการเพิ่มกฎข้อ 0 ลงไป คือ
0 หุ่นยนต์มิอาจกระทำการอันตรายต่อมนุษยชาติ หรือนิ่งเฉยปล่อยให้มนุษยชาติตกอยู่ในอันตรายได้
โดยการกระทำตามกฎข้อ 1, 2 และ 3 จะต้องไม่ขัดกับกฎข้อ 0 นี้


[Go To Next Chapter]( ./14.md)