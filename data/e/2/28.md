##บทที่ 116 สงครามป้องกันเมืองชายแดน (2)
อัศวินไม่สามารถโจมตีด้วยความเร็วสูงสุดได้ตั้งแต่แรกเริ่ม เนื่องจากแรงม้ามีจำกัด ทำให้รักษาความเร็วสูงสุดได้แค่ช่วงสั้นๆ เท่านั้น โดยปกติแล้ว พวกเขาจะให้ม้าวิ่งเหยาะๆ ในระยะหนึ่งพันถึงแปดร้อยเมตรก่อน เมื่อถึงระยะห้าร้อยเมตรจึงค่อยๆ เพิ่มความเร็วขึ้น จนกระทั่งถึงระยะสองร้อยเมตรจึงจะกระตุ้นม้าให้วิ่งเต็มฝีเท้า


ตอนที่ปืนใหญ่นโปเลียนขนาดสิบสองปอนด์ยิงกระสุนลูกตันออกไปนั้น ตามหลักการแล้วลูกกระสุนสามารถพุ่งไปได้ไกลถึงหนึ่งพันสามร้อยเมตร แต่ปืนใหญ่ที่โรแลนด์สร้างอาจคำนวณขนาดพลาดไป จึงยิงได้ไกลแค่หนึ่งพันเมตรเท่านั้น


ดังนั้นเขาจึงให้ทุกคนฝึกยิงภายในระยะแปดร้อยเมตรแทน เวลานี้ ปืนใหญ่สามารถยิงได้แม่นระดับหนึ่งแล้ว มิหนำซ้ำพอกระสุนตกพื้นแล้วยังกระเด้งต่อไปได้อีกระยะ สร้างความเสียหายต่อได้อีก ทำให้มีโอกาสยิงถูกเป้าหมายจำนวนมากได้


ดยุกไรอันอยากให้ทหารรับจ้างนำขบวน จึงสั่งให้อัศวินรอคำสั่งอยู่ในพื้นที่เร่งความเร็วม้า...ซึ่งถือเป็นพื้นที่ปลอดภัยในยามปกติ เพราะธนูและหน้าไม้ยิงไม่ถึง และมีระยะห่างพอที่อัศวินจะเร่งม้าได้


ทหารรับจ้างที่เคลื่อนไหวอย่างเชื่องช้าทำให้เหล่าอัศวินที่เข้าประจำที่แล้วต้องรั้งม้ารออยู่กับที่ สำหรับกองปืนใหญ่แล้ว พวกเขาแทบไม่ต่างจากเป้านิ่งเลย


ดยุกไม่รู้ว่าตอนที่ขบวนทัพของตัวเองเข้ามาในพื้นที่นี้นั้น ก็เท่ากับเข้ามาในสนามรบที่โรแลนด์จัดเตรียมไว้แล้ว


ถนนตรงกลางเรียบและกว้าง สองข้างทางเต็มไปด้วยพืชพันธุ์ที่ลีฟเสกขึ้น มองเผินๆ เหมือนสนามหญ้าธรรมดาก็จริง แต่ในพงหญ้าที่สูงถึงเข่ากลับมีเถาวัลย์เส้นหนาขึงเรียงกันอยู่ หากกองทหารม้าคิดจะออกนอกเส้นทางหลักเพื่ออ้อมไปตีเมืองชายแดนจากทางอื่น ก็จะต้องเสียเวลาเดินทางเพิ่มขึ้นอีกมาก


ส่วนโซโรยาก็ทำเครื่องหมายบอกระยะในอาณาเขตพันเมตรไว้แล้ว คนบนพื้นดินอาจมองเห็นไม่ชัด แต่สำหรับไลต์นิ่งที่มองลงมาจากบนฟ้าแล้ว สามารถมองเห็นสนามรบที่ถูกแบ่งออกเป็นส่วนๆ ได้อย่างชัดเจน สีของเครื่องหมายที่ต่างกันก็บอกระยะที่ต่างกัน...


หรืออาจพูดได้ว่าศัตรูกำลังเดินอยู่บนไม้บรรทัด กองปืนใหญ่ไม่จำเป็นต้องคำนวณองศากระบอกปืนแต่อย่างใด แค่ทำตามขั้นตอนที่ฝึกมาก็ใช้ได้แล้ว


ปืนใหญ่ขนาดสิบสองปอนด์ของกลุ่มแวนนาส่งเสียงคำรามก่อนใคร


ก๊าซปริมาณมากซึ่งเกิดจากการเผาไหม้ของดินปืนดันลูกกระสุนออกไป ตอนที่มันพุ่งพ้นปากกระบอกปืนนั้น ความเร็วของมันเพิ่มขึ้นจนเกินสี่ร้อยเมตรต่อวินาที ภายในเวลาไม่ถึงสองลมหายใจ กระสุนปืนใหญ่ก็กระแทกพื้นพร้อมเสียงดังสนั่น มันพุ่งผ่านช่องว่างระหว่างอัศวินสองคนไปร่วงใส่พงหญ้าริมถนน เศษหินและดินโคลนที่กระเด็นขึ้นมาทำให้ม้าเตลิดหนีด้วยความตกใจ อัศวินบางคนตั้งตัวไม่ทันร่วงลงจากหลังม้าก็มี


กระสุนปืนใหญ่ที่ยิงตามมาติดๆ อีกสองนัดก็พุ่งกระแทกดินจนกระเด็น พลาดเป้าหมายไปเช่นกัน


มีเพียงกระสุนปืนใหญ่นัดสุดท้ายเท่านั้นที่พอจะมีโชคติดตัวบ้าง...เดิมทีกระสุนเหล็กลูกนี้พุ่งไปยังทิศทางที่ไม่มีคน แต่บังเอิญมีอัศวินคนหนึ่งคุมม้าที่กำลังตกใจเข้ามาในวิถีกระสุนพอดี ชุดเกราะที่เขาสวมกลายเป็นของไร้ค่าเมื่อปะทะกับแรงกระแทกมหาศาล ลูกเหล็กพุ่งทะลุเกราะเหล็กบางๆ และร่างคนก่อนจะกระเด้งต่อไปกระแทกขาอัศวินอีกคนหัก ม้าที่เขาขี่อยู่ก็ถูกกระสุนกระแทกจนท้องแตก เครื่องในไหลเกลื่อนพื้น


หากกองอัศวินยังรักษาความเร็วในระดับเดิมไว้ได้ กองปืนใหญ่ก็ต้องปรับองศาปืนใหญ่เพื่อยิงครั้งต่อไป แต่การโจมตีอย่างกะทันหันครั้งนี้สร้างความหวาดหวั่นให้ทหารของดยุกอย่างเห็นได้ชัด พวกเขาไม่รู้ว่าศัตรูโจมตีมาจากทิศทางไหน และโจมตีด้วยอะไร...กระสุนลูกนั้นเร็วเกินกว่าที่ตาคนจะทันวิเคราะห์ได้ ส่วนอัศวินเมื่อไม่ได้รับคำสั่งโจมตีก็ยังคงวนเวียนอยู่ที่เดิม ขณะเดียวกันก็พยายามปลอบม้าให้หายตกใจไปด้วย


กลุ่มของแวนนาบรรจุกระสุนนัดต่อไปอย่างรวดเร็ว แล้วเริ่มยิงรอบที่สองทันที


เมื่อเผชิญหน้ากับอาวุธร้อน ร่างกายมนุษย์ก็แสดงความอ่อนแอและเปราะบางออกมาอย่างชัดเจน เพียงถูกกระสุนเฉียดผ่านก็เกิดเป็นบาดแผลฉกรรจ์อย่างไม่อาจเยียวยา


อัศวินที่ถูกกระสุนยิงถูกจังๆ ถึงขั้นร่างกายฉีกขาดเป็นชิ้นๆ ละอองเลือดสาดกระเซ็น จนกระทั่งกระสุนตกพื้นแล้วกระเด็นขึ้นมาอีกครั้ง ทุกคนถึงได้เห็นมัจจุราชตัวสีดำที่พรากชีวิตเหล่าสหายไปจากพวกเขาอย่างอุกอาจ


หลังจากการยิงรอบที่สองผ่านพ้นไป ในที่สุดดยุกก็เริ่มปะติดปะต่อแสงไฟที่เห็นจากค่ายศัตรูกับการโจมตีอย่างลึกลับและอึกทึกครึกโครมได้ ดูเหมือนอีกฝ่ายจะมีอาวุธมหัศจรรย์บางอย่างที่ยิงได้ไกลกว่าหน้าไม้มาก


หรืออาจเรียกได้ว่าไกลพอๆ กับเครื่องโยนหินของป้อมเลยทีเดียว พอคิดถึงตรงนี้ ดยุกก็สั่งให้ลูกน้องเป่าสัญญาณโจมตี...ขอแค่ย่นระยะทางให้ใกล้ขึ้นได้ อาวุธโจมตีระยะไกลชนิดนี้ก็หมดประโยชน์


ทว่าอัศวินแต่ละคนกลับมีปฏิกิริยาแตกต่างกันไป หลังจากได้ยินเสียงสัญญาณโจมตี อัศวินบางส่วนก็เริ่มเร่งความเร็วมุ่งหน้าไปยังเมืองชายแดน ในขณะที่บางส่วนยังไม่สามารถควบคุมม้าได้ และบางส่วนก็แอบถอยไปหลบด้านหลัง นอกจากนี้ยังมีทหารรับจ้างที่วิ่งกรูเข้ามาอีก สถานการณ์ตอนนี้จึงสับสนอลหม่านมาก


เหล่าอัศวินที่มุ่งจะโจมตีศัตรูพากันขี่ม้ากลับเข้าเส้นทางหลัก กองปืนใหญ่พลันวุ่นกันยกใหญ่ นอกจากทำความสะอาดลำกล้องปืนและบรรจุกระสุนแล้ว พวกเขายังต้องขยับรถปืนใหญ่อีกครั้ง เวลานี้ ไลต์นิ่งบินกลับมาที่แนวป้องกันแล้ว ผ้าในมือเธอถูกเปลี่ยนเป็นสีแดง


สัญญาณสีแดงหมายถึงอีกฝ่ายเข้ามาในระยะห้าร้อยเมตรแล้ว และภายในระยะนี้ โอกาสที่ปืนใหญ่จะยิงถูกเป้าหมายก็มีมากเกินร้อยละแปดสิบ


แวนนาตะโกนเสียงดัง “ปรับองศายิง! เร็วเข้า จุดไฟ จุดไฟ!”


เสียงตูมตามดังสนั่นหวั่นไหว เขายังไม่ทันได้ดูผลงาน ก็รีบหมุนตัวตะโกนสั่งคนส่งกระสุนทันที “กระสุนลูกแตก เอากระสุนลูกแตกมา!”


ระหว่างการฝึกยิงปืนใหญ่นั้น เจ้าชายเคยย้ำอยู่หลายครั้งว่า หากตอนที่เห็นสัญญาณสีแดง ในลำกล้องปืนใหญ่บรรจุกระสุนลูกตันไว้อยู่แล้ว ก็ให้รีบยิงออกไปแล้วใส่กระสุนลูกแตกแทนทันที แต่หากยังไม่ได้บรรจุกระสุนใดๆ ก็ให้บรรจุกระสุนลูกแตกลงไป จากนั้นรอให้อีกฝ่ายเข้ามาในระยะสามร้อยเมตรก่อนจึงค่อยยิง


กระสุนลูกแตกมีลักษณะภายนอกเหมือนกระป๋องทรงกระบอก ข้างในบรรจุลูกเหล็กเล็กๆ ขนาดเท่าปลายนิ้วและขี้เลื่อยจนเต็ม ขนาดของกระป๋องเล็กกว่าลำกล้องปืนพอสมควร ดังนั้น หลังจากใส่ห่อดินปืนลงไปแล้วจึงต้องยัดไม้แผ่นบางๆ ตามไปด้วย จากนั้นจึงค่อยใส่กระสุนลูกแตกลงไป


เมื่อไลต์นิ่งส่งสัญญาณสีม่วง ปืนใหญ่สี่กระบอกก็แทบจะยิงกระสุนออกไปพร้อมกัน


นี่เป็นครั้งแรกที่แวนนาได้ยิงกระสุนลูกแตกจริงๆ...เจ้าชายเคยบอกว่ากระสุนลูกเมื่อแตกยิงแล้วไม่สามารถเก็บชิ้นส่วนกลับมาใช้งานได้อีก ดังนั้นตอนฝึกจึงไม่ให้ยิงจริง วันนี้เขาเพิ่งได้เห็นอานุภาพอันร้ายแรงของกระสุนพิเศษชนิดนี้เป็นครั้งแรก


กระป๋องเหล็กพุ่งออกจากลำกล้องปืนแล้วแตกออกเพราะแรงดันอันมหาศาล


ลูกเหล็กข้างในสาดใส่ศัตรูราวกับห่าฝน เพียงพริบตาเดียว อัศวินที่อยู่ในระยะสามร้อยเมตรก็ถูกปกคลุมด้วยฝนโลหะ ทั้งคนและม้าเลือดสาดกระเซ็น ต่างล้มลงราวกับข้าวสาลีที่ถูกเกี่ยว ลูกเหล็กบางส่วนเจาะทะลุร่างกายคนแล้วยังคงพุ่งต่อไปอย่างไม่ลดละ เป้าหมายที่อยู่ซ้อนกันจึงพลอยติดร่างแหไปด้วยอย่างไม่อาจหลบหลีก


อัศวินที่โชคดีหลุดรอดจากม่านกระสุนมาได้เร่งม้าเข้าสู่ระยะโจมตีอย่างยากลำบาก ในสมองพวกเขามีเพียงความคิดเดียวเท่านั้น...


นั่นก็คือต้องบุกทะลวงแนวป้องกันอันเปราะบางข้างหน้า แล้วเชือดคอพวกเต่าหดหัวที่เอาแต่ใช้อาวุธต่ำทรามอยู่ข้างหลังให้ได้ อีกแค่ยี่สิบลมหายใจพวกเขาก็จะผ่านระยะหนึ่งร้อยห้าสิบเมตรสุดท้ายได้แล้ว อัศวินที่เหลืออยู่พากันหมอบตัวลง ก่อนจะเร่งม้าจนสุดกำลัง


ทว่าระยะทางหนึ่งร้อยห้าสิบเมตรที่ดูเหมือนจะใกล้กลับไกลจนเกินเอื้อม กระสุนลูกแตกรอบสุดท้ายที่สาดเข้ามาดับอารมณ์ฮึกเหิมของเหล่าอัศวินจนหมดสิ้น


ในระยะหนึ่งร้อยเมตรสุดท้าย ลูกเหล็กแข็งๆ สามารถเจาะทะลุร่างคนได้สองถึงสามคนทีเดียว อาณาเขตรูปกรวยหน้าปากกระบอกปืนใหญ่เปรียบประดุจอาณาเขตแห่งความตาย อัศวินยี่สิบกว่าคนที่อยู่หน้าขบวนแทบไม่มีทางหลบกระสุนพ้นเลย จะต่างกันก็แค่ใครจะถูกยิงกี่จุดเท่านั้น


ขบวนทัพแตกไม่เป็นท่า


กองทัพที่แตกกระเจิงเพราะความกลัวไม่สามารถกลับมารวมตัวกันได้อีก อัศวินที่ตามหลังมาพากันเปลี่ยนทิศทางม้าเพื่อหนีออกจากสนามรบ


พวกทหารรับจ้างเห็นกองอัศวินแตกยับขนาดนั้นก็ไม่กล้าเดินหน้าต่อ พวกเขาทำงานก็เพื่อเงินล้วนๆ ในสมองไม่เคยคิดจะฟาดฟันกับใครจริงจังให้ตัวเองขาดทุนอยู่แล้ว ดังนั้นพอถึงเวลาถอย พวกเขาจึงวิ่งได้เร็วกว่าตอนขามามาก


ความพ่ายแพ้สร้างความระส่ำระสายให้กองทัพของดยุกไรอันอย่างรุนแรง สถานการณ์ในตอนนี้เลวร้ายจนควบคุมไม่อยู่แล้ว ทุกคนแย่งกันหนีตาย บางคนถูกเบียดล้มแล้วยังถูกเหยียบซ้ำจนตายอีก ไม่มีใครสนใจใครทั้งนั้น ทุกคนมัวแต่แค้นใจที่ตัวเองไม่มีขางอกออกมาอีกสักขาสองขา


ทันใดนั้น ทำนองเพลงกองจรยุทธ์พลันดังขึ้นในสนามรบ ทหารเดินเท้าที่จัดแถวเป็นแนวประจัญบานต่างก้าวเดินอย่างพร้อมเพรียง เตรียมตัวเก็บงานที่เหลือในสนามรบ


........................................




[Go To Next Chapter]( ./29.md)