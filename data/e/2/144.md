##บทที่ 232 หมู่เกาะชาโดว์
“ฟยอร์ดมีเกาะมากมายนับไม่ถ้วน จนถึงตอนนี้ก็ยังไม่เคยมีใครไปถึงเกาะรอบนอกพวกนี้” ชายรูปร่างสูงใหญ่ ใบหน้าดูทรงพลังพูดขึ้น “ยิ่งเข้าใกล้ฝั่งตะวันออกเท่าไร อากาศก็ยิ่งแปรปรวนเท่านั้น เกาะทะเลก็เป็นเช่นนี้ล่ะ กระหม่อมไม่รู้จริงๆ ว่าพวกมันยังมีเรื่องน่าประหลาดใจอีกมากมายแค่ไหน”
“แม้แต่ท่านก็ไปไม่ถึงหรือ” ทิลลีถามอย่างอยากรู้ “พวกเขาบอกว่าท่านเป็นนักผจญภัยที่เก่งที่สุดของฟยอร์ด นอกจากท่านแล้ว ก็แทบไม่มีใครกล้าข้ามหมู่เกาะเซียริงเฟลม มุ่งหน้าไปทางตะวันออกเลย”
“ฮ่าๆๆ” เขาหัวเราะเสียงดังลั่น “พวกเขายกยอกระหม่อมเกินไปแล้ว อันที่จริงก็มีชาวฟยอร์ดใจกล้าเดินทางไปสำรวจฝั่งตะวันออกทุกปีนั่นล่ะพ่ะย่ะค่ะ เพียงแต่พวกเขาไม่ค่อยเจออะไรใหม่ๆ เท่านั้น พายุที่บ้าคลั่งกับหมอกจัดทำให้พวกเขาเดินเรือได้ลำบาก”
คนผู้นี้ก็คือธันเดอร์ แอชเชสคิด นักผจญภัยผู้ค้นพบหมู่เกาะชาโดว์เป็นคนแรก เมื่อสองปีก่อน เขาประสบภัยทางทะเลแล้วหายตัวไป คนส่วนใหญ่จึงคิดว่าเขาเสียชีวิตไปแล้ว ทว่าเขากลับปรากฏตัวขึ้นอีกครั้งที่เกาะสลีปปิ้ง ทั้งยังทำข้อตกลงกับองค์หญิงลำดับที่ห้าด้วย...หากเขาบุกเบิกเส้นทางเดินเรือให้เกาะสลีปปิ้ง วาดแผนที่ทะเล และตามหาโบราณสถานแห่งใหม่ๆ ได้สำเร็จ ทิลลีก็จะส่งแม่มดไปช่วยเขาระหว่างการผจญภัย ส่วนเรื่องที่เขาหายตัวไปเมื่อสองปีก่อนนั้น เธอไม่เคยได้ยินเขาพูดถึงแต่อย่างใด ด้านเจ้าหญิงทิลลีก็ปิดปากสนิทเช่นกัน เธอคิดว่าเจ้าหญิงคงพอรู้อะไรมาบ้าง มิฉะนั้นพวกเขาสองคนคงไม่รู้ใจกันขนาดนี้ เรื่องนี้ทำเอาแอชเชสหงุดหงิดพอสมควร
“เหมือนพายุเมื่อวานน่ะหรือ”
“ใช่แล้วพ่ะย่ะค่ะ พริบตาเดียวก็มา พริบตาเดียวก็ไป” ธันเดอร์เขย่ากล้องยาสูบเพื่อทิ้งขี้เถ้าลงทะเล จากนั้นจึงเติมใบยาสูบแล้วจุดไฟใหม่ “หากไม่ได้แม่มดมหัศจรรย์คนนั้น...”
“นางชื่อมอลลี่” แอชเชสเตือนเสียงเข้ม
“อ้อ จริงด้วย ดูความจำกระหม่อมสิ” ธันเดอร์ไม่ถืออีกฝ่ายแม้แต่น้อย เขาลูบศีรษะก่อนจะยิ้มว่า “หากไม่ได้มอลลี่ล่ะก็ เรือกระหม่อมคงล่มไปแล้ว พลังของนางยอดเยี่ยมจริงๆ กระหม่อมยังเผลอคิดบ่อยๆ เลยว่าแม่มดน่ะ เหมาะจะเป็นนักผจญภัยที่สุดแล้ว”
“ก็มีอยู่แล้วไม่ใช่หรือ” ทิลลียิ้มบางๆ “... แม่มดที่สืบทอดชื่อเสียงมาจากนักผจญภัยผู้ยิ่งใหญ่ที่สุดน่ะ”
“อ้อ...” ธันเดอร์สูบยาสูบเข้าเต็มปอดก่อนจะพ่นควันออกมา “ก็หวังว่าจะเป็นเช่นนั้น”
เอาอีกแล้ว แอชเชสขมวดคิ้ว พวกเขาพูดสิ่งที่เธอฟังไม่เข้าใจอีกแล้ว เธอตัดสินใจเดินจากหัวเรือไปสงบอารมณ์ที่ท้ายเรือเสียเลย ดูเหมือนเจ้าหญิงลำดับที่ห้าจะอยากสำรวจโบราณสถานเหลือเกิน เพราะหลังจากกวาดล้างโบสถ์ในฟยอร์ดหมดแล้ว เธอก็เตรียมการออกทะเลทันที แอชเชสประหลาดใจก็ตรงที่ครั้งนี้เจ้าหญิงเป็นคนขอเดินทางไปเอง ไม่ว่าเธอจะห้ามอย่างไรก็ไม่เป็นผล
มอลลี่นั่งอยู่ที่ท้ายเรือ กำลังดูผู้ช่วยวิเศษของเธอหัดตกปลากับพวกกะลาสีอยู่ แม้ว่าตอนขึ้นเรือ พวกกะลาสีจะยังไม่ยอมรับแม่มดนัก ทว่านับตั้งแต่เกิดพายุลูกเมื่อวานเป็นต้นมา ท่าทีของทุกคนก็เปลี่ยนไปอย่างสิ้นเชิง...มอลลี่สั่งให้ผู้ช่วยวิเศษขยายตัวออกเพื่อห่อพื้นที่ตรงกลางเรือไว้ใต้ตัว ไม่ว่าจะลมแรงหรือฝนกระหน่ำก็ทำอะไรพื้นที่ตรงนี้ไม่ได้ แม้เรือจะโยกขึ้นโยกลงตามคลื่นทะเลอยู่หลายครั้ง ทว่าจนแล้วจนรอดก็ยังไม่พลิกคว่ำ เวลานี้ ลูกเรือทุกคนเห็นแม่มดเป็นเหมือนเทพแห่งความโชคดี บ้างยังบอกด้วยว่าหากไม่มีแม่มดติดเรือไปด้วยก็จะไม่ยอมออกทะเลเด็ดขาด
“พี่แอชเชส ดูปลาที่ข้าตกได้สิ!” มอลลี่ชี้ไปที่ถังด้านหลัง ข้างในมีปลาทะเลไร้เกล็ดปากแหลมอยู่หนึ่งตัว หน้าตาของมันแตกต่างจากปลาแม่น้ำที่เห็นในเกรย์คาสเซิลมากทีเดียว
“ปลาอะไรน่ะ”
“ปลากระโทงดาบ พวกมันชอบว่ายน้ำตามเรือมาก บางครั้งปากแหลมๆ ของมันยังทิ่มท้องเรือจนแตกด้วย” กะลาสีคนหนึ่งตอบ “แต่ว่าเนื้อมันอร่อยมากเชียวล่ะ โดยเฉพาะส่วนท้องนะ เอาเข้าปากทีนี่แทบละลายเลย” เขาจุ๊ปาก “เดี๋ยวเย็นนี้ทุกคนจะได้กินปลาประโทงดาบรสเลิศแล้ว”
“มีปลาติดเบ็ดข้าอีกตัวแล้ว!” มอลลี่ร้องอย่างดีใจ
เงาดำเงาหนึ่งปรากฏขึ้นใต้น้ำทะเลสีเขียวคราม เมื่อผู้ช่วยวิเศษดึงคันเบ็ด เงานั้นก็ขยายใหญ่ขึ้นเรื่อยๆ เพียงไม่กี่อึดใจก็โผล่พ้นผิวน้ำ
“นี่...นี่มัน” กะลาสีตะลึง “ไม่ รีบทิ้งเบ็ดเร็วเข้า!”
พูดยังไม่ทันขาดคำ สิ่งมีชีวิตหน้าตาพิลึกก็กระโดดขึ้นมาจากน้ำแล้ว มันอ้าปากกว้างพุ่งมาจะกัดมอลลี่
ทว่าในจังหวะที่มันกำลังจะกัดถูกเป้าหมายนั้น ทว่าแอชเชสไวกว่ามันมาก เธอใช้มือซ้ายอุ้มเด็กสาวไว้ ในขณะที่มือขวาสะบัดดาบ ฟาดลงบนหัวศัตรูผู้บุกรุกอย่างเต็มแรง
สัตว์ประหลาดส่งเสียงร้องอย่างเจ็บปวด ก่อนจะร่วงลงมากระแทกพื้นเรือ มันตะกุยขาทั้งหกอย่างรวดเร็ว พยายามจะหนีกลับลงไปในน้ำอีกครั้ง ทว่าแอชเชสไม่ให้โอกาสนั้นแก่มัน เธอวางมอลลี่ลง แล้วใช้มือทั้งสองกุมด้ามดาบ จากนั้นจึงแทงดาบลงบนตัวปลา ตรึงมันไว้กับดาดฟ้าเรือ
มันชักกระตุกอยู่สักพัก ขณะเดียวกันก็พ่นฟองสีขาวออกมาจากปาก จากนั้นจึงนิ่งไปอย่างรวดเร็ว
“มันคืออะไร” แอชเชสเพิ่งจะมีเวลาพิจารณาสัตว์ประหลาดตรงหน้าอย่างละเอียด...มันมีส่วนคล้ายปลา ทว่าก็มีขาสั้นๆ งอกออกมาเหมือนปู ปากที่อ้าออกเป็นวงกลมมีขนาดใหญ่พอๆ กับตัวของมัน ข้างในเต็มไปด้วยฟันแน่นขนัด แต่ที่น่าสะอิดสะเอียนที่สุดเห็นจะเป็นแขนที่เต็มไปด้วยขนปุกปุยสองข้างที่งอกออกมาจากข้างปากมัน ที่ปลายแขนเป็นนิ้วห้านิ้ว ดูเผินๆ เหมือนมือคนไม่มีผิด
“ปีศาจทะเลกลายพันธุ์!” กะลาสีลูบอกตัวเองอย่างไม่หายตกใจ “พวกมันชอบปลอมตัวเป็นปลาแล้วลากคนตกปลาลงไปในน้ำ ว่ากันว่าปีศาจทะเลที่เคยกินคนมาแล้วจะมีแขนงอกออกมาแบบนี้นี่ล่ะ!”
“ประโยคหลังนั่นก็แค่ข่าวโคมลอย” เสียงใครคนหนึ่งดังมาจากด้านหลัง แอชเชสหันไปดูก็เห็นธันเดอร์กับทิลลีเดินมาทางนี้
“กัปตัน!” กะลาสีแลบลิ้นเก้อๆ ก่อนจะขยับถอยออกไป
“ยิ่งข่าวไหนฟังดูน่ากลัวเท่าไร ก็ยิ่งเชื่อไม่ได้เท่านั้น” ธันเดอร์เข้าไปถีบสัตว์ประหลาดบนพื้นหนึ่งที “อันที่จริง มันยังมีอีกชื่อที่พวกเจ้าน่าจะคุ้นเคยดี”
“ชื่ออะไร” แอชเชสถาม
“สัตว์อสูร” เขาพูดทีละพยางค์
“ท่านธันเดอร์ หมอกมาแล้ว!” กะลาสีที่ทำหน้าที่สังเกตการณ์ตะโกนเสียงดัง
“ทุกคนกระฉับกระเฉงกันหน่อย!” ธันเดอร์สั่งการเสียงดัง “ชักใบเรือ พวกเรากำลังเข้าเขตชาโดว์แล้ว”
แอชเชสสังเกตว่าท้องฟ้าที่ปลอดโปร่งกลับมืดลงอย่างกะทันหัน ผิวน้ำสีเขียวครามกลายเป็นสีเขียวเข้ม ราวกับมีน้ำหมึกผสมอยู่ในนั้น เพียงครู่เดียว หมอกหนาก็เข้าปกคลุมทั้งลำเรือ เธอซึ่งยืนอยู่ท้ายเรือมองไม่เห็นเงาคนที่หัวเรือแม้แต่คนเดียว
“เกิดอะไรขึ้น” ทิลลีคว้าแขนแอชเชสไว้
“นั่นแปลว่าพวกเรามาถูกทางแล้ว” ธันเดอร์หัวเราะ “เวลาที่หมู่เกาะชาโดว์ปรากฏขึ้นกลางทะเล พื้นที่ทะเลส่วนนี้จะมีหมอกหนาผุดขึ้นมา หรือถ้าจะพูดให้ถูกก็น่าจะบอกว่าน้ำทะเลลดลงสิบกว่าฟุตมากกว่า ซึ่งนั่นก็คือสาเหตุของการเกิดไอน้ำหนาแน่นนั่นเอง นอกจากนี้ พื้นที่บริเวณนี้ยังมีหินโสโครกจำนวนมาก หากไม่ระวังให้ดีก็อาจชนหินโสโครกได้ง่ายๆ กระหม่อมต้องการให้แม่มดของฝ่าบาทช่วยพาเรือหลบหินโสโครกพ่ะย่ะค่ะ”
ทุกคนเดินมารวมตัวกันที่หัวเรือ มอลลี่ให้ผู้ช่วยวิเศษห่อส่วนหัวเรือไว้เหมือนตอนรับมือกับพายุครั้งก่อน ผู้ช่วยวิเศษขยายตัวออกอย่างสุดแรงจนลำตัวบางส่วนจมลงไปในน้ำ คราวนี้หากเรือกำลังจะชนหินโสโครกล่ะก็ ผู้ช่วยวิเศษก็จะรู้ได้ทันที
“แล้วถ้าไม่มีแม่มด ท่านจะทำอย่างไร” แอชเชสถาม
“เช่นนั้นก็ต้องอาศัยความอดทนกับโชคชะตา” ธันเดอร์ถอนหายใจ “พวกเราก็จะส่งเรือเล็กไปสำรวจเส้นทางก่อน เมื่อแน่ใจแล้วว่าราบรื่นดีจึงค่อยให้เรือใหญ่แล่นตามมา แต่ผิวน้ำบริเวณนี้ไม่สงบ ยิ่งเข้าใกล้หมู่เกาะชาโดว์เท่าไร พวกเราก็จะยิ่งเห็นสัตว์อสูรอย่างเมื่อครู่นี้มากขึ้น ไหนจะหมอกเอย หินโสโครกเอย สัตว์ประหลาดเอย...ทั้งหมดนี้ล้วนเป็นเหตุผลที่ทำให้มีนักผจญภัยไปถึงทางเข้าโบราณสถานเพียงไม่กี่คนเท่านั้น”
เมื่อแล่นเรือต่อไปอีกประมาณสองชั่วโมง หมอกก็ค่อยๆ จางลง แอชเชสเห็นเกาะรอบๆ ตัวเพิ่มจำนวนมากขึ้นเรื่อยๆ ทว่าบนเกาะพวกนั้นแทบไม่มีพืชพรรณใดๆ เลย บนนั้นมีเพียงตะไคร่กับสาหร่ายเขียวขจี และสัตว์มีกระดองที่กำลังคลานอยู่อีกจำนวนมาก “เกาะพวกนี้จมอยู่ใต้น้ำทั้งหมดเลยหรือ”
“ถูกต้อง ก็เหมือนเกาะสลีปปิ้งนั่นล่ะ เพียงแต่ที่นี่มีน้ำขึ้นน้ำลงบ่อยกว่ามาก แทบจะทุกครึ่งเดือนก็ว่าได้” ธันเดอร์ตอบ “มิหนำซ้ำน้ำที่นี่ยังขึ้นเร็วลงเร็วมาก ราวกับมีรูสูบน้ำขนาดใหญ่อยู่ใต้ดินอย่างไรอย่างนั้น ข้ายังเคยคิดด้วยซ้ำว่าการเปลี่ยนแปลงของระดับน้ำทะเลทั้งฟยอร์ดจะเกี่ยวข้องกับที่นี่ หากพวกเราโชคดีพอก็อาจได้เห็นเกาะหลักผุดขึ้นจากทะเลกับตาเลยก็ได้”
........................................




[Go To Next Chapter]( ./145.md)