##บทที่ 129 เปิดห้องเรียนครั้งใหม่
นาน่าช่วยรักษาทหารที่บาดเจ็บอย่างรวดเร็ว สำหรับเธอแล้ว การต่อกระดูกเป็นเรื่องง่ายยิ่งกว่าพลิกฝ่ามือ โรแลนด์ให้ทหารกองทัพที่หนึ่งกลับค่ายไปแล้ว สถานที่แห่งนี้จึงเหลือเพียงหัวหน้าอัศวิน แม่มด และองครักษ์อีกไม่กี่คนเท่านั้น


เขาเดินหน้าขรึมมาดูศพ แล้วสั่งให้คาร์เตอร์ผ่าแผลกระสุนบนหลังศพ


แผลกระสุนลึกประมาณครึ่งนิ้วมือ หลังผ่าออกพบลูกตะกั่วแตก ลักษณะแผลทั่วไปไม่ต่างจากคนธรรมดา


“เจ้าว่าอย่างไร” เขาถามคาร์เตอร์


คาร์เตอร์ดูหัวเสียอย่างเห็นได้ชัด คงเพราะไม่คิดว่าตัวเองจะเกือบพลาดท่าให้คนที่ไม่เคยฝึกดาบมาก่อนได้ “มีแค่พละกำลังกับความเร็วเท่านั้นพ่ะย่ะค่ะ หากไม่ใช่เพราะอยากรู้ว่าฤทธิ์ยาจะช่วยเขาได้แค่ไหน กระหม่อมคงตัดหัวเขาไปตั้งแต่ดาบแรกแล้วพ่ะย่ะค่ะ”


“แล้วหากอีกฝ่ายเป็นอัศวินเล่า”


“เอ่อ...” คาร์เตอร์ครุ่นคิด “หากเป็นอัศวินของดยุกพวกนั้น กระหม่อมคงพอรับมือได้อยู่ แต่หากเป็นอัศวินวายุหรืออัศวินใจเหล็กจากกองอัศวินในเมืองหลวงล่ะก็ กระหม่อมคงต้านทานไม่ไหวพ่ะย่ะค่ะ”


โรแลนด์ไม่แสดงความเห็นอะไร ทุกคนสู้กันด้วยฝีมือและทักษะการใช้ดาบทั้งนั้น บางทีคาร์เตอร์อาจพูดถูกก็ได้ แต่ว่าหากอีกฝ่ายสวมอุปกรณ์ครบ สถานการณ์จะเปลี่ยนไปทันที สมมติว่านักโทษคนนั้นสวมเกราะหนา ใส่หมวกเหล็ก และใช้ดาบขนาดใหญ่ล่ะก็ เขาคงเอาชนะได้ลำบากแน่


พละกำลังอันมหาศาลมีผลดีในหลายๆ ด้าน...ช่วยให้แบกน้ำหนักชุดเกราะและอาวุธที่หนักขึ้นกว่าเดิมได้ ช่วยเพิ่มความเร็วให้เร็วขึ้นกว่าเดิมได้ และช่วยให้สู้รบนานขึ้นกว่าเดิมได้


โรแลนด์สงสัยว่าตอนอยู่ป้อมปราการลองซอง ตัวเองคงคิดผิดถนัด อะดรีนาลีนอย่างนั้นหรือ ไม่หรอก ของสิ่งนี้น่ากลัวกว่าอะดรีนาลีนเยอะ เพราะอย่างมากฮอร์โมนก็ทำได้แค่กระตุ้นพลังงานแฝงในร่างกายคนเท่านั้น ในขณะที่ยาเม็ดสีแดงนี้ทำให้นักโทษก้าวข้ามขีดจำกัดของตัวเองได้อย่างเห็นได้ชัด ความเร็วและความแรงขณะที่เขาวิ่งแทบจะเทียบเท่าทหารม้าด้วยซ้ำ


ส่วนยาเม็ดสีดำก็ให้ผลลัพธ์ที่น่าตกใจไม่แพ้กัน ดาบที่แทบจะฟันกระดูกซี่โครงหักกับลูกกระสุนที่ยิงในระยะใกล้ไม่สามารถหยุดการเคลื่อนไหวของเขาได้เลย หากเป็นคนธรรมดาคงเจ็บจนหมดแรงสู้ไปนานแล้ว


พลังประหลาดที่ช่วยให้ต้านทานความเจ็บปวดได้นี้แค่อยู่กับคนธรรมดายังน่ากลัวขนาดนี้ แล้วหากเป็นทหารที่ผ่านการฝึกมาอย่างดีเล่า พอคิดถึงสิ่งที่ปุโรหิตพูด โรแลนด์ก็ถึงกับขมวดคิ้ว


“ฝ่าบาท” ไนติงเกลเรียกโรแลนด์ “ทอดพระเนตรผิวเขาสิเพคะ”


ผิวหนังที่มือนักโทษเปลี่ยนจากสีแดงเป็นสีเทาคล้ำ ขณะเดียวกันก็ปรากฎรอยยับย่นจำนวนมาก คล้ายกับงูกำลังลอกคราบ โรแลนด์ใช้ด้ามดาบจิ้มดูก็รู้สึกว่าใต้ผิวเขาไม่ใช่กล้ามเนื้อแข็งๆ ทว่าเป็นความว่างเปล่า พอลองผ่าดูก็พบว่าไขมันทั้งหมดใต้ผิวเขาแปรสภาพเป็นของเหลวเหนียวๆ ไปแล้ว กล้ามเนื้อก็พลอยหดลีบไปด้วย


“สภาพเขาเหมือนคนกลืนหินอาญาสิทธิ์ลงไปเลยเพคะ” เธอมองเจ้าชาย “ยานั่นมีส่วนประกอบของหินอาญาสิทธิ์จริงๆ เพคะ”


“แต่แค่กลืนหินอาญาสิทธิ์คงไม่ทำให้มีพละกำลังมากมายเช่นนั้น” โรแลนด์พูดอย่างครุ่นคิด “พวกเขาผลิตยาที่สวนทางกับวิทยาศาสตร์เช่นนี้ได้อย่างไรกัน”


ดูเหมือนยานี่จะมีผลข้างเคียงรุนแรงพอดู เพียงแต่ตอนนี้ยังไม่รู้ว่าคนที่กินลงไปร่างกายจะเปลี่ยนไปถาวรหรือจะกลับมาเป็นปกติได้อีก


โรแลนด์คิดว่าน่าจะเป็นแบบแรกมากกว่า เพราะหากเป็นแบบหลังล่ะก็ ยาที่มีคุณสมบัติเหมือนอะดรีนาลีนผสมมอร์ฟีนชนิดออกฤทธิ์รุนแรงนี้ก็อาจเรียกได้ว่าเป็นยาเทพสงครามทีเดียว ขอแค่คำนวณเวลาที่ร่างกายจะคืนสภาพแล้วกินยาตามเวลา ศาสนจักรก็อาจใช้มันยึดครองทั้งทวีปได้ด้วยซ้ำ


แม้ยาตัวนี้จะคงฤทธิ์ไม่ได้นานและมีผลข้างเคียง ทว่าเขาก็ต้องระวังไว้บ้าง โรแลนด์คิด หากศาสนจักรหันไปสนับสนุนทอว์ฟิคหรือการ์เซีย เขาก็อาจได้เผชิญหน้ากับกองทัพทหารอมยาในอนาคต


ทว่าสิ่งที่ทำให้เขาหนักใจยิ่งกว่าก็คือ ศาสนจักรเอายาออกมาขายแบบนี้ พวกเขาไม่กลัวว่าหลังจากสงครามในเกรย์คาสเซิลสงบลงแล้ว พระราชาองค์ใหม่จะใช้ยาชนิดนี้ย้อนกลับไปทำร้ายพวกเขาหรือ เกรย์คาสเซิลมีกำลังคนมากกว่าเมืองศักดิ์สิทธิ์ทั้งเก่าและใหม่มาก หากสู้กันด้วยจำนวนคนล่ะก็ ทหารพิพากษามีแต่จะร่อยหรอลงไปเรื่อยๆ เท่านั้น


นอกเสียจากว่า...พวกเขาจะมีไพ่เด็ดกว่าอยู่ในมือ ถึงได้ไม่สนใจเรื่องนี้


โรแลนด์คิดถึงตรงนี้ก็ถอนใจ สาเหตุที่เขาตีป้อมปราการลองซองก็เพื่อแก้ปัญหาเรื่องคนและเงินเป็นอันดับแรก จากนั้นจึงค่อยหันมาพัฒนาการศึกษา การผลิต และการเกษตร เพื่อยกระดับเมืองชายแดนขึ้นเป็นเมืองใหญ่ภายในระยะเวลาที่สั้นที่สุด ส่วนเรื่องวิจัยอาวุธพวกนี้เขาตั้งใจจะพักไว้ก่อน


แต่ตอนนี้ดูท่าแล้วเขาคงวางมือเรื่องกองทัพไม่ได้เหมือนกัน กองทัพที่หนึ่งยังต้องรับสมัครคนเพิ่มอีก ปืนคาบศิลาก็ยังต้องผลิตต่อไป งานพัฒนาอาวุธชนิดใหม่ก็ต้องเริ่มลงมือให้เร็วที่สุด...ซึ่งก็คืองานผลิตอาวุธมหัศจรรย์อย่างปืนบรรจุท้ายและกระสุนแบบมีปลอกนั่นเอง


ปืนบรรจุท้ายมีกลไกไม่ซับซ้อน ส่วนกระสุนแบบมีปลอกก็อาจใช้กระดาษมาทำปลอกได้ หรือจะใช้แผ่นทองแดงแทนก็ไม่มีปัญหา


ส่วนชนวนท้ายกระสุนแบบมีปลอกนั้น โรแลนด์ยังไม่รู้จะหาได้จากที่ไหน เขารู้แค่ว่าของชนิดนี้เรียกว่าเมอร์คิวรีฟูลมิเนต ดูจากชื่อแล้วจะต้องมีกรดไนตริกกับปรอทเป็นส่วนประกอบแน่นอน ส่วนจะต้องผสมอย่างอื่นลงไปด้วยหรือไม่นั้น เขาเองก็ไม่แน่ใจเหมือนกัน


เท่าที่เขาจำได้คือของชนิดนี้อันตรายมาก เวลาผลิตต้องควบคุมความชื้นและอุณหภูมิให้ดี เพราะหากพลาดขึ้นมาก็อาจระเบิดนิ้วขาดได้ คิดไปคิดมาแล้ว เขาว่าเขายอมจ่ายเงินก้อนโตสร้างห้องทดลองที่ไว้มุมเมืองสักแห่ง แล้วจ้างพวกนักเล่นแร่แปรธาตุมาวิจัยดีกว่า


********************


โรแลนด์กินมื้อเย็นเสร็จแล้วเรียกอันนากับบุ๊กเข้ามาในห้องทำงาน


ตอนนี้เมืองชายแดนพอจะมีเงินบ้างแล้ว เขาจึงอยากนำทรัพย์สินบางส่วนไปพัฒนาโครงการการศึกษาภาคบังคับซึ่งต้องอาศัยทั้งเวลาและเงินจำนวนมหาศาล


สังคมอุตสาหกรรมต้องการแรงงานคุณภาพที่ผ่านการศึกษาขั้นพื้นฐานมาแล้ว ไม่ใช่แรงงานที่มีเพียงพละกำลังแต่ไม่รู้หนังสือ หากเขากระจายการศึกษาได้ไม่ดีพอ ประชากรจำนวนมากของเขาก็จะสร้างภาระให้เขามากกว่าประโยชน์


ดังนั้น เขาจึงตัดสินใจว่าตั้งแต่นี้เป็นต้นไป เขาจะต้องแบ่งเวลามาเปิดห้องเรียนสอนหนังสือบุ๊กทุกเย็น บุ๊กเข้าใจวิทยาศาสตร์ธรรมชาติขั้นพื้นฐานดีเมื่อไร เมืองชายแดนจึงจะเริ่มภารกิจกระจายการศึกษาเมื่อนั้น


โรแลนด์ตั้งใจจะถ่ายทอดความรู้ที่เล่าเรียนมาตลอดชีวิตให้บุ๊ก เพราะเธอจะเป็นผู้บุกเบิกการศึกษาและครูผู้รอบรู้นับแต่วันนี้เป็นต้นไป ส่วนอันนานั้น เขาเรียกมาเรียนด้วยเพราะความลำเอียงส่วนตัว


อันนาไม่สามารถจดจำทุกอย่างได้เพียงแค่ผ่านตาเหมือนบุ๊ก แต่เธอใฝ่รู้และรักเรียนที่สุดในบรรดาแม่มดทั้งหมด เขามักเห็นเธอค้นหนังสือในตู้หนังสือของเขาเป็นประจำ ครึ่งปีมานี้ เธอคงอ่านหนังสือที่มีอยู่แค่หยิบมือพวกนั้นครบทุกเล่มแล้ว นอกจากนี้ เธอยังเป็นคนที่รับความรู้ใหม่ๆ ได้รวดเร็วและรู้จักใช้ตรรกะอย่างที่หาไม่ได้ง่ายๆ ในยุคนี้ด้วย


เขาเปิดตำราเรียนวิชาคณิตศาสตร์และฟิสิกส์เบื้องต้นที่บุ๊กเสกขึ้นมา แล้วเริ่มบรรยายเนื้อหาการเรียนวันนี้


อันนาเรียนรู้ได้เร็วกว่าบุ๊กมาก ไม่ว่าจะเป็นการบวกลบคูณหารหรือการแก้สมการที่ค่อนข้างซับซ้อน พอถึงวิชาฟิสิกส์ บุ๊กก็ใช้วิธีจำคำพูดทุกคำของโรแลนด์ก่อน จากนั้นจึงค่อยๆ ทำความเข้าใจอย่างช้าๆ ในขณะที่อันนายังคงถามคำถามเขาเป็นระยะ


เช่นว่า อนุภาคมูลฐานหน้าตาเป็นอย่างไร ทำไมสิ่งต่างๆ ซึ่งเกิดจากการรวมตัวของอนุภาคมูลฐานจึงมีรูปทรงไม่เหมือนกัน...


โรแลนด์ตอบได้บางคำถาม แต่บางคำถามก็ตอบไม่ได้


อย่างเช่นพลังวิเศษคืออะไร


เขาจึงได้แต่อธิบายตามสมมติฐานเดิมที่เคยตั้งไว้ก่อนหน้านี้ เขาบอกว่าพลังวิเศษอาจเป็นพลังงานอย่างหนึ่ง คล้ายกับพลังงานไฟฟ้าหรือพลังงานความร้อน ซึ่งเวลานี้คนที่ใช้พลังวิเศษได้มีเพียงแม่มดเท่านั้น แต่ต่อไปคนธรรมดาก็อาจจะคิดวิธีเก็บรักษาและใช้พลังวิเศษได้เช่นกัน


อันนาผุดสีหน้าครุ่นคิด


การสอนหนังสือผู้หญิง โดยเฉพาะอย่างยิ่งผู้หญิงที่สวยๆ ด้วยแล้ว เวลามักผ่านไปเร็วเสมอ ไม่ทันไรเทียนก็ถูกเปลี่ยนไปแล้วสองครั้ง และเทียนแท่งใหม่ก็กำลังจะละลายหมดแท่ง


ทันใดนั้น โรแลนด์พลันได้ยินเสียงหายใจเบาๆ ไนติงเกลผล็อยหลับบนโซฟาโดยไม่รู้ตัว...บางทีการเรียนการสอนของเขาอาจเปรียบเสมือนเพลงกล่อมเด็กสำหรับเธอก็ได้ หมอกมายาคลายฤทธิ์แล้ว เผยให้คนทั้งสามเห็นภาพเธอที่กำลังนอนอย่างหมดมาด


เจ้าชายส่ายหน้าอย่างไม่รู้จะหัวเราะหรือร้องไห้ดี ตัดสินใจจบการเรียนการสอนแต่เพียงเท่านี้ เขาถอดเสื้อนอกมาคลุมร่างของเธอเบาๆ เป่าเทียนจนดับ แล้วปิดประตูจากไปพร้อมกับอันนาและบุ๊กที่พยายามกลั้นหัวเราะสุดกำลัง


........................................


[Go To Next Chapter]( ./42.md)