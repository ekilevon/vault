##บทที่ 370 จังหวะ
สามวันต่อมา โรแลนด์ก็ได้รับคำตอบจากบุตรชายคนโตของตระกูลฮันนี่ซัคเคิล
“กระหม่อมยินดีทำงานรับใช้ฝ่าบาทต่อพ่ะย่ะค่ะ ตระกูลฮันนี่ซัคเคิลก็เช่นกัน” เขาโค้งตัวลง “กระหม่อมจะเกลี้ยกล่อมบิดาของกระหม่อมให้ได้ เขาไม่ค่อย...เหมือนคนอื่นเท่าไรนัก”
“อย่างนั้นหรือ” โรแลนด์รู้สึกสบายใจขึ้นมาทันที “เช่นนั้นก็ดีแล้ว”
“สองสามวันมานี้ กระหม่อมเห็นดินแดนใต้ปกครองของฝ่าบาทเปลี่ยนไปอย่างน่าตกใจ...บางที นี่อาจเป็นเมืองแบบที่กระหม่อมต้องการมาโดยตลอด” เปโรพูดตรงๆ “หากวิธีนี้สามารถทำให้ตระกูลฮันนี่ซัคเคิลเจริญรุ่งเรืองได้จริง บิดาของกระหม่อมก็คงยินดีเข้าร่วมกับเมืองใหม่พ่ะย่ะค่ะ”
ประโยคนี้สะกิดใจโรแลนด์ทีเดียว อันที่จริง เขาเรียกอีกฝ่ายมาเพราะเหตุผลเพียงสองข้อเท่านั้น ข้อแรกคือ เขาคิดว่าเรื่องสำคัญควรพูดต่อหน้ากันจะดูจริงใจกว่า ส่วนอีกข้อคือ เขาจะได้มีโอกาสสังเกตปฏิกิริยาของอีกฝ่ายด้วย แต่นึกไม่ถึงเลยว่านอกจากเหตุผลข้างต้นแล้ว การเรียกอีกฝ่ายมาจะมีประโยชน์อย่างอื่นอีก เขาพยักหน้าว่า “แน่นอนอยู่แล้ว ขอเวลาข้าอีกหน่อย ข้าจะเปลี่ยนแผ่นดินเกรย์คาสเซิลให้กลายเป็นบ้านอันแสนสุขของประชาชน”
“เช่นนั้นกระหม่อมจะรีบกลับไปคุยกับบิดาพ่ะย่ะค่ะ”
“เจ้ายังต้องคุยกับอีกสี่ตระกูลใหญ่ และขุนนางทั้งหมดในดินแดนตะวันตกด้วย” โรแลนด์เสริม “สำหรับขุนนางที่ยอมรับเงื่อนไขนี้ เมืองใหม่จะต้อนรับพวกเขาโดยไม่ถือสาเรื่องราวในอดีต เจ้าจะจัดงานเลี้ยงในปราสาทเพื่อกระจายข่าวนี้ก็ได้”
“ฝ่าบาททรงหมายความว่า จะให้กระหม่อมเป็นคนแจ้งข่าวพวกเขาหรือพ่ะย่ะค่ะ” เปโรชะงักไปเล็กน้อย
“ถูกต้อง” เจ้าชายยิ้ม “ครั้งนี้...เจ้าช่วยเป็นทูตให้ข้าหน่อยแล้วกัน”
“น้อมรับพระบัญชาพ่ะย่ะค่ะ ฝ่าบาท” เปโรยกมือขึ้นแตะอกถวายบังคม
แต่ในขณะที่เขากำลังจะออกไปนั้น โรแลนด์ก็เรียกเขาไว้ “จริงสิ เรื่องแม่มดนั่นเจ้าทำได้ดีมาก เวลานี้พวกเราไม่จำเป็นต้องหลบๆ ซ่อนๆ อีกต่อไป ภารกิจกระจายการศึกษาดำเนินมาจนถึงตอนนี้แล้ว หากมีใครที่ยังดื้อด้านหรือฝักใฝ่ศาสนจักรอยู่ ก็กำจัดออกจากดินแดนตะวันตกได้เลย ส่วนจะกำจัดด้วยวิธีไหนนั้น ก็แล้วแต่เจ้าจะตัดสินใจ”
“พ่ะย่ะค่ะ”
หลังจากเปโรออกไปแล้ว โรแลนด์ก็บิดขี้เกียจ จากนั้นจึงพลิกดูรายงานการก่อสร้างต่างๆ ที่สรุปโดยสำนักงานเมือง
เนื่องจากหิมะตกอย่างหนัก งานตัดถนนหลวงจึงต้องหยุดพักชั่วคราว ส่วนงานสร้างบ้านพักก็ล่าช้าลงไปเช่นกัน เวลานี้ทำได้แค่ตกแต่งภายในเท่านั้น โชคดีที่โลตัสวางโครงสร้างเผื่อผู้อพยพรุ่นหลังไว้ตั้งแต่ก่อนกลับไปแล้ว หากมีผู้อพยพมาใหม่ ก็แค่กระจายพวกเขาไปอยู่ตามบ้านผู้อพยพเดิมเท่านั้น...นี่ก็คือข้อดีของการสร้างเตียงติดกันนั่นเอง
กองโยธาธิการให้ข้อมูลมาว่า เวลานี้ มีคนงานไม่ต่ำกว่าร้อยละหกสิบกำลังว่างงานอยู่ ทำให้งานชั่วคราวที่ประกาศรับสมัครโดยสำนักงานเมืองกลายเป็นที่ต้องการอย่างมาก อย่างเช่นงานกวาดหิมะบนถนน หรืองานขนถ่านในเขตเตาเผา หากเป็นเมืองอื่นๆ ล่ะก็ แค่มีคนอยากทำงานในช่วงเดือนแห่งปีศาจมากมายขนาดนี้ก็เรียกได้ว่าน่าเหลือเชื่อแล้ว เพราะฤดูหนาวเป็นฤดูที่ประชาชนลำบากที่สุด คนส่วนใหญ่มักเก็บตัวอยู่แต่ในบ้าน แล้วดำรงชีวิตด้วยเสบียงที่ตุนไว้ตั้งแต่ฤดูใบไม้ร่วงเพียงอย่างเดียว แต่สำหรับโรแลนด์แล้ว เขาทนเห็นแรงงานมากมายขนาดนี้ว่างงานไม่ได้ ครั้งนี้เขาต้องทำอะไรสักอย่างจริงๆ หากเขาสามารถใช้ประโยชน์จากคนพวกนี้ได้อย่างคุ้มค่าก็คงดีไม่น้อยเลย
อย่างไรเสีย พวกมาร์เจอรีก็ขนเครื่องจักรไอน้ำชุดสุดท้ายของปีนี้ไปแล้ว สำนักงานเมืองจึงมีเงินและเสบียงเหลือเฟือ เขาสามารถเริ่มงานใหญ่ได้สบายๆ
พอคิดถึงตรงนี้ โรแลนด์ก็ให้องครักษ์ไปเรียกคาร์ล ฟอว์เบิร์ต หัวหน้ากองโยธาธิการมา
หลังจากเขาอธิบายความต้องการของตัวเองให้อีกฝ่ายฟังจนจบ คาร์ลก็ถึงกับตาเหลือก “ฝ่าบาทจะทรงให้ช่างหินกับช่างดินเหนียวสร้างเรือหรือพ่ะย่ะค่ะ”
เขาพยักหน้า ก่อนจะพูดอย่างเป็นงานเป็นการว่า “ถูกต้อง สถานที่ก็เอาที่ใกล้ๆ ท่าเรือนั่นล่ะ เอาไม้มาต่อเป็นอู่ชั่วคราว แล้วจุดกระถางไฟรักษาอุณหภูมิภายในไว้ สร้างเสร็จแล้วจะได้ย้ายลงน้ำได้เลย”
“แต่ว่าฝ่าบาท พวกเขาจะสร้างของชนิดนี้ได้อย่างไรพ่ะย่ะค่ะ”
“ย่อมได้อยู่แล้ว ก็สร้างแบบเดียวกับหอพักแม่มดนั่นล่ะ” โรแลนด์หยิบกระดาษออกมาวาดภาพให้อีกฝ่ายดู “ตั้งไม้แบบ ปูเหล็กเส้น เทคอนกรีต...เรือลำแรกข้าจะช่วยชี้แนะให้ก่อน แต่ลำต่อๆ ไปเจ้าจะต้องรับผิดชอบเองแล้ว คราวนี้ พวกเราก็จะใช้ประโยชน์จากคนงานได้อย่างเต็มที่”
คาร์ลมองไปที่แบบร่างอย่างสงสัย “นี่มัน...อ่างหรือพ่ะย่ะค่ะ”
เขาอดยิ้มไม่ได้ “ใช่แล้ว อ่างซีเมนต์ขนาดยักษ์น่ะ”
เนื่องจากตอนสร้างเรือลิตเติ้ลทาวน์ คาร์ลไม่ได้มีส่วนร่วมในงานก่อสร้างด้วย หากจะมีความคิดแบบนี้ก็ไม่แปลก ความจริงแล้ว เรือมีวิวัฒนาการที่ยาวนานมาก และมีการปรับเปลี่ยนรูปทรงมาหลายครั้ง เรือรุ่นก่อนและเรือรุ่นหลังมีจุดที่เหมือนกันเพียงไม่กี่จุดเท่านั้น หากจะให้โรแลนด์ออกแบบเรือไม้โบราณที่มีกระดูกงูสักลำ เขาก็คงทำไม่ได้แน่นอน ทว่าการสร้างเรือซีเมนต์ไม่ต่างจากการปั้นดินเหนียวเท่าไรนัก ตราบใดที่ลอยน้ำได้ก็พอแล้ว เรือเหล็กก็เช่นกัน เนื่องจากเทคโนโลยีการเชื่อมเหล็กในยุคสมัยใหม่พัฒนาไปมาก เรือส่วนใหญ่จึงเลิกใช้กระดูกงู แล้วเปลี่ยนมาต่อแผ่นเหล็ก ใช้ส่วนฐานในการรับน้ำหนักแทน จึงไม่ต้องพึ่งวิธีสร้างเรือไม้แบบในอดีตอีกต่อไป
เขาคิดเรื่องสร้างเรือซีเมนต์ชุดใหม่มาได้ระยะใหญ่แล้ว...ไม่ว่าจะบุกเบิกแหล่งถ่านหินแถวภูเขาหิมะก็ดี หรือรับส่งผู้อพยพก็ดี ก็ล้วนต้องอาศัยเรือบรรทุกขนาดใหญ่ทั้งนั้น ดังนั้น เรือท้องแบนซึ่งแล่นในน้ำตื้นได้จึงเป็นตัวเลือกที่เหมาะสมที่สุด เรือรุ่นใหม่นี้จะมีตัวเรือยาวกว่าเรือลิตเติ้ลทาวน์ซึ่งถูกออกแบบด้วยแนวคิดเดิมๆ เล็กน้อย นอกจากจะมั่นคงกว่าและบรรทุกน้ำหนักได้มากกว่าแล้ว ยังแล่นได้เร็วกว่าด้วย โรแลนด์ต้องการตัดขั้นตอนการก่อสร้างที่ยุ่งยากออกให้มากที่สุด จึงตัดสินใจใช้ระบบขับเคลื่อนด้วยใบจักร ระบบนี้ผ่านการทดสอบกับเรือไม้มาแล้ว พวกช่างสามารถประกอบได้ไม่ยากจนเกินไป
“ฝ่าบาท ฝ่าบาทจะทรงใช้คนสร้าง...เรือซีเมนต์กี่คนพ่ะย่ะค่ะ” คาร์ลพูดอย่างไม่คุ้นปาก
“ก็คนงานที่ว่างงานทั้งหมดนั่นล่ะ สร้างเรือหลายๆ ลำพร้อมกันเหมือนอย่างตอนที่สร้างบ้านพักได้เลย”
คราวนี้ ต่อให้เครื่องจักรไอน้ำชุดใหม่ขายไม่ออกก็ไม่เป็นไร เพราะเขาหาที่ใช้งานให้มันได้แล้ว แล้วเขตเตาเผาก็จะได้ไม่ต้องหยุดผลิตซีเมนต์ด้วย เรียกได้ว่ายิงนัดเดียวได้นกหลายตัวจริงๆ ประเดี๋ยวพอถึงปีหน้า เขามีกองเรือซีเมนต์ที่ยิ่งใหญ่แล้วเมื่อไร ไม่ว่ากองทัพที่หนึ่งจะยกทัพไปไหน ก็ไม่ต้องกังวลเรื่องกองหนุนอีกต่อไป
พอสั่งการเรื่องนี้จบ โรแลนด์ก็ไปดูที่สวนดอกไม้หลังปราสาท
ต้นมะกอกและองุ่นที่ลีฟปลูกสามารถกันลมและหิมะได้เป็นอย่างดี ยามที่ว่างเว้นจากภารกิจ พวกแม่มดมักไปฝึกพลังกันในสวนดอกไม้เสมอ เปเปอร์ที่เพิ่งมาใหม่ก็น่าจะเหมือนกัน
เห็นเวนดี้บอกว่า พลังของเธอดูไม่เหมือนพลังควบคุมอุณหภูมิหรือพลังคืนสภาพวัตถุ หากเสกใส่วัตถุอื่นๆ ที่ไม่ใช่น้ำก็จะไม่ค่อยเห็นผลมากนัก นั่นทำให้โรแลนด์รู้สึกสงสัยอย่างมาก นี่ก็ผ่านมาสามวันแล้ว เธอคงไม่กลัวเขาเหมือนตอนที่เพิ่งมาถึงใหม่ๆ แล้วกระมัง สู้ไปดูให้เห็นกับตาหน่อยดีกว่า
ในจังหวะที่ก้าวเข้ามาในสวนดอกไม้นั้น โรแลนด์ก็สัมผัสได้ถึงความผิดปกติทันที
ภาพตรงหน้ามีเพียงสีเขียวชอุ่ม ราวกับสถานที่แห่งนี้ถูกตัดขาดจากโลกหิมะด้านนอกอย่างสิ้นเชิง...ต้นมะกอกเป็นไม้ไม่ผลัดใบ ตามกิ่งไม้เต็มไปด้วยเถาวัลย์ที่พันเกี่ยว หากหิมะจะปลิวเข้ามาไม่ได้ก็ไม่ใช่เรื่องแปลก ทว่า พืชพวกนี้ดูมีชีวิตไปหน่อยกระมัง มันต่างจากป่าที่เงียบเหงาทั่วไปมาก ทั้งๆ ที่ไม่มีลมหนาวพัดมา แต่ต้นไม้ใบหญ้ากลับไหวตัวเบาๆ อย่างพร้อมเพรียงและมีจังหวะจะโคน
ตอนแรกเขายังนึกว่าตัวเองรู้สึกไปเอง แต่พอเดินลึกเข้าไปเรื่อยๆ เขาก็เห็นกิ่งมะกอกโน้มตัวลงมาคล้ายกับจะทักทายเขา ต้นหญ้าเขียวที่ข้างเท้าก็โค้งไปอีกด้านราวกับกำลังแสดงการต้อนรับ
ความรู้สึกนี้ทำให้โรแลนด์เสียววาบ ขนที่แผ่นหลังลุกขึ้นชูชัน เขารู้สึกเหมือนตัวเองไม่ได้กำลังเดินอยู่ในสวนดอกไม้ ทว่ากำลังเดินอยู่ในร่างกายของสิ่งมีชีวิตขนาดยักษ์มากกว่า
สวนดอกไม้ทั้งสวนราวกับกำลังหายใจ
………………………………….




[Go To Next Chapter]( ./283.md)