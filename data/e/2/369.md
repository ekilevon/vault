##บทที่ 457 เสียงแห่งภวังค์
“อันที่จริงเจ้าไม่ต้องตามข้ามาก็ได้” เอคโคเดินเลียบแม่น้ำแดง ย่ำหิมะใต้เท้าดังสวบๆ
“ในเมืองไม่ปลอดภัย ที่นี่ไม่ใช่เมืองชายแดน” ขวานเหล็กเดินตามหลังเธอโดยรักษาระยะห่างไว้สองก้าว “แล้วเจ้าชายก็ทรงกำชับด้วยว่า หากไม่มีแม่มดคนอื่นอยู่กับท่าน ข้าก็ควรคุ้มครองความปลอดภัยของท่าน”
“ถ้ารู้แต่แรกข้าคงไม่บอกพระองค์หรอก” เธอพ่นไอสีขาวออกมา “แล้วอีกอย่าง เจ้าก็ไม่จำเป็นต้องพูดจาสุภาพกับข้าด้วย”
“สำหรับข้าแล้ว ท่านยังคงเป็นผู้นำกลุ่มพราวด์แซนด์เสมอ ท่านโดรว์ ซิลเวอร์มูน”
พอพูดถึงพราวด์แซนด์ เอคโคก็นิ่งไป ต่อให้ไม่เห็นสีหน้าเธอ ขวานเหล็กก็รู้ว่าอีกฝ่ายสลดไป เขาอยากจะปลอบเธอ แต่ก็ไม่รู้จะเริ่มจากตรงไหน สุดท้ายจึงได้แต่ปิดปาก เดินตามเธอไปอย่างเงียบๆ
ในขณะที่แม่น้ำแดงด้านนอกทอดตัวเป็นเส้นโค้งที่คดเคี้ยว ลำน้ำสาขาที่ไหลเข้ามาในเมืองกลับทิ้งตัวเป็นเส้นตรง ตลิ่งสองด้านก่อขึ้นจากอิฐหนา ทั้งเรียบและเป็นระเบียบ ทุกๆ หลายสิบก้าวจะมีบันไดทอดลงด้านล่างสำหรับให้คนลงไปตักน้ำ
วันนี้หิมะตกไม่หนัก ตามถนนจึงมีคนเดินอยู่ประปราย แต่ไม่ว่าชายหรือหญิงก็ล้วนมองเอคโคอย่างประหลาดใจทั้งนั้น...เห็นได้ชัดว่า รูปร่างสูงโปร่งและผิวสีน้ำตาลอ่อนของท่านซิลเวอร์มูนพิเศษกว่าใครจริงๆ และผมยาวสีน้ำเงินเทาพวกนั้นก็ยิ่งทำให้เธอดูเด่นสะดุดตา...เพราะในอาณาจักรเกรย์คาสเซิลไม่ค่อยมีชาวทะเลทรายบริสุทธิ์อาศัยอยู่มากนัก
“พวกเราข้ามไปอีกฝั่งดีกว่า” เห็นได้ชัดว่าเอคโคก็ไม่ชอบถูกคนมองเหมือนกัน
“ตกลง”
คนทั้งสองเดินข้ามสะพานโค้งที่มีน้ำแข็งเกาะอย่างระมัดระวัง จนกระทั่งมาถึงฝั่งตะวันออกของป้อม ที่นี่มีบ้านเพียงไม่กี่หลังเท่านั้น ผืนนาถูกปกคลุมด้วยหิมะขาวสะอาด มองเผินๆ มีแต่พื้นราบ กำแพงสีหม่นที่อยู่ไกลๆ ปรากฏรางๆ อยู่ท่ามกลางฉากหิมะ ดูตัดกับเขตตะวันตกอย่างชัดเจน
“เมืองไอรอนแซนด์ไม่มีทิวทัศน์เช่นนี้” เอคโคทอดถอนใจ “สมัยที่อยู่ดินแดนใต้สุด ข้ายังนึกว่าทวีปทั้งผืนจะเหมือนกันหมด คือมีแต่ทรายกับทราย แหล่งน้ำและโอเอซิสเป็นทรัพยากรที่ต้องแย่งชิงด้วยชีวิต ทว่าที่นี่ ไม่มีใครต้องหลั่งเลือดเพื่อแม่น้ำแดง อยากดื่มน้ำเมื่อไรก็ก้มลงดื่มได้ทุกที่”
“แต่พวกเขาก็ต้องหลั่งเลือดเพื่อสิ่งอื่นอยู่ดี” ขวานเหล็กพูดเสียงขรึม “เงินทอง อัญมณี เกียรติยศ ฐานะทางสังคม...ไม่ว่าที่ไหนก็หนีไม่พ้นการต่อสู้แย่งชิง”
“อย่างนั้นหรือ...แต่ไนติงเกลบอกข้าว่า นางเชื่อว่าเจ้าชายจะทรงยุติการแย่งชิงได้” เธอเงยหน้าขึ้นมองขอบฟ้าสีเทาหม่น “ไม่ว่าชาวทะเลทรายหรือชาวอาณาจักร ไม่ว่าคนธรรมดาหรือแม่มด ทุกคนจะได้ใช้ทรัพยากรอย่างเท่าเทียม และได้ดื่มด่ำชีวิตที่เต็มไปด้วยอิสระ”
“เรื่องนี้...ข้าไม่รู้” ขวานเหล็กลังเลไปเล็กน้อย เขานึกไม่ออกจริงๆ ว่าทุกคนจะทลายกำแพงแห่งความไม่เข้าใจ แล้วใช้ชีวิตร่วมกันอย่างปรองดองได้อย่างไร ต่อให้เป็นผู้กุมพลังของพระเจ้าอย่างเจ้าชาย ก็ใช่ว่าจะทำได้ง่ายๆ...เจ้าชายอาจจะเอาชนะศัตรูทั้งหมดได้ แต่เขาจะทำให้ศัตรูยอมรับการปกครองของตัวเองได้โดยดุษฎีอย่างนั้นหรือ ไม่ว่าเจ้าชายจะเลือกเดินทางใด ระหว่างทางเดินนั้น เขาก็ต้องเพาะเมล็ดพันธุ์แห่งความแค้นในใจคนบางส่วนอย่างหลีกเลี่ยงไม่ได้อยู่ดี
“เจ้าคิดจะกลับไปเมืองไอรอนแซนด์อีกหรือไม่” ทันใดนั้น เอคโคก็ถามขึ้น
“ไม่แล้ว ท่านซิลเวอร์มูน” ขวานเหล็กดึงสติกลับมาก่อนจะตอบอย่างไม่ลังเล “ข้าได้สาบานต่อสามเทพแล้วว่า จะยกย่องเจ้าชายโรแลนด์ วิมเบิลดันเป็นนายตลอดไป และจะช่วยพระองค์ขยายอาณาเขตอย่างสุดความสามารถ แต่ว่าท่านโปรดวางใจ หากเจ้าชายทรงรับปากแล้วว่าจะแก้แค้นแทนท่าน พระองค์ก็จะทรงทำอย่างที่ตรัสแน่นอน ท่านกลับไปที่เมืองไอรอนแซนด์คราวหน้า จะไม่มีใครกล้าดูหมิ่นท่านแล้ว”
“แต่ข้าไม่อยากเป็นผู้นำกลุ่มพราวด์แซนด์อีกแล้ว” เธอพูดเบาๆ “ข้าชอบอยู่ในที่ที่มีต้นไม้เขียวชอุ่ม ชอบอยู่กับเวนดี้และไนติงเกล ชอบบทเพลงที่เจ้าชายทรงสอนข้า ข้าหวังว่าสักวันข้าจะได้กลับไปเยี่ยมเยือนที่นั่น แต่ข้าไม่คิดจะใช้ชีวิตอยู่ในทะเลทราย หรือต่อสู้แย่งชิงแหล่งน้ำตลอดไปหรอก”
แต่ถึงกระนั้น ท่านก็ยังเป็นผู้สืบทอดกลุ่มพราวด์แซนด์เพียงหนึ่งเดียวสำหรับข้า ขวานเหล็กไม่ได้พูดสิ่งที่คิดออกไป เพียงแต่ก้มหน้าว่า “ไม่มีใครบังคับท่านได้”
คนทั้งสองเดินผ่านผืนนาขาวโพลนไปยังพื้นที่โล่งกว้าง เอคโคหยุดฝีเท้าว่า “ฝึกตรงนี้ก็แล้วกัน คงไม่รบกวนใครหรอก”
ขวานเหล็กรู้ว่าพลังของอีกฝ่ายคือการสร้างเสียงชนิดต่างๆ ปกติแล้วเธอจะฝึกพลังอยู่ในสวนดอกไม้หลังปราสาทเมืองชายแดน แต่ครั้งนี้เพื่อไม่ให้เป็นการรบกวนการประชุมครั้งสำคัญของเจ้าชายและเหล่าขุนนาง เธอจึงตั้งใจมาฝึกพลังที่นี่โดยเฉพาะ
เขาพยักหน้าแล้วถอยหลังไปสองก้าว “ข้าจะระวังอันตรายให้ท่านเอง”
“จริงสิ ข้าแต่งเพลงให้บ้านเกิดเพลงหนึ่งด้วยล่ะ” เอคโคหันกลับมา “เจ้าอยากฟังหรือไม่”
“เพลงหรือ” ขวานเหล็กอึ้งไปเล็กน้อย
“อืม ข้าใช้วิธีเรียบเรียงเสียงอย่างที่เจ้าชายทรงสอนข้าน่ะ...เอาเสียงเครื่องดนตรีชนิดต่างๆ มาผสมรวมกัน ทำให้เพลงมีมิติมากขึ้น” พอพูดถึงตรงนี้ สีหน้าของเอคโคก็ดูผ่อนคลายลงมาก “พอลองดูถึงรู้ว่า ที่แท้เพลงเพลงหนึ่งก็ไพเราะได้ถึงขนาดนี้ เสียงทุกชนิดที่ใส่ลงไปล้วนให้ความรู้สึกที่แตกต่าง ไม่รู้ว่าเจ้าชายทรงรู้เรื่องพวกนี้มาจากไหน ขนาดตอนที่ข้าถูกขายไปอยู่เมืองหลวง ก็ยังไม่เคยได้ยินขุนนางคนใดพูดเรื่องนี้มาก่อน”
“เจ้าชายโรแลนด์ทรงพิเศษกว่าคนทั่วไปอยู่แล้ว” เขาเป็นคนโปรดของพระเจ้า ขวานเหล็กคิด
“ถูกต้อง...ไม่เคยมีใครปฏิบัติต่อแม่มดด้วยความจริงใจเช่นพระองค์มาก่อน” เอคโคเห็นด้วยอย่างยิ่ง “แต่เจ้าชายทรงตั้งชื่อวิธีประสานเสียงดนตรีได้ประหลาดเหลือเกิน คล้ายกับเอาคำที่ไม่มีความเกี่ยวข้องกันมาเรียงต่อกันเสียอย่างนั้น อย่างเช่นเสียงอิเล็กทรอนิกส์บ้างล่ะ รูรัลเฮฟวีเมทัลบ้างล่ะ” เธอส่ายหน้ายิ้มๆ “คงมีแต่พระองค์เท่านั้นที่คิดชื่อแบบนี้ได้”
ขวานเหล็กยังไม่ทันตอบอีกฝ่าย เสียงเพลงก็ดังขึ้นแล้ว
ตอนที่เสียงดนตรีอันซับซ้อนลอยเข้าหูเขานั้น เขาก็ถึงกับตะลึงงัน...นี่คือท่วงทํานองที่น่าเหลือเชื่ออย่างยิ่ง ราวกับทรายที่พัดผ่านโอเอซิส ราวกับไฟที่พวยพุ่งขึ้นจากใต้ดิน
พริบตานั้น ขวานเหล็กรู้สึกราวกับตัวเองได้กลับไปยังทะเลทรายใต้แดดจ้าอีกครั้ง นี่เขา...รู้สึกไปเองหรือ พอก้มหน้าลงถึงได้พบว่าพื้นหิมะหายไปแล้ว ไม่รู้ว่าเขามายืนอยู่กลางโอเอซิสตั้งแต่เมื่อไร พอมองไปด้านนอก ก็เห็นเพียงทรายร้อนๆ ที่กินพื้นที่ไปไกลสุดลูกหูลูกตา หญิงสาวที่อยู่ตรงหน้ากำลังหลับตาอยู่ เสียงเพลงของเธอดังกังวานอยู่กลางท้องฟ้าสีคราม เธอยืนอยู่ในแอ่งน้ำตื้น ท่ามกลางเกลียวคลื่นที่กำลังกระเพื่อมอย่างช้าๆ เป็นภาพที่งดงามจนเขาแทบลืมหายใจ
‘ท่องไปในเศษทรายและฝุ่นละออง’
‘ไล่ตามร่องรอยแห่งโอเอซิส’
‘รอยเท้าของเจ้าประทับอยู่เหนือผืนทราย’
‘เงาของเจ้าสะท้อนอยู่เหนือน้ำใส’
‘สักวัน โอเอซิสจะกลายเป็นทะเลทรายแห่งใหม่’
‘และทะเลทรายก็จะให้กำเนิดโอเอซิสอีกจนได้’
‘แต่สิ่งเดียวที่ไม่มีวันเปลี่ยน’
‘ก็คือตำนานของเจ้า’
‘สักวันหนึ่ง’
‘ข้าจะเหยียบรอยเท้าที่เจ้าทิ้งไว้’
‘ติดตามเงาของเจ้าไป’
‘ก่อนที่แสงอรุณจะส่องฉาย’
‘ในกาลเวลาที่ล่วงเลยไปโดยปราศจากสุ้มเสียงใด’
…
ตอนที่เสียงเพลงค่อยๆ เงียบหายไปนั้น ขวานเหล็กกลับมาอยู่ที่ป้อมปราการลองซองซึ่งเต็มไปด้วยหิมะอีกครั้ง ทุกอย่างราวกับภาพฝัน มันหายวับไปประหนึ่งว่าไม่เคยเกิดขึ้นมาก่อน เขากลืนน้ำลายพลางคลายมือที่กำออก ก้อนกรวดใสกำลังสะท้อนประกายระยับอยู่กลางฝ่ามือเขา
………………………………….


[Go To Next Chapter]( ./370.md)