##บทที่ 310 ผู้บริสุทธิ์
เมนยืนอยู่บนเนินเขา มองดูเมืองที่อยู่ด้านหน้าจากไกลๆ
ครั้งก่อนที่มา เมืองวูล์ฟฮาร์ตยังมีสภาพดีกว่านี้มาก...กำแพงของมันก่อขึ้นจากหินหิมะจากอาณาจักรอีเทอร์นัลวินเตอร์ ทั้งสะอาดและบริสุทธิ์ราวกับฟันของหมาป่าแรกเกิด ทว่าภายในระยะเวลาสั้นๆ เพียงสามเดือน มันก็เปลี่ยนโฉมไปจากเดิมอย่างสิ้นเชิง ตำแหน่งที่ผุพังถูกซ่อมด้วยหินสีดำขนาดใหญ่ ตรงไหนที่ซ่อมไม่ทันก็ใช้โครงไม้กับแผ่นกระดานปะไว้ เลือดที่ไหลซึมลงไปในช่องหินย้อมมันจนกลายเป็นสีน้ำตาลแดง
เวลามองจากที่ไกล กำแพงเมืองแห่งนี้ดูหยาบกระด้างมาก มิหนำซ้ำยังเต็มไปด้วยคราบสกปรกราวกับฟันของหมาป่าแก่ๆ ที่ผ่านโลกมานาน แต่หากเทียบกับเมื่อก่อนแล้ว มันย่อมดูคล้ายกับคมเขี้ยวของผู้ล่ามากกว่า...หมาป่าที่เคยฉีกเนื้อเหยื่อมาแล้วเท่านั้นจึงจะดูน่าเกรงขาม
กองทัพใหญ่ของศาสนจักรตั้งค่ายห่างจากเมืองวูล์ฟฮาร์ตประมาณสิบกิโลเมตร และเพื่อป้องกันราชินีเคลียร์วอเตอร์แบ่งทหารมาโจมตีเมืองศักดิ์สิทธิ์เก่า พวกเขาจึงไม่ยกพลมามากเท่าครั้งที่แล้ว ครั้งนี้ พวกเขานำทหารพิพากษาและทหารพลาธิการมาอย่างละห้าพันคน และนักรบอาญาสิทธิ์อีกประมาณแปดร้อยคนเท่านั้น ทว่าเมื่อมีอาวุธลับที่ช่วยในการทำลายกำแพงเมืองและผู้บริสุทธิ์ เมนก็มั่นใจมากว่าเขาจะตีรังเก่าของพระราชาวูล์ฟจนแตกพ่ายได้
“ท่านอัครมุขนายก ‘อสูรแห่งสงคราม’ ติดตั้งเสร็จแล้ว พร้อมใช้งานได้ทุกเวลา” ศาสนาบริกรคนหนึ่งวิ่งมารายงานเขาบนเนินเขา
“แล้วผู้บริสุทธิ์ที่ทำหน้าที่ควบคุมพวกมันล่ะ”
“พวกนางก็พร้อมแล้วเช่นกัน”
เมนยกกล้องส่องทางไกลขึ้นดูตำแหน่งของ ‘อสูรแห่งสงคราม’...เขาเห็นอสูรเหล็กขนาดใหญ่สองเครื่องตั้งอยู่กลางทุ่งนาซึ่งอยู่ห่างจากตัวเมืองประมาณสี่กิโลเมตร ด้านข้างมีแผ่นกระดานปิด ด้านบนเป็นเพิงหญ้า หากไม่เพ่งดูในระยะประชิด ก็แทบไม่มีทางสังเกตเห็นโฉมหน้าอันน่ากลัวของอาวุธชนิดนี้ได้เลย
เมื่อเลื่อนสายตาขึ้นไปด้านหน้า ก็จะเห็นนักรบอาญาสิทธิ์ที่ตั้งแถวกันอย่างเป็นระเบียบ พวกเขาทุกคนถูกเปลี่ยนร่างมาจากสาวกผู้จงรักภักดีต่อศาสนจักรทั้งสิ้น เวลานี้กำลังยืนตัวตรงแน่วอยู่ท่ามกลางกระแสลมในฤดูใบไม้ร่วง มีเพียงศัตรูที่เคยประมือกับพวกเขาเท่านั้นที่รู้ว่านักรบเหนือมนุษย์พวกนี้มีพลังร้ายกาจเพียงใด จะเสียดายก็แต่พวกเขาไม่สามารถเคลื่อนไหวเองได้ จำเป็นต้องรับคำสั่งจากผู้บัญชาการเท่านั้น และผู้บัญชาการพวกนี้ก็จะไม่แสดงตัวในศาสนจักรเด็ดขาด เวลาทำสงคราม พวกเขาจะแต่งตัวเหมือนนักรบอาญาสิทธิ์และเข้าไปปะปนอยู่ในกองทัพ นอกจากอัครมุขนายกสามคนและพระสันตะปาปาแล้ว ก็ไม่มีใครรู้ตัวตนที่แท้จริงของพวกเขาอีก
“ดีมาก” เมนพยักหน้าอย่างพอใจ “กลับไปประจำตำแหน่งของเจ้าแล้วรอฟังสัญญาณโจมตีได้”
“รับทราบ ท่านเมน”
ต่อไปก็เป็นผู้บริสุทธิ์ของพระสันตะปาปา
พอคิดถึงแม่มดสองคนนั้น เขาก็อดขมวดคิ้วไม่ได้ แม่มดพวกนี้ต่างจากแม่มดคนอื่นๆ ที่ศาสนจักรเลี้ยงไว้อย่างสิ้นเชิง ต่อให้อยู่ระหว่างการเดินทัพทำสงคราม พวกเธอก็ยังทำอะไรตามใจตัวเองเสมอ ลองเป็นผู้บริสุทธิ์ของเขาล่ะก็ มีหวังถูกสั่งโบยไปแล้ว จะติดก็ตรงที่ตำแหน่งในศาสนจักรของพวกเธอเทียบเท่ากับมุขนายกนี่สิ เมนจึงไม่สามารถออกคำสั่งกับพวกเธอได้...พระสันตะปาปาส่งผู้บริสุทธิ์สองคนนี้มา ‘ช่วย’ เขาทำสงครามเท่านั้น ไม่ใช่ส่งพวกเธอมา ‘ปฏิบัติตาม’ คำสั่งของเขา
แต่เขาเองก็รู้ดีว่า หากต้องการกำจัดศัตรูอย่างถอนรากถอนโคนล่ะก็ เขาก็ยังต้องอาศัยพลังของพวกเธออย่างหลีกเลี่ยงไม่ได้
เมนเดินลงจากเนินเขาไปยังกระโจมนอกค่ายแห่งหนึ่ง พอแหวกกระโจมออก ก็เห็นข้างในว่างเปล่าอย่างที่คิดไว้
“ซีโร่กับอิสซาเบลลาล่ะ” เขาถามทหารพิพากษาที่เฝ้าอยู่หน้าประตูกระโจม
“พวกนางกำลังสอบปากคำเชลยอยู่ ตอนนี้น่าจะอยู่ทางฝั่งตะวันออกของค่ายขอรับ” อีกฝ่ายตอบเขา “บริเวณนั้นมีที่ราบอยู่หนึ่งแห่ง เดินไปหน่อยก็เห็นแล้วขอรับ ท่านต้องการให้ข้าเรียกพวกนางมาหรือไม่ขอรับ”
หากเจ้ามีปัญญาเรียกพวกนางได้ ข้าคงไม่ต้องเดินมาถึงที่นี่หรอก แล้วอีกอย่าง พวกนางเล่นกับเชลยอีกแล้วหรือ...ไม่รู้จักเบื่อเลยหรืออย่างไร เมนบอกอีกฝ่ายหน้าขรึม “ไม่ต้อง ข้าไปเอง”
…
เขาพบที่ที่ทหารยามบอกอย่างรวดเร็ว
ที่ราบแห่งนั้นมีผู้หญิงยืนอยู่สองคน คนหนึ่งกำลังโน้มตัวไปข้างหน้า กระซิบกระซาบอะไรบางอย่างกับเชลยสามคนที่ถูกมัดมือไพล่หลังไว้ สีหน้าของเธอดูมุ่งมั่นทว่าอ่อนโยน ผมยาวสีขาวและชายชุดที่โบกสะบัดตามแรงลมทำให้เธอดูราวกับวิญญาณบริสุทธิ์ไร้มลทิน ส่วนผู้หญิงอีกคนมีรูปร่างที่งดงามและผมลอนสีทอง เธอส่งเสียงหัวเราะกังวานใสออกมาเป็นระยะ
“ไล่ทหารพิพากษาที่มุงอยู่ออกไปให้หมด” เมนสั่งผู้พิพากษาที่ทำหน้าที่ดูแลความปลอดภัย “พวกทหารที่เฝ้าเชลยก็เช่นกัน ไปบอกพวกเขาว่าไม่ต้องสนใจทางนี้”
“รับทราบขอรับ”
แม่มดผมทองสังเกตเห็นความเคลื่อนไหวทางนี้แล้ว จึงพูดอะไรกับคู่หูแล้วรีบเดินเร็วๆ มาหาเขา
“ท่านอัครมุขนายก” เธอโค้งตัวลงเล็กน้อย “เหตุใดท่านจึงไล่ผู้ชมไปเสียหมดเล่า การพิพากษากำลังจะเริ่มแล้วแท้ๆ”
“สุภาพสตรีอิสซาเบลลา” เขาพยักหน้าทักทายอีกฝ่าย “พวกเรากำลังจะโจมตีวูล์ฟฮาร์ตเต็มกำลังแล้ว การสอบปากคำเชลยตอนนี้ไม่ก่อให้เกิดประโยชน์อันใด มิหนำซ้ำคนพวกนี้ก็เป็นแค่สายลับที่จับได้ระหว่างทางเท่านั้น พวกเขารู้อะไรไม่มากหรอก หากเป็นไปได้ล่ะก็ ข้าอยากให้เจ้ากับซีโร่ไปช่วยที่แนวหน้ามากกว่า”
“วางใจเถอะ พวกข้ามาด้วยทั้งที ไม่มีทางปล่อยศัตรูตัวฉกาจให้หลุดรอดไปได้เด็ดขาด” อิสซาเบลลาแบมือว่า “ส่วนการพิพากษานั้น...ข้าคงหยุดนางไม่ได้หรอก เอาอย่างนี้สิ ท่านก็เล่นเป็นผู้ชมสักรอบดีหรือไม่ อย่างไรเสียพวกข้าก็ใช้เวลาไม่นานอยู่แล้ว”
“เหมือนครั้งก่อนน่ะหรือ”
“อืม กฎเดิม” เธอหัวเราะ “ซีโร่ชอบเล่นแบบนี้ที่สุด”
“เช่นนั้นก็รีบพิพากษาเถิด” ให้ตายเถอะ เมนยังคงสีหน้าเรียบเฉยไว้ ทว่าในใจเต็มไปด้วยความเดือดดาล ปากบอกว่าเป็นการละเล่นพิพากษา แต่ความจริงแล้วเรียกว่าแมวจับหนูยังจะใกล้เคียงกว่า เชลยจะต้องหนีออกจากพื้นที่ที่อีกฝ่ายกำหนดไว้หรือไม่ก็เอาชนะแม่มดให้ได้ จึงจะมีโอกาสรอดชีวิต...ซึ่งโอกาสที่ว่านี้ก็ริบหรี่เต็มที มันเป็นแค่คำลวงที่ใช้หลอกเชลยให้ดิ้นรนสุดชีวิตเท่านั้น ดูเผินๆ เหมือนจะไม่ยาก แต่ความจริงแล้วยากจนไม่มีโอกาสทำสำเร็จได้เลย
ที่เขาไล่ทหารพิพากษาที่ทำหน้าที่คุ้มครองและสังเกตการณ์ผู้บริสุทธิ์ออกไปก็เพราะเหตุนี้...ขั้นตอนนี้เต็มไปด้วยความอยุติธรรม การเคลื่อนไหวของอีกฝ่ายเทียบไม่ได้กับผู้บริสุทธิ์แม้แต่น้อย ยิ่งดูมากเข้า พวกเขาก็มีแต่จะเสื่อมศรัทธาต่อศาสนจักรเปล่าๆ
ไว้เขาได้เป็นพระสันตะปาปาเมื่อไร เขาจะสอนพวกเธอให้ตระหนักถึงความสำคัญของการปฏิบัติตามคำสั่งให้ได้
เวลานี้ ซีโร่แกะเชือกที่มัดตัวเชลยออกแล้ว ขณะเดียวกันยังกางแขนออกเพื่อแสดงให้เห็นว่าตัวเองไม่มีอาวุธใดๆ ด้วย ในขณะที่ตรงหน้าพวกเชลยมีดาบหนึ่งเล่ม มีดโค้งหนึ่งเล่ม และหน้าไม้อีกหนึ่งอันวางอยู่
“เอาเลย จะต่อสู้หรือวิ่งหนีก็ตามใจพวกเจ้า” เธอพูดพร้อมรอยยิ้ม น้ำเสียงยังคงอ่อนโยน “พระเจ้าจะเป็นผู้ตัดสินชีวิตพวกเจ้าเอง”
หนึ่งในนั้นกัดฟันหยิบหน้าไม้ขึ้นมาจากพื้น แล้วยิงใส่ผู้บริสุทธิ์ซึ่งอยู่ใกล้แค่เอื้อมทันที จากนั้นมืออีกข้างก็คว้าดาบขึ้นมาตวัดไปข้างหน้า โดยไม่สนใจว่าเมื่อครู่นี้ตัวเองยิงถูกเป้าหมายหรือไม่ การเคลื่อนไหวทั้งหมดเป็นไปอย่างคล่องแคล่วว่องไว เห็นได้ชัดว่าฝีมือของเขาไม่ใช่ระดับชาวบ้านธรรมดา
ทว่าคมดาบฟันไม่ถูกวัตถุใดๆ ผู้บริสุทธิ์ถอยหลังไปสองก้าว หลบการจู่โจมอย่างกะทันหันครั้งนี้ได้สบายๆ พอเขาเงยหน้าขึ้นอีกครั้งก็ถึงกับตะลึง อีกฝ่ายคาบลูกหน้าไม้ไว้ได้อย่างง่ายดาย ราวกับสิ่งที่เธอคาบอยู่เป็นแค่กิ่งไม้ธรรมดาๆ เท่านั้น
ซีโร่พ่นลูกหน้าไม้ออกมาก่อนจะยิ้มบางๆ ว่า “ลองอีกทีซิ”
เชลยเบิกตาโต มือทั้งสองสั่นน้อยๆ เมนดูออกว่าเวลานี้ ความกล้าที่เขารวบรวมมาได้อย่างยากลำบากเหลืออยู่ไม่มากแล้ว ต่อให้ตัดสินใจสู้ต่อ เขาก็น่าจะเหลือโอกาสอีกแค่ครั้งเดียวเท่านั้น
จริงดังคาด หลังจากที่ลังเลอยู่สักครู่ เขาก็คำรามเสียงดังคล้ายกับกำลังระบายความโกรธแค้น จากนั้นก็ถือดาบพุ่งไปที่หญิงสาวซึ่งไม่มีอาวุธติดตัวแม้แต่ชิ้นเดียว
ทว่าการจู่โจมครั้งนี้แข็งทื่อจนเกินไป ต่อให้ไม่ลืมตา เมนก็เดาผลลัพธ์ได้...จากการสัมผัสซีโร่มาเป็นเวลาครึ่งเดือน เขารู้ดีว่าความสามารถของผู้บริสุทธิ์คนนี้ลึกซึ้งเกินบรรยาย เธอไม่ใช่อมนุษย์ แต่กลับมีพรสวรรค์ด้านการต่อสู้ไม่ด้อยไปกว่าอมนุษย์เลย พรสวรรค์ชนิดนี้ไม่ได้อยู่ที่พละกำลังหรือร่างกายที่ทนทานต่อการโจมตี แต่อยู่ที่ทักษะอันแยบยลล้วนๆ
ต่อให้ไม่ใช้พลังวิเศษ เธอก็ยังเป็นนักรบที่น่ากลัวอยู่ดี
ซีโร่เบี่ยงตัวไปด้านข้าง หลบดาบของคู่ต่อสู้อย่างง่ายดาย จากนั้น มือที่ดูเหมือนอ่อนนุ่มคู่นั้นก็หนีบศีรษะของเชลยไว้ แล้วอาศัยแรงพุ่งของเขากระตุกร่างเขาเบาๆ ทุกคนได้ยินเสียงกร็อบดังขึ้น ร่างของเชลยคนนั้นพลันอ่อนยวบราวกับถูกดึงกระดูกออกจากร่าง
เธอหันไปมองเชลยอีกสองคนที่เหลือ “คราวนี้ก็ตาพวกเจ้าแล้ว”
………………………………….






[Go To Next Chapter]( ./223.md)