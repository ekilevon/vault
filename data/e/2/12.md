##บทที่ 100 คัมภีร์โบราณและโบราณสถาน (1)
เวนดี้พูดไว้ไม่ผิดจริงๆ เช้าวันรุ่งขึ้น หลังจากพวกแม่มดตามสาวใช้ไปกินอาหารที่ชั้นหนึ่งแล้ว เจ้าชายก็ส่งกระดาษหนังแกะอย่างดีให้พวกเธอคนละแผ่น


บุ๊กนึกได้ว่าแม่มดบางส่วนอ่านหนังสือไม่ออก จึงอธิบายเนื้อหาในสัญญาให้ทุกคนฟัง จากนั้นก็เป็นการลงชื่อโดยการพิมพ์ลายนิ้วมือ


โรแลนด์รู้ว่าพวกเธอคงไม่สามารถเข้าใจเนื้อหาในสัญญาได้ทุกบรรทัด แต่ไม่เป็นไร อยู่ๆ ไปเดี๋ยวก็เข้าใจเอง เขารู้ว่าเวลานี้ต่อให้เป็นสัญญาขายตัว พวกเธอก็ยังจะลงชื่ออยู่ดี


โรแลนด์ไม่คิดว่าการเขียนสัญญาที่เป็นธรรมจะทำให้ตัวเองเสียหายแต่อย่างใด ในเมื่อเลือกจะเดินทางนี้แล้วก็ต้องมองการณ์ไกลเข้าไว้ ทุกสิ่งที่เขาทำตอนนี้คือการปูทางสู่วัฏจักรที่ดีในอนาคต และยังเป็นการกำหนดโครงสร้างที่จะเป็นประโยชน์กับทั้งสองฝ่ายซึ่งสามารถปฏิบัติได้จริงในระยะยาว


หลังจากเก็บสัญญาแล้ว โรแลนด์ก็แจ้งรายการฝึกของแต่ละคนตามแผนที่วางไว้ตั้งแต่เมื่อคืน จากนั้นจึงเรียกลีฟ บุ๊ก และโซโรยาเข้าไปในห้องทำงาน


ไนติงเกลปิดประตูแล้วจึงเผยตัวออกมา ขยิบตาให้พวกพี่น้อง


“ข้าคิดถึงสิ่งที่เวนดี้บอกข้ามาตลอด” โรแลนด์เปิดม่านหน้าต่าง รับแสงอาทิตย์สดใสที่สาดเข้ามาในห้อง


“นางบอกว่าพวกเจ้าเจอสัตว์ประหลาดน่ากลัว จนสุดท้ายเหลือคนรอดชีวิตมาได้เพียงเจ็ดคน แม้แต่อาจารย์ฮัคคาลาของพวกเจ้าก็ตายอยู่ในดินแดนร้าง ข้าอยากรู้ว่าพวกเจ้าไปเจออะไรมา สัตว์อสูรพันธุ์ผสมหรือ”


ลีฟพูดขึ้นเป็นคนแรก “ไม่ใช่สัตว์อสูรเพคะ แต่เป็นปีศาจจากประตูนรก พวกเขามีรูปร่างใหญ่โต สามารถควบคุมสัตว์อสูรได้ แล้วยังมีพลังวิเศษเหมือน...” เธอลังเลอยู่สักครู่ “เหมือนพวกหม่อมฉันด้วยเพคะ”


“ปีศาจหรือ” โรแลนด์ย่นหัวคิ้ว มองไปทางโซโรยา “ตอนนั้นเจ้าอยู่ในเหตุการณ์หรือไม่”


อีกฝ่ายพยักหน้า


“เจ้าคงวาดภาพเหตุการณ์ตอนนั้นออกมาได้กระมัง” โรแลนด์ยื่นกระดาษให้เธอ


โซโรยาหลับตาลง เห็นได้ชัดว่าเธอยังเจ็บปวดกับเหตุการณ์ครั้งนั้น ทว่าเธอก็ยังรับกระดาษจากเขาแล้วเดินไปที่โต๊ะ


เมื่อเธอเรียกพลังออกมา ในมือเธอก็ค่อยๆ ปรากฏพู่กันขนห่านวิบวับ ปลายพู่กันสลับสีไปมาอย่างน่าตื่นตา


จากนั้นมันก็ลอยออกมาจากมือเธอ แล้วเริ่มวิ่งไปมาบนกระดาษอย่างรวดเร็ว ภาพวาดที่ดูราวกับมีชีวิตค่อยๆ ปรากฏขึ้นบนกระดาษอย่างช้าๆ โดยที่ตลอดขั้นตอนทั้งหมด โซโรยาไม่ได้ลืมตาขึ้นเลย


โรแลนด์ขยับเข้าใกล้โต๊ะ เห็นภาพวาดบนกระดาษที่ดูสมจริงมาก...ไม่สิ เขาบอกตัวเอง มันไม่ใช่ภาพวาด แต่เป็นภาพถ่ายจริงๆ ขณะเกิดเหตุ


พลังของเธอไม่ต่างจากกล้องถ่ายรูป มันแสดงภาพเหตุการณ์สังหารโหดในดินแดนร้างออกมาอย่างสมจริงผ่านมุมมองของเธอเอง


หลังจากวาดภาพเสร็จ หน้าผากของโซโรยาก็เต็มไปด้วยเม็ดเหงื่อ เห็นได้ชัดว่าความทรงจำครั้งนี้เปรียบประดุจฝันร้ายสำหรับเธอ


ไนติงเกลยื่นหน้าเข้ามาดูด้วย “นี่คือปีศาจที่ว่าหรือ”


“พวกเขานี่ล่ะ” ลีฟชี้คนที่อยู่ใกล้ที่สุด “ปีศาจที่สวมถุงมือโลหะนี้เรียกพลังสายฟ้าได้ มิหนำซ้ำยังมีกำลังวังชามหาศาล พี่น้องสิบกว่าคนตายด้วยน้ำมือเขาไปกว่าครึ่ง ส่วนปีศาจที่อยู่ไกลออกไปขว้างหอกได้เร็วกว่าลูกธนูหลายเท่า โชคดีที่พวกเขาไม่สามารถใช้ท่าไม้ตายติดต่อกันได้ ข้าเลยอาศัยจังหวะนี้สังหารพวกเขา”


“เจ้าสังหารพวกเขาคนเดียวเลยหรือ” โรแลนด์ถาม


“จุดอ่อนของพวกเขาอยู่ที่ท่อหนังใต้หมวกเพคะ” ลีฟชี้ไปที่บริเวณลำคอของปีศาจมือเหล็ก “ฮัคคาลาปล่อยงูเวทมนตร์มากัดท่อเขาขาดแล้วตายไปพร้อมเขา หม่อมฉันเลยใช้หน้าไม้ฆ่าปีศาจอีกคนด้วยวิธีเดียวกัน ในท่อพวกนั้นบรรจุไอสีแดงๆ ไว้ พอไอไหลออกมาหมดท่อ พวกเขาก็สิ้นใจเพคะ”


เอาล่ะ ของชนิดนี้ดูอย่างไรก็เหมือนถังออกซิเจน ทำไมในดินแดนร้างถึงมีสิ่งมีชีวิตประเภทนี้ได้นะ โรแลนด์คิดจนหัวแทบแตกก็ไม่ได้คำตอบ แต่หากจะบอกว่าพวกเขาเป็นมนุษย์ต่างดาวก็เห็นได้ชัดว่ายังไม่ถึงขั้นนั้น ดูจากท่อหนังที่เต็มไปด้วยรอยปะชุน ตลอดจนเสื้อผ้าที่ทำจากหนังสัตว์แล้ว ระดับอารยธรรมของพวกเขาก็น่าจะอยู่ในระดับเดียวกับคนทั่วไปนี่ล่ะ


เพราะไม่ว่าจะใช้เทคโนโลยีหรือเวทมนตร์ก็ตาม การเดินทางมายังดาวดวงอื่นได้ก็เป็นการพิสูจน์ให้เห็นถึงความสามารถที่น่าเหลือเชื่อมาก...สำหรับชาวโลกแล้ว ขนาดแค่จะเหยียบดวงจันทร์ก็ยังลำบากเลย


แน่นอนว่าบางทีนี่อาจเป็นแหล่งอารยธรรมพิลึกกึกกืออะไรสักอย่างก็ได้ โรแลนด์คิด สรุปแล้ว ‘ปีศาจ’ ก็ไม่ใช่ศัตรูที่ไม่อาจเอาชนะได้ พวกเขาก็ถูกฆ่าตายได้เหมือนกัน


“นอกจากปีศาจแล้ว พวกหม่อมฉันยังเจอเมืองลอยฟ้าด้วยเพคะ” ลีฟพูดขึ้นอีก “ไม่ว่าพวกหม่อมฉันจะเดินไกลแค่ไหน มันก็จะลอยอยู่ข้างหน้าพวกหม่อมฉันเสมอ ตอนที่ไลต์นิ่งเล่าเรื่องผจญภัยของนาง นางเรียกมันว่าภาพลวงตาเพคะ”


“วาดให้ข้าดูได้หรือไม่” โรแลนด์ถามโซโรยา


เธอพยักหน้าแล้วเรียกพู่กันวิเศษออกมาอีกครั้ง จากนั้นจึงวาดเมืองลอยฟ้าที่ลีฟพูดลงบนกระดาษ


โรแลนด์มองภาพวาดอย่างละเอียด ภาพวาดที่เลือนรางมองเห็นอะไรได้ไม่ชัดนัก หากบอกว่าเมืองลอยฟ้าเป็นภาพลวงตาจริงๆ อย่างนั้นก็แปลว่าตัวมันจริงๆ จะต้องอยู่ที่ใดที่หนึ่งในดินแดนร้าง และหมอกแดงที่ปกคลุมเหนือเมืองนั้นก็คืออากาศที่ปีศาจใช้หายใจ คำอธิบายนี้ดูจะสมเหตุสมผลกว่ามนุษย์ต่างดาวมาก


เพราะอย่างไรเสียพื้นที่ขนาดใหญ่ฝั่งตะวันตกของเทือกเขาสิ้นวิถีก็เป็นดินแดนลึกลับที่ไม่มีใครเคยเข้าไป หากจะมีสิ่งมีชีวิตเผ่าพันธุ์อื่นๆ อยู่อาศัยก็ไม่ใช่เรื่องแปลก


ตอนนี้เหลือเพียงคำถามสุดท้ายเท่านั้น “ข้าเคยได้ยินไนติงเกลกับเวนดี้บอกว่า ฮัคคาลาออกตามหาภูเขาศักดิ์สิทธิ์เพราะคัมภีร์โบราณ” โรแลนด์ถาม “บุ๊ก เจ้าเคยอ่านคัมภีร์เล่มนั้นหรือไม่”


บุ๊กลังเลอยู่สักครู่ “ฮัคคาลาไม่อนุญาตให้ใครอ่านคัมภีร์เล่มนั้นเพคะ แต่...หม่อมฉันเคยแอบอ่านไปบ้าง ทว่าข้อความในคัมภีร์สะเปะสะปะอ่านยากมาก มิหนำซ้ำยัง...เหลือเชื่อมากด้วยเพคะ”


“เจ้าคงเสกมันออกมาได้กระมัง ขอข้าดูหน่อยได้ไหม”


“ในนั้นมีแต่เรื่องหลอกลวงเพคะ ฝ่าบาท ดูจากเรื่องที่ภูเขาศักดิ์สิทธิ์ไม่มีจริงก็ได้” เธอถอนใจก่อนจะยกมือขวาขึ้น “หม่อมฉันหวังว่าฝ่าบาทจะไม่ทรงสับสนเนื้อหาในคัมภีร์นะเพคะ”


หนังสือขอบทองปรากฎขึ้นกลางอากาศ ปกเปิดออกไปด้านข้าง หน้ากระดาษขยับพลิกอย่างรวดเร็วก่อนที่หนังสือจะปิดตัวเองดังพรึ่บ จากนั้นหนังสือทั้งเล่มก็ร่วงลงมาอยู่ในมือเธอ “ฝ่าบาท หม่อมฉันหวังว่าฝ่าบาทจะทรงอ่านสิ่งนี้เพียงพระองค์เดียว หม่อมฉันไม่อยากเห็นพี่น้องคนไหนเป็นอย่างฮัคคาลาอีก”


โรแลนด์รับหนังสือมา “ข้าเข้าใจแล้ว”


ไนติงเกลรอจนพวกแม่มดออกไปจากห้องทำงานแล้ว จึงปรากฏตัวขึ้นข้างโซฟาเงียบๆ เธอเลิกชุดคลุมยาวขึ้น พาดขาทั้งสองบนโต๊ะเตี้ยๆ แล้วเริ่มเคี้ยวปลาแห้งเหมือนเวลาปกติ


“เจ้าไม่อยากอ่านหรือ” โรแลนด์ถามยิ้มๆ


ไนติงเกลส่งเสียงขึ้นจมูก “หม่อมฉันไม่สนใจหนังสือที่คนบ้าชอบอ่านหรอกเพคะ”


เขาส่ายหน้าแล้วนั่งลงหลังโต๊ะ จากนั้นจึงพลิกหน้ากระดาษอย่างระมัดระวังราวกับกลัวว่าหนังสือเล่มนี้จะมีเวทมนตร์จริงๆ


เหมือนอย่างที่บุ๊กว่าไว้ไม่มีผิด เนื้อหาส่วนใหญ่ซับซ้อนเข้าใจยาก ดูเหมือนการเรียบเรียงและไวยากรณ์ก็ไม่ใช่แบบที่ใช้กันตอนนี้ด้วย เนื้อหาในนั้นพูดถึงพระจันทร์สีเลือด ประตูหินขนาดใหญ่ แต่เขาไม่ยักเห็นคำว่าภูเขาศักดิ์สิทธิ์สักคำ


อันที่จริง นอกจากคำศัพท์ที่เขารู้ความหมายแค่ไม่กี่คำแล้ว ข้อความอื่นๆ ที่เหลือก็เรียกได้ว่าอ่านไม่รู้เรื่องจริงๆ...


สรุปคือ รู้จักตัวอักษรทุกตัว แต่พอเอามาเรียงกันแล้วอ่านไม่เข้าใจสักประโยค ไม่รู้ว่าเพราะบุ๊กรีบร้อนอ่านคัมภีร์ของอาจารย์เลยจำเนื้อหามาผิดๆ หรือเพราะคัมภีร์เล่มนี้ถูกบันทึกไว้แบบนี้จริงๆ


โรแลนด์เปิดข้ามบทบรรยายยาวยืดไปยังหน้าท้ายๆ หนังสือเล่มหนาเล่มนี้มีเนื้อหาแค่หน้าแรกๆ เท่านั้น หลังจากนั้นก็มีแต่หน้าว่าง จนกระทั่งถึงหน้าสุดท้าย เขาจึงเห็นลายมือที่ต่างไปจากเดิมอย่างสิ้นเชิง ลายมือที่เป็นระเบียบเรียบร้อยในตอนแรกกลับยุ่งเหยิงวุ่นวายคล้ายกับถูกเขียนอย่างรีบร้อน ทว่าเนื้อหายังคงชัดเจนแจ่มแจ้ง


ประโยคเริ่มต้นประโยคแรกคือ ‘พวกเราแพ้แล้ว คนธรรมดาไม่อาจเอาชนะปีศาจได้’


........................................




[Go To Next Chapter]( ./13.md)