##บทที่ 291 เตือนล่วงหน้า
ภายในวังหลวงแห่งเกรย์คาสเซิล ทอว์ฟิคกำลังนั่งกุมคทา มองเรย์เลห์ เชนีส์ หัวหน้านักเล่นแร่แปรธาตุที่กำลังผุดสีหน้าลำพองใจอยู่ด้านล่าง
“พวกเจ้าแกะสูตรเล่นแร่แปรธาตุที่เจ้าคนทรยศโบลล์เอาไปได้แล้วหรือ”
“ใช่แล้วพ่ะย่ะค่ะ ใต้ฝ่าละอองฯที่เคารพ นี่คือผงหิมะชนิดใหม่ที่สมาคมเล่นแร่แปรธาตุคิดค้นขึ้น กระหม่อมขออนุญาตสาธิตนะพ่ะย่ะค่ะ” เรย์เลห์โค้งตัวลง
เมื่อได้รับอนุญาตจากพระราชาองค์ใหม่แล้ว เขาก็หันหลังไปกวักมือ ลูกศิษย์สองคนเห็นดังนั้นก็เดินถือถุงหนังเข้ามาคนละถุง เขาวางกระดาษขาวสองแผ่นลงบนพื้น แล้วเทผงหิมะในถุงหนังลงบนกระดาษ จากนั้นจึงเกลี่ยมันเป็นเส้นเล็กๆ สองเส้น เส้นหนึ่งเป็นสีขาวเทา ส่วนอีกเส้นเป็นสีเข้มจนเกือบดำ
“ใต้ฝ่าละอองฯโปรดทอดพระเนตรเถิด เส้นสีอ่อนนี้คือผงหิมะที่พวกเราใช้ในงานเฉลิมฉลอง ส่วนเส้นสีเข้มคือผงหิมะชนิดใหม่ซึ่งเผาไหม้ได้อย่างรวดเร็ว” เรย์เลห์หยิบหินเหล็กไฟออกมา แล้วจุดไฟใส่ผงบนกระดาษ ผงหิมะสีอ่อนค่อยๆ ลุกไหม้อย่างช้าๆ และปล่อยควันหนาออกมา ส่วนผงหิมะสีเข้มนั้นถูกไฟเผาจนหมดในเวลาเพียงไม่กี่อึดใจ มิหนำซ้ำกระดาษที่ปูอยู่ด้านล่างยังติดไฟไปด้วย
“หมายความว่าอย่างไร” ทอว์ฟิคขมวดคิ้ว “สิ่งที่น้องสาวสุดที่รักของข้าได้ไปไม่ได้เผากระดาษได้แผ่นเดียวเสียหน่อย!”
“ย่อมไม่ใช่เช่นนั้นแน่นอนพ่ะย่ะค่ะ ใต้ฝ่าละอองฯที่เคารพ” เรย์เลห์ลูบหนวดพลางยิ้มบางๆ “ใต้ฝ่าละอองฯทรงสังเกตควันที่มันปล่อยออกมาขณะเผาไหม้หรือไม่พ่ะย่ะค่ะ ยิ่งผงหิมะเผาไหม้เร็วเท่าไร ก็ยิ่งปล่อยควันออกมามากเท่านั้น และนี่ก็คือสาเหตุที่มันมีพลังทำลายล้างอันยิ่งใหญ่ กระหม่อมขอใช้การทดลองอีกชนิดมาพิสูจน์คำกล่าวนี้พ่ะย่ะค่ะ”
คราวนี้เป็นห่อกระดาษหนังแกะขนาดเท่ากำปั้นสองห่อ ด้านนอกห่ออย่างแน่นหนา พวกลูกศิษย์จุดไฟที่เชือกเส้นเล็กๆ ที่ยื่นออกมาจากห่อกระดาษ จากนั้นจึงนำถ้วยทองแดงสองใบไปครอบไว้ด้านบน ประกายไฟวิ่งไปตามเส้นเชือกก่อนจะมุดเข้าไปในถ้วยทองแดงอย่างช้าๆ
“ใต้ฝ่าละอองฯโปรดทรงระวัง ครั้งนี้เสียงอาจจะดังหน่อย กระหม่อมแนะนำให้อุดพระกรรณไว้ดีกว่าพ่ะย่ะค่ะ”
หัวหน้านักเล่นแร่แปรธาตุพูดยังไม่ทันขาดคำ เสียงตูมตามสะเทือนแก้วหูก็ดังตามมา ถ้วยทองแดงใบหนึ่งหงายท้องขึ้นฟ้า ส่วนอีกใบกระเด็นขึ้นไปบนหลังคา หลังจากตกลงมากระแทกพื้นแกรนิตแล้วยังกระเด้งต่ออีกหลายที ส่งเสียงดังกังวานไปทั่วโถง
บัดซบ! ทอว์ฟิคกำคทาที่เกือบจะหลุดมือแน่น ขณะเดียวกันก็เผลอกลืนน้ำลายโดยไม่รู้ตัว ตาแก่นี่ แทนที่จะรีบบอกตั้งแต่แรก!
ลูกศิษย์สองคนหยิบถ้วยทองแดงที่กระเด็นไปไกลมามอบให้พระราชาองค์ใหม่ เขาข่มความเดือดดาลในใจ แล้วเบนความสนใจไปที่ถ้วยแทน...อย่างไรเสียอีกฝ่ายก็เป็นเสาหลักของสมาคมเล่นแร่แปรธาตุแห่งเมืองหลวง ตราบใดที่เขายังต้องการอาวุธจากการเล่นแร่แปรธาตุใหม่ๆ เขาก็ยังต้องอาศัยความช่วยเหลือจากอีกฝ่ายอยู่
ถ้วยทองแดงในเวลานี้หน้าตาเปลี่ยนไปจากเดิมมาก สภาพของมันคล้ายกับถูกค้อนทุบจากด้านใน ขอบถ้วยก็ขยายใหญ่ขึ้นอย่างเห็นได้ชัด
“กระหม่อมทดลองซ้ำอยู่หลายครั้ง จนกระทั่งพบว่าอานุภาพของผงหิมะไม่ได้ขึ้นอยู่กับการเผาไหม้ ทว่าเป็นอากาศพวกนี้ และนี่ก็คือหลักการของสูตรที่โบลล์นำติดตัวไปพ่ะย่ะค่ะ” เรย์เลห์ยืนพูดอย่างฉาดฉานอยู่กลางโถงใหญ่ “หากเพิ่มปริมาณผงหิมะแล้วอัดมันจนแน่นเป็นก้อน มันก็จะสามารถระเบิดชุดเกราะจนแตก หรือฉีกร่างคนเป็นชิ้นๆ ได้ กระหม่อมเชื่อว่าในอนาคตอันใกล้ ผงหิมะชนิดใหม่นี้จะถูกใช้แทนดาบและธนูอย่างแน่นอน ต่อให้เป็นอัศวินที่ผ่านการฝึกมาอย่างดี ก็ต้องพ่ายแพ้แก่ชาวบ้านที่พกผงหิมะมาเต็มตัว”
คำพูดนี้เรียกเสียงฮือฮาได้อย่างมาก ทอว์ฟิคเห็นอัศวินในโถงหลายคนชักสีหน้าอย่างชัดเจน หนึ่งในนั้นคืออัศวินใจเหล็กเวย์มัธที่ทำท่าจะโต้แย้งอีกฝ่าย ดังนั้นเขาจึงรีบเคาะคทากับพื้น “เงียบก่อน!”
เขารอจนทุกคนก้มหน้านิ่งแล้ว จึงหันไปมองเรย์เลห์ เชนีส์ “สูตรที่เจ้าคนทรยศนั่นเอาไปเหมือนกับสูตรของเจ้าหรือไม่”
“ไม่พ่ะย่ะค่ะ ใต้ฝ่าละอองฯ” เรย์เลห์ส่ายหน้า น้ำเสียงเจือความดูแคลน “แม้ดินประสิวจะเป็นของใช้ประจำสำนักเล่นแร่แปรธาตุ แต่โดยปกติแล้วไม่มีที่ไหนตุนไว้มากหรอกพ่ะย่ะค่ะ โบลล์แค่ค้นพบสูตรนี้ขณะศึกษาผงหิมะเท่านั้น ต่อให้คิดจะพัฒนามันต่อ ก็คงเหลือดินประสิวให้ใช้แค่ไม่กี่ครั้ง ในขณะที่ผงหิมะที่ไวต่อการเผาไหม้ของกระหม่อมนั้น เป็นสูตรที่ดีที่สุดที่กระหม่อมได้มาจากการทดลองไม่รู้กี่ร้อยครั้ง อานุภาพย่อมเหนือกว่าของที่คิดค้นได้ด้วยความบังเอิญเป็นธรรมดา”
“เช่นนั้นก็ดี” ทอว์ฟิคแอบถอนใจโล่งอก แม้จะรู้อยู่แล้วว่าการ์เซียแอบทิ้งคนสนิทไว้ในเมืองหลวงหลายคน แต่เขาไม่คิดว่าเธอจะทิ้งคนไว้ในสมาคมเล่นแร่แปรธาตุด้วย การทรยศครั้งนี้ก็เป็นฝีมือของคนสนิทเธอนั่นเอง คนคนนั้นพานักเล่นแร่แปรธาตุโบลล์และลูกศิษย์อีกสิบกว่าคนหนีไป ซึ่งอันที่จริงแล้วก็ไม่ใช่เรื่องใหญ่อะไร นักเล่นแร่แปรธาตุอาจหาได้ยากในเมืองอื่นๆ แต่ในเมืองหลวงแห่งนี้อย่างน้อยๆ ก็มีไม่ต่ำกว่ายี่สิบคนแล้ว จะหายไปสักคนสองคนย่อมไม่ใช่ปัญหาใหญ่ แต่ประเด็นอยู่ที่ว่า คนที่หายไปนั้นกลับเป็นคนที่ค้นพบสูตรผงหิมะที่มีพลังทำลายล้างสูง ยังไม่ทันมอบสูตรให้สมาคม วันรุ่งขึ้นก็หายตัวไปอย่างไร้ร่องรอยเสียแล้ว
บริวารของทอว์ฟิคจับได้แค่คนสนิทที่อีกฝ่ายจงใจทิ้งไว้หลอกล่อ แต่จับกุมกลุ่มของโบลล์ไม่ได้ พอทอว์ฟิครู้ข่าว ก็สั่งให้อัครมหาเสนาบดีกว้านซื้อดินประสิวทั้งหมดในเมือง และสั่งให้สมาคมเล่นแร่แปรธาตุรีบแกะสูตรผงหิมะของโบลล์โดยไวที่สุด จนกระทั่งผ่านไปสองเดือน เขาก็ได้เห็นผลงานที่จับต้องได้ในที่สุด นั่นทำให้เขารู้สึกพอใจอย่างมาก ขนาดที่ว่าหายเหม็นขี้หน้าชายแก่ที่ไม่ค่อยให้ความเคารพเขาคนนี้ไปเป็นปลิดทิ้ง
ทอว์ฟิคกระแอมเล็กน้อยก่อนจะพูดว่า “ทำได้ดีมาก ข้าจะให้รางวัลเจ้าเป็นเงินยี่สิบห้าเหรียญทอง แล้วก็จะเปิดโรงผลิตผงหิมะในเมืองหลวงเพื่อผลิตผงหิมะชนิดนี้ในปริมาณมากด้วย ส่วนเจ้าก็อย่าเพิ่งนิ่งนอนใจไป จงพัฒนาวิธีใช้งานมันต่อไปอย่าหยุดยั้ง หากมันสามารถทำให้ชาวบ้านเอาชนะอัศวินได้อย่างที่เจ้าว่าจริงๆ ข้าก็ยินดีมอบตำแหน่งและที่ดินให้เจ้าอย่างไม่มีข้อแม้”
“ขอบพระทัยใต้ฝ่าละอองฯ!”
หลังจากหัวหน้านักเล่นแร่แปรธาตุออกไปแล้ว เซอร์เวย์มัธก็ลุกขึ้นพูดอย่างทนไม่ไหว “ใต้ฝ่าละอองฯ ของชนิดนี้ดูทรงอนุภาพก็จริง แต่มันไม่มีทางเอาชนะอัศวินได้เด็ดขาด ใต้ฝ่าละอองฯก็ทรงเห็นแล้วว่ามันต้องจุดไฟก่อนใช้งาน มิหนำซ้ำพื้นที่ทำลายล้างก็กว้างประมาณครึ่งก้าวเท่านั้น กระหม่อมมีวิธีสังหารชาวบ้านก่อนที่เขาจะเข้าถึงตัวกระหม่อมได้หลายสิบวิธี หรือต่อให้เขาเข้าถึงตัวกระหม่อมได้จริง กระหม่อมก็ยังสามารถอาศัยจังหวะที่เขาจุดไฟ สังหารเขาแล้วจากไปอย่างลอยชายได้อยู่ดี คำพูดของเรย์เลห์ก็แค่จินตนาการของคนที่ไม่เคยทำสงครามเท่านั้น”
“พวกกระหม่อมก็คิดเช่นนั้นเหมือนกันพ่ะย่ะค่ะ ใต้ฝ่าละอองฯ” อัศวินคนอื่นๆ พากันส่งเสียงเห็นด้วย
“เพราะฉะนั้น ข้าถึงได้ให้เขาไปพัฒนาวิธีใช้ให้สะดวกขึ้นอย่างไรเล่า” ทอว์ฟิคปลอบอีกฝ่าย “เช่นว่าอาจจะลดระยะเวลาจุดไฟ หรืออาจจะใช้งานโดยการขว้างปา แต่แน่นอนว่าไม่ว่าจะเป็นอาวุธประเภทไหน ข้าก็เชื่อว่าอัศวินย่อมใช้ได้ดีกว่าพวกชาวบ้านอยู่แล้ว”
ถึงปากจะพูดไปแบบนั้น แต่ลึกๆ แล้วเขาก็ยังแอบไม่เห็นด้วยอยู่บ้าง จริงอยู่ที่พวกชาวบ้านไร้ประโยชน์ ขลาดเขลา และกลัวตายเสียยิ่งกว่าอะไร แต่เมื่ออยู่ใต้อำนาจของยา ผงหิมะก็อาจกลายเป็นอาวุธร้ายแรงที่ทรงอานุภาพสูงสุดได้ อย่างน้อยในตอนที่บุกกำแพงเมืองและทำลายแนวป้องกันนั้น ขอแค่มีชาวบ้านที่คลุ้มคลั่งพกผงหิมะเข้าไปประชิดเป้าหมายได้สักกลุ่ม ก็เพียงพอที่จะทำลายแนวป้องกันที่แข็งแกร่งให้เป็นรูโหว่ได้แล้ว
ทันใดนั้นเอง ก็มีเสียงฝีเท้าดังขึ้นจากด้านนอกประตู องครักษ์คนหนึ่งเดินเข้ามาในโถงใหญ่อย่างรีบร้อน แล้วคุกเข่าลงหนึ่งข้าง “ใต้ฝ่าละอองฯ ดูเหมือนกองพลเรือนที่ใต้ฝ่าละอองฯทรงส่งไปที่ดินแดนตะวันตกจะถูกโจมตีอย่างหนักพ่ะย่ะค่ะ เวลานี้ทหารพวกนั้นกลับมาถึงเมืองหลวงแล้ว เห็นว่ายังนำจดหมายตำหนิจากเจ้าชายโรแลนด์มาถวายใต้ฝ่าละอองฯด้วย ตอนนี้มีคนรู้เรื่องนี้หลายคนแล้วพ่ะย่ะค่ะ”
“อะไรนะ” ทอว์ฟิคตะลึง “ไปจัดการให้พวกเขาปิดปากเดี๋ยวนี้ คนไหนยังไม่ตายก็พาเข้าวังมาให้หมด!”
…
ภายในสวนหน้าวัง เหล่าทหารพลเรือนในชุดขาดวิ่นกำลังคุกเข่าอ้อนวอนทอว์ฟิคอย่างน่าเวทนา “ใต้ฝ่าละอองฯทรงเมตตา โปรดทรงประทานยาแก่พวกกระหม่อมด้วย กระหม่อมทนต่อไปไม่ไหวแล้วจริงๆ”
เจ้าสวะพวกนี้ ไม่มีประโยชน์อันใดนอกจากใช้ผลาญกำลังศัตรูจริงๆ อยู่ไปก็เปลืองเสบียงเปล่า ยังจะมีหน้ามาขอยาจากข้าอีก ทอว์ฟิคมองคนกลุ่มนี้อย่างเย็นชา ก่อนจะพูดเสียงเข้มว่า “พวกเจ้าแพ้อีกฝ่ายได้อย่างไร เกิดอะไรขึ้นในสงครามครั้งนี้บ้าง ใครตอบได้ข้าจะให้ยาคนนั้น”
ฝูงชนพลันส่งเสียงเอะอะขึ้นทันใด “พวกกระหม่อมถูกโจมตีตั้งแต่อยู่บนเรือแล้วพ่ะย่ะค่ะ ขบวนเรือแตกอย่างรวดเร็ว ท่านอัศวินจึงสั่งให้ขึ้นบกไปจัดกระบวนทัพ แต่พอพวกกระหม่อมขึ้นบก ก็กลับถูกคนยิงธนูใส่ไม่ยั้ง มิหนำซ้ำลูกธนูของพวกเขายังหนาแน่นมากด้วย พวกกระหม่อมไม่สามารถตอบโต้ได้เลยพ่ะย่ะค่ะ ท่านอัศวินยอมจำนนเป็นคนแรก จากนั้นพวกกระหม่อมจึง...ยอมจำนนตามไปด้วย”
“แล้วอัศวินที่นำทัพพวกเจ้าเล่า”
“มะ...ไม่ทราบพ่ะย่ะค่ะ พวกเขาคุมตัวพวกกระหม่อมไปที่ค่าย แต่พวกกระหม่อมไม่เห็นท่านอัศวินเลย”
ทอว์ฟิคขมวดคิ้ว น้ำเสียงเย็นยะเยือก “เช่นนั้นพวกเจ้ากลับมาได้อย่างไร”
“เจ้าชายโรแลนด์ทรงปล่อยตัวพวกกระหม่อมกลับมาพ่ะย่ะค่ะ” ใครคนหนึ่งรีบตอบ “พระองค์ยังทรงฝากจดหมายพวกกระหม่อมมาถวายใต้ฝ่าละอองฯด้วยพ่ะย่ะค่ะ”
“พวกเจ้าหรือ”
“ใช่พ่ะย่ะค่ะ กระหม่อมก็มี!”
“ใต้ฝ่าละอองฯ กระหม่อมก็มีพ่ะย่ะค่ะ!”
ทุกคนส่งเสียงตะโกนแข่งกัน ต่างพากันควัก ‘จดหมาย’ ของเจ้าชายโรแลนด์ออกมาจากอกเสื้อ
ให้ตายเถอะ! เขาฝากจดหมายมากับทุกคนจริงๆ หรือนี่ ทอว์ฟิคส่งสัญญาณให้องครักษ์ไปรับจดหมายมา จดหมายทุกฉบับเขียนข้อความเหมือนกันว่า
‘พฤติกรรมอันโง่เขลาของท่านทำให้ข้ารู้สึกเสียใจอย่างยิ่ง ทอว์ฟิค วิมเบิลดัน การรุกรานดินแดนตะวันตกคือความผิดพลาดอันใหญ่หลวง ท่านจะต้องชดใช้ความผิดของท่าน ข้าจะโจมตีเมืองหลวงในช่วงต้นเดือนที่สองของฤดูใบไม้ร่วง ท่านจะได้รู้เสียทีว่า ตำแหน่งที่ท่านอยู่ตอนนี้ไม่ได้ปลอดภัยอย่างที่ท่านคิด ถึงตอนนั้น ประชาชนทั้งเมืองหลวงจะได้เห็นว่า ตำแหน่งพระราชาของท่านกำลังสั่นคลอนอย่างรุนแรง’
‘...โรแลนด์ วิมเบิลดัน’
........................................




[Go To Next Chapter]( ./204.md)