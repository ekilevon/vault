##บทที่ 224 เริ่มการช่วยเหลือ
เมื่อรู้ว่าเจ้าชายมีวิธีรักษาโรคร้าย ทาซาก็สงบใจที่ร้อนรนลงได้ในที่สุด
และเมื่อมีภารกิจให้ทำ วันเวลาหลังจากนั้นก็ดูเหมือนจะผ่านไปไวกว่าเดิมมาก
เขาไม่เพียงแต่ไปดูสถานที่หมักเหล้าในเขตชานเมืองเพื่อกำหนดเส้นทางของกองทัพเท่านั้น แต่ยังพยายามจำสภาพเส้นทางจากคลองขนส่งไปยังประตูเมืองด้วย
เวลานี้ การเข้าออกเมืองหลวงยุ่งยากกว่าเมื่อก่อนไม่น้อย เนื่องจากมีผู้อพยพมาอออยู่นอกเมืองเป็นจำนวนมาก ประตูเมืองใหญ่ๆ ถูกปิดเพื่อไม่ให้คนนอกผ่านเข้าไปแล้ว...ยิ่งเมื่อรู้ว่าศาสนจักรกำลังจ่ายยาศักดิ์สิทธิ์ด้วยแล้ว กลุ่มคนสิ้นหวังก็พยายามบุกเข้าประตูเมืองทุกวัน ด้วยหวังจะไปขอความช่วยเหลือจากศาสนจักร ทว่าทหารยามบนกำแพงเมืองกลับตอบโต้พวกเขาด้วยลูกธนูอย่างไม่ลังเล ตอนนี้ ที่หน้าประตูเมืองเต็มไปด้วยซากศพที่กำลังส่งกลิ่นเหม็นออกมาท่ามกลางแสงจัดจ้าจากดวงอาทิตย์
ส่วนประตูข้างที่เปิดเพียงประตูเดียวนั้น ก็มีไว้สำหรับขุนนางกับพ่อค้าที่ขนเสบียงเข้าออกเท่านั้น...โชคดีที่ทาซาเคยเป็นกองลาดตระเวนมานาน และเป็นชาวเมืองหลวงแต่กำเนิด ทหารที่เฝ้าเวรส่วนใหญ่จึงรู้จักเขาดี เวลาจะเข้าออกเมืองใช้แค่การทักทายก็พอ
ด้วยเหตุนี้ ภายในเมืองและนอกเมืองจึงแทบจะถูกตัดขาดจากกัน ต่อให้มีการเคลื่อยย้ายผู้อพยพอย่างเอิกเกริกที่ท่าเรือ ข่าวคราวก็เข้าไปถึงในเมืองได้ยาก ยิ่งพวกขุนนางชั้นสูงนั้น ยิ่งอยากให้มีคนพาผู้อพยพที่อาจก่อจลาจลได้ทุกเมื่อไปจากที่นี่ใจแทบขาด เพราะไม่อย่างนั้น พวกเขาอาจต้องเรียกรวมกองลาดตระเวนมาปราบจลาจลในอนาคตอีก
ทาซาพอจะเข้าใจได้ว่าทำไมเจ้าชายถึงตัดสินใจส่งทหารมาที่นี่ตั้งแต่วันที่ได้รับจดหมาย คนพวกนี้ถูกเมืองหลวงทอดทิ้ง หากศาสนจักรส่งบาทหลวงออกมาจ่ายยาศักดิ์สิทธิ์เวลานี้ ผู้อพยพส่วนใหญ่ก็คงกลายเป็นสาวกผู้จงรักภักดีกันไปหมด
แต่หากเจ้าชายชิงตัดหน้าศาสนจักร ดึงคนพวกนี้มาเป็นพวกเดียวกับตัวเอง มอบชีวิตใหม่และบ้านอันสุขสบายให้พวกเขาก่อน พวกเขาก็จะกลายเป็นผู้สนับสนุนเจ้าชายอย่างไม่ต้องสงสัย
เช้าวันที่สี่ กองเรือกลับมาถึงท่าเรือตรงเวลา ทาซาตกใจเมื่อพบว่า เจ้าชายส่งทหารจากกองทัพที่หนึ่งมาที่นี่ถึงสามร้อยคน มิหนำซ้ำทุกคนยังพกปืนยาวลูกโม่มาด้วย เมื่อมีกองกำลังที่ทรงอนุภาพคอยสนับสนุนดูแล ต่อให้ข่าวนี้รั่วไหลไปถึงหูศาสนจักร พวกเขาก็ห้ามผู้อพยพไม่ให้ย้ายถิ่นไม่ได้แล้ว
"ไลต์นิ่ง!" มาร์เจอรีที่ยืนรอที่ท่าเรือเดียวกันเห็นเงาของสาวน้อยเข้า ก็รีบปราดไปกอดอย่างรวดเร็ว
"ท่านผู้นี้คือ..." ขวานเหล็กถาม
"เจ้าของหอการค้าแห่งเมืองหลวง ท่านสุภาพสตรีมาร์เจอรี" ทาซาแนะนำ " เรือที่ใช้ขนส่งผู้อพยพครั้งนี้ก็ได้นางเป็นคนติดต่อและจัดหาทั้งหมด นางพยายามช่วยทุกทางให้แผนการประสบผลสำเร็จ"
"ที่แท้ก็อย่างนี้นี่เอง..." ขวานเหล็กค้อมศีรษะให้เธอ "ขอบคุณท่านมากที่ช่วยเหลือพวกเรา"
"แล้วข้าจะเก็บค่าใช้จ่ายครั้งนี้กับเจ้าชายอีกที" เธอยักไหล่ "แล้วก็ แทนที่จะขอบคุณข้า สู้ขอบคุณไลต์นิ่งดีกว่า"
ไลต์นิ่งเอียงศีรษะ "เพราะเหตุใดเล่า"
"แค่กๆๆ ไม่มีอะไร" ทาซากระแอม " แล้วหลังจากนี้พวกเจ้าจะทำอย่างไรต่อ"
"ตั้งค่ายขึ้นทางทิศใต้ของท่าเรือ พร้อมกันนั้นก็ดูแลความสงบเรียบร้อยที่บริเวณท่าเรือด้วย ตกบ่ายค่อยเริ่มช่วยเหลือผู้อพยพ" ขวานเหล็กตอบ " ส่วนเรื่องเรือต้องรบกวนพวกเจ้าแล้ว"
********************
ตอนที่ไบรอันนำกำลังคนเข้าไปในเขตผู้อพยพนั้น เขาอดขมวดคิ้วไม่ได้
รอบกายเขาเต็มไปด้วยผู้ป่วยที่หายใจรวยริน ผิวที่ปริแตกตามร่างกายมีเลือดสีดำและหนองไหลออกมา ฝูงแมลงวันบินมาเกาะเต็มไปหมด ทว่าพวกเขาไม่มีแม้แต่เรี่ยวแรงจะไล่ ได้แต่ปล่อยให้แมลงพวกนี้หาอาหารอยู่ตามร่างกายเรื่อยไป
เขาอดนึกถึงช่วงเดือนแห่งปีศาจไม่ได้ ชาวเมืองชายแดนซึ่งติดอยู่ในเขตเสื่อมโทรมของป้อมถูกทรมานจากความหิวโหยและความเหน็บหนาว พวกเขาต้องยอมรับชะตากรรมไม่ต่างจากคนพวกนี้เหมือนกัน หากเหตุการณ์ครั้งนี้เป็นฝีมือของศาสนจักรจริง ก็ถือว่าเป็นความผิดที่ไม่อาจอภัย
"เรียกคนที่ยังขยับได้มาที่นี่ก่อน" ไบรอันสั่งการ "เรื่องนี้ต้องรบกวนเจ้าแล้ว เอคโค"
การประกาศในวงกว้างว่าพวกเขามียารักษาโรคอาจก่อให้เกิดความโกลาหลได้ ถึงตอนนั้นคนทั้งหมดคงกรูมาที่เขตท่าเรือ เขามีคนไม่มาก คงไม่สามารถควบคุมสถานการณ์ได้ ดังนั้นจึงต้องค่อยๆ ประกาศให้คนรู้ทีละกลุ่ม ซึ่งนั่นก็คือเหตุผลที่เจ้าชายให้เอคโคมาที่นี่ด้วย...เธอสามารถกำหนดได้ว่าจะให้เสียงดังขึ้นที่ไหนหรือข้างหูใครบ้าง
ไบรอันเห็นเธอขยับปาก แต่ไม่ได้ยินเสียงอะไรเล็ดลอดออกมา ขณะเดียวกันก็มีผู้อพยพบางคนเริ่มมองมาทางนี้
ไม่นานนัก คนกลุ่มหนึ่งก็วิ่งล้มลุกคลุกคลานมา “ท่านพูดจริงหรือ หากข้าหายจากโรคนี้ได้จริงๆ ข้ายินดีตามท่านไปที่ดินแดนตะวันตก!”
สำเร็จแล้ว ไบรอันดีใจ “แน่นอนสิ เรือของพวกเราจอดอยู่ที่ท่าเรือแล้ว พาครอบครัวของพวกเจ้าตามข้ามา!”
ทหารคนอื่นๆ ก็เข้ามาช่วยแบกคนป่วยที่นอนนิ่งบนพื้นด้วยอีกแรง ขบวนคนเพิ่มจำนวนขึ้นเป็นหลายร้อยคนภายในพริบตา ในขณะที่ทุกคนเดินไปที่ท่าเรือนั้น คนจำนวนไม่น้อยเหลือบเห็นเข้าก็วิ่งตามมาด้วย หลังจากกลับถึงท่าเรือแล้ว ทหารจากกองทัพที่หนึ่งก็วางถุงบรรจุน้ำวิเศษลงบนโต๊ะตัวยาว ขวานเหล็กนำกำลังคนเฝ้าสะพานขึ้นเรือไว้ โดยอนุญาตให้คนเดินข้ามได้แค่ครั้งละสองคนเท่านั้น ทั้งนี้เพื่อให้แน่ใจว่าคนที่ขึ้นเรือทุกคนได้ดื่มน้ำวิเศษลงไปแล้ว
“ทุกคนฟังให้ดี ในนี้บรรจุยาที่สามารถรักษาโรคได้ แค่ดื่มลงไป พวกเจ้าก็หายจากโรคแล้ว” ทหารหนึ่งคนยืนประกาศสารจากเจ้าชายอยู่บนเวทีข้างโต๊ะตัวยาว “ที่ศาสนจักรบอกว่า ‘โรคร้ายเกิดจากฝีมือของแม่มด มีเพียงยาศักดิ์สิทธิ์เท่านั้นที่รักษาได้’ เป็นเรื่องโกหกทั้งเพ พวกเขาแค่ต้องการเงินเท่านั้น มิหนำซ้ำยังต้องให้พวกเขาคุกเข่าสำนึกบุญคุณอีก ในขณะที่เจ้าชายโรแลนด์ไม่เพียงแต่ทรงนำยามาให้พวกเจ้าเท่านั้น พระองค์ยังไม่ทรงเก็บค่าใช้จ่ายใดๆ ด้วย! ถูกต้อง ไม่มีค่าใช้จ่ายแม้แต่เหรียญเดียว!”
คำพูดนี้เรียกเสียงฮือฮาได้ทันที ขณะเดียวกัน คนที่ดื่มน้ำวิเศษคนแรกก็รู้สึกถึงความเปลี่ยนแปลงในร่างกายอย่างรวดเร็ว เขาฉีกเสื้อออกอย่างตื่นเต้น ก็เห็นจุดสีดำๆ เลือนหายไปจนหมด “ยานี่ได้ผลจริงๆ! ข้าหายแล้ว ข้าหายแล้ว!”
“ข้าก็เหมือนกัน พระเจ้าช่วย เลือดข้าหยุดไหลแล้ว!”
“พระเจ้าหรือ พระเจ้าอยู่ที่ไหนกัน ข้าเห็นแต่พวกหลอกลวงทั้งนั้น!”
“ถูกต้องที่สุด ยานี่ไม่เกี่ยวกับศาสนจักรแม้แต่น้อย!”
“เจ้าชายโรแลนด์ทรงพระเจริญ!”
เมื่อคนที่หายเป็นปกติเพิ่มจำนวนมากขึ้น ปฏิกิริยาของผู้คนก็ยิ่งทวีความรุนแรง หากไม่ได้สมาชิกในกองทัพที่หนึ่งคอยคุมสถานการณ์ไว้ โต๊ะที่วางยาวิเศษคงถูกผู้อพยพล้มคว่ำไปแล้ว
“ตอนนี้ เจ้าชายโรแลนด์ทรงกำลังบุกเบิกดินแดนตะวันตกอยู่ จึงต้องการคนจำนวนมากไปทำไร่ไถนา สร้างที่อยู่อาศัย และตัดถนน...พระองค์ไม่ทรงคิดเงินค่ายา และไม่ทรงบังคับให้พวกเจ้าไปอยู่ดินแดนตะวันตก” ทหารที่ทำหน้าที่ประกาศยังคงพูดต่อเสียงดัง “แต่พระองค์ทรงสัญญาว่า คนที่ยอมไปทำงานกับพระองค์ที่ดินแดนตะวันตกจะได้รับอาหาร บ้าน และค่าตอบแทน! ไม่ว่าพวกเจ้าจะถนัดด้านไหน ก็สามารถหางานที่เหมาะสมได้ทั้งนั้น! คนที่จะไปดินแดนตะวันตกให้เดินออกมาหนึ่งก้าว แล้วตามทหารไปขึ้นเรือ มุ่งหน้าสู่บ้านหลังใหม่ได้เลย! ส่วนคนที่ไม่อยากไปก็ไม่เป็นไร ขอแค่อยู่ช่วยพวกเราที่นี่ต่ออีกสามวันก็พอ พวกเจ้าจะได้รับแจกอาหารจากกลุ่มพ่อค้าตลอดระยะเวลาสามวันนี้!”
“พวกเราจะได้บ้านกับค่าตอบแทนจริงๆ หรือ” ใครบางคนถามขึ้นเสียงดัง
“ใช่แล้ว เจ้าชายทรงตรัสเช่นนี้ด้วยพระองค์เอง!” ทหารพยักหน้า
“ขอข้าขึ้นเรือด้วย ข้ายินดีทำงานรับใช้เจ้าชาย!”
“ข้าก็ด้วย!”
“ข้าด้วย นายท่าน!”
“ข้าเป็นช่างตีเหล็ก!”
“...”
ไบรอันมองเหตุการณ์ตรงหน้าด้วยความปลาบปลื้ม ในกลุ่มคนจำนวนหลายร้อยคนนี้ ไม่มีใครเลือกอยู่เมืองหลวงต่อสักคน ทุกคนเลือกที่จะขึ้นเรือไปยังดินแดนตะวันตกทั้งนั้น เรือลำแรกบรรทุกคนเต็มแล้วก็แล่นออกจากท่า ไม่นานนัก เรือเปล่าลำต่อไปก็เข้ามาเทียบท่าต่อทันที มาร์เจอรีคุมงานได้อย่างราบรื่นไร้ที่ติจริงๆ
จากนั้นไบรอันก็ได้ไปกลับระหว่างค่ายผู้อพยพกับท่าเรือไม่หยุด เสียงของเอคโคดึงผู้อพยพมาให้เขากลุ่มแล้วกลุ่มเล่า โดยแต่ละครั้งจะจำกัดจำนวนคนไว้แค่สามถึงสี่ร้อยคนเท่านั้น ในขณะที่เขากำลังนำผู้ป่วยกลุ่มใหม่กลับมายังท่าเรือนั้น เขาก็เห็นกองทัพที่หนึ่งซึ่งประจำการอยู่ที่นาข้าวสาลีฝั่งทิศใต้เริ่มเคลื่อนไหว คนกลุ่มเล็กๆ วิ่งไปทางทิศเหนือของคลองอย่างรวดเร็วพร้อมกับปืนที่อยู่ในมือ
“เกิดอะไรขึ้น” เขาถามลูกน้องของขวานเหล็ก
“เห็นไลต์นิ่งที่กำลังสังเกตการณ์บอกว่ามีคนหนีออกจากเรือ” อีกฝ่ายตอบอย่างนอบน้อม “คงจะเป็นสายสืบที่แฝงตัวอยู่ในกลุ่มผู้อพยพกระมัง”


........................................






[Go To Next Chapter]( ./137.md)