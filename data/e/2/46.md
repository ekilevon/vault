##บทที่ 134 แสงอรุณ
โรแลนด์จดงานของไพรซ์ลงกระดาษเสร็จก็วางพู่กันลง แล้วเริ่มคลึงคอที่ปวดเมื่อย


เสียงไนติงเกลดังขึ้นที่ข้างหู “ฝ่าบาท ทรงต้องการให้หม่อมฉันนวดให้หรือไม่เพคะ”


“ยังเหลืออีกสามสิบกว่าคน ไว้ก่อนเถอะ” โรแลนด์ส่ายหน้ายิ้มๆ พลางหยิบกระดิ่งบนโต๊ะมาเขย่า ยิ่งจัดการงานจุกจิกพวกนี้เสร็จเร็วขึ้นเท่าไร เขาก็ยิ่งเริ่มโครงการกระจายการศึกษาในเมืองชายแดนได้เร็วขึ้นเท่านั้น นอกจากนี้เขายังต้องไปทดสอบพลังใหม่ของอันนาด้วย


คนที่ถูกองครักษ์คุมตัวเข้ามาในโถงรับแขกเป็นอัศวินร่างสูงใหญ่ ใบหน้าหล่อเหลาเด่นสะดุดตาตั้งแต่ปราดแรกที่เห็น ไม่ได้ด้อยไปกว่าคาร์เตอร์ผู้มีใบหน้าประดุจเทพบุตรเลย แน่นอนว่าโรแลนด์แอบหักคะแนนความหล่อนั้นในใจ เขาไล่สายตาไปตามรายชื่อ “เฟร์ราน ชิลต์หรือ”


ชื่อนี้ไม่เหมือนคนทั่วไป เพราะมีหมายเหตุระบุเพิ่มมาด้วย เขาอ่านข้อความทั้งหมดออกมารวดเดียว “หัวหน้ากองอัศวินแห่งตระกูลไลออน แสงอรุณ อัศวินอันดับหนึ่งแห่งดินแดนตะวันตก...คำนำหน้าชื่อเจ้าเยอะจริงนะ”


“พ่ะย่ะค่ะ ฝ่าบาท” เฟร์รานคุกเข่าลงหนึ่งข้าง


“ข้านึกว่าคนที่เป็นหัวหน้ากองหรืออัศวินอันดับหนึ่งจะต้องนำหน้าขบวนรบเสียอีก” โรแลนด์เลิกคิ้ว “เจ้ารอดชีวิตมาได้อย่างไร”


“กระหม่อมหลบอยู่ด้านหลังพ่ะย่ะค่ะ” เขาตอบตรงๆ “กระหม่อมรู้วิธีคุมจังหวะม้า ทำให้ดูเหมือนว่ากำลังควบม้าเต็มกำลัง แต่ความจริงแล้วความเร็วม้าแทบไม่ได้เพิ่มขึ้นเลย”


คำตอบที่ตรงไปตรงมาของเขาทำเอาโรแลนด์ประหลาดใจอยู่บ้าง เขานึกว่าอีกฝ่ายจะหาข้ออ้างมากลบเกลื่อนความจริงที่ว่าตัวเองหนีทัพเพราะรักตัวกลัวตายเสียอีก ดูท่าแล้วเรื่องนี้คงไม่ใช่อย่างที่เขาคิด


เฟร์รานรีบอธิบายต่อตามคาด “เช้าวันที่สามที่ฝ่าบาททรงยกทัพตามมา หรือก็คือวันที่ดยุกถูกสังหาร กระหม่อมตามประกบเขาเพื่อหาโอกาสฆ่าเขาตลอดเวลา แต่ติดที่พวกองครักษ์คอยคุ้มกันเขาอย่างใกล้ชิด กระหม่อมจึงไม่สบโอกาสลงมือ โชคดีที่กองทัพของฝ่าบาทกำจัดเขาได้”


พอพูดถึงตรงนี้อัศวินก็ค้อมศีรษะลง “ฝ่าบาทที่เคารพ กระหม่อมขอบพระทัยฝ่าบาทเหลือเกิน หากทรงเห็นว่ากระหม่อมสามารถช่วยเหลืออะไรได้ ก็ขอให้ทรงเรียกใช้ตามพระประสงค์เถิดพ่ะย่ะค่ะ”


ประโยคสุดท้ายนั้นเปรียบได้กับคำปฏิญาณตน โรแลนด์อึ้งไปเล็กน้อยก่อนจะพูดกับอีกฝ่าย “เจ้าลุกขึ้นก่อน ไหนลองว่ามาซิ เรื่องราวเป็นมาอย่างไรกันแน่”


“พ่ะย่ะค่ะ” เขาลุกขึ้นพูด “กระหม่อมมีภรรยาชื่อเอริน เป็นหญิงสามัญชนที่ทำงานในโรงละครของป้อมปราการลองซอง พวกกระหม่อมพบกันโดยบังเอิญ และผูกสมัครรักใคร่กันในเวลาต่อ กระหม่อมต้องการแต่งงานกับนาง แต่บิดามารดากระหม่อมไม่เห็นด้วย กระหม่อมจึงย้ายออกจากที่ดินเดิมไปเช่าบ้านอยู่ในไร่ใกล้ๆ ป้อม แล้วจัดงานแต่งงานขึ้นที่นั่น หลังแต่งงานได้ไม่นาน เอรินก็ได้รับเลือกให้แสดงละครเป็นครั้งแรก” เสียงของอัศวินขรึมลง “ดยุกดูละครรอบนั้นแล้วพึงใจนางมาก ต่อมา เขาก็อาศัยจังหวะที่กระหม่อมไปปฏิบัติภารกิจข้างนอก บุกเข้าไปขืนใจเอริน”


“ผ่านไปพักใหญ่กระหม่อมจึงรู้เรื่องนี้จากปากนาง กระหม่อมอยากไปคุยกับดยุกให้รู้เรื่อง แต่เอรินคุกเข่าขอร้องกระหม่อมว่าอย่าทำอะไรบุ่มบ่าม กระหม่อมเองก็รู้ว่าหากสู้กันซึ่งๆ หน้า กระหม่อมแทบไม่มีโอกาสชนะเลย หรือต่อให้สังหารเขาได้ กระหม่อมก็คงหนีไม่พ้นคมดาบขององครักษ์อยู่ดี และเอริน...ก็อาจจะถูกทายาทของดยุกไรอันตามแก้แค้นอีก ดังนั้นกระหม่อมจึงอดกลั้นมาตลอด จนกระทั่งเขายกทัพมาที่เมืองชายแดน”


“แม้ไม่ได้แก้แค้นกับมือตัวเอง แต่อย่างน้อยตอนนี้เอรินก็หลับได้สนิทแล้ว ไม่ต้องคอยกังวลว่าจะมีใครบุกเข้ามาตอนกลางคืนอีกแล้ว กระหม่อมเองก็เหมือนยกภูเขาออกจากอกเช่นกัน ดังนั้นกระหม่อมจึงอยากขอบพระทัยฝ่าบาทอีกครั้ง”


“ที่แท้ก็อย่างนี้นี่เอง” โรแลนด์เคาะพู่กันกับโต๊ะ นี่คือสัญญาณระหว่างเขากับไนติงเกล เมื่อไรที่เขาอยากตรวจสอบว่าอีกฝ่ายโกหกหรือไม่ ก็จะใช้วิธีเคาะโต๊ะส่งสัญญาณ ไม่นานนัก เขาก็รู้สึกว่าไนติงเกลกำลังบีบไหล่ซ้ายเขา นั่นแปลว่าอีกฝ่ายพูดความจริง...เพียงแต่เธอบีบแรงไปหน่อยหรือเปล่า โรแลนด์เจ็บจนแสยะปาก “เจ้ารู้หนังสือหรือไม่ อ่านออกเขียนได้หรือไม่”


“เอ่อ...” เฟร์รานนิ่งไป คล้ายกับยังตามความคิดเจ้าชายไม่ทัน “กระหม่อมทำได้หมดพ่ะย่ะค่ะ”


“เช่นนั้นข้าจะบอกผลตัดสินเจ้าเดี๋ยวนี้” โรแลนด์อธิบายทางเลือกที่เคยอธิบายมาแล้วนับครั้งไม่ถ้วน “...เจ้าจะเลือกทางไหน”


“ฝ่าบาท ฝ่าบาทไม่ทรงต้องการให้กระหม่อมออกรบหรือพ่ะย่ะค่ะ ไม่ว่าจะรบกับกองทัพหรือสู้กันตัวต่อตัว กระหม่อมก็...”


“ไม่ ข้าไม่ต้องการ” โรแลนด์ขัด “กองทัพของข้าไม่มีขุนนาง และไม่มีวันรับขุนนางด้วย พวกเขาเป็นกองทัพประชาชนโดยแท้จริง ส่วนเจ้าก็อย่าหวังว่าจะได้จับอาวุธอีก”


“อย่างนั้น...หรือพ่ะย่ะค่ะ” เฟร์รานเงียบไปครู่ใหญ่จึงพยักหน้า “กระหม่อมเข้าใจแล้ว ในเมื่อเป็นเช่นนี้ กระหม่อมเลือกเป็นครูพ่ะย่ะค่ะ”


“ฉลาดนี่ เป็นครูจะได้ทั้งบ้านพักและค่าตอบแทนอย่างงามเชียวล่ะ ข้าจะส่งคนไปรับภรรยาเจ้ามาที่นี่ พวกเจ้าก็อยู่กินกันที่นี่นี่ล่ะ” โรแลนด์โบกมือส่งสัญญาณให้อัศวินออกไปได้


“ช้าก่อนพ่ะย่ะค่ะ ฝ่าบาท โปรดประทานอภัยที่กระหม่อมละลาบละล้วง” เขาลังเลเล็กน้อย “อัศวินคนอื่นๆ จะได้รับเงื่อนไขเช่นเดียวกันหรือไม่พ่ะย่ะค่ะ หากพวกเขาเป็นครูไม่ได้ พวกเขาก็ต้องทำงานที่เหมืองยี่สิบปีหรือพ่ะย่ะค่ะ”


“ถูกต้อง”


“...ฝ่าบาท กระหม่อมมีลูกน้องคนหนึ่งชื่อฮารอน เขาเป็นอัศวินสูงอายุ มีประสบการณ์โชกโชน แต่ไม่รู้หนังสือ กระหม่อมไม่อยากให้เขาทำงานในเหมืองเลย กระหม่อมขอใช้เงินไถ่โทษเขาได้หรือไม่พ่ะย่ะค่ะ”


“ไม่ได้แน่นอน” โรแลนด์แบมือ “หากข้าให้พวกเจ้าใช้เงินไถ่โทษได้ ข้าคงปล่อยพวกเจ้าไปตั้งแต่ตอนอยู่ที่ป้อมแล้ว”


“แต่เขาอายุเกือบห้าสิบแล้วนะพ่ะย่ะค่ะ หากต้องทำงานที่ไม่เห็นเดือนเห็นตะวันเช่นนั้น เกรงว่าร่างกายจะทรุดเอาได้”


“ไม่มีแรงจะขุดเหมือง แต่มีแรงจะตีเมืองชายแดนอย่างนั้นสิ” แล้วอีกอย่าง เหมืองข้าก็ไม่ใช่เหมืองถ่านหินเสียหน่อย นอกจากจะมีเครื่องจักรไอน้ำช่วยขนแร่ขนน้ำแล้ว ยังมีวันหยุดให้อีกต่างหาก โรแลนด์หยิบกระดิ่งขึ้นมา เตรียมเขย่าเรียกคนต่อไป


“ฝ่าบาท!” เฟร์รานกัดฟันแน่นก่อนจะคุกเข่าลงไปอีกครั้ง “กระหม่อมมีแผนที่ขุมทรัพย์ประจำตระกูล อายุไม่ต่ำกว่าสี่ร้อยปี กระหม่อมยินดีใช้มันแลกกับอิสรภาพของฮารอนพ่ะย่ะค่ะ”


“แผนที่ขุมทรัพย์อายุสี่ร้อยปีหรือ...” เจ้าชายขมวดคิ้วว่า “เจ้าแน่ใจหรือว่าบรรพบุรุษเจ้าไม่ได้แค่ตวัดดินสอวาดลายแทงมั่วๆ หลอกให้คนรุ่นหลังดีใจ”


“กระหม่อมแน่ใจพ่ะย่ะค่ะ มันไม่ใช่รอยดินสอถ่านหรือหมึก” เขาส่ายหน้าเล็กน้อย ราวกับกำลังนึกภาพกระดาษแผ่นนั้น


“กระหม่อมก็บอกไม่ถูกเหมือนกันว่ามันวาดด้วยอะไร แต่ลายเส้นพวกนั้นคมชัดและเรียบเนียนมาก ขนาดถูกทิ้งในห้องใต้ดินมาหลายสิบปี ลวดลายและตัวอักษรยังไม่ลอกเลยพ่ะย่ะค่ะ บิดากระหม่อมบอกว่าแผนที่ฉบับนี้เป็นสมบัติตกทอดกันมาหลายรุ่นแล้ว ตำแหน่งของขุมทรัพย์ก็อยู่ลึกเข้าไปในป่าเร้นลับทางตะวันตกเฉียงเหนือนี่เอง แต่ว่าตอนนี้ที่นั่นกลายเป็นดินแดนร้างไปแล้ว คนธรรมดาคงเข้าไปลำบากพ่ะย่ะค่ะ”


โรแลนด์ใช้พู่กันเคาะโต๊ะอีกครั้ง ไนติงเกลยังคงบีบไหล่ซ้ายของเขา


“เอาล่ะ ต่อให้สิ่งที่เจ้าพูดเป็นความจริง แต่แผนที่ขุมทรัพย์ฉบับนั้นก็น่าจะอยู่ในห้องใต้ดินของตระกูลชิลต์ไม่ใช่หรือ เจ้าสละสิทธิ์ในที่ดินไปแล้ว พวกเขาคงไม่อยากเห็นหน้าเจ้าอีกกระมัง”


“ก็จริงพ่ะย่ะค่ะ” เฟร์รานพยักหน้า “แต่กระหม่อมจำรายละเอียดในแผนที่ได้หมด กระหม่อมพอจะเขียนลายและข้อความบนนั้นออกมาได้พ่ะย่ะค่ะ”


“เช่นนั้นก็เขียนให้ข้าดูซิ” โรแลนด์ยื่นพู่กันกับกระดาษให้เขา “หากเป็นเรื่องจริง ข้าจะยอมทำตามที่เจ้าขอเป็นกรณีพิเศษ”


“ฝ่าบาททรงเมตตากระหม่อมเหลือเกิน” เขาเดินไปที่โต๊ะแล้วเริ่มวาดแผนที่ขุมทรัพย์


จะว่าไปแล้ว อัศวินแสงอรุณ เฟร์ราน ชิลต์ ไม่เพียงแต่มีทักษะการต่อสู้ที่ยอดเยี่ยมเท่านั้น แต่ทักษะการวาดรูปและเขียนหนังสือก็ยอดเยี่ยมไม่แพ้กัน เพียงไม่กี่อึดใจ ภาพวาดแผนที่อย่างคร่าวๆ ก็ปรากฏขึ้นต่อหน้าโรแลนด์


ภาพในแผนที่แสดงพื้นที่ด้านหลังเทือกเขาสิ้นวิถี มุมซ้ายล่างของกระดาษเป็นเทือกเขาที่เรียงตัวต่อกัน ตรงกลางแผนที่มีรูปสามเหลี่ยมด้านเท่า มุมแหลมสามมุมชี้บอกตำแหน่งสามตำแหน่ง หนึ่งในนั้นคือส่วนปลายของเชิงเขาทิศเหนือ อีกตำแหน่งอยู่ในป่าเร้นลับ มีเครื่องหมายดาวหกแฉกกำกับอยู่ น่าจะหมายถึงที่ซ่อนขุมทรัพย์


ทว่าความสนใจทั้งหมดของโรแลนด์กลับพุ่งไปที่ยอดสามเหลี่ยม ตรงนั้นคือดินแดนร้าง ด้านบนมีสัญลักษณ์รูปภูเขาหยึกหยักพร้อมข้อความว่า ‘ทาคิลา’


........................................


[Go To Next Chapter]( ./47.md)