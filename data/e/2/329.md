##บทที่ 417 เอาคืน
บนเทือกเขาในเขตสันเขาฟอลเลนดรากอน ไลต์นิ่งหาที่ปลอดลมแล้วตั้งกระโจมใหญ่สำหรับสี่คนอย่างคล่องแคล่ว
เปลวไฟที่เผาไหม้ไล่ความเย็นออกไปจนหมด ไนติงเกลพับขากางเกงขึ้น เผยให้เห็นน่องที่เต็มไปด้วยคราบเลือด ตำแหน่งที่ถูกแส้ของทูตศักดิ์สิทธิ์เริ่มบวมแล้ว ก่อนหน้านี้เธอมัวแต่กัดฟันวิ่งเลยไม่รู้สึกอะไร แต่พออยู่เฉยๆ ถึงได้ตระหนักว่าตัวเองยกขาไม่ค่อยไหวแล้ว หากไม่ใช่เพราะเมซีมาช่วยไว้ทันเวลาล่ะก็ เธอก็ไม่รู้ว่าตัวเองจะพามาควิสหนีไปได้ไกลแค่ไหน
การใช้หมอกมายาในขณะที่เคลื่อนไหวไม่สะดวกนั้นเป็นเรื่องที่อันตรายอย่างยิ่ง...เส้นสายที่เปลี่ยนแปลงตลอดเวลาเป็นทั้งบันไดและปลายมีดอันแหลมคม หากไม่ระวังให้ดี เธอก็อาจถูกพวกมันตัดร่างเป็นชิ้นๆ ได้
“ข้าช่วยท่านเอง”
เมซีค้นอุปกรณ์ปฐมพยาบาลออกมาจากกระเป๋าใหญ่ นอกจากผ้าพันแผลและแอลกอฮอล์ขวดเล็กแล้ว ยังมีสมุนไพรที่ลีฟเสกให้ด้วย ของสิ่งนี้เคยเป็นยาขนานเอกสมัยที่เธออยู่ในสมาคม
ตอนที่แอลกอฮอล์กลิ่นฉุนถูกราดลงบนแผลนั้น แม้แต่ไนติงเกลก็ยังร้องออกมาอย่างสุดทน หัวคิ้วของเธอขมวดมุ่น หากไม่ใช่เพราะเจ้าชายบอกว่าของสิ่งนี้สามารถฆ่าสิ่งมีชีวิตขนาดเล็ก ช่วยให้แผลไม่ติดเชื้อได้ล่ะก็ เธอคงคิดว่านี่คือการทรมานอย่างหนึ่งแน่ๆ
โชคดีที่ความเย็นจากสมุนไพรช่วยลดอาการแสบร้อนได้อย่างรวดเร็ว หลังจากทำแผลเสร็จ เธอก็รู้สึกสบายตัวขึ้นมาก
“แล้วหลังของเจ้า...” มาควิสถามเสียงเบา “ไม่เป็นไรหรือ”
“หลังท่านเป็นอะไรหรือ” ไลต์นิ่งหอบฟืนเข้ามาในกระโจม
“นางรับลูกหน้าไม้ของคนพวกนั้น...แทนข้า” เสียงของสเปียร์ฟังดูหม่นหมอง
“ไม่เป็นไรมากหรอก เหมือนโดนคนต่อยสองสามหมัดน่ะ” ไนติงเกลเบะปาก “อย่างมากก็แค่นอนราบไม่ได้ไปหนึ่งคืน”
“ถึงอย่างนั้นก็ทาสมุนไพรเสียหน่อยเถอะ” ไลต์นิ่งเขี่ยกิ่งไม้ในกองไฟจนสะเก็ดไฟปลิวว่อน “ยาของลีฟไม่เพียงแต่ห้ามเลือดได้เท่านั้น แต่ยังรักษาแผลฟกช้ำได้ด้วย”
“นอนคว่ำลงบนนี้” เมซีนั่งลงแล้วตบต้นขาตัวเอง “ข้าจะใส่ยาให้ท่านเอง!”
พอเห็นแววตาจริงจังของสาวน้อยผมขาว ไนติงเกลก็หมดทางจะขัดขืน สุดท้ายจึงได้แต่พยักหน้า “ก็ได้”
เธอถอดเสื้อ ปิดหน้าอก แล้วนอนฟุบลงบนขาของเมซี มาควิสหญิงเห็นหลังเธอก็ถึงกับสูดปาก
ต่อให้ไม่ดูก็รู้ว่า แผ่นหลังที่เคยนวลเนียนในตอนนี้คงจะปูดบวมและช้ำเลือดช้ำหนองน่าดู แต่มันก็แค่ดูน่ากลัวเท่านั้น เธอคิดอย่างไม่ใส่ใจ บาดแผลพวกนี้ถือว่าเล็กน้อยมากสำหรับแม่มดที่มีพลังเยียวยาตัวเอง เดี๋ยวอีกไม่กี่วันมันก็หายไปแล้ว
ไนติงเกลกระแอมขึ้นขณะที่นอนให้เมซีใส่ยาว่า “ท่านตัดสินใจหรือยังว่าจะเอาอย่างไรต่อไป ท่านมาควิส เรดไวน์ น้องชายของท่านถูกศาสนจักรมอมเมาจนคิดสังหารท่าน ทั้งที่ก่อนหน้านี้ ทั้งเขาและศาสนจักรต่างไม่รู้ด้วยซ้ำว่าท่านเป็นแม่มด” เธอเล่าสิ่งที่เธอได้ยินบนหอคอยให้อีกฝ่ายฟังคร่าวๆ “พวกเขาน่าจะพุ่งเป้าไปที่ตำแหน่งผู้ปกครองของท่านมากกว่า ต่อให้ท่านไม่ใช่แม่มด ท่านก็ต้องถูกพวกเขาประหารด้วยข้อหาเป็นสมุนปีศาจอยู่ดี...ซึ่งนั่นก็ไม่ใช่เรื่องยากสำหรับศาสนจักรเลย”
“พวกเขาบังอาจปองร้ายมาควิสเชียวหรือนี่” สเปียร์ขบกรามกรอด “เรดไวน์และศาสนจักรจะต้องชดใช้อย่างสาสม!”
“ศาสนจักรน่ะไปไกลกว่าที่ท่านคิดมากนัก” ไนติงเกลส่ายหน้า “ต่อให้เป็นพระราชา พวกเขาก็ลงมือได้โดยไม่ลังเล...ดูอย่างอีเทอร์นัลวินเตอร์หรือวูลฟ์ฮาร์ตก็ได้”
สเปียร์ชะงักไปทันที ผ่านไปครู่ใหญ่จึงเอ่ยขึ้นว่า “หรือศาสนจักรคิดจะยึดครองสี่อาณาจักรใหญ่จริงๆ ข้าเองก็เคยได้ยินพวกพ่อค้าต่างอาณาจักรพูดถึงเรื่องนี้เหมือนกัน แต่พวกขุนนางในเมืองหลวงกลับมองว่านี่เป็นแค่ข่าวโคมลอย”
“พวกขุนนางในเมืองหลวงก็หาว่าเจ้าชายโรแลนด์เป็นกบฏเหมือนกัน” เธอยักไหล่ “หากเจ้าชายทรงเดาไม่ผิดล่ะก็ นี่เป็นแค่ก้าวแรกของศาสนจักรเท่านั้น แต่ตอนนี้ข้าไม่สามารถบอกแผนเบื้องหลังพวกนี้ให้ท่านทราบได้ เว้นแต่ท่านจะเข้าสโมสรแม่มดเสียก่อน นอกจากนี้ ศาสนจักรคงไม่ได้วางแผนยึดอำนาจท่านในเวลาแค่ไม่กี่วันหรอก บริวารส่วนใหญ่ของท่านคงหันไปหาเรดไวน์ซึ่งให้ผลประโยชน์ได้มากกว่าแล้ว หากท่านอยากได้สันเขาฟอลเลนดรากอนคืน ท่านก็สามารถขอความช่วยเหลือจากเจ้าชายได้”
“พระองค์...จะทรงช่วยข้าจริงๆ หรือ”
“จริงสิ การขุดรากถอนโคนศาสนจักรคือภารกิจสำคัญของพวกเราอยู่แล้ว” ไนติงเกลหัวเราะเบาๆ
มาควิสเงียบไปราวกับกำลังใช้ความคิด
“วางใจเถอะ” ไนติงเกลรู้ว่าเธอกำลังลังเล ก่อนที่จะได้สัมผัสเมืองชายแดน แม่มดส่วนใหญ่ก็มักกังวลเรื่องนี้กันทั้งนั้น “หากท่านอยากไปจากดินแดนตะวันตกเมื่อไร ก็ไปได้ทุกเวลา เจ้าชายไม่ทรงบังคับท่านหรอก”
“พระองค์ทรง...ทำให้แม่มดกับคนธรรมดาอยู่ร่วมกันได้จริงๆ หรือ”
ไนติงเกลได้ยินอีกฝ่ายถามเรื่องนี้เป็นครั้งที่สองแล้ว และทุกครั้งที่ตอบคำถามนี้ เธอก็จะรู้สึกภูมิใจเสมอ “ใช่แล้ว ดินแดนใต้ปกครองของพระองค์เป็นเช่นนี้จริงๆ...ที่นั่นคือภูเขาศักดิ์สิทธิ์ของเหล่าแม่มด”
สีหน้าของสเปียร์ดูสับสนอยู่ใต้แสงสะท้อนจากกองไฟ ผ่านไปครู่ใหญ่ เธอจึงพยักหน้าน้อยๆ ว่า “พวกเราจะออกเดินทางกันพรุ่งนี้เลยใช่หรือไม่”
“ยังไม่ใช่พรุ่งนี้” ไนติงเกลกับไลต์นิ่งพูดขึ้นพร้อมกัน จากนั้นพวกเธอก็สบตากันแล้วหัวเราะออกมา
“ทางโบสถ์จะต้องหาทางรายงานเรื่องนี้ต่อเมืองศักดิ์สิทธิ์แน่นอน อีกสองวันข้างหน้า พวกเราจะต้องดักพิราบสื่อสารที่ศัตรูส่งออกไป” เธออธิบายให้อีกฝ่ายฟัง “จากนั้นเมซีจะส่งท่านกลับเมืองชายแดนก่อน ส่วนข้ายังมีภารกิจต้องทำต่อ”
ตอนที่อยู่ในห้องชั้นบนสุดของหอคอยนั้น เธอจำได้ว่าทูตศักดิ์สิทธิ์พูดไว้ว่า หลังจากเสร็จธุระที่นี่แล้ว เธอยังต้องเดินทางไปเมืองเรดวอเตอร์อีก
เห็นได้ชัดว่าไม่ว่าเธอเดินทางไปที่ไหน ก็จะเกิดความปั่นป่วนขึ้นที่นั่น และไม่ว่าผลของมันจะยิ่งใหญ่หรือเล็กน้อยเพียงใด มันก็สร้างความยุ่งยากให้แก่เจ้าชายทั้งนั้น มิหนำซ้ำ คนคนนี้ยังเคยเห็นวิธีโจมตีของเธอมาแล้ว หากเธอสามารถสกัดอีกฝ่ายได้ แผนของศาสนจักรก็จะพังไม่เป็นท่า แถมดีไม่ดีเธอยังอาจได้ข้อมูลจากอีกฝ่ายด้วย
ไนติงเกลสูดหายใจลึก เธอตัดสินใจแล้วว่าจะสังหารคณะทูตของศาสนจักรชุดนี้...ทว่าเจ้าชายจะเห็นด้วยกับความคิดของเธอหรือไม่นั้น เธอเองก็ไม่รู้เหมือนกัน หากเขาขอให้เธอกลับเมืองชายแดนให้ได้ เธอก็ไม่อยากทำอะไรโดยพลการ
…
สามวันต่อมา เมซีที่บินไปส่งมาควิสหญิงก็บินกลับมาที่สันเขาฟอลเลนดรากอนอีกครั้ง ครั้งนี้ เธอพาแม่มดจากเกาะสลีปปิ้งมาด้วยอีกสองคน
“พวกเจ้ามาได้อย่างไร” ไนติงเกลมองคนทั้งสองอย่างประหลาดใจ
“เจ้าชายทรงให้พวกเรามาช่วยเจ้า” แอนเดรียกระโดดลงจากหลังสัตว์ยักษ์ด้วยท่วงท่าสง่างาม ก่อนจะเปิดหมวกสะบัดผมสีทองอร่าม “ค่าตอบแทนคือขนมปังไอศกรีมสองชิ้น”
“งานถล่มศาสนจักรแบบนี้จะขาดข้าได้อย่างไร” แอชเชสยกมุมปาก
“เจ้าชายตรัสว่าท่านทำงานนี้ได้ แต่ต้องระวังความปลอดภัยด้วย” เมซีแปลงร่างกลับมาเป็นคนอีกครั้ง “พระองค์ตรัสว่าจะทรงรอท่านอยู่ที่ปราสาท”
“อย่างนั้นหรือ...” ไนติงเกลพลันรู้สึกอบอุ่นใจ “ข้าเข้าใจแล้ว”
“ว่าแต่อีกฝ่ายมีกี่คน” แอชเชสเลิกคิ้ว “ได้ยินว่ามีแม่มดด้วยหรือ”
“ข้าก็ไม่แน่ใจเหมือนกัน แต่อย่างมากน่าจะมีทหารพิพากษาสักยี่สิบกว่าคนได้ แล้วก็บ่าวไพร่กับสาวกอีกจำนวนหนึ่ง” เธอพูดเน้นทีละคำ “คนอื่นๆ ข้าไม่มีความเห็น แต่แม่มดคนนั้น ข้าจะต้องจัดการนางด้วยตัวเอง”
………………………………….




[Go To Next Chapter]( ./330.md)