##บทที่ 456 จุดต่าง
หลังจากอธิบายแผนการปกครองทั้งหมดเรียบร้อยแล้ว โรแลนด์จึงยกชาขึ้นจิบช้าๆ รอให้ทุกคนย่อยข้อมูลให้เสร็จก่อน
การควบคุมการดำเนินงานในพื้นที่สักพื้นที่จำเป็นต้องใช้คนจำนวนมาก ในขณะที่คนส่วนใหญ่ยังรู้หนังสือไม่มากนั้น เขาจำเป็นต้องดึงขุนนางเข้ามาอย่างหลีกเลี่ยงไม่ได้ อย่างไรเสีย พวกเขาส่วนใหญ่ก็เคยผ่านการศึกษาขั้นพื้นฐานมาแล้ว และพอมีความรู้เรื่องการบริหารอยู่บ้าง หากใครทำผลงานได้ดี เขาก็ยินดีส่งคนคนนั้นไปปกครองเมืองหรือแม้กระทั่งดินแดนแทนเขาด้วยซ้ำ ตำแหน่งนี้ใกล้เคียงกับนายกเทศมนตรีหรือผู้ว่าราชการมณฑลในยุคหลัง
โรแลนด์รอสักครู่ จึงเริ่มถกปัญหาเรื่องต่อไป
นั่นก็คือการปราบปรามอาชญากรรม
ในแผนการ ‘จัดระเบียบใหม่’ ของเขานั้น ขบวนการใต้ดินจะไม่มีที่ยืนในสังคมอีกต่อไป ทุกคนจะได้ทำงานที่สามารถเลี้ยงตัวเองได้โดยที่ไม่ต้องรีดไถใคร หากเป็นเมืองใหญ่ๆ ในยุคใหม่ที่เจริญแล้วล่ะก็ เขาคงไม่แน่ใจว่าตัวเองจะทำสำเร็จหรือไม่ เพราะจำนวนคนหลักสิบล้านคนและความอิ่มตัวในตลาดแรงงานอาจส่งผลให้มีคนตกงานจำนวนมากได้ แต่ที่ดินแดนตะวันตกแห่งนี้ ต่อให้นับรวมป้อมปราการลองซองและพื้นที่แถบชานเมืองทั้งหมดด้วยแล้ว ก็ยังมีคนแค่หกเจ็ดหมื่นคนเท่านั้น โครงสร้างพื้นฐานก็ยังไม่มีสักอย่าง ขอแค่ไม่เกี่ยงงาน ก็ไม่ต้องกลัวว่าจะไม่มีงานทำแน่นอน
“พวกเจ้ารู้จักขบวนการใต้ดินดีแค่ไหน”
“ฝ่าบาททรงหมายถึง...พวกนักเลงหรือพ่ะย่ะค่ะ” เลนกระแอมสองที “กระหม่อมเคยคลุกคลีกับคนพวกนี้มาบ้าง”
“คลุกคลีอย่างไร” โรแลนด์ถามอย่างสนใจ
“เอ่อ...” ดูเหมือนเลนจะไม่ค่อยสะดวกใจนัก “เมื่อก่อนนี้ กระหม่อมเคยเป็นหัวหน้ากลุ่มไฟระอุ พากลุ่มต่อสู้กับนักเลงกลุ่มอื่นๆ เพื่อชิงอาณาเขตพ่ะย่ะค่ะ”
“คิก” คนที่อยู่ในที่นั้นพลันส่งเสียงหัวเราะออกมา
โรแลนด์เองก็ตะลึงไปครู่ใหญ่เช่นกัน บุตรชายคนรองของขุนนางระดับเอิร์ลกลับไปร่วมขบวนการใต้ดินได้ มิหนำซ้ำชื่อกลุ่มไฟระอุนี้...ก็ฟังดูไร้รสนิยมสิ้นดี เขาชักจะสงสัยแล้วว่า คนคนนี้เป็นบุตรชายแท้ๆ ของเอิร์ลแมดเดนจริงๆ หรือ
“ฝ่าบาท เรื่องเป็นเช่นนี้พ่ะย่ะค่ะ” เปโรอธิบาย “เมื่อหลายปีก่อน กลุ่มนักเลงแถวท่าเรือกําเริบเสิบสานมาก ชาวเมืองและพ่อค้าจากต่างเมืองถูกพวกเขาขูดรีดแทบทุกวัน กองลาดตระเวนก็แสร้งเอาหูไปนาเอาตาไปไร่ เซอร์เลนทนนิ่งดูดายไม่ได้ จึงนำองครักษ์ไปรวบรวมคนกลุ่มหนึ่งที่เขตผู้อพยพ แล้วขับไล่นักเลงในเขตท่าเรือออกไป ตอนนั้น เขาเขียนจดหมายเล่าเหตุการณ์ที่เกิดขึ้นในแต่ละวันมาให้กระหม่อมที่เมืองหลวง ทั้งยังบอกด้วยว่า การต่อสู้ของเขายิ่งใหญ่ไม่แพ้การทำสงครามกับสัตว์อสูรแม้แต่น้อย ดังนั้นกระหม่อมจึงคิดว่า...”
“เปโร ไม่ต้องพูดแล้ว” เลนผุดสีหน้าอับอายอย่างที่เห็นได้ไม่บ่อยนัก “ตอนนั้นข้าก็แค่ว่างจัด เลยหาเรื่องสนุกๆ ทำฆ่าเวลาเท่านั้น”
ที่แท้ก็อย่างนี้นี่เอง นี่คงเป็น ‘วีรกรรมอันยิ่งใหญ่’ ของขุนนางผู้หวังเอาดีด้านอัศวินสมัยที่ยังเป็นจูนิเบียวอยู่ โรแลนด์คิด สำหรับบุตรชายตระกูลแอลลาเฟียร์ที่ชื่นชอบการต่อสู้มาตั้งแต่เด็กแล้ว คงไม่มีอะไรน่าภูมิใจไปกว่าการมีบริวารพร้อมใช้เดินตามหลังเป็นพรวน แม้จะไม่ใช่กองทัพที่ยิ่งใหญ่อะไร แต่เวลาคนสองกลุ่มตีกันเมื่อไรก็รุนแรงเอาเรื่องอยู่เหมือนกัน
“แล้วกลุ่มของเจ้าตอนนี้ล่ะ”
“เอ่อ กระหม่อมไม่รู้พ่ะย่ะค่ะ” เลนลูบศีรษะ “นับตั้งแต่กระหม่อมไปช่วยทำสงครามกับสัตว์อสูรที่แนวป้องกันเฮอร์มีสเป็นต้นมา กระหม่อมก็ไม่ได้ติดต่อคนกลุ่มนี้อีก”
โรแลนด์พยักหน้า “อันที่จริง ข้าตั้งใจจะขุดรากถอนโคนขบวนการใต้ดินที่เคลื่อนไหวอยู่ในป้อมทั้งหมด ชาวเมืองจะได้ใช้ชีวิตอย่างสงบสุข”
“ฝ่าบาท โปรดประทานอภัยที่กระหม่อมพูดตรงๆ” เลนพูดอย่างลังเล “เรื่องนี้...เกรงว่าจะเป็นไปไม่ได้พ่ะย่ะค่ะ”
“เพราะเหตุใด” เขาขมวดคิ้ว “ทั้งๆ ที่ข้ามีกองทัพที่หนึ่งอยู่ในมือนี่นะ อย่าบอกนะว่านักเลงพวกนั้นเก่งกว่าขุนนางและอัศวิน”
“หามิได้พ่ะย่ะค่ะ” อีกฝ่ายคล้ายกับกำลังเลือกคำพูดอย่างระมัดระวัง “พวกเขาขี้ขลาดอ่อนแอ ไม่มีทั้งอาวุธและชุดเกราะ และไม่รู้วิธีทำสงคราม หากเจออัศวินเมื่อไรก็แพ้ราบคาบ แต่...หากฝ่าบาทจะทรงกำจัดนักเลงใต้ดินโดยดูจากประวัติอาชญากรรม เหมือนอย่างตอนที่ทรงกำจัดกบฏจริงๆ ล่ะก็ กระหม่อมเกรงว่าจะเหลือประชาชนในป้อมเพียงไม่กี่คนเท่านั้นพ่ะย่ะค่ะ”
“เจ้าหมายความว่า...”
“นักเลงกับชาวเมืองอาจสลับบทบาทกันได้ตลอดเวลาพ่ะย่ะค่ะ ฝ่าบาท” เลนตอบอย่างนอบน้อม “หากเมื่อไรที่ผลผลิตไม่ดี หรือเดือนแห่งปีศาจกินเวลานาน ชาวเมืองจำนวนมากก็จำต้องประพฤติตัวเฉกเช่นนักเลงเพื่อความอยู่รอด นี่ก็คือเหตุผลที่ผู้ปกครองส่วนใหญ่ยอมให้มีนักเลงอยู่ในเมือง เพราะแทนที่จะให้พวกชาวเมืองผู้หิวโหยก่อความไม่สงบแล้ว สู้ปล่อยให้พวกเขาแก่งแย่งกันเองภายในดีกว่า”
โรแลนด์หน้าขรึมลง เขาคิดไม่ถึงว่านักเลงใต้ดินจะมีที่มาแบบนี้ “แล้วผู้ก่อตั้งขบวนการล่ะ”
“คนพวกนี้เป็นอาชญากรที่มักก่อคดีซ้ำจริงๆ พ่ะย่ะค่ะ บางคนก็เป็นบริวารของขุนนางท้องถิ่น บางคนก็เป็นนักโทษลี้ภัยจากต่างถิ่น”
“ดี ข้าหวังว่าในบรรดาพวกเจ้าคงไม่มีใครแอบเลี้ยงคนพวกนี้ไว้หรอกนะ” เจ้าชายกวาดตามองไปรอบโต๊ะอย่างเย็นชา เหล่าขุนนางพากันก้มหน้างุด “แต่ต่อให้มีก็ไม่เป็นไร หากนับแต่นี้ไป พวกเจ้าช่วยข้าทลายรังโจรได้ ข้าก็จะไม่ถือโทษเรื่องที่แล้วมา” เขาหยุดไปเล็กน้อยก่อนจะหันไปมองเลน “ข้ามีภารกิจให้เจ้าทำ”
“พ่ะย่ะค่ะ ฝ่าบาท”
“อีกหนึ่งเดือนข้างหน้า ข้าจะเดินหน้าปราบปรามอาชญากรรมในป้อมอย่างจริงจัง และเจ้าก็ต้องช่วยกองทัพที่หนึ่งกำจัดหัวหน้ากลุ่มแต่ละกลุ่ม ขุดรากถอนโคนขบวนการใต้ดินทั้งหมดให้สิ้นซากด้วย ส่วนเรื่องที่ว่าจะใช้วิธีไหนนั้น ไว้ข้าจะให้คนไปบอกเจ้าเอง”
“ฝ่าบาท แล้วสมาชิกขบวนการใต้ดินพวกนั้นจะทำอย่างไรพ่ะย่ะค่ะ หากไม่มีกลุ่มคอยให้เสบียงพวกเขา พวกเขาก็คงอยู่ไม่พ้นเดือนแห่งปีศาจ” เลนพูดอย่างไม่สบายใจ “ยิ่งปีนี้เดือนแห่งปีศาจมาเร็วกว่ากำหนดด้วยแล้ว คนพวกนี้ก็ยิ่งน่าจะเยอะขึ้นกว่าเดิมมาก”
“ข้าจะให้เปโรแจกเสบียงจนกว่าจะหมดเดือนแห่งปีศาจ”
“ฝ่าบาท ไม่ได้เด็ดขาดนะพ่ะย่ะค่ะ!”
“หากฝ่าบาททรงเลี้ยงพวกเขา พวกเขาก็จะยิ่งร้ายกาจขึ้นไปอีก!”
“ถูกต้อง ถึงตอนนั้นคนทั้งเมืองได้กลายเป็นขอทานแน่!”
พวกขุนนางได้ยินที่เจ้าชายพูดก็พากันร้องห้าม
โรแลนด์ตบโต๊ะอย่างแรง “ข้าตัดสินใจแล้ว พวกเจ้าไม่ต้องพูดอะไรอีก!”
เขาคิดว่า จุดที่ตัวเองต่างจากขุนนางมากที่สุดก็คือ ขุนนางมักมองประชาชนในแง่ร้ายที่สุดเสมอ คิดว่าอีกฝ่ายต้องขี้เกียจโง่เขลา ไร้ความสามารถและต่ำช้า ทั้งยังละโมบโลภมาก เลวร้ายเกินกว่าจะเยียวยา แต่เขารู้ดีว่าประชาชนพวกนี้มีพลังมากมายเพียงใด คนกลุ่มนี้อาจดูโง่เขลาไปบ้าง แต่หากรู้จักแนะแนวพวกเขาให้ถูกทาง และสร้างแบบอย่างที่ดีให้พวกเขาเห็น พวกเขาก็จะเป็นกำลังขับเคลื่อนหลักของโลกใบนี้ หากประชาชนไร้ประโยชน์อย่างที่พวกขุนนางคิดจริง พวกเขาจะสร้างความเปลี่ยนแปลงให้โลกครั้งแล้วครั้งเล่าได้อย่างไร
แท้จริงแล้ว การลงทุนที่คุ้มค่าที่สุดก็คือการลงทุนกับประชาชนนั่นเอง แม้เป็นแค่การเปลี่ยนแปลงเพียงเล็กน้อย แต่มันก็ให้ผลตอบแทนที่น่าตกใจได้
“สุดท้ายก็คือการประกาศนโยบายออกไปโดยไวที่สุด” โรแลนด์มองเปโร “เรื่องนี้เจ้ามีประสบการณ์อยู่แล้ว แค่เผยแพร่มันออกไปในวงกว้างก็พอ หากชาวเมืองอ่านประกาศไม่ออก ก็หาคนมาอ่านให้พวกเขาฟังเสีย แล้วอย่าลืมตอบข้อสงสัยและรับฟังความเห็นของพวกเขาด้วย...วิธีนี้จะช่วยให้นโยบายที่ประกาศออกไปไม่กลายเป็นเศษกระดาษ”
ปรับทัศนคติขุนนางใหม่ รวบรวมกฎหมายให้เป็นหนึ่ง บริหารงานตามความเหมาะสม ปราบปรามอาชญากรรม เพิ่มความปลอดภัย และเผยแพร่นโยบายปกครองใหม่เป็นลำดับสุดท้าย นี่ก็คือแผนการจัดระเบียบเมืองใหม่ของโรแลนด์
………………………………….




[Go To Next Chapter]( ./369.md)