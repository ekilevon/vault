##บทที่ 189 บุปผากับดารา
ไม่มีม่าน ไม่มีคำเกริ่นนำ มีเพียงฉากไม้แผ่นเดียวที่กั้นเวทีและพื้นที่เตรียมตัวออกจากกัน ทุกคนเพิ่งเคยแสดงละครบนเวทีที่หยาบขนาดนี้เป็นครั้งแรก และการแสดงครั้งนี้ก็เป็นการแสดงละครอย่างเป็นทางการครั้งแรกในชีวิตพวกเขาเช่นกัน


“เรื่องราวต่อไปนี้เกิดขึ้นในเมืองหลวงของอาณาจักรแห่งหนึ่ง เด็กสาวผู้งดงามและจิตใจดีคนหนึ่งอาศัยอยู่ในเขตนอกเมือง...”


เมื่อเสียงบรรยายดังขึ้น เอรินก็เดินช้าๆ มาที่กลางเวที เธอสวมชุดสีเทามอซอสกปรก รวบผมเป็นมวยกระเซอะกระเซิง ใบหน้าเลอะคราบดำมอมแมม


เธอทำท่าขยับไม้กวาดกวาดพื้นอย่างตั้งใจ บางครั้งบางคราวก็จะก้มตัวลง ใช้ชายชุดเช็ดคราบสกปรกที่ทำความสะอาดยากสักครั้ง


เอรินฝึกซ้อมมาหลายวันจนจำลำดับเนื้อเรื่องได้ขึ้นใจ ละครเรื่องนี้ไม่มีอะไรซับซ้อน หญิงสามัญชนที่กำพร้าแม่คนหนึ่งถูกคนในบ้านรังแก แต่เพราะได้ช่วยแม่มดไว้ด้วยจิตใจที่อารี แม่มดจึงใช้เวทมนตร์ส่งเธอไปร่วมงานเต้นรำของเจ้าชายจนเธอได้พบรักกับเจ้าชาย ทว่าเวทมนตร์คงฤทธิ์ได้ไม่นาน เธอจึงต้องรีบร้อนออกจากงานเลี้ยง และเผลอทำรองเท้าแก้วตกไว้ข้างหนึ่ง ด้านเจ้าชายก็พลิกแผ่นดินหาหญิงสาวสวยคนนี้ จนในที่สุดก็พบเธอที่เขตนอกเมือง หลังจากนั้นทั้งคู่ก็อยู่ด้วยกันอย่างมีความสุข


เนื้อหาเข้าใจง่าย โครงเรื่องก็ไม่ใช่เรื่องราวความรักระหว่างเจ้าหญิงกับเจ้าชายอย่างที่แล้วมา ทว่าเป็นหญิงสามัญชนที่ใช้ความดีแลกกับความช่วยเหลือจากแม่มด จนเอาชนะใจเจ้าชายได้ในที่สุด ซินเดอเรลล่า ตัวละครเอกของเรื่องถูกกดขี่มาตลอด ทำให้ความอดกลั้นของเธอเริ่มแปรเปลี่ยนเป็นการต่อต้าน และนั่นก็คือจุดที่นักแสดงจะต้องแสดงออกให้ชัดเจนที่สุด


แต่เอรินคิดไม่ถึงเลยว่า เมย์จะยกบทนางเอกให้เธอ


แค่ดวงดาวแห่งดินแดนตะวันตกยอมแสดงละครเวทีเดียวกับเธอ เธอก็ดีใจมากแล้ว เมย์เป็นถึงนักแสดงชูโรงของโรงละคร ย่อมมีความหยิ่งและความมั่นใจเป็นธรรมดา ไม่ว่าจะเล่นละครเรื่องไหนก็ต้องได้บทเด่นบทนำ ทว่าในเรื่อง ‘ซินเดอเรลล่า’ นี้ เธอกลับขอแสดงเป็นพี่สาวต่างมารดาของนางเอกเสียเอง


นั่นทำให้เอรินรู้สึกเหลือเชื่อมาก จนกระทั่งอีกฝ่ายต้องย้ำแล้วย้ำอีกว่า ละครเรื่องนี้เป็นละครของนักแสดงหน้าใหม่ เอรินถึงได้ยอมรับบทซินเดอเรลล่าเสียเอง


จากนั้นเธอก็ทุ่มเทอย่างเต็มที่ในการฝึกซ้อม นอกจากจะซ้อมแต่ละฉากซ้ำไปซ้ำมาแล้ว พอตกกลางคืน เธอยังขอให้เมย์ที่นอนเตียงเดียวกันช่วยสอนเคล็ดลับการแสดงให้เธอ เพียงเพื่อไม่ต้องการให้อีกฝ่ายผิดหวังในตัวเธอด้วย


โชคดีที่เอรินเคยมีประสบการณ์มาบ้าง เมื่อเห็นสายตาจำนวนนับไม่ถ้วนที่อยู่ด้านล่างเวที เธอก็ยังสามารถแสดงละครที่ฝึกซ้อมมาแล้วได้อย่างผ่อนคลาย เธอรู้สึกว่าตัวเองแสดงได้ไม่เลวและไม่มีข้อผิดพลาดตรงไหนเลย แม้แต่ตอนที่โรเซียซึ่งแสดงเป็นแม่มดลืมบทนั้น เธอก็ยังส่งสายตาให้กำลังใจอีกฝ่ายได้


“ข้าแบ่งข้าวต้มให้ท่านครึ่งหนึ่งแล้วกัน แต่ท่านอย่ารีบกินนักล่ะ มันยังร้อนอยู่”


“ขอบใจเจ้ามาก แม่สาวน้อย ข้าจะต้องตอบแทนเจ้าแน่นอน”


เมื่อโรเซียเดินหลังค่อมไปที่หลังเวที บรรดาผู้ชมก็พากันปรบมือ...นั่นทำให้เอรินโล่งใจมาก หากเป็นที่ป้อมล่ะก็ การลืมบทระหว่างการแสดงแบบนี้ถือเป็นความผิดร้ายแรงมาก พวกขุนนางจะส่งเสียงหัวเราะเยาะนักแสดง ไม่ใช่ปรบมือให้กำลังใจแน่นอน


และตอนนี้เอง เมย์ก็ปรากฏตัวขึ้นบนเวที


ฉากนี้เป็นการเจอกันครั้งแรกระหว่างพี่สาวใจร้ายกับซินเดอเรลล่า เมื่อถูกพี่สาวดูถูกและรังแก ซินเดอเรลล่าก็ได้แต่น้ำตาคลอเบ้า หลบไปร้องไห้รำพึงรำพันกับรูปวาดของแม่อยู่ในห้องใต้ดิน


เมื่ออีกฝ่ายยืนอยู่ต่อหน้า เอรินก็พลันรู้สึกว่าบรรยากาศโดยรอบเปลี่ยนไปทันตา


เมย์ไม่ใช่ดวงดาวแห่งโรงละครผู้เงียบขรึมอย่างตอนซ้อมอีกต่อไป ทว่าเวลานี้ เธอคือผู้ควบคุมเวที ท่วงท่าที่ทรงพลัง การเคลื่อนไหวที่พอเหมาะพอดี สายตาที่แสดงความรังเกียจอย่างเปิดเผย สิ่งเหล่านี้สร้างความกดดันให้เอรินอย่างรุนแรง


“เอ๋ ดูซินี่ใครกัน ยังกลางวันอยู่แท้ๆ แต่ไม่ยอมทำงานทำการ เอาแต่นั่งเพ้อฝันอยู่ได้”


“นางคนน่าสมเพชไม่มีใครเอา ยังไม่รีบซักชุดราตรีข้าอีก!”


“อย่าซุ่มซ่ามเชียวนะ ชุดนี้ข้าจะใส่ไปงานเลี้ยง ถ้าทำพังล่ะก็ เจ้าชดใช้ไม่ไหวแน่”


เมย์ผลักเธออย่างแรง ตามบทแล้ว เอรินต้องแกล้งล้มลงไป แต่เมื่อเห็นสายตาเย็นชาของอีกฝ่าย เอรินก็ผงะถอยไปหลายก้าว ก่อนจะสะดุดเท้าตัวเองล้มลงพื้นอย่างไม่ทันตั้งตัว ข้อศอกเธอกระแทกกับพื้นเวที ความเจ็บรุนแรงแผ่ซ่านมาอย่างรวดเร็ว


“นางขยะไร้ประโยชน์...” เมย์ละสายตาจากเธอแล้วเดินไปกลางเวที จากนั้นจึงหันหน้าไปทางลานเมืองและกลุ่มผู้ชมที่เงียบกริบ ก่อนจะเริ่มบทพูดเพียงลำพัง


“สมกับเป็นเมย์จริงๆ” มาร์เจอรีลดเสียงชมอีกฝ่ายไม่หยุด “แค่บทพูดง่ายๆ ไม่กี่ประโยคก็สะกดคนดูได้แล้ว ตัวละครตัวนี้มีชีวิตได้เพราะนางแท้ๆ”


“อืม นางเก่งจริงๆ นั่นล่ะ” โรแลนด์พยักหน้า แต่เก่งเกินไปหน่อยล่ะมั้ง เธอแสดงท่าทางชิงชังและเหยียดหยามเอรินได้สมจริงเหลือเกิน ขนาดเขานั่งอยู่ตรงนี้ยังรู้สึกได้ถึงความเย็นชาของเธอเลย ดูจากสีหน้าของผู้ชมก็รู้แล้วว่าเธอชักจูงอารมณ์คนเก่งแค่ไหน...แต่ว่า เธอไม่ใช่นางเอก เอรินแสดงได้ดีมากก็จริง แต่เมื่อเทียบกับเมย์แล้วก็กลับหมองลงไปถนัดตา ขืนยังเป็นแบบนี้ต่อไป บทรองคงได้เด่นกว่าบทนำแน่


เอรินใจลอยไปไกล


เธอรู้ว่าตัวเองจะต้องรีบลุกขึ้นแล้ว ตอนนี้เมย์กำลังสาธยายถึงความปรารถนาในตัวเจ้าชายและงานเลี้ยงในวัง อีกไม่นานบทพูดของเมย์ก็จะจบแล้ว เธอจะต้องรีบออกจากเวทีก่อนเปลี่ยนฉาก ทว่า ความเคยชินที่เคยมีตอนซ้อมกลับหายไปจนหมดสิ้น นี่เป็นครั้งแรกที่เอรินรู้สึกว่าเวทีช่างแปลกตาเหลือเกิน


มีฝีมือแค่นี้เองหรือ


จนกระทั่งเมย์แสดงเสร็จแล้วเดินสะบัดชายกระโปรงใส่หน้าเธอ เธอจึงดึงสติกลับมาได้ แม้อีกฝ่ายไม่ได้พูดออกมา แต่เอรินก็เห็นประโยคนี้จากสายตาอันเย็นชาของดวงดาวแห่งดินแดนตะวันตก เอรินรู้ว่าเมย์ไม่สามารถฉุดเธอให้ลุกขึ้นได้ เพราะบทของพวกเธอเป็นปรปักษ์กัน หากเธอยื่นมือเมื่อไร ละครเรื่องนี้ก็จะพังทันที เธอกัดริมฝีปากแน่นจนได้กลิ่นคาวเลือดที่แผ่ซ่าน เอรินมองดูเมย์ที่เดินหายตัวไปหลังฉากกั้นแล้วอยากจะลุกตามเธอไป ทว่าเกธกับแซมวิ่งแบกอุปกรณ์ประกอบฉากเข้ามาเสียก่อน แซมยังใช้จังหวะที่วางถังไม้กระซิบบอกเธอด้วยว่า “ฉากต่อไปก็ยังเป็นของเจ้านะ แสดงต่อไปล่ะ สู้ๆ!”


เอรินรู้ว่าทำแบบนี้ผิดธรรมเนียมปฏิบัติ ทว่า...เธอพลาดโอกาสที่จะออกจากเวทีไปแล้วจริงๆ


ดังนั้น ผู้ชมจึงได้เห็นการเปลี่ยนฉากที่หาดูได้ยากยิ่ง ซินเดอเรลล่านั่งนิ่งอยู่กลางเวที ในขณะที่ฉากรอบๆ เปลี่ยนจากห้องรับแขกเป็นห้องใต้ดิน เก้าอี้ไม้และโต๊ะกลมตัวสวยถูกเปลี่ยนเป็นถังเหล้าและตะกร้าหวาย ผู้คนเดินขนอุปกรณ์ประกอบฉากกันขวักไขว่ ในขณะที่หญิงสาวยังคงนั่งท่าเดิมราวกับถูกหยุดเวลาไว้


ฉากต่อมาเป็นฉากที่ซินเดอเรลล่าถูกขังอยู่ในห้องใต้ดิน และแม่มดแสดงตัวออกมาเพื่อช่วยเหลือเธอ แม่มดไม่เพียงแต่เสกชุดสวยให้เธอเท่านั้น แต่ยังเสกรถม้าพาเธอไปส่งวังด้วย


“จำไว้ เจ้ามีเวลาถึงแค่เที่ยงคืนเท่านั้น เมื่อเสียงระฆังดังขึ้น เจ้าจะต้องออกจากวังทันที มิฉะนั้นเสื้อผ้าและรถม้าเจ้าจะหายไป”


“เอ่อ...ได้สิ ข้ารู้แล้ว ขอบคุณท่านมาก”


เวลานั้น เอรินยังไม่หลุดจากภวังค์ เมื่อก่อนนี้ เธอเคยแอบดูเมย์แสดงอยู่หลังเวที เธอรู้สึกแค่ว่าหญิงสาวที่สามารถฉีกยิ้มต่อหน้าผู้ชมพันกว่าคนได้อย่างงดงามเป็นธรรมชาติคนนี้เก่งกาจมาก แต่เมื่อเธอได้ยืนเผชิญหน้ากับดวงดาวสุกสกาวดวงนี้บนเวทีจริงๆ เธอถึงได้เข้าใจอย่างถ่องแท้ว่าฝีมือการแสดงของอีกฝ่ายนั้นน่าตกใจแค่ไหน


นี่ใช่ไหม ระยะห่างระหว่างดอกไม้กับดวงดาว


หลังจากที่เธอต่อบทกับโรเซียอย่างแห้งแล้งจนจบ ก็มาถึงช่วงสำคัญช่วงแรกของละคร นั่นคืองานเต้นรำในวัง นักแสดงทุกคนต้องร่วมแสดงฉากนี้เพื่อสร้างบรรยากาศงานเลี้ยงที่ยิ่งใหญ่คึกคัก...นอกจากเธอและเมย์แล้ว เกธ แซม โรเซียและทีน่าก็ต้องสวมหน้ากากเพื่อแสดงเป็นผู้ร่วมงานเลี้ยงคนอื่นๆ ส่วนคนที่แสดงเป็นเจ้าชายก็คือคนรักของเธอเอง เฟร์ราน ชิลต์


........................................




[Go To Next Chapter]( ./102.md)