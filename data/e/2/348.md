##บทที่ 436 การนัดหมายที่ไม่อาจคาดเดา
ในที่สุด อ็อตโตก็ได้เจอเจ้าชายลำดับที่สี่แห่งเกรย์คาสเซิลในตำนาน
หลังจากที่อีกฝ่ายแน่ใจว่าเขาเป็นขุนนางจากดอว์นแล้ว เขาก็ถูกพาเข้าปราสาท จากนั้นก็มีบ่าวยกอุปกรณ์อาบน้ำ เสื้อผ้าใหม่ และอาหารร้อนๆ มาให้ พร้อมกันนั้นเขายังถูกคาร์เตอร์ค้นตัวตั้งแต่หัวจดเท้าด้วย
นี่น่าจะเป็นวิธีรับรองแขกที่ไร้มารยาทที่สุดเท่าที่อ็อตโตเคยเจอแล้ว
เจ้าชายลำดับที่สี่รออยู่ในห้องที่หันไปทางทิศเหนือบนชั้นสามของปราสาท ตอนที่เขาผลักประตูเข้าไปนั้น สิ่งแรกที่เห็นก็คือหน้าต่างบานยาวที่กินพื้นที่ผนังไปกว่าครึ่ง ทิวทัศน์หิมะที่อยู่ด้านหลังขับให้ภายในห้องสว่างไสว แม้ไม่ได้จุดเตาผิง อากาศข้างในก็ยังอุ่นสบาย
เจ้าชายนั่งอยู่หน้าโต๊ะไม้แดง กำลังอ่านสมุดปกดำที่อยู่ในมือ...อ็อตโตสังเกตว่านั่นคือสมุดของเขาเอง อีกด้านหนึ่งมีหนังสือทูตและตราประทับประจำตระกูลวางไว้ ดูท่าพวกเขาคงค้นที่พักของเขาทุกซอกทุกมุมแล้ว
เขามีผมสีเดียวกับทอว์ฟิค ใบหน้าก็มีส่วนคล้ายกันหลายส่วน แต่กลับให้ความรู้สึกที่ต่างกันอย่างสิ้นเชิง สีหน้าและท่านั่งของเขาดูสบายๆ ตรงกับคำวิจารณ์ที่ว่าเจ้าชายลำดับที่สี่ชอบทำอะไรตามใจตัวเองจริงๆ
พอเห็นเขาปรากฏตัว เจ้าชายก็ปิดสมุดแล้วยิ้มว่า “เจ้าคือทูตจากอาณาจักรดอว์นหรือ นั่งลงก่อนสิ”
อ็อตโตถวายบังคมตามมารยาท ไม่ว่าอีกฝ่ายจะวางตัวแย่อย่างไร เขาก็ต้องรักษาธรรมเนียมปฏิบัติไว้...เจ้าชายลำดับที่สี่อาจไม่สนใจว่าตัวเองจะถูกมองเป็นตัวตลกหรือไม่ ทว่าเขายังต้องรักษาหน้าตาของราชวงศ์แห่งดอว์นอยู่
“ข้าอ่านบันทึกของเจ้าไปบ้างแล้ว” เจ้าชายยิ้ม “เจ้าจดเรื่องบางเรื่องละเอียดมากจริงๆ ก็ไม่แปลกที่จะถูกคนเข้าใจผิด ประชาชนของข้าไม่รู้ว่าเจ้ามาจากไหน ที่รีบร้อนมารายงานก็เพราะคำสั่งของข้า เรื่องนี้ข้าต้องขออภัยจริงๆ”
นี่เขาถูกประชาชน...รายงานความผิดหรือนี่ อ็อตโตขมวดคิ้ว แต่ไม่ว่าจะอธิบายอย่างไรก็ไม่สามารถชดเชยความผิดที่ล่วงเกินขุนนางได้ ยิ่งอีกฝ่ายเป็นสามัญชนไร้บรรดาศักดิ์ด้วยแล้วยิ่งไม่ทางใหญ่ หากไม่ใช่เพราะติดภารกิจสำคัญล่ะก็ เขาจะต้องขอให้เจ้าชายจับคนที่ทำร้ายขุนนางคนนี้มาลงโทษตามกฎหมายแน่นอน เขาข่มความไม่พอใจไว้ “ไม่เป็นไรหรอกพ่ะย่ะค่ะ ฝ่าบาท ฝ่าบาททรงทำเช่นนี้ก็เพื่อความสงบสุขในดินแดนใต้ปกครอง เพียงแต่...วิธีนี้อาจทำร้ายคนต่างถิ่นที่ไม่มีความผิดได้ คนส่วนใหญ่คงไม่สามารถแสดงหนังสือยืนยันฐานะตัวเองได้เหมือนกระหม่อม”
“เรื่องนี้เจ้าไม่ต้องกังวลหรอก กองตุลาการไม่ต้องพึ่งหนังสือยืนยันใดๆ ในการสืบสวนแม้แต่น้อย พวกเรามีมาตรการมากมายที่สามารถปกป้องผู้บริสุทธิ์ได้” เจ้าชายโบกมือ “จะอธิบายอย่างไรดี เอาเป็นว่าพวกเราไม่มีวันทำร้ายคนดี หรือปล่อยคนชั่วให้ลอยนวลก็แล้วกัน” พอพูดถึงตรงนี้ เขาก็ยกมุมปากขึ้น “ข้าได้ยินเหตุการณ์ตอนที่เจ้าถูกจับตัวแล้ว หากเจ้าทำตามที่พวกเขาบอกตั้งแต่แรก เจ้าก็ไม่ต้องเจ็บตัวเลย ที่พวกเขาใช้วิธีรุนแรงกับเจ้าก็เพราะสถานการณ์บังคับ เนื่องจากคนร้ายใจเหี้ยมบางคนอาจควักอาวุธออกมาตอบโต้เจ้าหน้าที่ได้ นับตั้งแต่เข้าฤดูหนาวมา มีตำรวจได้รับบาดเจ็บระหว่างการจับกุมไปแล้วสองคน”
ตำรวจ...คงจะหมายถึงกองลาดตระเวนพวกนั้นกระมัง แล้วกองตุลาการคืออะไรอีก หน่วยงานที่ดูแลกองลาดตระเวนหรือ เขาเก็บความสงสัยไว้ในใจ “ที่นี่เกิดเหตุการณ์เช่นนี้บ่อยหรือพ่ะย่ะค่ะ”
“ประมาณหนึ่งถึงสองครั้งต่อเดือนได้” เจ้าชายแบมือว่า “สงสัยฤดูหนาวปีนี้จะกินเวลานานเกินไป ทอว์ฟิคเลยอยู่ไม่สุขกระมัง”
เขาไม่ปกปิดความไม่พอใจที่มีต่อพระราชองค์ใหม่แม้แต่น้อย อ็อตโตตระหนักได้ว่าความขัดแย้งระหว่างทั้งสองฝ่ายรุนแรงเกินกว่าจะเยียวยาแล้ว เขาลังเลอยู่สักครู่ก่อนจะพูดว่า “ระหว่างที่เดินทางผ่านเมืองหลวง กระหม่อมได้ยินพวกชาวเมืองพูดกันว่า...ฝ่าบาทจะทรงโค่นล้มพระราชาทอว์ฟิคหรือพ่ะย่ะค่ะ”
“แล้วพวกเขาพูดกันด้วยหรือไม่ว่า บัลลังก์ของพระราชองค์ใหม่กำลังสั่นคลอนเต็มทีแล้ว” อีกฝ่ายพูดตรงๆ “ทอว์ฟิคไม่คู่ควรกับตำแหน่งพระราชา เพื่อที่จะช่วงชิงอำนาจปกครองนี้มา เขาถึงกับลอบสังหารเสด็จพ่อ ใส่ร้ายกูลอน ทั้งยังไล่การ์เซียออกจากเกรย์คาสเซิลด้วย ดินแดนใต้ทั้งผืนต้องพินาศย่อยยับลงด้วยไฟสงคราม ประชาชนบ้านแตกสาแหรกขาด ทั้งหมดนี้เป็นเพราะเขาทั้งสิ้น ข้าจะต้องโค่นล้มเขาให้ได้ มิฉะนั้น เกรย์คาสเซิลก็ไม่วันกลับมารุ่งเรืองได้อีก”
อ็อตโตชะงักไปเล็กน้อย ปฏิกิริยาของเจ้าชายโรแลนด์รุนแรงกว่าพระราชาองค์ใหม่เสียอีก อย่างน้อยพระราชาทอว์ฟิคก็ไม่กระตือรือร้นเรื่องสงครามขนาดนี้...ฐานะและท่าทีของทั้งสองฝ่ายน่าจะสลับกันมากกว่า
เขากระแอมเล็กน้อยก่อนจะตอบอีกฝ่ายว่า “ในฐานะเพื่อนบ้านที่ดี อาณาจักรดอว์นขอให้เกรย์คาสเซิลกลับมาสงบสุขโดยไว ครั้งนี้ กระหม่อมเดินทางมาพร้อมกับสนธิสัญญาของพระราชาดิกเคน โมยา ผู้ปกครองแห่งดอว์นพ่ะย่ะค่ะ”
“อ้อ” เจ้าชายถามอย่างสนใจ “ไหนล่ะ”
“กระหม่อมไม่ได้นำเอกสารมาด้วยเพราะกลัวข่าวจะรั่วไหลพ่ะย่ะค่ะ แต่พระราชาทรงมอบอำนาจในการลงนามในสนธิสัญญาให้กระหม่อมแล้ว” อ็อตโตเล่าข้อตกลงในการเป็นพันธมิตรทางการทหารตามที่พระราชาแห่งดอว์นสั่งไว้ “หากทั้งสองอาณาจักรร่วมมือกัน ก็น่าจะยับยั้งการรุกรานของศาสนจักรได้ จะได้ไม่ต้องเดินซ้ำรอยอีเทอร์นัลวินเตอร์กับวูล์ฟฮาร์ตอีก”
“แค่นี้เองหรือ”
คำตอบของเจ้าชายทำเอาเขาอึ้งไป อะไรคือแค่นี้เองหรือ เขาก็ว่าตัวเองพูดชัดแล้วแท้ๆ ในขณะที่เขากำลังจะพูดเนื้อหาเดิมซ้ำอีกครั้งนั้น อีกฝ่ายก็ส่ายหน้าว่า “วิธีนี้ใช้ไม่ได้ผลหรอก ศาสนจักรหมายจะกลืนสี่อาณาจักรใหญ่ และปณิธานของพวกเขาก็แรงกล้ากว่าที่เจ้าคิดมากนัก แล้วไหนจะนักรบอาญาสิทธิ์และแม่มดที่มีกำลังต่อสู้เหนือมนุษย์พวกนั้นอีก กองทัพที่เจ้าบอกจะให้ไปประจำการที่ชายแดนนั่นน่าจะถูกศัตรูล้อมทำลายไปตั้งแต่ก่อนออกเดินทางแล้ว”
“นักรบอาญาสิทธิ์และ...แม่มดหรือพ่ะย่ะค่ะ” อ็อตโตประหลาดใจ
“ดูเหมือนเจ้าจะไม่รู้เรื่องความทะเยอทะยานของศาสนจักรเลยกระมัง” เจ้าชายจิบชา “ข้าจะเล่าข้อมูลทั้งหมดที่ได้มาให้เจ้าฟัง และหวังว่าเจ้าจะนำข้อมูลพวกนี้กลับไปยังดอว์น เพื่อให้พระราชาของเจ้าได้ไตร่ตรองสนธิสัญญาฉบับนี้อีกครั้ง หากคิดจะบดขยี้ศาสนจักร สิ่งที่พวกเราต้องทำต้องไม่ใช่แค่การข่มขู่ ทว่าเป็นการโจมตีอย่างเต็มกำลัง”
การเจรจาดำเนินมาจนถึงเย็น ตอนที่เจ้าชายวางถ้วยชาลงนั้น ทุ่งหญ้าและป่าที่อยู่ด้านหลังเขากลายเป็นสีดำไปหมดแล้ว ภายในห้องมีแสงสว่างประหลาดผุดขึ้นมาแทน มันสว่างและบริสุทธิ์กว่าแสงเทียนอย่างเห็นได้ชัด แต่อ็อตโตไม่มีอารมณ์จะสนใจเรื่องนี้แม้แต่น้อย เขารู้สึกว่าเหงื่อเย็นๆ ที่หลังกำลังซึมผ่านเสื้อจนชื้นแฉะ มือของเขาเผลอกำหมัดแน่นโดยไม่รู้ตัว ฝ่ามือเปียกชุ่มไปด้วยเหงื่อ ในหัวมีแต่คำพูดของเจ้าชาย
ใช้แม่มดไร้สังกัดมาสร้างนักรบเหนือมนุษย์ แอบเลี้ยงผู้บริสุทธิ์สายต่อสู้ไว้อย่างลับๆ...จุดประสงค์ที่ศาสนจักรทุ่มกำลังทั้งหมดเพื่อทำลายสี่อาณาจักรใหญ่ ก็เพื่อเตรียมรับมือกับสงครามในวันสิ้นโลกที่กำลังจะมาถึง! ช่างเพ้อเจ้ออะไรเช่นนี้!
ทว่าในนั้นก็มีรายละเอียดมากมายที่สอดคล้องกับข่าวที่เขารู้มาเช่นกัน อย่างเช่น ยาคลุ้มคลั่งที่ศาสนจักรใช้ตัดกำลังฝ่ายอาณาจักร รถม้าที่คอยตระเวนหาเด็กกำพร้าเพศหญิงเพื่อส่งไปยังเมืองศักดิ์สิทธิ์ ตลอดจนท่าทีที่พวกเขาแสดงต่อขุนนางที่แพ้สงคราม...หากจะบอกว่าศาสนจักรต้องการกำจัดอิทธิพลของขุนนางให้สิ้นซาก เพื่อสร้างอาณาจักรแห่งศาสนจักรอันเป็นเอกภาพ เรื่องทั้งหมดนี้ก็พอฟังขึ้นอยู่
“กระ...กระหม่อมไม่สามารถตัดสินใจได้พ่ะย่ะค่ะ” อ็อตโตพูดติดอ่าง “เรื่องนี้ไม่ใช่เรื่องเล็กๆ กระหม่อมจำเป็นต้องรายงานพระ...พระราชาก่อนพ่ะย่ะค่ะ”
“แน่นอนอยู่แล้ว เรื่องนี้เกี่ยวพันถึงความเป็นไปของทั้งสองอาณาจักร” เจ้าชายพูดเรียบๆ “รอบคอบไว้ก่อนย่อมดีกว่า แต่เจ้าอย่าลืมล่ะว่า พวกเราเหลือเวลาไม่มากแล้ว”
…
ก่อนที่จะออกจากห้องไปนั้น อ็อตโตเดินไปถึงหน้าประตูแล้วจึงหันหน้ามาอย่างลังเลว่า “ฝ่าบาท กระหม่อมได้ยินว่าเมืองชายแดนรวบรวมแม่มดได้กลุ่มหนึ่ง...ไม่ทราบว่าฝ่าบาททรงเคยได้ยินชื่อแอนเดรียบ้างหรือไม่”
“อ้อ นางเคยเป็นขุนนางในดอว์นมาก่อน ต่อมาจึงจับพลัดจับผลูมาอยู่เกรย์คาสเซิล” เจ้าชายเลิกคิ้ว “ทำไมหรือ เจ้ารู้จักนางหรือ”
“พ่ะย่ะค่ะ!” อ็อตโตใจเต้นรัว “กระหม่อมขอ...พบนางสักครั้งได้หรือไม่พ่ะย่ะค่ะ”
เจ้าชายพยักหน้า “ข้าช่วยจัดการเรื่องนี้ให้เจ้าได้ แต่นางจะยอมพบเจ้าหรือไม่นั้น ขึ้นอยู่กับการตัดสินใจของนางแล้ว”
“หรือแอนเดรียไม่ใช่...”
เขาส่ายหน้ายิ้มๆ “แม่มดเป็นแค่ผู้อยู่อาศัยชั่วคราวเท่านั้น ไม่ใช่บ่าวของข้า ข้าไม่สามารถบังคับนางได้”
………………………………….




[Go To Next Chapter]( ./349.md)