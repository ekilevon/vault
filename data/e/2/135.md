##บทที่ 223 แผนล่วงหน้า
ระยะนี้ทาซาพักอยู่ในโรงแรมในเขตเมืองชั้นใน รอจดหมายตอบกลับจากเมืองชายแดนด้วยความร้อนรน
กำแพงเมืองชั้นในอันสูงตระหง่านแบ่งเมืองหลวงออกเป็นสองโลก ทุกคนที่เข้าออกจะต้องถูกตรวจสอบอย่างเข้มงวด ไม่ว่าขุนนางหรือพ่อค้าก็ต้องถูกตรวจร่างกายในห้องเล็กๆ บริเวณทางเข้าออกทั้งนั้น หากพบอาการป่วยเช่นตัวร้อน หน้าแดง หรือมีจุดสีดำขึ้นตามร่างกายก็จะถูกห้ามเข้าเมืองอย่างเด็ดขาด ส่วนคนที่เดินทางออกจากเขตเมืองชั้นในก็จะต้องกลับก่อนเวลาเย็นวันเดียวกัน มิฉะนั้นหากพระอาทิตย์ตกดินและประตูเมืองปิดแล้ว ก็จะต้องค้างคืนข้างนอกสถานเดียว
ทว่า วิธีนี้ก็ไม่สามารถหยุดยั้งโรคระบาดได้อยู่ดี เขาเพิ่งได้ข่าวมาเมื่อวานว่ามีขุนนางในเขตเมืองชั้นในติดโรคนี้แล้ว หากไม่ใช่เพราะศาสนจักรยอมปล่อยยาศักดิ์สิทธิ์ชุดแรกออกมาก่อน พวกขุนนางคงย้ายออกจากเมืองหลวงไปหมดแล้ว
ทาซาได้ข่าวจากมาร์เจอรีในวันที่หกหลังจากที่เขาส่งจดหมายไป เขารีบรุดไปยังสถานที่นัดด้วยความรีบร้อน...ที่นั่นคือร้านตัดเสื้อแห่งหนึ่ง พนักงานในร้านพาเขาไปที่ห้องใต้ดิน ส่วนเจ้าของร้านนั้นรออยู่ที่นั่นนานแล้ว
มาร์เจอรีนั่งอยู่หน้าโต๊ะเตี้ยๆ ตัวหนึ่ง บนโต๊ะมีอ่างใส่น้ำผสมผลึกใสวางอยู่หนึ่งอ่าง ในอ่างมีไอเย็นแผ่ออกมาเป็นระยะ ทาซาที่เหงื่อออกท่วมหัวเดินมานั่งขัดสมาธิตรงหน้าเธอก็รู้สึกถึงลมเย็นที่พัดปะทะมา จึงตื่นตัวขึ้นมาทันที
"เจ้าชายทรงฝากจดหมายฉบับนี้มาให้เจ้า" เธอส่งซองจดหมายหนังแกะที่พับดีแล้วให้อีกฝ่าย ครั่งที่ปากซองจดหมายยังดูสมบูรณ์อยู่
ทาซาแกะซองจดหมายออกอย่างรีบร้อน แล้วหยิบกระดาษข้างในออกมา... ในนั้นอธิบายถึงแผนการเคลื่อนไหว และข่าวการเดินทัพของกองทัพที่หนึ่ง ตลอดจนภารกิจที่เขาต้องทำ หลังจากอ่านอย่างละเอียดแล้ว เขาก็เก็บจดหมายเข้าอกเสื้อด้วยสีหน้าเรียบเฉย แล้วมองไปทางมาร์เจอรี "เจ้าชายทรงสั่งอะไรท่านหรือไม่"
"ไม่นี่ พระองค์เพียงแต่ทรงฝากจดหมายมากับคนส่งจดหมายเท่านั้น...แน่นอนว่าบริการส่งจดหมายด่วนย่อมมีค่าใช้จ่ายเป็นธรรมดา ข้าลงบัญชีไว้แล้ว"
"อะแฮ่ม คืออย่างนี้" ทาซากระแอม "เจ้าชายทรงต้องการเคลื่อนย้ายผู้อพยพทั้งหมดไปดินแดนตะวันตกภายในระยะเวลาที่สั้นที่สุด ดังนั้น พระองค์จึงทรงต้องการให้ท่านจัดหาเรือมาลำเลียงผู้อพยพเพิ่ม นอกเหนือจากกองเรือสองกองนั้น"
"แม้ว่าคนพวกนั้นจะเป็นคนป่วยน่ะหรือ" มาร์เจอรีเดาอย่างสนใจ "ข้าคิดว่าพระองค์ไม่ทรงยอมให้ดินแดนตะวันตกกลายเป็นดินแดนแห่งความตายแน่ ดังนั้น...พระองค์คงจะทรงมีวิธีรักษาโรคร้ายแล้วกระมัง"
"ถูกต้อง" เขาพยักหน้า "อันที่จริงก็มีคนป่วยปะปนมาด้วยตั้งแต่การเคลื่อนย้ายรอบแรกแล้ว เพียงแต่ตอนนั้นยังไม่แสดงอาการ กว่าพวกเราจะรู้ก็ถึงเมืองชายแดนแล้ว ตอนนี้พวกเขากำลังอยู่ระหว่างทางกลับเมืองหลวง ลูกเรือทั้งหมดล้วนแข็งแรงปลอดภัยดี"
"เจ้าชายโรแลนด์ทรงเป็นคนที่น่าเหลือเชื่อจริงๆ ขนาดศาสนจักรยังผลิตยาได้ไม่เร็วเท่าพระองค์เลย" มาร์เจอรีชื่นชม " เช่นนั้นพระองค์ทรงวางแผนเคลื่อนย้ายผู้อพยพภายในเวลากี่วัน หนึ่งสัปดาห์หรือ"
ทาซาชูสามนิ้ว
"ไม่...ไม่ได้เด็ดขาด" วาณิชหญิงตะลึงไปสักครู่ก่อนจะส่ายหน้ารัวอย่างรวดเร็ว "ต่อให้คนพวกนี้ตายไปครึ่งหนึ่ง ก็ยังเหลือคนอีกห้าพันกว่าคน หากต้องเคลื่อนย้ายคนให้เสร็จภายในสามวัน ก็เท่ากับว่าข้าต้องเตรียมเรืออีกเกือบหนึ่งร้อยลำ ข้าอาจทำตามเงื่อนไขนี้ได้โดยการหยุดเรือส่งสินค้าลำอื่นเพื่อใช้เคลื่อนย้ายผู้อพยพทั้งหมด... แต่หากข้าทำเช่นนั้น ข้าก็จะเสียหายหลายพันเหรียญทอง และลูกค้าที่ข้าเสียไปนั้นก็มากมายเกินกว่าจะนับไหว ต่อให้เจ้าชายทรงยกเครื่องจักรไอน้ำให้ข้าเปล่าๆ ก็ยังหักลบค่าใช้จ่ายส่วนนี้ไม่ได้ ดังนั้น...ขออภัยด้วย ข้าคงต้องปฏิเสธแล้ว"
"หากให้ทุกคนไปนั่งบนดาดฟ้าเรือแทนที่จะนอนบนเตียงในห้องโดยสาร เรือหนึ่งลำก็จะจุคนได้เพิ่มอีกหนึ่งเท่า" ทาซายืนกราน "หากตัดเรื่องความสบายออกไป เรือขนแร่สองเสาใบเรือก็สามารถนำมาใช้ขนคนได้ และหากดึงฝาระวางเรือออก ก็จะสามารถจุคนได้ถึงสองร้อยคนทีเดียว เรือเช่นนี้ ฮอกก์ เพื่อนเก่าท่านคงมีไม่น้อยกระมัง"
"เขามีเรือประเภทนี้อยู่ที่เมืองซิลเวอร์หลายลำจริงๆ..." มาร์เจอรีดูลังเลเล็กน้อย "หากคำนวณตามที่เจ้าพูด จำนวนเรือก็จะลดลงเหลือห้าสิบลำเท่านั้น แต่ว่า...นี่ไม่ใช่ข้อตกลงที่ดีเลย"
ทาซาเองก็เห็นด้วยเช่นกัน หากจะให้เรือหลายสิบลำมาออกันในคลองขนส่ง ก็ต้องวางแผนเรื่องการจัดการและการประสานงานอย่างหนัก มิหนำซ้ำค่าเช่าเรือก็ใช่ว่าจะเข้ากระเป๋าตัวเองทั้งหมด งานนี้เปลืองทั้งสมองทั้งแรง มิหนำซ้ำรายได้ยังไม่มากอีก ดูอย่างไรก็ไม่น่าตกลงด้วยแม้แต่น้อย ดังนั้น เขาต้องใช้ไม้ตายสุดท้ายแล้ว
เจ้าชายเขียนข้อความเล็กๆ ไว้ที่ท้ายจดหมายว่า หากมาร์เจอรีไม่ยอมช่วยล่ะก็ ให้บอกนางว่าไลต์นิ่งก็มาด้วย
ข้อความนี้ทำเอาเขางงไม่น้อย หรือแม่ค้าคนนี้กับสาวน้อยผมทองผู้สดใสร่าเริงคนนั้นจะมีความสัมพันธ์อะไรกัน แต่ดูจากรูปลักษณ์ภายนอกก็ไม่เหมือนกันนี่นา...แต่เจ้าชายพูดแบบนี้ก็คงมีเหตุผลของเขานั่นล่ะ พอคิดถึงตรงนี้ ทาซาก็พูดขึ้นช้าๆ ว่า "การเคลื่อนย้ายผู้อพยพภายในสามวันเป็นงานที่เร่งด่วนมาก สิ่งที่เจ้าชายทรงทำนับว่าอันตรายอย่างยิ่ง ยิ่งใช้เวลานานเท่าไร ศาสนจักรก็มีโอกาสจะบุกมามากเท่านั้น...ไลต์นิ่งเองก็อยู่ในขบวนคนพวกนั้นด้วย หากพวกเขารู้ว่ามีแม่มดมาด้วยคงไม่ดีแน่"
"เจ้าว่าอะไรนะ" เสียงของเธอดังขึ้นทันที "ไลต์นิ่งก็มาด้วยหรือ"
"ในจดหมายของเจ้าชายบอกเช่นนั้น" ทาซาแสร้งทำท่าใสซื่อ "นางคงมานำทางและดูลาดเลานั่นล่ะ อย่างไรเสียที่นี่ก็เป็นเขตแดนของพระราชาทอว์ฟิค"
"ข้าเข้าใจแล้ว" มาร์เจอรีลุกขึ้น " เจ้าจะเอาเรือเมื่อไหร่"
"หากพวกเขามาตรงเวลา ก็น่าจะอีกสี่วันข้างหน้า"
"ข้าจะพยายามสุดความสามารถ" เธอเดินไปที่โต๊ะเขียนหนังสือแล้วเริ่มเขียนจดหมายอย่างรวดเร็ว “แต่ว่าข้ามีข้อแม้ เจ้าต้องบอกข้าก่อนว่ากองทหารของเจ้าชายประจำการอยู่ที่ไหน หากพวกเขาจะเข้าเมืองข้าจะได้เตรียมห้องพักให้พวกเขาได้"
เอาล่ะ ดูท่าแล้วลูกไม้นี้คงได้ผลจริงๆ "เรื่องนี้ข้าคิดว่าไม่มีปัญหา" ทาซาแอบดีใจ "แล้วก็ ข้ายังมีเรื่องขอร้องท่านด้วย"
"ว่ามา" มาร์เจอรีถอนหายใจ
"ข้าต้องการขบวนรถม้าที่บรรทุกถังเหล้า ยิ่งมากเท่าไหร่ก็ยิ่งดี แต่ข้างในไม่ต้องบรรจุเบียร์หรือไวน์ ให้ใส่น้ำแม่น้ำหรือน้ำบ่อแทน" ในจดหมายของเจ้าชายบอกว่าคนที่มีบทบาทสำคัญในการรักษาโรคร้ายก็คือแม่มดลิลลี่ เธอสามารถเสกน้ำธรรมดาให้กลายเป็นยารักษาโรคได้ แต่ว่าแผนนี้มีช่องโหว่ขนาดใหญ่ตรงที่ห้ามให้พวกขบวนการใต้ดินเข้าใกล้ค่ายของกองทัพที่หนึ่งเป็นอันขาด...เพราะถ้าพวกเขารู้ว่าในค่ายมีคนที่สามารถผลิต ‘ยาศักดิ์สิทธิ์’ ได้เรื่อยๆ ล่ะก็ ทาซาพนันได้เลยว่าวันรุ่งขึ้น ข่าวนี้จะต้องแพร่ไปทั่วเมืองแน่นอน
“น้ำแม่น้ำกับน้ำบ่อหรือ” เธอเลิกคิ้ว “เจ้าแน่ใจหรือ”
“วางใจได้ เจ้าชายจะทรงรับผิดชอบค่าใช้จ่ายส่วนนี้เอง” ทาซายิ้มว่า
เพื่อความปลอดภัยและการเก็บรักษาความลับ เขาจะเป็นคนส่งยาจากค่ายทหารไปที่เมืองหลวงด้วยตัวเอง การรักษาผู้อพยพจากดินตะวันออกด้วยการถือถุงใส่น้ำไปให้ทีละใบๆ ไม่เพียงแต่จะยุ่งยากเท่านั้น แต่ยังไม่ได้ประสิทธิภาพเท่าที่ควรด้วย เขาจะต้องหาวิธีนำน้ำวิเศษเข้าเมืองให้ได้มากที่สุดในคราวเดียว
เห็นได้ชัดว่าการใช้รถม้าบรรทุกถังเหล้าขนาดใหญ่เป็นทางเลือกที่ดีที่สุด


........................................


[Go To Next Chapter]( ./136.md)