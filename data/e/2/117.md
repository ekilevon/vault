##บทที่ 205 กล้องจุลทรรศน์
หลังจากไล่กองทัพของทอว์ฟิคไปแล้ว เมืองชายแดนก็กลับสู่ความสงบอีกครั้ง


โรแลนด์เลือกคนในกองการศึกษามาสามคน กับครูอีกสองคนเพื่อตั้งคณะ ส่งไปยังป้อมปราการลองซองพร้อมกับหนังสือเรียนที่โซโรยาทำสำเนาให้ ไม่ว่าภารกิจครั้งนี้จะประสบผลสำเร็จมากน้อยแค่ไหน ก็ถือว่าเขาได้เริ่มต้นงานพัฒนาป้อมแล้ว


แม้เปโรจะไม่ถนัดเรื่องการทหาร แต่เรื่องการบริหารนั้นเขาทำได้ดีมาก ภายในระยะเวลาสั้นๆ เพียงหนึ่งสัปดาห์ เขาก็ให้อัศวินคุมคนงานก่อสร้างสองพันคนมายังเมืองชายแดนแล้ว หากไม่ใช่เพราะเตาชุดที่สองกำลังอยู่ระหว่างการผลิตล่ะก็ โรแลนด์คงไม่กล้าตัดสินใจสร้างถนนเชื่อมเมืองแบบนี้ ทว่าตอนนี้ เขามีโอกาสผลาญเงินจนได้


โรแลนด์ตั้งชื่อถนนสายนี้ว่าถนนหลวงของอาณาจักร งานนี้ได้คาร์ล หัวหน้ากองโยธาธิการเป็นคนรับผิดชอบตามเคย โครงสร้างของมันเหมือนถนนในเมืองชายแดนทุกประการ ซึ่งก็คือชั้นกรวดผสมซีเมนต์ ในยุคที่ยังไม่มีรถบรรทุกหนักๆ อย่างยุคนี้ ผิวถนนแบบนี้ก็นับว่าแข็งแรงพอจะรับน้ำหนักงานขนส่งได้แล้ว นอกจากนี้เรื่องการระบายน้ำก็ไม่มีปัญหา ไม่แน่ว่าต่อไปเขาอาจเทยางมะตอยหรือคอนกรีตทับได้อีกด้วย


ส่วนเรื่องวัตถุดิบที่ใช้ในการก่อสร้างนั้น เขาใช้เครื่องบดซึ่งขับเคลื่อนด้วยกำลังไอน้ำสี่ตัวในการบดหินแทนคน มันสามารถผลิตหินบดได้หลายสิบตันต่อวัน ทว่าข้อจำกัดเรื่องการขนส่งทำให้เขาไม่สามารถเพิ่มปริมาณการผลิตได้มากกว่านี้ ทุกวันนี้เขาต้องให้คนร้อยกว่าคนขนหินพวกนี้ขึ้นรถม้าไปยังเขตก่อสร้าง หากยุคนี้มีรถบรรทุกดินคันใหญ่ๆ เหมือนยุคใหม่ล่ะก็ เขาใช้รถแค่คันเดียวก็ขนได้หมดแล้ว


ตอนนี้มีเตาที่ยังเผาอิฐดินเหนียวอยู่เพียงสี่ตัวเท่านั้น ส่วนเตาตัวที่เหลือใช้ผลิตผงซีเมนต์ทั้งหมด เนื่องจากเหมืองสามารถผลิตผงเหล็กได้เพียงพอ และโรแลนด์ก็ลองผิดลองถูกมาหลายครั้ง เวลานี้ ซีเมนต์ที่ผลิตโดยเมืองชายแดนจึงพัฒนาขึ้นกว่าเดิมมาก ไม่ว่าจะในเรื่องคุณภาพหรือเรื่องความเสถียร


แต่ว่า การขนหินและผงซีเมนต์จำนวนมากก็ส่งผลกระทบด้านลบเหมือนกัน ปัญหาที่เลวร้ายที่สุดก็คือฝุ่นที่ฟุ้งกระจาย หากบ่ายไหนมีลมพัดแม้เพียงเล็กน้อย ฝุ่นก็จะฟุ้งขึ้นมาอย่างหนัก ถนนหนทางถูกย้อมจนกลายเป็นสีเหลืองอ่อน แม้ชาวเมืองส่วนใหญ่จะไม่ว่าอะไร แต่สำหรับโรแลนด์แล้ว ไม่มีอะไรเลวร้ายไปกว่าการต้องปิดประตูหน้าต่างในฤดูร้อนที่ร้อนอบอ้าวแล้ว


ดังนั้น เขาจึงสั่งทำหลังคาปิดรถม้าที่ใช้ขนซีเมนต์และหินกรวด เพื่อป้องกันฝุ่นฟุ้งกระจายระหว่างการขนส่ง ขณะเดียวกันลีฟก็ใช้พลังวิเศษช่วยอีกแรง เมืองชายแดนจึงถูกปกคลุมด้วยร่มไม้ภายในระยะเวลาเพียงไม่กี่วัน ต้นพาราซอลแผ่กิ่งก้านสาขาไปตามถนนอย่างน่ามอง สีเขียวขจีแผ่ขยายไปไกลสุดลูกหูลูกตา ยิ่งเมื่อโรแลนด์ให้ชาวเมืองช่วยกันราดน้ำลดฝุ่นด้วยแล้ว ปัญหานี้ก็ได้รับการแก้ไขอย่างรวดเร็ว


ระยะทางตรงระหว่างเมืองทั้งสองแห่งยาวไม่ถึงเจ็ดสิบกิโลเมตร แต่เวลาสร้างถนน ต้องสร้างอ้อมเนินเขาที่ทอดมาจากเทือกเขาสิ้นวิถี ดังนั้น ถนนสายนี้จึงยาวประมาณหนึ่งร้อยกิโลเมตร คาดว่าใช้เวลาก่อสร้างประมาณหนึ่งปี เมื่อมีถนนดีๆ ใช้ ต่อไปเขาก็นำพาหนะบางอย่างมาใช้งานได้...เช่นว่าจักรยานกับรถไอน้ำ


เขาคิดว่าไม่ว่าจะพัฒนาการศึกษาก็ดี หรือสร้างถนนก็ดี ทั้งหมดนี้เป็นไปเพื่อการเชื่อมเมืองทั้งนั้น ก็เหมือนกับการควบรวมเมืองที่ทุกคนพยายามผลักดันในโลกปัจจุบันนั่นเอง หลังจากบุกเบิกพื้นที่ที่อยู่ระหว่างเมืองทั้งสองแห่งแล้ว ป้อมปราการลองซองกับเมืองชายแดนก็จะเชื่อมกันเป็นเมืองใหญ่เมืองเดียว หากเขาสามารถเปลี่ยนเนินเขาเล็กๆ ทางตอนล่างให้เป็นส่วนหนึ่งของเมือง และเจาะทะลุไปถึงเทือกเขาด้านนอกได้ด้วยล่ะก็ เขาก็จะมีทางออกทะเลเพิ่มขึ้นมาอีก


แน่นอนว่าการบุกเบิกพื้นที่มากมายขนาดนี้จำเป็นต้องใช้คนจำนวนมาก นอกจากนี้ เพื่อเป็นการป้องกันสงครามที่อาจปะทุขึ้นได้ทุกเมื่อ เมืองแห่งนี้จะต้องเลี้ยงตัวเองได้ และขณะเดียวกันก็ต้องจัดหาคนงานจำนวนมากสำหรับงานพัฒนาอุตสาหกรรมได้ด้วย เขาลองคำนวณคร่าวๆ ดูก็พบว่าต้องใช้คนเป็นแสนคน ทว่าแม้แต่เมืองหลวงซึ่งเป็นเมืองที่ใหญ่ที่สุดในเกรย์คาสเซิล ก็ยังมีประชากรไม่กี่หมื่นคนเท่านั้น


ดังนั้น โรแลนด์จึงพุ่งเป้าไปที่ดินแดนเหนือและดินแดนใต้ของเกรย์คาสเซิลแทน ดินแดนสองแห่งนี้ตกอยู่ใต้สงครามมานาน หากฤดูหนาวมาถึงเมื่อไร ก็คงมีผู้ประสบภัยที่ขาดแคลนอาหารและเครื่องนุ่งห่มจำนวนมาก หากเขาสามารถให้อาหารที่เพียงพอและที่พักที่อบอุ่นแก่คนพวกนี้ได้ เขาก็คงดึงพวกเขามาที่เมืองชายแดนได้ไม่ยาก หรือแม้แต่ผู้ประสบภัยจากอีเทอร์นัลวินเตอร์และวูล์ฟฮาร์ตก็เช่นกัน ดังนั้น เขาจึงเขียนจดหมายบอกมาร์เจอรีให้ช่วยสืบสถานการณ์ของอาณาจักรสองแห่งนี้ให้เขาด้วย


...


หลังจากเขียนแผนพัฒนาระยะใกล้เสร็จแล้ว โรแลนด์ก็พับกระดาษเก็บใส่ลิ้นชัก บิดขี้เกียจ แล้วไปที่ห้องอันนาเพื่อดูว่าเธอตัดเลนส์ไปถึงไหนแล้ว


นับตั้งแต่รู้สาเหตุที่โซโรยาพัฒนาพลังได้เป็นต้นมา เขาก็คิดจะสร้างกล้องจุลทรรศน์ที่ส่องดูได้ถึงโครงสร้างเซลล์


หากแม่มดได้เห็นโลกระดับจุลภาคอันน่าอัศจรรย์กับตาตัวเองล่ะก็ ก็อาจมีคนพัฒนาพลังเพิ่มขึ้นอีกก็ได้ หรืออย่างน้อยที่สุดก็คงทำให้พวกเธออยากเรียนหนังสือมากขึ้นได้


ส่วนขั้นตอนการสร้างกล้องจุลทรรศน์นั้น เลนส์นูนสองชิ้นที่ใช้ขยายวัตถุทำไม่ยาก จุดที่ยากอยู่ที่เลนส์ที่ใช้มือขัดแต่ละชิ้นมีระยะโฟกัสไม่เท่ากัน การประกอบเลนส์ใกล้ตากับเลนส์ใกล้วัตถุเป็นงานละเอียด ต้องคอยปรับระยะเลนส์ทั้งสองชิ้นซ้ำไปซ้ำมาอยู่หลายครั้ง


พอเดินมาถึงหน้าห้องอันนา ไนติงเกลก็ฉีกยิ้มให้เขาแล้วหยุดยืนพิงกำแพง คล้ายกับจะบอกว่าเธอไม่เข้าไปด้วยหรอก...นับตั้งแต่เธอเริ่มปรากฏตัวมากขึ้น โรแลนด์ก็ไม่ต้องคอยเดาแล้วว่าเธออยู่ที่ไหน เธอมักทิ้งระยะห่างเวลาเขาอยู่กับอันนาเสมอ


พอเขาผลักประตูเข้าไป ก็เห็นอันนากำลังนั่งขยับท่อโลหะชิ้นหนึ่งอยู่หน้าโต๊ะ


“เป็นอย่างไรบ้าง” เขาเดินเข้าไปถาม


โรแลนด์ยังพูดไม่ทันจบก็ถึงกับอึ้งไป เขาเห็นสิ่งของหน้าตาเหมือนกล้องจุลทรรศน์วางอยู่บนโต๊ะ รูปทรงใกล้เคียงกับแบบที่เขาวาดมาก


“พอลองทำตามแบบที่ท่านให้มา ข้าก็เห็นรายละเอียดที่มองไม่เห็นในยามปกติมากมายจริงๆ” เธอเงยหน้า ผมหน้าม้าบางๆ ปัดไปด้านข้าง “ข้าใช้มันดูผิวกระดาษ ใบไม้ และน้ำ ก็พบว่าพวกมันหน้าตาต่างไปจากเดิมจริงๆ”...นับตั้งแต่ขึ้นบอลลูนอากาศร้อนครั้งนั้นเป็นต้นมา อันนาก็ไม่ใช้คำราชาศัพท์เวลาอยู่กับเขาตามลำพังอีกเลย นั่นทำให้เขารู้สึกผ่อนคลายกว่าเดิมมาก


“เจ้าทำได้อย่างไร” โรแลนด์ถามอย่างประหลาดใจ “ข้าแค่ร่างแบบขึ้นมาคร่าวๆ เท่านั้น”


“แค่คร่าวๆ ก็ทำได้แล้ว” อันนาหัวเราะ “ท่านดูสิ หากข้าวางเลนส์ใกล้ตากับเลนส์ใกล้วัตถุไว้ในระยะที่เหมาะสม มันก็จะขยายภาพวัตถุได้ แล้วหากใช้ท่อเหล็กนี่ยึดพวกมันไว้ พวกเราก็จะได้กล้องจุลทรรศน์อย่างหยาบๆ แล้ว ระหว่างทดสอบการใช้งาน ข้ายังพบด้วยว่า เลนส์ใกล้วัตถุกับวัตถุที่ต้องการขยายจะต้องอยู่ในระยะที่กำหนดไว้เท่านั้น จึงจะมองเห็นภาพได้ชัด หากมือสั่นแม้เพียงเล็กน้อย ภาพก็จะมัวทันที ดูจากแบบร่างของท่านก็พอจะมองออกเหมือนกันว่าต้องมีโครงยึดกรวยเลนส์ไว้ ส่วนแท่นวางวัตถุด้านล่างก็ต้องเลื่อนขึ้นเลื่อนลงได้ เพื่อจะได้หาระยะวัตถุที่ดีที่สุดได้” เธอหยุดไปเล็กน้อย “แต่แผ่นที่อยู่ข้างล่างนั่นข้าดูอย่างไรก็ไม่เข้าใจ ท่านบอกได้หรือไม่ว่ามันใช้ทำอะไร”


โรแลนด์กวาดตามองแบบร่างคร่าวๆ ก็เห็นความผิดพลาดของตัวเอง...นั่นก็คือกระจกเงาซึ่งทำหน้าที่สะท้อนแสงให้ส่องผ่านวัตถุ ในยุคนี้ยังไม่มีการคิดค้นกระจกปรอท ขุนนางทั่วไปยังใช้กระจกทองแดงหรือกระจกเหล็กในการแต่งหน้าอยู่ ส่วนในวังจะใช้แผ่นเงินติดไว้หลังกระจกใส เพื่อให้กระจกสะท้อนภาพได้ชัดเจนขึ้น ตราบใดที่มีแสงสว่างเพียงพอ ต่อให้ไม่มีกระจกเงาชิ้นนี้ กล้องจุลทรรศน์ก็ยังทำงานได้เหมือนเดิม


เขาอธิบายให้อันนาฟังอย่างละเอียด ขณะเดียวกันก็อดทึ่งในความหัวไวของเธอไม่ได้ เธอเห็นแค่แบบร่างหยาบๆ ก็ประดิษฐ์ชิ้นงานออกมาได้ใกล้เคียงของจริงแล้ว หากเป็นเขา เขาคงทำแบบเธอไม่ได้แน่


โรแลนด์เห็นลำคอขาวผ่องที่โผล่ออกมายามอีกฝ่ายก้มดูกรวยเลนส์ชิ้นใหม่ ก็ขยับเข้าไปจะจูบ แต่กลับถูกเธอใช้มือดันหน้าไว้ แล้วผลักออกเบาๆ “รอประเดี๋ยว ฝ่าบาท ข้ากำลังยุ่งอยู่”


“เอ่อ...ก็ได้”


........................................




[Go To Next Chapter]( ./118.md)