##บทที่ 452 เอกภาพ
ขุนนางกบฏพ่ายแพ้ต่อกำลังของกองทัพที่หนึ่งอย่างราบคาบ ระหว่างการปะทะกันเพียงไม่กี่ครั้งนั้น แค่กองปืนยิงรอบเดียวก็รู้ผลแพ้ชนะแล้ว ทหารยังไม่ทันเปลี่ยนรังเพลิง แนวป้องกันของอีกฝ่ายก็แตกกระจาย พวกเขาทิ้งศพสิบกว่าศพไว้แล้ววิ่งหนีเอาตัวรอด กองทัพที่หนึ่งจึงมักใช้เวลาส่วนใหญ่ไปกับไล่ล่าและจับตัวศัตรูมากกว่า
ขวานเหล็กบุกยึดที่ดินวันละผืน โดยเรียงจากที่ดินของตระกูลแอลลาเฟียร์ วูล์ฟ และไวดล์โรสตามลำดับ แต่ตอนที่กองทหารเดินทางมาถึงที่ดินของตระกูลเมเปิลลีฟนั้น ความเร็วในการบุกโจมตีของพวกเขาก็ลดลง
พวกเขาพบอุปสรรคที่คาดไม่ถึง
“บ้าจริง นี่มันป้อมปราการชัดๆ” ไบรอันมองปราสาทเอิร์ลที่ตั้งตระหง่านอยู่ตรงหน้า ก่อนจะถ่มน้ำลายอย่างหัวเสีย “มีแม้กระทั่งคูเมือง!”
“ระหว่างการปะทะเมื่อครู่นี้มีคนได้รับบาดเจ็บหรือไม่” ขวานเหล็กถามหน้าเครียด
“บาดเจ็บไปสองคน คนหนึ่งถูกธนูยิงแขน ส่วนอีกคนถูกธนูยิงหลังขณะถอย โชคดีที่ไม่เป็นอะไรมาก” ไบรอันขมวดคิ้วว่า “ศัตรูมีแค่ธนูกับหน้าไม้ก็จริง แต่พวกเรายิงจากล่างขึ้นบนค่อนข้างลำบาก แบบนี้เสียเปรียบแท้ๆ”
ขวานเหล็กรู้ว่าอีกฝ่ายพูดไม่ผิด ไม่มีใครคาดคิดว่าเอิร์ลแห่งเมเปิลลีฟจะสร้างคฤหาสน์ตัวเองเป็นหอคอยแบบนี้ มิหนำซ้ำยังสร้างติดภูเขา หันหลังอิงหน้าผาเสียด้วย น้ำจากลำธารที่ไหลจากเทือกเขาสิ้นวิถีถูกส่งเข้าไปในคูที่กว้างห้าเมตรกว่า กลายเป็น ‘คูเมืองขนาดเล็ก’ ที่ล้อมรอบคฤหาสน์ เนื่องจากลำน้ำสายนี้ไหลตลอดเวลา เกล็ดน้ำแข็งและเกล็ดหิมะที่อยู่ด้านบนจึงไม่เกาะตัวกัน หอคอยแห่งนี้มีทางเข้าเพียงทางเดียวเท่านั้น หากคิดจะเข้าทางประตูใหญ่ ก็ต้องใช้สะพานชักเพียงทางเดียว ซึ่งนั่นก็เป็นตำแหน่งสำคัญที่ศัตรูเฝ้าระวังอยู่แล้ว
บริเวณรอบๆ ปราสาทเอิร์ลไม่มีสิ่งกำบัง มีแต่พื้นหิมะที่ราบเรียบ การยิงจากตำแหน่งสูงช่วยแก้ปัญหาเรื่องระยะยิงของธนูได้ กองทัพที่หนึ่งลองโจมตีอีกฝ่ายไปสองครั้ง ปรากฏว่ายิงถูกอีกฝ่ายแค่สามสี่คนเท่านั้น ในขณะที่ทหารในกองทัพได้รับบาดเจ็บไปหลายคน
“ถ้ากองปืนใหญ่อยู่ที่นี่ด้วยก็คงดี” ไบรอันพูดอย่างเจ็บใจ “ลองพวกเขาโดนกระสุนปืนใหญ่ไปสักสองสามนัดสิ มีหรือจะไม่ยอมจำนน”
“เสียดายก็ตรงที่พวกเขามาไม่ได้นี่ล่ะ ที่นี่อยู่ห่างจากป้อมเกินไป แล้วหิมะก็หนามากด้วย” ขวานเหล็กเงยหน้ามองฟ้า “วันนี้พอแค่นี้ก่อนแล้วกัน ให้ทหารตั้งค่ายเถอะ”
ที่ดินของตระกูลเมเปิลลีฟตั้งอยู่ทางทิศตะวันตกเฉียงเหนือของป้อมปราการลองซอง ติดกับเทือกเขาสิ้นวิถี และอยู่ในพื้นที่ชายแดนของดินแดนตะวันตก กว่าจะเดินทางมาถึงที่นี่ได้ก็เสียเวลาไปเกือบวัน มิหนำซ้ำถนนสายนี้ก็เต็มไปด้วยหิมะ พวกเขาจึงไม่สามารถเคลื่อนย้ายปืนใหญ่สนามขนาดสิบสองปอนด์มาที่นี่ได้
จากข่าวกรองที่ได้มา ตระกูลเมเปิลลีฟไม่ค่อยลงแรงในปฏิบัติการครั้งนี้เท่าไรนัก แม้แต่ตัวเอิร์ลเองก็ยังไม่เคยแสดงตัวด้วยซ้ำ นั่นหมายความว่ากองกำลังของพวกเขาแทบไม่ได้รับความเสียหายเลย หากกองกำลังทั้งหมดรวมตัวกันอยู่ในหอคอยที่หน้าตาไม่ต่างจากป้อมนี้ การจะถล่มพวกเขาโดยปราศจากอาวุธทำลายกำแพงเมืองก็เป็นเรื่องที่แทบเป็นไปไม่ได้เลย
ตกค่ำ กองไฟถูกจุดขึ้นในกระโจมค่าย
“พรุ่งนี้จะเอาอย่างไร” ไบรอันเติมฟืนใส่กองไฟ “ส่งทหารไปรับลูกธนูหรือ ถ้าแค่ระเบิดประตูเหล็กบ้าๆ นั่นได้ ศัตรูก็ไม่รอดแล้ว”
แต่ถ้าทำอย่างนั้น กองทัพที่หนึ่งก็จะต้องเสียทหารไปสิบกว่าคน ขวานเหล็กส่ายหน้า หากเป็นสมัยก่อนตอนอยู่ในเมืองไอรอนแซนด์ล่ะก็ อย่าว่าแต่สิบคนเลย ถ้าให้ทหารเขามาร้อยคน เขาก็กล้าส่งพวกเขาไปตายทั้งร้อยคน ขอแค่บรรลุภารกิจที่ผู้นำกลุ่มมอบหมายให้ได้ก็พอ แต่หลังจากที่มาอยู่ดินแดนตะวันตกแล้ว เขาได้มีโอกาสเห็นทหารพวกนี้เติบโตมาจนถึงวันนี้ พอคิดถึงว่าเจ้าชายโรแลนด์ทุ่มเทแรงกายแรงใจให้พวกเขามากมายเพียงใด เขาก็ยิ่งรู้สึกเสียดาย
หลังจากเงียบไปครู่ใหญ่ เขาก็พ่นลมหายใจสีขาวออกมา “สงสัยคงต้องพึ่งแม่มดแล้ว”
ไบรอันอึ้งไป “พึ่งพวกนางหรือ”
ขวานเหล็กเองก็ไม่อยากทำแบบนี้เหมือนกัน เขาจำได้ว่าเจ้าชายเคยบอกว่า กองทหารที่ดีจะต้องปฏิบัติภารกิจได้อย่างอิสระทุกเวลา แต่ตอนนี้ไม่ใช่เวลาที่จะมาวัดฝีมือกับศัตรู เพื่อที่จะยึดรวมดินแดนตะวันตกให้ได้ภายในหนึ่งสัปดาห์และลดความสูญเสียให้ได้มากที่สุด เขาจะไม่ยอมฝืนกำลังตัวเองเพียงเพราะศักดิ์ศรีที่ไม่จำเป็นพวกนี้เป็นอันขาด
เพราะเจ้าชายก็เคยพูดเช่นกันว่า แม่ทัพที่ดีก็คือแม่ทัพที่รับผิดชอบชีวิตทหารได้
“ส่งข่าวไปว่าพวกเราเจออุปสรรค ต้องการความช่วยเหลือจากคุณหนูเมซี” เขาสั่งการ
เช้าวันรุ่งขึ้น เมซีกับไลต์นิ่งก็รีบเดินทางมาที่ค่าย “เกิดอะไรขึ้นหรือ”
“จิ๊บๆ”
ขวานเหล็กกระแอมสองที ก่อนจะเล่าปัญหาใหญ่ที่เจอตอนนี้ให้อีกฝ่ายฟัง “ศัตรูส่วนใหญ่รวมตัวกันอยู่ที่ยอดหอคอย ปืนทำอะไรพวกเขาไม่ได้ และทางเข้าก็มีประตูเหล็กขวางไว้ กองทัพที่หนึ่งเข้าไปวางระเบิดไม่ได้ จึงต้องขอให้พวกเจ้าเปิดทางให้”
“ไว้ใจพวกข้าเถอะ” สาวน้อยตบหน้าอก
ภารกิจทิ้งระเบิดไม่ใช่ภารกิจใหม่สำหรับพวกเธอ ตอนอยู่เมืองชายแดน พวกเธอก็เคยร่วมฝึกกับกองทัพที่หนึ่งมาแล้ว ขวานเหล็กพยักหน้า แล้วทำการแบ่งทหาร เตรียมตัวโจมตีครั้งสุดท้ายทันที...ไม่ว่าห่อดินระเบิดจะใช้ได้ผลอย่างที่คิดหรือไม่ แต่อย่างน้อยแค่มันสร้างความแตกตื่นให้ศัตรูได้ ถึงตอนนั้น พวกเขาก็น่าจะมีเวลามากพอที่จะทำลายประตูเหล็กแล้ว
“ท่านจะลงสนามรบเองหรือ” ไบรอันมองขวานเหล็กที่กำลังแบกปืนพลางยัดรังเพลิงที่บรรจุกระสุนแล้วใส่ถุงข้างเอวอย่างประหลาดใจ
“แทนที่จะพูดว่าสู้เพื่อข้า สู้พูดว่าสู้ไปกับข้าดีกว่า” ขวานเหล็กยิ้ม “นี่คือคำพูดติดปากของเจ้าชาย”
...
ตอนที่คนทั้งสองนำทหารเข้าไปประจำตำแหน่งนั้น เงาของเมซีก็ปรากฏขึ้นที่ขอบฟ้า
เธอแปลงร่างเป็นสัตว์ยักษ์ บินแนบผาหินลงมายังหอคอย กรงเล็บที่แหลมคมกำดินระเบิดชนิดใหม่ไว้หนึ่งห่อ ทุกคนที่อยู่ในสนามรบล้วนเห็นภาพอันน่าตื่นตกใจนี้ ทว่าพวกเขามีปฏิกิริยาต่างกัน กองทัพที่หนึ่งส่งเสียงโห่ร้องอย่างฮึกเหิม ในขณะที่คนบนยอดหอคอยต่างแตกตื่นชุลมุน ทหารรับจ้างและองครักษ์ของตระกูลเมเปิลลีฟพากันเปลี่ยนทิศทางธนูไปยังสัตว์ยักษ์​ ทว่ามันไม่สะทกสะท้านแม้แต่น้อย
เมซีทำความเร็วได้ระดับหนึ่งแล้วก็กระพือปีกอย่างแรง ดึงร่างตัวเองขึ้นด้านบนทันที ขณะเดียวกันก็คลายกรงเล็บออก ห่อดินระเบิดร่วงดิ่งลงไปยังยอดหอคอยราวกับกระสุนปืนใหญ่ที่พุ่งออกจากลำกล้อง...
ขวานเหล็กรู้สึกว่ารอบกายพลันเงียบสงัด จากนั้นเขาก็เห็นลูกไฟสว่างจ้าพุ่งขึ้นมาจากยอดหอคอย พริบตานั้น แผ่นดินสะท้านแผ่นฟ้าสะเทือน! โลกทั้งใบราวกับสั่นไหวด้วยแรงระเบิด ควันไฟขนาดมหึมาพวยพุ่งขึ้นฟ้าพร้อมกับละอองหิมะ คลื่นความร้อนพัดมาปะทะหน้า เขาถึงกับก้าวถอยหลังไปสองก้าวโดยไม่รู้ตัว หูทั้งสองข้างถูกแรงสะเทือนจนปวดระบม
นี่คือ...พลังของพระเจ้า!
ขวานเหล็กอดนึกถึงการทดสอบดินปืนครั้งแรกของเจ้าชายไม่ได้ ครั้งนี้ แรงระเบิดของมันรุนแรงกว่าเดิมมาก ขนาดอยู่ห่างออกมาเกือบร้อยเมตร ก็ยังสัมผัสได้ถึงความร้อนในลูกไฟ ส่วนศัตรูที่ถูกลงทัณฑ์ในระยะใกล้บนหอคอยนั้น ไม่ต้องสงสัยเลยว่าจะมีจุดจบเช่นไร
“สู้เพื่อเจ้าชาย!” เหล่าทหารตะโกนคำขวัญเสียงดัง ก่อนจะกรูไปยังคฤหาสน์เอิร์ล
ครั้งนี้...ไม่มีใครกล้าขวางเขาแม้แต่คนเดียว
ตอนที่ขวานเหล็กยกทัพกลับมายังป้อมปราการลองซองนั้น เป็นเวลาค่ำของวันที่หกพอดี
ในที่สุด ดินแดนตะวันตกทั้งผืนก็ตกอยู่ในกำมือของโรแลนด์
........................................


[Go To Next Chapter]( ./365.md)