##บทที่ 331 กุญแจแห่ง ‘ศิลปะ’
‘คล้ายกับว่าอยู่ดีๆ ศาสนจักรก็ผุดขึ้นมาน่ะ’
คำพูดนี้วนเวียนอยู่ในหัวโรแลนด์จนกระทั่งเขากลับมาถึงห้องทำงาน
เขาหลับตาลงแล้วเริ่มค้นความทรงจำของเจ้าชายลำดับที่สี่อย่างละเอียดอีกครั้ง แต่ก็ไม่พบข้อมูลที่เกี่ยวข้อง เจ้าชายรู้เรื่องศาสนจักรพอๆ กับขุนนางทั่วไป…ตอนอยู่ในวังหลวง เจ้าชายไม่ค่อยเอาใจใส่เรื่องเรียนมากนัก ความรู้เกี่ยวกับศาสตร์ลึกลับแทบจะเป็นศูนย์เลยก็ว่าได้ แต่หากสิ่งที่ทิลลีพูดมาเป็นความจริง เช่นนั้น วิธีการเผยแพร่ศาสนาของศาสนาจักรก็ดูจะประหลาดไปหน่อยจริงๆ
หากเทียบกับตำนานศาสนาในโลกที่เขาจากมาแล้ว ความเชื่อที่ว่าพระเจ้าถือกำเนิดขึ้นในช่วงแรกๆ ของการกำเนิดโลกนั้นก็ถือว่ากระจอกมาก ทุกคนเลือกที่จะเชื่อว่าพระเจ้าเป็นผู้สร้างโลกมากกว่า ดูอย่างทฤษฎีเจ็ดวันแห่งการสร้างโลก หรือการกลับชาติมาเกิดก็ได้…ศาสนาทุกศาสนาล้วนมีเรื่องเล่าเกี่ยวกับอิทธิฤทธิ์ของพระเจ้าทั้งนั้น
ซึ่งหากเทียบกันแล้ว ศาสนจักรในยุคนี้ก็ช่าง…เยาว์วัยเหลือเกิน
ทว่าโรแลนด์ไม่คิดจะหาคำตอบเรื่องนี้ต่อ เขาส่ายหน้า ตัดสินใจโยนความคิดพวกนี้ทิ้งไปชั่วคราว
ไม่แน่ว่าหลังจากที่เดินทางไปโบราณสถานในป่าเร้นลับแล้ว ทุกอย่างอาจจะกระจ่างออกมาเองก็ได้
เขาเดินไปที่ริมหน้าต่าง พลางมองลงไปยังผิวเคลือบขนาดใหญ่ที่แผ่อยู่กลางสวนดอกไม้…หิมะสีขาวสะอาดขับให้ผิวนอกสีเขียวสดของมันยิ่งดูเด่นสะดุดตา
เวลานี้ โซโรยากำลังเย็บถุงบอลลูนขนาดใหญ่อยู่ บอลลูนลูกใหม่จะมีขนาดใหญ่กว่าเดิม และบรรทุกคนได้มากกว่าเดิมด้วย นั่นเพราะโรแลนด์คิดเผื่อไว้ว่าหากไปถึงโบราณสถานแล้ว ไม่สามารถช่วยผู้หญิงที่ถูกสะกดออกมาได้ ก็จะได้ให้อันนาละลาย ‘โลงศพน้ำแข็ง’ แล้วพาเธอกลับมายังเมืองชายแดนพร้อมกับผลึกใสบางส่วนเสียเลย
เขากำหนดเวลาเดินทางไว้อีกสองวันข้างหน้า
ตอนนี้เขามีรายชื่อผู้ร่วมเดินทางแล้ว ทางเกาะสลีปปิ้งมีทิลลี ซิลเวีย ซาวี แอชเชส และแอนเดรีย ส่วนทางสโมสรแม่มดมีอันนา เวนดี้ ไนติงเกล นาน่า ไลต์นิ่ง และเมซี นี่น่าจะเป็นคณะเดินทางที่แข็งแกร่งที่สุดเท่าที่เคยมีมาแล้ว เพราะทั้งการโจมตี การป้องกัน และการสังเกตการณ์ล้วนอยู่ในระดับสมบูรณ์แบบที่สุด ตราบใดที่ไม่มีหินอาญาสิทธิ์มาจำกัดพลังวิเศษของพวกเธอ พวกปีศาจก็แทบไม่มีโอกาสเข้าใกล้พวกเธอได้เลย
“ฝ่าบาท หัวหน้านักเล่นแร่แปรธาตุ เคโม ชูอิลมาขอเข้าเฝ้าพ่ะย่ะค่ะ” เสียงรายงานขององครักษ์ดังมาจากนอกห้อง
“ให้เขาเข้ามา”
ครั้งนี้เคโมไม่ได้มาคนเดียว แต่เขาพาไชมส์ เพื่อนร่วมงานของเขามาด้วย “ฝ่าบาท ทางห้องปฏิบัติการรู้วิธีผลิตกรดไนตริกในปริมาณมากแล้วพ่ะย่ะค่ะ”
“จริงหรือ” โรแลนด์อึ้งไปเล็กน้อย จากนั้นก็ปลาบปลื้มดีใจอยู่ครู่ใหญ่ นี่น่าจะเป็นข่าวดีที่สุดในรอบหลายวันนี้แล้ว เขาลุกขึ้นรินชาให้นักเคมีทั้งสองอย่างตื่นเต้น “ไหนว่ามาซิ พวกเจ้าทำได้อย่างไร”
“นี่เป็นผลงานของไชมส์พ่ะย่ะค่ะ” เคโมลูบหนวดยิ้มๆ “ให้เขาอธิบายเองดีกว่า”
“ทูลฝ่าบาทที่เคารพ” ชายหนุ่มที่ชื่อไชมส์โค้งตัวถวายบังคมอย่าเกร็งๆ ก่อนจะพูดขึ้นว่า “โดยปกติแล้ว สำนักเล่นแร่แปรธาตุ...ไม่สิ ห้องปฏิบัติการเคมีผลิตกรดไนตริกโดยการสกัดดินประสิวจนได้กรดไนตริกเจือจาง จากนั้นจึงใช้กรดซัลฟูริกเข้มข้นมาแยกสาร กระหม่อมจึงลองผสมทั้งสองอย่างเข้าด้วยกัน โดยใส่ดินประสิวลงไปในกรดซัลฟูริกเข้มข้นแล้วเพิ่มอุณหภูมิดู ก็ปรากฏว่าได้สารละลายกรดไนตริกออกมา มิหนำซ้ำ มันยังบริสุทธิ์มากถึงขั้นมีควันผุดออกมาอย่างที่ ‘เคมีขั้นต้น’ เขียนไว้ด้วยพ่ะย่ะค่ะ”
“เพิ่มอุณหภูมิหรือ แต่สองวิธีนี้ไม่เหมือนกันนี่” โรแลนด์พูดด้วยความประหลาดใจ “การสกัดใช้ความร้อนสูงกว่าการเพิ่มอุณหภูมิมาก แล้วก๊าซที่สกัดออกมาก็น่าจะเป็นไนโตรเจนออกไซด์ ซึ่งต้องนำไปทำปฏิกิริยากับน้ำก่อนจึงจะได้กรดไนตริกเจือจาง การใช้กรดซัลฟูริกเข้มข้นมาแยกสารก็คือการอาศัยจุดเดือดที่สูงและคุณสมบัติการดูดความชื้นของมันมาลดความชื้นในกรดไนตริกเท่านั้น ไม่ได้เกี่ยวกับการทำปฏิกิริยาเคมีเลย”
“กระหม่อมเองก็ไม่แน่ใจเหมือนกันว่าเพราะเหตุใด แต่ท่านชูอิลได้ทำการทดลองหลังจากนั้นอีกหลายครั้ง จึงสรุปได้ว่านี่เป็นการค้นพบโดยบังเอิญพ่ะย่ะค่ะ”
“โดยบังเอิญหรือ” โรแลนด์มองไปทางหัวหน้านักเล่นแร่แปรธาตุ
“ใช่แล้วพ่ะย่ะค่ะ” เคโมพูดอย่างหนักแน่น “ทั้งสองวิธีนี้ไม่เหมือนกัน แต่กลับให้ผลที่เหมือนกันพ่ะย่ะค่ะ กระหม่อมลองวิเคราะห์จากสูตรเคมีดูแล้วเดาว่า องค์ประกอบบางอย่างในดินประสิวคงจะทำปฏิกิริยากับกรดซัลฟูริก ทำให้เกิดเป็นกรดไนตริก และระเหยออกมาโดยการเพิ่มอุณหภูมิ หากลองกลับสูตรดูจะพบว่ามันดูคล้ายกับ..เอ่อ ไนเตรตชนิดหนึ่งพ่ะย่ะค่ะ”
โรแลนด์พลันนึกได้ว่าหนังสือเรียนวิชาเคมีเคยพูดถึงเรื่องนี้จริงๆ ก่อนที่จะมีการคิดค้นแอมโมเนียสังเคราะห์ขึ้นนั้น มนุษย์เคยผลิตกรดไนตริกโดยอาศัยปฏิกิริยาระหว่างกรดซัลฟูริกเข้มข้นกับโซเดียมไนเตรตหรือโพแทสเซียมไนเตรตมาก่อน นี่เป็นวิธีผลิตเชิงอุตสาหกรรมที่เก่าแก่ที่สุด เพราะทั้งสะดวกและไม่ซับซ้อน ขั้นตอนทั้งหมดมีแค่ควบคุมอุณหภูมิให้ดี แล้วคอยเก็บกรดไนตริกที่ระเหยออกมาอย่างต่อเนื่องเท่านั้น
แต่เนื่องจากวิธีผลิตกรดแบบนี้ต้องใช้กรดซัลฟูริกจำนวนมหาศาล และอาจเกิดการกัดกร่อนอุปกรณ์อย่างรุนแรง ดังนั้น มันจึงถูกแทนที่ด้วยวิทยาการที่ล้ำสมัยกว่าในเวลาต่อมา
ทว่าข้อเสียสองข้อนี้ไม่ใช่ปัญหาใหญ่สำหรับโรแลนด์ ดินแดนใต้ปกครองของเขายังไม่มีอุตสาหกรรมเกี่ยวกับปุ๋ยเคมีหรือยาปราบศัตรูพืช กรดซัลฟูริกถูกผลิตขึ้นเพื่อใช้ในการแยกสารเท่านั้น ส่วนเรื่องฤทธิ์กัดกร่อนรุนแรงของกรดไนตริกนั้น ก็สามารถแก้ปัญหาได้ด้วยผิวเคลือบของโซโรยา
“ไม่เลวนี่” โรแลนด์ตบไหล่ไชมส์อย่างอารมณ์ดี “ไม่น่าเชื่อเลยว่าเจ้าจะบังเอิญค้นพบวิธีนี้ได้”
“ฝ่าบาทอาจจะไม่ทรงรู้มาก่อน ไชมส์เป็นคนโชคดีมาตั้งแต่สมัยอยู่สำนักเล่นแร่แปรธาตุในเมืองเรดวอเตอร์แล้วพ่ะย่ะค่ะ” เคโมยักคิ้ว “ก่อนที่พวกกระหม่อมจะรู้จักกับเคมี การเล่นแร่แปรธาตุก็คือศาสตร์การทดลองที่ต้องอาศัยโชคช่วยอย่างหนึ่ง เจ้าหนุ่มนี่พบวิธีสังเคราะห์กรดสองชนิดตั้งแต่อายุยี่สิบต้นๆ เลยได้เป็นนักเล่นแร่แปรธาตุที่อายุน้อยที่สุดในสำนัก ทำเอาพวกลูกศิษย์วัยสามสิบสี่สิบปีอิจฉากันไปหมด เพราะดีไม่ดี คนพวกนี้อาจต้องอยู่ในสถานะลูกศิษย์ไปตลอดกาล”
“แต่ไม่ว่าอย่างไร นี่ก็ถือเป็นข่าวดีสำหรับเมืองชายแดนจริงๆ” โรแลนด์พูดอย่างชื่นชม “พวกเจ้าไปทดลองผลิตกรดบางส่วนดูก่อน แล้วข้าจะส่งแม่มดไปช่วยด้วยอีกแรง หากไม่มีปัญหาอะไรก็ค่อยเพิ่มปริมาณการผลิต”
“น้อมรับพระบัญชาพ่ะย่ะค่ะ”
“จริงสิ ข้ายังมีภารกิจอีกอย่างจะให้เจ้าทำด้วย” จากนั้นเขาก็เก็บอารมณ์ปลาบปลื้มยินดี แล้วหันมาใช้น้ำเสียงจริงจังแทน “ไหนๆ พวกเราก็มีวิธีผลิตกรดไนตริกในปริมาณมากแล้ว ลำดับต่อไป ข้าอยากให้เจ้าทดลองผลิตของอย่างหนึ่งซึ่งอันตรายไม่แพ้กัน...นั่นก็คือไนโตรกลีเซอริน”
“อันตรายแค่ไหนพ่ะย่ะค่ะ” เคโมถาม
“วัตถุดิบที่ใช้ในการผลิตมีแต่ของธรรมดาทั้งนั้น อันที่จริง มันก็คือการทำปฏิกิริยาระหว่างกรดไนตริกเข้มข้นกับกลีเซอริน โดยอาศัยกรดซัลฟูริกเข้มข้นมาช่วยเร่งปฏิกิริยานั่นล่ะ แต่ระหว่างการทำปฏิกิริยาจะต้องมีการควบคุมอุณหภูมิอย่างใกล้ชิด และต้องทำให้ที่ที่อากาศถ่ายเทสะดวกด้วย กระบวนการไนตริฟิเคชันจะทำให้เกิดความร้อนมหาศาล ดังนั้น เจ้าจะนำภาชนะไปตั้งไว้ในน้ำเย็นก่อนค่อยทำการทดลองก็ได้ จงจำไว้ว่าอุณหภูมิที่ผกผัน การสั่นสะเทือน การตกกระแทก และการเสียดสี ล้วนเป็นสาเหตุของการเกิดระเบิดทั้งนั้น” โรแลนด์เองก็ไม่แน่ใจเหมือนกันว่าความรู้ที่ฉาบฉวยพวกนี้เชื่อถือได้แค่ไหน แต่เรื่องส่วนผสมนั้นเขามั่นใจแน่นอน ถึงจะอันตรายไปบ้าง แต่ก็ต้องลองดูสักครั้ง “แล้วก็เวลาทดลองอย่าใช้กรดมากล่ะ เผื่อเกิดอุบัติเหตุขึ้นมา นาน่าจะได้ช่วยชีวิตเจ้าได้ทัน”
“นี่มัน...” ไชมส์อ้าปากค้าง ยังไม่ทันพูดอะไร เคโมก็ชิงตอบตกลงเสียแล้ว “กระหม่อมเข้าใจแล้ว ว่าแต่อานุภาพของมันเทียบกับผงหิมะแล้วเป็นอย่างไรพ่ะย่ะค่ะ”
“ต่างกันราวฟ้ากับดินเชียวล่ะ”
“ดูท่าจะเป็นการทดลองที่สนุกจริงๆ” หัวหน้านักเล่นแร่แปรธาตุหัวเราะ
ว่ากันว่านักเคมีเก้าในสิบคนล้วนหลงใหลศิลปะการระเบิดทั้งนั้น ดูเหมือนคำพูดนี้จะพูดไม่ผิดเลย...โรแลนด์คิดในใจ
ไนโตรกลีเซอรินเป็นสารที่ไม่เสถียร ดังนั้น โนเบลจึงใส่ผงไดอะตอมมาเชียสลงไปเพื่อเพิ่มความปลอดภัยให้ดินระเบิด ทว่าแม้วิธีนี้จะช่วยเพิ่มความปลอดภัยได้ก็จริง แต่มันก็ทำให้อานุภาพของระเบิดลดลงด้วยเช่นกัน โรแลนด์ย่อมไม่เลือกใช้วิธีโบราณแบบนี้แน่ เขาตั้งใจจะใส่ไนโตรเซลลูโลสหรือไม่ก็ไนโตรสตาร์ชลงไปในไนโตรกลีเซอรินแทน เพราะสารสองตัวนี้ช่วยเพิ่มความเสถียรและความแรงได้ อย่างแรกจะกลายเป็นดินควันน้อยคุณภาพเยี่ยม ส่วนอย่างหลังจะกลายเป็นดินระเบิดชนิดรุนแรงซึ่งมีพลังทำลายล้างสูง แค่ดูจากชื่อพวกมันก็รู้แล้วว่า กุญแจสำคัญที่จะพัฒนาดินปืนดำไปเป็นดินปืนเคมีก็คือกรดไนตริกจำนวนมหาศาลนั่นเอง
และตอนนี้ กุญแจดอกนี้ก็อยู่ในมือเขาแล้ว
........................................


[Go To Next Chapter]( ./244.md)