##บทที่ 433 ความในใจที่ซ่อนไว้
…
“เชิญ” บริกรหญิงวางไวน์ลงบนโต๊ะแล้วมองคนทั้งสามด้วยสายตาแปลกๆ “หากต้องการเติมไวน์ ก็ดึงเชือกที่ข้างประตูได้”
“ข้ารู้แล้ว เจ้าออกไปเถอะ” อ็อตโตโบกมือ ฝ่ายหลังโค้งตัวแล้วหันหลังเดินจากไป เมื่อประตูห้องถูกปิดลง เสียงอึกทึกในโถงใหญ่ก็ถูกกั้นไว้ภายนอก ในห้องพลันตกอยู่ในความเงียบสงัด
ใจเขายังไม่วายเต้นระรัวจนถึงตอนนี้ เขาจ้องแอนเดรียตาไม่กะพริบราวกับกลัวเธอจะหายวับไป “ข้าคิดว่านี่คือความฝันเสียอีก ทั้งเบลินดาและโอโรต่างคิดว่าเจ้าตายไปแล้ว แต่ข้ากลับได้เจอเจ้าอีก...”
หลังจากที่ตะโกนเสียงดังไปกลางตลาด อีกฝ่ายก็เลื่อนสายตามาที่เขา...หากเธอมีปฏิกิริยาต่อชื่อนี้ นั่นก็แปลว่าเธอไม่ได้แค่หน้าเหมือนแล้ว
ไม่สิ ต้องบอกว่าไม่มีทางมีคนหน้าเหมือนเธอได้ต่างหาก รูปโฉมของแอนเดรียโดดเด่นงดงาม กิริยาท่าทางก็มีเอกลักษณ์ ไม่มีทางที่ผู้หญิงคนไหนจะเทียบเคียงได้เลย
ทว่าอีกฝ่ายกลับไม่ตื่นเต้นดีใจอย่างที่เขาคิด เธอเพียงแต่ขมวดคิ้วแล้วเดินมาสั่งให้เขาตามเธอไป จากนั้นจึงสาวเท้าออกจากตลาดไปอย่างรีบร้อน
เธอคงไม่อยากเป็นจุดสนใจกระมัง ใช่แล้ว ขุนนางไม่ควรเอะอะโวยวายในที่ที่เต็มไปด้วยสามัญชน เขาเสียมารยาทเกินไปจริงๆ
หลังจากที่เดินตามพวกเธอเข้าไปในห้องส่วนตัวในร้านเหล้าแห่งหนึ่งแล้ว เขาถึงได้มีโอกาสพิจารณาอีกฝ่ายอย่างละเอียด ห้าปีผ่านไป เธอยังคงงดงามเหมือนภาพในความทรงจำ หากนี่คือความฝัน เขาก็คงอยากอยู่ในฝันให้นานที่สุด
“คนรักเก่าเจ้าหรือ” หญิงสาวผมดำผิวปากหวือ
“ในเมื่อเจ้ายืนกรานจะตามมาให้ได้ เจ้าก็ควรรู้จักสงบปากสงบคำเสียบ้าง” แอนเดรียถลึงตาใส่เธอ “เจ้าไม่พูดก็ไม่มีใครว่าเป็นใบ้หรอกนะ”
“ข้าอุตส่าห์ตามมาคุ้มครองเจ้าเชียวนะ” อีกฝ่ายฉีกยิ้ม “แล้วอีกอย่าง ตอนแรกเจ้าเป็นคนลากข้ามาซื้อของขวัญวันเกิดให้เจ้าหญิงทิลลีแท้ๆ พอตอนนี้กลับจะไล่ข้าไปเสียอย่างนั้น ออกจะเสียมารยาทไปหน่อยกระมัง”
“เรื่องนี้ก็ขึ้นอยู่กับอีกฝ่ายเหมือนกัน” แอนเดรียส่งเสียงฮึ “กับเจ้าคงไม่ต้องใช้มารยาทด้วยหรอก”
“นางคือ...” อ็อตโตเห็นอีกฝ่ายไม่ตอบคำพูดตัวเองก็รู้สึกประดักประเดิดขึ้นมา จึงหันไปมองหญิงสาวผมดำซึ่งมีรูปลักษณ์โดดเด่นไม่แพ้กัน “เพื่อนของเจ้าหรือ”
“แอชเชส” เธอตอบตรงๆ โดยไม่รอแอนเดรียแนะนำ “แล้วเจ้าล่ะเป็นใคร เหตุใดจึงรู้จักนางได้”
“ข้าชื่ออ็อตโต โลซี มาจากอาณาจักรดอว์น” พอได้ยินคำถามของอีกฝ่าย เขาก็รู้สึกประหลาดใจเล็กน้อย...หญิงสาวที่เรียกตัวเองว่าแอชเชสคนนี้พูดจาแข็งกระด้างและเชือดเฉือนนัก ดูไม่เหมือนชนชั้นสูงที่ได้รับการอบรมมาอย่างดี เหตุใดแอนเดรียจึงอยู่กับคนประเภทนี้ได้ “ข้ารู้จักแอนเดรียมาตั้งแต่เด็กๆ นอกจากข้าแล้วยังมีเบลินดา น้องสาวของข้า โอโรแห่งตระกูลโทคัต และเจ้าชายองค์โตอัลเบน พระโอรสในพระราชาแห่งดอว์นด้วย พวกเราเป็นเพื่อนสนิทที่คุยกันได้ทุกเรื่อง”
“ฟังดูเป็นสังคมของชนชั้นสูงจริงๆ” แอชเชสยักไหล่ “เมื่อครู่เจ้าบอกว่านางตายไปแล้วใช่หรือไม่”
“นั่นเพราะ...”
“พอเถอะ” แอนเดรียขัดขึ้น “เบลินดากับโอโรพูดถูกแล้ว คุณหนูใหญ่ที่พวกเจ้าคุ้นเคยคนนั้นตายไปแล้วจริงๆ”
“แต่เจ้าก็นั่งอยู่ตรงนี้นี่” อ็อตโตส่ายหน้ารัว “ตอนนั้นเกิดอะไรขึ้นกันแน่”
นอกจากราชวงศ์ของผู้ปกครองแล้ว ตระกูลขุนนางที่เลื่องชื่อที่สุดในเมืองกลอรีของอาณาจักรดอว์นก็คือตระกูลโทคัต ตระกูลควินน์ และตระกูลโลซี หัวหน้าของสามตระกูลนี้ล้วนเป็นสหายที่พระราชาไว้ใจที่สุด ทั้งยังได้รับแต่งตั้งเป็นขุนนางใหญ่ซึ่งกุมอำนาจมหาศาล ธรรมเนียมนี้เริ่มมาตั้งแต่ตอนที่อาณาจักรดอว์นสถาปนาเมืองหลวง และยังคงอยู่มาจนถึงรุ่นของพวกเขา
แอนเดรียเป็นบุตรสาวคนโตของตระกูลควินน์ ทั้งรูปโฉมและชาติกำเนิดล้วนดีพร้อมไร้ที่ติ จึงเป็นที่หมายปองของชายหนุ่มนับไม่ถ้วน รวมทั้งเขาและโอโรด้วย
แต่ใครจะคาดคิดว่า ระหว่างการท่องเที่ยวในฤดูใบไม้ผลิปีหนึ่ง รถม้าของแอนเดรียจะเกิดวิ่งเตลิดตกหน้าผาไป อุบัติเหตุครั้งนี้สะเทือนไปถึงพระราชา ตระกูลทั้งสามและพระราชวงศ์ช่วยกันออกตามหาเธออยู่เป็นนาน จนในที่สุดก็พบศพที่แหลกละเอียดของเธออยู่ที่เชิงเขา
พอรู้เรื่องนี้เข้า อ็อตโตก็ตรอมใจอยู่พักใหญ่ อย่างน้อยโอโรก็ได้แสดงท่าทีต่อเธอแล้ว แต่เขายังไม่ทันบอกความในใจกับเธอด้วยซ้ำ เดิมทีเขาคิดว่าตัวเองคงไม่มีโอกาสนั้นแล้ว ทว่าโชคชะตากลับพาเขามาพบเธออีกครั้งในดินแดนต่างถิ่นแห่งนี้
ผ่านไปครู่ใหญ่ แอนเดรียจึงถอนหายใจเบาๆ ว่า “นั่นไม่ใช่อุบัติเหตุหรอก”
“อะ...อะไรนะ”
“เรื่องรถม้าตกผาเมื่อห้าปีก่อนเป็นแค่การจัดฉากเท่านั้น” เธอพูดด้วยน้ำเสียงเคร่งขรึม “เพราะท่านพ่อรู้แล้วว่าข้าเป็นแม่มด”
อ็อตโตตะลึงงัน “แม่มดหรือ”
“เจ้าก็ปกปิดตัวเองเก่งเหมือนกันนี่” แอชเชสปิดปากว่า “ขนาดเพื่อนที่โตมาด้วยกันยังไม่รู้เรื่องนี้เลย”
แอนเดรียไม่สนใจอีกฝ่าย “ถูกต้อง พอท่านพ่อรู้เรื่องนี้เข้า เขาก็รีบจัดฉากเหตุการณ์ครั้งนี้ทันที...คนที่อยู่บนรถม้าไม่ใช่ข้า และคนที่ตายในเหตุการณ์นี้ก็มีทั้งคนขับรถม้าและสาวใช้ จากนั้นข้าก็ถูกขับออกจากอาณาจักรดอว์น และมาปักหลักอยู่ที่เมืองสตีปคลิฟฟ์ในเกรย์คาสเซิล” เธอหยุดไปเล็กน้อย “เรื่องนี้ท่านพ่อไม่เคยถามความเห็นข้าสักคำ และไม่เคยสนใจความคิดของข้าด้วย เขาทำทุกอย่างเพื่อที่จะได้เขี่ยข้าออกไปให้ไวที่สุด”
ที่แท้ก็อย่างนี้นี่เอง...อ็อตโตนิ่งไป ‘บุปผาแห่งแสงสว่าง’ ผู้ได้รับความรักจากทุกคนกลับกลายเป็นแม่มดเสียได้ หากข่าวนี้แพร่งพรายออกไป ตระกูลควินน์คงถูกโจมตีอย่างรุนแรง ทว่าการจัดฉากครั้งนั้นก็ถือเป็นการปกป้องแอนเดรียเหมือนกัน...ในฐานะขุนนางระดับสูงที่มีหูตากว้างไกล เขามักได้ยินคนเล่าบ่อยๆ ว่า แม่มดที่ตกอยู่ในเงื้อมมือศาสนจักรจะต้องเจอชะตากรรมอันน่าหดหู่อย่างไร
หลังจากลังเลอยู่สักครู่ เขาก็พูดความคิดของตัวเองออกมา ทว่ากลับถูกแอนเดรียแทรกด้วยเสียงหัวเราะอันเย็นชา
“ปกป้องหรือ หากท่านพ่อไม่ส่งตัวข้าให้ศาสนจักรเสียอย่าง พวกเขาจะทำอะไรได้ นำทหารพิพากษามาบุกเมืองเพื่อจับตัวข้าอย่างนั้นหรือ” เสียงของเธอดังขึ้นกว่าเดิมอย่างเห็นได้ชัด “เขาเป็นอัครมหาเสนาบดีแห่งดอว์น และเป็นผู้ดูแลกองลาดตระเวนในเขตเมืองชั้นนอก แต่กลับไม่ทำอะไรสักอย่าง ในขณะที่บิดาของนาน่าซึ่งเดิมทีเป็นแค่บารอนกลับบุกไปปะทะกับเจ้าชายโรแลนด์ในปราสาทเพื่อช่วยบุตรสาวของตัวเอง แล้วเขาล่ะ ทำได้แค่ไล่ข้าออกจากตระกูลเท่านั้น นี่น่ะหรือการปกป้อง”
อ็อตโตถึงกับพูดอะไรไม่ออก หลังจากที่ช่วงเวลาแสนอึดอัดอันยาวนานผ่านพ้นไป เขาจึงถามอย่างลังเลว่า “เจ้า...จะกลับไปที่นั่นอีกหรือไม่”
“ไม่มีวัน” แอนเดรียลุกขึ้น “ข้าบอกแล้วนี่ว่าคุณหนูใหญ่แห่งตระกูลควินน์ตายไปตั้งแต่เมื่อห้าปีก่อนแล้ว นี่ต่างหากสิ่งที่พ่อข้าต้องการ”
“แต่โอโรยังนำดอกไม้ไปวางหน้าสุสานเจ้าทุกปี เขายังลืมเจ้าไม่ได้”
เธอเดินไปถึงหน้าประตูแล้วจึงพูดเบาๆ ว่า “นั่นคือรักข้างเดียวของเขา สักวันเขาก็ต้องลืมข้าได้”
อ็อตโตมองคนทั้งสองเดินจากไปแล้วก็ได้แต่ทิ้งตัวพิงพนักเก้าอี้อย่างไร้เรี่ยวแรง
เขานึกเกลียดความอ่อนแอของตัวเองขึ้นมาครามครัน
จนป่านนี้แล้วก็ยังยกโอโรมาบังหน้า แทนที่จะพูดความในใจของตัวเองออกไป
ข้าก็ลืมเจ้าไม่ได้เช่นกัน
เขาปิดเปลือกตาลง
………………………………….


[Go To Next Chapter]( ./346.md)