##บทที่ 359 ทางเลือกที่แตกต่าง
เปลวไฟในเตาผิงกระตุกอยู่สองครั้งก่อนจะค่อยๆ มอดแสงลง ไนติงเกลปรากฏตัวขึ้นแล้วเดินไปเติมฟืนเพิ่ม ไฟในเตาผิงจึงสว่างขึ้นอีกครั้งพร้อมกับเสียงดังเปรี๊ยะๆ
โรแลนด์มองเงาของถ้วยที่ถูกลากยาวออกไปพลางพ่นลมหายใจออกมา ทิลลีจากไปได้ครู่ใหญ่แล้ว แต่เขายังคิดถึงแต่บทสนทนาก่อนหน้านี้ เผื่อว่าบางทีอาจจะพบช่องทางที่พอจะเปลี่ยนใจเธอได้ ทว่าจนแล้วจนรอดก็ไม่เป็นผล...ความเชื่อใจเป็นสิ่งที่แปลก มันเกิดขึ้นได้โดยอาศัยเวลา นอกจากนี้แล้วปัจจัยอื่นๆ ก็แทบไม่มีผลเลย
“ที่แท้ ฝ่าบาทก็ทรงมีเรื่องที่ทำไม่ได้เหมือนกัน” ไนติงเกลปัดฝุ่นในมือทิ้ง แล้วเดินมานั่งที่ประจำของเธอ “วันนั้นฝ่าบาททรงคุยอะไรกับเจ้าหญิงหรือเพคะ”
“ข้าโกหกนางเพราะหวังดี” โรแลนด์ทิ้งตัวพิงพนักเก้าอี้ “แต่หากนางจะไม่เชื่อก็ไม่แปลกหรอก” เขาหยุดไปเล็กน้อย “เจ้าเคยบอกว่าเจ้ามีน้องชายนี่ หากอยู่ดีๆ น้องชายเจ้าก็เปลี่ยนไปจากหน้ามือเป็นหลังมือ แต่ยังยืนยันว่าตัวเองเป็นคนเดิมอยู่ เจ้าจะเชื่อเขาหรือไม่”
“ฝ่าบาททรงหมายถึงเจ้าคนที่ดูใสซื่อไม่มีพิษมีภัย แต่กลับทรยศหม่อมฉันลับหลังกระมัง” ไนติงเกลเบ้ปาก “สำหรับหม่อมฉันแล้ว เขาก็แค่เปลี่ยนไปอย่างกะทันหันเท่านั้นเพคะ”
“เอาล่ะ ข้าไม่ควรพูดเรื่องนี้เลยจริงๆ”
“ไม่เป็นไรหรอกเพคะ อย่างไรเสียหม่อมฉันก็ออกจากตระกูลเกล็นน์มาแล้ว ตอนนี้พวกเขาเป็นได้แค่คนแปลกหน้าเท่านั้น” เธอพูดอย่างไม่ใส่ใจ
“ข้ากับนางก็เคยมีสถานะเหมือนคนแปลกหน้ามาก่อนเหมือนกัน” โรแลนด์ถอนหายใจ “หรือพูดอีกอย่างก็คือ ข้าไม่เคยมีมิตรภาพกับคนในวังสักคน”
“หากฝ่าบาททรงอึดอัดนัก จะทรงเล่าให้หม่อมฉันฟังก็ได้นะเพคะ” ไนติงเกลยิ้มบางๆ “หม่อมฉันเองก็อยากฟังเรื่องราวในวังเหมือนกัน แล้วก็อยากรู้ด้วยว่าสมัยนั้น ฝ่ายบาททรงมีนิสัยชั่วร้ายอย่างไร กิตติศัพท์ความชั่วร้ายถึงได้โด่งดังไปถึงเมืองซิลเวอร์เช่นนั้น”
“บอกตามตรง นิสัยข้าตอนนั้นแย่กว่าตอนนี้มากทีเดียว” โรแลนด์อดยิ้มไม่ได้ จากนั้นจึงเล่าอดีตที่อยู่ในความทรงจำให้อีกฝ่ายฟังอย่างง่ายๆ “นางคงเกลียดข้าตั้งแต่ตอนที่ข้าโยนนางใส่เศษแก้วนั่นล่ะ”
“นี่มัน...เลวร้ายจริงๆ ด้วย” เธอสูดปาก “แต่หม่อมฉันคิดว่า ตอนนี้เจ้าหญิงไม่น่าจะทรงเกลียดฝ่าบาทแล้วล่ะเพคะ”
“หา” โรแลนด์เลิกคิ้ว “เจ้ารู้เรื่องนี้ด้วยหรือ”
“หม่อมฉันย่อมรู้อยู่แล้วเพคะ ก็เจ้าหญิงทรงบอกเองไม่ใช่หรือว่า...‘หากคิดถึงแต่ตัวเอง ข้าก็ยังอยากอยู่ที่นี่เพื่อศึกษาความรู้ที่น่าทึ่งพวกนั้นอยู่ดี’ ” ไนติงเกลเลียนเสียงอีกฝ่าย “ฟังดูอาจเหมือนคำพูดปลอบใจก็จริง แต่ตอนที่ตรัสประโยคนี้ พระองค์ไม่ได้ทรงโกหก หากพระองค์ทรงเกลียดฝ่าบาทเหมือนแต่ก่อนจริง พระองค์คงไม่ทรงอยากอยู่ต่อหรอกเพคะ”
“นี่เจ้ากำลังปลอบข้าหรือ” โรแลนด์ยิ้ม
“ก็ถ้าการพูดความจริงถือเป็นการปลอบก็ใช่เพคะ” เธอยักไหล่ “แล้วหม่อมฉันก็คิดด้วยว่า ต่างฝ่ายต่างอยู่กันอย่างตอนนี้ก็ดีอยู่แล้ว”
“เพราะเหตุใด”
“เจ้าหญิงทรงรับปากแล้วว่าจะจัดหาแม่มดให้เมืองชายแดนและช่วยฝ่าบาทต่อสู้กับปีศาจ เช่นนั้นพระองค์จะประทับอยู่ที่นี่หรือไม่ก็ไม่ต่างกันหรอกเพคะ หากแม่มดจากเกาะสลีปปิ้งยกโขยงมาอยู่ที่นี่กันหมด แล้วเกิดในนั้นมีคนอย่างแอชเชสเพิ่มมาอีกหลายคน หม่อมฉันก็เหนื่อยแย่สิเพคะ” ไนติงเกลยัดปลาแห้งใส่ปากพลางบ่นงึมงำ “ใช่ว่าทุกคนจะว่าง่ายเหมือนเมซีเสียเมื่อไร”
โรแลนด์อดขำไม่ได้ “ฟังจากที่เจ้าพูดมา ดูเหมือนเจ้าจะเคยหาเรื่องแอชเชสมาแล้วกระมัง”
“อ๊ะ เปล่านะเพคะ หม่อมฉันจะทำเช่นนั้นได้อย่างไร” ไนติงเกลโบกมือเป็นพัลวัน “หม่อมฉันก็แค่คอยจับตาดูนาง เผื่อว่านางจะคิดไม่ดีกับสมาชิกในสโมสรก็เท่านั้น”
“จริงหรือ”
เธอเบือนหน้าไปอีกทางแล้วผิวปากหวือ
“ไม่รู้ว่าข้าคิดไปเองหรือไม่” โรแลนด์จ้องเธอ “ข้ารู้สึกว่าหลังจากข้าถูกนางปฏิเสธแล้ว เจ้าดูดีใจผิดปกติอย่างไรไม่รู้”
“ทรงคิดไปเองเพคะ” ไนติงเกลยืนยัน จากนั้นจึงหันไปมองทางประตู “อ้อ มีคนมาอีกแล้ว” พอพูดจบก็หายตัวไป
นี่คือวิธีหนีของเธอหรือ แต่ขณะที่กำลังคิดอยู่นั้น ก็มีเสียงเคาะประตูดังขึ้นจากนอกห้องจริงๆ
โรแลนด์แปลกใจมาก นี่ก็ใกล้จะเที่ยงคืนแล้ว ยังมีคนมาหาเขาอีกหรือ เขาเปลี่ยนเทียนบนเชิงเทียนใหม่อีกรอบ “เข้ามาสิ”
คนที่ผลักประตูเข้ามาคืออกาธา
นั่นทำให้เจ้าชายถึงกับอึ้งไป “มีธุระอะไรหรือ”
อีกฝ่ายเดินเงียบๆ มานั่งเก้าอี้กลมหน้าโต๊ะแล้วพูดขึ้นว่า “เห็นเวนดี้บอกว่า เจ้าเป็นคนประดิษฐ์ปืนที่เอาชนะอมนุษย์ได้และปืนใหญ่ที่มีระยะยิงอันน่าตกใจหรือ วิธีประดิษฐ์และหลักการของพวกมันก็อยู่ในหนังสือที่เจ้าเขียนใช่หรือไม่”
“เจ้าคงหมายถึง ‘พื้นฐานทฤษฎีวิทยาศาสตร์ธรรมชาติ’ กับ ‘เคมีขั้นต้น’ กระมัง ในนั้นมีเนื้อหาเกี่ยวกับเรื่องนี้จริงๆ แต่ข้าไม่ได้เขียนวิธีประดิษฐ์ปืนลงไปเพราะพื้นที่ไม่พอน่ะ” โรแลนด์ว่า “อย่างไรเสียมันก็เป็นแค่ตำราเรียนระดับต้นนี่นะ นี่เจ้ามาเพื่อถามข้าเรื่องนี้หรือ”
“คนที่มีสิทธิ์อ่านหนังสือพวกนี้ได้จะต้องเป็นสมาชิกในสโมสรแม่มดเท่านั้นใช่หรือไม่” เธอไม่ตอบคำถามเขา แต่กลับถามเขาต่อ
โรแลนด์พยักหน้า ลึกๆ พอจะเดาได้แล้วว่าอีกฝ่ายจะพูดอะไร
“เช่นนั้นข้าขอสมัครเข้าสโมสรแม่มดด้วย” อกาธาแทบจะพูดออกมาทันที
“แต่สโมสรแม่มดเป็นกลุ่มแม่มดที่อยู่ภายใต้การปกครองของเมืองชายแดน เจ้าแน่ใจหรือว่าจะยินดีทำงานรับใช้เมืองชายแดน” เขาถามอย่างสงสัย “เพราะผู้นำของสโมสรแห่งนี้ไม่ใช่สุดยอดอมนุษย์ แต่เป็นแค่คนธรรมดาที่ไม่มีอะไรพิเศษ”
“หากสามารถประดิษฐ์อาวุธที่ต้านทานปีศาจได้ ก็ไม่เรียกคนธรรมดาที่ ‘ไม่มีอะไรพิเศษ’ แล้ว เจ้ามีสิทธิ์รับตำแหน่งในสถาบันค้นคว้าศาสตร์ลึกลับด้วยซ้ำ” อกาธาหยุดไปเล็กน้อย “ขอเพียงไม่ต้องทำร้ายแม่มด หรือเป็นศัตรูกับคนในสมาพันธ์ที่อาจยังหลงเหลืออยู่ ข้าก็ยินดี...ร่วมงานกับคนธรรมดา”
ดูเหมือนการพูดว่า ‘ทำงานรับใช้คนธรรมดา’ จะยังเป็นเรื่องยากสำหรับอกาธาอยู่ แต่แค่เธอยอมเปิดใจให้เขาได้ขนาดนี้ เขาก็ทึ่งมากแล้ว นี่คงเป็นเพราะคนที่ทำงานด้านวิจัยมักเปิดรับอะไรใหม่ๆ ได้ง่ายด้วยกระมัง โรแลนด์คิดได้ดังนั้นก็กลั้นยิ้มว่า “ข้ายังนึกว่าเจ้าจะตามทิลลีไปอยู่เกาะสลีปปิ้งเสียอีก ที่นั่นเป็นเมืองที่สร้างขึ้นโดยแม่มดแท้ๆ เชียวล่ะ”
“ก็แค่ที่หลบภัยที่ใช้หนีการไล่ล่าของศาสนจักรเท่านั้น” เธอส่ายหน้า “ข้าถามข้อมูลจากพวกนางเรียบร้อยแล้วจึงตัดสินใจเช่นนี้ แล้วอีกอย่าง ก่อนที่ข้าจะผนึกตัวเองไว้ในน้ำแข็ง ข้าก็เคยเห็นเมืองที่ปกครองโดยแม่มดมามากแล้ว แล้วตอนนี้พวกมันก็ล่มสลายกลายเป็นผุยผงไปจนหมด ต่อให้เป็นเมืองแม่มดแล้วอย่างไร หากเอาชนะปีศาจไม่ได้ก็ไร้ความหมายอยู่ดี ข้าหวังจะได้เห็นแสงสว่างแห่งชัยชนะปรากฏขึ้นที่นี่”
“เจ้าจะได้เห็นแน่นอน” โรแลนด์พยักหน้า “แต่เงื่อนไขที่ว่าจะต้องไม่เป็นศัตรูกับสมาพันธ์นั้น...ข้าไม่สามารถรับรองได้ เพราะสมาพันธ์อาจจะไม่ได้ล่มสลายลง แต่เปลี่ยนไปใช้ชื่อใหม่เพื่อปกปิดตัวเองแทน”
“อะไรนะ” อกาธาอึ้ง
“ข้าขบคิดคำพูดเจ้าอย่างละเอียดดีแล้ว ถึงสมาพันธ์จะรบแพ้ปีศาจแล้วทิ้งเมืองทาคิลาไป แต่อย่างน้อยพวกนางก็ยังมีสุดยอดอมนุษย์และผู้พิทักษ์ศักดิ์สิทธิ์อีกจำนวนหนึ่งไม่ใช่หรือ ดังนั้นจึงไม่น่าจะหายสาบสูญไปในดินแดนอนารยะซึ่งเต็มไปด้วยคนพื้นเมืองกระมัง นอกเสียจากว่าพวกนางจะตั้งใจทำเช่นนั้น” โรแลนด์พูดเสียงขรึม “ศาสนจักรน่าจะเป็นโฉมหน้าใหม่ของสมาพันธ์มากกว่า...คนธรรมดาไม่ได้ช่วงชิงอำนาจและวิธีสร้างนักรบอาญาสิทธิ์ไปจากแม่มด แต่เป็นแม่มดต่างหากที่เปลี่ยนสมาพันธ์ให้กลายเป็นกองกำลังไล่ล่าแม่มดด้วยกันเอง เพราะวิธีนี้ช่วยให้พวกนางสร้างนักรบอาญาสิทธิ์ได้ง่ายขึ้น”
“เจ้ากำลังบอกว่า...ที่แม่มดถูกกดขี่และไล่ล่าอย่างน่าอนาถในตอนนี้เป็นเพราะสมาพันธ์อย่างนั้นหรือ” เธอพูดอย่างตกตะลึง
“ข้าก็ยังยืนยันไม่ได้หรอก นี่เป็นแค่การสันนิษฐานเท่านั้น” โรแลนด์ลุกขึ้นเดินไปที่หน้าตู้หนังสือ แล้วหยิบหนังสือปกดำเล่มหนาหลายเล่มยื่นให้เธอ “ในนี้มีบันทึกเหตุการณ์ที่ศาสนจักรเขียนไว้ และมีประวัติศาสตร์ของสี่อาณาจักรใหญ่ที่นักโหราศาสตร์บันทึกไว้ด้วย เจ้าลองเอาไปศึกษาดูเถอะ แต่ไม่ว่าจะอย่างไร ศาสนจักรก็ยังเป็นศัตรูของพวกเรา และเป็นเป้าหมายที่พวกเราต้องกำจัดในอนาคตอยู่ดี”
“หากเจ้าตัดสินใจจะยืนข้างเดียวกับแม่มด และร่วมต่อสู้กับปีศาจไปพร้อมข้าแล้วล่ะก็ สโมสรแม่มดก็ยินดีต้อนรับเจ้า”
........................................




[Go To Next Chapter]( ./272.md)