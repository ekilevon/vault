##บทที่ 109 เอคโค (2)
ทว่ากลุ่มพราวด์แซนด์พ่ายแพ้ต่อกลุ่มไอรอนวิปที่แอบใช้อุบายสกปรก ซ้ำร้ายผู้นำกลุ่มยังถูกสังหาร บรรดาเครือญาติสมาชิกถูกเนรเทศไปที่แหลมไม่รู้จบ โดรว์ ซิลเวอร์มูน หรือก็คือเอคโคซึ่งเป็นลูกสาวของผู้นำกลุ่มมีหน้าตาสะสวย จึงถูกขายให้กับพ่อค้าทาสที่ท่าเรือเคลียร์วอเตอร์ในฐานะทาสชั้นสูง


ขวานเหล็กเป็นลูกครึ่ง แม้จะได้รับการเลี้ยงดูจากกลุ่มพราวด์แซนด์ แต่ชาวทะเลทรายก็ไม่เคยมองเขาเป็นชาวเผ่าโมเกนจริงๆ ดังนั้นจึงไม่ถูกเนรเทศไปพร้อมคนในกลุ่ม มิหนำซ้ำกลุ่มอื่นๆ ยังถูกใจฝีมือการต่อสู้อันยอดเยี่ยมของเขาจนถึงขั้นชักชวนเขาเข้ากลุ่มด้วย


ทว่าขวานเหล็กสำนึกบุญคุณของผู้นำกลุ่มที่เลี้ยงดูเขามาหลายปี กอปรกับตั้งใจจะไปช่วยเอคโคให้ได้ จึงปฏิเสธคำชักชวนของกลุ่มต่างๆ ไปอย่างไม่ลังเล


เขาผ่านการเดินทางอันยากลำบากและยาวนาน จนกระทั่งมาถึงท่าเรือเคลียร์วอเตอร์ ทว่าตอนนั้น เอคโคถูกขายไปอยู่เมืองหลวงของเกรย์คาสเซิลแล้ว


ต่อมา เอคโคได้รับการช่วยเหลือจากแม่มด และกลายเป็นหนึ่งในสมาชิกของสมาคมแม่มด ส่วนขวานเหล็กมุ่งหน้าไปยังดินแดนตะวันตกของเกรย์คาสเซิลอย่างสิ้นหวัง จนกระทั่งวันนี้ คนทั้งคู่บังเอิญพบกันอีกครั้งที่เมืองชายแดน


“เช่นนั้นเจ้าจะทำอย่างไรต่อไป” โรแลนด์พึมพำอยู่สักครู่ “กลับไปที่ดินแดนใต้สุดกับเอคโคแล้วฟื้นฟูกลุ่มพราวด์แซนด์ขึ้นมาใหม่อย่างนั้นหรือ”


“ไม่พ่ะย่ะค่ะ ฝ่าบาท!” ขวานเหล็กคุกเข่าลงหนึ่งข้าง “กระหม่อมเคยสาบานต่อสามเทพแล้วว่ากระหม่อมจะอยู่รับใช้ฝ่าบาทไปตลอดชีวิต กระหม่อมเพียงแต่...เพียงแต่เห็นท่านซิลเวอร์มูนแล้วตื่นเต้นจนเกินไป ทำให้ควบคุมตัวเองไม่ได้ ขอฝ่าบาททรงลงอาญาด้วยพ่ะย่ะค่ะ!”


“แล้วเจ้าล่ะ” เจ้าชายมองเอคโค “คิดจะแก้แค้นให้คนในกลุ่มหรือไม่”


เอคโคคุกเข่าตอบเหมือนขวานเหล็ก “หม่อมฉันเคยคิดเช่นนั้นตอนที่ตื่นรู้เป็นแม่มดเพคะ แต่ตอนนี้หม่อมฉันไม่คิดเช่นนั้นแล้ว” เธอกัดริมฝีปาก “ทรงให้หม่อมฉันอยู่ที่นี่เถิดเพคะ...หม่อมฉันไม่มีที่ไปแล้วจริงๆ”


“ข้าเข้าใจแล้ว ลุกขึ้นให้หมด” โรแลนด์พูดเรียบๆ “พวกเจ้าไม่จำเป็นต้องทำเช่นนี้เลย ข้ายังไม่ทันว่าอะไรสักคำ” เขาหยุดไปเล็กน้อยก่อนจะเปลี่ยนน้ำเสียง “อันที่จริง...จะให้ข้าช่วยแก้แค้นให้พวกเจ้าก็ยังได้”


“อะไรนะพ่ะย่ะค่ะ” ขวานเหล็กเบิกตาโพลงราวกับไม่เชื่อหูตัวเอง ส่วนเอคโคไม่แสดงปฏิกิริยาอะไร เห็นได้ชัดว่าเธอหมดหวังจะกลับไปเมืองไอรอนแซนด์แล้ว


“แต่แน่นอนว่าไม่ใช่ตอนนี้” โรแลนด์โบกมือ เขาไม่ได้พูดไปเพราะอารมณ์ชั่ววูบ ตอนที่ขวานเหล็กบรรยายถึงดินแดนใต้สุดนั้น เขาได้ยินสิ่งที่น่าสนใจอย่างยิ่ง...


ดินแดนแห่งนั้นแห้งแล้งและร้อนจัด สภาพแวดล้อมก็ซับซ้อนแปลกตา โดยเฉพาะอย่างยิ่งเปลวไฟสีส้มที่ปะทุขึ้นจากใต้ดินแล้วลุกโชนอย่างต่อเนื่องเป็นเวลาหลายสิบปี พื้นดินบริเวณนั้นมักปรากฏรอยแตกขนาดใหญ่ ลึกลงไปมีแม่น้ำสีดำไหลไม่ขาดสาย


ไฟสีส้มก็ดี แม่น้ำสีดำก็ดี โรแลนด์ยิ่งคิดก็ยิ่งมั่นใจว่ามันคือน้ำมันดิบ มิหนำซ้ำยังเป็นน้ำมันดิบที่ไหลกลางแจ้งเสียด้วย!


ของเหลวสีดำชนิดนี้มีความสำคัญต่อวงการอุตสาหกรรมแค่ไหนคงไม่ต้องเสียเวลาอธิบาย สงครามในยุคสมัยใหม่ส่วนใหญ่ก็มีสาเหตุมาจากน้ำมันดิบทั้งนั้น ความผันผวนของราคาน้ำมันสามารถกำหนดความเจริญของกลุ่มประเทศบางกลุ่ม หรือกระทั่งเปลี่ยนโฉมหน้าโลกทั้งใบได้ด้วยซ้ำ


หากเขาสามารถแทรกตัวเข้าไปในดินแดนใต้สุดโดยอาศัยข้ออ้างเรื่องกลุ่มพราวด์แซนด์ล่ะก็ ไม่แน่ว่าเขาอาจได้ครอบครองแหล่งน้ำมันดิบดีๆ สักแห่งเลยก็ได้


แต่ว่าตอนนี้โรแลนด์ยังไม่มีเวลามาสนใจข้อพิพาทในดินแดนอันห่างไกล เลยได้แต่เกริ่นนำไว้ก่อน ไว้วันหน้าค่อยมาสานต่อแผนการที่ ‘มีมาแต่โบราณ’ อีกที


“ไว้ข้าได้เป็นพระราชาเมื่อไร ข้าจะทวงความยุติธรรมให้พวกเจ้าเอง” โรแลนด์ห้ามขวานเหล็กที่ทำท่าจะคุกเข่าลงไปอีกครั้ง “แต่วันนี้เจ้าฝ่าฝืนวินัยของกองทัพ ข้าขอสั่งขังเจ้าสองวัน เจ้าจงไปสำนึกตัวเสีย”


“พ่ะย่ะค่ะ ฝ่าบาท” ขวานเหล็กตอบอย่างดีใจ


“เช่นนั้นก็ฝึกต่อได้” โรแลนด์พูดกับหัวหน้าอัศวิน “ต่อไปเจ้าจะเป็นคนฝึกจัดแถวแทนขวานเหล็ก”


คาร์เตอร์พยักหน้ารับคำสั่ง


********************


ตอนแรกไบรอันยังคิดว่าการฝึกวันนี้จะถูกยกเลิกแล้ว ทว่าทุกคนยังคงนั่งอยู่ในสนามฝึก ไม่มีใครลุกไปไหนแม้แต่คนเดียว


เพราะก่อนที่คาร์เตอร์จะเดินตามเจ้าชายไป เขาสั่งคำสั่งพักไว้ ไม่ใช่คำสั่งแยกย้าย


หากเป็นกองลาดตระเวนที่เขาเคยอยู่ เขาคงไม่กล้าจินตนาการเลยว่าสถานการณ์จะเป็นอย่างไร


“ท่านอัศวิน ท่านว่าขวานเหล็กจะได้กลับมาหรือไม่” เนลที่อยู่กลุ่มเดียวกับเขาขยับเข้ามาถาม “เมื่อครู่นี้เขาทำเอาข้าสะดุ้งโหยงเลยล่ะ”


“ข้าบอกเจ้ากี่ครั้งแล้วว่าอย่าเรียกข้าเช่นนั้น” ไบรอันแก้ “เวลาอยู่ในกองทัพ เจ้าควรเรียกข้าว่าหัวหน้ากลุ่มถึงจะถูก เจ้าชายตรัสแล้วว่าให้เรียกตามตำแหน่งทหาร” หลังจากเจ้าชายแต่งตั้งเขาเป็นอัศวิน ฐานะของเขาก็สูงขึ้นกว่าเดิมมาก คนทั่วไปจึงไม่กล้าคุยกับเขานัก มีเพียงเนล...หนุ่มน้อยที่ย้ายจากเหมืองมาอยู่ในกองทหารเท่านั้นที่ชอบมาคุยกับเขาบ่อยๆ สำหรับเนลแล้ว อย่าว่าแต่อัศวินเลย แม้แต่เจ้าชายโรแลนด์เขาก็เคยคุยในระยะประชิดมาแล้ว


“เรื่องเช่นนี้...เจ้าชายคงไม่กริ้วกระมัง” ถึงปากจะพูดแบบนี้ แต่ลึกๆ แล้วไบรอันก็ยังไม่แน่ใจเหมือนกัน เขาเคยเห็นชาวบ้านทะเล่อทะล่าไปชนรถม้าของผู้ปกครองคนก่อนแล้วถูกทหารแทงตายคาที่มาแล้ว ขวานเหล็กเป็นคนต่างเผ่า นอกจากจะคุกเข่าคำนับผู้หญิงคนนั้นต่อหน้าเจ้าชายแล้ว ยังเรียกเธอว่า ‘ท่านผู้นำ’ อีก พฤติกรรมแบบนี้ถือว่าเสียมารยาทอย่างร้ายแรง


“ข้าก็คิดเช่นนั้นเหมือนกัน” เนลพยักหน้าหงึกหงัก “ข้ายังเคยคุยกับเจ้าชายด้วยนะ เจ้าชายกับขุนนางพวกนั้นน่ะ เอ่อ...” เขาเกาศีรษะ ราวกับกำลังคิดคำพูดที่เหมาะสม “ดูภายนอกไม่แตกต่างกันเท่าไร แต่ลึกลงไปแล้วแตกต่างกันมาก”


ไบรอันเองก็ไม่อยากเห็นขวานเหล็กเป็นอะไรไปเหมือนกัน ตลอดการฝึกเป็นเวลาหนึ่งเดือนกว่าๆ เขามีแต่จะรู้สึกนับถือชายต่างเผ่าคนนี้มากขึ้นทุกวัน โดยเฉพาะเวลาที่เขาสอนทุกคนตั้งกระโจมที่นอกเมือง ขวานเหล็กมีทั้งความเก่งกาจและความอดทนในการสอน ทำให้ทุกคนได้รับความรู้อย่างมหาศาล ในสายตาอัศวิน ขวานเหล็กเหมาะจะเป็นผู้บัญชาการกองทัพที่หนึ่งมากกว่าคาร์เตอร์ด้วยซ้ำ


“พวกเขามาแล้ว!” เนลผลักแขนไบรอัน “เอ๋ ข้าไม่เห็นท่านขวานเหล็กเลย”


เขายังไม่ทันคิดฟุ้งซ่านอะไร คาร์เตอร์ก็สั่งให้ทุกคนจัดแถวตามลำดับที่เคยกำหนดไว้ จากนั้นโรแลนด์ก็เดินเข้ามาพร้อมกับพูดขึ้นว่า “หญิงที่อยู่ข้างๆ ข้าผู้นี้ชื่อเอคโค นางเป็นแม่มด และเป็น...ญาติที่พลัดพรากกันไปนานของขวานเหล็ก ขวานเหล็กก่อความไม่สงบในกองทัพ ฝ่าฝืนวินัยทหาร ข้าจึงสั่งขังเขาไว้สองวันตามกฎ ดังนั้น ข้าขอย้ำกับพวกเจ้าอีกครั้ง พวกเจ้าเป็นทหารกองประจำการแล้ว สิ่งสำคัญที่สุดสำหรับทหารก็คือการปฏิบัติตามคำสั่งและการรักษาวินัย! เข้าใจแล้วหรือไม่”


“พ่ะย่ะค่ะ! ฝ่าบาท!” ไบรอันตะโกนเสียงดังพร้อมกับคนอื่นๆ เมื่อได้ยินโทษที่ขวานเหล็กได้รับ เขาก็พลอยโล่งใจไปด้วย เนลที่อยู่ข้างๆ ถึงกับแอบทำหน้าทะเล้นใส่เขาด้วยซ้ำ


“การฝึกขั้นต่อไปต้องอาศัยความช่วยเหลือจากเอคโค นางสามารถเลียนเสียงต่างๆ ได้มากมาย ไม่ว่าจะเป็นเสียงดนตรี เสียงแตรเขาสัตว์ หรือเสียงกลอง เพลงมาร์ชที่นางกำลังจะบรรเลงลำดับถัดไปก็คือคำสั่งเคลื่อนขบวนของพวกเจ้า! ทุกคนจะต้องก้าวเท้าตามจังหวะกลอง และจะต้องรักษารูปขบวนให้อยู่ในแนวเดียวกันด้วย” พอพูดถึงตรงนี้ เจ้าชายก็หยุดไปเล็กน้อย “เวลาอยู่ในสนามรบ เอคโคจะยืนอยู่ด้านหลังพวกเจ้า นางเปรียบเสมือนธงของกองทัพที่หนึ่ง เปรียบเสมือนวิญญาณของกองปืน! พวกเจ้าจะต้องปกป้องนางอย่างสุดความสามารถ! เอาล่ะ...ทุกคนมาลองฟังเพลงกันก่อน”


เพลงมาร์ชคืออะไร ไบรอันฟังแล้วงงไปหมด หมายถึงเพลงที่เล่นกันในร้านเหล้าหรือ ท่วงทำนองที่อ่อนหวานนุ่มนิ่มแบบนั้นจะใช้เคลื่อนขบวนทัพได้หรือ


ทว่าเมื่อบทเพลงที่เขาไม่เคยได้ยินมาก่อนดังขึ้นจากปากเอคโค เขาก็แทบจะเข้าใจเจตนาของเจ้าชายในบัดดล...จังหวะกลองที่เร่งเร้าทำให้เขาอยากขยับเท้าทั้งสอง ท่วงทำนองที่กระชับฉับไวปลุกความกระหายสงครามในตัวเขา


...สิ่งที่เรียกว่าเพลงมาร์ชก็คือ ‘เพลงรบ’ ที่ปลุกเร้าอารมณ์คน และกระตุ้นให้คนหน้าต่อไปในสนามรบนั่นเอง


........................................




[Go To Next Chapter]( ./22.md)