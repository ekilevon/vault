##บทที่ 294 ปีศาจโจมตี
รุ่งเช้า ทุกคนเก็บอุปกรณ์ค้างแรมเรียบร้อยแล้วจึงออกเดินทางอีกครั้ง
โรแลนด์ยังสังเกตเห็นรายละเอียดเล็กๆ น้อยๆ ด้วยว่า ต่อให้ค้างคืนในป่า พวกแม่มดยังหน้าตาสะสวยเหมือนเดิม ในขณะที่เขาทำไม่ได้อย่างพวกเธอ ต่อให้ไม่ส่องกระจก เขาก็เดาได้ว่าผมของเขาคงกำลังกระเซิงหนัก สีหน้าก็น่าจะซีดเซียวเพราะอดนอน ตามเนื้อตัวเขามีคราบเหงื่อที่ยังไม่แห้งดี เวลาลูบแล้วรู้สึกเหนียวเหนอะมือ น่าจะดูอิดโรยมากในสายตาทุกคน จนกระทั่งได้ล้างหน้าด้วยน้ำดื่มในถุงหนังแล้ว เขาถึงรู้สึกสบายขึ้นมาบ้าง
โรแลนด์เริ่มคิดถึงน้ำประปาและห้องอาบน้ำอันกว้างใหญ่ในปราสาทเสียแล้ว
ผ่านไปหนึ่งชั่วโมง ไลต์นิ่งก็นำดิสแตนต์เกซมาถึงจุดที่กำหนดไว้...ซึ่งก็คือด้านข้างของภูเขาหิมะ ทุกคนได้เห็นภาพด้านหลังภูเขาขณะที่กำลังลอยเหนือผิวน้ำอันกว้างใหญ่
เป็นอย่างที่ไลต์นิ่งพูดไว้ไม่มีผิด ด้านหลังภูเขาหิมะถูกปกคลุมด้วยหมอกแดงจริงๆ หมอกพวกนั้นทิ้งตัวลงต่ำมาก ยิ่งส่วนไหนอยู่ใกล้พื้นก็ยิ่งสีเข้ม โรแลนด์สั่งให้บอลลูนลอยสูงขึ้นเพื่อที่จะได้เห็นภาพกว้างขึ้น ภาพผืนดินที่สุดปลายสายตาจึงค่อยๆ แผ่ตัวออกทีละนิด
“เจ้าเห็นอะไรหรือไม่” โรแลนด์มองไปทางซิลเวีย
ฝ่ายหลังส่ายหน้า “ไม่เห็นเพคะ พวกเราอยู่นอกขอบเขตดวงตาแห่งความจริงเพคะ”
“ประเดี๋ยวโซโรยาวาดทิวทัศน์บริเวณนี้เสร็จเมื่อไร พวกเราค่อยเข้าไปใกล้อีกนิด” โรแลนด์ว่า
ในขณะที่โซโรยากำลังวาดภาพอยู่นั้น เขาก็ใช้กล้องส่องทางไกลสำรวจแนวชายฝั่งทะเลไปด้วย ชายฝั่งทะเลแถบนี้มีแต่หน้าผากับหาดทรายหิน เขาไม่เห็นสิ่งก่อสร้างอย่างท่าเรือหรืออู่ต่อเรือแม้แต่แห่งเดียว ดูท่าแล้ว ต่อให้พวกปีศาจอยู่ที่นี่กันจริงๆ พวกเขาก็คงไม่คิดต่อเรือเพื่อบุกเกรย์คาสเซิลทางทะเลแน่ การสังเกตการณ์ครั้งนี้ทำให้เขาพอโล่งใจได้บ้าง
เมื่อบอลลูนขยับเข้าใกล้ผืนดินอย่างช้าๆ ซิลเวียก็เริ่มรายงานสิ่งที่เธอเห็นได้ในที่สุด...จากจุดที่ห่างจากชายฝั่งประมาณห้ากิโลเมตรนั้น เธอเห็นสิ่งก่อสร้างหินสีดำ ลักษณะเป็นรูปสามเหลี่ยม คล้ายกับกลุ่มหอคอยยอดแหลม
“เหมือนภาพลวงตาที่ดินแดนร้างไม่มีผิด” เวนดี้ร้องอย่างตื่นกลัว “ที่นี่เป็นดินแดนของปีศาจจริงๆ!”
“แต่ว่าความสูงต่างกันมากนี่สิ” โซโรยาขมวดคิ้ว “หอคอยภาพลวงตานั่นสูงเป็นร้อยฟุต ไม่มีทางถูกหมอกแดงบดบังแน่ พวกมันน่าจะสูงกว่าสันเขาใดๆ ด้วยซ้ำ”
“หรือว่าสิ่งที่พวกเจ้าเห็นจะเป็นเมืองของปีศาจ แต่ที่นี่เป็นแค่หมู่บ้านของปีศาจ” อันนาเดา
นั่นหมายความว่าปีศาจมีระบบเมืองที่สมบูรณ์และเป็นเอกลักษณ์ จัดว่าเป็นสิ่งมีชีวิตที่มีความเจริญสูง ทั้งยังชื่นชอบการแผ่อิทธิพลและเข่นฆ่าด้วยอย่างนั้นหรือ โรแลนด์คิดในใจ ให้ตายเถอะ ขออย่าให้เป็นอย่างนั้นเลย “แล้วข้างในหอคอยมีอะไรหรือไม่”
“เอ่อ...หอคอยส่วนใหญ่ว่างเปล่าเพคะ แต่บางแห่งก็ดูเหมือนจะบรรจุของเหลวจนเต็ม...ช้าก่อน” ซิลเวียตกตะลึง ก่อนจะพูดอย่างไม่เชื่อสายตาตัวเอง “รีบหนีเถอะเพคะ ปีศาจเห็นพวกเราแล้ว!”
“เห็นหรือ” โรแลนด์ยกกล้องส่องทางไกลขึ้นดู แต่ก็เห็นเพียงหมอกสีแดงเข้ม นอกจากนี้ก็ไม่มีอะไรอีก
“พวกเขาเคลื่อนไหวแล้วเพคะ” ซิลเวียร้องอย่างตื่นตระหนก “ตอนแรกพวกเขายังแอบอยู่ใต้ดิน โผล่มาแค่ท่อที่อยู่บนหลัง ตรงนั้น...มีปีศาจบินมาแล้วเพคะ!”
“เวนดี้ พัดบอลลูนไปจากที่นี่ด้วยความเร็วสูงสุด!” โรแลนด์สั่งการ
ลมแรงพัดมาอย่างรวดเร็ว การเคลื่อนที่ในระยะไกลอย่างกะทันหันทำให้ตะกร้าบอลลูนเอียงไปหนึ่งข้าง เชือกที่ถูกดึงจนตึงพลันส่งเสียงดังเอี๊ยดอ๊าด
ทว่า เสียงร้องเตือนของซิลเวียทำเอาทุกคนหนาวสะท้าน
“ปีศาจสองคนกำลังไล่ตามพวกเรามาแล้วเพคะ! พวกเขาขี่สัตว์บินได้!”
บัดซบที่สุด พาหนะของปีศาจพวกนี้บินได้ด้วยหรือนี่ โรแลนด์เบิกตากว้าง ไม่สมเหตุสมผลเอาเสียเลย สัตว์ที่สามารถแบกสิ่งมีชีวิตตัวสูงล่ำได้จะต้องมีขนาดใหญ่แค่ไหนกัน
ทว่าเพียงไม่กี่อึดใจ เขาก็เห็นจุดสีดำสองจุดปรากฏขึ้นในระยะสายตา เมื่อมองผ่านกล้องส่องทางไกลไป ก็เห็นพาหนะของศัตรูมีปากแหลมเขี้ยวคม เนื้อตัวไม่มีขน ไม่มีอะไรใกล้เคียงกับนกแม้แต่น้อย และหากเขามองไม่ผิดล่ะก็...มันน่าจะเป็นสัตว์อสูรพันธุ์ผสมสองตัว!
“ลดระดับความสูง ลงสู่พื้นดินโดยเร็วที่สุด” โรแลนด์เค้นคำพูดเหล่านี้ลอดไรฟัน
ประมาทเกินไปจริงๆ เขาคิดไม่ถึงว่าปีศาจจะไล่ตามพวกเขาที่อยู่บนฟ้าได้ และคนฝ่ายเขาที่พอจะต่อสู้กลางอากาศได้ก็มีเพียงไลต์นิ่งเท่านั้น แต่ดูจากใบหน้าที่ซีดขาวของเธอแล้ว โรแลนด์ก็รู้ทันทีว่าเขาไม่มีโอกาสชนะเลย หากอีกฝ่ายไล่ตามทันแล้วพุ่งกระแทกบอลลูน พวกแม่มดก็คงตายกันหมด...ต่อให้ผิวเคลือบสามารถทนต่อแรงกระแทกและแรงกัดของสัตว์อสูรได้ แต่หากบอลลูนแกว่งอย่างแรง ทุกคนก็คงกระเด็นหล่นจากตะกร้า แล้วร่วงลงไปด้านล่างราวกับก้อนหินที่พุ่งปะทะผิวน้ำอยู่ดี
และการร่วงจากความสูงระดับนี้ ผิวน้ำก็ไม่ต่างอะไรจากพื้นดินเลย
ตอนนี้ปีศาจเข้าใกล้บอลลูนมากขึ้นทุกทีแล้ว โรแลนด์ไม่ต้องใช้กล้องส่องทางไกล ก็มองเห็นปีกขนาดใหญ่ของสัตว์อสูรพันธุ์ผสมและศัตรูรูปร่างกำยำที่อยู่บนหลังมันได้อย่างชัดเจน
“ระวัง” ซิลเวียร้องอีกครั้ง “พวกเขากำลังจะขว้างหอกแล้ว!”
ทันทีที่ได้ยินคำเตือนนี้ โรแลนด์ก็พลันนึกถึงภาพการต่อสู้ที่ลีฟเคยบรรยายให้ฟังได้...ศัตรูใช้วิธีโจมตีนี้ พรากชีวิตไปจากเรดอายส์ในเวลาเพียงพริบตา
เขาไม่เห็นแขนที่ปูดนูนขึ้นอย่างรวดเร็วของปีศาจ รวมทั้งหอกยาวที่ถูกขว้างมา ในจังหวะเดียวกับที่ซิลเวียร้องเตือนนั้น อันนาได้ยื่นมือทั้งสองออกไป แล้วสั่งให้ไฟสีดำแผ่ออกเป็นแผ่นบางบังหน้าตะกร้าแล้ว
จากนั้นเขาก็ได้ยินเสียง ‘เพล้ง’ ดังขึ้นสองครั้ง
อันนาส่งเสียงขึ้นจมูกก่อนจะถอยหลังไปสองก้าว ไฟสีดำแตกกระจายออกราวกับแผ่นกระจก ในขณะที่ด้ามหอกครึ่งท่อนที่กำลังลุกเป็นไฟกำลังหมุนติ้วและร่วงลงไปในทะเล
เธอสกัดกั้นการจู่โจมครั้งนี้ได้ด้วยม่านไฟสีดำเนื้อละเอียด
บรรดาแม่มดต่างถอนใจโล่งอก มีเพียงโรแลนด์เท่านั้นที่ร้อนใจยิ่งกว่าใคร...การใช้พลังในลักษณะนี้ผลาญพลังของอันนาอย่างมหาศาล ตอนที่ถลุงเหล็กกับเธอนั้น โรแลนด์สังเกตว่า หากเป็นงานเบาๆ อย่างเพิ่มอุณหภูมิหรือตัดชิ้นงาน เธอก็แทบจะใช้พลังอันยิ่งใหญ่ในร่างกายได้อย่างไม่มีวันหมดสิ้น แต่หากเขาให้เธอทำงานที่หนักขึ้นไปอีกขั้น เช่นเสกไฟเนื้อหนาเพื่อนำไปใช้กับวัตถุ พลังของเธอก็จะถูกผลาญมากกว่าเดิมเป็นเท่าตัว เช่นว่าหากเธอเสกไฟสีดำเพื่อใช้แทนเตาหลอม ผนังเตาที่ทำหน้าที่กั้นเหล็กหลอมเหลวก็จะผลาญพลังเธออย่างรวดเร็ว และหากเขาให้เธอยกเตาหลอมไฟสีดำขึ้นมาทั้งเตา ต่อให้เป็นอันนาก็ทำได้เพียงไม่กี่นาทีเท่านั้น
เห็นได้ชัดว่าม่านไฟเมื่อครู่นี้ผลาญพลังเธอไปอย่างมาก หากอีกฝ่ายยังขว้างหอกมาอีกสักสองรอบ อันนาก็คงไม่เหลือแม้แต่เรี่ยวแรงจะเสกไฟให้ความร้อนแล้ว
ดูเหมือนปีศาจก็ตกตะลึงกับเหตุการณ์เมื่อครู่นี้เหมือนกัน พวกเขาไม่ได้โจมตีต่อทันที แต่กลับบินผ่านสองข้างของบอลลูนไป คล้ายกับกำลังหาจังหวะโจมตีครั้งต่อไป โรแลนด์เพิ่งเคยเห็นใบหน้าอัปลักษณ์ของศัตรูในระยะใกล้ขนาดนี้เป็นครั้งแรก...พวกเขาเหมือนรูปถ่ายของโซโรยาทุกประการ บนศีรษะสวมหมวกซึ่งดัดแปลงมาจากศีรษะของสัตว์อสูร ดวงตาทั้งสองเป็นคริสตัลสีแดงก่ำ บริเวณคางเชื่อมกับท่อซึ่งทำจากหนัง อ้อมลำคอไปยังกระดองด้านหลัง
เวลานี้ เหล่าแม่มดต่างควักปืนออกมายิงสวนศัตรูแล้ว แต่ตราบใดที่บอลลูนยังแกว่งไม่หยุดแบบนี้ การยิงให้ถูกศัตรูซึ่งเคลื่อนไหวอย่างรวดเร็วนั้นแทบจะเป็นเรื่องที่เป็นไปไม่ได้เลย กระสุนที่ยิงออกไปสองรอบไม่ถูกเป้าหมายเลยสักนัด
ทันใดนั้นเอง แขนของปีศาจก็ปูดนูนขึ้นมาอีกครั้ง ครั้งนี้ พวกเขาเลือกที่จะโจมตีขนาบจากทั้งด้านหน้าและด้านหลัง
อันนาไม่มีแม้แต่เวลาจะสนใจศัตรูที่มาทางด้านหลัง ไฟสีดำที่เธอเรียกออกมาสกัดกั้นการโจมตีได้เพียงด้านเดียวเท่านั้น โรแลนด์เห็นศัตรูสะบัดแขนขวาใส่เธออย่างชัดเจน แต่กลับมองไม่เห็นหอกที่พุ่งมาอย่างรวดเร็ว เขาผลักอันนาที่หันหลังชนกับตัวเองออกโดยสัญชาตญาณ จากนั้นก็รู้สึกเจ็บที่หัวไหล่ราวกับถูกค้อนทุบอย่างแรง ร่างของเขากระเด็นไปกระแทกผนังตะกร้าที่อยู่ด้านหลังทันที
ความเจ็บปวดรุนแรงอันยากจะทานทนแทบจะหยุดลมหายใจเขา จากนั้นเขาก็รู้สึกวิงเวียนอย่างหนัก สติกำลังเลือนรางลงทุกที
โรแลนด์กัดฟันหันไปมองด้านข้าง ก็เห็นไหล่ของตัวเองกลายเป็นช่องโหว่ขนาดใหญ่...รูรั่วบนตะกร้าด้านหลังบ่งบอกถึงความแรงของการโจมตีครั้งนี้ได้อย่างดี
และท่อนแขนที่ฉีกขาดจากการถูกโจมตีก็กำลังร่วงลงที่มุมหนึ่งของตะกร้าบอลลูน เลือดที่ไหลไม่หยุดย้อมชุดของเขาจนเป็นสีแดงอย่างรวดเร็ว
“ไม่!” เสียงร้องอย่างใจสลายของไนติงเกลเป็นสิ่งสุดท้ายที่เขาได้ยินก่อนที่สติจะดับวูบ
........................................






[Go To Next Chapter]( ./207.md)