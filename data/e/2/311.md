##บทที่ 399 ติดต่อ
ณ เมืองหลวงแห่งเกรย์คาสเซิล ภายในห้องใต้ดินใต้ปราสาท
ทอว์ฟิคกำลังนั่งเอนตัวอยู่บนบัลลังก์ มือขวาเท้าแก้ม มองดูผู้สมัครแสดงท่าไม้ตายที่จะใช้ในการลอบสังหารอยู่กลางโถง
ตั้งแต่เข้าฤดูหนาวมาจนถึงตอนนี้ เจ้างั่งนี่นับเป็นคนที่เท่าไรแล้ว
สงสัยเขาจะใจดีเกินไปจริงๆ ตัวตลกพวกนี้ถึงได้กล้าดาหน้ากันมาไม่ขาดสายแบบนี้
เขาหาวไปหนึ่งที รู้สึกตาแห้งอย่างรุนแรง
นับตั้งแต่โถงวังอันโอ่อ่าถูกระเบิดด้วยผงหิมะเป็นต้นมา เขาก็ย้ายสถานที่ประชุมมาเป็นห้องใต้ดิน หลังจากดัดแปลงทุบห้องเก็บของจนเชื่อมต่อกันหมดแล้ว เขาก็ได้พื้นที่ใช้สอยที่ค่อนข้างกว้างขวาง พอที่จะจุเหล่าขุนนางและชนชั้นสูงที่มาร่วมประชุมได้ทั้งหมด ที่สำคัญคือที่นี่ปลอดภัยแน่นอน เพราะทางเข้าออกมีเพียงทางเดียว ด้านบนเป็นปราสาทอันใหญ่โต ต่อให้ใช้ผงหิมะมากมายแค่ไหนก็ไม่กระเทือนมาถึงที่นี่ ทว่าข้อเสียของมันก็คือไม่มีแสงสว่าง แสงสว่างทั้งหมดในนี้ได้มาจากคบไฟยางสนทั้งสิ้น คบไฟที่เรียงรายรอบผนังห้องทำให้อากาศภายในห้องแห้งและอึดอัดกว่าปกติ มิหนำซ้ำ กลิ่นหอมของยางสนก็ทำให้เขารู้สึกง่วงซึมด้วย
พอคิดถึงน้องสี่ขึ้นมา ทอว์ฟิคก็แค้นจนขบกรามกรอด หากไม่ใช่เพราะมีผู้เห็นเหตุการณ์บอกว่าอีกฝ่ายโจมตีจากด้านบนล่ะก็ เขาก็คงยังเดินหน้าสร้างหอเตือนภัยอย่างยิ่งใหญ่อยู่ แต่ในเมื่อตอนนี้รู้แล้วว่าการสร้างหอเตือนภัยไม่ได้ช่วยเรื่องการป้องกันใดๆ เขาก็เลยใช้ที่นี่เป็นที่ประชุมชั่วคราวแทน
โรแลนด์ วิมเบิลดันจะต้องชดใช้ในสิ่งที่ทำลงไป!
“ใต้ฝ่าละอองฯที่เคารพ” เสียงของผู้สมัครดึงความคิดเขากลับมาที่โถงอีกครั้ง “โปรดทอดพระเนตรเถิดพ่ะย่ะค่ะ ขอเพียงเจ้าชายกบฏโรแลนด์ทรงปรากฏตัวต่อหน้ากระหม่อม กระหม่อมก็จะทำภารกิจที่ใต้ฝ่าละอองฯทรงมอบหมายให้ทันที!”
ทอว์ฟิคปรายตามองพื้นที่ด้านหน้าอีกฝ่าย ก็เห็นมีดบินสี่เล่มปักอยู่บนถังไม้ซึ่งอยู่ห่างจากเขายี่สิบก้าว
“นี่นะหรือไม้ตายของเจ้า”
“พ่ะย่ะค่ะ ใต้ฝ่าละอองฯ” เขาตอบอย่างมั่นอกมั่นใจ “ทูลตามตรงนะพ่ะย่ะค่ะ กระหม่อมเคยรับงานเช่นนี้มาก่อน ก่อนหน้านี้ก็เคยสังหารนักเลงใต้ดินมาแล้วไม่ต่ำกว่าสิบราย ยิ่งถ้ากระหม่อมลงมือในที่ที่ผู้คนพลุกพล่านด้วยแล้ว เป้าหมายก็ยิ่งไม่มีวันรู้เลยว่ามีดถูกเขวี้ยงมาจากทิศทางใด”
“เจ้าคิดค่าจ้างเท่าไร” ทอว์ฟิคขยับลำตัวที่เริ่มแข็งตึง
“ยี่สิบห้าเหรียญทองเท่านั้นพ่ะย่ะค่ะ” ผู้สมัครชูนิ้วมือ “ห้าเหรียญทองเป็นค่าเดินทางและค่าเครื่องแต่งกาย...ยิ่งแต่งกายได้กลมกลืนกับฝูงชนเท่าไร ก็ยิ่งเข้าใกล้เป้าหมายได้ง่ายขึ้นเท่านั้น”
“เซอร์เวย์มัธ” พระราชาส่งสัญญาณ
“พ่ะย่ะค่ะ ใต้ฝ่าละอองฯ” อัศวินใจเหล็กชักดาบแล้วปลดโล่ลงมาจากด้านหลัง จากนั้นจึงเดินมาที่กลางโถง
“ตะ ใต้ฝ่าละอองฯจะทรงทำอะไรพ่ะย่ะค่ะ” เขาตะลึง
“ล้มอัศวินของข้าให้ได้ แล้วข้าจะจ่ายค่าจ้างเจ้า” ทอว์ฟิคส่งสายตาให้เซอร์เวย์มัธ
ฝ่ายหลังพยักหน้าก่อนจะปิดหน้ากากเหล็กลงมา แล้วเดินไปหาอีกฝ่ายทันที
“ชะ ช้าก่อน...ไม่ ใต้ฝ่าละอองฯ แบบนี้ไม่ได้พ่ะย่ะค่ะ” ผู้สมัครขยับตัวหลบดาบที่แกว่งไกวของอัศวินอย่างน่าเวทนา ขณะเดียวกันก็ตะโกนเสียงขาดๆ หายๆ ว่า “กระหม่อมไม่สามารถสู้...อ๊าก”
อัศวินตามไปถีบท้องเขาอย่างแรง ทำให้คำพูดส่วนท้ายของเขาขาดหายไป
หลังจากกลิ้งบนพื้นไปสองรอบ ผู้สมัครจึงเขวี้ยงมีดบินออกไปอย่างอ่อนแรง แต่กลับถูกโล่ของอัศวินปัดทิ้งอย่างง่ายดาย จากนั้น เซอร์เวย์มัธก็ใช้เท้าข้างหนึ่งเหยียบมือเขาไว้แล้วสับดาบลงไป แขนครึ่งท่อนพลันกระเด็นออกจากตัวเขาทันที เลือดที่กระเซ็นออกมาทิ้งรอยด่างบนพื้นเป็นเส้นโค้ง
“มือของข้า...” อีกฝ่ายโหยหวนพลางขดตัวกุมแขนส่วนที่เหลือไว้
“ข้อแรก เจ้าจะเอาเชื้อพระวงศ์ไปเทียบกับนักเลงใต้ดินไม่ได้ ต่อให้เป็นน้องชายผู้โง่เขลาของข้า ก็ไม่มีทางเข้าไปปะปนกับพวกชาวบ้านง่ายๆ แน่นอน ข้อที่สอง ขนาดอัศวินแค่คนเดียวเจ้าก็ยังทำอะไรไม่ได้เลย แล้วจะเอาอะไรไปสังหารผู้ปกครองที่มีอัศวินคุ้มครองตั้งมากมาย น่ากลัวว่าได้เงินยี่สิบห้าเหรียญทองไปแล้วจะไม่กลับมาที่นี่อีกมากกว่า” ทอว์ฟิคโบกมือ “โยนเขาออกไป”
หากเป็นเมื่อสองเดือนก่อน เขาคงไม่รุนแรงกับพวกคนโง่และโลภถึงขนาดนี้ อย่างมากก็แค่ไล่พวกเขาออกจากเมืองหลวง แล้วสั่งห้ามพวกเขากลับมาจนกว่าจะเด็ดหัวโรแลนด์ได้เท่านั้น ส่วนคนที่ดูมีโอกาสจะทำภารกิจได้สำเร็จ เขาก็จะให้เงินสนับสนุนไปก่อนก้อนหนึ่ง...ทว่าจนบัดนี้แล้ว โรแลนด์ก็ยังอยู่ดีมีสุขเหมือนเดิม
คงเป็นเพราะเขาใจดีเกินไป ถึงได้มีพวกที่อ้างตัวว่าสามารถกำจัดเจ้าชายทรยศได้มาขอเข้าเฝ้ามากขึ้นทุกที มิหนำซ้ำ วิธีลอบสังหารก็ดูจะเลอะเทอะขึ้นเรื่อยๆ ด้วย ก่อนหน้านี้ยังมีคนคิดจะใช้บริกรหญิงในร้านเหล้าเป็นมือสังหารด้วยซ้ำ เขาอ้างว่าบริกรหญิงคนนี้ฝีมือไม่ธรรมดา ไม่มีผู้ชายคนไหนปฏิเสธการปรนนิบัติของเธอได้ ช่างไร้เดียงสาเสียจริง! พวกเขาไม่รู้หรืออย่างไรว่าผู้หญิงธรรมดากับแม่มดต่างกันแค่ไหน เขาอุตส่าห์ย้ำพฤติกรรมเหลวแหลกของน้องสี่ในประกาศไปไม่รู้กี่รอบต่อกี่รอบแล้วแท้ๆ ผู้ปกครองที่เลี้ยงแม่มดไว้จะถูกใจผู้หญิงพื้นๆ พรรค์นั้นได้อย่างไร
ทอว์ฟิคพ่นลมหายใจยาว เขาสั่งสอนผู้สมัครที่ไม่รู้ฟ้าสูงแผ่นดินต่ำพวกนี้ไปแล้ว คนอื่นๆ เห็นแล้วก็น่าจะเจียมตัวขึ้นบ้างกระมัง
บางที การประกาศรับสมัครมือสังหารในหมู่ชาวเมืองอาจจะเป็นเรื่องผิดตั้งแต่แรกแล้วก็ได้
สิ่งที่สามารถเอาชนะโรแลนด์ได้คงมีแต่ยาและผงหิมะเท่านั้น
เขากวาดตามองไปทั่วโถง พอเห็นไม่มีคนนอกแล้ว จึงหันไปถามอัครมหาเสนาบดีว่า “เรื่องประดิษฐ์อาวุธจากผงหิมะคืบหน้าไปถึงไหนแล้ว”
จากข้อมูลที่ได้มาจากป้อมปราการลองซอง สาเหตุที่พวกคนงานเหมืองเมืองชายแดนสามารถรบชนะกองอัศวินของดยุกและกองพลเรือนที่คลุ้มคลั่งได้ ก็เพราะพวกเขาใช้อาวุธซึ่งทำจากผงหิมะประหลาดชนิดหนึ่ง ดูเหมือนมันจะเป็นท่อเหล็กที่ปิดครึ่งหนึ่ง หลักการคือใช้แรงดันซึ่งเกิดจากการระเบิดของผงหิมะผลักลูกตะกั่วไปยังเป้าหมายในลักษณะเดียวกับหน้าไม้ ทอว์ฟิคให้ความสำคัญกับเรื่องนี้มาก ถึงขั้นรวบรวมช่างตีเหล็กมากประสบการณ์ในเมืองหลวงมาประดิษฐ์อาวุธชนิดใหม่นี้ทันที
“ยังไม่ดีเท่าที่ควรพ่ะย่ะค่ะ ใต้ฝ่าละอองฯ” มาควิสวิคส่ายหน้า “พวกช่างตีเหล็กลองประดิษฐ์อาวุธชนิดนี้ตามข้อมูลที่ได้มาถึงสิบกว่ากระบอก แต่อานุภาพของมันยังห่างไกลจากคำร่ำลือมากนัก มีบางกระบอกที่พอยิงทะลุชุดเกราะอัศวินในระยะสิบก้าวได้ แต่หากเป้าหมายอยู่ไกลเกินห้าสิบก้าวก็แทบไม่มีโอกาสยิงถูกเลย”
“สิบก้าวหรือ” ทอว์ฟิคขมวดคิ้ว “นั่นไม่เท่ากับยิงจ่อหน้าอัศวินเลยหรืออย่างไร ของแบบนี้จะหยุดการโจมตีของกองอัศวินได้อย่างไร”
“ถูกต้องแล้วพ่ะย่ะค่ะ บางทีอาจจะมีเคล็ดลับอะไรที่พวกเรายังไม่รู้ก็เป็นได้...นอกจากนี้ ต่อให้พวกเรารวบรวมช่างตีเหล็กและลูกศิษย์มาจนหมดเมือง ก็คงผลิตได้แค่ยี่สิบกระบอกต่อเดือนเป็นอย่างมาก ซ้ำร้ายยังไม่แน่ว่าจะใช้ได้ทุกกระบอกด้วย” มาควิสวิคถอนหายใจ “ตอนนี้มีท่อเหล็กระเบิดระหว่างฝึกไปแล้วสี่กระบอก พวกทหารจึงเริ่มไม่อยากฝึกใช้อาวุธชนิดนี้แล้วพ่ะย่ะค่ะ”
บัดซบจริงๆ เมืองชายแดนแร้นแค้นกว่าเมืองหลวงไม่รู้ตั้งกี่เท่า แต่โรแลนด์กลับเสกท่อเหล็กขึ้นมาได้หลายร้อยกระบอกภายในฤดูหนาวเดียว เขาจะต้องมีปีศาจคอยช่วยเหลืออยู่แน่นอน
ทอว์ฟิคเปลี่ยนเรื่องอย่างหงุดหงิดใจ “แล้วยาล่ะ จนป่านนี้แล้วศาสนจักรยังไม่ให้คำตอบอีกหรือ”
“พ่ะย่ะค่ะ ใต้ฝ่าละอองฯ” มาควิสวิคตอบ “ปุโรหิตบอกว่าเมืองศักดิ์สิทธิ์กำลังยุ่งอยู่กับการรับมือสัตว์อสูร จึงไม่สามารถจัดหายาคลุ้มคลั่งมาเพิ่มได้ในตอนนี้ เขาขอให้พวกเรารอจนพ้นเดือนแห่งปีศาจไปก่อนพ่ะย่ะค่ะ”
“แต่ข้าไม่อยากเห็นคนทรยศมีความสุขอยู่ในปราสาทดินแดนตะวันตก ไม่อยากแม้แต่วันเดียว!”
ดูท่าจะต้องเขียนจดหมายส่งไปเมืองศักดิ์สิทธิ์เฮอร์มีสเสียแล้ว ทอว์ฟิคคิดอย่างเจ็บแค้น หากศาสนจักรยังหวังจะหาสาวกในเกรย์คาสเซิลต่อไปล่ะก็ พวกเขาก็ต้องเอายามาแลกเท่านั้น
ในขณะที่ทอว์ฟิคกำลังจะประกาศเลิกการประชุมวันนี้นั้น เจ้ากรมการทูตบริลเลียนต์ก็เข้ามาแจ้งว่า “ใต้ฝ่าละอองฯ วันนี้ทูตจากอาณาจักรดอว์นเดินทางมาถึงเมืองหลวงแล้ว และต้องการเข้าเฝ้าใต้ฝ่าละอองฯพ่ะย่ะค่ะ”
………………………………….




[Go To Next Chapter]( ./312.md)