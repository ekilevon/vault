##บทที่ 329 แตรเขาสัตว์
หลังจากเจรจาเรื่องนี้เสร็จ โรแลนด์ก็กระแอมแล้วเปลี่ยนเป็นน้ำเสียงจริงจังว่า “ต่อไปเป็นข่าวเรื่องปีศาจและโบราณสถาน”
เขาเล่าสิ่งที่พบหลังภูเขาหิมะและป่าเร้นลับให้ทิลลีฟัง “เดิมทีข้าตั้งใจจะส่งแม่มดและทหารกองทัพที่หนึ่งไปช่วยคนที่ถูกสะกดในโบราณสถานกลับเมืองชายแดน แต่เพราะหิมะมาเร็วกว่ากำหนดถึงเดือนกว่า เลยทำให้ต้องล้มเลิกแผนการไป”
“กองทัพปีศาจในตำนานอยู่ใกล้แค่เอื้อม โบราณสถานอายุสี่ร้อยกว่าปีกลับมีคนอยู่ข้างใน...” ทิลลีตะลึงตาค้าง “ข้าชักจะเชื่อสิ่งที่ท่านบอกข้าแล้ว...”
อันนาหันขวับไปมองโรแลนด์ ฝ่ายหลังกระแอมสองทีก่อนจะพูดต่อว่า “ดูจากสภาพพื้นที่ที่พวกเราไปสำรวจและปฏิกิริยาของอีกฝ่ายแล้ว ข้าคิดว่าพวกปีศาจน่าจะตั้งรกรากอยู่ด้านหลังภูเขาหิมะมานานหลายปี พวกเขาคงถูกหมอกสีแดงจำกัดพื้นที่อยู่อาศัยไว้ จึงไม่สามารถขยายอาณาเขตมาถึงอาณาจักรได้ ดังนั้น จึงไม่น่าคุกคามเมืองชายแดนได้ในเร็ววัน ข้าจะสร้างจุดเตือนภัยริมทะเลเพื่อจับตาดูความเคลื่อนไหวของพวกเขาภายในสองปีนี้” เขาหยุดไปเล็กน้อย “แต่คนที่ถูกสะกดอยู่ในโบราณสถานนี่สิ ข้าว่านางน่าจะพอรู้เรื่องเมืองศักดิ์สิทธิ์ทาคิลาและความพ่ายแพ้ของศาสนจักรอยู่บ้าง”
“ข้าก็คิดเช่นนั้นเหมือนกัน” ทิลลีหลับตาครุ่นคิดอยู่สักครู่ “พวกเราสามารถบินไปถึงที่นั่นโดยไม่ใช้ทางบกได้หรือไม่ แอชเชสบอกว่าท่านมีพาหนะที่แค่เติมอากาศร้อนลงไปก็บินได้แล้ว”
“เจ้าจะไปช่วยนางออกจากโบราณสถานในช่วงเดือนแห่งปีศาจนี่น่ะหรือ” โรแลนด์ขมวดคิ้ว “บอลลูนดิสแตนต์เกซสามารถบรรทุกคนได้สิบคน หรือหากสร้างให้ใหญ่ขึ้นหน่อย ก็บรรทุกเพิ่มได้อีกห้าคน แต่ถึงกระนั้นก็ยังไม่ใหญ่พอจะพาทหารกองทัพที่หนึ่งไปด้วยอยู่ดี หากเจอปีศาจเข้าจริงๆ พวกแม่มดอาจบาดเจ็บล้มตายกันได้ แล้วไหนจะสัตว์อสูรที่ชุกชุมอีก…ข้าว่าภารกิจนี้อันตรายเกินไป”
“หากท่านหวังพึ่งแค่แม่มดในสมาคม ก็อันตรายจริงๆ นั่นล่ะ” ทิลลีพยักหน้า “แต่ตอนนี้พวกเรามีทั้งซาวีและแอชเชสอยู่ด้วย อันตรายย่อมลดลงไปไม่น้อย ท่านเคยบอกว่าวิธีการโจมตีของพวกปีศาจคือการเขวี้ยงหอกจากระยะไกล หรือไม่ก็ใช้พละกำลังเหนือมนุษย์เข้าต่อสู้ในระยะประชิดใช่หรือไม่ หากเป็นเรื่องนี้ล่ะก็ ซาวีสามารถใช้ฉากกำบังล่องหนบังหอกได้หลายครั้ง ส่วนแอชเชสก็สามารถสังหารศัตรูในการต่อสู้ตะลุมบอนได้ ตอนนี้เพิ่งเข้าเดือนแห่งปีศาจได้ไม่นาน สัตว์อสูรยังไม่แข็งแกร่งมาก นี่เป็นโอกาสดีที่สุดที่จะเดินทางไปโบราณสถานแล้ว”
โรแลนด์ยังนึกลังเลอยู่บ้าง ครั้งก่อนที่สู้กับปีศาจยังเกือบเอาตัวไม่รอด พอคิดถึงว่าอีกเดี๋ยวก็ต้องบินรอบใหม่ จึงรู้สึกไม่ค่อยสบายใจนัก ทว่าคำพูดของทิลลีก็มีเหตุผลอยู่ ดวงตาวิเศษของซิลเวียสามารถมองเห็นศัตรูได้ล่วงหน้า ตราบใดที่สามารถรักษาระดับความสูงของบอลลูนไว้ที่สิบถึงสิบห้าเมตร หรือพูดง่ายๆ ก็คือบินเลียบระดับยอดไม้ได้ พวกเขาก็สามารถเอาบอลลูนลงพื้นได้ก่อนที่ศัตรูจะเข้ามาประชิดตัวแน่นอน จากนั้น ด้วยทักษะการต่อสู้อันแข็งแกร่งของไนติงเกลและแอชเชส ก็คงสามารถบดขยี้กองกำลังปีศาจขนาดสิบคนได้สบายๆ หรือต่อให้มีปีศาจหลุดรอดไปได้ เกราะกำบังสองชั้นของซาวีกับอันนาก็ยังช่วยคุ้มครองความปลอดภัยให้ทุกคนได้อยู่ดี
เขาพึมพำอยู่สักครู่ “เจ้าแน่ใจหรือว่าจะไปที่นั่นจริงๆ”
“ข้าคิดว่านี่เป็นโอกาสที่พวกเราจะไขปริศนาต่างๆ ได้” ทิลลีพูดตามตรง “พอรู้ว่าเดือนแห่งปีศาจมาเร็วผิดปกติ และมีสัตว์อสูรปรากฏตัวในทะเลทางใต้ ข้าก็รู้สึกไม่สบายใจเท่าไรนัก”
โรแลนด์เริ่มกลัวขึ้นมาเล็กน้อย เขาเองก็รู้สึกเช่นเดียวกับอีกฝ่ายเหมือนกัน เดือนแห่งปีศาจไม่น่าเป็นเพียงปรากฏการณ์ประหลาดที่เกิดจากอากาศเปลี่ยนแปลงเท่านั้น เขารู้สึกได้รางๆ ว่าสาเหตุของมันน่าจะเกี่ยวข้องกับปีศาจและศาสนจักรเหมือนกัน
“เช่นนั้นเจ้าจะเอาใครไปบ้าง”
“แม่มดทางฝั่งเมืองชายแดนข้าไม่รู้ แต่ทางฝั่งข้า ข้าจะไปด้วยตัวเอง” ทิลลีพูดอย่างไม่ลังเล …
ท้องฟ้าสีเทาเต็มไปด้วยเกล็ดหิมะปลิวละล่อง เมนและเทรวอนค่อยๆ เดินขึ้นกำแพงเมืองเฮอร์มีสที่พึ่งผ่านสงครามอันหนักหน่วงมาได้ไม่นาน
เลือดอุ่นๆ สีดำที่หลั่งไหลอยู่เบื้องล่างละลายหิมะสีขาวสะอาดจนกลายเป็นน้ำเลือดเหนียวๆ โชคดีที่เลือดพวกนี้ไหลมาจากร่างของศัตรู เวลานี้ นักรบอาญาสิทธิ์หลายร้อยชีวิตกำลังยืนตัวตรงแน่วบนกำแพงเพื่อเตรียมรับการโจมตีระลอกต่อไปของสัตว์อสูร
“ท่านอัครมุขนายก!” เหล่าทหารพิพากษาซึ่งมีหน้าที่ช่วยนักรบอาญาสิทธิ์ทำสงครามต่างยกมือทำความเคารพ พวกเขาส่วนใหญ่มีใบหน้าอ่อนเยาว์ ดวงตาเต็มไปด้วยความหวาดหวั่นระคนตื่นเต้น
“พวกเขายังเด็กอยู่แท้ๆ” พอเดินมาถึงพื้นที่โล่งกว้าง เทรวอนก็มองไปทางทุ่งร้างแล้วถอนใจออกมา “ตอนข้าอายุเท่าพวกเขา ข้ายังโม่แป้งให้พวกขุนนางในโรงโม่อยู่เลย”
“นักรบอาญาสิทธิ์จะต้องปกป้องเมืองศักดิ์สิทธิ์เป็นอันดับแรก ข้าจำเป็นต้องส่งทหารพิพากษามากประสบการณ์ไปกวาดล้างเมืองดื้อด้านอย่างวูล์ฟฮาร์ตแทน คนพวกนี้เป็นสาวกที่เพิ่งเลื่อนตำแหน่งได้ไม่นานเท่านั้น ก่อนหน้านี้ยังไม่เคยลงสนามรบจริงๆ สักครั้ง” เมนพูดอย่างจนใจ “หิมะปีนี้มาเร็วเหลือเกิน”
เทรวอนลังเลอยู่สักครู่ “แต่ในคัมภีร์ศักดิ์สิทธิ์ไม่ได้บันทึกปรากฏการณ์นี้ไว้”
“คนเขียนคัมภีร์ศักดิ์สิทธิ์ก็คือพระสันตะปาปา หากเนื้อหาจะตกหล่นไปบ้างก็เป็นเรื่องธรรมดา” เมนใช้มือยันกำแพงเย็นๆ พลางมองซากศพที่กองพะเนินอยู่ด้านล่าง สัตว์อสูรธรรมดาไม่มีทางปีนกำแพงเมืองที่สูงขนาดนี้ได้แน่นอน สิ่งเดียวที่สามารถคุกคามเมืองศักดิ์สิทธิ์ได้มีแค่สัตว์อสูรพันธุ์ผสมเท่านั้น “ตราบใดที่เนื้อหาโดยรวมยังถูกต้องก็พอแล้ว ดูจากสัตว์ร้ายที่ปรากฏตัวเมื่อปีก่อนก็พอจะคาดการณ์ได้อยู่ พวกเรายังเหลือเวลาอีกประมาณสิบปี”
“ยึดครองสี่อาณาจักรสองปี รวบรวมนักรบอาญาสิทธิ์อีกแปดปี ถึงตอนนั้น ศาสนจักรก็จะมีกองทัพขนาดหมื่นกว่าคน” เขาพูดต่อ “ด้วยภูมิประเทศและกำแพงเมืองที่แข็งแกร่งของเฮอร์มีส พวกเราจะปกป้องที่ราบสูงแห่งนี้ไว้จนกระทั่งศัตรูอ่อนกำลังไปเอง”
“ข้าเองก็แก่มากแล้ว เกรงว่าจะอยู่ไม่ถึงวันนั้นน่ะสิ”
“ไม่เกี่ยวกับอายุหรอก เทรวอน” เมนปลอบ “คนส่วนใหญ่ก็ไม่มีโอกาสอยู่ถึงวันนั้นทั้งนั้น เหมือนอย่างอัลเลน สโตน ริช…”
“และเฮเธอร์” เทรวอนเสริม
“ถูกต้อง เฮเธอร์ด้วย” เขาพยักหน้า “แต่อย่างไรก็ตาม พวกเรายังมีคนรุ่นหลังคอยสานต่อเจตนารมณ์ และพาศาสจักรก้าวเดินต่อไปเสมอ”
“พวกเราเลิกพูดเรื่องโศกเศร้ากันดีกว่า” ชายชราส่ายหน้ายิ้มๆ “จริงสิ สูตรผงหิมะที่ได้จากซีโร่เป็นอย่างไรบ้าง เขตลับทำการทดลองแล้วหรือยัง”
“ก็แค่ของเล่นสำหรับมนุษย์น่ะ ไม่ค่อยเป็นประโยชน์ต่อศาสนจักรเท่าไรหรอก” เมนพูดอย่างดูถูก “ผงหิมะอาจช่วยกำจัดฝูงสัตว์อสูรได้ แต่ศัตรูที่แท้จริงของพวกเราคือปีศาจที่อยู่ในหุบเหวลึก อานุภาพของผงหิมะจะลดลงอย่างมากเมื่ออยู่ในพื้นที่โล่งกว้าง หากหวังจะใช้มันระเบิดปีศาจกระดองหนา ก็ต้องเพิ่มปริมาณการใช้อย่างมหาศาล นอกจากนักรบอาญาสิทธิ์แล้ว คงไม่มีใครแบกถุงผงหิมะขนาดเท่าครึ่งตัวคนไปโยนใส่ศัตรูไหวหรอก”
“อย่างนั้นหรือ…ช่างน่าเสียดายนัก”
“พวกเราไม่มีทางเอาชนะปีศาจได้ด้วยการฉวยโอกาส” เมนพูดเน้นทีละคำ “เว้นแต่จะปะทะกันซึ่งๆ หน้าเท่านั้น พวกเราจึงจะมีโอกาสรอดชีวิต”
ทันใดนั้น เสียงเป่าแตรยาวๆ ก็ดังมาจากหอสังเกตการณ์ด้านหนึ่งของกำแพงเมือง
“อู้…”
เสียงแตรยาวหนึ่งครั้งหมายถึงมีสัตว์อสูรบุก
“กลับมหาวิหารกันเถอะ ที่นี่กำลังจะทำสงครามกันอีกแล้ว”
“อืม” เทรวอนพยักหน้า แต่ในขณะที่กำลังจะหันหลังกลับนั้น เสียงแตรก็ดังขึ้นอีกครั้ง
“อู้…อู้…”
เสียงแตรยาวสองครั้งหมายถึงในขบวนสัตว์อสูรมีพันธุ์ผสมอยู่หลายตัว เมนตกใจ ไม่ต้องสงสัยเลยว่าอีกประเดี๋ยว นักรบอาญาสิทธิ์จะต้องเผชิญหน้ากับสงครามอันทรหดแน่นอน
แต่ว่า…เหตุใดจึงรวดเร็วถึงเพียงนี้ นี่เพิ่งจะเดือนแรกของเดือนแห่งปีศาจเองไม่ใช่หรือ
ทว่า ยังไม่ทันสิ้นเสียงสะท้อนของแตรครั้งก่อนดี เสียงแตรครั้งที่สามก็ดังขึ้นอีกครั้ง เสียงแน่นๆ ที่ดังขึ้นอย่างต่อเนื่องสั่นสะเทือนท้องฟ้าเหนือเฮอร์มีสราวกับสายฟ้าฟาด และยังคงกึกก้องอยู่เป็นนาน
“อู้…อู้…อู้…”
เมนแทบไม่เชื่อหูตัวเอง เขามองไปทางเทรวอน ก็เห็นอีกฝ่ายกำลังมองมาด้วยใบหน้าตื่นตระหนกเช่นกัน เสียงแตรสามครั้งหมายถึงสถานการณ์กำลังคับขันหนัก เมืองศักดิ์สิทธิ์ใหม่กำลังตกอยู่ในอันตรายร้ายแรง! ขนาดตอนที่สัตว์อสูรบุกมาถึงรอบนอกมหาวิหารคราวก่อน ก็ยังไม่มีเสียงแตรเช่นนี้
ทหารสังเกตการณ์เห็นอะไรกันแน่
และแล้ว เมนก็ได้เห็นคำตอบอย่างรวดเร็ว
ในกองทัพสัตว์อสูรที่หลั่งไหลมาราวกับคลื่นน้ำสีดำ มีสัตว์ประหลาดขนาดมหึมาอยู่สองตัว พวกมันมีเขี้ยวยักษ์สี่เขี้ยว เท้าสี่มือสอง ลำตัวปกคลุมด้วยขนสีดำ แค่ขาข้างเดียวของมันก็มีขนาดใหญ่พอๆ กับลำตัวสัตว์อสูรพันธุ์ผสมที่กลายพันธุ์มาจากหมาป่าแล้ว เวลามองจากไกลๆ ดูไม่ต่างจากป้อมปราการเคลื่อนที่แม้แต่น้อย มันทิ้งรอยเท้าลึกไว้บนพื้นราบซึ่งถูกปกคลุมด้วยดินแข็งๆ สัตว์อสูรที่อยู่ใกล้ๆ มันต้องคอยหลบมันให้ทัน มิฉะนั้นอาจถูกมันเหยียบจมดินกลายเป็นเศษเนื้อได้
คัมภีร์ศักดิ์สิทธิ์บันทึกข้อมูลเกี่ยวกับมันไว้หลายอย่าง บ้างก็เรียกมันว่าทูตมรณะ อสุรกายนรก หรือเขี้ยวปีศาจ…แต่สิ่งที่ทำให้เมนหวั่นใจไม่ใช่รูปลักษณ์อันน่าสะพรึงของมัน ทว่าเป็นความนัยซึ่งแฝงมากับการปรากฏตัวของมันต่างหาก
เพราะเหตุใด ในใจเขาเต็มไปด้วยความคิดอันน่าขนลุก เพราะเหตุใดสัตว์ประหลาดน่าสยดสยองซึ่งคัมภีร์ศักดิ์สิทธิ์พยากรณ์ว่าจะปรากฏตัวก่อนถึงวันหายนะห้าปีถึงได้ปรากฏตัวขึ้นที่เฮอร์มีสในเวลานี้
………………………………….




[Go To Next Chapter]( ./242.md)