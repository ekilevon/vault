##ภาค 2 ไฟแห่งดวงดาว บทที่ 89 งานฉลอง (1)
บทที่ 89 งานฉลอง (1)

เมืองชายแดนในปีนี้แตกต่างจากปีที่ผ่านมาเป็นพิเศษ

ทุกๆ ปีหลังจากเดือนแห่งปีศาจสิ้นสุดลง ชาวเมืองจะอยู่ที่เขตเสื่อมโทรมในป้อมปราการลองซองต่ออีกหนึ่งเดือน รอจนหิมะละลายหมดแล้วจึงจะเดินทางกลับเมือง และเมื่อกลับมาถึงเมืองแล้ว ก็ต้องเผชิญกับสภาพความยับเยินอีก

บ้านที่ไม่มีคนเก็บกวาดมาหลายเดือนผุพังไม่มีชิ้นดี บ้านไม้ที่ไม่ได้แข็งแรงมากถูกหิมะกดจนทรุด ชาวเมืองบางคนยังเจอสัตว์อสูรหลบอยู่ในบ้านด้วย

พวกมันไม่เพียงแต่กัดข้าวของเครื่องใช้จนพังยับเท่านั้น แต่ยังลากหญ้าแห้งและเศษผ้าไปสุมตามมุมต่างๆ ด้วย เห็นได้ชัดว่ามันยึดที่ที่ใช้หลบหิมะได้นี้เป็นรังของตัวเองไปแล้ว

พวกชาวเมืองจะใช้เวลาประมาณหนึ่งสัปดาห์ในการซ่อมแซมบ้านและเปลี่ยนเครื่องเรือนที่เปียกชื้นจนขึ้นรา ส่วนกลิ่นอับที่ไม่จางหายไปนั้น พวกเขาชินเสียแล้ว

แต่ปีนี้อาจเรียกได้ว่าเมืองชายแดนถูกพลิกโฉมหน้าใหม่หมด หิมะถูกกวาดออกไปอย่างรวดเร็ว ธงกระดาษหลากสีสันที่เจ้าชายแจกถูกแขวนประดับหน้าประตูบ้าน

เมื่อมองจากที่ไกลๆ เมืองเล็กๆ ที่ซึมเซาและทรุดโทรมก็กลับดูสดใสขึ้นทันตา

ธงสีต่างๆ ผสมปนเปกันราวกับมหาสมุทรดอกไม้ ทุกคนวิ่งวุ่นกระจายข่าวกันใหญ่ว่า วันแรกหลังจากเดือนแห่งปีศาจสิ้นสุดลง เจ้าชายจะจัดงานเต้นรำอย่างยิ่งใหญ่ที่ลานเมือง! ไม่ว่าใครก็มาร่วมงานได้

งานนี้นอกจากจะไม่เก็บเงินแล้วยังมีอาหารแจกด้วย!

งานเต้นรำคืออะไร นั่นคืองานสังคมที่จำกัดวงไว้เฉพาะชนชั้นสูงเท่านั้น ทุกคนได้แต่ฟังพ่อค้าจากเมืองใหญ่ผู้มีประสบการณ์กว้างขวางเล่ามาอีกที

งานประเภทนี้แม้แต่ตัวพ่อค้าเองก็ยังไม่มีสิทธิ์เข้าร่วมด้วยซ้ำ พวกเขาบอกว่าแค่มีเงินไม่ได้หมายความว่าจะได้รับเชิญเสมอไป แต่เจ้าชายกลับจะเชิญชาวเมืองทุกคนเข้าร่วมงานอย่างนั้นหรือ

“ฝ่าบาท ทรงทำเช่นนี้จะดีหรือพ่ะย่ะค่ะ” หัวหน้าอัศวินเตือน “ที่นี่ไม่มีทั้งวงดนตรีและคนนำเต้น ใครจะเป็นคนควบคุมจังหวะในงานเต้นรำพ่ะย่ะค่ะ แล้วอีกอย่าง เมืองกันดารๆ เช่นนี้จะมีขุนนางที่เต้นรำเป็นหรือไม่ก็ไม่รู้ ประชาชนของ


ฝ่าบาทมีแต่จะทำให้ทุกอย่างพังพินาศเท่านั้น”

คาร์เตอร์เคยร่วมงานเต้นรำสมัยอยู่เมืองหลวงเพียงครั้งเดียวเท่านั้น งานนั้นเป็นงานเลี้ยงวันเกิดลูกสาวมาควิสคนหนึ่ง

เสียงเครื่องดนตรีอันมีรสนิยมและจังหวะกลองอันฮึกเหิมสอดประสานกันอย่างไพเราะ เหล่าสุภาพสตรีเต้นรำกันอย่างอ่อนช้อยท่ามกลางเสียงดนตรีสูงๆ ต่ำๆ ส่วนสุภาพบุรุษก็แสดงลีลาการเต้นที่ทั้งคล่องแคล่วและทรงพลังไปพร้อมๆ กับเสียงกลอง ทั้งหมุนตัวและย่างเท้า ผสานท่วงท่าการเคลื่อนไหวและจังหวะกลองเข้าด้วยกันอย่างงดงาม

ระหว่างพักก็จะมีคนยกเครื่องดื่มและขนมหวานมาบริการ เวลานี้ เหล่าสุภาพบุรุษจะเริ่มมองหาหญิงสาวในดวงใจตัวเองแล้ว

จนกระทั่งบทเพลงสุดท้ายดังขึ้น พวกเขาก็จะรวบรวมความกล้าเข้าไปขอพวกเธอเต้นรำ คนที่ทำสำเร็จก็จะได้สัมผัสประสบการณ์อันหอมหวานหลังจากจบงานเลี้ยง

คาร์เตอร์ถอนใจ แม้เขาผู้เยาว์วัยในตอนนั้นจะไม่ได้เต้นรำกับหญิงในดวงใจ แต่บรรยากาศอันหรูหราและเย้ายวนเมื่อครั้งนั้นยังคงตราตรึงใจเขาจวบจนทุกวันนี้

หากเปลี่ยนขุนนางผู้งามสง่ามาเป็นชาวนาที่วันๆ เจอแต่สัตว์ป่ากับก้อนหินล่ะก็ สวรรค์ เขาแทบไม่กล้าจินตนาการต่อเลยทีเดียว

“คนนำเต้นหรือ ก็มีนี่” โรแลนด์สั่งให้กองพลเรือนย้ายรูปแกะสลักและแท่นแขวนคอออกไปจนหมด “ก็ขวานเหล็กกับกองพลเรือนอย่างไรเล่า”

“ชาวทะเลทรายนั่นน่ะหรือพ่ะย่ะค่ะ” คาร์เตอร์อึ้ง

ในฐานะหัวหน้ากองปืน ขวานเหล็กสร้างผลงานระหว่างช่วงเดือนแห่งปีศาจได้อย่างน่าประทับใจในสายตาหัวหน้าอัศวิน ไม่มีใครกล้าเหยียดเขาเรื่องเผ่าพันธุ์อีก

ทว่าถึงอย่างไรอีกฝ่ายก็เป็นชาวเผ่าโมเกนอยู่ดี จะรู้ขนบธรรมเนียมในอาณาจักรได้อย่างไร!

โรแลนด์หัวเราะอย่างลึกลับ “งานที่ข้าจะจัดไม่ใช่งานเต้นรำทั่วๆ ไปแล้วกันน่ะ ถึงตอนนั้นเจ้าก็จะรู้เอง”

การเตรียมงานไม่มีอะไรยุ่งยาก หลักๆ คือแค่ย้ายสิ่งกีดขวางในลานเมืองออกแล้วตั้งกองฟืนไว้กลางลาน ข้างๆ กองฟืนก่ออิฐขึ้นเป็นแท่นสำหรับย่างอาหาร ใช่แล้ว นี่ล่ะงานเต้นรำที่โรแลนด์คิดขึ้นมาอย่างง่ายดาย...


งานเลี้ยงที่รวมกิจกรรมรอบกองไฟกับบาร์บีคิวกลางแจ้งไว้ด้วยกัน

ทำอย่างไรชาวเมืองจึงจะรู้สึกผูกพันกับถิ่นที่อยู่ นี่เป็นปัญหาที่เจ้าชายขบคิดมาตลอด

แนวคิดแบบรัฐนิยมหรือชาตินิยมล้ำลึกเกินไปสำหรับชาวนาในชนบทที่ไม่รู้หนังสือและทำงานรับใช้ผู้ปกครองมาตลอดชีวิต

สิ่งที่พวกเขาสนใจมีแค่ทรัพย์สินและญาติสนิทมิตรสหายเท่านั้น ยิ่งล้าหลัง ก็ยิ่งมองการณ์สั้น นี่คือกฎของการพัฒนาอารยธรรม ‘สุดท้ายแล้ว อารยธรรมจะพัฒนาไปได้ไกลเทียบเท่ากับแนวคิดของมัน’ โรแลนด์เห็นด้วยกับคำพูดนี้มาก

แต่นั่นไม่ได้หมายความว่าการปลูกฝังแนวคิดจะไม่ใช่สิ่งสำคัญ งานฉลองชัยชนะก็คือหนึ่งในวิธีที่เขาคิดขึ้นมาได้

อันที่จริงเขาก็ไม่ค่อยเข้าใจนักเมื่อเห็นคนในโลกนี้ไม่จัดงานเฉลิมฉลองใดๆ หลังจากที่ผ่านพ้นเดือนแห่งปีศาจมาได้ สัตว์อสูรที่เข้ารุกรานปีละครั้งก็ไม่ต่างจากภัยธรรมชาติ การเอาชนะมหันตภัยร้ายได้ย่อมควรค่าแก่การสรรญเสริญสดุดี

ดังนั้นเขาจึงกำหนดให้วันแรกหลังจากเดือนแห่งปีศาจสิ้นสุดลงของทุกปีเป็นวันฉลองชัย ดินแดนใดๆ ก็ตามที่อยู่ใต้การปกครองของเขาจะได้หยุดงานในวันนี้ และยังจะมีการจัดกิจกรรมเฉลิมฉลองต่างๆ ด้วย

หากเขาทำแบบนี้ได้สักสามสี่ปี งานนี้ก็จะกลายเป็นประเพณีแพร่หลายไปทั่วดินแดน ทีนี้ประชาชนของเขาก็จะค่อยๆ สัมผัสได้ว่า พวกเขากับประชาชนที่อยู่ใต้การปกครองของผู้ปกครองคนอื่นๆ นั้นแตกต่างกันเพียงใด

ชาวเมืองทั้งหลายมารวมตัวกันอย่างเนืองแน่นเต็มบริเวณลานเมืองตั้งแต่ก่อนเที่ยง สมาชิกกองพลเรือนยืนล้อมวงกั้นทุกคนไว้นอกกองฟืน

ดูเหมือนวิธีแจกอาหารจะดึงดูดผู้คนได้ดีเหมือนเคย งานนี้มีคนมาสักครึ่งเมืองได้ โรแลนด์คิด เสียดายก็แต่ลานเมืองเล็กไปหน่อยเท่านั้น นอกจากพื้นที่ว่างรอบกองฟืนแล้ว พื้นที่ที่เหลือก็เต็มไปด้วยชาวเมืองพันกว่าคนที่ยืนเบียดกัน จะเคลื่อนไหวทำอะไรก็ไม่สะดวก เขายังเห็นเด็กๆ ปีนขึ้นหลังคาบ้านหลังที่ใกล้ที่สุดเพื่อดูกิจกรรมที่ลานเมืองด้วย

ครั้งแรกก็แบบนี้ล่ะ ต้องมีขลุกขลักกันบ้าง โรแลนด์กะว่าสมควรแก่เวลาแล้วจึงเดินขึ้นเวทีกล่าวคำปราศรัย

นี่เป็นครั้งที่สองที่เขามายืนพูดต่อหน้าสาธารณชนที่ลานเมือง เขาสุขุมเยือกเย็นมากเมื่อเทียบกับครั้งก่อน

“สวัสดียามเที่ยง ประชาชนของข้า ข้าคือเจ้าชายลำดับที่สี่แห่งอาณาจักรเกรย์คาสเซิล โรแลนด์ วิมเบิลดัน” เขา


ยังคงเริ่มต้นคำปราศรัยเหมือนครั้งที่แล้ว ทว่าผลลัพธ์ที่ได้ในครั้งนี้แตกต่างจากเดิมอย่างสิ้นเชิง เขายังไม่ทันพูดจบดี ฝูงชนก็ส่งเสียงไชโยโห่ร้องอย่างคึกคัก “เจ้าชายจงเจริญ!” “เจ้าชายจงเจริญ!”

โรแลนด์รู้สึกเลือดสูบฉีด ครั้งนี้เขาไม่ได้เตรียมหน้าม้าไว้ เมื่อได้ยินกองพลเรือนและฝูงชนส่งเสียงโห่ร้องออกมาจากใจ ความรู้สึกอิ่มเอมและพึงพอใจก็เอ่อล้นใจเขา

โรแลนด์รอจนเสียงโห่ร้องซาลงแล้วจึงโบกมือว่า “เดือนแห่งปีศาจสิ้นสุดลงแล้ว กองพลเรือนได้ต่อสู้กับสัตว์อสูรอย่างหาญกล้า พวกมันจึงไม่สามารถรุกล้ำเข้ามาในกำแพงเมืองได้

พวกเราเอาชนะศัตรูที่น่ากลัวได้โดยไม่ต้องลงทุนอะไรมากด้วยซ้ำ นั่นพิสูจน์ให้เห็นแล้วว่า ขอเพียงทุกคนร่วมแรงร่วมใจกัน พวกเราก็สามารถอยู่ที่นี่ได้โดยไม่ต้องรอรับทานจากป้อมปราการลองซอง!

พวกเขาหวังจะใช้เสบียงมาข่มขู่พวกเรา หวังจะใช้ความหิวโหยและความหนาวเหน็บมาบีบให้พวกเรายอมศิโรราบ แต่ชัยชนะในวันนี้ของพวกเราบอกพวกเขาแล้วว่า พวกเขาเสียแรงเปล่า!”

“ถูกต้องที่สุด พวกเราก็ไม่อยากกลับไปที่นั่นแล้ว!”

“อยู่กับเจ้าชายมีกินตลอดฤดูหนาวจริงๆ!”

“ในที่สุดก็ไม่ต้องทนให้พวกเขาข่มขู่แล้ว เจ้าชายทรงเมตตาแท้ๆ!”

โรแลนด์อาศัยจังหวะที่ทุกคนกำลังมีอารมณ์ร่วมพูดต่อเสียงดังว่า

“พวกเรามาฉลองให้กับชัยชนะอันรุ่งโรจน์และทรงเกียรตินี้กันดีกว่า วันนี้เป็นวันที่ควรค่าแก่การจดจำ! ข้าขอประกาศว่านับแต่นี้เป็นต้นไป วันแรกหลังจากสิ้นสุดเดือนแห่งปีศาจจะเป็น ‘วันฉลองชัย’ ของพวกเรา!

พวกเราจะจัดงานฉลองให้กับชัยชนะนี้! ประชาชนของข้า สนุกสนานกันให้เต็มที่! เริ่มงานได้!”

คบไฟถูกโยนใส่กองฟืนที่ชุบน้ำมันไว้ เปลวไฟพลันลุกโชนขึ้น แต่งแต้มบรรยากาศในลานเมืองจนสดใสในพริบตา

........................................




[Go To Next Chapter]( ./2.md)