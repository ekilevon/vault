##บทที่ 316 สำรวจหอคอยหินอีกครั้ง
เมื่อเห็นเจ้าชายเดินออกไปแล้ว ไลต์นิ่งก็ลากเมซีมาที่มุมหนึ่งของโถงใหญ่
“เอ๋”
ผมของเมซียาวเกือบถึงพื้น เวลาเธอเคลื่อนไหวจึงดูคล้ายวิญญาณที่กำลังล่องลอย เมื่อแหวกผมสีขาวที่ปรกหน้าออก พวงแก้มของเมซีก็เผยออกมาอย่างเด่นชัด ปากเล็กๆ ของเธอยังคาบกระดูกซี่โครงหมูที่กินค้างไว้ครึ่งชิ้นด้วย
“ข้าไปเจอที่สนุกๆ มาล่ะ” ไลต์นิ่งพูดเสียงเบา “อยู่ในป่าเร้นลับ ข้าว่าจะไปสำรวจพรุ่งนี้ เจ้าจะไปกับข้าหรือไม่”
“เอื้อก” เมซีกลืนอาหารในปากก่อนจะพยักหน้ารัว “ไปสิๆ แล้วข้าต้องเตรียมอะไรไปบ้าง”
“ชุดอุปกรณ์ผจญภัยสามอย่าง...ไม่สิ ของที่ใช้บ่อยที่สุดสามอย่าง” ไลต์นิ่งสังเกตว่าเดี๋ยวนี้ เธอมักหลุดพูดคำศัพท์ประหลาดที่เจ้าชายชอบพูดติดปากเป็นระยะ “ชุดหินเหล็กไฟ เสบียงแห้ง แล้วก็กริช ระยะทางไม่ไกล เอาอาหารไปสำหรับหนึ่งวันก็พอ เจ้าอย่ายัดอาหารจนเต็มกระเป๋าเหมือนครั้งที่แล้วอีกเล่า”
“ตกลง” เมซีตบหน้าอกแล้วทำท่าจะผละไป ทว่าไลต์นิ่งเรียกเธอไว้ก่อน
“เจ้าจำไว้ การผจญภัยครั้งนี้เป็นความลับของพวกเรา เจ้าห้ามบอกใครเด็ดขาด” สาวน้อยกำชับอีกฝ่าย “พรุ่งนี้พวกเราจะออกเดินทางกันตั้งแต่เช้า”
เมื่อเห็นเมซีโผใส่โต๊ะอาหารอย่างอดรนทนไม่ไหว ไลต์นิ่งก็ได้แต่เบะปาก จากนั้นจึงเริ่มวางแผนสำรวจวันพรุ่งนี้
แม้เธอจะปฏิบัติภารกิจทิ้งระเบิดได้สำเร็จ ไม่ได้ทำให้เจ้าชายผิดหวังแต่อย่างใด แต่เธอกลับพบว่าเวลานี้ เธอบินได้ไม่คล่องเหมือนแต่ก่อนแล้ว คล้ายกับมีอะไรมารั้งเธอไว้ตลอดเวลา ทุกครั้งที่เร่งความเร็ว ไลต์นิ่งจะรู้สึกเหมือนมีปีศาจไล่ตามหลังมาเสมอ
นี่คืออุปสรรคที่เกิดจากความกลัว เธอรู้ดี สาเหตุของมันมาจากการสำรวจหอคอยหินครั้งนั้น พอเห็นเงาน่ากลัวที่ประตูห้องใต้ดิน ความสุขุมเยือกเย็นที่เคยมีก็มลายหายไปหมด ใจคิดแต่จะหนีออกจากที่นั่นท่าเดียว นับแต่นั้นมา เธอก็สงสัยในความเป็นนักผจญภัยของตัวเองมาโดยตลอด
‘ความกลัวไม่ใช่สิ่งน่ากลัว สิ่งที่น่ากลัวก็คือความไม่รู้ ถ้าเจ้าอยากเอาชนะมัน เจ้าก็ต้องเข้าใกล้มันก่อน’
ไลต์นิ่งนึกถึงคำสอนของพ่อ พรุ่งนี้เธออาจจะเจออันตรายจริงๆ ก็ได้ แต่นักผจญภัยจะต้องไม่กลัวอันตราย และจะต้องไม่ท้อถอยเป็นอันขาด หากเธอไม่สามารถเอาชนะความกลัวได้ เธอก็คงไม่สามารถบินอย่างอิสระได้อีกตลอดชีวิต
นี่ก็คือเหตุผลที่ไลต์นิ่งตัดสินใจออกสำรวจเงียบๆ โดยไม่บอกเจ้าชายโรแลนด์ เจ้าชายวางแผนจะสำรวจหอคอยหินหลังจากเดือนแห่งปีศาจผ่านพ้นไปแล้ว โดยจะส่งกองทัพที่หนึ่งและพวกแม่มดไปร่วมสำรวจด้วย แต่เธอกลัวว่าหากถึงเวลานั้น ต่อให้เธอมีโอกาสกลับไปที่หอคอยหินอีกครั้ง เธอก็อาจจะไม่เหลือความคิดที่จะ ‘เอาชนะความกลัว’ แล้วก็ได้...เพราะการอาศัยพรรคพวกมาเพิ่มความกล้าในการเสี่ยงอันตรายนั้น ไม่อาจถือว่าเป็นการผจญภัยได้เลย
หลังจากนี้ เจ้าชายอาจจะดุด่าเธอ หรือกระทั่งลงโทษไม่ให้เธอกินไอศกรีมอีก แล้วพวกพี่น้องในสโมสรแม่มดก็คงเป็นห่วงเธอกันยกใหญ่ แต่ไม่ว่าจะอย่างไร เธอก็ยังตัดสินใจเหมือนเดิม
ในฐานะบุตรสาวของธันเดอร์ นักผจญภัยผู้ยิ่งใหญ่ที่สุดในฟยอร์ด ไลต์นิ่งไม่อาจยอมรับตัวเองที่อ่อนแอได้จริงๆ
การตัดสินใจครั้งนี้ไม่ได้มาจากความหุนหันพลันแล่น หากเทียบกับการสำรวจเมื่อหลายเดือนก่อนที่ไม่มีการเตรียมพร้อมใดๆ แล้ว ครั้งนี้ เธอมีทั้งปืนพกลูกโม่ที่ได้มาจากเจ้าชาย และความเข้าใจเกี่ยวกับปีศาจที่มากขึ้น มิหนำซ้ำยังมีเมซีคอยติดตามอยู่ข้างกายด้วย
โดยเฉพาะอย่างยิ่งข้อหลัง...หากเธอเจอฝูงปีศาจในหอคอยจริงๆ ต่อให้เมซีไม่สามารถแปลงร่างเป็นสัตว์อสูรมาสู้กับศัตรูได้ แต่อย่างน้อยก็น่าจะพาเธอหนีออกไปได้กระมัง
นักผจญภัยไม่จำเป็นต้องอาศัยพรรคพวกมาปลุกความกล้า เธอคิด แต่นักผจญภัยอาจมีคู่หูที่พึ่งพาได้สักคนสองคน
หลังจากจบงานเลี้ยง ไลต์นิ่งก็ห่อเนื้ออบน้ำผึ้งที่ตุนไว้ใส่กระเป๋าผ้า นอกจากนี้เธอยังต้องเตรียมอาวุธ คบไฟ และน้ำดื่มอีก
ภารกิจทิ้งระเบิดที่ประสบความสำเร็จอย่างงดงามเรียกความมั่นใจกลับมาให้เธอได้พอสมควร และคำชมกับแก้มที่มีไรหนวดน้อยๆ ของเจ้าชายก็ทำให้เธอรู้สึกฮึกเหิมขึ้นมาก จะตีเหล็กก็ต้องตีตอนร้อนไม่ใช่หรือ ออกเดินทางพรุ่งนี้นี่ล่ะดีที่สุด
เช้าวันรุ่งขึ้น ไลต์นิ่งบินขึ้นไปบนยอดปราสาท ก็เห็นเมซีนั่งรออยู่บนสันกำแพงแล้ว
“ไหนตรวจสัมภาระเจ้าซิ”
“ข้าเอาของที่เจ้าสั่งมาหมดแล้ว” เธอแปลงร่างกลับไปเป็นมนุษย์ แล้วเปิดกระเป๋าที่สะพายไว้ให้ไลต์นิ่งดู ครั้งนี้ เธอใส่เสบียงน้อยลงกว่าครั้งก่อนถึงครึ่งหนึ่ง ทั้งยังใส่กริชกับชุดหินเหล็กไฟลงไปด้วย
“ใช้ได้ ครั้งนี้ถือว่าผ่าน...พวกเราออกเดินทางกันเถอะ” ไลต์นิ่งพูดจบก็ทะยานขึ้นฟ้า บินนำนกพิราบมุ่งหน้าไปยังป่าเร้นลับ
…
ไลต์นิ่งนึกทวนเส้นทางในใจมาแล้วนับครั้งไม่ถ้วน ต่อให้หลับตาบินก็ไม่มีวันหลงทิศ อากาศวันนี้ค่อนข้างอึมครึม แต่ก็ยังถือว่าดีกว่าครั้งก่อนที่มีแต่เมฆดำมาก ทิวทัศน์สีต่างๆ ด้านล่างค่อยๆ เลื่อนไปด้านหลังอย่างช้าๆ ยิ่งเข้าใกล้เขตหอคอยหินมากเท่าไร ไลต์นิ่งก็ยิ่งรู้สึกตื่นเต้นมากเท่านั้น
“เมื่อวานเจ้าบอกว่ามีที่สนุกๆ นี่ รังเหยี่ยวแห่งใหม่หรือ” เมซีถาม
“เปล่า สนุกกว่านั้นอีก” ไลต์นิ่งส่ายหน้า “ที่ที่พวกเราจะไปเป็นโบราณสถานน่ะ เป็นหอคอยหินอายุสี่ร้อยกว่าปีได้ แต่ห้องใต้ดินข้างในยังไม่ถล่ม ดีไม่ดีพวกเราอาจเจอคัมภีร์โบราณที่บันทึกเรื่องราวในสมัยนั้นก็ได้”
“คัมภีร์โบราณหรือ” เมซีสะบัดปีก “ฟังดูไม่น่าสนใจเท่าไข่เหยี่ยวเลย”
“รังเหยี่ยวน่ะอย่างมากก็มีไข่แค่สองสามฟองเท่านั้น กินไม่กี่คำก็หมดแล้ว” สาวน้อยโน้มน้าวอีกฝ่ายอย่างมีชั้นเชิง “แต่หากพวกเราเจอคัมภีร์โบราณ แล้วนำกลับไปให้เจ้าชายได้ล่ะก็ พระองค์จะต้องประทานไข่ไก่ให้เจ้าเป็นเข่งแน่นอน เจ้าจะเอาไปต้มหรือตุ๋นก็ตามใจเจ้า ถ้ากินวันละสามฟอง เจ้าก็จะมีไข่ไก่กินไปอีกนาน”
“จริงหรือ” เมซีพลันตื่นเต้นขึ้นมา “เช่นนั้นพวกเรารีบไปหาคัมภีร์โบราณกันเถอะ! จิ๊บ!”
ทั้งสองคนบินมาถึงท้องฟ้าเหนือจุดหมายตอนใกล้เที่ยง
หอคอยหินซึ่งถูกเถาวัลย์และตะไคร่ปกคลุมไปกว่าครึ่งยังตั้งตระหง่านอยู่กลางป่า พื้นที่โดยรอบยังคงสภาพเหมือนเมื่อหลายเดือนก่อน ไม่มีอะไรเปลี่ยนไปแม้แต่น้อย ไลต์นิ่งลดระดับความสูงลง แล้วบินวนรอบหอคอยหินหนึ่งรอบ เมื่อแน่ใจแล้วว่าปลอดภัยจึงลงมาที่พื้น
“ที่นี่น่ะหรือ” นกพิราบที่เกาะอยู่บนศีรษะเธอร้องขึ้น
“ชู่ว์...” ไลต์นิ่งทำท่าห้ามอีกฝ่ายส่งเสียง ภายในป่าอันเงียบสงัด เสียงของคนทั้งสองยิ่งดังชัดเป็นพิเศษ “พูดเบาๆ หน่อยสิ ที่นี่อาจจะมีปีศาจก็ได้”
“ปีศาจหรือ” เมซีหางตั้งทันที
“เจ้าไปรอข้าข้างบนโน้น” เธอชี้ไปที่ยอดหอคอยหักๆ ก่อนจะลดเสียงพูดอีกว่า “ข้าจะเข้าไปดูลาดเลาก่อน”
ไลต์นิ่งเดินเหยียบพื้นหญ้าซึ่งเหี่ยวเฉาลงทุกวัน เสียงสวบสาบเบาๆ ดังมาจากใต้ฝ่าเท้าเธอ บริเวณทางเข้าหอคอยหินไม่มีพืชขึ้นใหม่ ไลต์นิ่งยังมองเห็นเศษเถาวัลย์ที่ตัวเองใช้กริชตัดไว้เมื่อคราวก่อนได้อย่างชัดเจน เธอกลั้นใจมุดเข้าหอคอยทางเดิม แล้วเดินไปทางห้องใต้ดินซึ่งอยู่กลางหอคอยอย่างระมัดระวัง พอเห็นบันไดที่ทอดยาวไปสู่ความมืด เธอก็ได้ยินเสียงหัวใจตัวเองเต้นดังตึกตัก
ความกลัวเกิดจากความไม่รู้ จะเอาชนะความกลัวได้ ก็ต้องเข้าหาความไม่รู้เสียก่อน...สาวน้อยให้กำลังใจตัวเองไม่หยุด เธอจุดคบไฟแล้วเดินลงบันไดไปทีละขั้น
พอเดินมาถึงทางเลี้ยว เธอก็แอบยื่นหน้าไปมองเงียบๆ ประตูไม้ที่ผุพังแตกกระจายเกลื่อนพื้น ทางเข้าห้องใต้ดินไม่มีวี่แววของปีศาจ เธอเห็นเพียงความมืดสนิทหลังประตูเท่านั้น มันดูราวกับปากขนาดยักษ์ที่พร้อมจะกลืนกินทุกอย่างก็ไม่ปาน
ทันใดนั้น เธอก็ได้ยินเสียงเสียงหนึ่งลอยมาจากความมืด เสียงเสียงนั้นแผ่วเบามาก ทว่ากลับคุ้นหูเหลือเกิน…
ไลต์นิ่งถึงกับตัวสั่น ขนลุกไปทั่วสรรพางค์กาย แทบจะหันหลังวิ่งหนีอยู่รอมร่อ! ทว่าสุดท้ายเธอก็กัดฟัน ข่มความกลัวที่พลุกพล่านในใจไว้ แล้วปิดปากเงี่ยหูฟังอีกครั้งอย่างตั้งใจ
เสียงร้องครั้งนี้ดังชัดขึ้นมาก มิหนำซ้ำน้ำเสียงยังเหมือนครั้งที่แล้วไม่มีผิด
“ช่วยข้าด้วย...”
………………………………….


[Go To Next Chapter]( ./229.md)