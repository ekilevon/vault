##บทที่ 287 เตรียมการโรงงานสบู่
ณ เมืองชายแดน ดินแดนตะวันตก
หินซักล้างที่ซื้อมาจากเมืองอีเกิลมีปริมาณมากถึงสี่ลำเรือเต็มๆ แค่ขั้นตอนการขนถ่ายสินค้าก็กินเวลาไปหลายวันแล้ว
ตอนนี้เขามีวัตถุดิบล้นเหลือ คงถึงเวลาวางแผนงานผลิตสบู่เสียที
โรงงานและคลังสินค้าถูกสร้างเตรียมไว้นานแล้ว...โรงงานผลิตสบู่ตั้งอยู่ข้างๆ เขตอุตสาหกรรม ติดกับโรงงานประกอบเครื่องจักรไอน้ำหมายเลขสอง ทั้งยังมีโครงสร้างเหมือนกันทุกประการ ทั้งหลังคา เสาคาน และผนังล้วนประกอบขึ้นจากไม้ เพียงแต่ขนาดเล็กกว่าพอสมควร เมื่อได้แม่มดมาช่วยตัดไม้และประกอบโครงสร้าง โรงงานนี้ก็ใช้เวลาก่อสร้างเพียงหนึ่งสัปดาห์เท่านั้น
การใช้หินซักล้างหรือก็คือหินโทรนามาผลิตสบู่นั้น แท้จริงแล้วก็คือการทำปฏิกิริยาเคมีชุดหนึ่ง วัตถุดิบจำเป็นก็สามารถหาได้โดยทั่วไป นอกจากโซเดียมคาร์บอเนตแล้ว ยังต้องใช้แคลเซียมไฮดรอกไซด์และไขมันอีกจำนวนมาก แคลเซียมไฮดรอกไซด์ก็คือสารแขวนลอยที่ได้หลังจากการแช่ปูนขาวกับน้ำทิ้งไว้ สามารถนำมาทำปฏิกิริยากับโซเดียมคาร์บอเนตเพื่อผลิตโซดาไฟได้ จากนั้นหากนำโซดาไฟมาทำปฏิกิริยากับไขมัน ก็จะเกิดเป็นเกลือของกรดไขมันและกลีเซอรีน อย่างแรกคือสบู่ ส่วนอย่างหลังคือวัตถุดิบสำคัญในการผลิตดินระเบิด
ช่วงแรกที่ผลิตสบู่นั้น โรแลนด์ได้ทดลองขั้นตอนการทำปฏิกิริยาทั้งหมดในสวนหลังปราสาทแล้ว หลักการโดยพื้นฐานนั้นไม่ต่างกันมาก แต่จะขยายปริมาณการผลิตจากน้อยให้เป็นมากได้อย่างไรนั้น เขายังต้องพัฒนาเทคโนโลยีและหามาตรฐานที่เหมาะสมก่อน และที่สำคัญกว่านั้นก็คือ เขาต้องมีบุคลากรด้านเคมีมืออาชีพคอยควบคุมการผลิตด้วย
ดังนั้น เขาจึงเรียกหัวหน้านักเล่นแร่แปรธาตุมาที่ห้องทำงาน
“ฝ่าบาท กระหม่อมคิดวิธีที่น่าจะผลิตกรดซัลฟูริกให้ได้ปริมาณมากอย่างที่ฝ่าบาททรงต้องการออกแล้วพ่ะย่ะค่ะ” เคโมเดินเข้าประตูมาก็ร้องเสียงดัง “แต่ว่ากระหม่อมต้องการตะกั่วในปริมาณมาก รวมทั้งช่างเหล็กที่จะนำตะกั่วมาทำเป็นภาชนะด้วยพ่ะย่ะค่ะ กระหม่อมได้ยินว่าฝ่าบาททรงมีแม่มดที่สามารถตัดโลหะได้อย่างแม่นยำ เห็นว่านางยังเป็นคนสร้างเครื่องจักรเหล็กเสียงดังพวกนั้นด้วยใช่หรือไม่พ่ะย่ะค่ะ หม่อมสามารถ...”
“แน่นอนสิ บอกลักษณะและขนาดของภาชนะที่เจ้าต้องการมา แล้วข้าจะส่งให้สโมสรแม่มดจัดการเอง” โรแลนด์กวักมือเรียกให้เขานั่งลง “วันนี้ข้าไม่ได้เรียกเจ้ามาเพราะเรื่องสังเคราะห์กรดหรอก ข้ามีภารกิจอีกอย่างให้เจ้าทำ”
“ฝ่าบาท ระยะนี้กระหม่อมยุ่งจนปลีกตัวไม่ได้จริงๆ พ่ะย่ะค่ะ” เคโมส่ายหน้าพรืด “ภารกิจสังเคราะห์กรดถือเป็นความท้าทายอย่างสุดซึ้ง กระหม่อมต้องทุ่มเทแรงกายแรงใจทั้งหมดให้กับมัน” เขาหยุดไปเล็กน้อยก่อนจะเสริมต่อว่า “พวกลูกศิษย์ก็เช่นกัน ตอนนี้ทุกคนกำลังช่วยกระหม่อมทำงานนี้อยู่ กระหม่อมขาดใครไปไม่ได้แม้แต่คนเดียวพ่ะย่ะค่ะ”
“วางใจเถอะ งานนี้กินเวลาเจ้าไม่มากหรอก” โรแลนด์จิบชาไปหนึ่งอึก “แล้วก็ไม่ต้องใช้ลูกศิษย์คนโปรดของเจ้าด้วย ข้าขอแค่เด็กฝึกงานไม่กี่คนก็พอ”
“เช่นนั้น...ภารกิจของฝ่าบาทคืออะไรพ่ะย่ะค่ะ”
“ผลิตสบู่ หรือก็คือสบู่หอมที่ขายในตลาดนั่นล่ะ แต่เป็นแบบถูก นอกจากกลิ่นแล้ว คุณสมบัติของมันก็เหมือนสบู่หอมทุกประการ สามารถใช้อาบน้ำ ซักเสื้อผ้า และล้างจานได้”
“ฝ่าบาททรงหมายถึงปฏิกิริยาสะปอนนิฟิเคชันที่กล่าวถึงใน ‘เคมีขั้นต้น’ หรือพ่ะย่ะค่ะ” เคโมลูบหนวด “ที่บอกว่าใช้โซเดียมไฮดรอกไซด์มาทำปฏิกิริยากับไขมันจนเกิดเป็นแอลกอฮอล์และเกลือใช่หรือไม่พ่ะย่ะค่ะ”
โรแลนด์ปฏิเสธไม่ได้เลยว่า การได้ยินชื่อทางเคมีที่ถูกต้องจากปากนักเล่นแร่แปรธาตุทำให้เขารู้สึกดีจริงๆ โดยเฉพาะอย่างยิ่งเมื่อคำคำนั้นเป็นคำที่เขาเขียนขึ้นเอง เขากลั้นยิ้มก่อนจะพยักหน้าอย่างจริงจัง “ถูกต้อง คือปฏิกิริยาสะปอนนิฟิเคชันที่บันทึกอยู่ในตำราโบราณนั่นล่ะ ข้าคิดวิธีผลิตสบู่ได้ก็เพราะเหตุนี้”
“แล้วฝ่าบาททรงต้องการให้กระหม่อมทำอะไรพ่ะย่ะค่ะ หากไม่สำคัญล่ะก็ กระหม่อมแนะนำว่าเก็บไว้ทำวันหลังดีกว่า อย่างไรเสีย ต่อให้ประชาชนของฝ่าบาทไม่ได้อาบน้ำหลายวันก็ไม่เป็นไรอยู่แล้ว ส่วนเสื้อผ้ากับจานข้าวเอาไปแช่น้ำในแม่น้ำเสียก็จบเรื่อง”
“สำคัญอย่างยิ่งเชียวล่ะ” โรแลนด์เน้น “หรือพูดอีกอย่างก็คือ การผลิตสบู่อาจจะไม่สำคัญ แต่ผลพลอยได้ที่จะได้จากการผลิตมันเป็นสิ่งที่ข้ากำลังต้องการอย่างเร่งด่วน”
“ฝ่าบาททรงหมายถึง...แอลกอฮอล์หรือพ่ะย่ะค่ะ” เคโมพูดอย่างไม่เห็นด้วย
“ถูกต้อง แอลกอฮอล์นั่นล่ะ หรือเจ้าจะเรียกมันว่ากลีเซอรีนก็ได้” โรแลนด์พูด “วัตถุดิบชนิดนี้สำคัญไม่น้อยไปกว่ากรดสองชนิดเลย”
“ก็ได้พ่ะย่ะค่ะ” เคโมยักไหล่ “แต่กระหม่อมบอกไปแล้วนะพ่ะย่ะค่ะ ว่ากระหม่อมไม่มีเวลาทำภารกิจนี้ด้วยตัวเอง”
เขาถอนหายใจเบาๆ การสื่อสารกับหัวหน้านักเล่นแร่แปรธาตุเป็นเรื่องที่กินพลังงานมากจริงๆ “เจ้าแค่เลือกเด็กฝึกงานที่หัวไวมาสักสองสามคน แล้วสาธิตวิธีทำให้พวกเขาดูสักรอบก็พอแล้ว ข้าจะรับสมัครพวกชาวเมืองมาทำงานนี้เอง แต่เพราะพวกเขาไม่มีความรู้เรื่องเคมี ข้าเลยต้องหาคนมาควบคุมขั้นตอนทั้งหมด” เจ้าชายหยุดไปเล็กน้อย “เจ้าจะคิดว่ามันเป็นการทดลองทางเคมีที่ไม่เคยมีใครทำมาก่อนก็ได้...หากอยู่ที่สำนักเล่นแร่แปรธาตุ การทดลองครั้งนี้อาจทำให้ค้นพบสูตรเล่นแร่แปรธาตุหลายสูตรทีเดียว เรียกได้ว่าสามารถเปลี่ยนเด็กฝึกงานให้กลายเป็นนักเล่นแร่แปรธาตุได้เลย”
บางทีเคโมอาจจะหวั่นไหวกับประโยคหลังสุดจึงพูดขึ้นว่า “หากเป็นเช่นนั้นจริง กระหม่อมก็จะยอมสละเวลาช่วงบ่ายมาสอนเนื้อหาที่ฝ่าบาททรงเตรียมไว้ให้พวกเขาพ่ะย่ะค่ะ”
“ดีมาก” โรแลนด์ยิ้มบางๆ “เจ้าเองก็คงรู้อยู่แล้วว่า สิ่งที่สำคัญที่สุดในขั้นตอนการผลิตก็คือการได้โซเดียมไฮดรอกไซด์ในปริมาณที่มากพอ” เขาเขียนสูตรการเกิดปฏิกิริยาลงบนกระดาษ...ก่อนที่จะมีการค้นพบวิธีผลิตด่างสังเคราะห์นั้น หินโทรนาคือวัตถุดิบที่สำคัญที่สุดในการผลิตด่าง ส่วนประกอบหลักของอย่างหลังคือโซเดียมไบคาร์บอเนต เมื่อนำไปเพิ่มอุณหภูมิก็จะแตกออกเป็นโซเดียมคาร์บอเนต คาร์บอนไดออกไซด์ และน้ำ เนื่องจากวัตถุดิบหาได้ง่าย และขั้นตอนไม่ซับซ้อน วิธีการนี้จึงถูกนำมาใช้จนถึงยุคสมัยใหม่ “นำหินซักล้างไปเพิ่มอุณหภูมิ ละลายน้ำ และกรอง ก็จะได้สารละลายโซเดียมคาร์บอเนตที่ค่อนข้างบริสุทธิ์”
“จากนั้นแค่นำมันไปเพิ่มอุณหภูมิพร้อมกับแคลเซียมไฮดรอกไซด์ ก็จะได้สารละลายโซเดียมไฮดรอกไซด์แล้ว วิธีแยกสารเจ้าคงรู้อยู่แล้วกระมัง” เขาเขียนไปพร้อมๆ กับอธิบาย “ทำให้ใส กลั่น ผสม ทำขั้นตอนพวกนี้ซ้ำไปเรื่อยๆ จนกว่าสารละลายจะเข้มข้นและเกาะตัวเป็นผลึกเมื่ออุณหภูมิลดลง”
เนื้อหาพวกนี้อยู่ใน ‘เคมีขั้นต้น’ ทั้งหมด เนื่องจากด่างสองชนิดนี้มีชื่อเรียกมากมาย อาจทำให้สับสนได้ง่าย (อย่างเช่นโซดาแผดเผา โซดาไฟ โซดาแอช โซดาซักผ้า เบกกิ้งโซดา โซดา) ทั้งยังเป็นเนื้อหาสำคัญในการสอบ เขาจึงท่องเนื้อหาในบทเรียนไปไม่น้อย ดังนั้นจึงยังจำได้มาจนถึงตอนนี้
“กระหม่อมเข้าใจแล้วพ่ะย่ะค่ะ” หัวหน้านักเล่นแร่แปรธาตุอ่านสมการเคมีทั้งหมดจบแล้ว “แต่ว่าฝ่าบาท ไขมันจะหามาจากไหนพ่ะย่ะค่ะ”
“ข้าจะให้คนเอาไปส่งให้เจ้าเอง” ในยุคนี้ ไขมันสัตว์ยังเป็นสินค้าราคาแพง แต่หลังจากที่เขาส่งองครักษ์เดินทางไปซื้อเมล็ดพันธุ์เมื่อครั้งก่อน แล้วได้เมล็ดพันธุ์มะกอกมาจากสันเขาฟอลเลนดรากอนแล้วนั้น เมืองชายแดนก็มีแหล่งน้ำมันพืชที่ใช้ประโยชน์ได้จริง แม้ตอนนี้จะยังปลูกแค่ในสวนหลังปราสาท แต่ตราบใดที่ลีฟยังสามารถเสกพลังเร่งโตใส่พวกมันได้ เขาก็สามารถเก็บผลมะกอกได้ถึงวันละกอง
ส่วนวิธีสกัดน้ำมันมะกอกนั้นก็ง่ายมาก แค่นำผลมะกอกที่สุกแล้วไปบีบอัดที่อุณหภูมิปกติก็จะได้น้ำมันออกมา จากนั้นนำไปกรองด้วยตะแกรงเพื่อเอาเศษและกากออกไป ก็จะได้ไขมันใสแจ๋ว
หลังจากโรแลนด์อธิบายเรื่องวิธีทำสบู่และข้อกำหนดในการเก็บกลีเซอรีนเป็นขั้นตอนสุดท้ายแล้ว จึงให้เคโมกลับออกไป
คราวนี้พอโรงงานสบู่เปิดดำเนินการเมื่อไร เขาก็จะมีแหล่งกลีเซอรีนที่เชื่อถือได้แล้ว
และเมื่อมีกลีเซอรีน ก็หมายความว่าดินควันน้อยและดินระเบิดที่ทรงอานุภาพก็อยู่ใกล้แค่เอื้อมเท่านั้น
........................................






[Go To Next Chapter]( ./200.md)