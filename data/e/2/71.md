##บทที่ 159 การเกลี้ยกล่อมที่เหนือชั้น
โรแลนด์ฟังทาซาเล่าเรื่องอย่างละเอียดตั้งแต่ก่อนจะเรียกพบแม่มดคนใหม่แล้ว


เขาคิดไม่ถึงว่าทิลลี วิมเบิลดันที่เงียบหายไปนานจะกลายเป็นผู้นำกลุ่มแม่มดอีกกลุ่ม มิหนำซ้ำยังชิงลงมือตัดหน้าเขา รวบรวมแม่มดในเกรย์คาสเซิลไปกว่าครึ่งแล้วด้วย และที่ยอมไม่ได้ยิ่งกว่าก็คือ เธอยังคิดจะยื่นมือเข้ามาในอาณาเขตเขาอีก


ไนติงเกลบอกเขาว่าแม่มดที่ยืนตรงหน้าเขาคนนี้เป็นอมนุษย์ และพลังของเธอก็น่าจะเป็นสายต่อสู้ด้วย


เขาจำเป็นต้องระวังอมนุษย์ทุกคน ดังนั้นก่อนที่จะเรียกแอชเชสมาพบ เขาจึงต้องเตรียมการอย่างดี นอกจากไนติงเกลที่ล่องหนแล้ว เขายังให้อันนามายืนข้างๆ อีกคน หน้าโต๊ะทำงานของเขามีไฟสีดำเส้นบางๆ เรียงตัวกันเป็นกำแพงที่ไม่สามารถมองเห็นได้ด้วยตาเปล่า หากแอชเชสกล้าพุ่งมาทำร้ายเขา ร่างของเธอก็จะถูกเส้นสีดำบางๆ พวกนี้หั่นเป็นชิ้นๆ ทันที


หากแม่มดประเภทเสริมสร้างตัวเองไม่สวมหินอาญาสิทธิ์ พวกเธอก็จะไม่มีข้อได้เปรียบเวลาสู้กับแม่มดธรรมดา แต่หากพวกเธอสวมหินอาญาสิทธิ์ พวกเธอก็จะได้เปรียบแม่มดธรรมดาตรงที่สามารถใช้พลังได้โดยไม่ถูกหินอาญาสิทธิ์จำกัด โชคดีที่แม่มดส่วนใหญ่เกลียดหินอาญาสิทธิ์เข้าไส้ และแอชเชสก็คงคำนึงถึงจุดนี้ได้ เธอจึงไม่พกสัญลักษณ์ของศาสนจักรมาหาพวกแม่มดที่เมืองชายแดน


“แม่มดของฝ่าบาทหรือเพคะ อย่าทรงอวดดีนักเลย พวกนางเป็นคนมีชีวิตจิตใจ หาใช่สมบัติส่วนพระองค์เพคะ!” แอชเชสพูดอย่างเย็นชา


โรแลนด์สะอึก นับตั้งแต่ย้อนเวลามาอยู่โลกนี้ เขาเพิ่งเคยรู้สึกอับอายเพราะเถียงแพ้เป็นครั้งแรก ปกติพูดคำว่าประชาชนของข้า ชาวเมืองของข้าเสียจนชิน เวลานี้พอถูกวิจารณ์ด้วยแนวคิดประชาธิปไตยเข้าเลยรู้สึกอับอายไม่น้อย อันที่จริงด้วยธรรมเนียมต่างๆ ในยุคนี้ หากผู้ปกครองจะเรียกคนหรือสิ่งของในเขตปกครองของตัวเองแบบเขาก็ไม่ใช่เรื่องแปลก แต่หากจะเถียงเรื่องนี้กับอีกฝ่ายต่อหน้าไนติงเกลกับอันนา ก็จะกลายเป็นว่าเขาไม่รู้จักควบคุมอารมณ์ตัวเองอีก แอชเชสทำเขาตกที่นั่งลำบากเสียแล้ว


ดังนั้น เขาจึงกระแอมสองทีแล้วพูดอย่างใจกว้างว่า “ข้าไม่เคยคิดเช่นนั้นเลย พวกนางอยู่ที่นี่ด้วยความสมัครใจทั้งนั้น และข้าก็เชื่อว่าที่นี่คือบ้านที่ดีที่สุดสำหรับพวกนาง ส่วนฟยอร์ดที่เจ้าพูดถึงนั่น แค่เรื่องการเดินทางก็อันตรายมากแล้ว ไหนจะอากาศที่แปรปรวน ตลอดจนพายุและคลื่นทะเลที่โหมกระหน่ำตลอดปีอีก ที่นั่นไม่เหมาะแก่การอยู่อาศัยหรอก”


“แต่อย่างน้อยศาสนจักรก็แผ่อิทธิพลไปที่นั่นได้ยาก พวกแม่มดสามารถปรับเปลี่ยนที่อยู่อาศัยและต้านทานภัยธรรมชาติได้ด้วยตัวเอง แต่พวกนางไม่สามารถต้านทานศาสนจักรที่มีหินอาญาสิทธิ์ได้เลย ยิ่งนักรบอาญาสิทธิ์ยิ่งไม่ต้องพูดถึง” แอชเชสพูดอย่างไม่ไว้หน้าอีกฝ่าย “ฝ่าบาททรงรู้หรือไม่ว่าฝ่าบาททรงทำเรื่องโง่เง่าเพียงใด ทรงกระจายข่าวออกไปเช่นนั้น มีแต่จะทำให้ศาสนจักรบุกมาที่นี่เท่านั้น โปรดประทานอภัยที่หม่อมฉันพูดตรงๆ ฝ่าบาททรงต้านทานนักรบอาญาสิทธิ์ไม่ได้หรอกเพคะ สู้ปล่อยแม่มดให้เป็นอิสระดีกว่า เช่นนั้นจึงพอจะหลีกเลี่ยงโศกนาฏกรรมได้”


ก่อนหน้านี้โรแลนด์ฟังเวนดี้เล่าเรื่องนักรบอาญาสิทธิ์มาแล้ว เขารู้ว่าการใช้กำลังเกลี้ยกล่อมอีกฝ่ายน่าจะได้ผลดีกว่าการใช้คำพูด อันที่จริงเขาจะไม่สนใจแอชเชสเลยก็ยังได้ แต่หากเขาทำอย่างนั้น ก็เท่ากับทิ้งโอกาสที่จะแย่งแม่มดมาจากทิลลีไป ต่อให้ความหวังริบหรี่แค่ไหน เขาก็ยังอยากลองดูสักตั้ง


“เจ้าสู้กับนักรบอาญาสิทธิ์ได้คราวละกี่คน” เขาถาม


แอชเชสผุดสีหน้างุนงง ทว่าสุดท้ายก็ยังชูนิ้วสามนิ้ว “หม่อมฉันสามารถรับมือได้สามคนเพคะ”


“เช่นนั้นพวกเรามาประลองกันไหมเล่า” โรแลนด์ยืดตัวตรงพลางพูดอย่างจริงจัง “ผลการประลองจะบอกเจ้าเองว่าข้ามีโอกาสรบชนะนักรบอาญาสิทธิ์หรือไม่”


“ฝ่าบาทตรัส...ว่าอะไรนะเพคะ” แอชเชสตะลึงไปสักพัก ในที่สุดใบหน้าเยือกเย็นก็ผุดสีหน้าอื่นออกมา


“การประลองอย่างยุติธรรม หนึ่งต่อหนึ่ง” เขาเน้นทีละคำ “หากข้าเอาชนะเจ้าได้ ก็น่าจะแปลว่าข้าแข็งแกร่งพอจะต่อกรกับศาสนจักรได้กระมัง”


แอชเชสทำหน้าประมาณว่า ‘ทรงบ้าไปแล้ว’ “ฝ่าบาทกับหม่อมฉันหรือเพคะ หรือว่า...ฝ่าบาทจะทรงส่งแม่มดมาประลองแทน”


“ไม่ใช่ข้าแน่นอน แล้วก็ไม่ใช่แม่มดด้วย นักรบอาญาสิทธิ์น่าจะสวมหินอาญาสิทธิ์กันทุกคนกระมัง” โรแลนด์หัวเราะ “คู่ต่อสู้ของเจ้าก็คืออัศวินธรรมดาๆ นี่ล่ะ”


โรแลนด์ออกจะเสียดายอยู่บ้างที่ไม่ได้ประลองด้วยตัวเอง แต่อย่างไรเสียอีกฝ่ายก็เป็นแม่มดอมนุษย์ที่มีพลังการต่อสู้อันร้ายกาจ ฟังจากที่เวนดี้เล่าก็พอจะเดาได้แล้ว...


เธอแค่คนเดียวกลับโจมตีสำนักนางชีเสียพินาศย่อยยับ มิหนำซ้ำยังหนีกลุ่มนักรบอาญาสิทธิ์ที่ไล่ตามมาได้อีก ต่อให้สู้ด้วยมือเปล่าหรือใช้เพียงดาบไม้ เธอก็ยังมีอานุภาพทำลายล้างอันน่ากลัวเกรงอยู่ดี ในขณะที่ปืนพกลูกโม่ของเขาจะใช้ได้ผลแค่ไหนนั้น ยังอยู่ระหว่างการศึกษาค้นคว้าอยู่เลย ดังนั้น เขาจึงมอบหมายภารกิจอันทรงเกียรตินี้ให้คาร์เตอร์แทน ลองปืนที่อยู่ในมือเขาเป็นปืนอาก้าล่ะก็ ต่อให้หัวเด็ดตีนขาดเขาก็ต้องลงสนามเองแน่นอน


“อัศวินธรรมดาหรือ...” สีหน้าของแอชเชสกลับมาเย็นชาดังเดิม “หากหม่อมฉันชนะ ฝ่าบาทจะทรงอนุญาตให้หม่อมฉันพาพวกแม่มดไปจากที่นี่ใช่หรือไม่เพคะ”


“ย่อมไม่แน่นอน เพราะต่อให้เจ้าแพ้ ข้าก็คงขอให้ทิลลีส่งแม่มดฝั่งนางมาที่เมืองชายแดนไม่ได้กระมัง”


“เช่นนั้นการต่อสู้ครั้งนี้จะมีความหมายอะไรเพคะ”


“นี่ไม่ใช่การต่อสู้ แต่เป็นการประลอง” โรแลนด์แก้ “มันมีความหมายตรงที่ทำให้เจ้าได้รู้ว่า ข้าก็มีกำลังพอจะต่อกรกับศาสนจักรเหมือนกัน หากครั้งนี้เจ้าแพ้กลับไป ต่อไปเจ้าก็จะจำได้ว่าหากวันหน้าเจ้าอยู่ที่ฟยอร์ดไม่ได้ ดินแดนตะวันตกแห่งนี้ยังมีเมืองชายแดนสำหรับแม่มดเสมอ และแน่นอนว่าหากเจ้าชนะ เจ้าก็จะเกลี้ยกล่อมพวกเวนดี้ได้ง่ายขึ้น”


“หม่อมฉันไม่มีวันแพ้แน่นอนเพคะ” แอชเชสพูด “ทรงเรียกอัศวินของฝ่าบาทมาเลยเพคะ”


“ไม่ใช่ตอนนี้” โรแลนด์โบกมือ “ข้าต้องใช้เวลาอีกหนึ่งสัปดาห์ในการเตรียมการประลอง ระหว่างนั้น เจ้าจะลองใช้ชีวิตในปราสาท สัมผัสความเป็นอยู่ในเมืองชายแดนกับพวกแม่มดไปก่อนก็ได้ ไม่แน่ว่าเจ้าอาจจะล้มเลิกความคิดเดิมก็ได้”


“...” เธอมองเจ้าชายสักครู่จึงพยักหน้าว่า “บางทีอาจไม่ต้องรอถึงเจ็ดวัน พวกนางก็ยอมเปลี่ยนใจไปกับหม่อมฉันแล้วเพคะ”


โรแลนด์ยักไหล่


ทว่าในจังหวะที่เธอหันหลังจะเดินออกจากประตูไปนั้น เขาก็พลันเรียกเธอไว้ “ช้าก่อน...ข้าเคยเจอเจ้าที่ไหนมาก่อนหรือไม่”


แม้จะมั่นใจว่าตัวเองไม่เคยเห็นใบหน้านี้มาก่อน แต่พอเห็นด้านหลังเธอแล้ว โรแลนด์กลับรู้สึกคุ้นตาอย่างประหลาด เขาค้นความทรงจำอยู่สักครู่ ดูเหมือนความรู้สึกคุ้นตานี้จะมาจาก...วังหลวง


“องครักษ์ของฝ่าบาทไม่ได้บอกฝ่าบาทหรือเพคะ” เธอไม่ได้หันกลับมา “หากไม่ใช่เพราะเจ้าหญิงทิลลีทรงห้ามหม่อมฉันไว้ ฝ่าบาทคงเหลือพระหัตถ์ข้างเดียวตั้งแต่ตอนอยู่ที่วังหลวงแล้ว”


ประตูห้องทำงานถูกปิดลงแล้ว ไนติงเกลปรากฏตัวออกมาพร้อมกับเสียงผิวปาก “นางก็เคยถูกฝ่าบาทจับก้นเหมือนกันหรือเพคะ”


“อะไรนะ” โรแลนด์อึ้ง “ข้าจำไม่ได้เลยว่ามีคนเช่นนี้อยู่ในวังด้วย แล้วคำว่า ‘ก็เคย’ หมายความว่าอย่างไร”


ไนติงเกลขยับปาก เขาอ่านปากเธอได้คำว่า ‘ไทร์’...ให้ตายเถอะ เขาเคยจับก้นหัวหน้าสาวใช้ตัวเองก็จริง แต่นั่นเพราะกลัวคนเห็นพิรุธหรอก เลยต้องทำไปตามนิสัยเจ้าชายตัวจริง! เรื่องแอบดูนี่ข้ายังไม่ได้คิดบัญชีกับเจ้าเลยนะ!


“อะแฮ่ม” อันนาขัดบทสนทนาของทั้งคู่ “ฝ่าบาทมั่นพระทัยหรือเพคะว่าอัศวินจะเอาชนะแม่มดอมนุษย์ได้ หากเขาแพ้ขึ้นมา แม่คนอื่นๆ ก็อาจมองฝ่าบาทเปลี่ยนไปนะเพคะ”


โชคดีที่สีหน้าของอันนายังดูสงบ โรแลนด์ถอนใจ “แม่มดประเภทเสริมสร้างตัวเองไม่กลัวหินอาญาสิทธิ์ก็จริง แต่ถึงอย่างไรนางก็ยังใช้ร่างกายมนุษย์ในการต่อสู้ หากเทียบกับอาวุธร้อนที่สามารถยิงติดต่อกันได้อย่างรวดเร็วล่ะก็ ร่างกายมนุษย์ก็มีขีดจำกัดมากทีเดียว ข้าคิดว่าพวกเรามีโอกาสชนะถึงร้อยละเจ็ดสิบแปดสิบเชียวล่ะ”


แต่ว่าเหนือสิ่งอื่นใด งานวิจัยกระสุนปืนจะต้องเสร็จภายในหนึ่งสัปดาห์นี้ เขาคิด


........................................


[Go To Next Chapter]( ./72.md)