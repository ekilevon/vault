##บทที่ 254 พันธมิตร
อากาศที่ฟยอร์ดแปลกประหลาดไม่เหมือนที่อื่น เมื่อวานฟ้ายังโปร่งอยู่หลัดๆ มาวันนี้กลับมืดครึ้ม มีทั้งลมและเสียงฟ้าร้องเสียแล้ว ดูท่าว่าพายุจะมาเร็วๆ นี้แล้ว
แอชเชสรวบผมที่ปลิวตามลม แล้วเดินเข้าไปในที่พักของทิลลี สิ่งแรกที่เห็นก็คือนกพิราบตัวใหญ่ที่เกาะอยู่บนบ่าอีกฝ่าย
“เมซีหรือ”
“จิ๊บ!” นกพิราบเงยหน้าตาเป็นประกาย ก่อนจะกระพือปีกพุ่งไปที่หน้าประตู ทว่ากลับถูกแอชเชสยื่นมือมากันไว้ “แปลงร่างเป็นคนก่อนค่อยว่ากัน”
“อู้...จิ๊บ” เมซีร่วงลงพื้นดังโครม จากนั้นจึงสลัดขนออกเผยให้เห็นร่างที่แท้จริง เธอเบะปากว่า “ท่านรังเกียจนกพิราบหรือ”
“ข้าก็แค่รู้สึกแปลกๆ ที่เห็นนกพูดได้น่ะ” แอชเชสฉีกยิ้มพลางฉุดสาวน้อยที่นั่งกับพื้นขึ้นมา “เจ้ากลับมาตั้งแต่เมื่อไร”
“เมื่อครู่นี้เองล่ะ ข้ากลัวว่าจะเจอพายุ เลยรีบบินเสียจนปีกแทบหัก” เธอตบหน้าอก “โชคดีที่ข้าถึงเกาะสลีปปิ้งก่อนที่ฝนจะตก”
“เจ้าบินกลับมา...ด้วยสภาพนี้น่ะหรือ” แอชเชสกุมหน้าผาก “เหตุใดไม่แปลงร่างเป็นนกนางแอ่นเล่า น่าจะไวกว่ามิใช่หรือ”
“อ๊ะ...” เมซีพลันเบิกตากว้างอย่างเพิ่งนึกได้ “ข้าลืมไปเสียสนิทเลย”
ทิลลีหัวเราะแล้ววางจดหมายในมือลง “ลำบากเจ้าแล้ว ข้ารู้เรื่องทางนั้นหมดแล้วล่ะ เจ้าไปเล่นกับโลตัสและมอลลี่เถอะ ประเดี๋ยวข้านึกคำตอบเหมาะๆ ได้แล้วจะเรียกเจ้าเอง”
“ตกลงเพคะ!” เมซีถวายบังคมแล้วกระโดดออกไป
“เจ้าชายทรงว่าอย่างไรบ้างเพคะ” เมื่อในห้องเหลือแค่พวกเธอสองคน แอชเชสก็นั่งลงกับพื้นข้างทิลลี ด้านหน้าเธอเป็นแผนที่ขนาดใหญ่ หากมองอย่างละเอียดจะเห็นว่าเป็นภูมิประเทศรอบๆ เมืองชายแดน
“นี่จดหมายของเขา” ทิลลียื่นจดหมายให้เธอ “ต้องยอมรับจริงๆ ว่าแม่มดที่เขาเลือกนั้น...พิเศษทีเดียว”
แอชเชสอ่านจดหมายฉบับนั้นจบก็อดขมวดคิ้วไม่ได้ “พระองค์ทรงเลือกซิลเวียหรือนี่ พระองค์ไม่ทรงกลัวว่านางจะเห็นตัวตนที่แท้จริงของพระองค์หรืออย่างไร”
“ข้าก็ไม่รู้เหมือนกัน” ทิลลีไม่แสดงท่าทีใดๆ “บางทีข้าอาจจะเขียนหมายเหตุไม่ชัดเจนก็ได้ เขาเลยไม่ได้คิดมาก หรือไม่ก็เพราะเขายินดีที่จะเปิดเผยตัวตนต่อหน้าพวกเรา เพื่อแสดงความจริงใจที่จะร่วมมือกับพวกเรา แต่แน่นอนว่า ก็มีความเป็นไปได้อีกอย่างเหมือนกัน...”
“นั่นคือพระองค์เป็นพระเชษฐาของฝ่าบาทจริงๆ” แอชเชสว่า“ดังนั้นพระองค์จึงไม่สนพระทัยพลังของซิลเวีย”
“แต่ข้อสันนิษฐานนี้แทบเป็นไปไม่ได้เลย” เธอยิ้มเยาะตัวเอง “พี่ชายข้าเป็นคนเช่นไร ข้าย่อมรู้ดีกว่าใคร โรแลนด์ วิมเบิลดันตัวจริงไม่มีทางตั้งตัวเป็นศัตรูกับศาสนจักรเพื่อปกป้องแม่มดหรอก แต่ไหนแต่ไรมา สิ่งที่เขาถนัดที่สุดก็คือการหลบหนี เขาหนีทุกอย่างไม่ว่าจะความท้าทายหรือความยากลำบาก...แม้แต่ตอนที่มีราชโองการให้เขาไปอยู่เมืองชายแดน ข้าก็ไม่เห็นเขาลุกขึ้นค้าน ‘เสด็จพ่อ’ สักคำ หรือจะแสดงอาการสักนิดก็ไม่มี”
แอชเชสเลิกคิ้ว “ในเมื่อพระองค์ทรงเลือกซิลเวียเองก็ดีเหมือนกัน เช่นนี้พวกเราก็ไม่ต้องหาข้ออ้างที่จะส่งแม่มดไปเพิ่มอีกคนแล้ว แต่ว่าแม่มดที่เหลือนั้น...ฝ่าบาทจะทรงส่งพวกนางไปให้ทางนั้นจริงๆ หรือเพคะ”
“แล้วทำไมจะไม่ล่ะ”
“โลตัสเป็นหนึ่งในแม่มดคนสำคัญที่สุดของเกาะสลีปปิ้ง หากนางไม่อยู่ แล้วใครจะซ่อมบ้านดินเพคะ หากไม่มีพลังปรับภูมิประเทศของนาง พวกเราก็คงสร้างหรือดัดแปลงพื้นที่บนเกาะได้ลำบาก ตอนนี้พวกเรายังใช้พื้นที่ไม่ถึงร้อยละสามสิบของเกาะแห่งนี้ด้วยซ้ำนะเพคะ ยังมีพื้นที่อีกมากที่สามารถปรับแต่งได้” เธอนับนิ้วมือ “ฮันนี่ก็เช่นกัน นางสามารถสั่งเหยี่ยวปลาให้จับปลาได้ ที่พวกเราได้กินซุปปลาแสนอร่อยทุกวันก็เพราะนาง ส่วนแคนเดิลกับอีฟลินนั้นยังไม่เท่าไร...ฝ่าบาททรงปฏิเสธคำขอของเจ้าชาย แล้วส่งแม่มดที่ไม่ค่อยมีประโยชน์สองคนไปแทนพวกนางได้หรือไม่เพคะ”
“อะไรคือมีประโยชน์หรือไม่มีประโยชน์กัน ที่ข้าส่งพวกนางไปเมืองชายแดนก็เพื่อจะได้สานสัมพันธ์กับฝ่ายนั้น ไม่ใช่เพื่อทอดทิ้งพวกนาง” ทิลลีหน้าตึงขึ้นมา “ทุกคนที่เลือกมาอยู่เกาะแห่งนี้ล้วนเป็นแม่มดทั้งนั้น ไม่ว่าพวกนางจะมีพลังอะไรก็ตาม หากจะให้เกาะสลีปปิ้งเป็นบ้านของแม่มดจริงๆ พวกเราก็ต้องไม่เลือกผู้อยู่อาศัยจากพลัง”
แอชเชสเคยเห็นเธอแสดงสีหน้าแบบนี้มาก่อนตอนอยู่ในวัง...มันคือสีหน้าตอนโกรธของเจ้าหญิงลำดับที่ห้า เธอเผลอเปลี่ยนคำเรียกอีกฝ่ายโดยไม่รู้ตัว “ขอประทานอภัยเพคะ...ฝ่าบาททิลลี หม่อมฉันเพียงแต่...”
ทิลลีถอนใจ ก่อนจะพูดชึ้นช้าๆ “ไม่มีมาตรฐานใดใช้วัดพลังของแต่ละคนได้หรอก ทางนั้นเลือกแม่มดห้าคนออกมาจากแม่มดร้อยกว่าคน แล้วในจำนวนนั้นมีแคนเดิลกับอีฟลินที่เจ้าบอกว่าไม่ค่อยมีประโยชน์ เจ้าคิดว่าพวกนางไม่มีประโยชน์จริงๆ น่ะหรือ บางทีการสานสัมพันธ์ครั้งนี้อาจทำให้พวกเรารู้ก็ได้ว่า เขาเลือกแม่มดสองนี้เพราะความบังเอิญ หรือเพราะเห็นในสิ่งที่พวกเราไม่เคยเห็นกันแน่” เธอหยุดไปเล็กน้อย “ถึงอย่างไร พวกเราก็มีกันไม่มาก แม่มดทุกคนมีค่าพอที่จะอยู่ต่อทั้งนั้น พวกนางไม่ใช่เครื่องมือสำหรับสร้างชุมชนแม่มด แต่เป็นมิตรสหายซึ่งมีจุดหมายอย่างเดียวกัน ต่อไปห้ามเจ้าพูดอะไรเช่นนี้อีก”
“เพคะ ฝ่าบาท” แอชเชสก้มหน้า
ทันใดนั้น สายฟ้าก็ฟาดทะลุชั้นเมฆลงมาถึงผิวทะเล เสียงฟ้าผ่าเกาะสลีปปิ้งดังเปรี้ยงปร้างสะเทือนแก้วหูราวกับบัญชาของพระเจ้า เม็ดฝนที่ร่วงลงมาส่งเสียงดังเปาะแปะ ก่อนจะกลายเป็นเสียงซู่ซ่าที่ดังขึ้นอย่างต่อเนื่องในเวลาเพียงไม่กี่อึดใจ ม่านฝนอันหนาแน่นบดบังทิวทิศน์นอกหน้าต่างจนกลายเป็นสีขาว ฝนที่ตกอย่างหนักดังกลบเสียงพูดคุยของคนทั้งสอง
แอชเชสลุกขึ้นมาปิดหน้าต่าง ไม่ให้ฝนสาดเข้าห้อง พอหันกลับมาอีกทีก็เห็นทิลลีกำลังเซ สีหน้าดูอ่อนล้า
“เมื่อคืนฝ่าบาทไม่ได้บรรทมอีกแล้วหรือเพคะ”
“อืม” ทิลลีหาว “หนังสือที่เอากลับมาจากโบราณสถานเขียนด้วยตัวอักษรชนิดเดียวกันทุกเล่ม และข้าก็เริ่มเจอจุดที่เหมือนกันแล้ว ขอเวลาข้าอีกสักพัก ข้าจะต้องแปลมันได้แน่นอน”
“ถูกต้องเพคะ อีกสักพักก็ยังได้...อย่างไรเสียพวกเราก็หลุดพ้นจากศาสนจักรมาแล้ว ยังมีเวลาอีกมาก ฝ่าบาทไม่ทรงต้องเร่งศึกษามันหามรุ่งหามค่ำก็ได้เพคะ” แอชเชสขมวดคิ้ว “เช่นนี้จะเป็นผลเสียต่อพระวรกายเปล่าๆ”
“วางใจเถอะ ข้าเป็นแม่มดอมนุษย์ ร่างกายข้าไม่เป็นอะไรง่ายหรอกๆ” เจ้าหญิงลำดับที่ห้าสูดหายใจลึก “ข้ารู้สึกสังหรณ์ใจไม่ดีน่ะ...ภาพที่เห็นในโบราณสถานนั่นทำให้ข้ารู้สึกไม่สบายใจมาก ข้าว่าข้ารีบแปลเนื้อหาในหนังสือนี่ให้ได้ก่อนดีกว่า...จริงสิ ให้แม่มดที่ไปเมืองชายแดนรอบนี้เอาหนังสือโบราณนี่ไปด้วยสักเล่มสิ”
“ขนาดฝ่าบาทยังทรงแปลไม่ออก แล้วแม่มดที่สมาคมจะแปลออกได้อย่างไรเพคะ”
“ก็แค่ลองดูน่ะ” ทิลลีพูด “ข้าได้ยินว่าที่ป่าดินแดนตะวันออกก็มีโบราณสถานเหมือนกัน และสมาคมแม่มดก็มีต้นกำเนิดอยู่ที่เขตซีวินด์ซึ่งอยู่ใกล้ๆ ป่า ไม่แน่ว่าอาจมีใครในพวกนางเคยเห็นตัวอักษรแบบนี้มาก่อนก็ได้ หากพิสูจน์ได้ว่าตัวอักษรของทั้งสองที่เหมือนกัน ก็แปลว่าโบราณสถานพวกนี้ถูกสร้างขึ้นโดยคนกลุ่มเดียวกัน”
“เพคะ หม่อมฉันเข้าใจแล้ว” แอชเชสรับคำ
“แล้วก็ เมื่อครู่นี้ข้าไม่ได้ตำหนิเจ้าหรอก สิ่งที่เจ้าพูดมาก็มีเหตุผลอยู่...แต่ไม่ใช่เรื่องประโยชน์ของพลังนะ” เธอยื่นมือไปห้ามแอชเชสที่ทำท่าจะพูด “ข้าทำข้อตกลงกับกลุ่มพ่อค้าอ่าวเครสเซนต์มูนแล้ว ฤดูใบไม้ผลิปีหน้า พวกเขาจะส่งคนธรรมดากลุ่มหนึ่งมาที่เกาะสลีปปิ้ง หากโลตัสหายตัวไปนานเกินไป อาจส่งผลกระทบต่องานก่อสร้างบนเกาะในอนาคตได้ ดังนั้น ข้าจะให้พวกนางกลับฟยอร์ดก่อนถึงฤดูหนาว”
แอชเชสได้ยินดังนั้นก็โล่งใจ “ดีแล้วเพคะ”
“แต่เพื่อไม่ให้ทางนั้นเข้าใจผิด ข้าจะส่งแม่มดสายต่อสู้บางส่วนไปเปลี่ยนตัวกับพวกนางที่เมืองชายแดน เพื่อช่วยสมาคมรับมือกับเดือนแห่งปีศาจด้วย” ทิลลีผุดรอยยิ้มเจ้าเล่ห์ “ถึงตอนนั้นเจ้าจะไปกับข้าหรือไม่”
แอชเชสตะลึงไปครู่ใหญ่ ก่อนจะยิ้มอย่างจนใจ “แน่นอนเพคะ ฝ่าบาท”
........................................






[Go To Next Chapter]( ./167.md)