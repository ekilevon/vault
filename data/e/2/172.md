##บทที่ 260 สบู่และเหล้า
พระอาทิตย์คล้อยลงทางทิศตะวันตกแล้ว ไอร้อนเริ่มสลายตัว จักจั่นที่ร้องมาตลอดวันก็ค่อยๆ เงียบเสียงลง แต่หากเทียบกับเกาะสลีปปิ้งซึ่งมีพื้นที่ติดทะเลทั้งสี่ด้านแล้ว ปราสาทแห่งนี้ก็ยังถือว่าอบอ้าวอยู่บ้าง
อีฟลินเดินเหงื่อโซมกายขึ้นไปชั้นสอง แล้วผลักประตูห้องนอนออก ไอเย็นพลันพัดมาปกคลุมเธอทันใด
“วันนี้เจ้าคงทดสอบพลังจนเหนื่อยแย่” ผู้หญิงผมดำ ท่าทางเป็นผู้ใหญ่และมากประสบการณ์คนหนึ่งพูดกับเธอยิ้มๆ “เป็นอย่างไรบ้าง ราบรื่นดีหรือไม่”
อีกฝ่ายชื่อบุ๊ก เป็นแม่มดที่อายุมากที่สุดในสมาคม และยังเป็นผู้อาวุโสที่อัธยาศัยดีมากด้วย อยู่ด้วยกันแค่วันเดียว เธอก็รู้สึกได้ถึงความเอาใจใส่และเป็นห่วงเป็นใยของอีกฝ่ายแล้ว
“ข้า...ไม่รู้” อีฟลินตอบเศร้าๆ “คนอื่นๆ ได้แสดงพลังตัวเองกันทุกคน แต่พอถึงตาข้า เจ้าชายกลับทรงถามเพียงไม่กี่คำถามแล้วก็ให้ข้าออกไป พระองค์ทรงคิดว่า...ข้าไร้ประโยชน์ใช่หรือไม่”
บุ๊กยื่นน้ำเย็นให้เธอ “ไม่มีพลังใดไร้ประโยชน์ จะมีก็แต่พลังที่ยังไม่รู้วิธีใช้ประโยชน์เท่านั้น เจ้าชายตรัสเช่นนี้กับพวกเราบ่อยๆ ดังนั้นเจ้าไม่ต้องกังวลเรื่องนี้เลย”
“แต่ว่า...” เธอรับแก้วมา ทำท่าเหมือนจะพูดทว่าก็เปลี่ยนใจ
“กลัวว่าหากตัวเองไม่ถูกใช้งานแล้วจะถูกทอดทิ้งหรือ” บุ๊กอดหัวเราะไม่ได้ “หากที่นี่ยังเป็นสมาคมแม่มดอย่างเมื่อก่อนก็ไม่แน่ แต่ที่เมืองชายแดนแห่งนี้ เจ้าชายไม่เคยเลือกปฏิบัติกับแม่มดคนใด เรื่องนี้ฮัมมิงเบิร์ดยืนยันได้”
เด็กสาวที่กำลังก้มหน้าหาเสื้อผ้าในตู้เงยหน้าขึ้นมาทันที “จะพูดเช่นนั้นก็ไม่ผิดหรอก ดูอย่างข้า ลูนา ลิลลี่ แล้วก็นาน่าก็ได้ ระยะนี้ไม่มีงานอะไรให้ทำ เจ้าชายยังทรงบอกให้พวกเราเล่นเกว็นต์แก้เบื่อเลย”
“แก้เบื่อหรือ” อีฟลินเบิกตาโต
“อืม ไม่น่าเชื่อใช่ไหมล่ะ เวลาทำงานก็ตั้งใจทำให้เต็มที่ เวลาไม่มีงานก็สนุกให้สุดเหวี่ยง พระองค์ตรัสเช่นนี้จริงๆ” ฮัมมิงเบิร์ดหยุดไปเล็กน้อย “แต่ข้ายังแอบรู้สึกว่าเจ้าชายทรงลำเอียงนิดหนึ่งล่ะ พระองค์ทรงดีกับอันนาเป็นพิเศษ”
“นั่นเพราะอันนาเป็นแม่มดคนแรกที่พระองค์ทรงรู้จัก พระองค์ย่อมทรงผูกพันกว่าคนอื่นๆ อยู่แล้ว” บุ๊กเขกหัวอีกฝ่าย “รีบๆ หยิบเสื้อผ้าได้แล้ว เดี๋ยวมืดกว่านี้ก็ไม่มีน้ำประปาใช้หรอก” จากนั้นเธอก็หันไปมองอีฟลิน “เจ้าก็ไปพร้อมพวกเราเลยสิ”
“ไปไหนหรือ” ฝ่ายหลังงง
“อาบน้ำ” บุ๊กยิ้ม “หน้าร้อนแบบนี้ ไม่มีอะไรสดชื่นไปกว่าการยืนอาบน้ำใต้ฝักบัวแล้ว”
อีฟลินเดินตามคนทั้งสองเข้าไปในห้องน้ำ จากนั้นก็อุทานอย่างตกตะลึง เธอรู้สึกราวกับเดินเข้าไปในทุ่งกว้าง เบื้องหน้าเป็นหมู่เขาและทะเลเมฆ แสงอาทิตย์ยามเย็นส่องผ่านหน้าต่างมากระทบกำแพง ย้อมชั้นเมฆจนกลายเป็นสีทองอร่าม
“นี่คือ...”
“ผลงานชิ้นเอกของโซโรยาน่ะ” บุ๊กยิ้ม “นี่ไม่ใช่ภาพประดับทั่วไปนะ เจ้าลองถอดรองเท้าดูสิ”
อีฟลินวางรองเท้าแตะไม้ใส่ตู้รองเท้าหน้าประตูอย่างระมัดระวัง เมื่อเท้าเปล่าของเธอได้สัมผัส ‘ทุ่งหญ้า’ เธอก็เข้าใจความหมายของอีกฝ่ายทันที ฝ่าเท้าเธอรู้สึกถึงความแน่นละเอียดเหมือนกำลังเหยียบบนหญ้าที่หนาแน่นจริงๆ มิหนำซ้ำบนยอดหญ้ายังมีหยดน้ำเกาะพราว ราวกับฝนเพิ่งตกไปหมาดๆ
บุ๊กถอดเสื้อผ้า ปล่อยผมเปียที่มัดไว้ด้านหลังลงมา ผมยาวสีดำสนิทพลันแผ่สยายออก พอเธอเดินไปบิดก้านโยกที่ริมผนัง ฝักบัวที่ยื่นออกมาเหนือศีรษะก็พ่นน้ำออกมาหลายสิบสาย โอบล้อมเธอไว้ตรงกลาง
“เป็นอย่างไร สะดวกมากใช่หรือไม่” ฮัมมิงเบิร์ดยัดวัตถุก้อนกลมๆ ใส่มือเธอ “นี่คืออุปกรณ์อาบน้ำที่เจ้าชายทรงคิดค้นขึ้น ถ้าใช้สิ่งนี้ตอนอาบน้ำนะ เจ้าจะรู้สึกดีสุดๆ ไปเลย มานี่มา ข้าจะสอนเจ้าใช้เอง”
...
อีฟลินกลับห้องมาอีกที ก็รู้สึกตัวเบาขึ้นกว่าเดิมมาก
เธอไม่เคยสัมผัสประสบการณ์การอาบน้ำที่ยอดเยี่ยมแบบนี้มาก่อน แค่ถูสบู่ให้เกิดฟองแล้วใช้น้ำสะอาดล้างออก ความรู้สึกเหนียวเหนอะหนะก็หายไปจนหมด กลายเป็นความสดชื่นและนุ่มลื่นแทน พอเปลี่ยนเป็นเสื้อผ้าสะอาดแล้ว อากาศที่อบอ้าวก็ดูเหมือนจะเย็นขึ้นทันตา เธอยังได้กลิ่นหอมของดอกกุหลาบที่ติดตามผิวเวลายกแขนด้วย
แม่มดในสมาคมใช้ชีวิตกันแบบนี้หรือ
อีฟลินยังรู้สึกเหลือเชื่ออยู่ เธอเกิดในเขตเมืองชั้นนอกของเมืองหลวง ที่บ้านเปิดร้านเหล้า แม้ลูกค้าส่วนใหญ่จะเป็นคนที่อาศัยอยู่แถบชานเมือง แต่หัวข้อสนทนาของพวกเขาก็มักวนเวียนอยู่แต่เรื่องขุนนางในเขตเมืองชั้นในและชีวิตอันฟุ้งเฟ้อหรูหราของพวกเขา เธอแอบได้ยินมาไม่น้อยตอนเติมเหล้าให้ลูกค้า เช่นว่าอ่างอาบน้ำฝังทองที่บรรจุไวน์องุ่นเต็มอ่าง หรือถังอาบน้ำที่บรรจุนมวัวโรยกลีบกุหลาบ...ทว่าสิ่งที่พวกเขาว่าอัศจรรย์หนักหนานั้น ก็ยังเทียบไม่ได้กับประสบการณ์ที่เธอได้สัมผัสวันนี้...อย่างน้อย อีฟลินก็ไม่เคยคิดว่าการอาบน้ำด้วยไวน์หรือนมนั้นจะสบายตัวสักเท่าไร
เจ้าของปราสาทหลังนี้เป็นเจ้าชายโดยกำเนิด หากจะพิถีพิถันเรื่องความสะดวกสบายและความบันเทิงก็คงไม่แปลก จะแปลกก็ตรงที่แม้แต่แม่มดก็มีความเป็นอยู่เช่นเดียวกับเชื้อพระวงศ์นี่สิ เธอนึกภาพไม่ออกเลยจริงๆ ก่อนที่เธอจะไปอยู่เกาะสลีปปิ้งนั้น แค่จะใช้ชีวิตอย่างสงบสุขเฉกเช่นคนธรรมดาทั่วไปก็ยังยากแทบตาย
“หิวหรือยัง” บุ๊กเช็ดผมแห้งแล้วจึงถักเปียใหม่ “ใกล้ถึงเวลาอาหารแล้ว พวกเราไปที่โถงใหญ่กันดีกว่า”
ภายในโถงรับแขกชั้นหนึ่ง บนโต๊ะไม้ตัวยาวมีอาหารจัดวางไว้แล้วมากมาย อีฟลินลองนับคร่าวๆ ดู แค่จานเนื้อก็มีมากถึงหกจานแล้ว แล้วไหนจะไข่ตุ๋น ซุปผัก และเห็ดย่างอีก อาหารไม่ได้น้อยไปกว่างานเลี้ยงเมื่อคืนเลย
พอแม่มดคนอื่นๆ มาครบแล้ว ทุกคนก็เริ่มกินอาหารกัน เธอสังเกตว่าบางคนไม่ได้ใช้แค่มีดกับส้อมเท่านั้น แต่ยังใช้แท่งไม้คีบอาหารด้วย เจ้าชายเองก็เช่นกัน เขาแทบไม่แตะมีดกับส้อมเลยด้วยซ้ำ แท่งไม้ในมือเขาราวกับโบยบินได้ ดูคล่องแคล่วว่องไวเหลือเกิน อาหารในภาชนะก็ไม่มีเนื้อชิ้นใหญ่ๆ หรือไก่เป็นตัวๆ เลย...ช่างแตกต่างจากอาหารในร้านเหล้าอย่างสิ้นเชิง เนื้อวัวที่นี่ถูกหั่นจนเป็นชิ้นเล็กๆ ขาหมูป่าก็ถูกเลาะกระดูกออกแล้ว พร้อมให้หยิบใส่ปากได้ทันที
ในขณะที่ทุกคนใกล้จะกินมื้อเย็นเสร็จนั้น เจ้าชายก็พลันตบมือขึ้น “ระยะนี้ ข้าคิดค้นสิ่งประดิษฐ์ใหม่ได้สองอย่าง และตั้งใจจะนำไปขายเป็นสินค้าด้วย เพียงแต่ตอนนี้ยังไม่รู้ว่าผลลัพธ์จะเป็นอย่างไร เลยอยากให้พวกเจ้าทดลองก่อน ใครมีความเห็นอะไรก็พูดได้เลย”
“อะไรหรือเพคะ ของกินหรือเพคะ”
“วิเศษไปเลย หม่อมฉันขอทดลองด้วยเพคะ!”
“หม่อมฉันด้วย!”
แม่มดในสมาคมส่งเสียงกันอื้ออึง อีฟลินมองบุ๊กอย่างงุนงง ฝ่ายหลังจึงอธิบายยิ้มๆ ว่า “เจ้าชายทรงประดิษฐ์ของใหม่ๆ เป็นประจำน่ะ นอกจากสบู่ที่เจ้าใช้เมื่อครู่นี้แล้วยังมีน้ำหอม ตะเกียบ และไอศกรีมด้วย...พระองค์มักทรงนำของมาให้พวกเราทดลองใช้ก่อนสั่งผลิตเสมอ”
“อะแฮ่ม” โรแลนด์กระแอม “ผลงานชิ้นแรกของข้าคือเหล้าขาว รสชาติของมันเข้มข้นกว่าเบียร์และไวน์ผลไม้ทั่วไปมาก และยังทำให้เมาง่ายกว่าด้วย ดังนั้นแม่มดที่ยังไม่บรรลุนิติภาวะห้ามเข้าร่วมการทดลองนี้”
“ฝ่าบาท แบบนี้ไม่ยุติธรรมนี่เพคะ” ไลต์นิ่งโวยวาย “หม่อมฉันคอแข็งกว่าพวกกะลาสีที่บรรลุนิติภาวะแล้วด้วยซ้ำ!”
“อย่างไรก็ไม่ได้”
“ฮึ...” สาวน้อยบุ้ยปาก ทว่าโรแลนด์ไม่สนใจ เขาสั่งให้คนนำเหล้าขาวที่เตรียมไว้มาแจกให้แม่มดที่บรรลุนิติภาวะแล้ว
ตรงหน้าอีฟลินมีแก้ววางอยู่สามแก้ว...แก้วคริสตัลใสวาวแต่ละแก้วบรรจุเหล้าต่างชนิดกัน แก้วแรกเป็นของเหลวใสไม่มีสี หน้าตาเหมือนน้ำเปล่าทุกประการ แก้วที่สองออกสีขาวขุ่น ส่วนแก้วสุดท้ายเป็นสีเหลืองส้มระยิบระยับ แสงเทียนที่วูบไหวส่องให้เห็นเศษผงเล็กๆ ที่ลอยอยู่ในนั้น ดูคล้ายไวน์ผลไม้ที่ไม่ผ่านการกรอง
“ในนี้มีเหล้าขาวผสมน้ำแอปเปิ้ล เหล้าขาวผสมนม และเหล้าขาวเปล่าๆ” โรแลนด์อธิบาย “พวกเจ้าสามารถใส่น้ำแข็งได้ตามใจ ยิ่งใส่มาก รสเหล้าก็ยิ่งจาง” จากนั้นเขาก็ยิ้มให้อีฟลิน “เจ้าเคยทำงานในร้านเหล้าในเมืองหลวงมาก่อน ทั้งยังมีพลังเสกเหล้าได้นานาชนิด ข้าอยากรู้ว่าเจ้ามีความเห็นอย่างไรต่อเหล้าชนิดใหม่นี้”
อีฟลินใจเต้นตึกตัก เธอหยิบแก้วที่บรรจุเหล้าสีส้มขึ้นมาจิบหนึ่งอึก เป็นอย่างที่เจ้าชายว่าไว้จริงๆ รสชาติของเหล้าขาวแรงกว่าเบียร์มาก เธอรู้สึกแสบคอเล็กน้อย ที่ปลายลิ้นรู้สึกขมฝาด ทว่าความหอมของแอปเปิ้ลช่วยลดความแรงของมันไปได้พอสมควร จากนั้นก็เป็นกลิ่นหอมบริสุทธิ์ของเหล้าขาว...รสชาติต่างๆ แผ่ซ่านในปากตามลำดับ เธอเพิ่งเคยชิมเหล้ารสเยี่ยมขนาดนี้เป็นครั้งแรก
ส่วนเหล้าขาวผสมนมนั้นรสชาติละมุนขึ้นมาหน่อย รสขมแทบจะหายไปจนหมด ชิมดูก็รู้ว่าในนั้นไม่ได้ใส่แค่นมเท่านั้น แต่ยังใส่น้ำผึ้งหรือน้ำตาลลงไปด้วย รสหวานผสมกับกลิ่นหอมของเหล้าอย่างลงตัว กลายเป็นรสชาติใหม่ที่เธอไม่เคยสัมผัสที่ไหนมาก่อน
ตอนที่ชิมมาถึงแก้วสุดท้ายนั้น อีฟลินรู้สึกตื่นเต้นมาก เพียงจิบไปอึกเล็กๆ เธอก็รู้สึกถึงสัมผัสแสบร้อนที่ไหลผ่านโคนลิ้นและลำคอทันที...เป็นอย่างที่เธอคิดไว้จริงๆ ไม่มีรสอื่นมาเจือปน มีเพียงรสเหล้าบริสุทธิ์เท่านั้น เริ่มจากรสเผ็ดร้อนก่อน จากนั้นจึงตามมาด้วยรสหวานที่ซ่อนอยู่ในรสขมฝาด
“เหล้าสามแก้วนี้มีรสชาติที่...ตราตรึงใจมากเพคะ” เธอวางแก้วลงแล้วสูดหายใจ “ฝ่าบาท คนบางส่วนอาจรับรสชาติที่รุนแรงเช่นนี้ไม่ไหว แต่หม่อมฉันคิดว่าคนที่ชอบดื่มเหล้าจริงๆ น่าจะชื่นชอบเหล้าที่มีกลิ่นหอมเข้มข้นเช่นนี้เพคะ”
“อย่างนั้นหรือ” โรแลนด์หัวเราะ​ “เช่นนั้นก็ดี แต่ว่าเหล้าแก้วนี้ยังไม่ใช่เหล้าที่แรงที่สุด ข้าสามารถเพิ่มรสชาติและความหอมได้มากกว่านี้อีก ถึงตอนนั้นข้าจะให้เจ้าลองชิมอีกที”
เอ่อ นี่เขาเลือกเธอมาเพราะต้องการให้เธอทดสอบเหล้าใหม่เขาหรือ แม้จะยังงุนงงอยู่บ้าง แต่อีฟลินก็รับปากแต่โดยดี “เพคะ ฝ่าบาท”
หลังจากให้คนเก็บแก้วเหล้าและจานอาหารออกไปแล้ว เจ้าชายก็สั่งให้พวกบ่าวไปยกกล่องมาวางบนโต๊ะตัวยาวหลายใบ
“นี่คือผลงานชิ้นที่สองของข้า และยังเป็นของขวัญเล็กๆ น้อยๆ ที่ข้าตั้งใจจะมอบให้พวกเจ้าด้วย” เขาหยุดไปเล็กน้อย “มันคือเสื้อผ้าชนิดพิเศษ”
........................................




[Go To Next Chapter]( ./173.md)