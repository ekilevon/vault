##บทที่ 380 กายเนื้อ
เนลตื่นตระหนก
เวลาราวกับเดินช้าลง เขาภาวนาในใจว่าอย่าพลาดเป้าเลย ขณะเดียวกันก็จ้องร่างสัตว์อสูรยักษ์ตาไม่กะพริบ จนกระทั่งลมหายใจที่กลั้นไว้ถูกปล่อยออกมาอีกครั้ง อีกฝ่ายก็ยังอยู่รอดปลอดภัยดี มิหนำซ้ำยังวิ่งตรงมาข้างหน้าเหมือนเดิม
หลังจากนั้นอีกหลายอึดใจ เขาถึงเห็นละอองหิมะที่กระจุยขึ้นมาจากตำแหน่งที่ห่างจากสัตว์ประหลาด
แย่แล้ว
เนลรู้สึกเหมือนใจหล่นไปอยู่ที่ตาตุ่ม เนื่องจากสัตว์ยักษ์ไม่ได้วิ่งไปที่กำแพงส่วนที่หก จึงทำให้เกิดมุมรวมระหว่างปืนใหญ่แต่ละกระบอก ปืนใหญ่กระบอกยาวจะต้องคอยปรับองศาตลอดเวลา ทั้งยังต้องคำนวณความเร็วของอีกฝ่ายก่อนยิงด้วย มิฉะนั้นก็จะเป็นอย่างที่เห็น คือกระสุนถูกยิงเลยไปยังด้านหลังของเป้าหมาย
และหากดูจากความเร็วของปืนใหญ่สนามแล้ว ก่อนที่สัตว์ประหลาดจะวิ่งมาถึงกำแพง พวกเขาก็เหลือโอกาสอีกเพียงครั้งเดียวเท่านั้น!
เวลานี้ เนลมองเห็นขนหนาๆ บนร่างศัตรูและปากกว้างสีแดงฉานใต้เขี้ยวของมันได้อย่างชัดเจนแล้ว พวกแม่มดกำลังรุดหน้ามาทางนี้เพื่อหยุดยั้งสัตว์ประหลาดอย่างไม่ต้องสงสัย แต่พวกเธอสี่คนรวมกันก็ยังไม่เท่าขาหนึ่งข้างของมันด้วยซ้ำ ลำพังแค่พลังวิเศษจะเอาชนะมันได้หรือ
เขาร้อนใจถึงกระทั่งจะวิ่งไปที่กำแพงส่วนที่หกเพื่อเตือนกองปืนใหญ่ให้เล็งไปข้างหน้า แต่ผู้คุมทหารที่ยืนอยู่สองด้านของแต่ละส่วนกำแพงทำให้ความวู่วามของเขาจางหายไป...การละทิ้งหน้าที่ตัวเองตอนนี้อาจทำให้คนเข้าใจผิดคิดว่าเขาหนีสงครามได้ ท่านขวานเหล็กเคยย้ำหลายรอบแล้วว่า ห้ามใครทำพฤติกรรมที่อาจทำให้แนวป้องกันเสียหายเช่นนี้เป็นอันขาด หากพบเห็นเมื่อไร สมาชิกกองควบคุมทหารสามารถยิงทิ้งได้ทันที
สัตว์อสูรตัวหน้าสุดวิ่งเข้ามาในระยะยิงของปืนยาวลูกโม่แล้ว เสียงยิงปังๆๆ ชุดใหญ่ดังสนั่นไปทั่วทั้งกำแพง
เนลจำต้องปฏิบัติหน้าที่ของตัวเองต่อ นั่นคือการนำอุปกรณ์ช่วยบรรจุกระสุนที่บรรจุกระสุนเสร็จแล้วไปวางข้างมือยิง
ทันใดนั้น เสียงกัมปนาทครั้งที่สองก็ดังขึ้นอีกครั้ง การยิงครั้งนี้ห่างจากการยิงครั้งแรกเพียงสามถึงสี่ลมหายใจเท่านั้น
เร็ว...ปานนี้เชียวหรือนี่! เนลมองไปทางกำแพงส่วนที่หกด้วยความตกตะลึง ควันเหนือกระบอกปืนใหญ่ยังไม่ทันจางหาย มันยังผุดออกมาจากปากกระบอกปืนไม่หยุดราวกับกล้องยาเส้นสีเงินที่ถูกจุด ทว่า สิ่งที่น่าตกใจยิ่งกว่าก็คือเหตุการณ์หลังจากนั้น
มันยิงกระสุนออกไปอีกเป็นครั้งที่สาม!
สวรรค์ พวกเขาไม่ต้องใส่กระสุนเลยหรืออย่างไร
เขาเห็นคนสี่ห้าคนวิ่งวุ่นอยู่ด้านหลังกระบอกปืนใหญ่ แต่ไม่เห็นใครเข้าใกล้ปากกระบอกปืนสักคน ดูเหมือนปืนใหญ่กระบอกนี้จะต่างจากปืนใหญ่สนามอ้วนๆ สั้นๆ พวกนั้นอย่างสิ้นเชิง มันสามารถยิงอย่างต่อเนื่องได้ราวกับปืนยาวลูกโม่อย่างไรอย่างนั้น!
และการโจมตีครั้งนี้ก็เห็นผลในที่สุด
เนลไม่ได้เห็นกระสุนปืนใหญ่ทะลวงเข้าร่างสัตว์ประหลาดกับตา สิ่งที่เขาเห็นเป็นอย่างแรกก็คือ ละอองเลือดที่พุ่งออกมาจากสีข้างสัตว์ประหลาดยักษ์ และนอกจากเลือดสีดำที่พุ่งกระจายแล้ว ยังมีผิวหนังที่ถูกฉีกขาดและก้อนเนื้อชุ่มเลือดอีกก้อนใหญ่ๆ สัตว์อสูรตัวสั่นอย่างแรง ลำตัวของมันคล้ายกับยุบลงไปเล็กน้อย ผิวหนังที่แน่นหนาปรากฎรอยริ้วราวกับผิวน้ำ...แต่เขาสงสัยว่าเขาตาฝาดไปเองหรือไม่ เพราะพริบตาถัดมา ลำตัวที่ยุบลงนั้นไปก็เด้งกลับมาเป็นปกติอีกครั้ง ทว่าลูกตาของมันกลับถูกบีบจนเหลือกถลน ขณะเดียวกัน มันยังพ่นวัตถุเหนียวๆ สีขาวดำออกมาด้วย
สัตว์ยักษ์ไม่ได้ส่งเสียงโหยหวนใดๆ ร่างแข็งๆ ของมันล้มลงกับพื้นพร้อมกับเสียงหนักๆ เนลเพิ่งจะเห็นตำแหน่งที่มันถูกยิงก็ตอนนี้เอง...บริเวณลำคอใกล้ตัวมันมีรูขนาดใหญ่อยู่หนึ่งรู รูที่ว่านี้ดูเล็กกะจิดริดเมื่อเทียบกับร่างกายที่กำยำของมัน ถึงกระทั่งดูไม่น่าใช่รอยแผลที่เกิดจากการยิงสังหารเมื่อครู่นี้ด้วยซ้ำ ควันสีหม่นกำลังผุดออกมาจากรูนั้นเป็นเส้นๆ ผิวบริเวณนั้นถูกเผาจนกลายเป็นสีดำเกรียม
สัตว์ประหลาดจากนรกตายลงทั้งอย่างนี้ล่ะหรือ
เนลไม่อาจข่มอารมณ์ตื่นเต้นได้อีกต่อไป เขาเปลี่ยนความกังวลใจในตอนแรกเป็นเสียงตะโกนลั่น
“เจ้าชายทรงพระเจริญ!”
ต่อให้ศัตรูน่ากลัวและดุร้ายแค่ไหน ก็ไม่อาจต้านทานอาวุธอันร้ายกาจที่เจ้าชายคิดค้นขึ้นได้! นอกจากปืนใหญ่รุ่นใหม่กระบอกนั้นแล้ว เขาก็นึกไม่ออกว่าจริงๆ ว่าจะมีวิธีไหนที่จะสังหารสัตว์อสูรพันธุ์ผสมขนาดยักษ์ตัวนั้นได้อีก...หรือต่อให้แม่มดทำได้ ก็คงไม่รวดเร็วเด็ดขาดเท่าปืนใหญ่แน่นอน หากมองในอีกแง่หนึ่ง เจ้าชายก็ได้ให้พลังที่แข็งแกร่งทัดเทียมแม่มดแก่พวกเขาแล้ว!
เสียงตะโกนนี้ได้รับการตอบรับจากคนจำนวนมาก ราวกับเขาได้จุดชนวนอารมณ์คนอย่างรวดเร็ว ตอนแรกยังมีแค่ทหารใหม่ที่ตะโกนตามเขา แต่ไม่นานนัก เหล่าทหารเก่าก็พากันชูกำปั้นส่งเสียงตามไปด้วย
กำแพงเมืองถูกปกคลุมไปด้วยเสียงโห่ร้องดังสนั่น
“เจ้าชายทรงพระเจริญ!”
**********
โรแลนด์เพิ่งจะรู้ข่าวนี้ตอนที่สงครามสิ้นสุดลงแล้ว
เขาคว้าเสื้อขนแกะแล้วรุดมายังกำแพงเมืองฝั่งตะวันตกทันที ศพขนาดใหญ่ของสัตว์อสูรยังคงนอนสงบอยู่บนพื้นหิมะ เลือดสีดำของมันละลายหิมะบริเวณรอบๆ จนกลายเป็นแอ่งสีดำ
ดูท่าแล้ว ไม่ว่าสัตว์ประหลาดพวกนี้จะมีหน้าตาน่าสยดสยองเพียงใด สุดท้ายก็ยังเป็นแค่สิ่งมีชีวิตที่มีคาร์บอนเป็นพื้นฐานอยู่ดี เมื่อต้องเผชิญหน้ากับดินปืนและเหล็กกล้า พวกมันก็ไม่ต่างจากแผ่นกระดาษที่บางเบา
กระสุนลูกตันหัวแหลมลูกนี้เจาะเข้าร่างกายเป้าหมายแล้วม้วนตัวเพราะเสียสมดุล มันแผ่พลังงานจลน์ที่ติดมาด้วยไปทั่วตัวเป้าหมาย ก่อนจะหมุนตัวทะลุร่างเป้าหมายไป...ดังเช่นภาพที่เห็นในที่เกิดเหตุเวลานี้ ลำตัวด้านหนึ่งของเป้าหมายถูกเปิดออก อวัยวะภายในและเศษกระดูกกระจายเกลื่อนพื้น แม้แต่ส่วนศีรษะซึ่งแข็งที่สุดก็ยังแตกออกและทลายลงเพราะการสั่นสะเทือนของพลังงาน
ทว่าเขาก็ยังแอบกังวลอยู่ลึกๆ กระดูกของสิ่งมีชีวิตมีความแข็งเพียงระดับหนึ่งเท่านั้น เจ้าตัวนี้มีขนาดใหญ่กว่าช้างหลายเท่า มันสามารถประคองกล้ามเนื้อร่างกายได้อย่างไรโดยที่ไม่ถูกน้ำหนักกดทับลงมา เหตุผลที่สัตว์บกมีขนาดร่างกายเล็กกว่าสัตว์ทะเลก็เพราะอย่างนี้ แรงโน้มถ่วงยังคงเป็นปัญหาใหญ่ที่พวกมันไม่อาจก้าวข้ามได้
หรือว่าทั้งหมดนี้จะเกี่ยวข้องกับพลังวิเศษ เขาจำได้ว่าไนติงเกลเคยบอกว่า เธอมองเห็นพลังวิเศษในร่างกายสัตว์อสูรพันธุ์ผสม
“ปะ...เป็นไปได้อย่างไร” อกาธาที่เดินตามมาเบิกตาโต “นี่มันอสุรกายนรกนี่”
“มันคืออะไร ชื่อของพันธุ์ผสมหรือ” โรแลนด์ถามอย่างสงสัย “มันเคยปรากฏตัวในที่ราบลุ่มบริบูรณ์มาก่อนหรือ”
“ถูกต้อง หากมันมากันเป็นฝูงล่ะก็ ไม่ว่าแม่มดหรือปีศาจก็ลำบากกันทั้งนั้น อสุรกายนรกเคยบดขยี้เมืองมาไม่รู้กี่เมืองแล้ว” เสียงของอกาธาฟังดูแหบแห้งเล็กน้อย “แต่ปกติแล้ว พวกมันจะปรากฏตัวเฉพาะช่วงที่พระจันทร์แดงกำลังจะขึ้นเท่านั้น”
“พระจันทร์แดง...ขึ้นหรือ” โรแลนด์พลันนึกถึงข้อความในคัมภีร์โบราณขึ้นมาทันที ‘เมื่อท้องฟ้าปรากฏพระจันทร์สีเลือด ประตูนรกจะเปิดออก’ เขาขมวดคิ้วเข้าหากัน “หมายความว่าอย่างไร”
“บันทึกที่สืบทอดมาตั้งแต่สมัยสงครามแห่งโชคชะตาครั้งที่หนึ่งเขียนไว้ว่า นั่นคือช่วงเวลาที่พลังวิเศษสมบูรณ์ที่สุด แม่มดจะตื่นรู้มากที่สุดก็ในช่วงนี้ แต่ขณะเดียวกันนั้น ปีศาจและสัตว์อสูรก็จะแข็งแกร่งขึ้นด้วย” อกาธาพูดอย่างเคร่งเครียด “ข้าอ่านหนังสือประวัติศาสตร์ที่เจ้าให้มาอย่างละเอียดแล้ว หากคำนวณตามปีล่ะก็ กว่าพระจันทร์แดงจะปรากฏก็น่าจะอีกสักยี่สิบถึงห้าสิบปีได้ สัตว์ประหลาดไม่น่าจะปรากฏตัวขึ้นตอนนี้เลย”
“แต่มันก็ปรากฏตัวขึ้นแล้ว” โรแลนด์พูดเสียงขรึม “นั่นหมายความว่าอย่างไร”
“นั่นหมายความว่าพวกเราเหลือเวลาไม่มากแล้ว”
………………………………….






[Go To Next Chapter]( ./293.md)