##บทที่ 137 ประชุมลับ
เมื่อผลักประตูไม้หนักๆ เข้าไปในห้องประชุมลับ กลิ่นหอมอ่อนๆ ของหญ้าก็ลอยมาปะทะจมูก อัครมุขนายกเมนชอบเทียนที่ใส่กลิ่นสมุนไพรและเครื่องหอมแบบนี้มาก โดยเฉพาะเวลาที่อยู่ในห้องที่ไม่มีหน้าต่าง กลิ่นของมันทำให้เขารู้สึกสงบใจ


ห้องลับแห่งนี้มีขนาดไม่ใหญ่ ข้างในมีเพียงโต๊ะกลมหนึ่งตัวกับเก้าอี้สี่ตัวเท่านั้น อัครมุขนายกที่เหลืออีกสองคนนั่งประจำที่แล้ว ทว่าที่นั่งประธานซึ่งอยู่ตรงข้ามกับประตูยังคงว่างเปล่า


สุขภาพของพระสันตะปาปาเสื่อมโทรมลงทุกวัน เขาไม่ได้ออกไปพบปะผู้คนมาเกือบครึ่งปีแล้ว เมนจะเข้าไปหาพระสันตะปาปาที่เขตลับของสภาเฮอร์มีสก็ต่อเมื่อเจอปัญหาที่แก้ไม่ตกจริงๆ เท่านั้น


“ในเมื่อมากันครบแล้ว พวกเราก็เริ่มเลยแล้วกัน” เมนลงกลอนประตู แล้วนั่งลงระหว่างคนทั้งสอง “เทรวอน สถานการณ์ในอาณาจักรอีเทอร์นัลวินเตอร์เป็นอย่างไร”


“นอกจากพวกขุนนางในเมืองหลวงแล้ว ที่อื่นๆ ก็มีผู้ต่อต้านไม่มากนัก พวกชาวบ้านออกจะยินดีที่พวกเราเข้าปกครองอาณาจักรด้วยซ้ำ” เทรวอนลูบหนวด “แน่นอนว่าพวกขุนนางหัวรั้นที่ยังยึดติดกับอดีตพวกนั้นจะต้องถูกกำจัดทีละคน”


“วิเศษ” เฮเธอร์เลียริมฝีปาก “หากส่งมาให้ข้าพิพากษาล่ะก็ พวกชาวบ้านจะยิ่งเห็นความสกปรกโสมมของพวกเขามากขึ้นอีก เสียดายที่ข้าติดงานอยู่ที่นี่ เลยไปอีเทอร์นัลวินเตอร์ไม่ได้”


เมนทำเป็นไม่ได้ยินที่เธอพูด เขาหันไปบอกเทรวอนว่า “เอาคนของพวกเราไปเสียบตำแหน่งที่ว่างลงพวกนั้น ศาสนจักรเลี้ยงคนเก่งๆ ไว้มากมาย จะได้ใช้งานก็คราวนี้ล่ะ อีเทอร์นัลวินเตอร์เป็นอาณาจักรที่ได้รับอิทธิพลจากศาสนจักรมากที่สุด ยิ่งคนต่อต้านน้อยเท่าไร พวกเราก็ยิ่งเบนเข็มไปที่วูล์ฟฮาร์ตและดอว์นได้เร็วขึ้นเท่านั้น”


“ถูกต้องที่สุด”


“แล้วพวกนกสองหัวที่มาขอพึ่งศาสนจักรพวกนั้น...ข้าหมายถึงพวกขุนนางน่ะ จะทำอย่างไร” เฮเธอร์ถาม “ที่ศาสนจักรดึงดูดสาวกดีๆ มาได้มากมายก็เพราะพวกเราดูคนที่ความสามารถ ไม่ใช่ชาติกำเนิด ขืนหลับหูหลับตารับพวกหน้าโง่นั่นเข้ามา ศาสนจักรจะวุ่นวายเสียเปล่าๆ ข้าแนะนำให้...” เธอทำท่าปาดคอ


“เรื่องนั้นอย่าเพิ่งดีกว่า ไว้สถานการณ์ในอาณาจักรมั่นคงเมื่อไร พวกเราค่อยพูดกับพวกเขาอีกที เช่นนี้จะได้ลดแรงต้านลงได้บ้าง”


เรื่องนี้เมนเคยขอคำแนะนำจากพระสันตะปาปาแล้ว “ศาสนจักรจะให้อำนาจพวกเขาตามบรรดาศักดิ์ของพวกเขา แต่อำนาจนี้จะไม่สามารถส่งต่อไปยังรุ่นลูกได้ สุดท้ายแล้วอำนาจฝ่ายอาณาจักรก็จะต้องถูกพวกเราทำลายอยู่ดี ไม่ต้องรีบร้อนไปหรอก เฮเธอร์”


เฮเธอร์เกิดมาพร้อมความยากจน ก่อนที่ศาสนจักรจะรับเธอมาเลี้ยงนั้น เธอเคยเป็นเด็กเร่ร่อนและอดอยากมาก่อน แต่เพราะมีสติปัญญาอันยอดเยี่ยมและสายตาที่เฉียบแหลม เธอจึงก้าวมาถึงตำแหน่งปัจจุบันได้ เมนรู้ดีว่าเธอเกลียดขุนนางขนาดไหน เพียงแต่ตอนนี้เขายังต้องยึดเรื่องงานเป็นหลัก


“แล้วสถานการณ์ที่เกรย์คาสเซิลเป็นอย่างไร”


“ข่าวกรองบอกว่า พระราชาทอว์ฟิคไม่ได้เสด็จกลับเมืองหลวงหลังจากแพ้สงคราม แต่เสด็จไปดินแดนตะวันออกแทน” เทรวอนตอบ


“ฉลาดนี่” เฮเธอร์ดีดนิ้ว “ทรงลากดยุกฟอร์ลันไปสู้กับราชินีเคลียร์วอเตอร์ พอดยุกตายก็เสด็จไปดินแดนตะวันออกแล้วแบ่งที่ดินของดยุกให้ทหารเป็นการปลอบขวัญ ขณะเดียวกันก็ไม่ลืมชักชวนขุนนางคนอื่นๆ มาเข้าพวกด้วย จุ๊ๆๆ...ใช่ว่าเชื้อพระวงศ์จะโง่กันทุกคนเสียเมื่อไร”


“เช่นนี้พวกเราก็สบายขึ้นมาก ส่งปุโรหิตไปหาพระองค์ตอนนี้นี่ล่ะ พระองค์กำลังลำบาก คงไม่ปฏิเสธเหยื่อล่อของศาสนจักรแน่ แล้วก็ยาที่ส่งให้ท่าเรือเคลียร์วอเตอร์ก็ลดปริมาณลงอีกร้อยละสามสิบ กำลังคนของสองฝ่ายจะได้สมดุลกัน เรื่องนี้ฝากเจ้าจัดการด้วย เทรวอน” เมนวางแผน “อีกเพียงสองปี อาณาจักรเกรย์คาสเซิลก็จะไม่เหลือทหารให้ใช้งานแล้ว”


“เรื่องนี้วางใจไว้” เทรวอนพยักหน้า “แต่ว่า...ดูเหมือนป้อมปราการลองซองที่อยู่ทางตะวันตกของเกรย์คาสเซิลจะมีปัญหาเล็กน้อย”


“ปัญหาอะไร”


“เจ้าชายโรแลนด์เสด็จกลับเมืองชายแดนหลังจากรบชนะดยุกไรอัน ทาโรเสนอคำเชิญไปแล้วก็ไม่ทรงตอบกลับ หรือพระองค์ไม่ประสงค์ราชบัลลังก์จริงๆ”


“อืม...เจ้ามีความเห็นอย่างไร” เมนมองเฮเธอร์


ฝ่ายหลังยักไหล่ “ข้าจะมีความเห็นอย่างไรได้...ข่าวลือเกี่ยวกับพระองค์มีอะไรบ้างเล่า โง่เขลาเบาปัญญา ชั่วช้าสามานย์ ไม่เอาการเอางาน ละโมบโลภมาก คนเช่นนี้น่ะหรือจะยึดป้อมปราการลองซองได้ ดังนั้นคำตอบง่ายมาก พระองค์ทรงตบตาทุกคน ทั้งพวกขุนนาง และพวกเรา”


“เจ้าหมายความว่า...” เมนขมวดคิ้ว


“พวกเราเลือกข้างผิดเสียแล้ว ท่านเมน” เธอหัวเราะเสียงเย็น “คนที่พวกเราควรเลือกก็คือเจ้าชายโรแลนด์ ไม่ใช่เจ้าหญิงการ์เซีย”


“เจ้าชายทรงรบชนะดยุกได้ก็แปลว่าทรงพระปรีชาจริงๆ แต่คนคนหนึ่งต่อให้เก่งกาจแค่ไหน หากไม่มีทรัพยากรให้ใช้ก็ไร้ความหมาย” เทรวอนส่ายหน้า “ในเมื่อเจ้าชายทรงเลือกเสด็จกลับเมืองกันดารนั่น ก็แปลว่าพระองค์ไม่สนพระทัยสถานการณ์ภายในเกรย์คาสเซิลแล้ว ย่อมไม่ส่งผลอะไรต่อแผนการของพวกเรา”


“ถูกต้อง ตามหลักก็ควรเป็นเช่นนั้น แต่พอมีข่าวกรองนี่เข้ามา ข้าว่าเรื่องนี้ชักจะไม่ธรรมดาเสียแล้ว” เฮเธอร์โยนกระดาษแผ่นเล็กๆ ลงบนโต๊ะ “ข่าวกรองจากสายลับของข้า”


เมนคลี่กระดาษออก กวาดตามองเนื้อหาอย่างรวดเร็ว “แม่มดหรือ”


“ถูกต้อง กลุ่มแม่มดที่เรียกตัวเองว่าสมาคมกำลังอ้างว่าตัวเองตั้งรกรากอยู่ที่เมืองชายแดน ทั้งยังเรียกพี่น้องคนอื่นๆ ให้มาอยู่ด้วยอีก แม้จะเป็นข่าวเล็กๆ ที่ฟังดูเกินจริงและไม่มีค่าพอจะหยิบยกมาพูดที่นี่ แต่พวกเราก็รู้นี่ว่าสมาคมนี้มีอยู่จริง


หลังจากถูกทหารพิพากษาล้อมฆ่าในป่าดินแดนตะวันออกไปเมื่อคราวนั้น พวกนางก็มุ่งหน้ามาทางตะวันตกเรื่อยๆ จนกระทั่งหายตัวไปที่ทิศตะวันตกของป้อมปราการลองซอง ในขณะที่เมืองชายแดนก็บังเอิญอยู่ใกล้ๆ เทือกเขาสิ้นวิถี นอกดินแดนตะวันตกของเกรย์คาสเซิลพอดี พวกท่านคิดว่าเรื่องนี้บังเอิญไปหน่อยหรือไม่เล่า”


สมาคมแม่มด...เมนจำชื่อนี้ได้ พวกเธอถูกทหารพิพากษาไล่ล่าตลอดทาง สูญเสียพี่น้องไปมากมาย ทว่าก็ยังยืนหยัดจะเดินทางไปยังเทือกเขาสิ้นวิถี


พวกเขาจับแม่มดมาทรมานจนยอมสารภาพว่า พวกเธอจะไปตามหาภูเขาศักดิ์สิทธิ์ที่ดินแดนร้าง ซึ่งก็เท่ากับการรนหาที่ตายนั่นเอง ดังนั้นเขาจึงไม่สนใจเรื่องนี้อีก ที่วูล์ฟฮาร์ตและดอว์นก็มีกลุ่มแม่มดประเภทนี้เหมือนกัน และพวกที่ซุ่มอยู่ในเมืองก็อันตรายกว่าพวกที่มุ่งหน้าไปหาความตายที่ดินแดนร้างมากนัก


“เจ้ากำลังจะบอกว่าเจ้าชายร่วมมือกับพวกแม่มดอย่างนั้นหรือ”​ เทรวอนหน้าขรึมลงหลังจากอ่านข่าวเสร็จ


“ก็อาจจะใช่ หรืออาจจะไม่ใช่” เฮเธอร์ยกมุมปาก “ข้าก็แค่ลองสันนิษฐานดู แม่มดกลัวอะไรมากที่สุดเล่า ‘การถูกเปิดเผยตัวตน’ ใช่หรือไม่ แล้วเพราะเหตุใดพวกนางจึงใช้ชื่อสมาคมในการกระจายข่าว ทั้งๆ ที่รู้ว่าชื่อนี้จะต้องดึงดูดความสนใจของศาสนจักรแน่นอนเล่า”


“เพราะสำหรับพวกเราแล้วนี่เป็นชื่อที่คุ้นเคย” เมนตอบอย่างสงบ “และสำหรับแม่มดคนอื่นๆ ก็เช่นเดียวกัน”


“ถูกต้อง!” เฮเธอร์ปรบมือ “วิธีนี้ช่วยให้แม่มดคนอื่นๆ คลายความหวาดระแวงลงได้ ไม่แน่ว่าตอนนี้อาจมีคนเตรียมตัวเดินทางไปเมืองชายแดนตามข่าวนี้แล้วก็ได้ หากไม่มีคนคอยคุ้มครองพวกนาง พวกนางจะกล้าทำเช่นนี้เชียวหรือ


พวกเรามักพูดเสมอว่า หากทางเลือกที่เหลือเลวร้ายทั้งสองทาง ก็จงเลือกทางที่เลวร้ายน้อยกว่า เห็นได้ชัดว่าอีกฝ่ายคิดว่า การเรียกแม่มดมาไม่ได้นั้นเลวร้ายกว่าการถูกเปิดเผยตัวตนเสียอีก...” พอพูดถึงตรงนี้เสียงของเธอก็เข้มขึ้น “ข้ารู้สึกว่าพวกเรากำลังถูกดูถูก”


“นี่ไม่ใช่ปัญหาเรื่องดูถูกหรือไม่ดูถูก” เทรวอนพูดอย่างโมโห


“หากแม่มดตั้งรกรากได้เมื่อไร พวกนางก็จะใช้พลังได้อย่างสบายใจ แล้วก็อาจจะค้นพบว่าตัวเองสามารถหลบเลี่ยงสิ่งที่เรียกว่าปีศาจกัดกินร่างกายได้ นี่ก็คือเหตุผลที่พวกเราต้องล่าแม่มดที่มีที่อยู่เป็นหลักแหล่งอย่างไรเล่า วิธีเดียวที่จะเก็บความลับนี้ไว้ได้ก็คือต้องทำให้พวกนางอยู่อย่างหลบๆ ซ่อนๆ คอยหลบหนีและเร่ร่อนอย่างไม่มีวันจบสิ้นเท่านั้น”


เมนรู้ว่าอีกฝ่ายพูดถูก แม่มดคนเดียวทำอะไรศาสนจักรไม่ได้ก็จริง แต่หากเป็นแม่มดหลายคนก็ไม่แน่ หากพวกเธอหลุดจากสถานะ ‘คนชั่ว’ ได้เมื่อไร ก็อาจจะส่งผลร้ายต่อการเผยแพร่คำสอนของศาสนจักรอย่างใหญ่หลวง หรืออาจถึงขั้นสั่นคลอนฐานอำนาจของศาสนจักรเลยก็ได้


เขาพบว่าตัวเองกำลังอยู่ในสถานการณ์กลืนไม่เข้าคายไม่ออก ตามหลักแล้วเมื่อเจอเหตุการณ์แบบนี้ เขาก็ควรส่งทหารพิพากษากองใหญ่ไปจัดการ ทว่าเมืองชายแดนอยู่ไกลจากเฮอร์มีสเกินไป


นอกจากนี้ กองทัพของศาสนจักรก็กำลังจะโจมตีอาณาจักรวูล์ฟฮาร์ตแล้ว คงแบ่งคนไปบดขยี้เมืองเล็กๆ อันไกลโพ้นแห่งนี้ไม่ได้


ที่สำคัญคือการส่งกองทัพขนาดใหญ่เข้าไปในเกรย์คาสเซิลอาจทำให้เกรย์คาสเซิลและอีกสองอาณาจักรเกิดความระแวงได้ ซึ่งนั่นย่อมไม่เป็นผลดีต่อแผนการรวมทวีปในภายภาคหน้า


หลังจากพิจารณาอย่างถี่ถ้วนแล้ว เขาก็ตัดสินใจในที่สุด


“ข้าจะส่งคณะทูตที่มีทหารพิพากษาสิบคนและศาสนบริกรหนึ่งคนไปที่เมืองชายแดน พร้อมกันนั้นก็จะให้ปุโรหิตทาโรช่วยสืบเรื่องนี้อีกแรง หากพฤติกรรมของสมาคมแม่มดไม่เกี่ยวข้องกับผู้ปกครอง ทูตคณะนี้ก็จะล่าแม่มดกันเอง”


“แล้วหากเกี่ยวข้องกับผู้ปกครองเล่า” เฮเธอร์ถาม


คนที่สามารถนำนักรบอาญาสิทธิ์ได้มีเพียงเขาและคนที่ไว้ใจได้ไม่กี่คนเท่านั้น พระสันตะปาปาเป็นคนกำหนดกฎนี้ขึ้นมาเอง พอคิดถึงตรงนี้ เมนก็พูดเน้นทีละคำ “ก็ส่งข่าวกลับมาที่เมืองศักดิ์สิทธิ์ ข้าจะเป็นผู้บัญชาการนักรบอาญาสิทธิ์เอง”


........................................


[Go To Next Chapter]( ./50.md)