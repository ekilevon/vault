##บทที่ 257 ปริศนา
นับตั้งแต่แม่มดห้าคนจากเกาะสลีปปิ้งมาถึงเมืองชายแดน โรแลนด์ก็รู้สึกตื่นเต้นอยู่ตลอดเวลา หลังจากจบงานเลี้ยงแล้ว เขาพบว่าตัวเองไม่อาจข่มตาหลับได้เลย เลยต้องลุกมาดื่มเหล้าขาวไปครึ่งแก้ว พยายามบังคับตัวเองให้หลับจนได้
จนกระทั่งวันรุ่งขึ้น ตอนที่จักจั่นในสวนส่งเสียงร้องดัง ‘จั่นๆๆ’ นั้น เขาถึงได้ตื่นเต็มตา จากนั้นจึงลุกจากเตียงอย่างกระปรี้กระเปร่า ล้างหน้าแต่งตัวอย่างง่ายๆ แล้วเดินเข้าห้องทำงาน...เวลานี้ฟ้าเพิ่งสว่าง แสงอรุณส่องผ่านหน้าต่างบานสูงเข้ามา สาดความสว่างไสวไปทั่วห้อง
โรแลนด์มองไปรอบด้าน แต่ไม่เห็นเงาที่คุ้นเคย หากเป็นเวลาปกติ เขาผลักประตูเข้ามาจะต้องเห็นไนติงเกลกำลังนอนอย่างเกียจคร้านอยู่บนเก้าอี้แล้ว เขายิ้มบางๆ ก่อนจะเดินไปนั่งที่โต๊ะ แล้วเปิดลิ้นชักหยิบสมุดบันทึกออกมา เริ่มวางแผนฝึกแม่มดชุดใหม่
เรื่องดูแลผู้มาใหม่ให้คุ้นเคยกับสภาพแวดล้อมและสังคมนั้น ได้เวนดี้กับบุ๊กรับผิดชอบอยู่แล้ว สิ่งที่เขาต้องทำก็คือเริ่มปฏิบัติการหลอกล่อพวกเธอให้ติดกับเมืองชายแดน แม่มดที่มาที่นี่จะได้สัมผัสชีวิตอันสุขสบายที่มีเฉพาะแค่ในเมืองชายแดนเท่านั้น ต่อให้พวกเธอไม่อยู่เมืองชายแดนต่อก็ไม่ถือว่าเสียหายอะไร เพราะถึงพวกเธอจะกลับไป พวกเธอก็ยังเป็นโฆษกให้ดินแดนเขาได้อยู่ดี
เมื่อพระอาทิตย์ลอยขึ้นเต็มดวง ไนติงเกลก็โผล่เข้ามาในห้องทำงาน “เอ๋ วันนี้ฝ่าบาททรงตื่นเช้าจริงเพคะ หรือว่าจะทรงเห่อแม่มดใหม่อย่างที่ลิลลี่พูดจริงๆ”
“พูดเหลวไหลอะไรกัน” โรแลนด์หัวเราะก่อนจะวางถุงปลาแห้งลงบนโต๊ะ “เมื่อคืนนี้เจ้าคุยกับพี่น้องใหม่เป็นอย่างไรบ้าง”
“พี่น้องหรือเพคะ” เธอเบ้ปาก “ฝ่าบาทอย่าเชื่อพระทัยพวกนางมากนักเลย”
“เพราะเหตุใด”
ไนติงเกลเอื้อมไปหยิบถุงปลาแห้ง แล้วเดินไปนั่งที่เก้าอี้เอน “แม่มดที่ชื่อซิลเวียนั่นพูดอะไรมา เป็นคำลวงไปเสียกว่าครึ่ง แม้จะไม่ถึงกับร้ายแรงอะไร แต่ก็ถือว่ามีเจตนาแอบแฝงไม่น้อย”
“อืม...ก็พอเข้าใจได้อยู่” โรแลนด์พูดอย่างไม่ถือสา “คงเพราะนางอยากดูว่าข้าเป็นโรแลนด์ วิมเบิลดันตัวจริงหรือไม่นั่นล่ะ”
“อะไรนะเพคะ” ไนติงเกลชะงัก
“หากญาติพี่น้องเจ้านิสัยเปลี่ยนไปจากหน้ามือเป็นหลังมือ เจ้าก็คงคิดเหมือนกันว่าเขาอาจจะถูกสับเปลี่ยนตัวหรือไม่ก็ถูกควบคุมอยู่” เขาหัวเราะ “ข้าว่าทิลลีก็คงคิดเช่นนั้นเหมือนกัน ก็ตอนอยู่เมืองหลวง ข้าขึ้นชื่อเรื่องชอบเที่ยวเตร่ ไร้ความสามารถ กลัวคนชั่ว รังแกคนดีนี่ แล้วอยู่ดีๆ จะลุกขึ้นมาปกป้องแม่มดได้อย่างไร”
อันที่จริงแล้ว คำวิจารณ์เจ้าชายลำดับที่สี่แต่ละคำนั้นไม่ได้เกินจริงเลย เขายังนึกถึงความทรงจำในวัยเด็กได้เรื่องหนึ่งด้วย นั่นคือตอนที่เจ้าชายลำดับที่สี่เล่นในวังหลวงแล้วทำเหยือกแก้วคริสตัลแตกไปหลายใบ เพื่อที่จะหลบเลี่ยงความผิดนั้น เขาไม่เพียงแต่โยนความผิดทั้งหมดให้ทิลลีเท่านั้น แต่ยังจัดฉากสถานที่เกิดเหตุใหม่ โดยจับน้องสาววัยหกเจ็ดขวบโยนเข้าไปกลางเศษแก้วด้วย วีรกรรมเขาร้ายแรงขนาดนี้ เธอย่อมจำฝังใจเป็นธรรมดา หากเวลานี้ เธอจะสงสัยว่าพี่ชายที่นิสัยเปลี่ยนไปมากมายนั้นไม่ใช่ตัวจริงก็คงไม่แปลกอะไร เป็นใครก็คงอยากพิสูจน์ทั้งนั้น
“ได้ยินฝ่าบาทตรัสเช่นนี้หม่อมฉันก็ชักอยากรู้ขึ้นมาเหมือนกัน” ไนติงเกลถามอย่างสงสัย “ฝ่าบาทคือเจ้าชายโรแลนด์ วิมเบิลดันตัวจริงหรือไม่เพคะ”
“ทั้งใช่และไม่ใช่” โรแลนด์แบมือว่า
เธอนิ่งไปสักครู่ “เหตุใดพลังวิเศษถึงบอกหม่อมฉันว่าฝ่าบาทตรัสจริงล่ะนี่”
“ก็เพราะมันคือเรื่องจริงน่ะสิ” พลังของไนติงเกลทำได้แค่จับคำโกหกของคนที่ตั้งใจโกหกเท่านั้น และเขาก็ไม่คิดว่าตัวเองโกหกแม้แต่น้อย
“...” เธอขมวดคิ้วครุ่นคิดอยู่พักใหญ่ ทว่าสุดท้ายก็กุมหน้าผาก ตัดสินใจเลิกคิดในที่สุด “เอาเถอะเพคะ ไว้หม่อมฉันค่อยไปถามอันนาทีหลังก็ได้ ไม่ว่าอย่างไร ขอแค่ฝ่าบาททรงเป็นเจ้าชายโรแลนด์ที่หม่อมฉันคุ้นเคยก็พอแล้ว”
“แน่นอนอยู่แล้ว ตั้งแต่รู้จักกับเจ้ามา ข้าก็เป็นข้ามาโดยตลอด” โรแลนด์ยิ้ม
หลังจากกินมื้อเช้าเสร็จ เวนดี้ก็พาแม่มดห้าคนจากเกาะสลีปปิ้งมาที่ห้องทำงานของโรแลนด์
“อรุณสวัสดิ์เพคะ ฝ่าบาท” คนทั้งห้าก้มศีรษะถวายบังคม
“ทำตัวตามสบายเถอะ ข้าไม่ใช่คนถือขนบธรรมเนียมอะไร พวกเจ้าเรียกทิลลีอย่างไร ก็เรียกข้าอย่างนั้นดีกว่า” โรแลนด์โบกมือ “สัปดาห์แรก ข้าจะยังไม่มอบหมายงานใดๆ ให้พวกเจ้า เหตุผลหลักๆ คือต้องการให้พวกเจ้าทำความคุ้นเคยกับสภาพแวดล้อมและความเป็นอยู่ในเมืองชายแดนเสียก่อน พวกเจ้าสามารถเยี่ยมชมเมืองชายแดนได้ทุกเมื่อ จะไม่มีใครมาประณามพวกเจ้า หรือจับตัวพวกเจ้าไปแลกเงินเพราะพวกเจ้าเป็นแม่มดเป็นอันขาด...ข้ากำจัดอิทธิพลของศาสนจักรในดินแดนตะวันตกไปหมดแล้ว ดังนั้น ที่นี่จึงเป็นดินแดนอิสระเหมือนเกาะสลีปปิ้ง”
“ข้าคิดว่าพวกเจ้าน่าจะรู้สาเหตุที่พลังวิเศษตีกลับอยู่แล้ว ดังนั้นการฝึกพลังจึงยังเป็นเรื่องจำเป็นอยู่ เวลากลางวัน ข้าไม่มีข้อจำกัดใดๆ ขอแค่อย่าลืมกลับมากินมื้อเที่ยงก็พอ แต่หลังจากมื้อเย็นแล้วจะมีการสอนหนังสือขั้นพื้นฐาน ซึ่งมีทั้งการอ่านเขียนหนังสือ คณิตศาสตร์อย่างง่าย และธรรมชาติวิทยา ทิลลีคงบอกพวกเจ้าแล้วว่าพลังของแม่มดยังสามารถพัฒนาได้อีกขั้น นอกเหนือจากที่เคยพัฒนาไปแล้วตอนบรรลุนิติภาวะ ดังนั้น การศึกษาหาความรู้จึงเป็นเรื่องสำคัญอย่างยิ่ง หากใครสนใจก็มาร่วมเรียนกับแม่มดเมืองชายแดนได้”
“นอกจากนี้ พวกเจ้าจะได้รับค่าตอบแทนหนึ่งเหรียญทองทุกเดือน รวมทั้งวันหยุดสุดสัปดาห์และวันลาพักร้อนด้วย...หากใครไม่เข้าใจตรงไหน ประเดี๋ยวไปถามเวนดี้ทีหลังได้ เอาเป็นว่า ทุกคนจะได้ใช้ชีวิตเหมือนแม่มดในสโมสรทุกประการ เมืองชายแดนจะเป็นบ้านของแม่มดเช่นเดียวกับเกาะสลีปปิ้ง” โรแลนด์หยุดไปเล็กน้อย “ต่อไปจะเป็นการทดสอบพลังพวกเจ้าทีละคน เนื่องจากทิลลีเขียนมาไม่ชัดเจนนัก ข้าจึงอยากเห็นกับตาตัวเองมากกว่า แล้วก็ที่นี่คงไม่เหมาะจะใช้เป็นสถานที่ทดสอบเท่าไร พวกเราคงต้องหาที่ที่กว้างกว่านี้หน่อย”
“ช้าก่อนเพคะ ฝ่าบาท หม่อมฉันมีของมาถวายฝ่าบาทด้วยเพคะ” ซิลเวียพูดขึ้น
“อะไรหรือ”
เธอเปิดห่อของในมือออก แล้วหยิบกระดาษหนังแกะเหลืองๆ กับจดหมายฉบับหนึ่งออกมาวางบนโต๊ะ “เจ้าหญิงทิลลีทรงพบของพวกนี้ที่โบราณสถานในฟยอร์ดเพคะ พระองค์ทรงเขียนสิ่งที่พระองค์ทรงสงสัยไว้ในจดหมายแล้วเพคะ”
โรแลนด์เปิดซองจดหมายอย่างงุนงง จดหมายไม่ยาวมาก เขาจึงอ่านจบอย่างรวดเร็ว ทว่าเนื้อหาในนั้นกลับสร้างความปั่นป่วนในใจเขาครั้งใหญ่
เกาะหินฝีมือมนุษย์ที่จมอยู่ก้นทะเล ปรากฏการณ์น้ำขึ้นน้ำลงที่ไม่อาจคาดเดา กล้องส่องทางไกลที่ยังใช้งานได้แม้เวลาล่วงเลยมาหลายร้อยปี ตลอดจนประตูหินที่สร้างอยู่บนหน้าผา...เขาเหลือบมองกระดาษหนังแกะก็พบว่าตัวอักษรพวกนั้นคุ้นตาจริงๆ
“รีบเรียกบุ๊กมาที่นี่” เขาสั่งไนติงเกล
บุ๊กรีบพุ่งจากสำนักงานเมืองมาที่ปราสาทอย่างรวดเร็ว พอเห็นหนังสือมหัศจรรย์ที่เธอเสกออกมา เจ้าชายก็ขมวดคิ้วมุ่น
‘คัมภีร์โบราณ’ ที่ฮัคคาลาเก็บมาจากโบราณสถานในป่าดินแดนตะวันออก กับเอกสารที่พบในโบราณสถานของฟยอร์ดใช้ตัวอักษรแบบเดียวกัน! ข้อสันนิษฐานของทิลลีที่เขียนมาในจดหมายนั้นถูกต้องแล้ว โบราณสถานพวกนี้ถูกสร้างขึ้นโดยคนกลุ่มเดียวกันจริงๆ
แต่หากจะบอกว่าศาสนจักรเป็นคนสร้างสิ่งเหล่านี้ขึ้นมา แล้วเหตุใดพวกเขาจึงทิ้งพวกมันไปเล่า มิหนำซ้ำ นอกจากสิ่งก่อสร้างอันยิ่งใหญ่พวกนี้แล้ว พวกเขายังทำลายบันทึกเมื่อสี่ร้อยห้าสิบปีก่อนทิ้งจนหมดด้วย พวกเขากำลังปิดบังอะไรอยู่กันแน่
อากาศร้อนๆ ในฤดูร้อนไม่อาจทำให้โรแลนด์รู้สึกถึงความอบอุ่นได้เลย เขารู้สึกเหมือนมีไอเย็นค่อยๆ ไล่ขึ้นมาจากฝ่าเท้า ทั้งมืดครึ้มและหนาวเหน็บ
หอคอยหินที่ไลต์นิ่งพบในป่าเร้นลับจะเกี่ยวข้องกับโบราณสถานพวกนี้หรือไม่ แล้วไหนจะสัตว์อสูร ปีศาจ และเมืองศักดิ์สิทธิ์ทาคิลาอีก...เกิดอะไรขึ้นเมื่อสี่ร้อยห้าสิบปีก่อนกันแน่ โรแลนด์รู้สึกไม่สบายใจอย่างรุนแรง
........................................



[Go To Next Chapter]( ./170.md)