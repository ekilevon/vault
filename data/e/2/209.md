##บทที่ 297 หัวใจที่รุ่มร้อน
โรแลนด์ลืมตาขึ้นมา พบว่าตัวเองกำลังนอนบนเตียงนุ่มขนาดใหญ่ เหนือศีรษะเป็นเพดานที่คุ้นตา แม้แต่รอยตำหนิก็เหมือนกับภาพในความทรงจำทุกประการ
ที่นี่คือห้องนอน...ของเขาหรือ
เขาหันไปมองไหล่ทั้งสองข้างของตัวเอง...ไม่ว่าจะข้างซ้ายหรือข้างขวาก็ดูสมบูรณ์ดีทุกอย่าง พอลองขยับมือดูก็ไม่มีปัญหาอะไรเช่นกัน
เหตุการณ์ทั้งหมดราวกับความฝันอย่างไรอย่างนั้น
แต่เขารู้ว่ามันไม่ใช่ความฝันแน่นอน ทั้งการสำรวจและการถูกโจมตีล้วนเป็นเรื่องที่เกิดขึ้นจริง! หากเขาสามารถนอนอยู่ในห้องนอนอย่างปลอดภัยได้ ก็แปลว่าพวกแม่มดหลุดพ้นจากการโจมตีของปีศาจ และกลับมาถึงปราสาทอย่างปลอดภัยแล้ว
แต่ว่า พวกเธอปลอดภัยกลับมาทุกคนหรือไม่
เพียงคิดถึงตรงนี้ โรแลนด์ก็รู้สึกเครียดขึ้นมา พอลุกขึ้นจากเตียง ก็รู้สึกถึงความอ่อนล้าที่ช่วงแขนอย่างชัดเจน ในขณะที่เขากำลังจะอ้าปากเรียกบ่าวนั้น ก็เหลือบไปเห็นพวกแม่มดที่กำลังนั่งพิงกำแพงตรงปลายเตียงเสียก่อน อันนา ไนติงเกล ไลต์นิ่ง เมซี และนาน่ากำลังนั่งซบไหล่กันและกัน พวกเธอหายใจอย่างสม่ำเสมอ ดวงตาทั้งสองข้างปิดเบาๆ คล้ายกับกำลังหลับสนิท
โรแลนด์เลิกม่านหน้าต่างขึ้นเงียบๆ เห็นพระอาทิตย์ยามเช้าที่นอกหน้าต่างกำลังลอยขึ้นที่ริมฝั่งแม่น้ำแดง ลำแสงสว่างจ้าสาดส่องไปทั่วผืนดินราวกับเส้นไหมสีทอง
“ท่าน...ฟื้นแล้วหรือ”
เขาหันไปมองตามเสียง อันนาลืมตาขึ้นแล้ว เธอขยี้ตาที่ยังไม่หายปรือ แล้วเดินมาหาเขาทีละก้าว
“อืม ข้าฟื้นแล้ว ว่าแต่แม่มดคนอื่นๆ...”
“พวกนางปลอดภัยดีทุกคน อันที่จริง คนที่ได้รับบาดเจ็บมีเพียงท่านเท่านั้น”
“อย่างนั้นหรือ” โรแลนด์ถอนใจ “เช่นนั้นก็ดีแล้ว...”
“คนโง่”
เขายังไม่ทันตอบอะไร อีกฝ่ายก็กอดเขาแน่น วงแขนที่เกี่ยวอยู่ด้านหลังบีบรัดเขาอย่างแรง คล้ายกับจะฝังตัวลงไปในร่างกายเขาให้ได้
ความเคลื่อนไหวของอันนาปลุกแม่มดคนอื่นๆ จนตื่น
“ฝ่าบาท!”
พวกเธอลุกขึ้นอย่างตื่นเต้นก่อนจะกรูกันมาหาเขา ไลต์นิ่งกอดโรแลนด์เป็นคนที่สอง จากนั้นก็เป็นนาน่ากับเมซี ส่วนไนติงเกลลังเลอยู่ครู่หนึ่งจึงเข้ามากอดทุกคนไว้จากด้านหลัง ทุกคนกอดกันเป็นก้อนกลม ไม่มีทีท่าว่าจะคลายมือออกแม้แต่น้อย...กาลเวลาคล้ายกับถูกหยุดไว้ที่ตรงนี้
…
หลังจากกินอาหารเช้าแล้ว โรแลนด์ก็นั่งฟังเหตุการณ์ทั้งหมดอย่างละเอียดในห้องทำงาน จึงพอเข้าใจได้ว่าเกิดอะไรขึ้นหลังจากนั้น
พวกแม่มดร่วมมือกันเอาชนะปีศาจที่ไล่ตามมา จากนั้นก็ให้ไลต์นิ่งกับเมซีพาเขากลับปราสาทไปก่อน
พอเขากลับถึงปราสาทก็ได้รับการรักษาจากนาน่าทันที ท่อนแขนกับลำตัวจึงสมานกันอย่างรวดเร็ว แต่เนื่องจากเสียเลือดไปมาก เขาจึงนอนสลบไปถึงหนึ่งวันเต็มๆ วันนี้จึงเป็นวันที่สี่นับตั้งแต่วันที่ออกเดินทาง
ภารกิจครั้งนี้ถือว่าประมาทเกินไปจริงๆ เขาคิดไม่ถึงว่าปีศาจจะเห็นบอลลูนลายพรางจากระยะห่างห้ากิโลเมตรได้ ซิลเวียบอกว่า ก่อนหน้านี้ ปีศาจยักษ์หลายตายังไม่มีท่าทีผิดปกติใดๆ ดวงตาของเขายังมองไปทั่วทุกทิศทาง แต่พอเธอเพ่งสายตาไปที่เขา เขาก็พลันมีปฏิกิริยาขึ้นมา ดวงตาทุกดวงจับจ้องมาที่เธอทันที
เขาไม่เคยเจอวิธีสังเกตการณ์แบบนี้ที่ไหนมาก่อน ในระยะห่างขนาดนี้ น่าจะมีแค่ดวงตาแห่งความจริงของซิลเวียเท่านั้นที่ยังเห็นได้ชัด ต่อให้ใช้กล้องส่องทางไกลก็เห็นได้เพียงรางๆ เท่านั้น นอกจากนี้ยังมีหมอกแดงที่ปกคลุมเหนือยอดหอคอยพวกนั้นอีก หมอกที่ว่านี้ทำให้เขามองเห็นสถานการณ์ฝั่งปีศาจได้ลำบาก และด้วยเหตุผลเดียวกันนี้ อีกฝ่ายก็น่าจะมองเห็นพวกเขาได้ลำบากเช่นกัน
สรุปคือ แม้การสำรวจครั้งนี้จะเสี่ยงอันตรายมาก แต่ข้อมูลที่ได้มาก็ถือว่าสมบูรณ์มากเช่นกัน
ปีศาจไม่ใช่ทูตนรกที่ลึกลับจนไม่อาจหยั่งถึงอีกต่อไป...พวกเขามีระบบเมืองและชุมชน ถือเป็นสิ่งมีชีวิตที่มีอารยธรรมขั้นสูงเช่นเดียวกับมนุษย์
ส่วนความสามารถในการบินของอีกฝ่ายนั้นยังไม่ถือว่าดีเลิศ อย่างน้อยก็จากที่เห็นในบริเวณหลังภูเขาหิมะ ปีศาจหลายร้อยคนกรูกันออกมาจากใต้ดิน แต่กลับมีปีศาจเพียงสองคนเท่านั้นที่ขี่พาหนะไล่ตามพวกเขาได้ นั่นหมายความว่าปีศาจที่บินได้มีเพียงไม่กี่คนเท่านั้น...แต่จะเป็นเพราะพาหนะของพวกเขามีน้อย หรือเพราะคนที่ขี่พาหนะเป็นมีน้อยนั้น ตอนนี้เขายังบอกไม่ได้ แต่นี่ถือเป็นข่าวดีสำหรับเมืองชายแดนแน่นอน อย่างน้อยเขาก็ไม่ต้องกังวลแล้วว่า พวกปีศาจจะเดินทางข้ามเทือกเขาสูงๆ ต่ำๆ ทางทิศใต้เข้ามาปล้นฆ่ามนุษย์ถึงในดินแดนตะวันตก
นอกจากนี้ เขายังได้ข้อมูลสำคัญอีกอย่างมาด้วย นั่นก็คือ ปีศาจก็มีพลังวิเศษเช่นกัน
จากที่ฟังไนติงเกลรายงานมา แม้พลังของศัตรูจะเบาบางมาก แต่อย่างน้อยมันก็จับตัวกันเป็นไอได้ และสามารถเห็นได้อย่างชัดเจนเมื่ออยู่ในหมอกมายา แต่ดูเหมือนวิธีปล่อยพลังของพวกเขาจะแตกต่างจากของแม่มดอย่างสิ้นเชิง พวกเขาไม่ได้ปล่อยพลังผ่านร่างกายตัวเอง ทว่าอาศัยกลไกบางอย่าง...อย่างเช่นหินเรืองแสงก้อนนั้น ดังนั้นพลังของพวกเขาจึงไม่หลากหลายเท่าของแม่มด ทว่ามีลักษณะคล้ายอาวุธพิเศษซึ่งสามารถผลิตได้ในปริมาณมากมากกว่า
แต่แน่นอนว่าทั้งหมดนี้ยังเป็นแค่การสันนิษฐาน เสียดายก็แต่ศพของปีศาจร่วงลงทะเลหมดแล้ว โรแลนด์จึงไม่สามารถทำการพิสูจน์ขั้นต่อไปได้
เรื่องสุดท้ายก็คือสิ่งก่อสร้างของปีศาจ
หอคอยสีดำขนาดเล็กพวกนั้นไม่ใช่ที่อยู่ของปีศาจ วัสดุที่ใช้ก่อสร้างก็ดูประหลาดมาก พื้นผิวของมันไม่มีร่องรอยการกัดกร่อนจากหมอกแดง ภายในหอคอยบางส่วนว่างเปล่า ในขณะที่บางส่วนบรรจุของเหลวสีแดงจนเต็มคล้ายกับถังบรรจุวัตถุ
หรือว่าหมอกแดงที่ลอยอยู่บนฟ้าจะเกิดจากการระเหยของของเหลวพวกนี้
และสาเหตุที่ปีศาจไม่รุกล้ำเข้ามาในดินแดนร้าง รวมทั้งสี่อาณาจักรใหญ่ ก็เพราะพื้นที่พวกนี้อยู่นอกบริเวณที่หมอกแดงปกคลุม
แต่อย่างไรก็ตาม ดูจากข้อมูลทั้งหมดที่ได้มาแล้ว พวกเขายังไม่สามารถคุกคามเมืองชายแดนได้ในเร็วๆ นี้แน่นอน
ทว่าโรแลนด์รู้ดีว่า หากเมื่อสี่ร้อยกว่าปีก่อนพวกเขาเคยขับไล่มนุษย์ออกจากดินแดนร้างได้ ก็ไม่แน่ว่าวันใดวันหนึ่ง พวกเขาอาจยกทัพมารุกรานมนุษย์ได้อีกเหมือนกัน เขาต้องเตรียมตัวรับมือไว้ตั้งแต่เนิ่นๆ แล้ว
…
เนื่องจากโรแลนด์เสียเลือดไปค่อนข้างมาก ดังนั้นพอตกกลางคืน เขาจึงจัดการงานที่ค้างไว้เพียงไม่กี่อย่างแล้วเข้านอนแต่หัวค่ำ
ในขณะที่นั่งอ่านหนังสือประวัติศาสตร์บนเตียงไปได้ครึ่งเล่ม แล้วเตรียมตัวจะเป่าเทียนเข้านอนนั้น เขาก็ได้ยินเสียงเคาะประตูดังมาจากนอกห้อง
เขาชะงักไปเล็กน้อยก่อนจะลุกจากเตียงไปเปิดประตู คนที่ยืนอยู่หน้าประตูก็คืออันนา
เธอไม่ได้หอบหนังสือเล่มหนา...ซึ่งถ้าไม่ใช่ ‘ฟิสิกส์ขั้นกลาง’ ก็ต้องเป็น ‘พื้นฐานทฤษฎีวิทยาศาสตร์ธรรมชาติ’ มาด้วยเหมือนทุกครั้ง เธอซึ่งอยู่ในชุดนอนสีขาวสะอาดตาเดินเข้ามาในห้องมือเปล่า แม้แต่รองเท้าก็ไม่ใส่ เท้าที่บอบบางสัมผัสพื้นห้องอย่างแผ่วเบา ไม่มีเสียงเล็ดลอดออกมาแม้แต่น้อย
โรแลนด์กลืนน้ำลายเอื้อก
อันนาปิดประตูห้องแล้วลงกลอนประตู จากนั้นจึงจูงมือโรแลนด์มาที่ข้างเตียง
เด็กสาวเพิ่งสระผมมา ปลายผมที่ทิ้งตัวลงมาสะท้อนประกายสีทองจางๆ อยู่ใต้แสงเทียน ยิ่งเข้าใกล้ก็ยิ่งได้กลิ่นหอมอ่อนๆ อย่างชัดเจน...กลิ่นหอมที่ชวนให้หลงใหลไม่ได้มาจากสบู่หอมกลิ่นกุหลาบ ทว่ามาจากร่างกายของเธอเอง
ขนตายาวของเธอสั่นน้อยๆ พวงแก้มทั้งสองผุดสีแดงระเรื่อ ดวงตาสีฟ้าใสวาวราวกับสายน้ำในฤดูใบไม้ร่วง โรแลนด์ดูออกว่าเธอกำลังประหม่า ทว่าในความประหม่านั้นกลับไม่มีความลังเลแม้แต่น้อย สายตาที่จับจ้องเขาอย่างเปิดเผยเต็มไปด้วยความแน่วแน่
แม้เขาจะไม่เคยมีประสบการณ์ด้านนี้มาก่อน แต่ก็พอจะเข้าใจความหมายที่อีกฝ่ายแสดงออกได้
“แค่ก เรื่องนี้...”
“ข้าไม่อยากรออีกต่อไป” อันนาพูดเสียงเบา “โดยเฉพาะอย่างยิ่งหลังจากที่ผ่านพ้นเรื่องราวพวกนี้มาแล้ว” เธอหยุดไปเล็กน้อย “ข้าไม่อยากเสียใจภายหลัง”
........................................


[Go To Next Chapter]( ./210.md)