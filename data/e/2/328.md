##บทที่ 416 ถอย
ไนติงเกลวิ่งตามเส้นทางที่สำรวจไว้ทะลุเพดานสามชั้น เข้าไปในคุกใต้ดินที่มาควิสอยู่
สเปียร์ได้ยินเสียงความเคลื่อนไหวก็เงยหน้าเบิกตาโต “เจ้า...เข้ามาทางไหน”
เธอส่งสัญญาณเป็นเชิงว่าอย่าใช้เสียง แล้วเดินกะเผลกออกไปนอกประตูเหล็ก บริเวณทางเดินมีทหารยามเฝ้าอยู่สองคน ดูจากการแต่งตัวแล้วน่าจะเป็นสาวกของศาสนาจักร เธอก้าวทะลุหมอกมายาไปถึงตัวสองคนนั้น แล้วชักกริชออกมาปาดคอพวกเขาอย่างรวดเร็ว...พวกเขาคงคิดไม่ถึงว่าจะมีศัตรูจู่โจมมาจากในห้องขัง จนกระทั่งถึงคราวสิ้นลมก็ยังไม่เหลียวมองแม้แต่ปราดเดียว
ไนติงเกลกลับไปที่ห้องขังแล้วถึงมีเวลาสำรวจบาดแผลตัวเอง
กางเกงกันลมที่โซโรยาวาดขึ้นถูกกรีดเป็นช่องยาว เลือดที่น่องไหลไม่หยุด บาดแผลลึกประมาณเล็บมือได้ แส้เวทมนตร์ของศัตรูคงฟาดทะลุขากางเกงจากด้านข้างและกระชากเนื้อบางส่วนติดไปด้วย โชคดีที่แผลยังไม่ลึกถึงกระดูก หากไม่ใช่เพราะกางเกงผิวเคลือบมีความเหนียวสูงล่ะก็ เธอคงเจ็บหนักกว่านี้มาก
“เจ้าได้รับบาดเจ็บนี่” สเปียร์ขมวดคิ้ว
“ไม่มากหรอก พวกเราต้องไปจากที่นี่แล้ว ขืนยังมัวชักช้าอยู่ ท่านได้กลายเป็นศพแน่” ไนติงเกลไม่ได้บอกอีกฝ่ายว่าทูตศักดิ์สิทธิ์ตั้งใจจะพาเธอไปเฮอร์มีส เพราะสำหรับเธอแล้ว นั่นก็ไม่ต่างจากความตายอยู่ดี หรืออาจจะแย่กว่าด้วยซ้ำ “พวกเขาไม่รู้มาก่อนว่าท่านเป็นแม่มด ทั้งหมดนี้เป็นแผนร้ายของศาสนจักร พวกเขาแค่ต้องการตำแหน่งผู้ปกครองสันเขาฟอลเลนดรากอนเท่านั้น”
“แล้วน้องชายข้า...”
“น่าจะเป็นหุ่นเชิดของศาสนจักรไปแล้ว พวกเรามีเวลาไม่มากแล้ว เรื่องนี้ไว้ค่อยเล่าระหว่างทางดีกว่า” ไนติงเกลใช้ผ้าพันแผลที่พกมาพันแผลไว้อย่างแน่นหนา “พันธนาการอาญาสิทธิ์อยู่ที่ไหน”
มาควิสชี้ที่คอตัวเอง “ตอนแรกพวกเขาแค่ล่ามตรวนที่ขาข้าเท่านั้น แต่ต่อมาก็เปลี่ยนเป็นเจ้านี่”
ให้ตายเถอะ ไนติงเกลใจหล่นวูบ บนคอของอีกฝ่ายมีห่วงโลหะหนาเท่าหัวแม่มือคล้องอยู่...พันธนาการอาญาสิทธิ์ประเภทนี้ทำขึ้นโดยการยัดหินอาญาสิทธิ์จำนวนหนึ่งลงไปในห่วงเหล็ก จากนั้นจึงใช้เครื่องมือชนิดพิเศษยึดมันไว้ด้วยกัน ลำพังกำลังคนธรรมดาไม่มีทางแกะมันได้แน่นอน
“ท่านจำได้หรือไม่ว่าเครื่องใส่พันธนาการอยู่ห้องไหน”
“ห้องขังตรงทางเข้า พวกเขาพาข้าไปใส่พันธนาการที่นั่น”
เห็นได้ชัดว่าเพราะทูตศักดิ์สิทธิ์รู้ตัวตนที่แท้จริงของเธอ จึงเปลี่ยนมาใช้พันธนาการที่แน่นหนาที่สุด นอกจากอมนุษย์แล้ว มันคงตรึงแม่มดธรรมดาได้เกือบทุกคน
หากจะพาสเปียร์หนี ก็ต้องแกะเจ้านี่ออกเสียก่อน มิฉะนั้น เธอคงไม่มีวันลากอีกฝ่ายเข้าหมอกมายาได้แน่ๆ
“พวกเราต้องไปที่ห้องขังห้องแรก” ไนติงเกลตัดสินใจ “ท่านมากับข้า”
เธอฝืนความเจ็บที่ขาเดินกลับมาค้นกุญแจตามตัวทหารยาม แล้วไขประตูห้องขังออก
ทันใดนั้น ระฆังที่ยอดหอคอยสูงก็แผดเสียงดังกังวาน เสียงระฆังที่เร่งเร้าดังก้องอยู่ท่ามกลางสิ่งก่อสร้างอันเงียบสงัด ราวกับคนตีระฆังกำลังรัวไม้ใส่หัวใจเธอ
“สัญญาณเตือนภัยของศาสนจักร” สเปียร์หน้าถอดสี
“อย่างไรเสียพวกเขาก็ต้องมาอยู่แล้ว” ไนติงเกลพูดเสียงขรึม “พวกเราต้องเคลื่อนไหวให้ไวกว่าศัตรู ถึงจะมีโอกาสรอดออกไปได้”
แต่หากมองจากอีกมุม สัญญาณเตือนภัยที่ดังขึ้นตอนนี้ก็ช่วยพวกเธอไว้เหมือนกัน พวกสาวกที่อยู่ในห้องใต้ดินได้ยินเสียงระฆังเข้าก็รีบไปรวมตัวที่ทางเข้าออกคุกซึ่งมีเพียงทางเดียว นั่นเป็นการเปิดโอกาสให้ไนติงเกลสังหารทุกคนได้พร้อมกัน
เธอใช้หมอกมายาพาตัวเองไปถึงที่นั่น แล้วลั่นไกใส่คนพวกนั้นทันที กระสุนหลายนัดพุ่งใส่ร่างเป้าหมายคนแรกแล้วทะลุเข้าร่างเป้าหมายคนที่สองจนเลือดสาดกระจาย หินอาญาสิทธิ์ที่พวกเขาสวมกลายเป็นเป้าที่เด่นชัดที่สุดในโลกสีขาวดำ เมื่อเผชิญหน้ากับไนติงเกลที่ล่องหนได้ คนพวกนี้ก็ไม่รู้จะหันดาบและโล่ไปทางไหน ไนติงเกลสาดกระสุนไปสองรอบ ในคุกก็ไม่เหลือทหารที่ยังหายใจอีก
แต่เธอรู้ว่าคนพวกนี้เป็นแค่สาวกปลายแถวของศาสนจักรเท่านั้น อีกไม่นาน ทหารพิพากษาพร้อมอาวุธครบมือก็จะกรูกันมาที่นี่แล้ว หากถึงตอนนั้นยังปลดพันธนาการอาญาสิทธิ์ไม่ได้ พวกเธอก็คงหนีไม่พ้นเงื้อมมืออีกฝ่าย
“เร็วเข้า!” เธอเห็นเครื่องใส่พันธนาการอย่างรวดเร็ว...มันเป็นอุปกรณ์เหล็กที่ตั้งอยู่ข้างกำแพง ด้านหน้ามีปากคีบขึ้นสนิมยื่นออกมา ดูเผินๆ เหมือนเครื่องลงทัณฑ์อันน่าสยดสยอง
สเปียร์ยื่นคอไปวางแนบปากคีบ ส่วนไนติงเกลใส่สลักเหล็กแล้วดันคันโยก เมื่อปากคีบถูกแยกออกด้วยแรงของสายพาน พันธนาการอาญาสิทธิ์จึงถูกง้างออกเป็นช่องกว้าง
เวลานั้น เสียงเกราะกระทบกันของทหารพิพากษาลอยมาถึงหน้าประตูห้องขังแล้ว
“พวกนางอยู่ที่นั่น!” ใครบางคนตะโกนขึ้น
“เล็ง...ยิง!”
“ไป!” ไนติงเกลลากสเปียร์เข้าหมอกมายา ทว่าหลุมดำอับแสงจำนวนมากที่พุ่งเข้ามากลับฉีกหมอกมายาออกเป็นเสี่ยงๆ ภายในพริบตา
ลูกหน้าไม้ติดหินอาญาสิทธิ์ด้วยหรือนี่! ไนติงเกลรู้สึกถึงเหงื่อที่ผุดพราวบนหน้าผาก เมื่อปราศจากหมอกกำบังกาย ร่างของพวกเธอก็ปรากฏชัดแก่สายตาทหารพิพากษา...คนพวกนี้ถูกฝึกมาดีกว่าสาวกธรรมดามาก การยิงระลอกแรกเน้นพุ่งเป้าไปที่ทางเดิน ลูกหน้าไม้ถูกยิงไปทั่วทุกทิศทาง ทำให้หินอาญาสิทธิ์ออกฤทธิ์ห้ามเวทมนต์ได้ทั่วทั้งบริเวณ มิหนำซ้ำ การยิงระลอกนี้ก็ใช้คนเพียงครึ่งเดียวเท่านั้น
ส่วนคนอีกครึ่งที่เหลือนั้นกำลังรอให้แม่มดปรากฏตัว
เมื่อพวกเขาเห็นเป้าหมายชัดเจน การยิงระลอกสองก็ตามมาติดๆ
พอได้ยินเสียงดีดสายหน้าไม้ดังผึงจากด้านหลัง ไนติงเกลก็ลากมาควิสมาด้านหน้าพร้อมกับตะโกนเสียงดังว่า “ก้มลง!”
ความเจ็บปวดรุนแรงแผ่กระจายมาจากแผ่นหลัง เธอไม่รู้ว่าตัวเองโดนลูกหน้าไม้ไปกี่ลูก ทว่าแม้ความปวดแสบปวดร้อนราวกับถูกไฟเผากำลังแผ่ซ่านมา เธอก็ยังคงวิ่งไม่หยุด
ไนติงเกลเลี้ยวผ่านห้องขังมาแล้ว จึงรู้สึกถึงรสคาวที่อยู่ในปาก คงเพราะความเจ็บเมื่อครู่นี้ทำให้เธอเผลอกัดปากจนแตกนั่นเอง “ท่านไม่เป็นไรกระมัง”
“ข้า...ข้าไม่เป็นไร” มาควิสพูดอย่างอึ้งๆ “แต่เมื่อครู่นี้เจ้า เจ้าบังลูกหน้าไม้ให้ข้า”
“ถ้าท่านถูกลูกหน้าไม้ ท่านตายแน่ แต่ถ้าเป็นข้าอาจจะไม่เป็นไร” ไนติงเกลเอื้อมมือไปลูบหลัง ปรากฏว่าไม่มีศรลูกไหนแทงทะลุเสื้อกันลมของโซโรยาได้ตามคาด...ถึงจะรู้สึกแสบร้อนประดุจไฟเผาอย่างไร แต่ตราบใดที่มันยังแทงไม่ถึงเนื้อ อย่างมากก็มีแค่รอยฟกช้ำเท่านั้น สิ่งที่สำคัญกว่านั้นก็คือ เศษหินอาญาสิทธิ์จะต้องไม่ฝังเข้าไปในร่างกายเธอเด็ดขาด
ทหารพิพากษารีบวิ่งตามมาอย่างไม่ลดละ พวกเขาคงคิดไม่ถึงว่าพวกเธอจะรอดจากการยิงระลอกสองได้โดยที่ไม่มีเกราะกำลัง การยิงเมื่อครู่นี้ช่วยยืดระยะห่างระหว่างทั้งสองฝ่ายให้ไกลขึ้นไปอีก
พอพ้นระยะออกฤทธิ์ของหินอาญาสิทธิ์มาแล้ว ไนติงเกลก็ลากสเปียร์เข้าหมอกมายา แล้ววิ่งขึ้นไปตามเส้นสายที่เปลี่ยนแปลงตลอดเวลา ทะลุผ่านเพดานและชั้นดินจนมาถึงนอกหอคอย จากนั้น เธอก็หยิบกระบอกไม้ไผ่ที่เอวออกมาดึงชนวนอย่างรวดเร็ว
แสงสีส้มสว่างจ้าพุ่งจากกระบอกไม้ไผ่ขึ้นไปบนฟ้า แล้วแตกตัวออกเป็นสะเก็ดแสงลานตา ท้องฟ้าราวกับมีดาวเพิ่มขึ้นมาหลายพันดวง
เธอจำได้ว่าตอนที่เจ้าชายยื่นของสิ่งนี้ให้เธอนั้น เขาพูดประมาณว่า เมื่อธนูแสงส่งสัญญาณกระจ่างฟ้า เหล่าทหารทั่วพสุธามารวมกัน เวลานี้ เธอไม่จำเป็นต้องใช้ทหารทั่วพสุธาเลย ขอแค่เมซีเห็นสัญญาณนี้ก็พอแล้ว
เพียงไม่กี่อึดใจ เงามืดขนาดใหญ่ก็บินลงมาจากฟ้า เมซีร่อนลงมาที่ข้างหอคอยด้วยพละกำลังอันมหาศาล ร่างกายขนาดมหึมาของเธอทับกำแพงจนพังทลาย แรงลมที่พัดมาจากปีกไล่หมอกบริเวณรอบๆ ออกไปจนหมด
“นะ...นี่มันอะไรกัน” สเปียร์ตาเหลือก
“ผู้ร่วมงานของข้าเอง” ไนติงเกลให้ไลต์นิ่งช่วยจัดตำแหน่งมาควิสบนตัวเมซี ส่วนตัวเองใช้กำลังเฮือกสุดท้ายปีนขึ้นหลังเธอแล้วตบลำตัวหนาๆ ของเธอ “ไปได้”
“อ้าก...อ้าก...” เมซีส่งเสียงคำรามน่ากลัวใส่ทหารพิพากษาที่ไล่ตามมา ก่อนจะกระพือปีกบินขึ้นฟ้า พาคนทั้งสองหนีหายไปท่ามกลางท้องฟ้ายามค่ำคืนอย่างรวดเร็ว
………………………………….




[Go To Next Chapter]( ./329.md)