##บทที่ 434 ของขวัญวันเกิด
โรแลนด์รู้เรื่องวันเกิดอายุครบยี่สิบปีของทิลลีจากอันนา
เขาเพิ่งจะนึกเรื่องนี้ได้ก็ตอนนี้เอง
แต่นั่นไม่ใช่เพราะเขาไม่ใส่ใจ ทว่าความทรงจำของเจ้าชายตัวจริงเปรียบเสมือนคลังข้อมูลสำหรับเขา เขาจะเข้าไปค้นก็ต่อเมื่อจำเป็นเท่านั้น และในนั้นก็แทบไม่มีข้อมูลเกี่ยวกับสถานการณ์ทางการเมืองหรือความรู้เรื่องศาสตร์เร้นลับเลย มีแต่วีรกรรมสร้างความวุ่นวายและวิธีกลั่นแกล้งคนอื่นที่เจ้าตัวภูมิใจเท่านั้น ดังนั้น เขาจึงไม่ค่อยค้นข้อมูลในความทรงจำพวกนี้เท่าไรนัก
และสำหรับเจ้าชายลำดับที่สี่แล้ว ทิลลีก็เปรียบเสมือนจุดด่างดำ เธอมีพื้นที่ในความทรงจำของเขาเพียงน้อยนิด เรื่องราวที่เกี่ยวกับเธอถูกเขาฝังไว้ลึกสุดใจ ราวกับไม่ต้องการรื้อฟื้นมันขึ้นมาใหม่
วันเกิดของทิลลีไม่ใช่วันตื่นรู้ แต่เป็นวันเกิดที่มีความหมายตามตัวอักษรจริงๆ...เนื่องจากอมนุษย์มีคุณลักษณะพิเศษบางประการ เธอจึงไม่รู้ว่าตัวเองตื่นรู้เป็นแม่มดเมื่อไร ทั้งยังไม่ต้องสัมผัสความทรมานจากการถูกพลังตีกลับในช่วงเดือนแห่งปีศาจของทุกปีด้วย สำหรับเธอแล้ว วันเกิดมีเพียงวันเดียวเท่านั้น
โรแลนด์ค้นความทรงจำส่วนนี้จนพบว่า คงเพราะทิลลีเป็นลูกคนสุดท้ายของพระราชินี พระราชาวิมเบิลดันที่สามจึงจัดงานฉลองวันเกิดอย่างยิ่งใหญ่ให้เธอในเขตเมืองชั้นในทุกฤดูหนาว แม้แต่ทอว์ฟิคซึ่งเป็นลูกรักที่สุดก็ยังไม่เคยได้รับสิทธิพิเศษแบบนี้ ทว่านอกจากเรื่องนี้แล้ว พระราชาก็แทบไม่สนใจทิลลีเลย ราวกับไม่อยากรับรู้ความเป็นไปของเธอแม้แต่น้อย หากไม่ใช่เพราะเหตุนี้ เจ้าชายลำดับที่สี่ก็คงไม่กล้ากลั่นแกล้งน้องสาวคนนี้อย่างกำเริบเสิบสานซ้ำแล้วซ้ำเล่าเป็นแน่
พอค้นความทรงจำลึกลงไป เขายังเจอเรื่องน่าสนใจอีกเรื่องด้วย
ในวันที่ทิลลีบรรลุนิติภาวะนั้น พิธีฉลองบรรลุนิติภาวะของเธอก็ถูกจัดอย่างยิ่งใหญ่ที่สุดเช่นกัน ไม่ว่าหลังจากนั้นจะมีการจัดพิธีอีกกี่ครั้งก็ยังเทียบกับพิธีครั้งนั้นไม่ได้ นอกจากเหล่าผู้พิทักษ์ชายแดนทั้งสี่ที่มุ่งหน้ามายังเมืองหลวงแล้ว อาณาจักรดอว์น วูล์ฟฮาร์ต และอีเทอร์นัลวินเตอร์ก็ส่งตัวแทนมาร่วมพิธีเช่นกัน แม้แต่หมู่เกาะในฟยอร์ดก็ยังส่งทูตมาร่วมแสดงความยินดีด้วย
ทอว์ฟิคและการ์เซียเห็นดังนั้นก็อิจฉาตาร้อน จึงคิดจะสั่งสอนทิลลีให้รู้ว่าเธอไม่ใช่ลูกที่เสด็จพ่อโปรดปรานที่สุด...ที่พระราชาวิมเบิลดันที่สามทำเช่นนี้ก็เพราะต้องการชดเชยให้พระราชินีที่เสียไป และที่ทำดีกับทิลลีก็เพียงเพราะต้องการให้วิญญาณเสด็จแม่บนสวรรค์สบายใจเท่านั้น
ไม่ว่าโรแลนด์จะเชื่อคำพูดนี้หรือไม่ แต่ตอนนั้นพวกเขาก็เชื่อเช่นนี้จริงๆ ดังนั้น คนทั้งสองจึงยุให้เจ้าชายลำดับที่สี่ลงมือกับทิลลี ทว่าหลังจากที่ถูกทิลลีสั่งสอนอย่างเจ็บแสบไปเมื่อแปดปีก่อนเป็นต้นมา เขาก็ไม่กล้าหาเรื่องน้องสาวที่ภายนอกดูสงบเรียบร้อย ทว่าภายในเต็มไปด้วยแรงต้านคนนี้อีก ดังนั้นจึงไม่ยอมรับปากทุกกรณี คนทั้งสองเห็นไม่มีทางเลือกแล้วจึงต้องลงมือเอง
เจ้าชายลำดับที่สี่ไม่รู้ว่าพวกเขาใช้วิธีอะไร แต่ผลสุดท้ายคือ ลูกหมีหนึ่งคู่ซึ่งเป็นของขวัญจากอาณาจักรวูล์ฟฮาร์ตถูกวางยาตาย และนั่นก็เป็นของขวัญที่ทิลลีชื่นชอบที่สุด...เมื่อเห็นน้องสาวกอดศพลูกหมีอย่างอึ้งๆ เจ้าชายลำดับที่สี่ก็รู้สึกสะใจอยู่ลึกๆ
สมแล้วที่เป็นวายร้ายแห่งวังหลวง นอกจากฆ่าคนและวางเพลิงแล้ว เรื่องชั่วๆ อย่างอื่นก็ไม่มีละเว้น
แต่ไม่ว่าอย่างไร เรื่องนี้จะต้องเป็นความทรงจำที่เลวร้ายสำหรับทิลลีอย่างไม่ต้องสงสัย
หลังจากค้นความทรงจำเสร็จ โรแลนด์ก็ได้ความคิดทันทีว่าจะให้ของขวัญอะไรแก่เธอ
เขาคลี่กระดาษออก แล้วเริ่มวาดรูปของขวัญของตัวเอง
“อะไรน่ะเพคะ” ไนติงเกลยื่นหน้ามาดูจากด้านหลัง “หมีหรือเพคะ”
“อืม ตุ๊กตาหมีแบบที่เอาไว้กอดนอนได้น่ะ” โรแลนด์ยิ้ม
จากประสบการณ์การให้ของขวัญซึ่งมีเพียงน้อยนิดของเขา เขาพบว่าเด็กผู้หญิงส่วนใหญ่มักพ่ายแพ้ต่อของขวัญที่น่ารักและนุ่มนิ่ม และตุ๊กตาที่มีขนาดเท่าคนนี้ก็อยู่ในข่ายที่ว่าพอดี แน่นอนว่าการทำตุ๊กตาธรรมดาไม่ใช่เรื่องยากสำหรับเขา ทว่ามันก็ไม่ใช่ของแปลกใหม่ ในเมื่อเขาเป็นถึงเจ้าชาย ทั้งยังมีแม่มดอีกกลุ่มใหญ่ที่สามารถช่วยเขาได้ ของขวัญของเขาก็ต้องพิเศษกว่าคนทั่วไปอยู่แล้ว
…
พอถึงวันเกิดทิลลี โรแลนด์ก็อุ้มของขวัญมายังที่พักของเธอ
พอประตูเปิดออก เขาพบว่าในห้องมีเธอเพียงคนเดียว พอเห็นคนที่มาเป็นเขา เธอก็ชะงักไปเล็กน้อย “ท่านมีอะไรหรือ”
“วันนี้เป็นวันเกิดเจ้า คืนนี้ข้าจะจัดงานเลี้ยงอย่างยิ่งใหญ่ให้เจ้า” โรแลนด์ยิ้มบางๆ “แต่ว่าก่อนหน้านั้น ข้ามีของขวัญจะให้เจ้าด้วย”
“ของขวัญหรือ” ทิลลีประหลาดใจเล็กน้อย “อย่าบอกนะว่าท่านหมายถึงของที่ท่านอุ้มอยู่” เธอเบี่ยงตัว “เข้ามาสิ”
“เอ่อ...ขนาดมันค่อนข้างใหญ่น่ะ แต่ข้ารับรองได้ว่ามันพิเศษมากแน่นอน” เจ้าชายเช็ดหน้าผาก แล้ววางของขวัญลงบนพื้นโถงรับแขก ขุนนางในยุคนี้นิยมให้ของที่มีขนาดเล็กและประณีตแก่กัน ของที่ให้ก็มีตั้งแต่ดอกไม้ไปจนถึงแหวน ส่วนมากมักเป็นของที่สามารถซ่อนในเสื้อคลุมได้ เพื่อที่จะได้หยิบออกมาสร้างความประหลาดใจให้อีกฝ่ายได้ในเวลาที่เหมาะสม ขุนนางที่หอบกล่องกระดาษที่ห่ออย่างดีมาให้อีกฝ่ายแบบเขานี้คงมีไม่มากนัก...มิหนำซ้ำ เจ้านี่ยังหนักกว่าที่เขาคิดไว้มากเสียด้วย
“ท่านไม่เคยให้ของขวัญข้ามาก่อน” ทิลลีพูดด้วยน้ำเสียงที่เขาเดาอารมณ์ไม่ถูก
“ข้าเคยให้พู่กันขนห่านเจ้าตอนเจ้าเกิด” โรแลนด์แก้ “แม้จะไม่ใช่ของมีค่าอะไรก็เถอะ”
“เอาเถอะ ก็แค่ธรรมเนียมในวังเท่านั้น” เธอยักไหล่ “แล้วเจ้านี่ล่ะ ข้าเปิดดูเลยได้หรือไม่”
“ย่อมได้แน่นอน”
โรแลนด์นั่งดูเธอแกะริบบิ้นด้วยรอยยิ้ม ตอนที่กล่องกระดาษถูกเปิดออกนั้น เขาได้ยินเสียงสูดหายใจเบาๆ ของอีกฝ่าย
“นี่มัน...อะไรกัน” ทิลลีกะพริบตา
“หมีไง” โรแลนด์ฉีกยิ้ม
“หมีที่ไหนหน้าตาแบบนี้” เธอเดินวนรอบตุ๊กตาไปสองรอบด้วยความสงสัย จากนั้นจึงลูบคลำมันอย่างอดใจไม่ไหว “นิ่มจัง...”
ขนของมันเป็นผลงานของโซโรยา เธอได้ต้นแบบมาจากหนังนุ่มๆ ของลูกหมาป่าทางตอนเหนือ ส่วนรูปทรงของมันนั้น...โรแลนด์ออกแบบโดยอ้างอิงจากหมีแพนด้าในยุคหลัง หมีแพนด้าดำรงเผ่าพันธุ์มาจนถึงปัจจุบันได้ก็เพราะความน่ารัก อีกทั้งยังถูกใช้เป็นของขวัญเชื่อมสัมพันธ์กับนานาประเทศด้วย นี่คงเป็นเครื่องยืนยันความน่ารักของมันได้แล้ว
“ข้าไม่ยักรู้จักหมีชนิดนี้มาก่อน สีบนตัวมันดูประหลาดชอบกล...”
“ไม่สวยหรือ”
“เปล่า ข้าหมายความว่า...” ดูเหมือนทิลลีจะคิดคำอธิบายไม่ออก แต่ดวงตาที่เปล่งประกายคู่นั้นได้เผยความรู้สึกในใจเธอแล้ว
“มันคือหมีแพนด้า เป็นสัตว์ที่...ได้รับความนิยมอย่างกว้างขวาง”
อีกฝ่ายตระหนักได้อย่างรวดเร็ว “ในอีกโลกน่ะหรือ...”
โรแลนด์พยักหน้า “แล้วก็ มันไม่ได้มีไว้แค่กอดเฉยๆ หรอกนะ เจ้าลองหยิกคอมันดูสิ”
พอทิลลีทำตามที่เขาพูด ‘หมีแพนด้า’ ก็ขยับขึ้นมาทันที ขาของมันเคลื่อนไปด้านหน้าและหลังคล้ายกับพยายามจะปีนขึ้นตัวทิลลี ฝ่ายหลังยกมือปิดปากพลางก้าวถอยหลังด้วยความตกใจ ทว่าเท้าของตุ๊กตาสัมผัสพื้นแล้วกลับไม่หยุดเคลื่อนไหว มันยังคงคลานสี่ขาไปหาเธออย่างช้าๆ
นี่ก็คือเหตุผลที่มันมีน้ำหนักมากนั่นเอง...โรแลนด์ฝังเฟืองและก้านต่อที่สามารถขยับไปมาได้ในตัวตุ๊กตา ขาแต่ละข้างของมันเคลื่อนไหวได้ด้วยเครื่องกำเนิดไฟฟ้าขนาดเล็ก ซึ่งเครื่องกำเนิดไฟฟ้าที่ว่าก็ได้พลังงานมาจากรุ่งอรุณหมายเลขหนึ่งซึ่งถูกย่อส่วนลงหลายเท่าตัวนั่นเอง เนื่องจากเขาลดขนาดการเปลี่ยนแปลงของฟลักซ์แม่เหล็กลง ระยะเวลาออกฤทธิ์ของมันจึงนานขึ้นกว่าเดิมมาก หากวางนิ่งๆ ไว้ไม่ใช้งาน พลังที่เกาะอยู่ในนั้นจะคงอยู่ได้ประมาณสามถึงสี่เดือน แต่หากใช้งานติดต่อกัน ระยะเวลาออกฤทธิ์ของมันก็จะลดลงประมาณสองเท่า ต่อให้ทิลลีกลับเกาะสลีปปิ้งไปแล้ว ‘หมีแพนด้า’ ก็จะยังอยู่เป็นเพื่อนเธอได้อีกระยะใหญ่
“เจ้าหยิกคอมันอีกที มันก็หยุดแล้ว” โรแลนด์หัวเราะ “หวังว่าเจ้าจะชอบมันนะ”
ครั้งนี้ ต่อให้ทิลลีไม่พูดอะไร เขาก็รับรู้คำตอบได้จากสีหน้าของเธอ
………………………………….




[Go To Next Chapter]( ./347.md)