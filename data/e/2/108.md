##บทที่ 196 ภัยของศาสนจักร
ขบวนของเลห์แมนขี่ม้าอยู่ในป้อมปราการลองซอง


หลังจากเสร็จสิ้นการต่อสู้ ประชาชนในเมืองก็พากันหลบเข้าบ้านแล้วปิดประตูอย่างแน่นหนา บนถนนไม่มีเงาคนแม้แต่คนเดียว บรรยากาศดูวังเวงผิดปกติ


“เซอร์เลห์แมน มือท่านไม่เป็นไรกระมัง” เลวินหรืออัศวิน ‘โล่แกร่ง’ ถามขึ้น


“ไม่เป็นไรมากหรอก” เลห์แมนยักไหล่ “อย่างน้อยก็ยังขยับได้” ทว่าการขยับครั้งนี้กลับทำให้เขาขมวดคิ้วมุ่น


การต่อสู้ชิงประตูเมืองเมื่อคืนเป็นไปอย่างราบรื่น ทหารยามที่เฝ้าประตูตะวันออกของป้อมมีเพียงยี่สิบกว่าคน มิหนำซ้ำพวกเขายังคิดไม่ถึงด้วยว่าศัตรูจะโจมตีจากในเมือง


แม้จะมีคนเป่าแตรเขาสัตว์ แต่กว่ากองหนุนจะมาถึงก็ต้องใช้เวลาครู่ใหญ่ ทหารรับจ้างที่กินยาลงไปสิบห้าคนพุ่งไปที่กำแพงเมือง แล้วสังหารทหารยามทีละคนจนหมด เลห์แมนนำอัศวินไปเปิดประตูเมือง แต่เขาไม่ทันสังเกตเห็นประตูเล็กข้างกำแพงเมืองใต้แสงสลัวนั้น กว่าจะรู้ตัวอีกทีก็ตอนที่ทหารยามสองคนบุกออกมาจากในนั้น หนึ่งในนั้นถือค้อนเหล็กพุ่งมาหาเขาอย่างรวดเร็ว


เลห์แมนเหน็บอาวุธไว้ที่เอวเพื่อให้หมุนกว้านประตูได้สะดวก พอถึงคราวคับขันจึงใช้แขนรับอาวุธศัตรูแทน แทบจะจังหวะเดียวกันนั้นเอง เลวินที่อยู่อีกด้านก็ชักดาบออกมาแทงเอวทหารยาม ทหารยามถูกแทงอย่างแรง ค้อนเหล็กในมือจึงอ่อนแรงลงไปมาก ทว่าก็ยังทิ้งรอยบุ๋มไว้บนเกราะแขนของเขาอยู่ดี


ตอนนั้นเลห์แมนยังไม่รู้สึกเจ็บเท่าไร แต่พอยึดประตูเมืองได้แล้ว เขาจึงรู้สึกว่ายกแขนขวาได้ลำบาก พอถอดเกราะออกดู ก็เห็นแขนด้านหน้าบวมจนเหมือนไม้นวดแป้ง


“ในโบสถ์คงมีสมุนไพรบรรเทาปวดอยู่” เลวินพูด “คนพวกนี้มักมีของเล่นแปลกๆ เสมอ”


“อย่างเช่นยาเม็ดนั่น” ดอร์น อัศวินอีกคนพูดกลั้วหัวเราะ


จากการต่อสู้ยามค่ำคืนครั้งนี้ อัศวินสิบสามคนเสียชีวิตไปสองคน บาดเจ็บสาหัสอีกหนึ่งคน ตอนนี้กำลังนอนครวญครางอยู่ในกระโจม ดูท่าคงอยู่ไม่พ้นคืนนี้ ทว่าความเสียหายแค่นี้ยังอยู่ในระดับที่รับได้ เลห์แมนคิด ตอนนี้กองพลเรือนเข้าเมืองได้แล้ว ในที่สุดป้อมก็ตกอยู่ในกำมือเขา


เพียงไม่กี่อึดใจ พวกเขาก็ยกขบวนมาถึงหน้าประตูโบสถ์ กองพลเรือนหนึ่งร้อยกว่าคนรอรับคำสั่งอยู่ที่นี่แล้ว พอเห็นเลห์แมน พวกเขาก็ผุดสีหน้าตื่นเต้น


“แจกยาให้พวกเขา” เลห์แมนพลิกตัวลงจากม้า เมื่อเห็นทุกคนได้รับยาแล้ว จึงนำคนขึ้นบันไดเข้าไปยังโถงใหญ่


“ช้าก่อน” สาวกศาสนจักรสองคนที่ทำหน้าที่เฝ้าประตูตวาดเสียงดัง “ห้ามพกอาวุธเข้าไปในสถานที่ศักดิ์สิทธิ์!”


เลวินควักอาวุธออกมายื่นให้อีกฝ่าย “ข้ารู้แล้ว ฝากเจ้าไว้คงไม่มีปัญหากระมัง” ในขณะที่สาวกกำลังยื่นมือไปรับดาบนั้น มืออีกข้างของเขาก็กำด้ามดาบไว้อย่างรวดเร็ว แล้วตวัดขึ้นด้านบนทันที มือทั้งสองของอีกฝ่ายร่วงลงพื้นพร้อมกับเสียงที่ดังขึ้น


“อะ...” เสียงโหยหวนของสาวกยังไม่ทันพ้นลำคอ อัศวินก็แทงปลายดาบเข้าคอหอยเขาแล้ว


แม้เลวินจะได้รับฉายาว่าโล่แกร่ง แต่ฝีมือดาบของเขาก็เฉียบคมไม่แพ้ใครเหมือนกัน


สาวกอีกคนก็ถูกเลวินเชือดคอตายเช่นกัน เลห์แมนถีบประตูใหญ่ออก แล้วเดินเข้าโถงไปด้วยสีหน้าเรียบเฉย


“พวกเจ้าเป็นใครกัน” ชายวัยกลางคนในชุดบาทหลวงสีขาวขอบน้ำเงินเดินเข้ามา เขาไม่กลัวคมดาบเปื้อนเลือดเลยแม้แต่น้อย “บังอาจบุกเข้าโบสถ์เชียวหรือนี่! เด็กๆ จับตัวพวกเขาไว้!”


เลห์แมนหัวเราะเยาะ ตอนนี้ชาวเมืองส่วนใหญ่หลบอยู่ในบ้านกันหมด ส่วนสาวกที่อยู่ประจำโบสถ์ก็มีแค่ยี่สิบสามสิบคนเท่านั้น หากปะทะกับอัศวินผู้เจนสงครามล่ะก็ รับรองว่าตายสถานเดียว


ดอร์นไม่รอคำสั่งจากเขา แต่กลับยิ้มประหลาดพลางชักดาบออกมาฟันสาวกที่กระโจนเข้ามาจนล้มหงาย คนอื่นๆ ก็พากันหยิบดาบต่อสู้อย่างรวดเร็วเช่นกัน ในโบสถ์พลันชุลมุนวุ่นวายกันยกใหญ่ บาทหลวงเห็นสถานการณ์ไม่ดีก็รีบตะโกนเสียงดัง “เด็กๆ ทั้งหลาย กินยาศักดิ์สิทธิ์ซะ พระเจ้าจะมอบพลังวิเศษให้พวกเจ้าปราบคนชั่วได้!”


พระราชาทอว์ฟิคเดาไม่ผิดเลย เลห์แมนแอบดีใจลึกๆ ที่นี่มียาจริงๆ ด้วย! เหล่าสาวกเริ่มตาแดงขึ้นมา ใบหน้าเริ่มมีเส้นเลือดปูดนูน ในระหว่างที่ยาออกฤทธิ์ คนธรรมดาก็อาจมีพละกำลังและความเร็วที่เหนือกว่าขีดจำกัดร่างกายมนุษย์ได้ ยิ่งอยู่ในสถานที่คับแคบเท่าไร ก็ยิ่งรับมือได้ยากเท่านั้น ทว่า ไม่ใช่แค่เจ้าหรอกที่มีของสิ่งนี้ เขาคิด ลองลิ้มรสชาติพลังที่พวกเจ้าคิดค้นขึ้นเองเถอะ


“ถอยไป” เขาตวาดลั่น “กองพลเรือนรับมือศัตรู!”


ทหารพลเรือนด้านหลังได้ยินประโยคนี้เข้าก็รีบกลืนยาเม็ดสองสีอย่างอดรนทนไม่ไหว จากนั้นจึงกระโจนเข้าไปตะลุมบอนกับเหล่าสาวกที่บ้าคลั่ง บาทหลวงเห็นดังนั้นก็หน้าถอดสี “เหตุใดพวกเจ้าจึงมี...!”


“ยาศักดิ์สิทธิ์น่ะหรือ” เลห์แมนใช้มือข้างหนึ่งถือดาบ เดินอ้อมกลุ่มคนที่กำลังสู้กันพัลวันไปหาอีกฝ่าย “นี่เป็นของขวัญที่ศาสนจักรมอบให้พวกข้าเอง หากไม่ใช่เพราะพวกเจ้าเล่นตุกติกล่ะก็ ป่านนี้พระราชาคงจะทรงยึดเกรย์คาสเซิลได้แล้ว”


“พระราชาหรือ” บาทหลวงเบิกตาโต “เจ้าเป็นคนของพระรา...”


เสียงนั้นพลันขาดหายไป ดาบในมือเลห์แมนเสียบลึกลงไปกลางอกเขา แทงทะลุถึงหัวใจ


การต่อสู้ระหว่างกลุ่มคนที่มีจำนวนแตกต่างกันสิ้นสุดลงอย่างรวดเร็ว สาวกยี่สิบกว่าคนถูกฆ่าตายกลายเป็นศพเกลื่อนพื้น หลังจากยาหมดฤทธิ์แล้ว ทหารพลเรือนก็หอบหายใจอย่างหนักหน่วง พวกเขานั่งพิงศพอย่างพึงพอใจ ไม่สนใจเลือดที่ไหลนองพื้นแม้แต่น้อย


เลห์แมนรู้สึกหนักแขนขึ้นทุกที เมื่อครู่นี้แค่แทงดาบออกไป เขายังรู้สึกเจ็บราวกับถูกฉีกร่าง บางครั้งเขายังอยากกินยาเม็ดสีดำเพื่อให้ตัวเองลืมความเจ็บปวดและความเหนื่อยล้าด้วยซ้ำ แต่พอเห็นอาการของคนที่กินยาพวกนั้นแล้ว ความคิดนี้ก็หายวับไปทันที


เลห์แมนรู้จักยาสองชนิดที่ศาสนจักรนำมาขายดี สำหรับคนที่มีร่างกายแข็งแรงแล้ว ยานี่สามารถออกฤทธิ์ได้อย่างมากเพียงสามครั้งเท่านั้น ครั้งแรกประมาณสิบห้านาที หลังจากนั้นระยะเวลาที่ออกฤทธิ์ก็จะลดลงเรื่อยๆ ในขณะที่คนกินยาก็จะติดยามากขึ้นเรื่อยๆ หากไม่ได้รับยาเป็นเวลานาน ร่างกายก็จะค่อยๆ ทรุดโทรมลงจนตายลงในที่สุด


ดังนั้น เขาจึงใช้ประโยชน์จากมันโดยการให้ทหารพลเรือนกินยาก่อนออกเดินทาง เพื่อบังคับให้พวกเขาเชื่อฟังคำสั่งของเขา อาการอยากยาสามารถทำให้ชาวนาที่อ่อนแอที่สุดกลับกลายเป็นสัตว์ร้ายกระหายเลือดได้ ตอนนี้คนพวกนี้กินยาไปสองครั้งแล้ว เขาสามารถใช้งานพวกเขาได้อีกแค่ครั้งเดียวเท่านั้น


แต่ว่า...ต่อให้หลังจากสามครั้งนี้แล้ว พวกเขายังได้รับยาไม่หยุด ยาก็จะช่วยได้แค่บรรเทาความทรมานเท่านั้น ไม่สามารถแก้ไขอะไรได้อีก หรือพูดอีกอย่างก็คือ หากกินยาเม็ดแรกลงไปเมื่อไร ก็เท่ากับก้าวเท้าลงโลงไปแล้วหนึ่งข้าง แต่แน่นอนว่าเลห์แมนไม่มีวันบอกเรื่องนี้กับพวกเขาเด็ดขาด


ยาสองสีนี้คืออุบายชั่วของศาสนจักรอย่างไม่ต้องสงสัย พระราชาทอว์ฟิครู้เรื่องนี้ดี จึงห้ามอัศวินทุกคนกินยาเด็ดขาด ทว่า มันก็เป็นเครื่องมือที่จะช่วยเขายึดครองอาณาจักรได้เหมือนกัน หรืออาจเรียกได้ว่า...เป็นของจำเป็นก็ว่าได้ หากไม่มีมัน พระราชาก็ไม่มีทางเอาชนะราชินีการ์เซียซึ่งมียาชนิดนี้เหมือนกันได้


ตอนแรกที่ได้ยินพระราชาพูดเรื่องนี้ เลห์แมนยังไม่ค่อยเชื่อเท่าไร เขาไม่เข้าใจว่าทำไมศาสนจักรต้องสนับสนุนเชื้อพระวงศ์สองคนให้ชิงราชบัลลังก์กัน แต่ว่าเหตุการณ์หลังจากนั้นทำให้เขารู้สึกเห็นด้วยกับพระราชามากขึ้นทุกที ขนาดโบสถ์ในดินแดนตะวันตกก็ยังมียาชนิดนี้ เขาคงไม่ต้องสงสัยเรื่องนี้อีกต่อไป...ศาสนจักรไม่ได้จะช่วยเชื้อพระวงศ์คนไหนขึ้นครองราชย์ทั้งนั้น สิ่งที่พวกเขาต้องการคืออาณาจักรเกรย์คาสเซิลต่างหาก


“พวกเราเจอยาในห้องใต้ดินสี่ลังใหญ่ รวมแล้วน่าจะได้หลายพันเม็ดอยู่” หลังจากค้นโบสถ์อย่างละเอียดแล้ว เลวินก็กลับมารายงานอย่างตื่นเต้น “นอกจากนี้ยังมีเงิน อัญมณี และแพรพรรณอีกจำนวนมาก คาดว่าเป็นของที่พวกสาวกบริจาคมา”


“อะไรขนไปได้ก็ขนไปให้หมด ส่วนที่ขนไปไม่ได้ก็เผาทิ้งเสีย” เลห์แมนสั่ง “เพราะถึงอย่างไร นี่ก็เป็นฝีมือของเจ้าชายโรแลนด์อยู่แล้ว พวกเราแค่ช่วยศาสนจักรปราบปรามความไม่สงบเท่านั้น”


พวกเขายังต้องอาศัยยาจากศาสนจักรอยู่ ดังนั้นตอนนี้จึงยังไม่ใช่เวลาตั้งตัวเป็นศัตรูกับศาสนจักร หากโยนความผิดให้เจ้าชายลำดับที่สี่ก็ไม่มีใครสาวมาถึงตัวพวกเขาได้ และเพื่อไม่ให้ศาสนจักรสงสัย พระราชาจึงต้องอยู่ที่ดินแดนเหนือ ทำทีว่าเชื่อฟังคำชี้แนะของอีกฝ่ายก่อน ทว่าจริงๆ แล้ว พระราชาส่งเขาพร้อมอัศวินจำนวนหนึ่งนำกองพลเรือนไปยึดดินแดนตะวันตกแล้ว


เวลานี้ กำลังทหารทั้งหมดของศาสนจักรอยู่ที่อาณาจักรวูล์ฟฮาร์ต ย่อมไม่มีเวลามาสนใจสถานการณ์ทางนี้ ดังนั้นพระราชาจึงต้องรีบยึดเกรย์คาสเซิลให้ได้โดยไว จะได้มีกำลังคนไปสู้กับศาสนจักรได้...พระราชาทอว์ฟิคคิดว่า ไม่ช้าก็เร็ว ศาสนจักรก็ต้องโจมตีเกรย์คาสเซิลอยู่ดี ก่อนที่วันนั้นจะมาถึง พวกเขาจะต้องรวบรวมและสั่งสมยาให้ได้มากที่สุด ขณะเดียวกันเขายังสั่งให้สมาคมเล่นแร่แปรธาตุที่เมืองหลวงเร่งศึกษาส่วนผสมของยาชนิดนี้ และแกะสูตรให้ได้โดยไวด้วย


ตอนนี้ยาก็ได้มาแล้ว ภารกิจนี้จึงเหลือเพียงขั้นตอนเดียวเท่านั้น...นั่นคือกำจัดเจ้าชายโรแลนด์ วิมเบิลดันอย่างถอนรากถอนโคน


........................................






[Go To Next Chapter]( ./109.md)