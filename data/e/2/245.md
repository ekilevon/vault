##บทที่ 333 สงครามป้องกันกำแพงเมืองใหม่
ทันทีที่เสียงระฆังดังขึ้น ทหารทั้งค่ายก็ลุกฮือขึ้นมา
แวนนาวิ่งออกจากกระโจมไปยังกำแพงพร้อมกับคนอื่นๆ แล้วเข้าประจำตำแหน่งตัวเองอย่างรวดเร็ว ขั้นตอนพวกนี้เขาฝึกมาไม่รู้กี่รอบต่อกี่รอบแล้ว ต่อให้ไม่มีคนบัญชาการ ทุกคนก็รู้ดีว่าตัวเองต้องทำอะไร
มาตรการระวังภัยในเดือนแห่งปีศาจปีนี้ยังเหมือนปีที่แล้วทุกประการ กำแพงแต่ละส่วนจะมีกองลาดตระเวนยืนเฝ้าเพียงไม่กี่คนเท่านั้น หากสัตว์อสูรมากันไม่มาก ทหารแค่สองสามคนก็เอาอยู่แล้ว เว้นเสียแต่ว่าสัตว์อสูรจะบุกมาฝูงใหญ่ ทหารสังเกตการณ์จึงจะส่งสัญญาณเตือน
เงาดำที่เส้นขอบฟ้ากำลังขยับใกล้เข้ามาทุกที แวนนากะจำนวนศัตรูคร่าวๆ ได้ประมาณพันกว่าตัว...หากเป็นเมื่อปีที่แล้ว อีกประเดี๋ยวเขาจะต้องเผชิญหน้ากับสงครามอันทรหดแน่นอน และในฐานะมือทวนซึ่งมีหน้าที่ถ่วงเวลาให้กองปืนบรรจุกระสุน เขายังต้องคอยเปลี่ยนกะกับสมาชิกกองสำรองเพื่อให้มีเรี่ยวแรงพอจะอยู่ต่อจนจบสงครามด้วย
ทว่าเวลานี้ กำลังทหารของเมืองชายแดนยิ่งใหญ่ขึ้นกว่าเดิมมาก
แคตคลอว์เปิดผ้าคลุมปืนใหญ่ออกแล้วสะบัดหิมะทิ้ง ส่วนร็อดนีย์ง่วนอยู่กับการตรวจดูกระบอกปืนใหญ่ หลังจากแน่ใจแล้วว่าไม่มีสิ่งแปลกปลอมค้างอยู่ข้างใน จึงใส่กระสุนปืนใหญ่ลงไป แม้กำแพงเมืองแห่งนี้จะก่อขึ้นจากดิน แต่มันก็กว้างและสูงกว่ากำแพงเมืองเดิมมาก มิหนำซ้ำยังมีการสร้างแท่นปืนใหญ่ทุกๆ หนึ่งร้อยเมตรเพื่อเพิ่มประสิทธิภาพให้แนวป้องกันด้วย
กำแพงเมืองแห่งนี้กว้างขนาดคนเดินเรียงกันได้ถึงสี่คน เวลาทำสงคราม กองปืนจะยืนอยู่แถวหน้า ส่วนแถวถัดมาเป็นทหารใหม่ซึ่งมีหน้าที่บรรจุกระสุน ฝ่ายหลังจะบรรจุกระสุนใส่รังเพลิงก่อน จากนั้นจึงส่งให้ทหารเก่าซึ่งยืนอยู่ด้านหน้าอีกที
“พวกมันไม่เบื่อบ้างหรืออย่างไร” ร็อดนีย์หาว “ถึงเดือนแห่งปีศาจทีไรต้องวิ่งมาอย่างบ้าคลั่งทุกที ต่อให้บุกเข้าเมืองชายแดนได้แล้วอย่างไร ก็ไม่เห็นจะมีความหมายอะไรกับพวกมันเสียหน่อย”
“ถือเสียว่ามาให้พวกเราฝึกมือก็แล้วกัน” เนลสันว่า “สัตว์อสูรพวกนี้ฝึกสนุกกว่าเป้านิ่งเยอะ”
“พูดถึงเรื่องฝึกยิง ข้าเพิ่งได้ยินข่าวน่าสนใจมาข่าวหนึ่งล่ะ เกี่ยวกับกองปืนใหญ่ของพวกเราเสียด้วย” โพเมโลพูดด้วยสีหน้าลึกลับ
“ข่าวอะไรหรือ”
“ข้าได้ยินสมาชิกกลุ่มปืนใหญ่กลุ่มอื่นบอกว่า คนที่ยิงได้แม่นจะได้เข้าไปอยู่ในกองปืนใหญ่เกียรติยศ และได้ทำภารกิจใหม่ๆ น่ะสิ” เขาหยุดไปเล็กน้อย “มีใครรู้รายละเอียดมากกว่านี้หรือไม่”
“กองปืนใหญ่เกียรติยศหรือ”
“ขนาดเจ้าที่บอกว่าตัวเองรู้มากยังไม่รู้เลย แล้วพวกข้าจะรู้มากกว่าเจ้าได้อย่างไร”
“ดีไม่ดีอาจจะมีใครว่างจัด เลยกุเรื่องขึ้นมาเองก็ได้”
ในนั้นมีแวนนาคนเดียวที่ไม่พูดอะไร หลังจากฟังโพเมโลพูดจบ เขาก็ขมวดคิ้วมุ่น มีคนเอาเรื่องนี้ไปพูดอวดกันด้วยหรือนี่
เมื่อสัปดาห์ก่อน ขวานเหล็กเรียกเขาไปพบเพื่อบอกว่า เจ้าชายกำลังประดิษฐ์ปืนใหญ่ชนิดใหม่อยู่ ปืนใหญ่ที่ว่านี้แตกต่างจากปืนใหญ่สนามที่ใช้ในปัจจุบันอย่างสิ้นเชิง ทว่าเจ้าชายจะไม่ส่งมันให้กองทัพที่หนึ่งใช้ แต่จะนำมันไปติดตั้งบนเรือรบสำหรับโจมตีระยะไกลแทน และคนที่จะได้ใช้ปืนใหญ่ชนิดใหม่นี้ก็คือสมาชิกฝีมือดีของกองปืนใหญ่นั่นเอง หากเขาสนใจ ก็ให้ลงชื่อสมัครได้ที่ขวานเหล็ก
แวนนารีบตกปากรับคำอย่างไม่ลังเล นี่คือโอกาสก้าวหน้าในกองทัพแท้ๆ ขวานเหล็กบอกว่าเจ้าชายคาดหวังกับกองทหารใหม่กองนี้มาก ถึงขั้นที่ว่าอาจให้แยกตัวออกมาจากกองทัพที่หนึ่งเพื่อตั้งกองทัพใหม่อีกกองเลยทีเดียว และหากใครทำผลงานได้ดี เจ้าชายก็จะใช้ชื่อคนคนนั้นมาตั้งชื่อเรือรบลําใหม่ด้วย
ช่างเป็นเกียรติอะไรเช่นนี้! หากมีเรือรบที่ชื่อแวนนาจริงๆ ล่ะก็ ชาตินี้เขาคงไม่ต้องการอะไรอีกแล้ว แวนนานึกถึงตอนที่ตัวเองเป็นแค่คนงานเหมือง แต่มักเที่ยวอวดตัวไปทั่ว แล้วสุดท้ายก็เสียน้องชายไปขณะลี้ภัยอยู่ในแหล่งเสื่อมโทรมที่ป้อมปราการลองซอง ทว่าเวลานี้ เขาไม่จำเป็นต้องโอ้อวดใครอีกต่อไป...ทหารในกองทัพมีอาหารกินอิ่มและเครื่องแบบที่อุ่นสบาย ต่อให้กลับไปอยู่บ้านเก่า เพื่อนบ้านทั้งหลายก็จะพากันชื่นชมเขา
เขามีทุกอย่างในวันนี้ได้เพราะเจ้าชายทั้งนั้น
การตัดสินใจเข้ากองพลเรือนเพราะไข่ไก่หนึ่งฟองถือเป็นการตัดสินใจที่ฉลาดที่สุดในชีวิตเขาแล้ว
นอกจากนี้ ขวานเหล็กยังถามเขาด้วยว่าพอจะแนะนำใครได้หรือไม่ ถึงเวลานั้นเมื่อไรจะได้ลงชื่อสมัครไปพร้อมกันเลย หรือพูดอีกอย่างก็คือ เด็กหนุ่มพวกนี้ก็อาจมีโอกาสได้ลืมตาอ้าปากเช่นกัน แต่ว่าพวกเขาตื่นตูมง่ายเกินไปหน่อย ไว้รอให้สุขุมกว่านี้อีกหน่อยน่าจะดีกว่า แล้วอีกอย่าง หากพวกเขาสร้างความดีความชอบได้จริงๆ ล่ะก็ เรือรบพวกนั้นก็ต้องชื่อเรือโพเมโลหรือเรือแคตคลอว์จริงๆ ล่ะหรือ ช่างไม่น่าฟังเอาเสียเลย...ส่วนเรือร็อดนีย์กับเรือเนลสันยังพอฟังได้บ้าง
ส่วนเรื่องที่มีคนแอบแพร่งพรายเรื่องนี้ไปถึงหูลูกน้องนั้น เขาคงต้องไปรายงานให้ขวานเหล็กรู้ก่อน เพราะอย่างไรเสีย ระเบียบกองทัพก็อธิบายไว้ชัดเจนอยู่แล้วว่า ห้ามทหารทุกคนแพร่งพรายข่าวใดๆ ของกองทัพที่หนึ่งโดยเด็ดขาด เว้นเสียแต่จะได้รับคำสั่งจากเบื้องบนเท่านั้น
“เลิกเอะอะโวยวายกันได้แล้ว จับตาดูศัตรูเดี๋ยวนี้” แวนนากระแอมขึ้นสองครั้ง ขัดจังหวะการสนทนาของสมาชิกในกลุ่ม “ท่านขวานเหล็กย้ำนักย้ำหนาว่า ความสะเพร่าเพียงครั้งเดียวอาจนำมาซึ่งความปราชัยอันขมขื่น”
“รับทราบ!” ทุกคนส่งเสียงพร้อมกัน
เนื่องจากกระสุนลูกตันมีพลังทำลายล้างไม่รุนแรงมาก ดังนั้น เหล่าทหารจึงรอให้สัตว์อสูรเข้ามาใกล้ก่อนจึงค่อยใช้กระสุนลูกแตกแทน ตอนที่พันธุ์หมาป่าหน้าตาน่ากลัววิ่งล้ำเส้นบอกระยะหนึ่งร้อยเมตรเข้ามานั้น การต่อสู้ก็เริ่มเปิดฉากขึ้น
กระแสความร้อนตีหิมะที่อยู่ใต้ปากกระบอกปืนจนกระจุย เสียงดังสนั่นเขย่าแก้วหูแวนนาจนปวดระบม ไกลออกไปจากกำแพงเมือง ละอองเลือดสีดำสาดกระจายไปทั่วทั้งสี่ทิศ สัตว์อสูรทรุดลงกับพื้นเป็นแถบๆ ไม่ว่าพันธุ์หมูป่าหรือพันธุ์หมี หนังหนาๆ บนตัวพวกมันก็ไม่อาจต้านทานลูกเหล็กที่ยิงจากระยะใกล้ได้
“ตรงนั้นมีเจ้าตัวยักษ์อยู่” แคตคลอว์ชี้ไปทางซ้ายมือด้านหน้า “พันธุ์หมาป่าหนังแดง”
ทุกคนขยับรถปืนใหญ่อย่างคล่องแคล่ว แล้วหันปากกระบอกปืนไปยังเป้าหมาย จากนั้นจึงบรรจุกระสุนและเริ่มยิงอีกครั้ง...ตามหลักแล้ว พวกเขาไม่จำเป็นต้องเล็งเป้าเวลายิงกระสุนลูกแตกด้วยซ้ำ แค่ยิงไปข้างหน้า ศัตรูก็ล้มระนาวแล้ว นอกจากนี้ กำแพงดินที่เพิ่งสร้างใหม่ก็สูงกว่ากำแพงหินแบบเดิมมาก พันธุ์หมาป่าไม่สามารถกระโดดขึ้นมาบนกำแพงได้แน่นอน การสังหารสัตว์อสูรที่ว่องไวประเภทนี้จึงกลายเป็นการฝึกยิงไปโดยปริยาย
จากนั้น ก็ถึงคราวของกองปืนซึ่งรอจังหวะมานานเต็มที เพื่อให้แน่ใจว่าลูกกระสุนจะเจาะเข้าร่างศัตรูแน่นอน พวกเขาจึงรอให้ศัตรูเข้ามาในระยะห้าสิบเมตรก่อนจึงค่อยลั่นไก
เสียงของปืนยาวลูกโม่ดังขึ้นอย่างหนาแน่นและต่อเนื่อง ไม่พร้อมเพรียงกันเหมือนปืนคาบศิลา บนสันกำแพงมีควันสีขาวผุดขึ้นมาเป็นระยะ กลิ่นควันแสบจมูกที่ลอยมาทำให้เขาจามอย่างแรง
“เจ้าจ้อยนี่มีฤทธิ์ไม่เท่าไร แต่เวลายิงทีควันเยอะชะมัด” โพเมโลบ่น
“สุดท้ายก็ต้องให้ปืนใหญ่มาเก็บงานอยู่ดี” ร็อดนีย์เห็นด้วย “ตอนสู้กับอัศวินก็แบบนี้ กับสัตว์อสูรก็คงไม่ต่างกัน”
ทันใดนั้น เสียงระฆังก็ดังรัวมาจากหอสังเกตการณ์ นั่นเป็นสัญญาณเตือนว่าสัตว์อสูรพันธุ์ผสมปรากฏตัวขึ้นแล้ว
แวนนาหรี่ตามองไปข้างหน้า ก็เห็นเงาดำขนาดใหญ่สองเงากำลังเคลื่อนตัวช้าๆ อยู่ท่ามกลางหมอกควัน ดูจากรูปร่างของมันแล้ว น่าจะเป็นสัตว์กระดองหนาที่สามารถทำลายกำแพงเมืองได้
“เพิ่งพูดไปหยกๆ แท้ๆ” เขาฉีกยิ้ม “คราวนี้ถึงตาพวกเราแสดงฝีมือแล้ว เปลี่ยนเป็นกระสุนลูกตันหัวแหลมได้”
โรงผลิตสรรพาวุธได้คิดค้นกระสุนปืนใหญ่แบบใหม่ที่สามารถเจาะกระดองศัตรูได้ภายในระยะสองร้อยเมตร เพื่อรับมือกับสัตว์อสูรที่มีพลังต้านทานสูงประเภทนี้โดยเฉพาะ หากการสังหารพันธุ์หมาป่าเมื่อครู่นี้คือการอบอุ่นร่างกายล่ะก็ ตอนนี้ก็ถึงเวลาทำสงครามจริงแล้ว
“ตั้งใจยิงให้ดีล่ะ” แวนนาปรบมือ “ทำให้กลุ่มปืนใหญ่กลุ่มอื่นเห็นไปเลยว่า ใครคือทหารปืนใหญ่ฝีมือดีที่สุด”
………………………………….


[Go To Next Chapter]( ./246.md)