##บทที่ 146 สะกดรอย (2)
ตอนที่ทาซาได้สติอีกครั้ง ก็รู้สึกเจ็บที่หลังคอเป็นระยะ


ให้ตายเถอะ ผู้หญิงพวกนี้มือหนักจริงๆ เขาลืมตาแล้วลองขยับตัวดู ถึงได้รู้ว่ามือทั้งสองถูกมัดไว้ด้านหลัง ส่วนขาทั้งสองถูกแยกมัดติดกับขาเก้าอี้สองข้าง


“เขาฟื้นแล้ว” เสียงผู้หญิงดังขึ้นที่ข้างหู


“เจ้าชื่ออะไร” ใครคนหนึ่งเดินมาหยุดหน้าเขา แล้วเชยคางเขาขึ้น “ขอเตือนว่าอย่าโกหกเด็ดขาด มิฉะนั้นพรุ่งนี้เจ้าได้กลายเป็นศพลอยในคูเมืองแน่”


ทาซากะพริบตา ผู้หญิงตรงหน้าเขาสวมผ้าคลุมหน้าบางๆ กับชุดกระโปรงยาว เห็นได้ชัดว่าเธอไม่อยากให้เขาเห็นใบหน้าที่แท้จริง


“ทาซา” เขาตอบตามจริง ขณะเดียวกันก็แอบมองไปรอบด้าน


เขาอยู่ในห้องแคบๆ ภายในห้องเต็มไปด้วยรูปแกะสลักปูนปลาสเตอร์ฝุ่นเขรอะ มีทั้งที่แกะเสร็จแล้วและแกะค้างไว้ครึ่งๆ กลางๆ ฝุ่นหนาๆ จับชิ้นงานจนกลายเป็นสีน้ำตาลเทา ดูเหมือนที่นี่จะถูกทิ้งร้างมานาน ภายในห้องไม่มีหน้าต่าง ทำให้มองไม่เห็นท้องฟ้า จึงคาดเดาเวลาไม่ได้ แสงสว่างเดียวที่เขาเห็นมาจากตะเกียงน้ำมันบนผนัง


“ดั้นด้นมาตั้งแต่สันเขาฟอลเลนดรากอนจนถึงเมืองซิลเวอร์ ช่างมานะบากบั่นเสียจริง” หญิงสาวพูดเสียงเย็น “เจ้าอยากเจอพวกเราไปทำไม”


“คนที่อยากเจอพวกเจ้าไม่ใช่ข้า แต่เป็นสมาคมต่างหาก”


“สมาคมคืออะไร”


“กลุ่มคนที่เป็นแม่มดเหมือนพวกเจ้า พวกนางไหว้วานให้ข้ามาส่งข่าว”


“โกหกทั้งเพ” เธอพูดเสียงเข้ม “ข้าไม่รู้ว่าเจ้าไปได้ยินชื่อนี้มาจากไหน แต่สมาคมอยู่ไกลถึงเขตซีวินด์ในดินแดนตะวันออก เจ้าคิดว่าแค่อ้างชื่อสมาคมแล้วพวกเราจะเชื่ออย่างนั้นหรือ” หญิงสาวควักกริชออกมาจากเอว...ทาซาสังเกตว่านั่นคือกริชที่เขาใช้ก่อนหน้านี้ “ข้าจะให้โอกาสเจ้าเป็นครั้งสุดท้าย อย่าคิดทดสอบความอดทนข้าเชียว!”


“ข้าก็พูดความจริงอยู่นี่ไง!” เขาพูดด้วยน้ำเสียงอัดอั้น ฟังดูคล้ายกับอยากจะตะโกนแต่ก็ไม่กล้า “พวกนางตั้งใจไปตามหาภูเขาศักดิ์สิทธิ์ที่เทือกเขาสิ้นวิถีตั้งแต่แรกแล้ว ซึ่งตอนนี้พวกนางก็พบภูเขาศักดิ์และตั้งรกรากอยู่ที่เมืองชายแดนแล้ว ซ้ำยังไม่ต้องทนถูกปีศาจกัดกินร่างกายด้วย ดังนั้นพวกนางจึงอยากช่วยแม่มดคนอื่นๆ อย่างไรเล่า ข้าสาบานได้ว่าข้าไม่ได้โกหก!”


“แล้วพวกนางรู้จักเจ้าได้อย่างไร”


“เพราะว่าข้าเคยช่วยพวกนางมาก่อนน่ะสิ ตอนนั้นสมาชิกในสมาคมคนหนึ่งถูกทหารพิพากษาของศาสนจักรไล่ล่า ข้าเลยช่วยนางล่อทหารออกไป พวกนางมีอาจารย์ชื่อฮัคคาลา แล้วก็มีแม่มดที่ชื่อเวนดี้กับบุ๊กด้วย พวกนางขอให้ข้ามาจริงๆ!”


หญิงสาวที่สวมผ้าคลุมหน้าได้ยินดังนั้นก็เงียบไปสักพัก เธอเก็บกริชกลับเข้าเอวแล้วเดินอ้อมไปด้านหลังเขา ไม่นานนัก ทาซาก็ได้ยินเสียงคนสองคนกระซิบกระซาบกันด้านหลัง


อ่อนหัด เขาแอบประเมินในใจ ผู้หญิงสองคนนี้เก่งเรื่องลอบโจมตีเหยื่อ แต่เรื่องสอบปากคำยังถือว่าอ่อนหัดมาก


ข้อห้ามระหว่างการสอบปากคำก็คือการให้โอกาสผู้ต้องหาเพียงหนึ่งครั้ง เพราะหากเค้นเอาคำตอบออกมาไม่ได้ ผู้ซักถามก็จะตกที่นั่งลำบากเสียเอง...จะฆ่าอีกฝ่ายหรือไม่ฆ่าดี หากฆ่า ก็จะเป็นการตัดโอกาสที่จะได้เบาะแสเพิ่มเติม แต่หากไม่ฆ่า ก็จะกลายเป็นว่าคำขู่ที่พูดไปไม่น่าเชื่อถือ ส่งผลต่อความน่ายำเกรงของผู้ซักถาม ทำให้การข่มขู่ครั้งต่อๆ ไปไม่ได้ผลเท่าที่ควร


หากเป็นเขาล่ะก็ เขาจะเริ่มจากนิ้วมือก่อนเลย...ผู้ต้องหาโกหกเมื่อไร เขาจะตัดนิ้วทิ้งทันทีหนึ่งนิ้ว แม้ว่าวิธีนี้อาจทำให้ข้อมูลที่ได้มาคาดเคลื่อนไปบ้าง แต่นั่นไม่ใช่เรื่องใหญ่ หากผู้ต้องหาเห็นว่าอีกฝ่ายทำได้ตามที่ขู่ก็มักยอมแพ้อย่างรวดเร็ว คนที่ไม่ได้รับการฝึกด้านนี้มาโดยเฉพาะแทบไม่มีทางทนวิธีสอบปากคำแบบนี้ได้เลย


เขาแสร้งทำท่าหวาดกลัวเพื่อลวงอีกฝ่าย ขณะเดียวกันก็บอกข้อมูลที่ถูกต้องไป เพื่อไม่ให้พวกเธอตรวจสอบได้ว่าเขากำลังโกหกอยู่หรือไม่


เรื่องฮัคคาลา ภูเขาศักดิ์สิทธิ์ และสมาคมเป็นเรื่องจริงทั้งหมด ตรงนี้จะทำให้คำพูดของเขาน่าเชื่อถือมากขึ้น


เพียงไม่กี่อึดใจ หญิงสาวปิดหน้าคนนั้นก็เดินมายืนหน้าเขาอีกครั้ง “พวกนางไปดินแดนตะวันตกตั้งแต่เมื่อไร”


“ก่อนเดือนแห่งปีศาจประมาณสองสามเดือน พอหมดฤดูหนาว พวกนางก็กลับมาที่เมืองชายแดน บอกว่าเจอภูเขาศักดิ์สิทธิ์แล้ว”


“พวกนาง...มีทั้งหมดกี่คน”


“สี่สิบกว่าคนกระมัง เรื่องนี้ข้าก็ไม่แน่ใจเหมือนกัน เพราะนอกจากฮัคคาลาแล้ว แม่มดคนอื่นๆ ก็แทบไม่ปรากฏตัวให้เห็นเลย” ทาซาตัดสินใจให้ข้อมูลเพิ่ม “อสรพิษฮัคคาลาน่ะ พวกเจ้าเคยได้ยินชื่อนี้หรือไม่เล่า นางมีพลังเรียกงูเวทมนตร์ออกมาได้ งูที่ชื่อ ‘ว่างเปล่า’ ของนางถอนพิษได้ทุกชนิดเชียวล่ะ ข้านี่เห็นเองกับตาเลย มหัศจรรย์มากทีเดียว”


“เจ้าไม่กลัวแม่มดหรือ” น้ำเสียงของหญิงสาวฟังดูลังเลอย่างเห็นได้ชัด


“เหตุใดต้องกลัวเล่า ก็พวกแม่มดที่สมาคม...สวยๆ กันทั้งนั้นนี่นา ไม่ใช่สัตว์อสูรเขี้ยวยาวเสียหน่อย อีกอย่าง พวกนางก็ไม่เคยทำร้ายคนธรรมดาด้วย หากข้ากลัว ข้าคงไม่เดินทางมาไกลขนาดนี้เพื่อช่วยพวกนางกระจายข่าวหรอก”


“แล้วหากมีแม่มดไปที่เมืองชายแดน จะติดต่อพวกนางได้อย่างไร”


“ในกลุ่มพวกนางมีแม่มดคนหนึ่งสัมผัสพลังวิเศษได้ หากมีแม่มดไปที่นั่น พวกนางก็จะรู้เอง”


“ชาโดว์ เจ้าคิดว่าอย่างไร” หญิงสาวปิดหน้าเงยหน้ามองไปด้านหลัง


“ไม่รู้สิ” แม่มดที่ถูกเรียกว่าชาโดว์ตอบอย่างลังเล “ข้าว่ารอพี่ใหญ่กลับมาแล้วค่อยตัดสินใจดีกว่า นางคงรู้ว่าควรทำอย่างไร”


“...ก็ดีเหมือนกัน” เธอพยักหน้าพลางลากเก้าอี้สะอาดมานั่งลงหน้าทาซา


“พี่ใหญ่คือใคร”


“ผู้นำทาง” ท่าทีของหญิงสาวปิดหน้าดูเป็นมิตรขึ้นมาก คงเพราะคำพูดของทาซาที่ว่าไม่กลัวแม่มดทำให้เธอรู้สึกดีขึ้นไม่น้อย “นางจะนำเราไปจากที่นี่”


“ไปจากที่นี่หรือ ไปที่ไหนเล่า”


อีกฝ่ายส่ายหน้า ไม่ตอบคำถามเขา


“พวกเจ้าคงไม่ใช่แม่มดในเมืองซิลเวอร์กระมัง” ทาซาถามต่อ “สำเนียงเจ้าไม่เหมือนคนในเมืองหลวงเลย เมืองซิลเวอร์อยู่ใกล้เมืองหลวงมาก ใครๆ ก็พยายามเลียนแบบสำเนียงคนเมืองหลวงกันทั้งนั้น”


เธอลังเลสักครู่ก่อนจะตอบ “ข้า...มาจากดินแดนใต้”


แม่มดจากที่ต่างๆ ในเกรย์คาสเซิลมารวมตัวกันที่นี่ แล้วก็กำลังจะถูกผู้นำทางพาไปจากที่นี่...ทาซาคิดในใจ ไม่ต้องสงสัยเลย นี่คือชุมชนแม่มดอีกแห่งแน่นอน พวกเธอกำลังรวบรวมคนประเภทเดียวกันเหมือนอย่างที่สมาคมเคยทำ ว่าแต่ พวกเธอคิดจะไปไหนกัน


ทันใดนั้นก็ได้ยินเสียงฝีเท้าลอยมาจากนอกห้อง


“พี่ใหญ่กลับมาแล้ว!” ชาโดว์ร้อง ประตูไม้ถูกเปิดออก ทาซาแอบกลั้นหายใจ


“นี่น่ะหรือคนที่พยายามกระจายข่าวผ่านพวกขบวนการใต้ดิน” เสียงของผู้มาใหม่ฟังดูสุขุมและมีวุฒิภาวะ “พวกเจ้าได้เบาะแสอะไรหรือไม่”


“ดูเหมือนเขาจะพูดความจริงทั้งหมด” หญิงสาวปิดหน้าเล่าคำตอบที่ได้จากทาซาและแสดงความเห็นของตัวเองออกมา “หากเขาไม่ได้สัมผัสสมาคมอย่างใกล้ชิด จะรู้เรื่องราวต่างๆ ละเอียดขนาดนี้ได้อย่างไร”


“อืม ก็จริงอยู่” เธอเดินอ้อมทาซา แล้วหยุดยืนตรงหน้าเขา เธอไม่เหมือนหญิงสาวปิดหน้าคนนั้น ใบหน้าของเธอปราศจากสิ่งกำบัง ผมดำสลวยยาวเกือบถึงเอว ดูแล้วน่าจะอายุประมาณยี่สิบห้ายี่สิบหกได้ สิ่งที่เตะตาคนที่สุดก็คือดวงตาของเธอ...ทาซาสังเกตว่าขอบนอกของตาดำเธอเป็นสีทอง ต่อให้เธอยืนหันหลังให้แสง เขาก็ยังเห็นดวงตาที่สว่างวาวราวดวงดาวคู่นั้นได้อย่างชัดเจน


ทาซาเคยคิดว่าตัวเองอยู่กับเจ้าชาย มีโอกาสเห็นแม่มดมาแล้วหลายคน แต่ก็ยังคิดว่าหญิงสาวคนนี้สวยเป็นอันดับต้นๆ อยู่ดี บริเวณตาซ้ายเธอมีรอยแผลลึกถึงกระดูกคิ้ว ลากยาวมาจนถึงแก้ม ทว่ารอยแผลนี้ไม่ได้ทำให้ความงามของเธอลดน้อยลงเลย เพียงแต่ทำให้เธอดูอำมหิตมากขึ้นเท่านั้น ทาซารู้ตั้งแต่พริบตาแรกที่เห็นเธอแล้วว่าหญิงสาวคนนี้เป็นนักรบเต็มตัว


“หากสมาคมเจอภูเขาศักดิ์สิทธิ์แล้วจริงๆ ก็ไม่ควรส่งคนมากระจายข่าวนี้” เธอส่ายหน้า “ทำแบบนี้ศาสนจักรก็ตามกลิ่นเจอกันพอดี หากพวกนางไม่รีบหนีออกจากเมืองชายแดนเสียตั้งแต่เนิ่นๆ ก็คงได้เดือดร้อนกันครั้งใหญ่ล่ะ”


“เช่นนั้น...พวกเราจะทำอย่างไร" ชาโดว์ถาม


“เรือจะมาถึงเที่ยงคืนวันนี้ บนนั้นยังมีแม่มดคนอื่นๆ อีก ดังนั้นพวกเจ้าจะต้องไปจากที่นี่” เธอพูดอย่างไม่ลังเล “ข้าจะคุ้มครองพวกเจ้าขึ้นเรือเอง ส่วนเรื่องสมาคมนั่น...” หญิงสาวผมดำปรายตามองทาซาที่ถูกมัดติดเก้าอี้ “ฝากทักทายเจ้าหญิงทิลลีแทนข้าที บอกพระองค์ด้วยว่าข้าจะไปถึงช้าหน่อย ไม่แน่ว่าข้าอาจจะหาพรรคพวกไปให้พระองค์ได้อีก”


“ท่านจะไปเมืองชายแดนกับเขาหรือ” ชาโดว์ตกใจ “แต่ว่าหากเขากุเรื่องขึ้นมาเล่า...”


“นั่นก็เท่ากับเขารนหาที่ตายแล้วล่ะ” เธอยิ้มบางๆ น้ำเสียงเต็มไปด้วยความมั่นอกมั่นใจ


........................................


[Go To Next Chapter]( ./59.md)