##บทที่ 221 แผนช่วยเหลือ
หลังจากตัดสินใจลงไปแล้ว ปัญหาแรกที่เขาพบก็คือ เขาต้องไปเมืองหลวงเองหรือไม่
นี่เป็นครั้งแรกที่กองทัพที่หนึ่งของเมืองชายแดนต้องทำภารกิจไกลจากดินแดนตะวันตก และภารกิจครั้งนี้ก็ไม่เหมือนกับสงครามป้องกันเมืองเมื่อสองครั้งก่อน เพราะพวกเขาจะต้องทำสงครามในสภาพแวดล้อมที่ไม่คุ้นเคย พวกเขาจะทำได้ดีแค่ไหนก็ยังไม่รู้ หากไม่ไปด้วยตัวเอง เขาก็วางใจไม่ลงจริงๆ...เพราะแม้ว่าความสามารถด้านการทหารของโรแลนด์จะยังไม่ถือว่าดีมาก แต่อย่างไรเสียเขาก็มีความรู้เรื่องอาวุธร้อนดีที่สุดในยุคนี้
แต่ว่าหากเขาไปจากเมืองชายแดนจริงๆ ดินแดนตะวันตกก็จะกลายเป็นดินแดนว่างจากการปกครอง หากข่าวนี้ลอยไปถึงป้อมปราการลองซองล่ะก็ พวกขุนนางตระกูลใหญ่ในนั้นก็อาจคิดไม่ซื่อขึ้นมาก็ได้ และหากข่าวนี้รั่วไปถึงหูทอว์ฟิคเมื่อไร ทั้งแนวหน้าและแนวหลังของเขาก็คงย่อยยับอย่างไม่ต้องสงสัย...จริงอยู่ที่ทอว์ฟิคอาจจะไม่สนใจพวกแม่มด แต่หากทอว์ฟิครู้ว่าเขาอยู่ไม่ไกลจากเมืองหลวง ก็ต้องยกทัพใหญ่มาล้อมตีเขาแน่ หรือต่อให้ทอว์ฟิคยอมปล่อยตัวเขาไป แล้วสั่งให้บริวารเคลื่อนพลจากดินแดนเหนือมาบุกดินแดนตะวันตกแทน เขาก็ตกที่นั่งลำบากไม่ต่างกันอยู่ดี
สรุปว่า เมื่อเทียบกับการต้องเสียผลประโยชน์เล็กๆ น้อยๆ ที่แนวหน้าแล้ว การถูกโจมตีที่แนวหลังย่อมเลวร้ายกว่ามาก
สุดท้าย โรแลนด์ก็ตัดสินใจอยู่เมืองชายแดนต่อ
เพราะอย่างไรเสียภารกิจหลักของกองทัพที่หนึ่งก็คือการคุ้มครองแม่มด ส่วนภารกิจรองคือพาผู้อพยพขึ้นเรือมาที่เมืองชายแดน ไม่ใช่การเปิดสงครามกับกองลาดตระเวนของทอว์ฟิคหรือทหารพิพากษาของศาสนจักรที่เมืองหลวง ขอแค่มาตรการช่วยเหลือครั้งนี้เป็นไปได้ด้วยดี และไม่เกิดเหตุการณ์เหนือความคาดหมายอะไรขึ้น พวกเขาก็อาจไม่เสียกระสุนปืนแม้แต่นัดเดียวด้วยซ้ำ
แน่นอนว่า เขาจะต้องคิดแผนการช่วยเหลือที่สมบูรณ์แบบที่สุดเท่าที่จะเป็นไปได้
บ่ายวันนั้น โรแลนด์เรียกคาร์เตอร์ ขวานเหล็ก ไบรอัน และสมาชิกในสโมสรแม่มดมารวมตัวกัน
เจ้าชายลำดับที่สี่จำลักษณะภูมิประเทศแถบเมืองหลวงได้เพียงรางๆ เท่านั้น แต่ว่านั่นไม่ใช่ปัญหาใหญ่ เขาให้โซโรยาวาดแผนที่คร่าวๆ บนโต๊ะในโถงรับแขก แล้วเริ่มสั่งงานขวานเหล็กกับไบรอันทันที
“สี่เหลี่ยมตรงกลางนี้คือเมืองหลวง ส่วนเส้นสีฟ้าๆ นี้คือแม่น้ำ” โรแลนด์คิดไปพลางพูดไปพลาง “ข้าจะมอบหมายภารกิจให้พวกเจ้าสองอย่าง อย่างแรกคือการคุ้มครองแม่มดขณะรักษาผู้อพยพ และพาผู้อพยพพวกนั้นกลับมาที่เมืองชายแดน ส่วนอย่างที่สองคือหยุดโรคระบาดในเมืองหลวงให้ได้ ข้าแอบบอกพวกเจ้าก็ได้ว่า ข้าคิดว่าโรคระบาดครั้งนี้น่าจะเป็นฝีมือของศาสนจักร”
“อะ...อะไรนะ” ไบรอันเบิกตากว้างอย่างไม่เชื่อหูตัวเอง ในขณะคาร์เตอร์ขมวดคิ้วนิ่วหน้า มีเพียงขวานเหล็กเท่านั้นที่ยังคงสีหน้าเดิม...ในฐานะชาวทะเลทรายเผ่าโมเกนที่เคารพบูชาสามเทพแห่งธรรมชาติ เขาไม่รู้สึกหวั่นเกรงต่อพระเจ้าที่ศาสนจักรอ้างว่ามีเพียงหนึ่งเดียวแม้แต่น้อย นั่นทำให้โรแลนด์รู้สึกพอใจมาก
“ศาสนจักรเข้ายึดอีเทอร์นัลวินเตอร์แล้วบุกวูล์ฟฮาร์ตต่อ หากวูลฟ์ฮาร์ตแพ้เมื่อไร ดอว์นกับเกรย์คาสเซิลก็จะเป็นเป้าหมายต่อไปของพวกเขา อันที่จริง ข้าก็นึกสงสัยราชโองการชิงตำแหน่งรัชทายาทนั่นตั้งแต่แรกอยู่แล้ว” เจ้าชายเล่าเรื่องที่ศาสนจักรเสนอยาให้ทอว์ฟิค การ์เซีย และตัวเขาเองให้ทุกคนฟังคร่าวๆ “แค่ดูจากเรื่องนี้ก็เห็นชัดแล้วว่า ศาสนจักรไม่ได้สนับสนุนฝ่ายใดฝ่ายหนึ่ง แต่กำลังยุยงให้พวกเราเข่นฆ่ากันเองต่างหาก ประชาชนที่กินยาลงไปจะไม่กลายร่างเป็นนักรบที่เก่งกาจแต่อย่างใด แต่จะค่อยๆ อ่อนแอลงจนตายไปหลังจากขาดยา โรคระบาดครั้งนี้ก็เช่นกัน เมืองหลวงเพิ่งจะเกิดโรคระบาดได้ไม่นาน ศาสนจักรก็ประกาศว่าตัวเองมียารักษาโรคแล้ว ทว่าจนแล้วจนรอด พวกเขาก็ไม่ยอมแจกยาให้ชาวเมืองเสียที”
“แสงจะสว่างที่สุดก็ต่อเมื่ออยู่ในนรกที่มืดมิดที่สุด” ขวานเหล็กพูดขึ้น
“ถูกต้อง หากศาสนจักรคิดจะสวมบทผู้ไถ่บาป พวกเขาก็ต้องลงมือตอนที่ชาวเมืองกำลังลำบากที่สุดนี่ล่ะ จึงจะสร้างความประทับใจให้ชาวเมืองได้มากที่สุด นอกจากนี้ ภาพลักษณ์ของศาสนาจากก็จะยิ่งชัดเจนมากขึ้นด้วย ส่วนผู้บริสุทธิ์ที่ตายไปนั้น ก็ไม่ต่างอะไรจากเครื่องสังเวยที่มีกำลังศรัทธาไม่แรงกล้าพอเท่านั้น” โรแลนด์อธิบาย “ดังนั้น นอกจากจะต้องช่วยผู้อพยพจากดินแดนตะวันออกแล้ว พวกเรายังต้องพยายามทำลายแผนชั่วของศาสนจักรอย่างสุดความสามารถด้วย”
“เช่นนั้นพวกกระหม่อมควรทำอย่างไรพ่ะย่ะค่ะ” ไบรอันสูดหายใจลึก
“พวกเจ้าต้องปกปิดฐานะตัวเองให้ดี แล้วปฏิบัติภารกิจให้สำเร็จโดยที่อีกฝ่ายไม่รู้ตัว” โรแลนด์ชี้ไปที่พื้นที่ว่างทางทิศใต้ของท่าเรือนอกเมือง “ที่ตรงนี้คงเป็นไร่นาซึ่งเหมาะแก่การดักซุ่มไม่น้อย พวกเจ้าลองหาพื้นที่สูงๆ ในบริเวณนี้ แล้วสร้างหอสังเกตการณ์สำหรับสังเกตการณ์ท่าเรือดู ส่วนทหารที่เป็นกำลังหนุนก็ให้ปลอมตัวเป็นทหารรับจ้างของขบวนพ่อค้า คอยรับผู้อพยพที่หายจากโรคแล้วขึ้นเรือ ข้าจะติดต่อมาร์เจอรี บอกให้นางหาเรือมาใช้ในการรับส่งอีก พวกเราไม่ควรมีแค่กองเรือสองกองนี้เท่านั้น”
ไม่ว่าจะป้อมปราการลองซองก็ดี หรือเมืองหลวงก็ดี กองลาดตระเวนของเมืองใหญ่ๆ มักมองไม่เห็นพื้นที่โดยรอบเท่าไรนัก เพราะพื้นที่สังเกตการณ์ของพวกเขาถูกกำหนดโดยความสูงของกำแพงเมือง...หากยืนบนกำแพงเมืองแล้วมองเห็นได้ไกลเท่าไร พวกเขาก็สังเกตการณ์ได้ไกลถึงเท่านั้น และพื้นที่ทางทิศใต้ของท่าเรือก็อยู่นอกพื้นที่สังเกตการณ์ของอีกฝ่ายพอดี การตั้งกองทหารไว้ที่นี่จึงน่าจะปลอดภัยจากทหารในเมืองหลวง
“แล้วโรคนั่นจะรักษาได้อย่างไรพ่ะย่ะค่ะ” ขวานเหล็กถาม
“หลักๆ ก็อาศัยตัวจำลองที่ลิลลี่สร้างขึ้นนั่นล่ะ” โรแลนด์อธิบายพลังของสาวน้อยให้อีกฝ่ายฟังคร่าวๆ “นางรักษาคนพวกนั้นได้โดยไม่จำเป็นต้องเข้าไปในค่ายผู้อพยพ จุลินทรีย์ทุกชนิดสามารถกลายร่างเป็นตัวจำลองได้...หรือพูดอีกอย่างก็คือ พวกเจ้ามีหน้าที่แค่ตักน้ำในแม่น้ำมาให้นางเสกพลัง แล้วป้อนให้พวกผู้ป่วยเท่านั้น”
“แค่นั้น...เองหรือพ่ะย่ะค่ะ” เขาอึ้ง
“แต่เจ้าต้องระวังอยู่สองเรื่อง” เจ้าชายชูนิ้วสองนิ้ว “เรื่องแรกคือ เจ้าต้องแน่ใจว่าคนที่ขึ้นเรือทุกคนได้ดื่มน้ำวิเศษลงไปแล้ว เรื่องที่สองคือ เจ้าห้ามนำน้ำดื่มที่ต้มแล้วมาให้นางเสกพลังเด็ดขาด...อันที่จริง ยิ่งน้ำวิเศษสกปรกเท่าไรก็ยิ่งดี ยิ่งมีจุลินทรีย์มาก ก็ยิ่งเสกตัวจำลองได้มาก ข้าอธิบายไปพวกเจ้าก็คงไม่เข้าใจ เอาเป็นว่าทำตามที่ข้าบอกก็พอ”
“แล้วคนป่วยในเมืองหลวงล่ะพ่ะย่ะค่ะ ก็ให้ทำเช่นเดียวกันหรือพ่ะย่ะค่ะ”
“ใช่แล้ว แต่ว่าอย่าให้คนของพวกเราเป็นคนส่งยาเป็นอันขาด เพราะทำเช่นนั้นจะชัดเจนเกินไป เรื่องนี้ปล่อยเป็นหน้าที่ของทาซาดีกว่า” โรแลนด์พูด “ขอแค่เงินถึงเสียอย่าง พวกขบวนการใต้ดินก็ทำงานกันเต็มที่อยู่แล้ว”
“ฝ่าบาท คนพวกนั้นเชื่อใจไม่ได้หรอกพ่ะย่ะค่ะ หากมีผลประโยชน์มาเกี่ยวเมื่อไร พวกเขาก็พร้อมจะทรยศนายจ้างได้ทุกเมื่อ” คาร์เตอร์ออกความเห็น
“ดังนั้น ภารกิจอีกอย่างของพวกเจ้าก็คือการยับยั้งเหตุการณ์เช่นนั้นนั่นเอง แต่ไม่จำเป็นต้องทำให้สำเร็จก็ได้” เจ้าชายลุกขึ้นยืน “หากดูท่าไม่ดีเมื่อไร กองทัพที่หนึ่งก็ต้องรีบพาแม่มดหนีทันที แค่พาผู้อพยพกลับมาได้อย่างปลอดภัยก็ถือว่าได้ชัยชนะแล้ว ส่วนคนในเมืองหลวงนั้นช่วยได้เท่าไรก็เท่านั้น ข้าไม่ได้หวังจะทำลายแผนการของศาสนจักรด้วยน้ำวิเศษเพียงอย่างเดียว ขอแค่พิสูจน์ได้ว่าคำพูดของพวกเขาที่ว่า...‘มีเพียงยาศักดิ์สิทธิ์เท่านั้นที่สามารถต้านทานโรคร้ายได้’ ไม่เป็นความจริง ละครจอมปลอมของพวกเขาก็พังไม่เป็นท่าแล้ว”
“สุดท้ายนี้ ข้าจะประกาศชื่อคนที่ต้องไปเมืองหลวงครั้งนี้” เขาพูดเสียงดัง “ขวานเหล็ก!”
“พ่ะย่ะค่ะ!”
“เจ้านำกองปืนสองร้อยสี่สิบคนไปคุ้มครองแม่มด ควบคุมสถานการณ์ที่ท่าเรือ และคอยแก้ปัญหาต่างๆ ที่เจอ จำไว้ว่าต้องพาแม่มดและผู้อพยพจากดินแดนตะวันออกกลับมาอย่างปลอดภัยให้ได้”
“น้อมรับพระบัญชาพ่ะย่ะค่ะ ฝ่าบาท!” ขวานเหล็กตอบพลางถวายบังคม
“ไบรอัน!”
“พ่ะย่ะค่ะ!” อัศวินหนุ่มเงยหน้ายืดอกตรง
“เจ้านำทหารหกสิบคนปลอมตัวเป็นทหารรับจ้างของขบวนพ่อค้า รับผิดชอบหน้าที่ส่งยา รับผู้อพยพ และดูแลความสงบเรียบร้อยบนเรือ”
“น้อมรับพระบัญชาพ่ะย่ะค่ะ ฝ่าบาท!”
“ต่อไปก็เป็นแม่มด คนที่ต้องขึ้นเรือไปเมืองหลวงครั้งนี้ได้แก่ลิลลี่ ไนติงเกล เอคโค ไลต์นิ่ง และเวนดี้” โรแลนด์พูดช้าลง “ประเดี๋ยวข้าจะอธิบายภารกิจของพวกเจ้าอีกที สิ่งที่สำคัญที่สุดก็คือต้องดูแลตัวเองให้ดี แล้วกลับมาอย่างปลอดภัยให้ได้”
“วางพระทัยได้เพคะ ฝ่าบาท” ไนติงเกลตบหน้าอก “มีหม่อมฉันอยู่ทั้งคน”
โรแลนด์พยักหน้า “เช่นนั้นเรื่องสุดท้าย ซึ่งก็คือเรื่องที่สำคัญที่สุดก็คือ...หลังจากทุกคนเดินทางถึงเมืองหลวงแล้ว ให้อยู่ที่นั่นได้ไม่เกินสามวันเท่านั้น หากถึงสามวันเมื่อไร ไม่ว่าสถานการณ์จริงจะเป็นเช่นไร ก็ต้องกลับเมืองชายแดนทุกกรณี” เขาพูดเน้นทีละคำ “หากศาสนจักรคิดทำลายกำลังทหารของเกรย์คาสเซิลจริง ก็คงไม่แพร่โรคเฉพาะแค่ในเมืองหลวงแน่ ดินแดนตะวันตกก็น่าจะเป็นหนึ่งในเป้าหมายของพวกเขาเช่นกัน ดังนั้นพวกเจ้าห้ามอยู่ที่เมืองหลวงเกินสามวันเด็ดขาด เข้าใจหรือไม่”
“พ่ะย่ะค่ะ ฝ่าบาท!” ขวานเหล็กกับไบรอันตอบพร้อมกัน
“ดีมาก เช่นนั้นก็ทำตามแผนนี้”
“ช้าก่อนพ่ะย่ะค่ะ...ฝ่าบาท แล้วกระหม่อมเล่า” คาร์เตอร์ยกมือถาม
“เจ้ามีหน้าที่ดูแลกองทัพที่หนึ่งที่เหลือ ปกป้องเมืองชายแดนของข้าให้ดี” โรแลนด์ตบไหล่เขา


........................................


[Go To Next Chapter]( ./134.md)