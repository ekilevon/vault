##บทที่ 407 คลางแคลงใจ
“หรือว่า...นางไม่ได้ตามพวกเจ้าไปที่เกาะสลีปปิ้ง” เจ้าชายจับความนัยในคำพูดอีกฝ่ายได้อย่างรวดเร็ว
“ถูกต้อง” เจ้าหญิงลำดับที่ห้าส่ายหน้าอย่างจนใจ “นางชื่อสเปียร์ พาซี พลังของนางคือทางผ่านเวทมนตร์ นางสามารถเชื่อมพลังวิเศษระหว่างแม่มดหลายคนได้ หรือพูดอีกอย่างก็คือ ระหว่างที่พลังของนางออกฤทธิ์นั้น แม่มดที่เชื่อมทางผ่านเวทมนตร์ไว้จะสามารถใช้พลังวิเศษของแม่มดคนอื่นได้ชั่วคราว นี่คงเป็นสิ่งที่ท่านต้องการกระมัง” เธอหยุดไปเล็กน้อย “นางอยู่ที่สันเขาฟอลเลนดรากอนนี่เอง”
“เจ้ารู้เรื่องนางดีขนาดนี้ คงเคยติดต่อกับนางมาก่อนกระมัง” โรแลนด์ถามอย่างสงสัย “เหตุใดนางจึงยังเสี่ยงภัยอยู่ที่นั่นเล่า”
ทิลลีเงียบไปสักครู่จึงตอบว่า “...เพราะนางเป็นมาควิส และเป็นผู้ปกครองสันเขาฟอลเลนดรากอนน่ะสิ”
“ผู้ปกครองหรือ” เขาตะลึง “แม่มดนี่นะ”
“ใช่แล้ว บิดาของนางก็คืออดีตผู้ปกครองที่นั่น เขาส่งมอบบรรดาศักดิ์และที่ดินทั้งหมดให้นาง แทนที่จะเป็นบุตรชายคนรองหรือคนที่สาม สเปียร์อยู่ในตำแหน่งที่สูงมาก จึงสามารถปกปิดตัวเองได้อย่างมิดชิด ความเป็นอยู่ก็ดีกว่าแม่มดทั่วไปไม่น้อย” ทิลลีพูดช้าๆ “ระหว่างที่ข้าอพยพคนครั้งใหญ่นั้น นางยังเสนอตัวมาช่วยข้าด้วย ข้าถึงได้รวบรวมแม่มดในพื้นที่ทางตอนกลางและตอนใต้ของอาณาจักรได้รวดเร็วขนาดนี้”
‘เสนอตัว’...โรแลนด์รู้สึกผิดสังเกตจากจุดนี้ “ช้าก่อน...แล้วนางไม่คิดจะเลี้ยงแม่มดไว้เองบ้างหรือ”
“ไม่เลย” ทิลลีส่ายหน้า “นางยังอยากให้แม่มดพวกนี้หนีไปจากเขตปกครองของนางเร็วๆ ด้วยซ้ำ จะได้ไม่ถูกศาสนจักรไล่ล่า สำหรับสเปียร์แล้ว ตำแหน่งผู้ปกครองสำคัญกว่าสิ่งใดทั้งนั้น”
หากถูกศาสนจักรจับได้ว่าผู้ปกครองแอบคุ้มครองแม่มด ตำแหน่งนี้ก็จะตกอยู่ในอันตรายทันที...เพราะอย่างไรเสีย สันเขาฟอลเลนดรากอนก็เทียบไม่ได้กับเมืองเล็กๆ แถบชายแดนอันแสนห่างไกล ที่นั่นมีทั้งโบสถ์และบาทหลวงประจำอยู่ เขตอิทธิพลของพวกสาวกกว้างใหญ่กว่าดินแดนตะวันตกมากมายนัก แม้โรแลนด์จะเข้าใจเหตุผลของเธอดี แต่การตัดสินใจของเธอก็ยังทำให้เขารู้สึกประหลาดใจไม่น้อย “แล้วถ้าแม่มดที่นั่นถูกจับได้ พวกนางจะ...”
“ข้าเคยถามคำถามนี้กับนางแล้ว” ทิลลีพูดอย่างเสียดาย “สเปียร์บอกข้าตามตรงว่า หากพวกนางถูกชาวเมืองจับได้ นางยังพอหาวิธีเปลี่ยนตัวแม่มดที่อยู่ในคุกเป็นนักโทษประหารคนอื่นๆ ได้ จากนั้นค่อยส่งพวกนางออกจากเขตปกครองอีกที แต่หากคนที่จับพวกนางได้เป็นทหารพิพากษา หรือคนที่ตัดสินคือศาสนจักรล่ะก็ นางก็เลือกที่จะนิ่งดูดายแทน”
“...” ดังนั้น เพื่อที่จะขจัดภัยร้ายให้แม่มด อีกฝ่ายจึงเลือกที่จะติดต่อเจ้าหญิงลำดับที่ห้าก่อน...นี่คงเป็นเหตุผลที่ทิลลีไม่คิดจะตั้งถิ่นฐานอยู่ที่สันเขาฟอลเลนดรากอน แต่กลับยอมข้ามน้ำข้ามทะเลไปยังดินแดนที่ไม่คุ้นเคยอย่างฟยอร์ดกระมัง โรแลนด์คิดถึงตรงนี้ก็ย่นหัวคิ้วว่า “เจ้าคิดว่าข้าจะเชิญนางมาเมืองชายแดนได้หรือไม่”
“ไม่ได้แน่นอน แต่ท่านจะลองดูก็ได้” ทิลลีแบมือว่า “ข้าเพียงแต่บอกท่านเฉยๆ ว่ามีแม่มดแบบนี้อยู่ที่นั่น แต่นางจะยอมมาหรือไม่นั้นข้ารับรองไม่ได้หรอก”
โรแลนด์ถอนหายใจยาว “ข้าจะลองส่งทูตไปเจรจากับนางดู”
แน่นอนว่าคนที่เหมาะจะทำหน้าที่ทูตที่สุดก็คือไนติงเกล...เพราะเธอสามารถเร้นกายเข้าไปในปราสาทได้โดยไม่มีใครสังเกตเห็น มิหนำซ้ำยังจับโกหกได้อีก ขอแค่เธอแสดงตัวชัดเจนว่าไม่ได้มาร้าย อีกฝ่ายก็ไม่น่าจะทำอะไรรุนแรง
การโดยสารเรือจากเมืองชายแดนไปสันเขาฟอลเลนดรากอนใช้เวลาประมาณห้าหกวัน แต่หากใช้เมซีแทนก็จะถึงจุดหมายได้ภายในครึ่งวัน และหากได้ไลต์นิ่งซึ่งบินได้เร็วกว่ามาช่วยสอดส่องดูแลอีกแรง การเดินทางครั้งนี้ก็ไม่น่าจะมีอันตรายอะไร...พวกเธอสามคนเป็นแม่มดที่คล่องแคล่วที่สุดในสโมสรแม่มด ยิ่งตอนนี้มีปืนพกด้วยแล้ว ก็ยิ่งน่าจะช่วยเรื่องการป้องกันและการโจมตีได้มากขึ้น
หลังจากใคร่ครวญเงียบๆ อยู่สักครู่ โรแลนด์ก็ตัดสินใจได้
แม้โอกาสที่จะเกลี้ยกล่อมมาควิสสำเร็จแทบเป็นศูนย์ แต่ไม่ช้าก็เร็ว เขาก็ต้องไปสำรวจเขตปกครองของอีกฝ่ายอยู่ดี เพราะสันเขาฟอลเลนดรากอนเป็นเส้นทางสำคัญที่เชื่อมไปสู่ดินแดนใต้สุด และอยู่ในแผนการโจมตีช่วงฤดูใบไม้ผลิของเขาพอดี
“ได้ยินว่ามีแม่มดในปราสาทพัฒนาพลังได้อีกแล้วหรือ” ทันใดนั้น ทิลลีก็เปลี่ยนเรื่องอย่างกะทันหัน
“อ้อ เจ้าหมายถึงลูนาน่ะหรือ พลังของนางจับตัวกันแล้วจริงๆ” โรแลนด์พยักหน้า แล้วอธิบายเหตุการณ์คร่าวๆ ให้อีกฝ่ายฟัง “แต่การพัฒนาด้วยวิธีของแม่มดโบราณช่วยยกระดับพลังวิเศษได้ไม่มากนัก ถ้าจะให้ได้แบบอันนา ก็ต้องตั้งใจเรียนหนังสือลูกเดียว”
“แต่นี่ก็เป็นหนึ่งในวิธีพัฒนาพลังเหมือนกัน” ทิลลีพูดอย่างกระตือรือร้น “แล้วเรื่องที่ท่านพูดเมื่อครู่ก็น่าสนใจมากเช่นกัน ‘ความสามารถของแม่มดคือรูปแบบการแสดงพลังวิเศษออกมาอย่างเป็นรูปธรรม ไม่ใช่ปรากฏการณ์ที่มีอยู่ตามธรรมชาติ’ คำพูดนี้หมายความว่าอย่างไร”
“ก็แค่ข้อสันนิษฐานของข้าน่ะ” เขายกชาร้อนขึ้นจิบ “ไม่ว่าจะไฟแห่งใจก็ดี หรือไฟสีดำก็ดี ทั้งหมดนี้ล้วนไม่ใช่ปรากฏการณ์จริงในธรรมชาติทั้งนั้น หากจะบอกว่าพวกมันคือผลจากพลังวิเศษก็พอเข้าใจได้อยู่ แต่ถ้าอย่างนั้น เปลวไฟธรรมดาก่อนที่อันนาจะพัฒนาพลังคืออะไร ดังนั้น ข้าจึงสมมติว่าพวกมันก่อตัวขึ้นจากพลังวิเศษตั้งแต่แรก พวกมันคือภาพสะท้อนของ ‘ความร้อน’ ที่อยู่ในสมอง แต่เมื่อการรับรู้ของอันนาเริ่มลึกซึ้งขึ้น ภาพลักษณ์ของความร้อนจึงเริ่มเปลี่ยนแปลงไป...เรื่องนี้บังเอิญสอดคล้องกับประสบการณ์ของอกาธาพอดี ก่อนที่จะพัฒนาพลังนั้น แม่มดจำนวนมากมีวิธีแสดงพลังที่ใกล้เคียงกัน เนื่องจากพวกนางส่วนใหญ่มักเห็นปรากฏการณ์ธรรมชาติแบบเดียวกัน แต่หลังจากที่พวกนางตื่นรู้ระดับสูงแล้ว วิธีแสดงพลังของพวกนางก็ต่างกันอย่างสิ้นเชิง นั่นเพราะแต่ละคนมีระดับความรู้ที่ต่างกันนั่นเอง”
“ก็ฟังดูมีเหตุผลอยู่” ทิลลีไม่ตอบรับหรือปฏิเสธ “แต่หากยึดตามข้อสันนิษฐานนี้ ถ้าแม่มดประเภทเดียวกันเข้าใจโลกในแบบเดียวกัน หลังจากพัฒนาพลังแล้ว วิธีแสดงพลังของพวกนางก็น่าจะยังใกล้เคียงกันอยู่ใช่หรือไม่”
“ก็น่าจะเป็นเช่นนั้น ในกรณีที่ระดับการเรียนรู้ของพวกนางเหมือนกันทุกประการน่ะนะ”
แต่โรแลนด์ยังมีอีกเรื่องหนึ่งที่ไม่ได้พูดออกไป นั่นก็คือพลังวิเศษจะสามารถพัฒนาไปได้ไกลถึงระดับไหน ในเมื่อมันเป็นรากฐานของความสามารถชนิดต่างๆ นั่นก็แสดงว่ามันมีทั้งลักษณะความเป็นพื้นฐานและความหลากหลายอยู่ในตัว หากมีแม่มดสักคนที่รู้ทุกเรื่องบนโลกใบนี้ เธอจะสามารถเสกพลังได้ทุกชนิดตามใจปรารถนาหรือไม่
“ท่าน...มาจากโลกที่ไม่มีพลังวิเศษหรือ” ทิลลีพูดขึ้นอย่างกะทันหัน
“พรวด...” เจ้าชายแทบจะพ่นชาออกมาหมดปาก เขาเช็ดปากว่า “จะ เจ้าพูดอะไรน่ะ”
“ตลอดระยะเวลาหนึ่งเดือนมานี้ ข้าอ่านหนังสือที่ท่านเขียนทั้งหมดจนจบแล้วรู้สึกตงิดใจชอบกล” เจ้าหญิงลำดับที่ห้าสบตาเขาตรงๆ “จนกระทั่งได้ยินคำพูดเมื่อครู่นี้ของท่าน ข้าถึงได้รู้ว่าปัญหาอยู่ที่ไหน ท่านแยกพลังวิเศษออกจากธรรมชาติอย่างสิ้นเชิง...ไม่ว่าจะเป็น ‘พื้นฐานทฤษฎีวิทยาศาสตร์ธรรมชาติ’ หรือ ‘เคมีขั้นต้น’ ก็ไม่มีส่วนที่กล่าวถึงพลังวิเศษทั้งนั้น ท่านบอกว่าผลที่เกิดจากพลังวิเศษไม่ใช่ปรากฏการณ์ที่มีอยู่จริงในธรรมชาติ แต่ว่า...พลังวิเศษเป็นส่วนหนึ่งของธรรมชาติมาตั้งแต่แรกแล้ว”
โรแลนด์ตะลึงงัน
เขาพลันตระหนักได้ว่า ตัวเองลืมไปเสียสนิทว่าอีกฝ่ายใช้ชีวิตอยู่ในโลกที่มีพลังวิเศษอยู่ในธรรมชาติมาตั้งแต่เกิด...ไม่ว่าจะทิลลีหรือเจ้าชายลำดับที่สี่ตัวจริงก็ตาม แต่เขากลับจัดพลังวิเศษเป็นขั้วตรงข้ามกับปรากฏการณ์ธรรมชาติ แล้วก็เห็นมันเป็นเรื่องปกติมาตลอด
หรือจะโยนความผิดให้ความทรงจำที่อยู่ๆ ก็ผุดขึ้นมาดี แต่ครั้งนี้คงทำได้ยากแล้ว เขาอาจจะอ้างได้ว่าเจ้าชายลำดับที่สี่เป็นคนไร้การศึกษา ที่เขียนหนังสือพวกนี้ออกมาได้ก็เพราะลอกเนื้อหามาจากความทรงจำล้วนๆ ทว่า เหตุใดเขาจึงแสดงพฤติกรรมและแนวคิดที่บ่งชัดว่าเขาเชื่อความทรงจำส่วนนี้อย่างปราศจากข้อสงสัย ทั้งยังผลักไสพลังวิเศษออกไปจากธรรมชาติด้วยเล่า เขายังจะยืนยันว่านี่คือความทรงจำหลักของเจ้าชายลำดับที่สี่ได้อยู่หรือ
โรแลนด์เริ่มรู้สึกปากคอแห้งผากเสียแล้ว
………………………………….




[Go To Next Chapter]( ./320.md)