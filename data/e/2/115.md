##บทที่ 203 บ้าน
มหาสมุทรก็ไม่ต่างจากผืนดินสีฟ้าคราม เพียงแต่เรียบกว่าเท่านั้น


หากเมซีอยู่ด้วยล่ะก็ เธอจะต้องส่งเสียงเจื้อยแจ้วรายงานเธอว่าตอนนี้อยู่ห่างจากเกาะเท่าไรแล้ว ตอนนี้ข้างหูเธอมีแต่เสียงคลื่นกระทบลำเรือเท่านั้น แม้ว่าฟังนานๆ แล้วจะรู้สึกเบื่อก็ตาม แต่สำหรับพวกลูกเรือแล้ว มันคือเสียงแห่งความสุขทีเดียว เพราะนั่นหมายความว่าอากาศวันนี้เหมาะแก่การเดินเรือ


อ้อ ตอนนี้มีเพิ่มมาอีกเสียงแล้ว แอชเชสคิด เสียงเอี๊ยดอ๊าดเบาๆ ดังขึ้นจากแผ่นไม้สักเก่าๆ ใต้เท้าเธอ...ใครบางคนกำลังเดินมาหาเธอ


“คิดไม่ถึงเลยว่าพวกเจ้าจะตั้งรกรากที่เกาะสลีปปิ้งจริงๆ” ชายชราผมขาวเดินมาหาเธอ ก่อนจะพาดมือทั้งสองบนราวเรือ “ที่นั่นดูกว้างใหญ่ก็จริง แต่หากน้ำขึ้นเมื่อไร พื้นที่ส่วนใหญ่ก็จะจมอยู่ใต้น้ำทะเล ไม่เหมาะแก่การอยู่อาศัยหรอก เหตุใดจึงไม่ไปอยู่อ่าวเครสเซนต์มูนเล่า เกาะนั่นใหญ่เป็นอันดับสองของฟอร์ดเชียวนะ แล้วก็ยังเหลือพื้นที่ว่างอีกมากด้วย”


แจ็ก ตาเดียว กัปตันเรือบิวตี้นั่นเอง บนหน้าเขามีผ้าปิดตาคาดทับตาขวาไว้ เขาเป็นหนึ่งในกัปตันเพียงไม่กี่คนที่ยอมขนของให้แม่มด...แม้ชาวฟยอร์ดจะไม่ได้รังเกียจแม่มดเหมือนคนในทวีป แต่พวกเขาก็ไม่ค่อยต้อนรับคนนอกนัก


“ใช่ว่าทุกคนจะยอมคบแม่มดเหมือนท่านนี่” แอชเชสยิ้ม “เกาะสลีปปิ้งถูกน้ำทะเลท่วมจริงๆ นั่นคือสาเหตุว่าทำไมเกาะที่มีพื้นที่ใหญ่เป็นอันดับสามของฟยอร์ดถึงได้เป็นเกาะร้างมาจนถึงทุกวันนี้”


“พื้นที่ใหญ่เป็นอันดับสาม ไม่ได้หมายความว่าพื้นที่อยู่อาศัยจะใหญ่เป็นอันดับสามด้วยเสียหน่อย” กัปตันแจ็กยักไหล่ “หากคนอยู่ไม่ได้ ต่อให้ใหญ่แค่ไหนก็ไร้ประโยชน์ ดูอย่างหมู่เกาะเซียริงเฟลมก็ได้”


“สิ่งที่แม่มดถนัดที่สุดก็คือการเปลี่ยนแปลงธรรมชาติ” เธอพูดอย่างจริงจัง “โดยเฉพาะอย่างยิ่งธรรมชาติบนเกาะที่กำลังจะกลายเป็นบ้านของพวกเรา ตราบใดที่ไม่มีศาสนจักรคอยขัดขวาง พวกเราก็จะสร้างโลกที่ไม่เหมือนใคร โลกที่...ใหม่ที่สุด” เธอหยุดไปสักครู่ “ท่านไม่ได้ไปเกาะสลีปปิ้งนานเท่าไรแล้ว”


กัปตันถอดหมวกออกก่อนจะเกาท้ายทอยแกรกๆ “น่าจะสักหนึ่งเดือนได้กระมัง ล่าสุดข้าเพิ่งขนแม่มดกับข้าวไข่มุกอีกหนึ่งลำเรือไปที่นั่น จะว่าไปแล้ว ลูกเรือข้ามองสาวๆ ที่หัวร่อต่อกระซิกกันบนเรือจนตาค้างเชียวล่ะ เจ้าคงรู้กระมังว่าเวลาพวกลูกเรือหนุ่มๆ ออกทะเลน่ะทรมานขนาดไหน พวกเขาก็เหมือนภูเขาไฟที่พร้อมปะทุได้ทุกเมื่อนั่นล่ะ โชคดีที่ข้าคุมพวกเขาไว้ได้ มิฉะนั้นเรือสุดที่รักของข้าคงป่นปี้ไปแล้ว”


แอชเชสทำเป็นไม่ได้ยินประโยคท้ายๆ ของเขา “เวลาหนึ่งเดือนยาวนานพอจะเปลี่ยนแปลงสิ่งต่างๆ ได้มากมาย ท่านกัปตัน ข้าพนันได้เลยว่า เกาะสลีปปิ้งในตอนนี้จะแตกต่างจากเกาะสลีปปิ้งในความทรงจำท่านราวฟ้ากับดินเชียวล่ะ”


“อย่างนั้นหรือ” แจ็กผิวปาก “เช่นนั้นข้าจะรอดู...ช้าก่อน นั่นมันอะไร” เขายื่นตัวออกไปนอกลำเรือ ชะโงกหน้าไปมองข้างหน้า “มังกี้! ปีนขึ้นไปดูซิ ดูเหมือนจะมีอะไรอยู่ข้างหน้า!”


ลูกเรือที่ถูกเรียกว่ามังกี้ปีนขึ้นเสาใบเรืออย่างคล่องแคล่ว แล้วยกกล้องส่องทางไกลดู “ลูกพี่ ดูเหมือนจะเป็นเกาะ!”


“เกาะหรือ เจ้าพูดเหลวไหลอะไร” กัปตันหยิบเข็มทิศขึ้นมาดู “แถวนี้มีแต่เกาะสลีปปิ้งนี่นา จะมีเกาะอื่นได้อย่างไร”


“แต่มันเป็นเกาะจริงๆ นะลูกพี่ ข้าสาบานได้!”


“สาบานแล้วมีประโยชน์อะไร ข้าขึ้นไปดูเองดีกว่า” แจ็กถอดหมวกออก


“อย่าเลย ลูกพี่ ท่านอย่าขึ้นมาดีกว่า บนนี้ลมแรงมากจริงๆ” มังกี้สังเกตอยู่ครู่ใหญ่ “สวรรค์!” เขาร้องอย่างเหลือเชื่อ “ข้ารู้แล้ว นั่นคือเกาะสลีปปิ้ง! เกาะสลีปปิ้งสูงขึ้น!”


...


ตอนที่เรือบิวตี้ค่อยๆ เข้าเทียบท่าเรือของเกาะสลีปปิ้งนั้น คนทั้งลำเรือก็แทบไม่เชื่อสายตาตัวเอง


เกาะสูงตั้งอยู่เหนือผิวน้ำทะเลราวกับภูเขาเล็กๆ หน้าตัดของภูเขาตรงและสูงชัน ส่วนยอดคงสูงหลายสิบฟุตได้


แอชเชสเพิ่งมาเกาะนี้เป็นครั้งแรกก็จริง แต่ปฏิกิริยาของเธอดูสุขุมกว่าคนส่วนใหญ่มาก สำหรับกัปตันแจ็กแล้ว นั่นเป็นสัญลักษณ์ของความหนักแน่นและความมั่นใจ


“เจ้าชนะ” เขาพูดด้วยความทึ่ง “ข้าคิดไม่ถึงจริงๆ ว่าพวกเจ้าจะทำให้เกาะลอยขึ้นมาได้ มิน่าเล่า ศาสนจักรบ้าๆ นั่นถึงได้จงเกลียดจงชังแม่มดนัก พลังของพวกเจ้าแทบจะทัดเทียมพระเจ้าจริงๆ”


“ท่านลุงแจ็ก พวกเราไม่ได้ทำให้เกาะลอยขึ้นมาเหมือนที่ท่านพูดหรอก” สาวน้อยที่ยืนต้อนรับอยู่ที่ท่าเรืออธิบาย “พวกเราเพียงแต่ก่อ ‘กำแพง’ ขึ้นรอบเกาะเท่านั้น ประเดี๋ยวท่านตามพวกเราไปดูจะรู้เอง” พูดจบเธอก็หันไปผงกศีรษะทำความเคารพแอชเชส “ในที่สุดท่านก็กลับมาจนได้ เจ้าหญิงทิลลี่ทรงบ่นถึงท่านใหญ่แล้ว”


แอชเชสลูบศีรษะอีกฝ่าย “ไม่ต้องมากพิธีไป มอลลี่ ประเดี๋ยวข้าต้องรบกวนเจ้าช่วยขนของด้วย”


“เชื่อมือข้าเถอะ” สาวน้อยตบหน้าอก


หลังจากลูกเรือขนเสบียงบนเรือมาวางที่ท่าแล้ว มอลลี่ก็เรียกผู้ช่วยวิเศษของเธอออกมา...เจ้าก้อนกลมสีฟ้าอ่อนกับแขนที่สามารถเปลี่ยนรูปได้ตามต้องการของมัน มันกอบเสบียงสิบกว่าถุงขึ้นมาในคราวเดียว แขนของมันเปลี่ยนเป็นตาข่ายคลุมถุงไว้อย่างแน่นหนา จากนั้นมันก็ลอยขึ้นไปบนฟ้า “พวกเราไปกันเถอะ” เธอพูดอย่างภูมิใจ


“โอ พลังนี่มีประโยชน์จริงๆ” กัปตันปรบมือว่า “เห็นหรือยัง เจ้าหนุ่มทั้งหลาย พวกเจ้าตั้งหลายคนยังสู้สาวน้อยเพียงคนเดียวไม่ได้เลย”


ท่าเรือถูกสร้างอยู่บริเวณกึ่งกลางของกำแพง พอทุกคนเดินขึ้นบันไดวนจนถึงยอดเกาะแล้ว แอชเชสก็พลันเข้าใจความหมายของคำว่า ‘ก่อกำแพงขึ้นรอบเกาะ’ ขึ้นมาทันใด


เกาะไม่ได้สูงขึ้น แต่พวกเธอทำให้กรอบของเกาะสูงขึ้น...เกาะสลีปปิ้งกลายเป็นแอ่ง เพราะถูกขอบหนาๆ ล้อมไว้ตรงกลาง ซึ่งขอบที่ว่านี่ก็คือกำแพงที่มอลลี่พูดถึง ด้านในกำแพงมีบันไดทอดลงไปด้านล่างหลายแห่ง และด้านล่างของบันไดก็คือตัวเกาะสลีปปิ้งจริงๆ นั่นเอง


“นี่มัน...ไม่น่าเชื่อเลยจริงๆ” กัปตันแจ็กจุ๊ปาก “พวกเจ้าเปลี่ยนเกาะเป็นเมืองได้จริงๆ ด้วย ลองนึกภาพตอนน้ำทะเลขึ้นดูสิ ที่นี่จะเป็นเช่นไร สวรรค์ พวกเจ้าก็จะอาศัยอยู่ในเมืองที่ต่ำกว่าระดับน้ำทะเล”


“ใช่แล้ว” มอลลี่ฉีกยิ้มว่า “ดังนั้นพวกเราจึงมีท่าเรือสองแห่ง แห่งหนึ่งสร้างอยู่ที่ก้นทะเล อีกแห่งสร้างอยู่ที่ระดับน้ำทะเล หรือถ้าจะพูดว่า แห่งหนึ่งสร้างอยู่ที่ระดับน้ำทะเล อีกแห่งสร้างอยู่กลางอากาศก็ไม่ผิด”


บริเวณกลางเกาะเริ่มมีการสร้างบ้านแบบต่างๆ บ้านพวกนี้ต่างจากบ้านไม้หรือบ้านอิฐทั่วๆ ไป มันดูคล้ายกับผุดขึ้นมาจากพื้นดินอย่างไรอย่างนั้น ผนังส่วนล่างของบ้านกับพื้นดินเชื่อมต่อเป็นเนื้อเดียวกัน แน่นอนว่าทั้งบ้านและกำแพงล้วนเป็นผลงานชิ้นเอกของโลตัส


“พี่แอชเชส บ้านหลังที่อยู่ทางเหนือสุดเป็นที่ประทับของเจ้าหญิงทิลลี ข้าจะพากัปตันไปส่งของเอง ท่านไม่ต้องไปกับข้าหรอก ไปหาเจ้าหญิงก่อนเถอะ” สาวน้อยโบกมือว่า


แอชเชสพยักหน้า หลังจากร่ำลาคนทั้งสองแล้วก็เดินเร็วๆ ไปทางทิศเหนือ ระหว่างทางเธอเห็นใบหน้าที่คุ้นเคยมากมาย พวกเธอต่างก้มศีรษะแสดงความเคารพเธอหรือไม่ก็โบกมือทักทายเธอ บ้านของแม่มด คำคำนี้ปรากฏชัดมากขึ้นทุกที ทำให้ร่างกายเธอเต็มเปี่ยมไปด้วยพลัง


และผู้ก่อตั้งบ้านแห่งนี้ก็คือ เจ้าหญิงทิลลี วิมเบิลดัน ราชินีแห่งแม่มดนั่นเอง


ภายในบ้านหลังใหญ่ไม่มีทั้งองครักษ์และประตูลงกลอนเหมือนวังหลวง แอชเชสเดินผ่านโถงหน้าเข้าสู่โถงใหญ่ ก็เห็นแผ่นหลังที่คุ้นเคยปรากฏอยู่ตรงหน้า


เธอย่องเข้าไปหาอีกฝ่าย แล้วยื่นมือไปปิดตาหญิงสาวผมเทาไว้


“ข้ารู้ตั้งแต่ตอนเจ้าอยู่หน้าประตูแล้ว” อีกฝ่ายยิ้ม “ลืมไปแล้วหรือว่าข้าเห็นเจ้าท่ามกลางฝูงชนได้อย่างไร”


อมนุษย์สามารถสัมผัสพลังวิเศษได้ ยิ่งเป็นพลังวิเศษระหว่างอมนุษย์ด้วยกันแล้วก็ยิ่งชัดเจนใหญ่ นั่นเกิดจากสายใยของพลังวิเศษ ประดุจพันธนาการล่องหนที่เชื่อมเธอกับทิลลีไว้อย่างแน่นหนา


“หม่อมฉันกลับมาแล้วเพคะ” แอชเชสพูดเสียงเบา


“อืม” ทิลลีตอบเธอเสียงใส “ยินดีต้อนรับกลับบ้าน”


........................................










[Go To Next Chapter]( ./116.md)