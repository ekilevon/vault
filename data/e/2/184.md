##บทที่ 272 เหมืองเนินเขาทิศเหนือ
ยิ่งเดินลึกเข้าไปในอุโมงค์ อากาศในอุโมงค์ก็ยิ่งชื้น
ซิลเวียเดินถือคบไฟอยู่ในอุโมงค์ ขณะเดียวกันก็คอยหลบหยดน้ำที่ร่วงลงมาจากด้านบนอย่างระมัดระวัง...ต่อให้ไม่มีแสงสว่าง ความมืดก็ไม่อาจบดบังดวงตาแห่งความจริงของเธอได้ ที่เธอใช้คบไฟก็เพราะต้องการประหยัดพลังวิเศษเท่านั้น
“ถึงปากทางแล้ว” ไนติงเกลที่เดินอยู่หน้าสุดหยุดฝีเท้าลง “นี่คืออุโมงค์หมายเลขที่เท่าไรแล้วนะ”
“หมายเลขที่ยี่สิบสาม ประตูที่สอง ปากทางที่หนึ่ง” ไลต์นิ่งควักสมุดบันทึกออกมาดู
“หวังว่าตรงนี้จะเป็นปลายทางแล้วนะ” ซิลเวียพึมพำพลางเปิดดวงตาวิเศษออก “ด้านซ้าย...ไม่อยู่ในเขตเหมือง ไม่มีแร่ ด้านขวา...ก็เหมือนกัน”
ไลต์นิ่งจดผลสำรวจลงไป “เช่นนั้น อุโมงค์แห่งนี้ก็เหลือประตูที่ต้องสำรวจอีกแค่ประตูเดียว”
“ไปกันเถอะ” ไนติงเกลเดินย้อนจากหน้าขบวนมาที่ท้ายขบวนเพื่อนำทุกคนกลับทางเดิม ดูเหมือนพลังของเธอจะมีอะไรมากกว่าแค่การล่องหน ซิลเวียมองเห็นพลังวิเศษในตัวไนติงเกลได้รางๆ แต่กลับจับตำแหน่งและการเคลื่อนไหวของเธอไม่ได้เลย ไลต์นิ่งบอกว่าเธอเป็นแม่มดสายต่อสู้ที่แข็งแกร่งที่สุดในสมาคม
บางทีนี่อาจเป็นเหตุผลที่เจ้าชายส่งเธอมาด้วยก็ได้...ในตำนานเล่าว่าเหมืองแห่งนี้เคยเป็นรังสัตว์ประหลาดโบราณมาก่อน ก่อนหน้านี้ก็เคยเกิดเหตุคนงานเหมืองหายตัวไปอยู่หลายครั้ง ก่อนออกสำรวจ เจ้าชายยังกำชับหนักหนาว่าให้พวกเธอระวังเรื่องความปลอดภัยด้วย หากเจออะไรน่าสงสัย ก็ให้ออกจากอุโมงค์มารายงานเขาก่อน
ซิลเวียไม่เห็นด้วยกับคำพูดนี้ ไม่มีสัตว์ประหลาดอะไรจะหลุดรอดสายตาเธอไปได้ ขนาดโครงกระดูกสัตว์และหนอนนิ่มๆ ที่ชอนไชอยู่ในผนังหินหนา เธอก็ยังเห็นได้ชัดเจนด้วยซ้ำ
‘คณะสำรวจ’ มีทั้งหมดสี่คน นอกจากเธอ ไนติงเกล และไลต์นิ่งแล้ว ยังมีเด็กสาวที่ชื่อลูเซียด้วย ทุกครั้งที่เธอพบแร่ ลูเซียก็จะเปลี่ยนมันเป็นผงชนิดต่างๆ แล้วแยกประเภทเก็บใส่กระเป๋าอย่างระมัดระวัง เด็กสาวบอกว่าเธอต้องนำของเหล่านี้ไปให้เจ้าชายดู
ส่วนไลต์นิ่งมีหน้าที่วาดแผนที่ในอุโมงค์เหมือง เธอบอกว่าไม่ว่างานสำรวจใดก็ขาดเธอไม่ได้ทั้งนั้น...น้ำเสียงที่มั่นอกมั่นใจของเธอทำให้ซิลเวียอดนึกถึงกัปตันที่เกาะสลีปปิ้งคนนั้นไม่ได้
อุโมงค์หมายเลขที่ยี่สิบสามเป็นอุโมงค์ขนาดใหญ่ซึ่งอยู่ใกล้เขตเหมืองชั้นล่าง ลึกเข้าไปข้างในหลายร้อยก้าวมีทางแยกสามทาง หากเดินตามทางแยกพวกนี้ต่อก็จะพบทางย่อยอีกหลายทาง แต่ดูเหมือนพวกมันจะทอดออกไปนอกอาณาเขตเหมืองหมดแล้ว โอกาสที่จะมีสายแร่ค่อนข้างน้อย ดังนั้นพวกเธอจึงสำรวจถึงแค่ตรงนี้
เมื่อกลับมาถึงทางแยกในตอนแรก หรือก็คือ ‘ประตู’ ตามที่ไลต์นิ่งบันทึก ซิลเวียก็ใช้พลังวิเศษสำรวจประตูที่สามของถ้ำหมายเลขที่ยี่สิบสาม
ยิ่งดวงตาแห่งความจริงมองทะลุพื้นที่กว้างเท่าไร ก็ยิ่งผลาญพลังวิเศษมากเท่านั้น และนั่นก็เป็นภาระอันหนักหน่วงสำหรับร่างกาย ดังนั้น เธอจึงตัดสินใจสำรวจประตูแห่งละครั้ง โดยแต่ละครั้งจะสำรวจทางย่อยในนั้นครั้งละหนึ่งทาง
“ประตูหมายเลขสาม...อืม ไม่มีแร่ ที่ปลายทางมี...” เธอชะงักไป “มีทางย่อยอีกห้าทาง หนึ่งในนั้นเป็นทางลาดลงไปด้านล่างแล้ววกกลับมา”
“ลาดลงไปด้านล่างหรือ” ไลต์นิ่งถามย้ำ
“ถูกต้อง” ซิลเวียมองทางเส้นนั้นอีกครั้ง ทางแคบๆ ยาวๆ ลาดลงไปด้านล่างไม่ไกลก็เป็นหัวโค้ง จากนั้นก็วกย้อนกลับมาที่เขตเหมืองอีกครั้ง แต่พอเธอจะไล่ดูทางเส้นนี้ต่อ ก็กลับรู้สึกวิงเวียนอย่างรุนแรงจนไม่สามารถใช้ดวงตาวิเศษต่อไปได้ “ข้าคิดว่ามันอาจจะเชื่อมกับแหล่งแร่อีกแห่ง”
แต่ความคิดนี้ฟังดูไม่สมเหตุสมผลเท่าไรนัก อุโมงค์อันสลับซับซ้อนในเหมืองเนินเขาทิศเหนือไม่ได้เกิดจากฝีมือมนุษย์ ย่อมไม่มีใครขุดทางเพื่อหาแร่โดยเฉพาะแน่นอน...สายแร่ปริศนาที่พวกเธอเจอก่อนหน้านี้ก็อยู่ตรงกลางระหว่างทางแยกสองทาง หากไม่ใช่เพราะดวงตาแห่งความจริงสามารถมองทะลุสิ่งกำบังได้ล่ะก็ พวกเธอก็คงไม่รู้ว่าใต้ผนังหินและดินพวกนั้นมีแร่โลหะซ่อนอยู่
“จะเป็นอะไรก็ช่าง เดี๋ยวไปดูก็รู้แล้ว” ไนติงเกลยักไหล่ว่า
คนทั้งหมดเดินเข้าประตูที่สามของอุโมงค์อย่างเป็นระเบียบ คาดว่าอีกไม่นานก็น่าจะถึงปลายทางแล้ว
ทางสัญจรถูกแบ่งออกเป็นห้าทาง ทางที่เล็กที่สุดในนั้นเล็กเกินกว่าจะเดินได้ ต้องคลานลูกเดียวเท่านั้น ส่วนทางประหลาดที่ซิลเวียเห็นก่อนหน้านี้เป็นทางที่อยู่ตรงกลาง พื้นทางเทลาดลงด้านล่างอย่างฉับพลัน จนแทบจะทำมุมเป็นเนินชันกับตำแหน่งที่พวกเธอยืนอยู่
“ดูท่าจะลึกไม่น้อยเลย” ไนติงเกลใช้ไฟส่อง “ข้าว่าถ้ำหินที่นี่ดูคล้ายกับถ้ำหินที่เทือกเขาสิ้นวิถีชอบกลนะ”
“พวกเราสำรวจเสร็จแล้วก็กลับกันเถอะ” ลูเซียเกาะแขนไนติงเกลแน่น “ข้าไม่ชอบที่นี่เลย...ข้ารู้สึกเหมือนมีอะไรจ้องพวกเราอยู่ก็ไม่รู้”
“ในอุโมงค์ไม่มีอะไรนอกจากดินและหิน” ซิลเวียพูด แม้เธอจะไม่ค่อยชอบที่ที่ทั้งเงียบทั้งชื้นแบบนี้เท่าไรนัก แต่พลังวิเศษบอกเธอว่าที่นี่ไม่อันตราย “ทางที่เหลืออีกสี่ทางไม่มีแร่ และไม่อยู่ในเขตเหมือง” เธอกวาดตามองทางย่อยที่ราบเรียบอย่างรวดเร็ว จากนั้นจึงเลื่อนสายตาไปหยุดที่ทางตรงกลาง ก่อนจะชะงักไปเล็กน้อย “...เอ๋”
“มีอะไรหรือ” ไลต์นิ่งถาม
“ข้า...มองไม่เห็นข้างล่างเลย”
“มองไม่เห็นหรือ” เด็กสาวถามอย่างประหลาดใจ “หรือท่านเหนื่อยเกินไปเลยใช้พลังไม่ไหว พักสักหน่อยดีหรือไม่”
“ไม่ ปัญหาไม่ได้อยู่ที่พลังของข้า” ซิลเวียหลับตาสักครู่ก่อนจะลืมตาขึ้นอีกครั้ง ภาพตรงหน้ายังคงมืดมิด ราวกับเธอสูญเสียการมองเห็นไปแล้ว เธอข่มอาการปวดหัวไว้ แล้วขยายขอบเขตสายตาให้กว้างขึ้นกว่าเดิม ทว่าผลลัพธ์ยังคงไม่เปลี่ยนแปลง...เธอเห็นดินด้านนอกละเอียดชัดเจนมาก ทว่าพื้นที่ตรงกลางกับถูกความมืดมิดปกคลุมไว้ มันมืดดำราวกับน้ำหมึกเข้มข้น “มีอะไรบางอย่างบังสายตาข้า”
“พวกเจ้าอยู่ที่นี่อย่าเพิ่งไปไหน” ไนติงเกลควักอาวุธสีเงินยวงออกมาสองชิ้น “ข้าจะลงไปดูลาดเลาก่อน แล้วจะรีบกลับมา”
“อย่าไปนะ!” ซิลเวียกุมหน้าผากที่ปวดระบมพลางร้องห้าม “มีเพียงสิ่งเดียวเท่านั้นที่ทำให้เกิดผลลัพธ์เช่นนี้ได้ หากท่านไปจะเป็นอันตรายได้”
“สิ่งนั้นคืออะไร”
“หินอาญาสิทธิ์” เธอกัดฟันพูด “ใต้ดินมีหินอาญาสิทธิ์ มิหนำซ้ำยังเป็นชนิดที่แผ่รัศมีปกคลุมได้ทั่วทั้งบริเวณด้วย!”
...
พอโรแลนด์รู้เรื่องนี้ ก็รีบนำทหารจากกองทัพที่หนึ่งมุ่งหน้าไปยังเหมืองเนินเขาทิศเหนือทันที
และผลสำรวจขั้นสุดท้ายก็เป็นอย่างที่ซิลเวียคิดไว้จริงๆ...ในถ้ำลึกในเหมืองด้านล่างมีหินอาญาสิทธิ์จำนวนมหาศาลซ่อนอยู่
พอแน่ใจแล้วว่าไม่มีอันตราย โรแลนด์ก็ให้องครักษ์นำทางไปยังอุโมงค์หมายเลขที่ยี่สิบสาม เขาอยากเห็นกับตาว่าหินอาญาสิทธิ์ที่แผ่รัศมีปกคลุมพื้นที่เหมืองด้านล่างทั้งหมดได้หน้าตาเป็นอย่างไร
“ฝ่าบาท ทรงระวังด้วยพ่ะย่ะค่ะ” คาร์เตอร์เตือน “ทางออกอยู่ด้านหน้าพ่ะย่ะค่ะ”
“ข้างล่างใช้พลังวิเศษไม่ได้ พวกเจ้ารออยู่ข้างบนจะปลอดภัยกว่า” โรแลนด์หันไปมองอันนา ไนติงเกล และไลต์นิ่งที่ตามมาด้านหลัง “พวกเจ้าเอาอย่างซิลเวียไม่ได้หรืออย่างไร”
“ต่อให้ใช้พลังวิเศษไม่ได้ หม่อมฉันก็เก่งกว่าฝ่าบาทอยู่ดี หากฝ่าบาทเสด็จได้ หม่อมฉันก็ต้องเข้าไปได้เช่นกัน” ไนติงเกลบุ้ยปาก
“ที่ไหนมีการผจญภัย ที่นั่นย่อมมีหม่อมฉัน” ไลต์นิ่งยืดอกว่า
อันนาไม่ได้พูดอะไร นอกจากจ้องเขาตาไม่กะพริบเท่านั้น เมื่อเห็นดวงตาใสแจ๋วที่สะท้อนแสงจากคบไฟคู่นั้น โรแลนด์ก็รู้ทันทีว่าตัวเองพูดอะไรไปก็ไร้ประโยชน์อยู่ดี
“เอาเถอะ” เขาถอนใจ “เช่นนั้นพวกเจ้าก็พยายามอยู่ใกล้ข้าไว้ ห้ามไปไหนไกลเด็ดขาด”
เมื่อเดินตามอุโมงค์ที่ลาดเอียงมาจนถึงปลายทาง โรแลนด์ก็เข้าใจแล้วว่าคำว่า ‘ทางออก’ ที่หัวหน้าอัศวินพูดถึงคืออะไร
ภาพตรงหน้าเขาพลันสว่างโล่ง อุโมงค์ที่ทั้งใหญ่และลึกจนน่ากลัวแห่งหนึ่งปรากฏขึ้นตรงหน้าเขา
ต่อให้ไม่มีแสงจากคบไฟ เขาก็เห็นภาพในอุโมงค์ได้อย่างชัดเจน...แสงสว่างส่องมาจากหินอาญาสิทธิ์รูปทรงคล้ายผลึกคริสตัล พวกมันผุดขึ้นมาจากใต้ดิน แต่ละแท่งมีเส้นผ่านศูนย์กลางระหว่างยี่สิบถึงสามสิบเมตร โรแลนด์รู้สึกราวกับเห็นหอคอยยักษ์เรืองแสงจำนวนมากตั้งตระหง่านอยู่ตรงหน้าเขา
........................................




[Go To Next Chapter]( ./185.md)