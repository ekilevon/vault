##บทที่ 309 แสวงหาความรู้
วันที่สองของเดือนที่สองของฤดูใบไม้ร่วง โรแลนด์ได้รับจดหมายลับที่ส่งมาจากเมืองหลวง
เขาแกะกระดาษที่มัดติดกับขานกออก แล้วเดินไปที่ริมหน้าต่าง จากนั้นจึงเริ่มอ่านจดหมายอย่างละเอียดใต้แสงอาทิตย์อันสดใส
‘ทูลฝ่าบาทที่เคารพ แผนการของฝ่าบาทประสบผลสำเร็จอย่างงดงาม’
‘เนื่องจากวังหลวงถูกปิดอย่างรวดเร็ว และห้ามผู้ใดเข้าออกโดยเด็ดขาด กระหม่อมจึงไม่สามารถสืบได้ว่าผลการโจมตีครั้งนี้เป็นอย่างไร แต่ว่าพอตกเย็น พวกชาวเมืองก็รู้เรื่องที่วังหลวงถูกโจมตีกันแทบทุกคน เรื่องนี้เป็นที่เลื่องลือยิ่งกว่าตอนที่พระราชาองค์ก่อนเสด็จสวรรคตเสียอีก และยิ่งเมื่อมีจดหมายเตือนที่ฝ่าบาททรงปล่อยออกไปก่อนหน้านี้ด้วยแล้ว เวลานี้ หลายคนถึงกับคิดว่าพระราชาทอว์ฟิคเสด็จสวรรคตไปแล้ว และฝ่าบาทกำลังจะเสด็จกลับเมืองหลวงเร็วๆ นี้เพื่อขึ้นครองราชย์เป็นพระราชาองค์ใหม่ของเกรย์คาสเซิล’
เนื้อหาส่วนนี้ทำให้โรแลนด์รู้สึกโล่งใจมาก...ภารกิจทิ้งระเบิดสำเร็จลงด้วยดี พวกแม่มดเดินทางกลับอย่างปลอดภัย ไม่มีข่าวไหนจะดีไปกว่าข่าวนี้อีกแล้ว
เขาชงชาให้ตัวเองหนึ่งถ้วย แล้วเดินกลับมาอ่านจดหมายที่โต๊ะไม้แดงต่อ
‘แต่กระหม่อมสืบทราบมาว่า ตามเขตปกครองของพวกขุนนางใหญ่ๆ นอกเมืองหลวงยังไม่มีความเคลื่อนไหวใดๆ และทางวังหลวงเองก็มีการจัดการที่ว่องไวมาก ดังนั้น กระหม่อมจึงสันนิษฐานว่าพระราชาทอว์ฟิคน่าจะยังไม่สวรรคตพ่ะย่ะค่ะ’
‘นอกจากนี้ ยังมีคนพูดเสียเป็นตุเป็นตะด้วยว่าการโจมตีครั้งนี้มาจากท้องฟ้า ชาวเมืองบางส่วนเห็นกับตาว่ามีวัตถุสีขาวร่วงลงมาจากฟ้า ตกลงใส่วังหลวงอย่างรวดเร็ว ดังนั้น กระหม่อมจึงคิดแผนการคร่าวๆ สำหรับภารกิจที่ฝ่าบาททรงมอบหมายให้ได้แล้วพ่ะย่ะค่ะ...หากพวกเราอ้างว่า การโจมตีครั้งนี้เกิดจากฝ่าบาททรงใช้อาญาสวรรค์ลงทัณฑ์พระราชาจอมปลอมที่ประพฤติชั่วล่ะก็ กระหม่อมว่าน่าจะมีคนเชื่อไม่น้อยเลยพ่ะย่ะค่ะ’
‘คนของกระหม่อมกระตือรือร้นกับภารกิจครั้งนี้มาก ปกติพวกเขาก็รวบรวมข่าวคราวเกี่ยวกับพฤติกรรมป่าเถื่อนของพระราชาทอว์ฟิคได้ไม่น้อยอยู่แล้ว หากเพิ่มเรื่องนี้ลงไปอีก แผนการนี้ก็น่าจะสัมฤทธิ์ผลได้ง่ายขึ้น กระหม่อมเชื่อว่าอีกไม่ถึงหนึ่งเดือน ขบวนการใต้ดินก็น่าจะกระจายข่าวนี้ไปถึงหูชาวเมืองทุกคนแล้วพ่ะย่ะค่ะ’
‘นอกจากนี้ กระหม่อมจะยังจับตาดูความเคลื่อนไหวของค่ายทหารในเขตชานเมืองตะวันออกต่อไปด้วย แต่ดูจากสถานการณ์ตอนนี้แล้ว ตราบใดที่พระราชาทอว์ฟิคยังทรงคิดมาตรการรับมือกับฝ่าบาทไม่ได้ ก็ไม่น่าจะสนพระทัยเรื่องอื่นได้หรอกพ่ะย่ะค่ะ’
ส่วนท้ายของจดหมายไม่ได้ลงชื่อไว้ โรแลนด์อ่านจบแล้วก็พับจดหมายใส่ลิ้นชัก แล้วพ่นลมหายใจยาวออกมา
หากอีสต์วินด์หมายเลขหนึ่งสามารถหยุดยั้งทอว์ฟิคไม่ให้ยกทัพมาโจมตีดินแดนตะวันตกได้จริงก็คงดี
เพราะการผลาญทรัพยากรมนุษย์ไปกับสงครามถือเป็นเรื่องที่สิ้นเปลืองอย่างยิ่ง ยิ่งอีกฝ่ายเริ่มสงครามล้างผลาญได้ช้าเท่าไร เขาก็ยิ่งมีเวลาแย่งแรงงานคนนานขึ้นเท่านั้น
โรแลนด์จิบชาดำกลิ่นหอมฟุ้ง ตอนนี้ สิ่งที่เขาต้องทำก็มีแค่รอพวกแม่มดกลับมาอย่างสงบเท่านั้น
พอไม่เห็นหน้าอันนาหลายวัน และไม่เห็นปลาแห้งในลิ้นชักถูกขโมยไป เขาก็รู้สึกไม่ชินเท่าไร
ทันใดนั้นเอง คาร์เตอร์ก็เปิดประตูห้องทำงานออก
“ฝ่าบาท มีขบวนเรือมาเทียบท่าสองขบวนพ่ะย่ะค่ะ”
“พวกมาร์เจอรีคงมาถึงแล้วกระมัง นางมัวแต่เสียเวลาไปกับการเดินทาง เลยพลาดเรื่องสนุกๆ ไป...ช้าก่อน” โรแลนด์ชะงักไปเล็กน้อย “เจ้าบอกว่ายังมีอีกขบวนหรือ”
“พ่ะย่ะค่ะ” คาร์เตอร์ยิ้ม “คณะทูตที่ฝ่าบาททรงส่งไปเกณฑ์คนที่ดินแดนใต้นำคนกลับมาแล้วพ่ะย่ะค่ะ พวกเขาพาผู้อพยพมาเสียแน่นท่าเรือเลย เวลานี้สำนักงานเมืองกำลังดำเนินการตามมาตรการของฝ่าบาท โดยให้ลิลลี่ปฏิบัติการ...”
“ควบคุมและป้องกันโรคติดต่อ”
“ใช่แล้วพ่ะย่ะค่ะ เพื่อกำจัดโรคร้ายที่อาจแฝงมาด้วย...” หัวหน้าอัศวินกระแอม “คนกลุ่มนี้มากันประมาณสี่ห้าร้อยคนได้พ่ะย่ะค่ะ”
“อย่างนั้นหรือ” โรแลนด์ยกมุมปาก เมื่อครู่เขายังคิดถึงเรื่องนี้อยู่เลย ตอนนี้ได้รู้ความคืบหน้าเสียที ดูท่าคงต้องให้โลตัสสร้างบ้านพักชั่วคราวเพิ่มขึ้นอีกแล้ว “พวกเราไปดูกันเถอะ”
********************
เคโมวางตำราฉบับไม่สมบูรณ์ลง แล้วพึมพำประโยคเดิมๆ ซ้ำๆ “ที่แท้ก็อย่างนี้นี่เอง”
“อาจารย์” ไชมส์เรียกเขาอย่างเป็นห่วง
นับตั้งแต่ได้ ‘เคมีขั้นกลาง’ เป็นต้นมา เคโมก็ไม่ยอมหลับยอมนอนถึงสองวันติด เขาอ่านตำราโบราณแทบจะทั้งวันทั้งคืนจนจบเล่ม ไชมส์เองก็ลองพลิกดูบ้างแล้วเหมือนกัน แต่เนื้อหาในนั้นลึกซึ้งเกินไป เขาอ่านไม่เข้าใจแม้แต่น้อย
“ข้าสบายดี” เสียงของหัวหน้านักเล่นแร่แปรธาตุฟังดูกระปรี้กระเปร่า ไม่มีความอ่อนล้าปนอยู่เลย แม้จะมีขี้ตาติดอยู่ที่หางตาบ้าง ทว่าแววตากลับสุกใสและเปล่งประกายมาก ดูไม่เหมือนคนที่อดนอนมาตลอดคืนแม้แต่น้อย
เวลาอาจารย์ศึกษาศาสตร์การเล่นแร่แปรธาตุ ไม่ว่าใครก็ห้ามรบกวนเด็ดขาด นี่เป็นกฎที่ลูกศิษย์ทุกคนต้องปฏิบัติตาม ไชมส์รอจนถึงตอนนี้จึงเอ่ยปากขอคำแนะนำว่า “ตำราเล่มนี้...ศิษย์อ่านไม่เข้าใจเลย อะตอมคืออะไรกันแน่ แล้วไหนจะอิเล็กตรอนอีก”
“เจ้าได้ชื่อว่าเป็นนักเล่นแร่แปรธาตุเต็มตัวแล้ว ไม่ควรเรียกตัวเองว่าศิษย์อีก เจ้าชายตรัสว่าตอนนี้พวกเรามีสถานะเป็นเพื่อนร่วมงานกัน” เคโมหยุดไปเล็กน้อย “ส่วนคำถามของเจ้านั้น ข้าเองก็ไม่รู้จะตอบอย่างไรเหมือนกัน...อันที่จริง ตอนที่เจ้าชายทรงส่ง ‘เคมีขั้นกลาง’ ให้ข้านั้น พระองค์ยังทรงแนบตำราเล่มนี้มาด้วย”
ไชมส์มองหนังสืออีกเล่มที่วางอยู่บนโต๊ะ หน้าปกของมันเขียนว่า ‘พื้นฐานทฤษฎีวิทยาศาสตร์ธรรมชาติ’
“ท่าน...ชูอิล” เขาเรียกอีกฝ่ายอย่างไม่คุ้นปากนัก “แต่หนังสือเล่มนั้นดูจะไม่เกี่ยวกับการเล่นแร่...ไม่สิ เคมีเท่าไรเลย”
“ตอนแรกข้าก็คิดเช่นนั้น” เคโมลูบหนวดพลางพูดอย่างประทับใจ “แต่พอลองอ่านได้ไม่กี่หน้า ข้าก็พบว่าแท้จริงแล้วข้าไม่รู้อะไรเกี่ยวกับโลกนี้เลย”
“อะไรนะ” ไชมส์ตกตะลึง ไม่รู้อะไรเลยอย่างนั้นหรือ หน้าที่ของนักเล่นแร่แปรธาตุคือการศึกษาองค์ประกอบของวัตถุ และคุณสมบัติของธาตุ หากแม้แต่นักเล่นแร่แปรธาตุยังเรียกว่าไม่รู้อะไรเลย เช่นนั้นคนทั่วไปก็ไม่ต่างอะไรจากลิงแล้ว
“ข้าหมายถึงเรื่องแนวคิดน่ะ” เสียงของหัวหน้านักเล่นแร่แปรธาตุเต็มไปด้วยความตื่นเต้นและ...พึงพอใจ “พวกเราคิดว่าการเล่นแร่แปรธาตุก็คือการเล่นแร่แปรธาตุ คือการศึกษาหาความรู้เกี่ยวกับวัตถุ พระอาทิตย์จะขึ้นหรือตก ดอกไม้จะเบ่งบานหรือร่วงโรย ก็ไม่เกี่ยวอะไรกับพวกเราเลย”
“แล้วมันไม่ใช่เช่นนั้นหรือ...การสังเกตพระอาทิตย์และดวงดาวเป็นหน้าที่ของนักโหราศาสตร์ ส่วนเรื่องพืชนั้น” ไชมส์พูดอย่างดูถูก “มีแต่พวกชาวนาชาวไร่กับคนเก็บสมุนไพรเท่านั้นที่สนใจ”
“ดังนั้นข้าถึงได้บอกอย่างไรเล่าว่าพวกเราไม่รู้อะไรเลย” เคโมส่ายหน้า “ตำราเล่มนี้พยายามอธิบายความสัมพันธ์ของสรรพสิ่งต่างๆ ตั้งแต่หน้าแรกๆ ไม่ว่าจะก้อนหิน ดอกไม้ สายฟ้า หรือว่าเปลวไฟ ล้วนประกอบขึ้นจากของชนิดเดียวกัน และดำรงอยู่ภายใต้กฎชุดเดียวกันทั้งนั้น ไม่ใช่เฉพาะเคมีเท่านั้นที่ทำปฏิกิริยาตามกฎทั้งหมด ทว่าการขึ้นและตกของพระอาทิตย์ การเบ่งบานและร่วงโรยของดอกไม้ก็เช่นกัน กฎที่ว่านี้ถูกต้องและแม่นยำมาก หากเงื่อนไขแรกเริ่มเหมือนกัน ผลที่ออกมาก็จะเหมือนกันเสมอ เคมีเป็นแค่เศษเสี้ยวเล็กๆ ในนั้นเท่านั้น”
“...เป็นไปได้อย่างไร”
“ข้าเองก็นึกภาพไม่ออกเหมือนกัน” เขาเปิดตารางธาตุออก “ในเคมีขั้นกลาง มันเป็นตัวกำหนดรูปร่างลักษณะของธาตุ...รอบๆ ก้อนกลมขนาดใหญ่จะมีก้อนกลมขนาดเล็กโอบล้อมอยู่จำนวนมาก ก้อนกลมขนาดใหญ่คือตัวกำหนดชนิดของธาตุ ส่วนจำนวนและชั้นของก้อนกลมขนาดเล็กที่โอบล้อมมันอยู่จะเป็นตัวกำหนดคุณสมบัติของธาตุ ตารางธาตุก็เรียงตามกฎที่ว่านี้นี่ล่ะ พวกมันเป็นระเบียบเรียบร้อยไม่ต่างจากทหารแปรแถวทีเดียว ข้าเข้าใจแล้วว่าเหตุใดเจ้าชายจึงตรัสว่า ข้าสามารถเดาลักษณะและปฏิกิริยาเคมีของธาตุที่ข้าไม่เคยเห็นหรือเคยสัมผัสมาก่อนได้ นั่นเป็นเพราะหลักการทำปฏิกิริยาก็คือการได้หรือเสียก้อนกลมขนาดเล็กไป ซึ่งไม่เกี่ยวอะไรกับก้อนกลมขนาดใหญ่เลย นี่ก็คือเหตุผลที่ธาตุไม่มีวันสูญสลายไปขณะทำปฏิกิริยา จะมีก็แต่ย้ายที่เท่านั้น”
ไชมส์ครุ่นคิดอยู่สักครู่ “แล้วท่าน...เชื่อหรือไม่”
ทฤษฎีพวกนี้เลื่อนลอยเกินไป และไม่มีทางพิสูจน์ได้ด้วยตาตัวเอง ไม่รู้ว่าคนเขียนตำราเล่มนี้รู้เรื่องพวกนี้ได้อย่างไร
“ข้าไม่รู้ ดังนั้นข้าถึงได้ตอบคำถามที่เจ้าถามก่อนหน้านี้ไม่ได้” เคโมหัวเราะ “แต่ว่าจะเชื่อหรือไม่นั้นไม่ใช่เรื่องสำคัญ สิ่งสำคัญอยู่ที่ข้าได้มุมมองที่ข้าไม่เคยคิดฝันจากมันมากกว่า...มันทำให้ข้ามองเห็นประตูอีกบาน และประตูบานนั้นก็ไม่ได้เขียนแค่คำว่าเคมีเท่านั้น” พอพูดถึงตรงนี้เขาก็นิ่งไปเล็กน้อย “เสียดายก็แต่เจ้าชายทรงบันทึกเนื้อหาไว้ไม่ครบ พระองค์อาจไม่มีวันเข้าพระทัยได้เลยว่าพระองค์ทรงพลาดอะไรไปบ้าง”
ไชมส์ไม่ค่อยเข้าใจคำพูดอีกฝ่ายเท่าไรนัก เหมือนอย่างตอนที่เขาเพิ่งเป็นเด็กฝึกงานในสำนักเล่นแร่แปรธาตุใหม่ๆ เวลาได้ยินศัพท์เฉพาะทางของนักเล่นแร่แปรธาตุทีไร ก็รู้สึกราวกับได้ยินภาษาอื่นทุกที และเวลานี้ เขาก็รู้สึกแบบนั้นอีกครั้ง
แต่ว่าเขาไม่กังวลเรื่องนี้แม้แต่น้อย แค่คอยตามติดอาจารย์ไว้ เขาก็จะเข้าใจสิ่งที่เรียกว่า ‘ความสัมพันธ์ของสรรพสิ่ง’ ได้แน่นอน และเมื่อเทียบกับหัวหน้านักเล่นแร่แปรธาตุแล้ว เขาก็มีเวลาขบคิดมากกว่าอีกฝ่ายด้วย
หลังจากเงียบไปครู่ใหญ่ ไชมส์จึงถามขึ้นอีกว่า “ว่าแต่ เหตุใดชื่อตำราแต่ละเล่มของเจ้าชายจึงเขียนด้วยตัวอักษรคนละสีเล่า”
หัวหน้านักเล่นแร่แปรธาตุร้อง ‘เอ๋’ ออกมา “เรื่องนี้...ข้าไม่ยักสังเกตมาก่อน หรือพระองค์ทรงเขียนไปอย่างนั้นเอง” ทว่าเขาก็ส่ายหน้าอย่างรวดเร็ว “ไม่สิ หากเป็นสีดำหรือสีแดงยังพอว่า แต่สีพวกนี้ผสมยาก ไม่น่าจะเกิดจากความบังเอิญหรอก หรือพูดอีกอย่างก็คือ เจ้าชายตั้งพระทัยให้มันเป็นเช่นนี้”
‘เคมีขั้นต้น’ เป็นสีน้ำเงิน ‘พื้นฐานทฤษฎีวิทยาศาสตร์ธรรมชาติ’ เป็นสีน้ำเงิน ‘คณิตศาสตร์ระดับต้น’ เป็นสีเขียว ในขณะที่ ‘เคมีขั้นกลาง (ฉบับไม่สมบูรณ์)’ เป็นสีม่วง หากหยิบขึ้นมาดูเดี่ยวๆ จะเห็นไม่ชัด แต่หากนำมาวางรวมกันจะเห็นได้อย่างชัดเจน
“สงสัยเพื่อความสวยงามกระมัง” ไชมส์เดา
........................................


[Go To Next Chapter]( ./222.md)