##บทที่ 139 อำนาจปีศาจ
บารอฟกลับมาถึงห้องทำงานที่สำนักงานเมืองแล้วรีบปิดประตูทันที


สวรรค์ เขาลูบหินอาญาสิทธิ์ที่หน้าอก เจ้าชายถูกปีศาจสิงร่างจริงๆ ด้วย อันที่จริงก่อนหน้านี้ก็พอจะเดาได้อยู่หรอก แต่ตอนนี้เรียกว่ามั่นใจเลยดีกว่า คนที่เพิ่งคุยกับเขาเมื่อครู่นี้ไม่ใช่เจ้าชายลำดับที่สี่แน่นอน


หากเจ้าชายแค่เปลี่ยนนิสัยหรือทำอะไรประหลาดๆ เขายังพอเข้าใจได้ แต่นี่เจ้าชายเชี่ยวชาญเรื่องที่ไม่เคยทำมาก่อน และเข้าใจความรู้ที่ไม่เคยมีมาก่อนได้อย่างไร เรื่องแบบนี้มีแต่ในนิทานเท่านั้น แต่ว่าต่อให้เป็นนิทานก็เถอะ เขาก็เห็นมีแต่เทพเจ้ามาสิงร่างมนุษย์เพื่อช่วยมนุษย์ให้หลุดพ้นจากความลำบากทั้งนั้น ไม่เคยเห็นปีศาจทำเรื่องแบบนี้สักครั้ง


หากโรแลนด์ วิมเบิลดันปกครองดินแดนตัวเองตามแบบระบบปกครองในเมืองหลวง (แม้ว่าจะเป็นไปได้ยากก็ตาม) บารอฟคงไม่รู้สึกแปลกใจอะไร ใครๆ ก็บอกว่าเจ้าชายลำดับที่สี่เป็นคนเกียจคร้านไม่รักเรียน แต่เรื่องนิสัยนั้นตบตากันได้ บางทีอาจจะมีคนสอนวิธีบริหารเมืองหรือกระทั่งบริหารอาณาจักรให้เขาก็ได้


แต่ว่าแนวคิดของเขานั้น ผู้ช่วยเจ้ากรมไม่เคยได้ยินจากไหนมาก่อน เขาเป็นลูกน้องของเจ้ากรมคลัง ทำงานในสำนักงานเมืองในเมืองหลวงมายี่สิบปี รู้เรื่องโครงสร้างภายในและวิธีทำงานของคนในนั้นดี พวกขุนนางใหญ่ๆ จะทำงานแค่ส่วนของตัวเอง หากไม่มีเรื่องปรึกษาหาผลประโยชน์ร่วมกันแล้ว ปกติก็ไม่มีใครก้าวก่ายงานใครทั้งนั้น


เวลาพระราชาสั่งงานอะไร พวกเจ้ากรมที่ได้รับคำสั่งก็จะสั่งให้ลูกน้องไปจัดการต่ออีกทอด เจ้ากรมแต่ละคนมีอำนาจในมือตัวเอง และมีวิธีทำงานที่แตกต่างกันไป


อย่างเช่นอัศวินใจเหล็กผู้ทำหน้าที่รักษาความปลอดภัยในเมืองหลวง เขามีกองลาดตระเวนและทหารรับจ้างหลายร้อยคนอยู่ในมือ เป็นที่คร้ามเกรงของพวกขบวนการใต้ดินในเมืองหลวงมาก เวลาทำงานมักใช้กำลังคนเข้าปะทะโจมตีอย่างเปิดเผย อาชญากรที่ถูกเขาหมายหัวไว้ ต่อให้เป็นชนชั้นสูงก็ใช่ว่าจะหลุดรอดไปได้ หากไม่รีบย้ายออกจากเมืองหลวงก็ต้องถูกจับขังคุกสถานเดียว


ไม่ใช่เฉพาะเมืองหลวงเท่านั้นที่เป็นแบบนี้ ทว่าเมืองอื่นๆ ก็เช่นกัน


ดังนั้นคนที่จะมาเป็นคนสนิทของพระราชาหรือผู้ปกครองได้ จะต้องเป็นขุนนางจากตระกูลดีมีฐานะเท่านั้น


เพราะคนที่ไม่มีเงินพอจะจ้างบริวารย่อมทำงานทุกอย่างเองไม่ไหว ยิ่งมีบริวารในมือเยอะ เบื้องบนก็ยิ่งเห็นความสำคัญ...พรรคพวกเยอะทำอะไรก็ง่าย เรื่องนี้ใครๆ ก็รู้


แต่แนวคิดของเจ้าชายกลับล้มล้างความเชื่อของบารอฟจนหมดสิ้น เจ้ากรมก็ดี บริวารของเจ้ากรมก็ดี ทุกคนล้วนได้รับค่าจ้างจากสำนักงานเมืองทั้งนั้น หรือพูดอีกอย่างก็คือ ต่อให้เจ้ากรมคนใดคนหนึ่งออกไป แค่หาคนใหม่มาแทนก็สิ้นเรื่อง หรือจะเลือกคนจากข้างล่างขึ้นมาแทนก็ยังได้


นี่คือระบบบริหารแบบใหม่ บารอฟมั่นใจว่า ระบบบริหารที่เจ้าชายกำลังปลุกปั้นนี้จะต้องแตกต่างจากระบบการปกครองโดยขุนนางของเกรย์คาสเซิลอย่างสิ้นเชิง


บางคนอาจมองว่าเรื่องพวกนี้เป็นเพียงความคิดเพ้อฝันของโรแลนด์ หรือไม่ก็ความอวดฉลาดของคนนอกสายงาน แต่ผู้ช่วยเจ้ากรมไม่คิดอย่างนั้น เขาสะบัดปลายพู่กัน จดคำสั่งของโรแลนด์ลงกระดาษทีละข้อๆ


ดูแผนงานพวกนี้สิ แต่ละหัวข้อเชื่อมโยงกันหมด แสดงถึงความใส่ใจทุกรายละเอียด


ข้อแรกคือเรื่องกินดื่มและขับถ่าย


บารอฟรู้ว่า ยิ่งควบคุมประชากรเข้มงวดเท่าไร ก็ยิ่งทำให้งานเดินไวขึ้นเท่านั้น แต่หากจะใช้วิธีนี้ ก็ต้องเพิ่มจำนวนคนคุมงานขึ้นอีก ปัญหาข้อแรกคือ จะไปหาคนที่รู้หนังสือมากมายขนาดนั้นมาจากไหน ข้อสองคือ ค่าจ้างคนที่เพิ่มตามมาจะกลายเป็นภาระอันหนักหน่วงทันที ไม่มีใครยอมทำแบบนี้หรอก


แล้วมาดูอีกสองข้อที่เหลือ รับชาวเมืองมาทำงานในสำนักงานเมือง ให้การศึกษาแก่ชาวเมืองทุกคน


ตอนที่เขาใช้นิ้วเลื่อนผ่านตัวอักษรสองบรรทัดนี้ ในใจก็รู้สึกหนาวสะท้านอย่างไม่อาจควบคุม


หากเจ้าชายทำสองข้อนี้ได้จริงล่ะก็ เมืองชายแดนจะเปลี่ยนไปมากขนาดไหน


หากชาวเมืองทุกคนอ่านออกเขียนได้ ต่อไปสำนักงานเมืองอยากจะขยายหน่วยงานเมื่อไร ก็สามารถเรียกคนที่มีคุณสมบัติเหมาะสมมาได้ทันที นี่ถือเป็นการผลักดันการศึกษาไปในตัวด้วย...


แค่มีการศึกษาก็เท่ากับมีโอกาสทำงานในสำนักงานเมือง นอกจากจะได้ทำงานที่จ่ายค่าจ้างสูงๆ แล้ว ยังได้ยกระดับฐานะทางสังคมอีกต่างหาก ภายในปีสองปีนี้ ทุกคนจะต้องกระเสือกกระสนมาเรียนหนังสือแน่นอน ต่อให้เรียนเองไม่ไหว ก็ต้องส่งลูกหลานมาเรียนแทน


นอกจากนี้ค่าใช้จ่ายทั้งหมดก็เบิกเอาจากสำนักงานเมือง...หรือก็คือเงินของโรแลนด์เอง ประชาชนไม่จำเป็นต้องจ่ายเงินเรียนสักเหรียญเลย นั่นเท่ากับว่าในอนาคต คนที่จะมาเป็นข้าราชการในสำนักงานเมืองไม่จำเป็นต้องเป็นชนชั้นสูงอีกต่อไป


ไม่ต้องสงสัยแล้ว มีเพียงปีศาจเท่านั้นที่คิดค้นระบบบริหารงานที่ผ่าเหล่าผ่ากอแบบนี้ได้


บารอฟสูดหายใจลึก กุมหินอาญาสิทธิ์ที่หน้าอกแน่น ตอนนี้เหลือแค่คำถามเดียวเท่านั้น ปีศาจที่จิตใจดีมีจริงหรือไม่


หากมีใครบอกว่าเจ้าชายโรแลนด์เป็นคนชั่วร้าย เขาคงลุกขึ้นค้านเป็นคนแรก


ในสายตาเขา เจ้าชายทำทุกอย่างเฉกเช่นพระราชาผู้ทรงคุณธรรม แม้แต่ในหนังสือประวัติศาสตร์ที่บันทึกเรื่องราวของพระราชาไว้ ก็ยังไม่เคยปรากฏว่าพระราชาองค์ไหนใส่ใจประชาชนได้เท่าเจ้าชายสักองค์


เจ้าชายร่วมรบกับประชาชน จ่ายเงินก้อนใหญ่เพื่อซื้อเสบียงให้ประชาชน จนทุกคนผ่านพ้นเดือนแห่งปีศาจมาได้อย่างปลอดภัย แล้วไหนจะนำวิทยาการและอาวุธมหัศจรรย์มาช่วยพัฒนาเมืองชายแดนอีก แม้แต่สมุนปีศาจอย่างแม่มดก็ยังใช้พลังวิเศษของตัวเองมาช่วยพัฒนาคุณภาพชีวิตของชาวเมืองเลย


บารอฟพลันรู้สึกว่า หากโรแลนด์ได้เป็นพระราชาแห่งเกรย์คาสเซิลจริงๆ ก็คงไม่ใช่เรื่องเลวร้ายอะไร


เขานึกถึงคำที่พ่อของเขาพร่ำสอนไว้ เรื่องไหนไม่ควรพูดก็อย่าพูด เรื่องไหนไม่ควรถามก็อย่าถาม ดังนั้นจึงตัดสินใจเก็บความลับที่ตัวเองค้นพบไว้ในใจ ในเมื่อเจ้าชายเป็นปีศาจ สักวันก็ต้องประกาศสงครามกับศาสนจักรแน่นอน หากเห็นท่าไม่ดีจริงๆ เขาก็ยังผันตัวมาเป็นผู้เปิดโปงความลับปีศาจหรือสายลับที่ซุ่มตัวอยู่ในรังปีศาจได้


เขาสั่นกระดิ่ง เรียกเซนจ์ ดาลีที่เพิ่งมาทำงานในสำนักงานเมืองเข้ามา


เด็กหนุ่มจากตระกูลวูล์ฟคนนี้ได้เรื่องได้ราวกว่าอัศวินที่ทั้งโง่เขลาและจองหองคนอื่นๆ มาก แม้จะยังมีนิสัยเย่อหยิ่งอย่างอัศวินอยู่บ้าง แต่อย่างน้อยก็ยังยอมฟังคำชี้แนะจากเขา


“อาจารย์ มีเรื่องอะไรหรือ” เขาเดินเข้าประตูมาทำความเคารพบารอฟ


“เจ้าชายจะทรงตั้งหน่วยงานเพิ่ม ดูแลเรื่องการเพาะปลูกและควบคุมพืชเกษตรโดยเฉพาะ ข้าเลยต้องส่งลูกศิษย์สองคนไปช่วยบันทึกข้อมูล” บารอฟอธิบายความต้องการของโรแลนด์ให้อีกฝ่ายฟัง


“แล้วก็ เจ้าไปค้นประวัติคนที่มีคุณสมบัติตามนี้ในหอทะเบียนมาสักสิบคน แล้วเอามาคัดกันอีกที ถึงจะเป็นสามัญชน แต่เจ้าชายก็ทรงยืนกรานแล้วว่าจะให้พวกเขาทำงานนี้ หากคนไหนทำงานดี บางทีอาจได้เป็นหัวหน้ากองการเกษตรเลยก็ได้ เฮ้อ...” เขาถอนใจ “เจ้าไปช่วยบันทึกข้อมูลกับพวกเขาก่อน ประเดี๋ยวหมดรอบเพาะปลูกฤดูใบไม้ผลิแล้ว ข้าค่อยย้ายเจ้ากลับมา”


“อาจารย์ เลือกแค่สองคนก็พอ” เขายืดอก “เรื่องนี้น่ะข้าถนัดนัก”


“เจ้าน่ะหรือ” บารอฟอึ้ง


“ใช่แล้ว! ก่อนจะเป็นอัศวิน ข้าเคยช่วยท่านพ่อทำนามาก่อน รู้วิธีปลูกข้าวสาลีดี” เซนจ์หยุดไปเล็กน้อย “แต่ตอนที่เจ้าชายทรงถามข้าว่าถนัดด้านไหนเป็นพิเศษหรือไม่ ข้าไม่ได้พูดไป...เพราะข้ากลัวพระองค์จะส่งข้าไปทำนาเหมือนพวกทาส”


บารอฟดีใจมาก อีกฝ่ายมีทั้งการศึกษาและความรู้ด้านเกษตรกรรม แบบนี้ต่อให้รับสามัญชนเข้ามาในกองการเกษตร เซนจ์ยังมีคุณสมบัติเหมาะจะเป็นหัวหน้ากองที่สุดอยู่ดี ตอนนี้เซนจ์อยู่ฝ่ายเดียวกับเขา หากเซนจ์ได้เป็นหัวหน้ากองจริงๆ เขาก็จะพลอยมีอำนาจเหนือกองการเกษตรไปด้วย


“ดีมาก” เขาเปลี่ยนความคิดเป็นคำพูดที่จะเป็นประโยชน์กับตัวเอง “ทำให้ดีเล่า ไม่แน่ว่าเจ้าอาจจะได้เลื่อนไปกินตำแหน่งที่สูงกว่าเดิมก็ได้”


เซนจ์ออกไปแล้ว บารอฟนั่งพิงพนักเก้าอี้ ถอนใจออกมาเบาๆ


ในเมื่อรู้แล้วว่าเจ้าชายเป็นปีศาจ เขาก็ยิ่งต้องกุมอำนาจในมือไว้ให้มั่น ปีศาจมักชอบคนทะเยอทะยานเป็นพิเศษ เรื่องนี้เขาอ่านเจอในตำนานโบราณบ่อยๆ และสำหรับเขาแล้ว ไม่ว่าจะเป็นอำนาจที่พระราชามอบให้หรือปีศาจมอบให้ก ก็ล้วนหอมหวานเย้ายวนไม่ต่างกัน


........................................


[Go To Next Chapter]( ./52.md)