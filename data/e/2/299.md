##บทที่ 387 สมบัติเก่า
พอแม่มดพูดจบก็เดินออกจากโถงใหญ่ไปทันที ไม่ให้โอกาสคนทั้งสองอธิบายอะไรทั้งสิ้น
โรแลนด์เอียงหน้าไปด้านข้างเล็กน้อย “นี่มันเรื่องอะไรกัน เจ้าจับอะไรได้บ้างหรือไม่”
“ทั้งสองฝ่ายต่างพูดความจริงเพคะ” ไนติงเกลกระซิบข้างหูเขา
ที่แท้ก็อย่างนี้นี่เอง เขาคิดสักครู่ก็พอเดาสาเหตุคร่าวๆ ได้อย่างรวดเร็ว คำพูดจริงอาจไม่ใช่สิ่งที่เป็นจริง ทว่าเป็น ‘ความจริง’ อย่างที่ผู้พูดเชื่อต่างหาก ดูท่าปัญหานี้คงเกิดจากบันทึกประวัติวงศ์ตระกูลเล่มนั้นเสียแล้ว
“ไหนๆ เจ้าก็เดินทางมาจากป้อมปราการลองซองทั้งที ก็อย่าเพิ่งรีบกลับนักเลย เจ้าพักที่บ้านเฟร์รานสักสองสามวันก่อน จะได้อยู่ชมทิวทัศน์เมืองชายแดนด้วย” โรแลนด์มองเซอร์ชิลต์ที่ใบหน้าเต็มไปด้วยความสับสน “ข้าจะไปถามนางให้รู้เรื่องเอง ถึงตอนนั้นนางอาจจะยอมคุยกับพวกเจ้าอีกครั้งก็ได้”
“ยะ...อย่างนั้นหรือพ่ะย่ะค่ะ” เซอร์ชิลต์อึ้งไปเล็กน้อยก่อนจะโค้งศีรษะว่า “เช่นนั้นกระหม่อมต้องรบกวนฝ่าบาทด้วยพ่ะย่ะค่ะ”
“จริงสิ ตำราโบราณกับหินเวทมนตร์ที่เจ้าเอามาด้วยอยู่ที่ไหน”
“อยู่ในเรือพ่ะย่ะค่ะ กระหม่อมขนมาสิบกว่าหีบได้”
“ดีมาก ไปขนมาไว้ในปราสาททั้งหมด” โรแลนด์พยักหน้า “หากนางรู้ว่าสมบัติเมื่อสี่ร้อยกว่าปีก่อนของตัวเองยังอยู่ดี บางทีนางอาจจะใจอ่อนลงก็ได้”
…
หลังจากกินมื้อเย็นเสร็จ เจ้าชายก็เรียกอกาธามาที่ห้องทำงาน
“เจ้าน่าจะฟังเซอร์ชิลต์อธิบายบ้าง” เขาเล่าเรื่องที่ฟังจากอีกฝ่ายให้เธอฟัง “ไม่ว่าพ่อบ้านเจ้าจะทำอะไรลงไปก็ตาม แต่อย่างน้อย เขาก็เดินทางมาหาเจ้าเพราะตั้งใจจะนำของพวกนี้มาคืนเจ้า บางทีเขาอาจจะต้องการชดเชยในสิ่งที่บรรพบุรุษติดค้างเจ้าไว้ก็ได้”
“พ่อบ้านนั่นก็แค่แต่งเรื่องหลอกทายาทตัวเองเท่านั้น คนพวกนี้ไม่ได้ติดค้างอะไรข้า” อกาธาเบะปาก “แล้วอีกอย่าง ตอนนี้ตระกูลแม่มดก็ไม่มีความหมายใดๆ แล้ว แล้วพวกเขาเองก็เป็นหนึ่งในขุนนางดินแดนตะวันตกด้วย หากข้ารับพวกเขาไว้ ต่อไปเจ้าก็จะทำงานลำบาก...เจ้าคิดจะรวบดินแดนตะวันตกทั้งหมดไว้ในมือไม่ใช่หรือ”
โรแลนด์อึ้งไปเล็กน้อย เขาคิดไม่ถึงว่าอีกฝ่ายจะคิดถึงจุดนี้ จึงส่ายหน้าหัวเราะว่า “เอาเถอะ ที่เจ้าพูดมาก็มีเหตุผลอยู่ แต่ดูเหมือนว่าเจ้าจะ...ไม่โกรธพวกเขาเลยกระมัง”
“ข้าไม่จำเป็นต้องเอาความโกรธที่มีต่อคนธรรมดาเมื่อสี่ร้อยปีก่อนไประบายใส่ลูกหลานของเขานี่ แล้วอีกอย่าง พวกเขาก็ไม่ได้รู้เรื่องอะไรด้วยเลย”
สมแล้วที่เป็นแม่มดหัวก้าวหน้าแห่งอาณาจักรแม่มด โรแลนด์นึกชมในใจ ไม่ว่าจะท่าทีที่มีต่อคนธรรมดา หรือความสามารถในการปรับตัวรับสิ่งใหม่ๆ ก็ล้วนตั้งอยู่บนพื้นฐานทัศนคติด้านบวกทั้งสิ้น สำหรับเขาแล้ว นี่เป็นทัศนคติที่ยอดเยี่ยมอย่างยิ่ง แต่สำหรับทาคิลาเมื่อสี่ร้อยกว่าปีก่อนแล้ว นี่คงเป็นพฤติกรรมที่แปลกแยกไม่น้อย หากเธอจะถูกแม่มดคนอื่นๆ ในสถาบันค้นคว้าศาสตร์ลึกลับกีดกันก็ไม่น่าแปลกใจ
“เช่นนั้นข้าจะไปอธิบายให้พวกเขาฟังเอง” เขายิ้มว่า “แล้วก็ เจ้าสนใจจะไปดูสมบัติของตัวเองหน่อยไหมเล่า”
อกาธาค้อนปะหลับปะเหลือก ก่อนจะพูดอย่างไม่สบอารมณ์นัก “ไม่ใช่สมบัติของข้า ของสถาบันต่างหาก”
...
หีบทั้งหมดถูกขนมายังห้องใต้ดินใต้ปราสาท นอกจากอกาธาแล้ว โรแลนด์ยังเรียกทิลลี ซิลเวีย และอันนามาที่นี่ด้วย
หีบแต่ละใบถูกเปิดออกท่ามกลางสายตาสอดส่องของซิลเวีย...ในหีบไม้สิบห้าใบนี้ มีที่บรรจุหินเวทมนตร์อยู่ถึงสิบใบ โรแลนด์หยิบหินขนาดเท่าฝ่ามือขึ้นมาหนึ่งก้อนแล้วสูดปากว่า “เจ้าบอกว่าพวกมันถูกแปลงมาจากหินอาญาสิทธิ์ใช่หรือไม่ หินอาญาสิทธิ์ก้อนใหญ่ขนาดนี้คงตีราคาได้สักสองสามร้อยเหรียญทองเลยทีเดียว”
“สองสามร้อยเหรียญทองหรือ” อกาธาพูดเยาะๆ “หินเวทมนตร์ต้องผ่านการแปลงโดยอสูรเลอะเลือนเท่านั้น แต่ละก้อนล้ำค่าจนไม่อาจประเมินราคาได้ต่างหาก”
“แล้วหินเวทมนตร์พวกนี้มีประเภทอะไรบ้าง” ทิลลีถาม “มันดูไม่เหมาะจะพกติดตัวเลย”
“ประเภทแสงสว่างทั้งนั้น” เธอแตะหินที่อยู่ในมือเจ้าชายแล้วปล่อยพลังใส่ แสงสีเหลืองหม่นพลันเรืองออกมาทันตา ไม่นานนัก มันก็ทวีความสว่างขึ้นจนใกล้เคียงกับคบไฟ ในจังหวะที่แสงสว่างจนเริ่มจะจ้าตาแล้วนั้น เธอก็คลายมือออก “หินกว่าครึ่งในนี้เป็นหินเรืองแสง นอกจากส่วนที่ได้จากอสูรเลอะเลือนแล้ว ที่เหลือก็เป็นส่วนที่พวกเรายึดได้จากค่ายของปีศาจทั้งนั้น”
“หินเวทมนตร์ถูกตัดให้มีขนาดต่างๆ ได้อย่างไร” อันนาถามอย่างสงสัย “ในเมื่อพวกมันเคยเป็นหินอาญาสิทธิ์มาก่อน นั่นหมายความว่าพวกเราไม่สามารถใช้พลังวิเศษตัดมันได้ แต่หินอาญาสิทธิ์ยักษ์แข็งออกปานนั้น ดูแล้วไม่น่าตัดได้ด้วยขวานหรือดาบเลย”
“หินอาญาสิทธิ์ยักษ์หรือ” อกาธาชะงักไป “เจ้าหมายถึงสายแร่หินอาญาสิทธิ์น่ะหรือ”
“มันอยู่ใต้อุโมงค์เหมืองเมืองชายแดนนี่เอง” โรแลนด์เล่าเรื่องแผนที่ขุมทรัพย์ให้อีกฝ่ายฟัง “ผิวของมันแข็งมาก ขนาดใช้ปืนยิงยังกระเทาะผิวมันได้แค่ตื้นๆ เท่านั้น”
“อย่างนี้นี่เอง” เธออดขำไม่ได้ “พวกเจ้าหาหอทดลองของข้าเจอเพราะแผนที่ฉบับนี้นี่เอง ถูกต้อง นี่เป็นแผนที่บอกตำแหน่งสายแร่หินอาญาสิทธิ์จริงๆ พวกเราใช้มันในการเลือกทำเลสร้างเมืองศักดิ์สิทธิ์น่ะ”
“เมืองศักดิ์สิทธิ์หรือ” คนทั้งสี่พูดพร้อมกันด้วยความประหลาดใจ
“ที่ราบลุ่มบริบูรณ์มีเมืองนับร้อย แต่กลับมีเมืองศักดิ์สิทธิ์เพียงสามแห่งเท่านั้น เจ้าคิดว่าเพราะเหตุใดเล่า” เธอยกมุมปากขึ้น “เมืองศักดิ์สิทธิ์ก็คือเมืองที่สร้างอยู่บริเวณที่มีสายแร่หินอาญาสิทธิ์ เพราะนอกจากจะสะดวกต่อการศึกษาความสัมพันธ์ระหว่างพลังวิเศษและหินเวทมนตร์แล้ว ยังเป็นการป้องกันไม่ให้สงครามระหว่างแม่มดสร้างความเสียหายในวงกว้างด้วย งานพวกนี้ล้วนต้องใช้หินอาญาสิทธิ์ในปริมาณมากทั้งนั้น”
“นี่พวกเจ้าตั้งใจจะสร้างเมืองศักดิ์สิทธิ์แห่งใหม่ขึ้นที่เนินเขาทิศเหนือหรือ” โรแลนด์ถามอย่างประหลาดใจ
“ก็ถ้าพวกเราไม่แพ้สงครามแห่งโชคชะตาเสียก่อนน่ะนะ” อกาธาถอนใจ “นอกจากที่นี่แล้ว ยังมีสันเขาร้างบริเวณช่องโหว่ของเทือกเขาสิ้นวิถีอีก...พวกเจ้าเรียกมันว่าที่ราบสูงเฮอร์มีส หรือก็คือที่ตั้งเมืองศักดิ์สิทธิ์ของศาสนจักรนั่นล่ะ”
“ที่น่าสนใจก็คือพวกเขายังเรียกมันว่าเมืองศักดิ์สิทธิ์อยู่นี่สิ” ทิลลีขมวดคิ้ว “ลองแบบนี้แล้ว ก็ยิ่งมีโอกาสที่คนพวกนั้นจะเป็นผู้สืบทอดของสมาพันธ์จริงๆ”
โชคดีที่ศาสนจักรไม่ได้สร้างเมืองศักดิ์สิทธิ์ขึ้นที่ดินแดนตะวันตก โรแลนด์แอบโล่งใจ
“เอาเป็นว่า โดยปกติแล้วก็แทบไม่มีอะไรทำลายหินอาญาสิทธิ์ได้เลย หากจะตัดมันมาใช้งาน ก็ต้องใช้ตัวทำละลายชนิดพิเศษ” อกาธาพูดต่อ “ซึ่งก็คือเลือดที่มีพลังวิเศษของแม่มด...หรือไม่ก็เลือดของปีศาจ”
“เลือด...หรือ” ซิลเวียตาเหลือก
“ถูกต้อง หินอาญาสิทธิ์แต่ละก้อนมีคุณภาพแตกต่างกัน ดังนั้น ปริมาณเลือดที่ต้องการจึงแตกต่างกันด้วย” เธอแบมือว่า “ที่เมืองศักดิ์สิทธิ์น่ะ แม่มดที่บรรลุนิติภาวะทุกคนมีหน้าที่ต้องสละเลือดตัวเองทั้งนั้น เนื่องจากเลือดที่ไหลออกจากร่างกายแล้วจะสูญเสียพลังวิเศษไปอย่างรวดเร็ว ดังนั้นจึงต้องกรีดใช้กันสดๆ สมาพันธ์จะนำแม่มดที่มีคุณสมบัติตรงตามเงื่อนไขไปสละเลือดที่เขตสายแร่ทุกๆ สองสามปี แน่นอนว่าปีศาจที่ถูกจับได้ก็จะถูกพาไปด้วยเช่นกัน”
“เจ้าคงเคยสละเลือดมาแล้วกระมัง” อันนาถาม
“แน่นอนอยู่แล้ว” อกาธาพยักหน้า “แม้แต่สามผู้นำแห่งสมาพันธ์ก็เช่นกัน”
“แล้วสัตว์อสูรล่ะ” ซิลเวียถาม “พันธุ์ผสมบางพวกก็ดูเหมือนจะมีพลังวิเศษเหมือนกันนี่”
“ใช่ แต่พลังวิเศษของพวกมันค่อนข้างอ่อน ใช้ได้แค่กับเศษหินอาญาสิทธิ์หักๆ เท่านั้น ไม่มีประโยชน์กับสายแร่แม้แต่น้อย” อกาธาตอบ “หินอาญาสิทธิ์ที่ถูกตัดแล้ว ความแข็งจะลดลงตามปริมาตรที่ถูกตัด พื้นที่ออกฤทธิ์ก็จะแคบลงไปด้วยเช่นกัน ดูอย่างหินอาญาสิทธิ์ก้อนเล็กๆ ที่คนชอบพกกันก็ได้ แค่ใช้ค้อนทุบก็แตกแล้ว”
........................................




[Go To Next Chapter]( ./300.md)