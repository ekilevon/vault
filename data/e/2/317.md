##บทที่ 405 เกาะติด
เช้าวันรุ่งขึ้น ลูนาวิ่งเข้ามาในห้องทำงานเจ้าชายอย่างรีบร้อน รอยคล้ำใต้ตาเธอขยายใหญ่กว่าเดิมอย่างเห็นได้ชัด
“ทำไมในลูกแก้วถึงมีแสงได้เพคะ หลังจากนั้นไม่ว่าหม่อมฉันจะเสกพลังอย่างไร ก็ไม่มีอะไรเกิดขึ้นแล้ว...” เธอถามทันทีที่ผลักประตูห้องเข้ามา
“เจ้าฝึกได้เร็วขนาดนี้เชียวหรือ” เจ้าชายดูประหลาดใจ เขาวางพู่กันลงแล้วรับของเล่นมาจากลูนา “ข้านึกว่าเจ้าน่าจะต้องใช้เวลาอีกสักสองสามวัน”
ลูนาโน้มตัวลงพาดคางกับขอบโต๊ะแล้วกะพริบตาถามว่า “แสงนั่นคืออะไรกันแน่เพคะ”
“หลอดไฟ” เจ้าชายยิ้ม “เจ้าเป็นคนปล่อยสายฟ้าบนท้องฟ้าออกมา”
“สาย...ฟ้าหรือเพคะ” เธอทวนคำอีกฝ่ายเบาๆ ก่อนจะส่ายหน้าว่า “แต่มันดูไม่เหมือนเลยนะเพคะ แสงที่หม่อมฉันเห็นเป็นสีส้มแดง แล้วมันก็สว่างอยู่เป็นนาน...แต่เวลาฟ้าแลบจะเห็นแสงแค่แปลบเดียวเท่านั้น”
“สายฟ้าจุดไส้หลอดไฟ ทำให้มันส่องแสงได้นานน่ะ” เจ้าชายหมุนลูกแก้วสองรอบแล้ววางมันลง “ถ้ายังไม่เข้าใจก็ไม่เป็นไรหรอก ต่อไปข้าจะให้เจ้าได้เห็นแสงไฟฟ้าที่แท้จริง”
ลูนาเบิกตาโต จ้องกิริยาของอีกฝ่ายตาไม่กะพริบด้วยกลัวจะพลาดอะไรไป เธอเห็นเขาดึงลวดทองแดงสองเส้นมาใกล้กัน แล้วหมุนลูกแก้วกลับไปใหม่ “เอาล่ะ ไปฝึกต่อได้”
“แค่นี้เองหรือเพคะ” เธอรับของเล่นคืนมาพลางถามอย่างผิดหวัง
“แค่นี้ล่ะ” เจ้าชายปิดปากว่า “แล้วก็อย่าลืมปิดม่านตอนฝึกด้วยล่ะ”
…
ตอนที่ลูนากลับมาถึงห้องนอนนั้น ลิลลี่กำลังนั่งอ่าน ‘พื้นฐานทฤษฎีวิทยาศาสตร์ธรรมชาติ’ อยู่ที่หัวเตียง
“ทำไมวันนี้ตื่นเช้านักเล่า” เธอถามอย่างแปลกใจ “แต่ไหนๆ เจ้าก็ตื่นแล้ว ช่วยไปเอาอาหารเช้ามาให้ข้าทีสิ เอาแต่ไข่ทอดกับขนมปังนะ ไม่เอาข้าวต้ม”
“ข้าไม่ไป ข้าไม่มีวันเอาอาหารเช้าให้คนทรยศหรอก” ลูนาส่งเสียงขึ้นจมูก ก่อนจะเอื้อมมือไปปิดผ้าม่านหนาผืนยาว ห้องทั้งห้องพลันมืดลงทันใด
“นี่ เจ้าจะทำอะไรน่ะ” ลิลลี่ขมวดคิ้ว
“ฝึกพลังน่ะสิ” เธอนั่งลงบนพื้น “ปิดม่านหน้าต่างและเก็บหินเรืองแสงให้เรียบร้อย...เจ้าชายตรัสเช่นนี้”
“ก็ได้ๆ” สาวน้อยค้อนขวับ “เช่นนั้นข้าไปอ่านหนังสือที่โถงก็ได้”
“ไม่ได้นะ!” ลูนาร้องเสียงสูง
“อะไรของเจ้าอีก” ลิลลี่ถลึงตาใส่เธอ “ตอนนี้ข้าอ่านหนังสือก็ไม่ได้ หิวก็หิว เจ้ายังจะให้ข้าอยู่เป็นเพื่อนเจ้าที่นี่อีกหรือ”
“เอ่อ...” ลูนาชะงักไป “เช่นนั้นข้าไปเอาอาหารเช้ามาให้เจ้าก็ได้ แต่เจ้าช่วยอยู่ที่นี่ได้หรือไม่...”
“ทำไม” ลิลลี่ถามอย่างสนใจ “เจ้ากลัวความมืดหรือ”
“เปล่าเสียหน่อย!” เธอทำแก้มป่อง ผ่านไปสักครู่จึงงึมงำเบาๆ ว่า “ข้าก็แค่อยากมีคนอยู่เป็นเพื่อนเท่านั้น”
เธออยากให้ใครสักคนเห็นความก้าวหน้าของเธอ อยากให้ใครสักคนตกตะลึงกับพลังของเธอ หรือหากเธอล้มเหลว เธอก็ยังอยากให้ใครสักคนปลอบเธอสักคำ แต่เรื่องพวกนี้ เธอไม่มีวันบอกให้ลิลลี่รู้เด็ดขาด
“ก็ได้ ฟังเสียงเจ้าน่าสงสารถึงปานนั้น ข้าจะยอมเจ้าสักครั้งก็แล้วกัน” อีกฝ่ายหาวหวอด “แล้วอาหารเช้าข้าล่ะ รีบไปเอามาสิ”
หลังจากวิ่งไปเอาอาหารเช้ากลับมาแล้ว ลูนาก็เตรียมพร้อมสำหรับการฝึก
“เจ้าจะทำอะไรน่ะ” ลิลลี่เคี้ยวไข่อย่างกระหยิ่มใจ “เสกพลังแม่เหล็กใส่ของที่อยู่ในมือหรือ”
“เปล่า ข้าจะทำให้แรงแม่เหล็กเคลื่อนที่อย่างรวดเร็วในมือข้าต่างหาก เจ้าชายตรัสว่าวิธีนี้จะทำให้เห็นสายฟ้าล่ะ”
ลิลลี่อึ้ง “สายฟ้าหรือ”
“อืม ข้าจะเริ่มแล้วนะ...”
“ช้าก่อน” สาวน้อยตะโกนห้าม ขณะเดียวกันก็ขยับตัวไปที่หน้าประตู “ตอนนี้ได้แล้ว เจ้าเริ่มได้”
ลูนาพ่นลมหายใจยาวก่อนจะเริ่มเคลื่อนพลังวิเศษตามที่เคยฝึกก่อนหน้านี้ หากเธอทำแบบนี้ตอนอยู่ในค่ายสมาคม อาจารย์ฮัคคาลาจะต้องดุด่าเธอแน่นอน ทว่าเจ้าชายต้องการอำนวยความสะดวกให้เธอ จึงเปลี่ยนภาชนะที่มีส่วนผสมของเหล็ก...รวมถึงตะปูเหล็กในห้องนอนเธอให้เป็นทองแดงทั้งหมด
ยิ่งเมื่อได้สัมผัสประสบการณ์พวกนี้ที่เมืองชายแดนแล้ว เธอจึงยิ่งมั่นใจว่าตัวเองไม่ไร้ค่า
ภาพต่างๆ ผุดขึ้นมาในหัวเธอทีละภาพราวกับโคมม้าวิ่ง ครั้งนี้ เธอพบว่าตัวเองเข้าสู่สถานะได้อย่างรวดเร็ว พลังวิเศษวิ่งอยู่ระหว่างมือทั้งสองของเธอด้วยความเร็วที่สูงขึ้นทุกที เช่นเดียวกับความแรงที่ทวีขึ้นอย่างต่อเนื่อง
จากนั้น ลูนาก็เห็นแสงไฟฟ้า
แสงสว่างราวกับวิญญาณสีฟ้ากลางชั้นเมฆผุดขึ้นมาเพียงปราดเดียวก่อนจะหายวับไป ทว่าพริบตานั้น เธอเห็นเส้นทางที่แสงไฟฟ้าเคลื่อนที่ได้อย่างชัดเจน...มันเป็นเส้นโค้งเล็กๆ ที่กระโดดจากปลายลวดทองแดงด้านหนึ่งไปยังอีกด้านหนึ่ง ขณะเดียวกันยังส่งเสียงซ่าเบาๆ ออกมาด้วย
แต่มันไม่จบเพียงเท่านี้
จากนั้นก็มีเส้นที่สอง เส้นที่สามตามมา...เธอตกใจเมื่อพบว่าทุกๆ การเสกแรงแม่เหล็กแต่ละครั้ง จะมีแสงไฟฟ้าจ้าตากระโดดออกมา และเส้นไฟฟ้าก็จะตอบรับและเปลี่ยนแปลงไปตามแสงนั้นเสมอ เมื่อแรงแม่เหล็กเปลี่ยนทิศทางไปอย่างรวดเร็ว สะพานสีฟ้าสว่างก็ค่อยๆ ปรากฏขึ้นระหว่างลวดทองแดงทั้งสองเส้น
“นี่มันอะไรน่ะ” ลิลลี่ที่ยืนอยู่ห่างๆ เบิกตากว้าง
หากเทียบกับแสงสีส้มแดงเมื่อวาน แสงไฟฟ้านี้ก็ดูเล็กน้อยเสียเหลือเกิน ทว่ามันก็ทำให้ลูนาใจเต้นไม่เป็นส่ำ...นี่เป็นครั้งแรกที่เธอได้เห็นพลังของตัวเอง! แรงแม่เหล็กเป็นสิ่งซึ่งไม่อาจมองเห็นหรือจับต้องได้ แต่จังหวะและทิศทางการเคลื่อนไหวของเส้นโค้งไฟฟ้านี้กลับอยู่ภายใต้การควบคุมของเธออย่างสิ้นเชิง นี่คือ ‘สายฟ้า’ ที่เธอสร้างขึ้นเองกับมือ
ไฟฟ้ากำเนิดแม่เหล็ก แม่เหล็กกำเนิดไฟฟ้า ที่แท้ก็อย่างนี้นี่เอง
เธอรู้สึกว่าพลังในร่างกายเด่นชัดขึ้นมาก
ลูนาลุกขึ้นวางกรอบโลหะลงบนโต๊ะ แล้วคลายมือออกอย่างช้าๆ พลังวิเศษหายไปแล้ว ทว่าปลายลวดทองแดงทั้งสองด้านยังปรากฏแสงสว่างอยู่ ดูไกลๆ คล้ายกับดาวที่กะพริบบนท้องฟ้ายามค่ำคืน
ตอนนี้เธอเข้าใจคำพูดพวกนี้มากขึ้นแล้ว
หรือพูดอีกอย่างก็คือ ไฟฟ้าก็คือแม่เหล็ก แม่เหล็กก็คือไฟฟ้านั่นเอง
**********
โรแลนด์ใช้ปากกัดพู่กันพลางนวดคอที่ปวดเมื่อยไปด้วย
“ให้หม่อมฉันช่วยไหมเพคะ” เสียงของไนติงเกลดังขึ้นที่ข้างหู
“อืม รบกวนเจ้าด้วย” เขาพยักหน้าเบาๆ จากนั้นก็รู้สึกได้ว่ามีมือคู่หนึ่งมาสัมผัสไหล่เขา แล้วออกแรงบีบอย่างพอเหมาะพอดี
โรแลนด์หลับตาลงเบาๆ ดื่มด่ำความสงบนี้อยู่สักครู่
เพื่อที่จะเขียนกฎหมายฉบับแรกของเมืองชายแดน ซึ่งจะเป็นกฎหมายพื้นฐานที่จะถูกใช้อ้างอิงต่อไปในอนาคตให้เสร็จโดยเร็วที่สุด เขาถึงกับตื่นเช้ากว่าองครักษ์ติดต่อกันถึงสามวัน จนกระทั่งวันนี้ถึงได้เขียนเสร็จ...เนื่องจากเขาไม่มีความรู้เรื่องกฎหมาย จึงได้แต่ใช้ภาษาพูดทื่อๆ เขียนตามความเข้าใจของตัวเองจนออกมาเป็นเนื้อหาสั้นๆ ประมาณสิบกว่าข้อ รวมแล้วยังไม่ถึงสองหน้ากระดาษด้วยซ้ำ
ทว่าเนื้อหาในนั้นครอบคลุมแนวคิดของโลกใหม่ไว้หมดแล้ว
มันต่างจากระบบศักดินาโบราณอย่างสิ้นเชิง เขาเชื่อว่ากฎหมายฉบับนี้จะผลักดันระบบปกครองใหม่ไปทั่วทั้งทวีปเช่นเดียวกับพื้นที่ใต้ปกครองของเขา ตราบใดที่มีมันเป็นพื้นฐานการปกครอง ก็รับรองได้เลยว่าอาณาจักรใหม่ของเขาจะต้องต่างจากทุกอาณาจักรที่เคยมีมา
“ฝ่าบาท!” ประตูห้องทำงานถูกผลักออกอย่างกะทันหัน ลูนาวิ่งเข้ามาข้างในพร้อมกรอบลวดทองแดง “ในที่สุดหม่อมฉันก็เข้าใจแล้วเพคะ!”
โรแลนด์ลืมตาขึ้นก็เห็นอีกฝ่ายวาง ‘ของเล่น’ ลงบนโต๊ะแล้วคลายมือออก
“ทอดพระเนตรสิเพคะ!”
ทั้งๆ ที่เธอไม่ได้สัมผัสถูกกรอบลวด ทว่าแสงโค้งที่ปลายลวดทองแดงกลับยังคงอยู่
เมื่อเห็นภาพที่เหลือเชื่อนี้ โรแลนด์ก็ถึงกับอ้าปากค้าง พู่กันขนห่านร่วงจากมุมปากลงกระแทกพื้นทันที
………………………………….




[Go To Next Chapter]( ./318.md)