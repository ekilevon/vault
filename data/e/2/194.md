##บทที่ 282 ‘เวที’
วันที่สองหลังจากกลับมาถึงปราสาทเมืองชายแดน ขวานเหล็กก็รายงานข้อมูลที่ได้จากการสอบปากคำให้โรแลนด์ฟัง
“คนพวกนี้เป็นแค่กองหน้าของทอว์ฟิคอย่างนั้นหรือ” โรแลนด์ขมวดคิ้ว
“พ่ะย่ะค่ะ ฝ่าบาท” ขวานเหล็กพยักหน้า “เป็นอย่างที่ฝ่าบาททรงคาดไว้ไม่มีผิด พระราชาทอว์ฟิคตั้งพระทัยจะส่งกองพลเรือนมาโจมตีดินแดนตะวันตกอย่างต่อเนื่องจริงๆ นอกจากดินแดนตะวันตกแล้ว พระองค์ยังทรงใช้วิธีนี้โจมตีท่าเรือเคลียร์วอเตอร์ของราชินีการ์เซียด้วยพ่ะย่ะค่ะ”
“กองทัพของเขาเป็นสามัญชนหมดเลยหรือ”
“ไม่ทั้งหมดพ่ะย่ะค่ะ ยังมีนักโทษและนักเลงใต้ดินด้วย แต่ที่มากที่สุดเห็นจะเป็นผู้ลี้ภัยที่กวาดต้อนมาจากที่ต่างๆ” เขาตอบ “อัศวินฝ่ายศัตรูบอกว่า หลังจากที่พระราชาทอว์ฟิคทรงเกณฑ์คนพวกนี้มาแล้ว ก็จะทรงหลอกล่อพวกเขาด้วยสัญญาปากเปล่าเพื่อให้พวกเขากินยาชุดแรกลงไป คราวนี้พวกเขาก็จะอยู่ใต้การควบคุมของพระองค์ เพราะต้องการยามาบรรเทาความทรมานและความอยาก”
“แต่พวกเขาไม่รู้ว่าหากกินยาลงไปเมื่อไร ก็เท่ากับตายสถานเดียว” โรแลนด์ถอนหายใจพรืดใหญ่ “ต่อให้ได้ยามาเพิ่ม ก็แค่ช่วยยืดวันตายออกไปเท่านั้น”
“พ่ะย่ะค่ะ ฝ่าบาท พระราชาทอว์ฟิคไม่ทรงบอกเรื่องผลข้างเคียงให้พวกเขารู้ พวกเขาจึงคิดว่าหลังจากทำสงครามให้ ‘พระราชาองค์ใหม่’ แล้ว ก็จะได้รับตำแหน่งและค่าตอบแทนอย่างที่พระองค์ทรงสัญญาไว้”
“แล้วเป้าหมายของพวกเขาคือที่ไหน” โรแลนด์ถาม
“เมืองชายแดนพ่ะย่ะค่ะ” ขวานเหล็กตอบอย่างรวดเร็ว “เซอร์วินเซนต์ที่ตายไปแล้วคิดว่าเมืองชายแดนไม่มีกำแพงเมือง จึงน่าจะทำสงครามตัดกำลังได้ง่าย เขาคิดว่ากองพลเรือนขี้ยาหนึ่งพันคนสามารถตัดกำลังเมืองชายแดนได้ประมาณสามพันคน ซึ่งนับว่าเป็นการโจมตีที่รุนแรงมากสำหรับเมืองชายแดน แต่ว่า...”
“แต่ว่าอะไร”
“สเนกสารภาพว่า พระราชาทอว์ฟิคยังทรงมอบหมายภารกิจอีกอย่างให้เขาด้วย นั่นคือให้แบ่งกองพลเรือนออกเป็นกลุ่มย่อยแล้วโจมตีเมืองชายแดน โดยระหว่างนั้นจะต้องดูแลความปลอดภัยของตัวเอง พร้อมกับสังเกตวิธีรับมือและประสิทธิภาพในการทำสงครามของฝ่าบาทไปด้วย กระหม่อมคิดว่า...ฝ่ายนั้นน่าจะสังเกตแล้วว่าสงครามครั้งก่อนไม่มีอัศวินกลับไป”
“ครั้งนี้ก็จะไม่มีใครกลับไปเช่นกัน” เจ้าชายยักไหล่ “ในเมื่อเป็นกองหน้าที่มาเพื่อตัดกำลังพวกเรา พวกเขาสองคนก็น่าจะรู้แผนสงครามหลังจากนี้ของทอว์ฟิคกระมัง”
“รู้ไม่มากพ่ะย่ะค่ะ พวกเขารู้เพียงว่าสงครามครั้งนี้จะใช้คนเยอะกว่าสองครั้งก่อนมากพ่ะย่ะค่ะ”
โรแลนด์โมโหจนกัดฟันกรอด คนพวกนี้ล้วนเป็นแรงงานมีชีวิตทั้งนั้น แต่กลับถูกใช้เป็นวัตถุทำสงครามครั้งแล้วครั้งเล่า ต่อให้เขาเอาชนะศัตรูได้โดยไม่สูญเสียอะไร ก็ยังถือเป็นชัยชนะที่ไม่คุ้มค่าอยู่ดี เขาอยากหยุดสงครามที่ไร้ความหมายนี้มากกว่าตอบโต้การรุกรานของทอว์ฟิค...มิฉะนั้นต่อให้ยึดเกรย์คาสเซิลได้แล้ว ก็ไม่รู้ว่าอีกนานเท่าไรกว่าจำนวนประชากรจะฟื้นฟูกลับมาเท่าเก่า
“เมื่อเดือนแห่งปีศาจมาถึง ทางบกทั้งหมดในดินแดนตะวันตกก็จะถูกหิมะปิด กองทัพก็จะเดินทัพได้ลำบาก ต่อให้เดินทางทางเรือ ขบวนเรือก็ต้องยาวมาก นอกจากค่าใช้จ่ายจะสูงแล้ว ยังมีโอกาสถูกดักโจมตีกลางขบวนด้วย” เขาพูดขึ้น “ดังนั้น หากเขาคิดจะบุกเมืองชายแดนภายในปีนี้ ก็ต้องลงมือก่อนที่พายุหิมะจะมา แล้วก็ต้องเร่งเกณฑ์คนไว้ตั้งแต่เนิ่นๆ ด้วย อย่างน้อยที่สุดก็ต้องรวบรวมกองพลเรือนให้ได้ก่อนฤดูหนาว”
“ฝ่าบาทจะทรง...”
โรแลนด์หลับตาคิดสักครู่ก่อนจะพูดต่อ “ข้าอยากเลื่อนสงครามครั้งนี้ออกไป”
“ฝ่าบาทจะทรงส่งทูตหรือจดหมายไปหาอีกฝ่ายหรือพ่ะย่ะค่ะ แต่กระหม่อมเกรงว่าฝ่ายนั้นจะไม่เห็นด้วยกับฝ่าบาท” ขวานเหล็กพูดด้วยน้ำเสียงจริงจัง
“ไม่แน่นอน วิธีนั้นใช้ไม่ได้ผลหรอก” เขาพูดช้าๆ “หากต้องการให้อีกฝ่ายล้มเลิกความคิดจะทำสงคราม วิธีแรกก็คือลดจำนวนคนที่เขาจะต้อนเข้ากองทัพ วิธีที่สองคือทำให้เขาตระหนักว่าการทำสงครามแบบนี้ไม่มีประโยชน์ และรู้สึกหวาดกลัวดินแดนตะวันตก เดิมทีข้าตั้งใจจะให้บารอฟส่งคนไปกระจายข่าวว่าดินแดนตะวันตกกำลังบุกเบิกพื้นที่ใหม่ เพื่อดึงดูดคนยากไร้ที่อยู่นอกเมืองให้มาที่นี่ แต่ตอนนี้ดูท่าจะไม่ทันการแล้ว แล้วมาตรการนี้ก็คงล้าสมัยเกินไปด้วย ทางเดียวที่จะแย่งคนตัดหน้าทอว์ฟิคได้ก็คือ ชิงเข้าหาพวกเขาและรับตัวพวกเขามาก่อน เหมือนอย่างตอนที่พวกเราส่งคนไปเมืองหลวงเมื่อครั้งที่แล้ว พื้นที่ที่สำคัญที่สุดเวลานี้ก็คือดินแดนใต้ซึ่งไม่เคยว่างเว้นจากสงคราม รองลงมาก็พื้นที่ทางตอนเหนือของอาณาจักร งานนี้ต้องอาศัยแรงกองทัพที่หนึ่งแล้ว”
“ถ้าแค่เกณฑ์คน ใช้ทหารแค่ห้าสิบคนก็พอแล้วพ่ะย่ะค่ะ” ขวานเหล็กพูดอย่างไม่ลังเล “อย่างไรเสียพวกเราก็ไม่ได้เคลื่อนไหวใกล้เมืองอยู่แล้ว คงไม่ต้องปะทะกับศัตรูที่ไหน”
“ไว้ข้าวางแผนเรียบร้อยเมื่อไรจะเรียกเจ้ามาคุยอีกที” โรแลนด์พูดพลางพยักหน้า
ในเมืองชายแดนจะต้องมีกองกำลังหลักเฝ้าระวังหนึ่งกอง ส่วนกองย่อยที่ส่งไปปฏิบัติภารกิจก็จะต้องกลับเมืองก่อนที่เดือนแห่งปีศาจจะมาถึง นอกจากนี้ยังมีปัญหาเรื่องเงินกับเสบียงอีก แผนแย่งคนเชิงรุกสามารถดึงคนได้จำนวนมากก็จริง แต่ค่าใช้จ่ายก็มากตามไปด้วย แผนที่เขาเคยใช้ก่อนหน้านี้ถือว่าคุ้มค่าดีอยู่แล้ว ตอนนี้เมื่อมีเป้าหมายที่ชัดเจนแล้ว ที่เหลือก็แค่คิดให้รอบคอบว่าจะนำไปปฏิบัติจริงได้อย่างไร
“แต่ว่าวิธีที่สองของฝ่าบาทนั้น...จะทำได้อย่างไรพ่ะย่ะค่ะ”
“อันดับแรกต้องปล่อยข่าวออกไปก่อน ข้าจะส่งคนที่ถูกจับเป็นเชลยกลับเมืองหลวงไป แบบนี้ทอว์ฟิคก็จะพอเดาสถานการณ์สงครามได้...เรื่องที่ทำแล้วเสียแรงเปล่าแบบนี้ เขาไม่น่าจะทำซ้ำอีก”
“แต่หากทำเช่นนั้น พวกเขาก็จะรู้เรื่องที่พวกเราใช้ปืนใหญ่ทำสงครามนะพ่ะย่ะค่ะ” ขวานเหล็กพูดอย่างเป็นกังวล
“พวกเขารู้ได้ไม่มากหรอก” โรแลนด์เคาะโต๊ะเบาๆ “พวกเขาจะรู้แค่ว่าปืนใหญ่สามารถโจมตีได้ในระยะไกลและมีอานุภาพที่ร้ายแรง แต่จะไม่มีวันรู้หลักการทำงานของมัน และไม่มีทางลอกเลียนแบบได้” ตราบใดที่วิทยาการการผลิตยังไม่พัฒนาไปมากกว่านี้ เขารู้ไปก็ทำอะไรไม่ได้อยู่ดี จุดที่อาวุธร้อนเหนือกว่าอาวุธเย็นอย่างเห็นได้ชัดก็คือ ประสิทธิภาพของมันจะไม่มีวันเปลี่ยนแปลงไปเพราะจิตใจที่แน่วแน่ ทักษะการต่อสู้ หรือจำนวนของทหาร “นอกจากนี้ คนพวกนี้ยังจะส่งจดหมายเตือนให้เขาด้วย”
“จดหมายเตือนหรือพ่ะย่ะค่ะ”
“ถูกต้อง ข้าจะบอกเวลาโจมตีไว้ในจดหมาย แล้วก็จะบุกเมืองหลวงในวันนั้น” เจ้าชายพูดเน้นทีละคำ
“...” ขวานเหล็กตะลึงจนอ้าปากค้าง ผ่านไปครู่ใหญ่จึงตั้งสติได้ จากนั้นจึงถวายบังคมเจ้าชายอย่างขึงขัง “ขอเพียงเป็นพระบัญชาของฝ่าบาท กระหม่อมก็ยินดีมอบกายถวายชีวิตเพื่อภารกิจนี้!”
“ใจเย็นๆ ก่อน ข้าไม่ได้จะส่งเจ้าไปตายเสียหน่อย” โรแลนด์หัวเราะ “งานนี้ไม่ต้องใช้กองทัพที่หนึ่งด้วยซ้ำ ใช้แค่แม่มดก็พอแล้ว”
ทำอย่างไรทอว์ฟิคจึงจะรู้สึกหวาดกลัวดินแดนตะวันตกน่ะหรือ เขาเดาว่าคงไม่มีวิธีไหนจะสร้างความหวาดกลัวให้อีกฝ่ายได้เท่ากับการโจมตีวังหลวงอีกแล้ว หากเขาทำให้ทอว์ฟิครู้สึกว่าตัวเองไม่ปลอดภัยได้ แผนสงครามทั้งหลายก็จะชะลอไปโดยปริยาย
แผนของโรแลนด์ได้แรงบันดาลใจมาจากเครื่องบินโปรยใบปลิวในยุคหลัง ทว่านอกจากใบปลิวแล้ว เขายังจะโปรยระเบิดให้ทอว์ฟิคสักลูกสองลูกด้วย...สิ่งที่เรียกว่าการจู่โจมอย่างกะทันหันก็คือการจู่โจมที่ร่วงมาจากฟ้านั่นเอง แม้โอกาสที่ระเบิดจะหล่นโดนพระราชาองค์ใหม่นั้นริบหรี่เต็มที แต่ตราบใดที่มันยังขู่อีกฝ่ายให้กลัวได้ ภารกิจนี้ก็ถือว่าประสบความสำเร็จ
คราวนี้ อีกฝ่ายยังจะดื้อดึงยกทัพใหญ่มาตีเขาอยู่หรือไม่ก็พูดยากแล้ว
โรแลนด์ตระหนักได้ว่า รูปแบบการทำสงครามชิงราชบัลลังก์ได้เปลี่ยนไปแล้ว เขาไม่จำเป็นต้องหลบๆ ซ่อนๆ อย่างคนอ่อนแอเหมือนตอนย้อนเวลามาใหม่ๆ อีกต่อไป ตอนนี้ถึงเวลาเผยตัวแล้วก้าวขึ้นไปยืนบนเวทีการเมืองของเกรย์คาสเซิล เพื่อให้คนทั้งอาณาจักรได้จับจ้องแล้ว...นี่ไม่ใช่การอวดตัวแต่อย่างใด ทว่าเป็นหนึ่งในวิธีการประกาศศักดาและอาณาเขตของตัวเองเท่านั้น
การได้มาซึ่งอาณาจักรที่เต็มไปด้วยซากศพและเมืองร้างไม่มีประโยชน์อันใด เขาต้องการให้การประกาศครั้งนี้ดึงดูดคนมายังดินแดนตะวันตกและยืนอยู่ฝั่งเดียวกับเขาให้มากที่สุด
เมื่อพระอาทิตย์ทิ้งตัวลงท่ามกลางหมู่เขา โรแลนด์เปิดหน้าต่างห้องทำงานออก สายลมยามเย็นที่พัดมาไม่เพียงแต่ปราศจากกระแสความร้อนเท่านั้น แต่มันยังนำไอเย็นบางๆ ติดมาด้วย
ฤดูใบไม้ร่วงมาถึงแล้ว
........................................


[Go To Next Chapter]( ./195.md)