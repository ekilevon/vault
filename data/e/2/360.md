##บทที่ 448 ห่ากระสุน
“นายท่าน ดูเหมือนเขตท่าเรือฝั่งตะวันตกจะมีอะไรผิดปกติขอรับ” องครักษ์ที่ทำหน้าที่ปิดถนนเดินเร็วๆ มาหาเอิร์ลแมดเดน “ข้าได้ยินเสียงประหลาดจากที่นั่น เลยส่งคนไปดูสองกลุ่ม แต่ไม่มีใครกลับมาแม้แต่คนเดียว”
“อะไรนะ” ฌักขมวดคิ้ว “เจ้าไม่ได้หูฝาดไปเองใช่หรือไม่”
“ไม่แน่นอนขอรับ ข้าได้ยินชัดมาก มันเหมือนเสียงคนหายใจเข้าออกดังฟืดฟาดๆ...” องครักษ์ทำเสียงให้อีกฝ่ายฟัง
“หรือจะเป็นเสียงกรนของคนเร่ร่อน”
“แต่คนเร่ร่อนที่มานอนข้างนอกตอนอากาศแบบนี้น่าจะหนาวตายไปแล้วนะขอรับ นายท่าน” องครักษ์ยืนยัน “แล้วอีกอย่าง หากมีใครสามารถส่งเสียงกรนได้ดังขนาดนั้นจริง คนคนนั้นคงตัวใหญ่พอๆ กับกำแพงเมืองทีเดียว”
เอิร์ลจ้องเขาอยู่สักครู่ก่อนจะหันไปตะโกนเสียงดัง “เซอร์ดูแกน!”
“ท่านเอิร์ล ท่านเรียกข้าหรือ” ขุนนางซึ่งแขวนสัญลักษณ์รูปใบเมเปิลไว้ที่หน้าอกเดินมาหาเขา
“พาองค์รักษ์ของเจ้าไปสำรวจท่าเรือพร้อมกับคนของข้า” ฌักตบไหล่เขา “หากมีข่าวอะไร ให้รีบมารายงานข้าทันที”
“เอ่อ...ท่านส่งคนอื่นไปแทนได้หรือไม่” ขุนนางหนุ่มพูดอย่างลังเล “ท่านพ่อกำชับให้ข้าเข้าปราสาทไปพร้อมท่านให้ได้”
“แค่สำรวจท่าเรือจะเสียเวลาสักเท่าไรเชียว กว่าจะยึดที่นี่ได้คงอีกนาน” เอิร์ลยิ้ม “ต่อให้พวกฮันนี่ซัลเคิลจอมทรยศยอมยกธงขาว ข้าก็จะยังรอเจ้าอยู่ที่นี่”
“เช่นนั้น...ก็ได้”
พอคนทั้งสองเดินจากไป สีหน้าของฌักก็ขรึมลงทันที นี่มันลูกไม้อะไรกัน คิดว่าให้บุตรชายเข้าปราสาทไปพร้อมข้าแล้วจะมีความดีความชอบเท่าข้าหรืออย่างไร ช่างคิดดีนี่ แต่ในจดหมายลับของพระราชาเอ่ยถึงข้าแค่คนเดียวหรอก!
ไม่นานนัก เขาก็ได้ยินเสียงปืนดังขึ้นทางทิศตะวันตก
เกิดอะไรขึ้น ฌักฉุกใจขึ้นมาทันที บุตรชายคนโตของตระกูลเมเปิลลีฟไม่ได้รับแจกปืนนี่นา
ในขณะที่เขากำลังจะส่งอัศวินไปดูสถานการณ์นั้น องครักษ์ที่มารายงานก่อนหน้านี้ก็วิ่งล้มลุกคลุกคลานกลับมาเสียก่อน “นะ นายท่าน...แย่แล้ว!”
“อะไรแย่!”
“เจ้าชายกบฏ...เจ้าชายกบฏเสด็จมาที่นี่!” เขาตาโต “พวกเขามากันหลายพันคน ตอนนี้กำลังมุ่งหน้ามายังปราสาทขอรับ!”
“เจ้าหมายถึงกองกำลังของเจ้าชายโรแลนด์อย่างนั้นสิ” ฌักตบหน้าองครักษ์ไปหนึ่งฉาด “มากันหลายพันเสียด้วยอย่างนั้นหรือ ขืนเจ้ายังพูดเหลวไหลในค่ายอีก ข้าจะจับเจ้าแขวนคอหน้าประตูเมืองเดี๋ยวนี้”
“นายท่าน พวกเขาชูธงประจำราชวงศ์เกรย์คาสเซิลจริงๆ” องครักษ์ไม่กล้าหลบ ได้แต่คุกเข่าลงหนึ่งข้าง “ข้าขอให้บริวารของเซอร์ดูแกนไปจับคนมาถามความ แต่พอพวกเขาเข้าไป ก็ ก็...”
“ก็อะไร” เอิร์ลกัดฟันถาม
“ก็ถูกปืนยิงตายหมดขอรับ” องครักษ์ทำหน้าเหมือนเห็นเหตุการณ์ที่สยดสยองสุดขีด “ตอนนั้นมีประกายไฟมากมายผุดขึ้นกลางความมืด เสียงปังๆๆ ดังขึ้นแทบไม่หยุด! บริวารยี่สิบกว่าคนเพิ่งจะเข้าไปไม่ถึงระยะร้อยก้าว ก็ล้มระเนระนาดกันหมด แม้แต่ม้าก็ไม่เหลือ!” เขากลืนน้ำลาย “นายท่าน ข้าไม่เคยเห็นการยิงที่ถี่รัวขนาดนี้มาก่อน หากพวกเขาไม่ได้มากันเป็นพันคน พวกเขาจะสังหารคนของท่านเซอร์ตายเกลี้ยงภายในพริบตาได้อย่างไร”
“แล้วบุตรชายของตระกูลเมเปิลลีฟล่ะ”
“เขา...หนีไปแล้วขอรับ”
เอิร์ลทรุดตัวลงบนเก้าอี้ เป็นไปได้อย่างไร เขารู้สึกสับสนไปหมด พวกเขาต้องใช้เวลาส่งข่าวด้วยนี่นา สี่ตระกูลใหญ่เพิ่งจะเริ่มเคลื่อนไหวตอนเที่ยงเมื่อวาน ค่ำวันนี้เจ้าชายลำดับที่สี่ก็ปรี่มาถึงป้อมปราการลองซองแล้ว นั่นแปลว่าเขาสามารถไปกลับระหว่างเมืองทั้งสองได้ภายในเวลาแค่วันเดียวหรือ ต่อให้แล่นเรือตามลมก็เป็นไปไม่ได้! ยิ่งต้องพาคนหลักพันมาด้วยแล้วยิ่งเป็นไปไม่ได้ใหญ่ การจะลำเลียงคนมากมายขนาดนั้นได้ต้องใช้กองเรือขนาดใหญ่เท่านั้น แต่ข่าวกรองที่เขาได้มาจากเมืองชายแดนบอกว่า ก่อนเข้าฤดูหนาว ที่นั่นยังไม่มีเรือแม้แต่ลำเดียว!
เรื่องกลายเป็นแบบนี้ไปได้อย่างไร
ไม่ได้ ยิ่งสถานการณ์เป็นแบบนี้เขายิ่งต้องสุขุม ฌักปาดเหงื่อที่หน้าผาก เรื่องจำนวนคนองครักษ์น่าจะเดาส่งเดชไปเอง เขาคงตกใจที่ถูกอีกฝ่ายยิงกระสุนใส่อย่างพร้อมเพรียงมากกว่า ในเมื่อไม่มีคบไฟให้ความสว่าง ใครจะรู้ว่าที่ท่าเรืออันมืดมิดมีคนอยู่กี่คน นอกจากนี้ ปืนก็มีระยะยิงอยู่ที่ไม่เกินสี่สิบก้าวเท่านั้น แม้อานุภาพของมันจะน่าตกใจเพียงใด แต่ความเร็วในการบรรจุกระสุนและอัตราการยิงถูกเป้าหมายก็ยังถือว่าต่ำอยู่ ต่อให้พวกเขามีอาวุธชนิดนี้กันทุกคน แต่ถนนที่เชื่อมกับเขตปราสาทก็กว้างพอให้คนยืนเรียงหน้ากระดานได้เพียงยี่สิบกว่าคนเท่านั้น แค่ให้ตระกูลไวลด์โรสกับตระกูลวูลฟ์เตรียมกองอัศวินไว้ รอให้อีกฝ่ายยิงรอบแรกเสร็จแล้วโจมตีทันที พร้อมกันนั้นก็ให้ทหารรับจ้างและกององครักษ์ช่วยตีขนาบอีกแรง เท่านี้ก็น่าจะเอาชนะอีกฝ่ายได้แล้ว
อย่างไรเสียการต่อสู้ในเมืองก็ต่างจากการต่อสู้ในที่โล่งกว้างอยู่แล้ว การบรรจุกระสุนกินเวลานานเกินไป
“บัดซบ!” ฌักตบแขนเก้าอี้แล้วหันไปสั่งหัวหน้าองครักษ์ “ไปตามเอิร์ลตระกูลไวด์โรสและไวเคานต์ตระกูลวูลฟ์มาที่นี่ แล้วก็ ข้าต้องการให้คนที่ถือปืนทุกคนไปดักศัตรูที่ทางเข้าเขตปราสาทด้วย รีบไปเสีย!”
อย่างไรเสีย การฝึกใช้ปืนก็ง่ายกว่าการฝึกใช้ธนูและหน้าไม้มาก ให้คนกลุ่มนี้ไปถ่วงเวลาอีกฝ่ายไว้ก่อน จะบาดเจ็บล้มตายไปบ้างก็ไม่เป็นไร เมื่อถึงคราวคับขับ พวกเขาก็ต้องสละชีวิตแทนอัศวินได้
แต่ข่าวที่ได้รับแจ้งจากหัวหน้าองครักษ์กลับทำให้เอิร์ลยิ่งตื่นตกใจ “พวกเขาสองคนพาบริวารหนีไปจากค่ายแล้วขอรับ!”
เพื่อป้องกันเปโรหลบหนี สี่ตระกูลใหญ่จึงแบ่งกำลังกันเฝ้าพื้นที่ปราสาทคนละด้าน ไม่คิดเลยว่าพวกเขาจะรู้ข่าวนี้เร็วกว่าเขาเสียอีก
เวลานี้ บริเวณนอกเขตปราสาทมีเสียงปืนดังถี่ราวกับเสียงรัวกลอง เหมือนอย่างที่หัวหน้าองครักษ์รายงานทุกประการ ต่อให้อยู่ในค่ำคืนที่เต็มไปด้วยเสียงลมหิมะก็ยังได้ยินอย่างชัดเจน
“พวกคนชั้นต่ำ!” ฌักรู้สึกหนาววาบ เขามองไปที่ปราสาทเป็นครั้งสุดท้ายก่อนจะสั่งถอยอย่างจำใจ...แน่นอนว่าคำสั่งนี้มีผลเฉพาะกับตัวเขาและกององครักษ์เท่านั้น ส่วนคนที่ยังอยู่ในปราสาทนั้น เขาคงต้องปล่อยเลยตามเลยแล้ว
พอออกมาจากเขตปราสาท เขาก็พบว่าสถานการณ์กำลังวิกฤต
ด้านนอกเต็มไปด้วยเงาศัตรูทุกหนแห่ง อัศวินทุกคนที่พยายามฝ่าวงล้อมล้วนถูกยิงตายอย่างไร้ความปรานี ดูเหมือนอาวุธที่พวกเขาใช้จะยิงติดต่อกันได้โดยไม่ต้องใส่กระสุนเพิ่มเลย ไม่เหมือนปืนที่พระราชาส่งมาแม้แต่น้อย! สถานการณ์กำลังชุลมุนสุดขีด นอกจากเซอร์ดูแกนที่หนีไปก่อนใครแล้ว อีกสามตระกูลที่เหลือก็ล้วนถูกล้อมไว้ที่นี่
“นายท่าน จะเอาอย่างไรดีขอรับ”
“เรียกกลุ่มชุดเกราะมา” เขาตะโกนเสียงดัง “พวกเราจะใช้โล่เหล็กเป็นเครื่องกำบัง แล้วบุกฝ่าออกไปในทิศทางเดียวกัน!”
กลุ่มชุดเกราะสามกลุ่มที่รวมตัวกันได้อย่างยากลำบากค่อยๆ บุกนำหน้าไปโดยใช้โล่กำบัง พออัศวินคนอื่นๆ เห็นดังนั้นก็พร้อมใจกันเดินตามหลังไปด้วย...หากครั้งนี้ยังไม่สามารถฝ่าแนวป้องกันของอีกฝ่ายได้ล่ะก็ เขาก็คงหมดทางหนีแน่นอนแล้ว
ทว่าฌักคว้าน้ำเหลว...ในขณะที่พวกเขาอยู่ห่างจากศัตรูประมาณร้อยก้าวนั้น อาวุธของศัตรูก็พ่นประกายไฟจ้าตาออกมา โล่ที่ตามหลักแล้วสามารถกันลูกตะกั่วได้ถูกกระสุนที่ดาหน้ามายิงจนพรุน คนที่ถือโล่แถวหน้าสุดถูกยิงตายคาที่ ลูกโลหะที่สาดมาพุ่งทะลุร่างองครักษ์คนแล้วคนเล่า พื้นที่หลังโล่เหล็กเต็มไปด้วยละอองเลือดที่สาดกระจาย
เอิร์ลยังไม่ทันตะโกนคำสั่งฝ่าวงล้อม ก็ถูกห่ากระสุนอันพร้อมเพรียงยิงร่วงลงกับพื้น
………………………………….




[Go To Next Chapter]( ./361.md)