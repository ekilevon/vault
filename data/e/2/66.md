##บทที่ 154 เล่นแร่แปรธาตุ (2)
กว่าเคโมจะกลับถึงบ้าน ฟ้าก็มืดแล้ว


หลังจากกินมื้อเย็นกับคนในครอบครัวเสร็จ เขาก็กลับไปที่ห้องเขียนหนังสือ แล้วลงมือเขียนสูตรการผลิตแก้วคริสตัลและวิธีการคัดเลือกวัตถุดิบลงในผลงานของตัวเอง...‘ศาสตร์แห่งการเล่นแร่แปรธาตุ’ ในนั้นมีทั้งเรื่องราวชีวิตของเขานับตั้งแต่เริ่มเป็นลูกศิษย์จนมาเป็นหัวหน้านักเล่นแร่แปรธาตุ ตลอดจนสูตรการเล่นแร่แปรธาตุทั้งหมดที่สำนักเล่นแร่แปรธาตุของเมืองเรดวอเตอร์คิดค้นขึ้นได้ในช่วงหลายปีมานี้


เคโมมั่นใจว่าหนังสือเล่มนี้จะทำให้ชื่อของเขาถูกจารึกไว้ในประวัติศาสตร์ ต่อให้เวลาผ่านไปอีกพันปี พวกนักเล่นแร่แปรธาตุรุ่นหลังๆ ก็จะต้องจำชื่อเขาได้ขึ้นใจ


เมื่อเทียนละลายจนใกล้ถึงก้น เคโมก็วางพู่กันลง เตรียมตัวถอดเสื้อพักผ่อน


ทันใดนั้น เขาพลันนึกได้ว่าตัวเองยังไม่ได้อ่านจดหมายจากเจ้าชาย เขาเหลือบมองเทียนที่เหลือความยาวเท่านิ้วมือ แล้วตัดสินใจใช้เวลาที่เหลืออ่านจดหมายให้จบ เพื่อที่พรุ่งนี้จะได้บอกปฏิเสธทูตได้...เวลาที่เหลือจากเทียนท่อนสั้นๆ คงพอให้เขาเขียนหนังสือได้ไม่กี่สิบตัวเท่านั้น แต่หากจะใช้มันอ่านจดหมายที่ไม่มีคุณค่าใดๆ สักฉบับ เขาคิดว่าเหลือเฟือ


เขาเปิดซองจดหมายออก เห็นกระดาษบางๆ สามแผ่นอยู่ข้างใน แผ่นแรกเป็นข้อความแนะนำตัวตามมารยาทอย่างที่เห็นได้บ่อยๆ มีการบอกบรรดาศักดิ์และอาณาเขตปกครองของตัวเอง เคโมขี้เกียจอ่านจึงข้ามไปที่แผ่นที่สองทันที


ข้อความในแผ่นที่สองทำเอาเขาประหลาดใจเล็กน้อย มันไม่ใช่คำเชิญสมัครงานหรือคำประณามแต่อย่างใด ทว่าเป็นสูตรแปลกๆ ห้าบรรทัด แต่ละบรรทัดมีสามประโยค


หึ น่าสนใจดีนี่ เขาหัวเราะ หากมองข้ามจุดประสงค์ของเจ้าชายไปล่ะก็ จดหมายแผ่นนี้ก็ดูลึกลับน่าสนใจทีเดียว


เขาอ่านสูตรบรรทัดแรก


‘ดินประสิวกลั่นเป็นกรดดินประสิว’


ดินประสิว...กลั่น...กรด มีแต่ศัพท์เฉพาะทางทั้งนั้น ช้าก่อน เคโมพลันอึ้งไป นี่มันหนึ่งในวิธีสังเคราะห์กรดแร่สองชนิดไม่ใช่หรือ


กรดที่ได้จากการกลั่นดินประสิวจะถูกเก็บในภาชนะพิเศษ ดูเผินๆ หน้าตาเหมือนไอน้ำ ไม่เด่นสะดุดตา ทว่ามันมีฤทธิ์กัดกร่อนที่รุนแรงมาก นอกจากจะกัดผิวหนังคนได้แล้ว ยังละลายโลหะบางประเภทได้ด้วย


นี่มัน...สูตรการเล่นแร่แปรธาตุหรือนี่ หรือว่าที่เมืองชายแดนก็มีนักเล่นแร่แปรธาตุเหมือนกัน


เขาเลื่อนสายตาไปยังบรรทัดถัดไปอย่างรวดเร็ว...


หากประโยคแรกคือความน่าประหลาดใจล่ะก็ ประโยคที่สองก็เรียกได้ว่าหลุดโลกทีเดียว


มันประกอบขึ้นจากสัญลักษณ์ประหลาดกลุ่มหนึ่ง สัญลักษณ์เหล่านั้นวางเรียงติดกันเป็นสมการสองข้าง เคโมขมวดคิ้ว เขาไม่เคยเห็นสัญลักษณ์ประหลาดแบบนี้จากที่ไหนมาก่อน


เคโมอ่านต่อไปอีก ดูเหมือนประโยคที่สามจะเป็นข้อความอธิบายประโยคที่สอง รวมถึงชื่อและความหมายของสัญลักษณ์พวกนั้นด้วย...บอกตามตรงว่าอ่านจบแล้วก็ยังไม่เข้าใจอยู่ดี คำศัพท์ที่ออกเสียงยากพวกนั้นน่าจะเป็นคำสร้างขึ้นใหม่ทั้งหมด เขาต้องอ่านซ้ำไปซ้ำมาอยู่หลายรอบ ถึงจะพอจับคู่คำศัพท์กับสัญลักษณ์ได้ แต่ถึงอย่างนั้นก็ตาม เขาก็ยังไม่เข้าใจความหมายโดยรวมอยู่ดี


ทันใดนั้น เปลวเทียนก็กระตุกสองครั้งก่อนจะดับวูบลง


บ้าจริง! เคโมบ่นในใจ ก่อนจะหยิบเทียนเล่มใหม่ในลิ้นชักออกมาจุดอย่างไม่ลังเล


...


ตอนที่เทียนเล่มที่สองละลายลงจนเหลือครึ่งเล่มนั้น มือของหัวหน้านักเล่นแร่แปรธาตุก็สั่นน้อยๆ


กระดาษที่ดูเหมือนไม่มีเนื้อหาอะไรแผ่นนี้ กลับผลาญเวลาเขามากกว่าหนังสือปกติหลายเท่า


สูตรห้าบรรทัดบนจดหมายแผ่นที่สองเป็นสูตรการเล่นแร่แปรธาตุทั้งหมด!


แต่นั่นยังไม่เท่าไร นักเล่นแร่แปรธาตุที่เก่งๆ อาจคิดสูตรได้ถึงห้าบรรทัดก็ไม่ใช่เรื่องแปลกอะไร ทว่าสูตรทั้งห้านี้ นอกจากสูตรแรกที่บอกวิธีสังเคราะห์กรดแล้ว สูตรที่เหลือก็ดูเชื่อมโยงกันดีมาก คำศัพท์สร้างใหม่บางคำก็ปรากฏซ้ำอยู่หลายครั้ง ประกอบกันเป็นโครงสร้างที่สมดุล


‘กรดดินประสิวทำปฏิกิริยากับเงินเกิดเป็นซิลเวอร์ไนเตรต น้ำ และไนตริกออกไซด์’


‘ซิลเวอร์ไนเตรตทำปฏิกิริยากับเหล็กเกิดเป็นไอร์ออน(II)ไนเตรตและเงิน’


‘ซิลเวอร์ไนเตรตทำปฏิกิริยากับทองแดงเกิดเป็นคอปเปอร์(II)ไนเตรตและเงิน’


‘คอปเปอร์(II)ไนเตรตทำปฏิกิริยากับเหล็กเกิดเป็นไอร์ออน(II)ไนเตรตและทองแดง’


เขาก็เคยทดลองเอาแท่งเงินไปวางในกรดเหมือนกัน แต่เขาเห็นแท่งเงินบางส่วนถูกกรดละลายหายไปชัดๆ...นี่ก็คือจุดเด่นของกรดไม่ใช่หรือ มันสามารถกัดกร่อนสรรพสิ่งได้ แต่ในจดหมายกลับบอกอย่างมั่นใจว่าซิลเวอร์ไนเตรตละลายในน้ำ จึงทำให้ดูเหมือนหายไป แต่แท้จริงแล้วเงินไม่ได้ถูกทำลาย ทว่ายังอยู่ในกรดนั่นเอง


จะเป็นไปได้อย่างไร


ไม่...เคโมส่ายหน้า แต่เห็นได้ชัดว่าอีกฝ่ายเดาความคิดเขาออก สูตรพวกนี้ไม่ได้เชื่อมโยงกันด้วยความบังเอิญ เขารู้สึกได้ว่าอีกฝ่ายกำลังให้โอกาสเขาพิสูจน์ความจริง...ทั้งเงิน เหล็ก และทองแดงล้วนเป็นแร่ที่หาได้ง่ายทั้งนั้น หากเขาทดลองตามสูตรบรรทัดล่างแล้วพบว่าเงินยังสามารถถูกธาตุอื่นแทนที่ได้ นั่นก็แปลว่ามันไม่ได้ถูกทำลายไป ทว่ายังคงอยู่ในกรดจริงๆ


เคโมมองสูตรที่เรียงกันอย่างเป็นระเบียบบนกระดาษแล้ว รู้สึกหายใจลำบากขึ้นทุกที...หากสูตรการเล่นแร่แปรธาตุพวกนี้เป็นของจริงล่ะก็ ประสบการณ์ที่เขาสั่งสมมาหลายปี ความพยายามของเพื่อนร่วมอาชีพทั้งหลาย ตลอดจน ‘ศาสตร์แห่งการเล่นแร่แปรธาตุ’ ที่เขายังเขียนไม่เสร็จก็คงเป็นแค่เรื่องตลกเท่านั้น!


“เจ้ากับลูกนอนกันก่อนเถอะ ข้าจะไปสำนักเล่นแร่แปรธาตุ!”


เคโมไม่มีเวลามาสนใจสายตาประหลาดใจของภรรยา เขาสวมเสื้อคลุมแล้ววิ่งออกจากบ้านไปท่ามกลางความมืดมิดยามราตรี


เขามาถึงสำนักเล่นแร่แปรธาตุแล้วก็รีบบอกลูกศิษย์สามคนที่เฝ้าเวรว่าเขาจะทำการทดลอง ให้พวกเขาไปจุดคบไฟและเทียน ยิ่งเยอะเท่าไรยิ่งดี ลูกศิษย์ทั้งสามปฏิบัติตามคำสั่งเขาอย่างรวดเร็ว โต๊ะยาวของเขามีแสงไฟส่องสว่าง เหล่าลูกศิษย์วิ่งไปมาระหว่างห้องเก็บวัตถุดิบและห้องสกัดธาตุ เพื่อเตรียมวัตถุดิบสำหรับการทดลองให้หัวหน้าสำนัก


กรดที่สังเคราะห์จากดินประสิวยังเหลืออยู่พอสมควร เขาสามารถเริ่มการทดลองตั้งแต่สูตรที่สองได้เลย


เขาเทกรดบางส่วนลงในถ้วยแก้ว จากนั้นจึงใส่แท่งเงินลงไป แท่งเงินถูกกรดกัดอย่างช้าๆ ขณะเดียวกันก็มีฟองอากาศผุดขึ้นมา


ระหว่างที่รออย่างกระวนกระวายนั้น เคโมหยิบจดหมายแผ่นที่สามมาอ่านไปด้วย


บนนั้นมีข้อความสั้นๆ เพียงบรรทัดเดียวว่า ‘นี่น่ะแค่ผลงานเล็กๆ น้อยๆ ของพวกเราเท่านั้น ถ้าอยากได้คำตอบมากกว่านี้ ก็มาที่เมืองชายแดนสิ’


ให้ตายเถอะ ข้อความแบบนี้เขียนก็เหมือนไม่เขียน! หากเขาพิสูจน์ได้ว่าสูตรที่เขียนในจดหมายเป็นของจริง เป็นตายอย่างไรเขาก็ต้องไปเจอหน้านักเล่นแร่แปรธาตุปริศนาคนนี้อยู่แล้ว มิฉะนั้น เขาคงไม่มีวันใช้ชีวิตอย่างเป็นสุขได้เลยตลอดชีวิต


เขารอจนไม่เห็นฟองผุดขึ้นมาแล้ว จึงหยิบก้อนเงินที่ถูกกัดจนผิดรูปออกมา จากนั้นจึงใส่แผ่นทองแดงแผ่นเล็กๆ ลงไปในถ้วย


คราวนี้เขาถึงได้เห็นสิ่งที่เหลือเชื่อที่สุด ผิวของแผ่นทองแดงพลันปรากฏคราบสีขาวเป็นดวงๆ เหมือนลายบนหลังเต่าทอง จุดสีขาวค่อยๆ ขยายใหญ่ขึ้นเรื่อยๆ จนกินพื้นที่ทั่วแผ่นทองแดง และกรดในถ้วยก็เปลี่ยนจากไม่มีสีไปเป็นสีฟ้า


เหมือนอย่างที่จดหมายเขียนไว้ทุกประการ!


‘ตะกอนสีขาวก็คือเงิน คอปเปอร์(II)ไนเตรตที่เกิดขึ้นมาใหม่ละลายน้ำได้ง่ายเหมือนซิลเวอร์ไนเตรต แต่สารละลายของมันเป็นสีฟ้า’


เคโม ชูอิลมองผลทดลองในถ้วยแล้ว ได้แต่ยืนอึ้งอยู่กับที่


...


เช้าวันต่อมา ทันทีที่ไชมส์มาถึงสำนักเล่นแร่แปรธาตุ ก็ต้องตกใจกับใบหน้าอิดโรยและขอบตาดำคล้ำของหัวหน้าสำนัก


“อย่าบอกนะว่าเมื่อคืนนี้ท่านไม่ได้นอนทั้งคืนน่ะ” เขาประหลาดใจมาก “ท่านทำแก้วคริสตัลชุดที่สองหรือ”


เคโมส่ายหน้า เขาลากไชมส์มาที่โต๊ะตัวยาวแล้วถามอย่างอ่อนเพลีย “เจ้าเคยเป็นศิษย์ที่ข้าภูมิใจที่สุด ข้าขอถามอะไรเจ้าหน่อย เจ้าคิดว่าการเล่นแร่แปรธาตุคืออะไร”


“เอ่อ...ก็เหมือนอย่างที่ท่านเคยสอนไว้” เขาสังเกตเห็นว่าบนโต๊ะมีถ้วยแก้วจำนวนมาก มิหนำซ้ำในถ้วยหลายๆ ใบยังบรรจุสารละลายสีสันต่างๆ หนึ่งในนั้นเป็นสีฟ้าสดใสดึงดูดสายตามาก หรือว่านี่จะเป็นสาเหตุที่หัวหน้าสำนักไม่ได้นอนตลอดทั้งคืน แม้จะยังจับต้นชนปลายไม่ถูก แต่ไชมส์ก็ตอบตามความจริง “ข้าเองก็รู้สึกเหมือนท่าน การเล่นแร่แปรธาตุก็คือการหาสัจธรรมของโลกท่ามกลางความยุ่งเหยิงและไร้ระเบียบ...”


“ไม่ๆๆๆ ไชมส์ ข้าเข้าใจผิดไป” เคโมแทรก “ทุกคนเข้าใจผิดกันหมด การเล่นแร่แปรธาตุไม่ได้เป็นเช่นนั้น”


ไม่ได้เป็นเช่นนั้นหรือ... ไชมส์รู้สึกว่าอีกฝ่ายแปลกไปจริงๆ ก่อนหน้านี้ก็ทำการทดลองตั้งแต่ฟ้ามืดยันสว่าง มาตอนนี้ก็ถามคำถามประหลาดๆ อีก แต่เขายังไม่ทันถามอะไร หัวหน้าสำนักก็ชิงพูดออกมาก่อน “แท้จริงแล้วการเล่นแร่แปรธาตุมีระเบียบมากกว่าที่เจ้าและข้าคิดไว้มาก หรืออาจเรียกได้ว่ามีกฎตายตัวด้วยซ้ำ...เหมือนอย่างหนึ่งบวกหนึ่งเป็นสองอย่างไรอย่างนั้น ไม่ว่าจะเกิดความเปลี่ยนแปลงอย่างไร สสารก็ไม่มีวันเพิ่มขึ้นหรือลดลง”


“ไม่มีวันเพิ่มขึ้นหรือลดลงหรือ นี่ท่านกำลังพูดอะไรน่ะ งานหลักของนักเล่นแร่แปรธาตุก็คือการนำวัตถุดิบที่เห็นได้ทั่วไปมาแยกหรือรวมกัน เพื่อสร้างของมหัศจรรย์สิ่งใหม่ไม่ใช่หรือ” เขาถามอย่างงุนงง


“ถูกต้อง ข้าเองก็เคยคิดเช่นนั้น จนกระทั่งผู้ปกครองเมืองชายแดนเขียนจดหมายมาหาข้า...” เคโมลูบไหล่เขา ทว่าถ้อยคำที่พูดออกมานั้นทำเอาไชมส์ตกใจไม่น้อย “ข้ากำลังจะไปจากที่นี่เร็วๆ นี้แล้ว ข้าจะไปหาคำตอบที่เมืองชายแดน เจ้า...จะไปกับข้าหรือไม่”


........................................


[Go To Next Chapter]( ./67.md)