##บทที่ 351 ภาพมายา (1)
เมนทำความเคารพภาพตรงหน้าเสร็จแล้ว จึงประคองพระสันตะปาปากลับไปที่รถเข็นอีกครั้ง
“ซีโร่” อะพอลเลอันหอบหายใจขณะส่งเสียงเบาๆ
ผู้บริสุทธิ์ในชุดสีขาวเดินออกมาจากประตูเล็กอีกด้าน ฝีเท้าของเธอเบาเสียจนแทบไม่ได้ยินเสียง “ข้าอยู่นี่”
เมนขมวดคิ้ว เขาคิดไม่ถึงว่าในสถานที่ลับขนาดนี้จะมีผู้บริสุทธิ์อยู่ แม้พวกเธอจะได้รับการเลี้ยงดูจากพระสันตะปาปามาตั้งแต่ตอนตื่นรู้ และได้ปรนนิบัติรับใช้พระสันตะปาปาจนถึงวาระสุดท้ายก็ตาม แต่...อย่างไรเสียผู้หญิงพวกนี้ก็เป็นแม่มด มิหนำซ้ำ ยังดูเหมือนว่าอีกฝ่ายจะรู้เรื่องโบสถ์เงาสะท้อนก่อนเขาเสียด้วย นั่นทำให้เขารู้สึกไม่พอใจอยู่บ้าง
“พาเขาไปที่ห้องแห่งภาพมายา”
“ทราบแล้ว” เธอเดินไปที่หน้าแท่นอธิษฐาน แล้วกดคัมภีร์หินที่อยู่บนโต๊ะ ประกายแสงแห่งเวทมนตร์พลันฉายวาบ ภาพวาดขนาดใหญ่ด้านหลังค่อยๆ เลื่อนขึ้นไปด้านบนอย่างช้าๆ เผยให้เห็นประตูโลหะสีดำบานใหญ่ ซีโร่แกะจี้ห้อยคอออกจากคอพระสันตะปาปา จากนั้นจึงเสียบจี้ผลึกเข้าไปในรูกุญแจแล้วบิดหนึ่งครั้ง ประตูเหล็กส่งเสียงดังคลิกออกมา ก่อนจะขยับเปิดเข้าไปด้านใน
เธอดึงจี้ออกมาแล้วไม่ได้ส่งคืนให้อะพอลเลอัน แต่กลับยื่นให้เมนแทน
อัครมุขนายกหันไปมองพระสันตะปาปา ก็เห็นฝ่ายหลังพยักหน้าน้อยๆ “เก็บไว้เถอะ ต่อไปเจ้าจะต้องเป็นคนรักษามัน จี้ผลึกชิ้นนี้สามารถเปิดได้ทั้งห้องหนังสือในวิหารลับและประตูลับในสภา”
“พวกเราไปกันเถอะ” ซีโร่ฉีกยิ้มพลางจูงมือเมนเข้าไปในห้องหลังภาพวาด...ที่นี่ไม่น่าจะตรงกับตำแหน่งใดในมหาวิหารบนดิน เพราะตำแหน่งนี้มีเพียงหน้าต่างบานยาวซึ่งหันหน้าไปทางที่ราบสูงเฮอร์มีสเท่านั้น
ภายในห้องดูกว้างขวาง โครงสร้างเป็นทรงกลม พื้นที่ของมันใหญ่ประมาณครึ่งหนึ่งของห้องอธิษฐาน และกว้างพอให้คนหลายสิบคนยืนเรียงกันได้ ดูไม่อะไรใกล้เคียงกับคำว่า ‘ห้องลับ’ แม้แต่น้อย ทว่าในพื้นที่อันกว้างขวางนี้กลับว่างเปล่า ไม่มีสิ่งของแม้แต่ชิ้นเดียว มีเพียงม้านั่งหินที่ทอดยาวไปกับกำแพงโค้งเท่านั้นที่พอใช้นั่งได้
พอประตูโลหะปิดลง เมนก็สะบัดมือผู้บริสุทธิ์ออกทันที “พระสันตะปาปาให้เจ้าตามเข้ามาด้วยหรือ”
ซีโร่พูดอย่างไม่ใส่ใจ “ถ้าข้าไม่เข้ามา แล้วใครจะปลุกหินเวทมนตร์แห่งภาพมายาได้ ท่านไม่มีพลังวิเศษเสียหน่อย”
คำตอบที่ไร้มารยาทเช่นนี้ทำให้เมนถึงกับสะอึก ดูท่าเธอคงอวดดีเพราะถือว่าตัวเองเป็นแม่มดของพระสันตะปาปาอะพอลเลอัน ประเดี๋ยวเขาได้รับคทาและมีอำนาจสูงสุดในศาสนจักรเมื่อไร เขาจะต้องทำให้เธอรู้ให้ได้ว่า อัครมุขนายกซึ่งมีสิทธิ์สืบทอดตำแหน่งจากพระสันตะปาปาก็สมควรได้รับความเคารพเช่นเดียวกับพระสันตะปาปาเช่นกัน
“เช่นนั้นก็เริ่มเถอะ” เขาสะกดอารมณ์ที่พุ่งพล่านในใจไว้ แล้วนั่งลงบนม้าหิน
“รับทราบ ท่านอัครมุขนายก” ซีโร่เปิดแผ่นหินบนกำแพงออก แล้วทาบมือลงบนหินเวทมนตร์ “แต่ว่าโปรดเตรียมใจไว้ให้ดี เพราะข้าเพิ่งเคยใช้ของสิ่งนี้เป็นครั้งแรก”
ครั้งแรกหรือ เธออยู่มาสองร้อยกว่าปีแล้วไม่ใช่หรือ หรือเธอไม่เคยเข้าร่วมพิธีส่งมอบตำแหน่งพระสันตะปาปาก่อนหน้านี้เลย เมนรู้สึกแปลกเล็กน้อย แต่ยังไม่ทันขบคิดอย่างละเอียด แสงสว่างจ้าตาก็ฉายวาบเข้ามาเสียก่อน เขาตกใจเมื่อพบว่าตัวเองกำลังอยู่ท่ามกลางความมืดมิด
ความมืดนี้เป็นความมืดที่แท้จริง เขามองไม่เห็นแสงสว่างใดๆ ทั้งสิ้น กำแพง พื้น และม้านั่งหินราวกับหายวับไปกับตา เขารู้สึกราวกับถูกสัตว์ประหลาดใต้หุบเหวกลืนลงท้อง ไม่สามารถแยกแยะระยะใกล้หรือไกลได้อีกต่อไป เบื้องบนและเบื้องล่างหลอมรวมกันเป็นหนึ่ง ในทัศนะวิสัยมีเพียงความมืดดำเท่านั้น เขามองไม่เห็นแม้แต่ร่างกายของตัวเอง
เมนกลั้นหายใจแล้วยื่นมือไปคลำด้านล่างอย่างระมัดระวัง ม้านั่งหินยังคงอยู่ใต้ร่างเขา พอลองกระทืบเท้าดู พื้นก็ยังอยู่ที่เก่า นั่นทำให้เขารู้สึกผ่อนคลายลงเล็กน้อย ดูเหมือนเขาจะไม่ได้ถูกส่งไปยังห้องใต้ดินแห่งใหม่ เพียงแต่พลังของหินเวทมนตร์ได้ดูดกลืนแสงสว่างทั้งหมดในที่แห่งนี้
แต่ว่ามืดขนาดนี้ เขาจะเห็น ‘ความจริง’ ที่พระสันตะปาปาพูดถึงได้อย่างไร
ทันใดนั้น พื้นก็สว่างขึ้นอีกครั้งราวกับกำลังตอบคำถามเขา แต่เห็นได้ชัดว่าพื้นตรงหน้านี้ไม่ใช่พื้นในห้องลับ หินแต่ละแผ่นถูกขัดจนมันวาว ด้านบนแกะสลักลวดลายวิจิตรตระการตาและเปล่งประกายสีฟ้าหม่น ไม่นานนักก็มีแสงสว่างสาดมาจากเหนือศีรษะ เขามองหน้าต่างบานใสเหนือเพดานด้วยความประหลาดใจ เมื่อมองทะลุหน้าต่างออกไปจะเห็นท้องฟ้าและหมู่เมฆอันสดใสที่อยู่ด้านนอก
เพียงไม่กี่อึดใจ ข้าวของอื่นๆ ภายในห้องก็ค่อยๆ ปรากฏขึ้นทีละชิ้น เริ่มตั้งแต่โต๊ะหินอ่อนทรงกลม เก้าอี้รอบโต๊ะ แผนที่และแก้วคริสตัลที่วางอยู่บนโต๊ะ ผ้าม่านที่แขวนอยู่รอบด้านและโล่กับดาบที่ตั้งประดับอย่างงดงาม ตลอดจนหัวกวางและเขาขนาดยักษ์ที่แขวนอยู่เหนือประตูใหญ่
จากนั้นเงาคนจึงเริ่มปรากฏขึ้น
เมนมองหญิงสาวที่ดูราวกับมีชีวิตปรากฏตัวขึ้นทีละคนอย่างไม่เชื่อสายตา พวกเธอสวมชุดคลุมยาวสวยงาม นั่งล้อมอยู่รอบโต๊ะกลม คนที่นั่งตรงข้ามกับประตูใหญ่ของห้องและเป็นผู้นำของคนทั้งหมดก็คือราชินีแม่มดผมแดง เธอประสานมืออยู่หน้าลำตัว อกผายไหล่ผึ่ง ดวงตาจ้องมองไปด้านหน้า ในขณะที่สายตาของคนอื่นๆ ล้วนจับจ้องมาที่เธอทั้งสิ้น ทุกอย่างดูราวกับภาพวาดที่สมจริง
ห้องแห่งภาพมายามีความหมายเช่นนี้เองหรือ เมนคิดเงียบๆ เมื่อภาพตรงหน้าปรากฏรายละเอียดชัดขึ้นจนกระทั่งเหมือนภาพเหตุการณ์จริงทุกประการ ทุกคนในนั้นก็ราวกับมีจิตวิญญาณขึ้นในพริบตา
‘ทุกท่าน การทดสอบนักรบอาญาสิทธิ์ประสบผลสำเร็จอย่างงดงาม’ แม่มดคนที่นั่งใกล้อควาเรียสเอ่ยขึ้น ‘พวกเขาดุร้าย ไม่กลัวตาย และมีพละกำลังอันยิ่งใหญ่...แม้แต่แม่มดสายสนับสนุนที่มีพลังอ่อนแอก็สามารถเปลี่ยนร่างเป็นนักรบที่แข็งแกร่งไม่แพ้แม่มดอมนุษย์ได้ นอกจากนี้ พวกเขายังสามารถสกัดกั้นการปล่อยพลังวิเศษได้ด้วย คุณสมบัติพิเศษนี้จะเป็นประโยชน์อย่างยิ่งเมื่อถึงคราวเผชิญหน้ากับปีศาจคุ้มคลั่งและผู้นำนรกที่ต้องใช้หินเวทมนตร์ในการทำสงคราม’
‘แต่พิธีเปลี่ยนร่างต้องสละชีวิตแม่มด และใช่ว่าทุกคนจะเปลี่ยนร่างได้สำเร็จ’ ใครบางคนพูดขึ้น
‘รายละเอียดเล็กๆ พวกนี้ไม่ใช่สิ่งสำคัญ’ เธอแบมือว่า ‘ตราบใดที่สถาบันยังเดินหน้าศึกษาเรื่องนี้อย่างไม่หยุดยั้ง ข้าก็เชื่อว่าสักวันจะต้องค้นพบวิธีที่สามารถชดเชยชีวิตพวกนางได้’
‘อย่าพูดเสียง่ายดายถึงเพียงนั้น อีเลน เดิมทีพวกเราก็มีกันน้อยอยู่แล้ว แม่มดทุกคนล้วนมีคุณค่าในตัวเองทั้งนั้น!’ คนคนนั้นขมวดคิ้วว่า
‘จะตายในน้ำมือของปีศาจหรือตายในพิธีเปลี่ยนร่าง สุดท้ายก็ต้องตายเหมือนกัน’ อีเลนเชิดหน้าว่า ‘อย่างน้อยตายแบบหลังก็ยังเป็นประโยชน์แก่สมาพันธ์มากกว่า’
‘เจ้าพูดอะไร...’
‘พอเถอะ’ อควาเรียสพูดเบาๆ ทว่าแม้เสียงนั้นจะเบามาก แต่ที่ประชุมก็พลันเงียบลงทันตา ทุกคนต่างปิดปากสนิทเพื่อรอฟังความเห็นจากราชินีแม่มด
‘คนธรรมดาไม่อาจเอาชนะปีศาจได้ พี่น้องของข้า’ เธอพูดอย่างสุขุม ‘พวกเราอาจจะไม่ทำอะไรเลยสักอย่าง นอกจากดื่มด่ำความสุขครั้งสุดท้ายนี้ แล้วรอการบุกโจมตีครั้งต่อไปของปีศาจอย่างสงบ จากนั้นพวกเราก็จะถูกลบหายไปจากหน้าประวัติศาสตร์อย่างถาวร หรือพวกเราอาจจะลุกขึ้นสู้ครั้งสุดท้ายโดยฝากความหวังไว้ที่นักรบอาญาสิทธิ์ และยอมสละตนเพื่อการนี้ ข้ายอมรับว่านี่เป็นการตัดสินใจที่ยากยิ่ง ทว่าตราบใดที่เผ่าพันธุ์มนุษย์ยังไม่สูญสลาย สายเลือดแม่มดก็จะคงอยู่ไปตลอดกาล’
‘แม้ข้าจะเป็นราชินีแห่งเมืองมีทีเออร์ แต่ข้าก็ยินดีมอบสิทธิ์ในการตัดสินใจครั้งยิ่งใหญ่นี้ให้แก่พวกเจ้า พวกเจ้าอยากจะถอนตัวจากสงคราม แล้วรอวันตายอย่างสงบ หรืออยากจะแก้แค้นให้พวกพี่น้องที่จากไป ขับไล่ปีศาจออกไปจากดินแดนแห่งรุ่งอรุณ แล้วฟื้นฟูอดีตอันรุ่งโรจน์ขึ้นใหม่อีกครั้ง ก็แล้วแต่พวกเจ้าจะตัดสินใจ’
‘แน่นอนว่าทุกคนที่อยู่ในที่นี้ล้วนไม่มีโอกาสเข้าร่วมสงครามแห่งโชคชะตาครั้งที่สามทั้งนั้น ดังนั้น ไม่ว่าพวกเจ้าจะเลือกทางใด พวกเราก็ยังสามารถใช้ชีวิตอย่างสงบสุขต่อไปได้ในช่วงเวลาสั้นๆ จงจำไว้ว่า การตัดสินใจของพวกเจ้าในวันนี้ไม่ใช่การตัดสินใจเพื่อตัวเองเท่านั้น แต่ยังเป็นการตัดสินใจเพื่อเผ่าพันธุ์แม่มดด้วย...เพื่อที่อนุชนรุ่นหลังจะได้เห็นรอยยิ้มจากพระเจ้า’
‘คนที่ไม่เห็นด้วยขอให้ลุกขึ้น’
........................................




[Go To Next Chapter]( ./264.md)