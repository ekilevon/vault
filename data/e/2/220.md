##บทที่ 308 หวาดกลัว
ระยะนี้ ทาซากับเจ้าชายโรแลนด์ติดต่อกันวันละครั้ง
แม้ว่าตั้งแต่เป็นองครักษ์ของเจ้าชายมา เขาจะได้เห็นเรื่องเหนือจินตนาการมาแล้วนับครั้งไม่ถ้วน ทว่าคำสั่งที่เพิ่งมาใหม่ครั้งนี้ก็ยังทำให้เขารู้สึกเหลือเชื่อและ...สับสนอยู่ดี
เขาต้องกระจายข่าวว่าเจ้าชายโรแลนด์ลงโทษพระราชาทอว์ฟิคโดยการโจมตีวังหลวงอย่างนั้นหรือ
ตอนที่กองพลเรือนยกทัพไปโจมตีดินแดนตะวันตกแล้วพ่ายแพ้กลับมาเมืองหลวงนั้น เขาเองก็ได้ยิน ‘คำเตือน’ ที่เจ้าชายฝากมากับคนพวกนั้นแล้วเช่นกัน แต่เขาคิดว่านั่นเป็นแค่คำขู่ของเจ้าชาย หรือไม่ก็เป็นกลลวงให้ศัตรูสับสน...โดยอาศัยจังหวะที่ทอว์ฟิคมัวแต่เตรียมการป้องกันและรักษาเมืองหลวงนั้น ยกทัพไปตีเมืองอื่นๆ เหมือนอย่างที่ราชินีการ์เซียชอบทำ และกวาดล้างศัตรูให้สิ้นซากก่อนที่ฤดูหนาวจะมาถึง
แต่ว่าคำสั่งที่ส่งมาจากเมืองชายแดนหลังจากนั้นทำให้เขารู้สึกผิดปกติ ดูเหมือนเจ้าชายตั้งใจจะโจมตีเมืองหลวงจริงๆ ทั้งยังสั่งให้เขาเตรียมการกระจายข่าวด้วย คำสั่งล่าสุดของเจ้าชายประกาศชัดว่า การโจมตีจะเกิดขึ้นในวันแรกของเดือนที่สองของฤดูใบไม้ร่วง ซึ่งเป็นเวลาเดียวกับที่แจ้งไว้ใน ‘คำเตือน’ ทุกประการ
หรือดูอย่างประโยคที่ว่า ‘ไปกระจายข่าวว่าการโจมตีวังหลวงคือการลงโทษของข้า’ ก็ได้ นั่นหมายความว่าเจ้าชายจะโจมตีเขตเมืองชั้นในของเมืองหลวงแน่นอนแล้ว...แต่เขาจะทำได้อย่างไร เมืองหลวงมีกำแพงเมืองที่แข็งแกร่งที่สุดในเกรย์คาสเซิล ความหนาของมันเทียบได้กับบ้านของชาวเมืองสองหลังเรียงต่อกัน ต่อให้ใช้ปืนใหญ่ก็ทำอะไรมันไม่ได้ แล้วไหนจะกองอัศวิน กององครักษ์ในเมืองหลวง และทหารพลเรือนที่ถูกเกณฑ์มาอีกเล่า หากกองทัพของเจ้าชายมีน้อยกว่าหลักหมื่น ก็ไม่มีทางบุกเมืองหลวงได้แน่นอน
หรือหากจะให้แม่มดช่วยปฏิบัติการโจมตีก็เป็นไปไม่ได้อีก ในวังหลวงมีหินอาญาสิทธิ์มากเสียยิ่งกว่าเม็ดทรายในทะเล ทั้งตำหนักใหญ่และห้องพระบรรทมก็ล้วนประดับหินอาญาสิทธิ์ก้อนใหญ่ทั้งนั้น แค่แม่มดล่วงล้ำเข้ามา พลังของพวกเธอก็จะหายวับไปทันที นี่ก็คือเหตุผลที่ว่าทำไมถึงไม่มีแม่มดมาแก้แค้นทอว์ฟิคสักคน ทั้งที่ๆ เขาล่าแม่มดอย่างเอิกเกริกขนาดนั้น...การลอบสังหารเชื้อพระวงศ์ภายในวังหลวงนั้นเป็นเรื่องที่ไม่มีทางเกิดขึ้นได้เลย
นอกจากนี้ วิธีนี้ยังมีภัยแฝงอยู่ด้วย นั่นก็คือหากทอว์ฟิคตายลงเพราะน้ำมือแม่มดจริงๆ คนที่จะได้รับประโยชน์สูงสุดก็คือศาสนจักร...แค่พวกเขาเติมไข่ใส่สีสักหน่อย ทุกคนก็คงเชื่อว่าเจ้าชายลำดับที่สี่ร่วมมือกับสมุนปีศาจช่วงชิงราชบัลลังก์จริงๆ จากนั้นพวกขุนนางก็จะพร้อมใจกันต่อต้านเขา แต่คนฉลาดอย่างเจ้าชายน่าจะตระหนักถึงปัญหาพวกนี้ได้อยู่แล้ว
เช่นนั้นเจ้าชายจะโจมตีเขตเมืองชั้นในได้อย่างไร
“ท่านทาซา ท่านเรียกข้ามามีธุระอะไรหรือ” ฮิลล์ผลักประตูที่แง้มไว้ออก แล้วเดินเข้ามาในห้องรับแขก
“ข้าเรียกเจ้ามารอรับคำสั่งใหม่” ทาซาผายมือให้อีกฝ่าย “นั่งลงก่อนสิ”
“...ได้”
ทาซาเห็นสีหน้าประหลาดใจของอดีตสมาชิกคณะกายกรรมก็ได้แต่หัวเราะแห้งๆ เพราะปกติแล้ว เขาจะแจ้งภารกิจคนพวกนี้ก็ต่อเมื่อรู้คำสั่งที่แน่นอนแล้วเท่านั้น แต่ครั้งนี้เขาไม่อยากบอกภารกิจที่เจ้าชายมอบหมายให้ออกไปก่อน...เพราะหากเจ้าชายโจมตีวังหลวงไม่สำเร็จ คำสั่งที่ฟังดูเพ้อเจ้อนี้ก็จะลดทอนความไว้วางใจของอีกฝ่ายทันที
แต่ในทางตรงกันข้าม หากเจ้าชายโจมตีวังหลวงได้สำเร็จ นั่นก็จะเป็นการสร้างความตื่นตะลึงครั้งใหญ่อย่างที่ไม่เคยเกิดขึ้นมาก่อน และยังเป็นการเพิ่มความมั่นใจให้คนกลุ่มนี้มากขึ้นด้วย...เพราะพวกเขาได้เห็นกับตาแล้วว่า เจ้าชายสามารถเขย่าบัลลังก์ของพระราชาของทอว์ฟิคได้ทั้งที่อยู่ไกลจากเมืองหลวง การกระจายข่าวแบบนี้ย่อมได้ผลดีกว่าการพูดปากเปล่าแน่
ดังนั้น ทาซาจึงเลือกใช้วิธีที่ปลอดภัยที่สุด นั่นก็คือเรียกฮิลล์มาที่เขตเมืองชั้นใน แล้วรอให้เจ้าชายปฏิบัติการโจมตีตามคำเตือนก่อน หากเจ้าชายทำสำเร็จ ก็จะเป็นเรื่องน่ายินดีสำหรับทุกคน แต่หากเจ้าชายล้มเหลว เขาก็แค่โกหกว่าคนส่งสารน่าจะเจออุปสรรคระหว่างการเดินทางก็เท่านั้น
“ดื่มชาเสียหน่อยสิ” ทาซายิ้มว่า “อย่าเอาแต่ทำหน้าสงสัยเช่นนั้นสิ สิ่งที่สำคัญที่สุดสำหรับสายสืบก็คือ...”
“การปกปิดตัวเอง ท่านทาซา” เขารับถ้วยชาจากอีกฝ่าย “จริงสิ ระยะนี้ข้าเห็นทหารลาดตระเวนตามหัวถนนหลายแห่งเชียวล่ะ แม้แต่ทหารเฝ้ากำแพงเมืองก็เพิ่มขึ้นกว่าเดิมเป็นเท่าตัว หรือว่า...นี่จะเกี่ยวกับภารกิจของเจ้าชายโรแลนด์”
“ถูกต้อง พระราชาทอว์...”
ทาซาพูดยังไม่ทันจบ ก็ได้ยินเสียงกึกก้องดังมาจากหลังคาบ้าน เสียงที่ดังสนั่นหวั่นไหวทำให้กระจกหน้าต่างสั่นระรัว เช่นเดียวกับพื้นบ้านที่เคลื่อนตัวเบาๆ แรงสะเทือนนี้เกิดขึ้นเพียงไม่นานทว่าชัดเจนมาก ฮิลล์ไม่ทันตั้งตัว เผลอทำถ้วยชาในมือหล่นพื้นแตกเป็นเสี่ยงๆ
“ขออภัย ท่านทาซา...แต่ว่า” ฮิลล์พูดอย่างตกตะลึง “นี่มัน...เรื่องอะไรกัน”
“ตามข้ามา” ทาซาพูดด้วยสีหน้าเคร่งขรึม
เพียงทั้งสองคนเดินออกจากบ้าน ก็เห็นกลุ่มควันสีดำที่ลอยอยู่เหนือวังหลวงทันที เห็นได้ชัดว่าเสียงกัมปนาทเมื่อครู่นี้ลอยมาจากที่นั่น ทาซาเคยเห็นอานุภาพของปืนและปืนใหญ่ของเจ้าชายมาแล้ว ย่อมรู้ว่ามีเพียงผงที่ได้จากการเล่นแร่แปรธาตุเท่านั้นจึงจะส่งเสียงดังสนั่นราวฟ้าพิโรธเช่นนี้ได้ นอกจากนี้ เขายังรู้ด้วยว่าแรงสะเทือนที่รุนแรงขนาดนี้ไม่ได้มาจากปืนใหญ่ แต่น่าจะมาจากห่อดินระเบิดที่เคยใช้สังหารสัตว์อสูรกระดองหนามากกว่า
ฮิลล์อ้าปากค้าง คล้ายกับไม่เชื่อสายตาตัวเอง “อย่าบอกนะว่าคำเตือนของเจ้าชายเป็นเรื่องจริง”
“แน่นอนสิ” ในที่สุดทาซาก็โล่งใจได้ เขาหันกลับไปวางท่าพูดกับอีกฝ่ายว่า “นี่คือคำสั่งล่าสุดที่เจ้าชายทรงมอบหมายให้เจ้า”
********************
ทอว์ฟิคมองโคมไฟแขวนที่ร่วงลงมาตรงหน้าด้วยสีหน้าถมึงทึง ไม่ปริปากพูดอะไรอยู่เป็นนาน
“ใต้ฝ่าละอองฯ แค่กๆๆ...ใต้ฝ่าละอองฯทรงปลอดภัยดีหรือไม่พ่ะย่ะค่ะ” อัครมหาเสนาบดีส่งเสียงไอออกมาท่ามกลางฝุ่นผงที่ตลบคลุ้ง “ให้ตายเถอะ เกิดอะไรขึ้นข้างนอกกันแน่”
ทอว์ฟิคไม่ตอบ เขารู้สึกลำคอแห้งผากอย่างรุนแรง ใต้โคมไฟแขวนเป็นร่างของอัศวินชุดเกราะคนหนึ่ง ก่อนหน้านี้อีกฝ่ายกำลังรายงานความคืบหน้าเรื่องการเกณฑ์ผู้อพยพให้เขาฟังอยู่ ทว่าตอนนี้กลับถูกโคมไฟแขวนที่ร่วงลงมาทับคอหักไปแล้ว หากเมื่อครู่นี้เขาก้าวไปข้างหน้าอีกแค่ก้าวเดียว ป่านนี้ก็คง…
พอคิดถึงตรงนี้ เขาก็เสียวสันหลังวาบ
“แผ่นดินไหวหรือ” เจ้ากรมคลังพูดอย่างหวาดกลัว “พวกเรารีบออกไปที่โล่งแจ้งกันดีกว่า”
“ใช่แล้วพ่ะย่ะค่ะ ใต้ฝ่าละอองฯ ที่นี่ไม่ปลอดภัยแล้วพ่ะย่ะค่ะ!”
“หุบปากให้หมด!” ทอว์ฟิคตวาดเสียงดัง เขาเพิ่งรู้ว่าเสียงตัวเองแหบแห้งราวกับถูกคนบีบคอไว้ก็ตอนที่อ้าปากพูดนี้เอง “เซอร์เวย์มัธ พาข้าไปที่ห้องใต้ดินเดี๋ยวนี้!”
“พ่ะย่ะค่ะ ใต้ฝ่าละอองฯ” แม้อัศวินใจเหล็กจะยังตื่นตระหนกอยู่บ้าง แต่หากเทียบกับขุนนางใหญ่คนอื่นๆ แล้ว ก็ถือว่าสุขุมเยือกเย็นกว่ามาก เขารีบเข้าไปประคองทอว์ฟิคเดินลงไปชั้นล่างอย่างรวดเร็ว
พระราชาองค์ใหม่เห็นเศษกระจกกระจายเกลื่อนพื้นไปตลอดทาง เขามองผ่านหน้าต่างหักๆ ออกไป ก็เห็นโถงวังหายไปด้านหนึ่ง ท่ามกลางฝุ่นควันที่ตลบคลุ้ง สิ่งก่อสร้างที่เคยยิ่งใหญ่แห่งนี้เหลือเพียงเสาหินไม่กี่ต้นเท่านั้น นี่ไม่ใช่ผลจากแผ่นดินไหว แต่เป็นผลที่เกิดจากผงหิมะในปริมาณมาก!
การออกจากวังไปตอนนี้คือการรนหาที่ตายอย่างไม่ต้องสงสัย ใครจะรู้ว่าโรแลนด์อาจจะฝังผงหิมะไว้ที่ไหนอีกก็ได้ ที่ที่พอจะปลอดภัยก็มีแค่ห้องใต้ดินซึ่งสร้างจากกำแพงหินก้อนใหญ่เท่านั้น
บัดซบจริงๆ ทอว์ฟิคคิดอย่างเคียดแค้น เหตุใดน้องสี่จึงมีอาวุธชนิดนี้กับเขาด้วย หรือตอนที่การ์เซียหนีออกจากท่าเรือเคลียร์วอเตอร์ไปนั้น เธอแอบเอาสูตรผงหิมะให้น้องสี่เพื่อให้น้องสี่ใช้มันมาสู้กับเขาจนตายกันไปข้าง
แต่ต่อให้เป็นเช่นนั้นจริง แล้วน้องสี่เอาผงหิมะมาฝังไว้ในวังหลวงได้อย่างไร เรื่องนี้ต่อให้ใช้แม่มดที่ร้ายกาจแค่ไหนก็ทำไม่ได้!
“เจ้านำกองอัศวินไปตรวจค้นเขตวังหลวงให้ละเอียด โดยเฉพาะอย่างยิ่งตามที่ที่ซ่อนผงหิมะได้ง่ายๆ อย่างทางระบายน้ำ สวนดอกไม้ และคลังเก็บของ!” ทอว์ฟิคหันไปสั่งการอัศวินใจเหล็กทันทีมาถึงห้องใต้ดิน “หากเจอใครน่าสงสัย ไม่ว่าจะเป็นขุนนางหรือไม่ ก็ให้จับตัวไว้ทุกกรณี แล้วก็ตรวจค้นบริวารและบ่าวไพร่ทุกคนที่เข้าออกวังอย่างละเอียดด้วย ห้ามปล่อยให้ใครรอดสายตาไปได้แม้แต่คนเดียว!”
“น้อมรับพระบัญชาพ่ะย่ะค่ะ ใต้ฝ่าละอองฯ”
หลังจากอัศวินเวย์มัธจากไปแล้ว พระราชาองค์ใหม่จึงพบว่าแผ่นหลังตัวเองเปียกชุ่มไปด้วยเหงื่อเย็นๆ
โรแลนด์ทำได้อย่างที่พูดจริงๆ หรือนี่!
อันดับแรกตัดเรื่องที่ว่าเขาทำได้อย่างไรออกไปก่อน หากครั้งนี้เขาสามารถนำผงหิมะมาฝังไว้ในเขตวังหลวงได้ ครั้งหน้าก็คงเอามาซ่อนไว้ในตำหนักได้อย่างง่ายดายราวกับพลิกฝ่ามือเช่นกัน
‘ตำแหน่งที่ท่านอยู่ตอนนี้ไม่ได้ปลอดภัยอย่างที่ท่านคิด ถึงตอนนั้น ประชาชนทั้งเมืองหลวงจะได้เห็นว่า ตำแหน่งพระราชาของท่านกำลังสั่นคลอนอย่างรุนแรง’
พอคิดถึงคำเตือนประโยคนี้ ทอว์ฟิคก็ตัวสั่นระริก
เมื่อความเดือดดาลจางหายไปแล้ว เขาก็รู้สึกถึงความหวาดกลัวที่ค่อยๆ คืบคลานจากปลายเท้าขึ้นมาเกาะกุมหัวใจ
........................................


[Go To Next Chapter]( ./221.md)