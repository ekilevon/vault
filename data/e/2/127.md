##บทที่ 215 นิ้วผี
ชายร่างกำยำพาทาซามาที่ห้องเล็กๆ บนชั้นสองของร้านเหล้าแล้วสั่งให้บริกรจัดร้านต่อ จากนั้นจึงปิดประตู


ที่นี่เป็นที่สำหรับรับรองลูกค้าที่มีความต้องการพิเศษ ราคาต่อคืนแค่ยี่สิบห้าเหรียญทองแดงเท่านั้น ดังนั้นบรรยากาศจึงไม่ค่อยดีนัก บนเตียงแคบๆ อบอวลไปด้วยกลิ่นราเหม็นๆ ผ้าห่มยับยู่ยี่ดูคล้ายกับไม่ได้ซักตากแดดมานาน โต๊ะไม้ที่เต็มไปด้วยรอยปริแยกหักหายไปมุมหนึ่ง ด้านในรอยปริถูกยัดด้วยปุยสีดำๆ ผิวโต๊ะเหนียวมันและสกปรก แต่ทาซาขี้เกียจจะบ่นว่า เขานั่งลงข้างเตียง รออีกฝ่ายเปิดปากอย่างเงียบๆ


“ไม่ได้เจอท่านนานมากจริงๆ” ชายร่างกำยำแสยะยิ้ม “เหตุใดตั้งแต่ท่านนาจิบรับตำแหน่งแทนท่าน ท่านก็ไม่มาที่นี่เลยเล่า ต่อให้ท่านไม่ได้รับผิดชอบหน้าที่เดิมแล้ว ท่านก็ยังมาดื่มเหล้าที่นี่ได้นี่นา”


คนคนนี้มีฉายาว่าค้อนดำ เขาเป็นคนดูแลร้านเหล้า ‘นักดนตรีใต้ดิน’ และเป็นสมาชิกของกลุ่มนิ้วผี ชื่อนี้อาจฟังดูน่ากลัวไปบ้าง แต่แท้จริงแล้วเป็นแค่หนึ่งในขบวนการใต้ดินหลายๆ กลุ่มในเมืองหลวงเท่านั้น คนพวกนี้จัดกลุ่มและแบ่งเขตแดนหน้าที่ จนกลายเป็นชุมชนขนาดใหญ่ทว่าหละหลวม เบื้องหลังของขบวนการใต้ดินพวกนี้มักเป็นขุนนางระดับสูงหรือไม่ก็พ่อค้าผู้ร่ำรวย กลุ่มนิ้วผีเองก็มีเบื้องหลังแบบนี้เช่นกัน เพียงแต่พวกเขาไม่เหมือนสุนัขเฝ้าบ้านตรงที่ คนส่วนใหญ่ไม่ได้จงรักภักดีต่อใครคนใดคนหนึ่ง พวกเขาสามารถทำงานให้ใครก็ได้ที่ให้ประโยชน์แก่พวกเขา


“อย่ามัวแต่พูดเรื่องไร้สาระอยู่เลย” ทาซาพูดตรงๆ “คืนนี้เจ้าเรียกซิลวี่ พิกแมน ซิลเวอร์ริง และพ็อตมาที่นี่ ข้ามีงานจะให้ทำ”


“คนพวกนี้เป็นคนของนักดนตรีใต้ดินทั้งนั้นนี่” ค้อนดำอึ้ง “เอาแค่พวกเขาหรือ”


“ก็ข้าบอกแล้วอย่างไรเล่า งานนี้เป็นงานดี” เขายักไหล่ “เห็นแก่ที่เจ้าเคยทำงานให้ข้ามาไม่น้อยหรอกนะ ข้าถึงได้เลือกเจ้า”


ปกติแล้ว การว่าจ้างขบวนการใต้ดินนั้นจะต้องเริ่มจากการหาคนติดต่อก่อน จากนั้นอีกฝ่ายจะเป็นคนตัดสินใจว่าจะรับงานหรือไม่ หลังจากทั้งสองฝ่ายตกลงกันได้แล้ว คนติดต่อจะจ่ายงานให้กับคนที่เหมาะสมและเก็บค่าจ้าง แน่นอนว่าขั้นตอนทั้งหมดนี้ไม่มีการทำสัญญาหรือเอกสารเป็นลายลักษณ์อักษรใดๆ สุดท้ายแล้วจะได้ผลตามที่ผู้ว่าจ้างต้องการหรือไม่ก็ไม่อาจล่วงรู้ โดยทั่วไปแล้ว ยิ่งเป็นกลุ่มที่โด่งดังเท่าไรก็ยิ่งห่วงชื่อเสียงตัวเองมากเท่านั้น และค่าจ้างก็ยิ่งสูงตามไปด้วย ส่วนกลุ่มใหม่ๆ นั้นเก็บค่าจ้างถูกก็จริง แต่ก็เสี่ยงจะเสียทั้งงานและเงินเหมือนกัน ขบวนการใต้ดินพวกนี้ช่วยคานอำนาจกับกองลาดตระเวนในเมืองหลวง ทั้งยังช่วยรักษาความสงบเรียบร้อยเบื้องหน้าภายในเมืองหลวงด้วย


ก่อนที่จะมาเป็นองครักษ์ในวังนั้น ทาซาเคยเป็นกองลาดตระเวนมาก่อน ตอนนั้นเขามีหน้าที่จ่ายงานที่ไม่สามารถเปิดเผยได้ให้ขบวนการใต้ดินไปจัดการ ดังนั้นจึงรู้จักกับขบวนการใต้ดินที่มีอิทธิพลสูงสุดในเมืองหลวงเป็นอย่างดี ทำให้ประหยัดเวลาหาคนติดต่อไปได้มาก ส่วนเหตุผลที่เลือกกลุ่มนิ้วผีนั้น ก็เพราะพวกเขายังไม่ได้เลวจนถึงขั้นสุดนั่นเอง


“ข้าขอถามได้หรือไม่ ตอนนี้ท่านทำงานให้ใคร” ค้อนดำลังเลสักครู่ก่อนจะถาม


ทาซาไม่ได้ตอบ แต่ชี้นิ้วโป้งไปทางวังหลวงด้านหลัง


ไม่ว่ากองลาดตระเวนก็ดี หรือขบวนการใต้ดินก็ดี คนส่วนใหญ่รู้แค่ว่าเขามีตำแหน่งใหม่เป็นองครักษ์เท่านั้น แต่ไม่รู้ว่าเขาถูกวิมเบิลดันที่สามเลือกให้เป็นองครักษ์ของเจ้าชายลำดับที่สี่ และได้เดินทางตามเจ้าชายไปถึงเมืองชายแดน ในระหว่างครึ่งปีที่เขาหายตัวไปนี้ คนพวกนี้คงคิดว่าเขาอยู่ในวังหลวงกระมัง แล้วอีกอย่าง เขาก็แค่ชี้ไปทางวังหลวงเท่านั้น ไม่ได้โกหกสักคำ...เชื้อพระวงศ์ไม่ได้แค่พระราชาทอว์ฟิคคนเดียวเสียหน่อย เจ้าชายโรแลนด์ก็เป็นเชื้อพระวงศ์คนหนึ่งเหมือนกัน


“ข้าเข้าใจแล้ว” เขาพยักหน้า “แต่ซิลวี่กับพิกแมนไม่อยู่แล้ว ข้าเลือกคนของข้ามาแทนได้หรือไม่”


“พวกเขาหายไปไหน”


“ตายไปแล้ว” ค้อนดำพูดอย่างเคียดแค้น “ฤดูหนาวปีที่แล้วไปปะทะกับกลุ่มน้ำแห่งฝันเข้า พวกเขาขายดอกฝิ่นกับเฟิร์นหลับใหลในเขตเหนือ คาซัสจึงนำคนไปไล่พวกเขากลับ ซิลวี่ถูกปาดคอ เลือดไหลไม่หยุด ส่วนพิกแมนถูกพวกเขาจับถ่วงน้ำ”


ทาซาขมวดคิ้ว ปกติแล้วกองลาดตระเวนไม่สนใจเรื่องแบบนี้นัก บางครั้งยังเป็นฝ่ายยุยงให้ขบวนการใต้ดินเข่นฆ่ากันเองเพื่อลดจำนวนและอำนาจของพวกเขาด้วยซ้ำ คนที่ตายไปนั้นแน่นอนว่าไม่มีใครสนใจอยู่แล้ว “ก็ได้ แต่จำไว้ว่าต้องเป็นคนในร้านเหล้าเท่านั้น”


...


หลังจากออกจากร้านนักดนตรีใต้ดินมาแล้ว ทาซาก็สูดหายใจลึก


กลิ่นอับชื้นภายในร้านทำให้เขารู้สึกคลื่นไส้ พอได้สูดอากาศร้อนๆ เข้าปอดไปถึงได้หายอึดอัดลงบ้าง


ค้อนดำชวนให้เขารอที่ร้านเลย ทั้งยังบอกว่าจะยกเหล้าอย่างดีมาต้อนรับเขาด้วย แต่เขาไม่อยากอยู่ในที่แคบๆ เล็กๆ แบบนั้นนานๆ เพราะหากเกิดเหตุอะไรขึ้นมา เขาจะไม่มีทางรู้ตั้งแต่เนิ่นๆ เลย


จากนั้นเขาก็ตัดสินใจไปหาที่พักเหมาะๆ สำหรับคืนนี้ที่เขตเมืองชั้นใน ส่วนทหารกองทัพที่หนึ่งนั้น พวกเขาตั้งค่ายค้างคืนกันจนชินแล้ว จึงไม่มีอะไรน่าเป็นห่วง


พอตกกลางคืน ทาซาก็กลับไปที่ร้านเหล้าอีกครั้ง


เวลานี้ร้านเหล้าเปิดให้บริการตามปกติแล้ว เขาเห็นลูกค้าเดินเข้าออกเป็นระยะ หลังจากแอบสังเกตเงียบๆ อยู่สักครู่ เขาก็เดินตามลูกค้าคนหนึ่งเข้าไปในร้าน


ที่นี่เป็นร้านเหล้าโทรมๆ ในเขตเมืองชั้นนอก คนที่มาดื่มเหล้าส่วนใหญ่เป็นชาวเมืองธรรมดา เบียร์ที่ขายก็คุณภาพต่ำและราคาถูก จ่ายแค่สิบเหรียญทองแดงก็ดื่มได้หลายแก้วใหญ่แล้ว ท่ามกลางเสียงอึกทึกของผู้คน เขาสังเกตเห็นลูกน้องของค้อนดำอย่างรวดเร็ว พวกเขานั่งอยู่ที่มุมกำแพงด้านหนึ่ง บนโต๊ะมีกระดูกนิ้วมือวางอยู่หนึ่งข้อ


ทาซาเดินเข้าไปอย่างแนบเนียน หนึ่งในนั้นลุกให้เขานั่งทันที


“สวัสดี นายท่าน” ซิลเวอร์ริงกับพ็อตก้มศีรษะทำความเคารพ


“ข้าขอแนะนำสองคนนี้ให้ท่านรู้จักก่อน นางคือลิตเติ้ลฟิงเกอร์” ค้อนดำตบหลังเด็กสาวข้างกาย จากนั้นจึงชี้ไปที่ชายหนุ่มข้างๆ “ส่วนนี่คือฮิลล์ ฟอกส์ เพิ่งเข้าร่วมกับกลุ่มนิ้วผีได้ไม่นาน”


“ฟอกส์หรือ” สายตาของทาซาจับจ้องร่างของอีกฝ่าย ในขณะที่ฝ่ายหลังก็รีบก้มหน้าทำความเคารพเขาอย่างเกร็งๆ


“คนที่ทำอาชีพแบบพวกเราไม่ค่อยมีใครมีชื่อพร้อมนามสกุลหรอก” ค้อนดำหัวเราะร่า “เขาแพ้พนันหมดตัว ภรรยาก็หนีไปกับคนอื่น แม้แต่บ้านก็ขายทิ้งไปแล้ว เลยต้องมาเดินทางสายนี้ ท่านวางใจเถอะ เมื่อก่อนเขาก็อยู่ในเขตเมืองฝั่งเหนือนี่ล่ะ บางครั้งยังมาอุดหนุนที่ร้านข้าเลย”


ซิลเวอร์ริงกับพ็อตเป็นคนที่เขาคุ้นเคยดี ส่วนลิตเติ้ลฟิงเกอร์ก็ดูเหมือนเด็กเร่ร่อนทั่วๆ ไป จะมีก็แต่ฮิลล์ ฟอกส์คนนี้ที่ทาซารู้สึกไม่สนิทใจ...ท่าทางและสีหน้าของเขาดูหม่นหมองท้อแท้เหมือนคนที่ผ่านเหตุการณ์ร้ายๆ มา ทว่าดวงตาของเขากลับซุกซ่อนอะไรบางอย่างที่ทาซาบอกไม่ได้ว่าคืออะไร เหมือนกับ...เขาคิดแล้วคิดอีก แต่ก็ไม่ได้คำตอบที่ต้องการ


ช่างเถอะ ในเมื่อเขาอยู่ในเขตเหนือและเป็นคนของร้านเหล้า ก็ไม่น่าจะมีปัญหาอะไร นอกจากนี้ ภารกิจของทาซาก็คือการเคลื่อนย้ายผู้อพยพซึ่งไม่มีความเสี่ยงใดๆ อยู่แล้ว


“พวกเจ้าฟังให้ดี งานนี้ไม่ยาก เบื้องบนแค่ไม่อยากให้ผู้อพยพจากดินแดนตะวันออกเพิ่มจำนวนมากขึ้นเท่านั้น เพราะเสบียงกำลังร่อยหรอลงทุกวัน ขืนยังเป็นแบบนี้ต่อไป ต้องเกิดจลาจลขึ้นสักวันแน่ ถึงตอนนั้นจะยิ่งจัดการยากไปใหญ่ ดังนั้นจึงต้องหาวิธีไล่พวกเขาไปจากเมืองหลวงก่อน”


“ท่านต้องการให้พวกเราทำอะไร” ค้อนดำถาม


“ง่ายมาก ปล่อยข่าวไปว่าดินแดนตะวันตกกำลังอยู่ระหว่างการบุกเบิกพื้นที่ ผู้ปกครองที่นั่นต้องการผู้อพยพกลุ่มนี้และได้ส่งทหารคุ้มกันกับกองเรือเดินทางมาที่นี่แล้ว อีกสามวันพวกเขาก็จะมาถึงท่าเรือ สิ่งที่พวกเจ้าต้องทำก็คือกระจายข่าวนี้ไปให้ถึงหูพวกโง่ที่อยู่นอกเมืองพวกนั้น ส่วนรายละเอียดอื่นๆ ก็แล้วแต่พวกเจ้าจะแต่งเติมเลย ยิ่งสมจริงเท่าไรยิ่งดี”


“แต่ว่า...หากถึงตอนนั้นไม่มีทหารกับกองเรือที่ท่านว่าเล่า ต่อให้แต่งเรื่องสมจริงแค่ไหนก็ไม่มีประโยชน์” ซิลเวอร์ริงพูด


“ย่อมมีแน่นอนอยู่แล้ว” ทาซาหัวเราะ


“เอ๋” เขาอึ้ง “อย่าบอกนะว่าผู้ปกครองดินแดนตะวันตกต้องการพวกเขาจริงๆ น่ะ”


“เจ้างั่งเอ๋ย” ค้อนดำตบหัวเขาไปหนึ่งที “จะแสดงละครทั้งทีก็ต้องทำให้แนบเนียนสิ ที่ส่งคนพวกนั้นไปดินแดนตะวันตกก็เพื่อไม่ให้พวกเขาย้อนกลับมาเมืองหลวงได้อย่างไรเล่า ส่วนเรื่องที่ว่าจะจัดการพวกเขาอย่างไรต่อไปนั้น ปล่อยให้เป็นภาระของผู้ปกครองที่นั่นเถอะ” เขามองทาซา “งานนี้ไม่ยากจริงๆ แต่เรื่องค่าจ้าง...”


ทาซาชูนิ้วสองนิ้ว “สองเท่า เจ้านายคนใหม่ของข้าไม่ใช่คนระดับเดียวกับกองลาดตระเวน เขาแค่อยากเห็นผลเร็วที่สุดเท่านั้น เรื่องเงินไม่มีความหมายสำหรับเขาหรอก” เขายิ้มบางๆ “ก็ข้าบอกแล้วไม่ใช่หรือ งานนี้น่ะงานดีจริงๆ”


........................................




[Go To Next Chapter]( ./128.md)