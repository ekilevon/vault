##บทที่ 121 ปล้นชิง
หลังจากพบปะพูดคุยกับตระกูลทั้งห้าครบทุกตระกูลแล้ว โรแลนด์ถอนหายใจเบาๆ


เขานั่งพิงเก้าอี้ ไนติงเกลเดินเข้ามานวดไหล่ให้เขาจากด้านหลัง


นับตั้งแต่เอาชนะดยุกจนกระทั่งเข้าเมืองยึดปราสาทผู้ปกครองได้ใช้เวลาเพียงหนึ่งวันเท่านั้น


ทุกอย่างราบรื่นกว่าที่เขาคิดไว้มาก พอดยุกตายในสงคราม คนส่วนใหญ่ก็ยอมจำนน โดยเฉพาะพวกทหารรับจ้างถึงกับแปรพักตร์ทันที ต่างพากันคุกเข่าลงพื้น แสดงออกเต็มที่ว่ายินดีรับใช้เจ้าชาย


ดังนั้นทหารรับจ้างจึงได้คุมอัศวินและขุนนาง ส่วนกองทัพที่หนึ่งคุมทหารรับจ้างอีกที ขบวนคนทั้งหมดเคลื่อนพลไปทางตะวันออกอย่างยิ่งใหญ่ และถึงป้อมปราการลองซองตอนบ่ายสามโมง ทหารที่เฝ้าประตูเห็นศีรษะของดยุกไรอันและบรรดาขุนนางที่ถูกจับเป็นเชลยก็เปิดประตูเมืองให้เจ้าชายทันที


โรแลนด์ไม่ได้เรียกชุมนุมขุนนางในเมืองแล้วประกาศชัยชนะให้เอิกเกริก ทว่ามุ่งหน้าไปยังปราสาทผู้ปกครองโดยตรง


ปราสาทแห่งนี้ตั้งอยู่บนเนินสูงใจกลางป้อม คล้ายกับเมืองที่อยู่ในเมืองอีกที ระหว่างเข้าเขตปราสาทเกิดการปะทะกันเล็กน้อย ไนติงเกลระเบิดประตูใหญ่ องครักษ์ยี่สิบกว่าคนที่ไม่ได้ออกรบกับดยุกพยายามกันไม่ให้โรแลนด์เข้าไปข้างใน จึงถูกกองทัพที่หนึ่งยิงตาย


แต่ขณะต่อสู้ฝ่ายศัตรูใช้หน้าไม้ ทำให้สมาชิกในกองได้รับบาดเจ็บไปห้าคน ในจำนวนนั้นมีที่บาดเจ็บสาหัสสองคน โชคดีที่นาน่าตามมาด้วยจึงช่วยรักษาพวกเขาได้ทันเวลา


นอกจากนี้ยังมีองครักษ์อีกสิบกว่าคนที่พยายามพาคนในครอบครัวดยุกหนีไปทางประตูปราสาทด้านหลัง แต่ถูกไลต์นิ่งซึ่งบินสังเกตการณ์อยู่บนฟ้าเห็นเสียก่อน ภรรยาและลูกชายอีกสองคนของดยุกยอมจำนนแต่โดยดี...จนกระทั่งตอนนี้ พวกเขาก็ยังถูกปิดหูปิดตา ไม่ได้รู้เลยว่าดยุกแพ้สงครามแล้ว


หลังจากยึดปราสาทผู้ปกครองได้แล้ว กองทัพที่หนึ่งของเมืองชายแดนก็ทำหน้าที่รักษาความปลอดภัยในบริเวณปราสาท


ปราสาทของดยุกไรอันใหญ่กว่าปราสาทที่เมืองชายแดนสามถึงสี่เท่า ลักษณะภายนอกก็โอ่อ่ากว่ามาก มีหอสังเกตการณ์หกแห่งตั้งเรียงเป็นรูปหกเหลี่ยม หอหลักที่ตั้งตรงกลางสูงถึงห้าชั้น...แน่นอนว่าในยุคนี้ไม่ค่อยมีสิ่งก่อสร้างสูงๆ ให้เห็นมากนัก ในสวนมีโกดังและคอกม้าพร้อมสรรพ ทั้งยังมีคุกส่วนตัวในห้องใต้ดินอีกแห่ง


เขาขังครอบครัวดยุกและเชลยคนสำคัญไว้ในคุก แต่ปล่อยชาวบ้านหมดทุกคน ส่วนทหารรับจ้างเขาสั่งริบอาวุธแล้วส่งไปอยู่ที่โกดังว่างในสวน จากนั้นจึงจ้างหัวหน้าทหารรับจ้างให้ดูแลพวกเดียวกันเอง...


ในสายตาโรแลนด์ เหมืองเนินเขาทิศเหนือเป็นที่ที่เหมาะสมที่สุดสำหรับนักฉวยโอกาสพวกนี้ เพียงแต่ตอนนี้เขายังมีเรื่องสำคัญกว่าต้องทำ


นั่นก็คือการปล้นทรัพย์ซึ่งเป็นขั้นตอนสำคัญที่สุดหลังจบสงคราม...หรือที่เรียกกันว่าการค้นศพ


โรแลนด์นำแม่มดกลุ่มใหญ่ค้นทั่วปราสาท แม้แต่หินอาญาสิทธิ์ในโกดังเก็บสมบัติกับห้องลับก็เก็บหมดไม่มีเหลือ และผลลัพธ์ที่ได้ก็น่าประทับใจมาก


เพราะลำพังแค่หีบเก็บเงินสองหีบใหญ่ที่เจอในโกดังก็มีมูลค่ามากกว่าหนึ่งหมื่นเหรียญทองแล้ว นอกจากนี้ไนติงเกลยังเจออัญมณีขนาดเท่าลูกตาหลายสิบเม็ดในช่องลับในห้องนอนด้วย ส่วนเอคโคพบห้องลับหลังเตาผิงอีกแห่ง ข้างในเต็มไปด้วยเครื่องทองนานาชนิดอย่างคทาและมงกุฎ มิหนำซ้ำบนชั้นไม้ข้างกำแพงยังมีเครื่องประดับเพชรพลอยแขวนเรียงกันอย่างเป็นระเบียบอีกจำนวนมาก


ดยุกหนึ่งคนมีทรัพย์สินมากถึงขนาดนี้!


โรแลนด์มองสมบัติกองโตพวกนั้น พอคิดถึงเมืองชายแดนซึ่งมีรายได้จากการทำเหมืองช่วงฤดูใบไม้ร่วงและฤดูหนาวรวมกันยังไม่ถึงห้าร้อยเหรียญทองก็อดสะท้อนใจไม่ได้ นี่ล่ะสิ่งที่ดึงดูดคนให้ปล้นทรัพย์ หากเขาไม่ได้มาจากสังคมอุตสาหกรรมที่เจริญก้าวหน้าแล้วก็คงติดใจวิธีการหาเงินแบบนี้เหมือนกัน


แต่ว่าต่อให้สะท้อนใจอย่างไร ของพวกนี้ก็ยังต้องยึดไว้อยู่ดี ในอนาคตอันใกล้ จำนวนผู้ใช้แรงงานในเมืองชายแดนจะเพิ่มขึ้นอย่างน่าตกใจ และก่อนที่เกษตรกรรมในเมืองชายแดนจะเจริญรุ่งเรืองนั้น เขายังต้องการเงินก้อนใหญ่สำหรับซื้ออาหารจากต่างเมืองอยู่


เขาให้ฮัมมิงเบิร์ดลดน้ำหนักหีบสมบัติทุกหีบ แล้วให้ขวานเหล็กกับองครักษ์ส่วนตัวของเขาขนของเหล่านี้ขึ้นลิตเติ้ลทาวน์กลับไปยังปราสาทเมืองชายแดน ฮัมมิงเบิร์ดใช้เวลาเสกของชิ้นใหญ่ค่อนข้างนาน ดังนั้นขั้นตอนการขนส่งทั้งหมดจึงกินเวลาประมาณสามวัน


นี่คือเหตุผลที่โรแลนด์ไม่เก็บค่าไถ่เป็นเงิน เพราะลำพังแค่ของที่ยึดมาจากดยุกก็มีมูลค่ามากมายมหาศาลแล้ว เวลานี้เขาต้องการคนและสัตว์มากกว่า


“ฝ่าบาทจะประทับที่นี่แค่หนึ่งสัปดาห์จริงๆ หรือเพคะ” ไนติงเกลถาม


“ทำไมหรือ” โรแลนด์หลับตา รู้สึกถึงความชาที่แผ่มาจากหัวไหล่เป็นระยะ


“ก็ที่นี่เป็นเมืองที่ใหญ่ที่สุดในดินแดนตะวันตกไม่ใช่หรือเพคะ” เธอพูดเสียงเบา “หากเทียบกับเมืองชายแดนแล้ว ฝ่าบาทไม่อยากประทับที่ที่เจริญกว่าหรือเพคะ”


“ที่นี่มีโครงสร้างอำนาจซับซ้อน ไม่เหมาะกับแผนการในอนาคตของข้า หากข้าไม่แตะต้องอะไรที่นี่ก็คงไม่มีปัญหา แต่หากข้าคิดเปลี่ยนแปลงอะไรเมื่อไร ข้าคงเจอแรงต้านมากมาย และข้าในตอนนี้ก็คงไม่สามารถใช้ความรุนแรงจัดการกับทุกคนที่ต่อต้านข้าได้”


โรแลนด์หัวเราะ “ที่สำคัญก็คือ คนที่นี่ถูกศาสนจักรปลูกฝังความคิดมานาน คงไม่ยอมรับพวกเจ้าภายในระยะเวลาสั้นๆ แน่ ข้าเคยบอกแล้วนี่ว่าข้าจะทำให้แม่มดมีชีวิตอิสระเหมือนคนทั่วไป แล้วตอนนี้ข้าก็ทำได้แล้วที่เมืองชายแดน”


“เพคะ” ไนติงเกลพูดเสียงอ่อน “ฝ่าบาททรงทำตามสัญญาแล้วเพคะ”


********************


เช้าตรู่ของวันที่สาม เปโรนำใบรายการค่าไถ่ของเขามาหาโรแลนด์อย่างรีบร้อน โรแลนด์ต้อนรับเขาในโถงใหญ่ตามธรรมเนียมปกติ


“ฝ่าบาท กระหม่อมตัดสินใจแล้วพ่ะย่ะค่ะ”


“ขอข้าดูหน่อยซิ” โรแลนด์รับใบรายการมา เป็นอย่างที่คิดไว้จริงๆ รายการส่วนใหญ่คือทาสซึ่งเทียบค่าได้สองหน่วยประมาณแปดร้อยคน วัวหนึ่งร้อยตัวและแกะสามร้อยตัวรวมกันอีกเก้าร้อยหน่วย ส่วนที่เหลือเป็นช่างสาขาต่างๆ


“ฝ่าบาท ใช้ได้หรือไม่พ่ะย่ะค่ะ”


“ย่อมได้แน่นอน แค่ยอดรวมครบสามพันหน่วยก็ใช้ได้แล้ว” โรแลนด์ส่งกระดาษคืนเปโร “แล้วเจ้าจะรวบรวมคนกับสัตว์เหล่านี้ให้ข้าได้เมื่อไร”


“วันนี้ก็ได้แล้วพ่ะย่ะค่ะ กระหม่อมเลือกรายการพวกนี้จากทรัพย์สินในตระกูลฮันนี่ซัคเคิล แต่ว่าฝ่าบาท หากฝ่าบาททรงต้องการพาพวกเขากลับเมืองชายแดนด้วย ฝ่าบาทอาจต้องใช้เวลาประมาณครึ่งเดือนนะพ่ะย่ะค่ะ”


“เรื่องนี้ต้องให้เจ้าจัดการแล้ว” โรแลนด์เคาะโต๊ะ “เจ้าคงเคยขนส่งสินค้ากับขบวนพ่อค้ามาก่อนกระมัง”


“พ่ะย่ะค่ะ ฝ่าบาท” เปโรลังเลสักครู่ “เช่นนั้นบิดาของกระหม่อม...”


“เจ้าพาเขากลับไปได้เลย” เจ้าชายยิ้ม ขณะเดียวกันก็ส่งม้วนกระดาษให้เขา “และหากไม่มีปัญหาอะไร ก็ลงชื่อและประทับรอยนิ้วมือบนนี้ด้วย”


“นี่คือ...สัญญามอบอำนาจให้ตัวแทนหรือพ่ะย่ะค่ะ” เปโรกวาดตามองหัวกระดาษ น้ำเสียงฟังดูตื่นเต้น


“ฝ่าบาททรงมอบสิทธิ์นี้ให้ตระกูลฮันนี่ซัคเคิลของกระหม่อมหรือพ่ะย่ะค่ะ ทรงรอสักครู่นะพ่ะย่ะค่ะ” เขาคลี่กระดาษออกก่อนจะเริ่มอ่านสัญญาอย่างละเอียด


ท่าทีระมัดระวังของอีกฝ่ายทำให้โรแลนด์พยักหน้าอย่างพอใจ...การให้ความสำคัญกับสัญญาเป็นคุณสมบัติพื้นฐานที่สุดในการทำงานร่วมกัน


ผ่านไปครู่ใหญ่ เปโรจึงเงยหน้าขึ้น “เนื้อหาส่วนใหญ่ในนี้ตรงกับที่ฝ่าบาทตรัสไว้เมื่อวาน เพียงแต่มีจุดหนึ่งที่...” เขาชี้ไปที่ส่วนท้ายของสัญญา


“ฝ่าบาท ตรงนี้น่าจะเขียนชื่อบิดากระหม่อมมากกว่ากระมัง บิดากระหม่อมเป็นเอิร์ลแห่งตระกูลฮันนี่ซัคเคิลและเป็นตัวแทนของตระกูลพ่ะย่ะค่ะ”


โรแลนด์หัวเราะ “ไม่ได้หรอก คนที่คุยเรื่องตัวแทนกับข้าก็คือเจ้า ไม่ใช่บิดาเจ้า ดังนั้น สัญญาฉบับนี้ย่อมต้องเขียนชื่อเจ้า”


เปโรอึ้งไปสักพักก่อนจะถามอย่างเหลือเชื่อ “ฝ่าบาท หรือฝ่าบาทจะทรงให้กระหม่อม...”

“ถูกต้อง ข้าจะให้เจ้าช่วยข้าดูแลป้อมปราการลองซอง แทนที่ตำแหน่งของดยุก” โรแลนด์พยักหน้า “หากทุกอย่างดำเนินไปอย่างราบรื่นตามสัญญา หลังจากข้าได้เป็นพระราชาแล้ว เจ้าก็จะได้ครองเมืองนี้ต่อไป”


เขาหยุดไปเล็กน้อยก่อนจะหุบยิ้ม “แต่หากเจ้าละเมิดสัญญา เจ้าก็จะมีจุดจบเหมือนดยุก...ข้ายึดป้อมปราการลองซองได้แล้วครั้งหนึ่ง จะยึดอีกครั้งย่อมไม่ใช่ปัญหา ดังนั้น จงปฏิบัติหน้าที่ตัวเองให้ดี ท่านทูต”


........................................


[Go To Next Chapter]( ./34.md)