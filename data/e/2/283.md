##บทที่ 371 หัวใจของป่า
พอเดินมาถึงกลางสวน โรแลนด์ก็ถึงกับตะลึงงัน
ที่สุดปลายทางปรากฏกระท่อมขนาดเล็กซึ่งสร้างจากพืชชนิดต่างๆ เถาวัลย์ที่พันเกี่ยวกันอย่างน่าอัศจรรย์ห้อยลงมาจากด้านบนเป็นเส้นๆ คล้ายกับมีใครจงใจถักมันไว้อย่างประณีต พวงองุ่นลูกวาวห้อยตัวอยู่ใต้ใบไม้อย่างน่ามอง กลางกระท่อมมีกองไฟอยู่หนึ่งกอง รอบด้านเต็มไปด้วยเครื่องเรือนสีเขียวชอุ่ม...หากสังเกตดีๆ จะเห็นว่าพวกมันทำจากพืชประหลาดที่งอกออกมาจากพื้นดิน พริบตานั้น เขาถึงกับคิดว่าตัวเองหลงเข้ามาในโลกนิทานด้วยซ้ำ หากไม่ใช่เพราะเห็นเงาที่คุ้นเคยยืนอยู่ข้างกองไฟล่ะก็ เขาต้องจะคิดว่าตัวเองกำลังอยู่ในฝันแน่ๆ
“นี่มันเกิดอะไรขึ้น”
ทิลลีหันมามองเขา สีหน้าเต็มไปด้วยความชื่นชม “ลีฟพัฒนาพลังได้สำเร็จ นางกลายร่างเป็นสวนดอกไม้ไปแล้ว”
“แล้วนางอยู่ที่ไหน” โรแลนด์ถามอย่างประหลาดใจ
“นางหลอมรวมเป็นหนึ่งเดียวกับหมู่ไม้ไปแล้ว” ทิลลีมองไปรอบด้าน “ภาพที่ท่านเห็นตอนนี้เป็นแค่ส่วนหนึ่งของลีฟเท่านั้น”
นั่นแปลว่าก่อนหน้านี้ เขาไม่ได้คิดไปเองจริงๆ ว่าตัวเองกำลังเดินอยู่ในร่างกายของสิ่งมีชีวิตขนาดยักษ์ เพียงแต่ ‘สิ่งมีชีวิตขนาดยักษ์’ ที่ว่านั่นก็คือลีฟ โรแลนด์นึกตกใจขึ้นมาทันที “แล้วนางจะคืนร่างเดิมได้หรือไม่”
“แค่คลายพลังวิเศษออก หม่อมฉันก็คืนร่างเดิมได้แล้วเพคะ” เสียงของลีฟดังขึ้น
หากตั้งใจฟังดีๆ จะรู้ว่านี่ไม่ใช่เสียงของเธอ ทว่าเป็นเสียงที่เกิดจากใบไม้ที่แกว่งไกวและกิ่งไม้ที่เสียดสีกัน
คำตอบของอีกฝ่ายทำให้โรแลนด์สบายใจขึ้นเล็กน้อย “เจ้าได้ยินพวกเราคุยกันด้วยหรือ”
“ไม่เพียงแต่ได้ยินเท่านั้นเพคะ แต่หม่อมฉันยังมองเห็น ดมกลิ่น และสัมผัสได้ด้วยเพคะ” ลีฟดูอารมณ์ดีไม่น้อย “หม่อมฉันรู้ความเปลี่ยนแปลงทุกอย่างที่เกิดขึ้นภายในสวนแห่งนี้ เช่นว่ามีนกมาทำรังบนกิ่งไม้ หรือมีหนอนกำลังไต่บนต้นไม้...ความรู้สึกนี้ไม่อาจบรรยายออกมาเป็นคำพูดได้ เจ้าหญิงทิลลีตรัสถูกแล้วจริงๆ เวลานี้หม่อมฉันก็คือสวนดอกไม้ หม่อมฉันสังเกตเห็นฝ่าบาทตั้งแต่ตอนที่ฝ่าบาทเสด็จเข้ามาแล้วเพคะ”
ขณะที่กำลังพูดนั้น ใบไม้ม้วนใหญ่ก็ทิ้งตัวลงมาแล้วคลี่ตัวออกข้างมือโรแลนด์ ข้างในมีแก้วบรรจุของเหลวสีม่วงแดงอยู่หนึ่งใบ แก้วใบนั้นทำจากใบมะกอกสี่ใบเรียงซ้อนกัน หูแก้วทำจากก้านใบ หน้าตาน่ารักน่าเอ็นดู โรแลนด์จิบเครื่องดื่มในแก้วไปหนึ่งอึก จึงรู้ว่าเป็นไวน์องุ่นที่เพิ่งหมักเสร็จใหม่ๆ รสชาติเปรี้ยวน้อยๆ เจือรสหอมหวานน่าชื่นใจ ดูท่าแล้ว ทั้งไวน์และภาชนะก็คงได้มาจากสวนดอกไม้นี่เอง
โรแลนด์ดื่ม ‘เหล้าคารวะ’ ของอีกฝ่ายแล้วจึงเดินไปที่กระถางไฟ ก่อนจะทิ้งตัวลงบนเก้าอี้ต้นไม้อย่างสนอกสนใจ...โครงเก้าอี้ทำมาจากกิ่งไม้ใหญ่ เบาะและพนักปูด้วยใบข้าวสาลีหนานุ่ม ให้ความรู้สึกเหมือนโซฟาจริงๆ...ข้างๆ กองไฟมีตะแกรงย่างเนื้อวางอยู่หนึ่งอัน แอนเดรียกำลังย่างแอปเปิ้ลและข้าวโพดให้ทุกคนอยู่พอดี ของทั้งหมดนี้ก็คงได้มาจากสวนอีกตามเคย
“เจ้าทำได้อย่างไร” เจ้าชายเงยหน้าถาม
“หม่อมฉันก็ไม่แน่ใจเหมือนกันเพคะ” เสียงนั้นตอบเขาอย่างรวดเร็ว “ตอนนั้น หม่อมฉันกำลังดูพืชเกษตรที่เพิ่งปลูกและสัตว์ส่งสารของฝ่าบาทตามปกติ พร้อมกันนั้นก็ถือโอกาสฝึกพลังตัวเองไปด้วย...จากนั้นพวกมันก็ตอบรับเสียงเรียกของหม่อมฉัน ป่าและสิ่งมีชีวิตที่อยู่ในป่าหลอมรวมกันเป็นหนึ่ง บางทีนี่อาจเป็นสิ่งที่หม่อมฉันตามหามาตลอดก็ได้เพคะ”
“แล้วหากเจ้าเสกพลังใส่ป่าเร้นลับเล่า เจ้าจะเปลี่ยนมันให้กลายเป็นส่วนหนึ่งของเจ้าได้หรือไม่”
“หม่อมฉันคิดว่า...ไม่ได้เพคะ” เธอลังเลอยู่สักครู่ “หรือต่อให้ได้ ก็คงต้องใช้เวลานานพอดู จริงอยู่ที่หม่อมฉันสามารถคงสภาพนี้ไว้ได้โดยไม่ต้องใช้พลังมาก มิหนำซ้ำป่ายังช่วยเติมพลังให้หม่อมฉันได้อีกทาง แต่ทุกครั้งที่หม่อมฉันขยายพื้นที่การควบคุม หม่อมฉันจะรู้สึกหัวช้าลงเพคะ”
“หัวช้าลงอย่างนั้นหรือ” โรแลนด์งง
“หม่อมฉันไม่รู้จะอธิบายความรู้สึกนี้อย่างไร” ลีฟพูด “หากหม่อมฉันค่อยๆ ขยายพื้นที่การควบคุมอย่างช้าๆ เป็นเวลาหลายปี หม่อมฉันก็น่าจะกลืนป่าเร้นลับได้อยู่ แต่หากให้หม่อมฉันรวมร่างกับมันในทันทีล่ะก็ หม่อมฉันเกรงว่าจะสูญสิ้นสติไปเสียก่อน...อันที่จริง ตอนที่เริ่มกลืนสวนดอกไม้ใหม่ๆ หม่อมฉันก็รู้สึกกำลังสมองไม่พออยู่เหมือนกันเพคะ คล้ายกับว่าในหัวมีแต่ความว่างเปล่า ต้องปรับตัวอยู่นานกว่าจะกลับมาเป็นปกติได้” เธอหยุดไปเล็กน้อยก่อนจะพูดเสริมอีกว่า “แต่ว่าพืชชนิดไหนที่หม่อมฉันควบคุมได้แล้ว หม่อมฉันก็จะควบคุมได้อีกไม่ลำบาก แค่นึกถึงมันก็สัมฤทธิ์ผลได้ทันทีเพคะ”
น่าเหลือเชื่อจริงๆ นั่นล่ะ โรแลนด์คิดในใจ ในขณะที่อันนาและลิลลี่พัฒนาพลังในระดับจุลภาค พลังใหม่ของลีฟกลับแสดงออกในระดับมหภาคอย่างเห็นได้ชัด หากวันหนึ่ง เธอสามารถควบคุมป่าเร้นลับได้ทั้งผืนจริงๆ ต่อให้มีศัตรูหน้าไหนกล้ำกรายมา ก็คงไม่มีทางหลุดรอดสายตาเธอไปได้
“ยินดีกับเจ้าด้วยนะ” เวนดี้ยิ้ม “ตอนนี้ สโมสรแม่มดมีแม่มดที่พัฒนาพลังได้เพิ่มขึ้นอีกคนแล้ว ฟังจากที่อกาธาพูดมา พวกเรามีแม่มดที่พัฒนาพลังได้แทบจะเท่ากับครึ่งหนึ่งของสมาพันธ์แล้ว”
“หากนางอยู่ที่นี่ด้วยคงจะตะลึงไปครู่ใหญ่ทีเดียว” โรแลนด์หัวเราะ จากนั้นจึงหันไปมองสาวน้อยที่กำลังแอบมองเขาด้วยความอยากรู้อยากเห็น “แล้วเปเปอร์ล่ะ”
“พลังของนาง...น่าจะยังต้องทดสอบเพิ่มอีก” เวนดี้ตอบ “แต่หม่อมฉันพบความมหัศจรรย์อย่างหนึ่งแล้วเพคะ”
พอพูดจบเธอก็ดีดนิ้วเผาะ หิมะสองห่อพลันร่วงลงมาจากหลังคาอย่างรวดเร็ว
เวนดี้แกะห่อใบไม้ออก แล้ววางหิมะก้อนหนึ่งไว้ข้างกองไฟ ส่วนอีกก้อนวางไว้ที่มุมห้อง จากนั้นจึงให้เปเปอร์เสกพลังใส่มัน “หม่อมฉันกำลังสอนนางเฉลี่ยพลังอยู่ นางจะได้ควบคุมพลังได้อย่างมั่นคงเพคะ...เหมือนอย่างที่ฝ่าบาททรงสอนหม่อมฉันตอนนั้น แม้ตอนนี้นางจะยังควบคุมพลังได้ไม่ดีนัก แต่โดยรวมก็ถือว่าใช้ได้อยู่”
โรแลนด์สังเกตว่าหิมะที่อยู่ใกล้กองไฟละลายกลายเป็นแอ่งน้ำอย่างรวดเร็ว ในขณะที่หิมะที่อยู่ไกลออกไปกลับละลายลงเพียงครึ่งหนึ่งเท่านั้น
เวนดี้เดินยกน้ำหิมะที่ละลายแล้วไปเคาะกำแพง เถาวัลย์ที่เกาะตัวแน่นจึงหดตัวไปคนละด้าน เผยให้เห็นรูโหว่ขนาดเท่ากำปั้นหนึ่งรู ลมหนาวจากนอกกระท่อมพลันไหลเข้ามาทันที
“เอาล่ะ ลองเสกพลังใส่เจ้านี่อีกทีซิ” เธอพูดกับเปเปอร์
เด็กสาวพยักหน้าก่อนจะยื่นมือทั้งสองออกไป น้ำหิมะที่บรรจุอยู่ในใบไม้เริ่มจับตัวกันเป็นน้ำแข็งบางๆ อีกครั้ง โรแลนด์เห็นดังนั้นก็ประหลาดใจ
“นี่คือ...พลังเร่งเวลา ทำให้ผลลัพธ์ปรากฏเร็วขึ้นอย่างนั้นหรือ” ทว่าพอพูดไปแล้ว เขาก็ปฏิเสธความคิดนี้ทันที ไม่ใช่แล้ว เวลาเป็นแค่แนวคิดที่มนุษย์สร้างขึ้นเพื่ออำนวยความสะดวกให้ตัวเองเท่านั้น มันไม่เคยมีอยู่จริง แล้วของที่ไม่มีอยู่จริงจะถูกสิ่งใดมากระทำได้อย่างไร
“เดิมทีหม่อมฉันก็คิดเช่นนั้นเพคะ แต่เจ้าหญิงทิลลีตรัสว่าไม่ใช่” เวนดี้หยิบเถาวัลย์มามัดหินหนึ่งก้อน แล้วแกว่งมันต่อหน้าเปเปอร์ ฝ่ายหลังเสกพลังอีกครั้ง ทว่าความเร็วของลูกตุ้มกลับยังไม่เปลี่ยนแปลง มันยังคงแกว่งไปทางซ้ายทีขวาทีด้วยความเร็วเท่าเดิม จนกระทั่งหยุดลงในที่สุด “หากเป็นการเร่งเวลา ก้อนหินก็น่าจะแกว่งเร็วขึ้นใช่หรือไม่เพคะ”
ใช่แล้ว โรแลนด์ตระหนักถึงธาตุแท้ของพลังชนิดนี้ได้อย่างรวดเร็ว...พลังของเธอไม่ได้ส่งผลต่อเวลา ทว่าเป็นการเคลื่อนไหวของอนุภาค พลังวิเศษเปลี่ยนระดับพลังงานของอนุภาคให้ลดลงหรือเพิ่มขึ้น ส่งผลให้เกิดการแข็งตัวหรือละลายตัวในระดับมหภาค แน่นอนว่าตัวเปเปอร์เองไม่มีทางเข้าใจเรื่องนี้อยู่แล้ว เธอเพียงแค่ปล่อยพลังไปตามความรู้สึก แล้วก็พบว่ามันไม่ค่อยเห็นผลกับวัตถุอื่นๆ เท่านั้น นั่นเป็นเพราะการออกซิไดซ์เป็นกระบวนการที่ยาวนาน กว่าจะเห็นผลได้ก็ต้องใช้เวลามาก
หากเขาเดาไม่ผิดล่ะก็ พลังของเธอก็คือการเร่งปฏิกิริยาโดยธรรมชาตินั่นเอง
………………………………….




[Go To Next Chapter]( ./284.md)