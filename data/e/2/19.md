##บทที่ 107 ถามใจ
หลังจากกินข้าวเย็นเสร็จ โรแลนด์กลับมาที่ห้องทำงาน แล้วนั่งเขียนเนื้อหาคณิตศาตร์ขั้นพื้นฐานที่อยู่ในสมองลงบนกระดาษ


เขาไม่มีพลังวิเศษที่จะช่วยให้จดจำทุกอย่างได้เพียงแค่มองผ่านตา มิหนำซ้ำ ความทรงจำของเขายังจะเสื่อมถอยและสูญสลายไปตามกาลเวลาด้วย


โชคดีที่อาชีพของเขาทำให้เขามีโอกาสได้ใช้ความรู้ทางคณิตศาสตร์และฟิสิกส์บ่อยๆ ส่วนความรู้วิชาอื่นๆ อย่างพวกประวัติศาสตร์ ภูมิศาสตร์ ชีวะ และเคมีพวกนั้น คิดว่าป่านนี้คงไม่เหลืออะไรติดหัวแล้ว


ดังนั้น ต่อให้เป็นความรู้ที่อาจไม่ได้ใช้ก็ตาม เขาก็ต้องรีบเขียนสิ่งที่ยังจำได้ออกมาไว้ก่อน จะได้เป็นการรักษาความรู้นั้นๆ ไว้


ทุกครั้งที่เขียนจบหนึ่งหน้า เขาจะให้บุ๊กซึ่งนั่งข้างๆ อ่านไปหนึ่งรอบ เพราะหากเนื้อหาเหล่านั้นได้ผ่านตาเธอเมื่อไร มันก็จะถูกบันทึกเอาไว้ตลอดกาล


เสียดายที่พลังของบุ๊กช่วยได้แค่เรื่องความจำ แต่ไม่ได้ช่วยให้เธอเข้าใจความรู้คณิตศาสตร์ระดับมัธยมพวกนั้น ดังนั้นโรแลนด์จึงต้องหาเวลาว่างมาอธิบายให้เธอฟังอีกที


สำหรับผู้รักการสอนอย่างเขาแล้ว การถ่ายทอดความรู้เป็นงานที่สนุกเสียยิ่งกว่าอะไร ยิ่งเมื่อเห็นบุ๊กทำท่าตื่นเต้นตกใจ หรือผุดสีหน้าคลายความสงสัยหลังจากครุ่นคิดอยู่เป็นนาน เขาก็จะยิ่งรู้สึกภูมิใจเป็นพิเศษ แม้จะรู้ว่าส่วนหนึ่งเป็นเพราะผู้เรียนหัวไวเองก็ตาม


บุ๊กอายุเกือบสี่สิบปีแล้วก็จริง แต่พลังวิเศษช่วยชะลอวัยจนใบหน้าเธอดูอ่อนกว่าอายุจริงมาก พวงแก้มของเธอยังคงเต่งตึงอมชมพู ผมยาวสีดำถูกรวบง่ายๆ ไว้ด้านหลังอย่างผู้ใหญ่ผู้รอบรู้ รอยตีนกาจางๆ ที่หางตาไม่ได้ทำลายความงดงามของเธอเลย ซ้ำกลับจะทำให้เธอยิ่งดูสุขุมนุ่มลึกมากขึ้นด้วย


หากนี่เป็นภาพยนตร์ เธอคงได้รับบทอาจารย์ผู้ทรงภูมิอย่างไม่ต้องสงสัย ทว่าเวลานี้ เขากลับสอนหนังสือให้ ‘อาจารย์’ ฟังจนตะลึงตาค้างได้ ความรู้สึกขัดแย้งแบบนี้จะว่าไปก็น่าอภิรมย์ไม่น้อยเลย


โรแลนด์เขียนความรู้ออกมาจากความทรงจำ ขณะเดียวกันก็ครุ่นคิดไปด้วย พลังวิเศษในโลกนี้คืออะไรกันแน่


มันมีอยู่โดยทั่วไป ไม่ว่าจะในอุโมงค์เหมืองเนินเขาทิศเหนือหรือเทือกเขาสิ้นวิถี ดินแดนร้างทางตะวันตกหรือเขตซีวินด์ทางตะวันออก พวกแม่มดสามารถแสดงพลังวิเศษออกมาในรูปแบบของความสามารถนานาชนิดได้


หากจะมองว่าพลังวิเศษเปรียบเสมือนพลังงานไฟฟ้า อย่างนั้นแม่มดก็เปรียบเสมือนเครื่องใช้ไฟฟ้าที่มีความสามารถแตกต่างกันไป แต่ก็เห็นได้ชัดว่าพลังวิเศษดูจะเหลือเชื่อกว่าไฟฟ้ามากนัก คล้ายกับว่ามันเป็นพลังของ ‘แหล่งกำเนิด’ มากกว่า


ตัวอย่างเช่นฮัคคาลา เวนดี้บอกว่าเธอสามารถเรียกงูเวทมนตร์ออกมาได้สี่ชนิดคือ ทุกข์ทรมาน โทษตาย สะกดวิญญาณ และว่างเปล่า ซึ่งพิษแต่ละชนิดก็ให้ผลไม่เหมือนกัน


หรืออย่างไนติงเกล หมอกมายาของเธอก็แทบจะบิดเบือนมิติได้ด้วยซ้ำ พลังวิเศษสามารถแสดงออกมาในรูปแบบที่หลากหลาย นอกจากคำว่าแหล่งกำเนิดแล้ว โรแลนด์ก็นึกคำที่เหมาะสมกว่านี้ไม่ออกจริงๆ


ส่วนคำนิยามของแหล่งกำเนิดน่ะหรือ ก็น่าจะเป็นกฎที่มีความเป็นสากลและครอบคลุมนี่ล่ะ ไอน์สไตน์เคยตั้งปณิธานช่วงบั้นปลายชีวิตไว้ว่าจะจัดระบบทฤษฎีสี่แรงพื้นฐานของเอกภพ หรือก็คือทฤษฎีการรวมแรงครั้งใหญ่ให้ได้


ซึ่งหากมองจากอีกมุม สิ่งที่เขาทำก็คือการค้นหาแหล่งกำเนิดนั่นเอง อย่างนั้นจะเป็นไปได้หรือไม่ว่าจะมีกฎสารพัดประโยชน์ที่ว่านี้อยู่จริงๆ กฎที่สามารถนำมาใช้ได้อย่างเหมาะสมไม่ว่าจะอยู่ในจักรวาลใด


ข้อนี้ทำให้โรแลนด์จินตนาการไปไกล เป็นไปได้หรือไม่ว่าในโลกก่อนของเขาก็มีพลังแบบนี้อยู่เหมือนกัน เพียงแต่เพราะไม่มีแม่มดเป็นสื่อแสดงพลัง เลยทำให้มันถูกมองข้ามไป


แต่ไม่ว่าจะอย่างไร โรแลนด์ก็ทำได้แค่คิดเท่านั้น เพราะด้วยระดับเทคโนโลยีในเวลานี้ เขาคงไม่สามารถวิเคราะห์พลังชนิดนี้ได้จริงๆ


ดังนั้น ภารกิจหลักของเขาจึงน่าจะเป็นการพัฒนาอุตสาหกรรมและการสร้างอารยธรรมมากกว่า


ไม่แน่ว่าวันหนึ่ง ผู้คนอาจใช้พลังเหล่านี้ได้โดยไม่ต้องอาศัยแม่มดอีกต่อไป...แหล่งพลังงานที่ใช้งานได้หลากหลายและสามารถเปลี่ยนเป็นผลลัพธ์ได้นานาชนิด แค่คิดก็ตื่นเต้นแล้ว


“ฝ่าบาทเพคะ” บุ๊กเห็นเจ้าชายใจลอยจึงลองเรียกดู


“อะแฮ่ม” โรแลนด์ตื่นจากภวังค์พลางส่งเสียงกระแอม พอเห็นเทียนกำลังจะละลายหมดก็ตัดบทว่า “วันนี้พอแค่นี้ก่อน”


“เพคะ” เธอก้มหน้าถวายบังคม แต่พอจะเดินออกจากห้องก็เผลอชะลอฝีเท้าโดยไม่รู้ตัว


โรแลนด์ไม่ได้ยินเสียงปิดประตูก็เงยหน้าขึ้นอย่างแปลกใจ คราวนี้ถึงได้เห็นว่าอีกฝ่ายยังละล้าละลังอยู่ที่หน้าประตู “มีอะไรหรือ”


“ฝ่าบาท...” บุ๊กลังเลอยู่สักครู่ “หม่อมฉันมีเรื่องอยากถามฝ่าบาทเพคะ”


“ว่ามาสิ” โรแลนด์พยักหน้า วางพู่กันขนห่านในมือลงแล้วยกแก้วขึ้นจิบน้ำ


แม่มดพวกนี้ดีหมดทุกอย่าง เสียอยู่อย่างเดียวคือขาดความมั่นใจจนเกินไป เหมือนกับกระต่ายที่โผล่หัวขึ้นมาจากโพรง พอเห็นอะไรเคลื่อนไหวนิดๆ หน่อยๆ ก็ตกใจรีบหดหัวกลับเข้าโพรงไปใหม่ จะโผล่หัวขึ้นมาอีกทีก็ไม่กล้า


เขาเดาว่าคำถามของเธอคงเป็นประเภทว่าเหตุใดฝ่าบาทจึงยอมรับพวกหม่อมฉันมาอยู่ด้วยเพคะ หรือไม่ก็ ฝ่าบาทไม่ทรงกลัวศาสนจักรจะโจมตีหรือเพคะประมาณนี้


คำถามพวกนี้ไนติงเกลกับเวนดี้เคยถามเขามาไม่รู้กี่รอบแล้ว แต่ในเมื่ออีกฝ่ายแสดงท่าทีแบบนี้ เขาก็ต้องตั้งใจตอบเพื่อให้เธอรับรู้ถึงความจริงใจของเขา เพื่อนกันก็ต้องปฏิบัติต่อกันอย่างอบอุ่นราวกับสายลมในฤดูใบไม้ผลิเป็นธรรมดา


“ฝ่าบาททรง...คิดจะอภิเษกสมรสกับแม่มดหรือไม่เพคะ”


“พรวด” โรแลนด์แทบจะพ่นน้ำในปากออกมา “เอ่อ ทำไมเจ้าจึงถามเช่นนี้”


“หม่อมฉัน...” บุ๊กอ้าปากจะพูด ทว่าก็ไม่มีคำพูดอะไรเล็ดลอดออกมา


แต่งงานกับแม่มดหรือ สมองของโรแลนด์ผุดภาพอันนาขึ้นมาทันใด นับตั้งแต่เจอเธอครั้งแรกในคุกเป็นต้นมา ดวงตาสีฟ้าราวทะเลสาบคู่นั้นก็ตราตรึงใจเขาอย่างไม่อาจลบเลือน


แม่มดก็คือผู้หญิงทั่วไปที่ตื่นรู้ขึ้นมา พวกเธอมีพลังวิเศษเกินคนธรรมดา ทั้งยังมีสุขภาพและรูปร่างหน้าตาที่เหนือกว่าคนทั่วไป หากนี่เป็นยุคสมัยใหม่ พวกเธอคงกลายเป็นจุดสนใจของสังคมอย่างไม่ต้องสงสัย แล้วเขายังมีอะไรต้องลังเลอีก ในเมื่อเป็นแบบนี้...


เขามองบุ๊กขณะตอบด้วยรอยยิ้ม “ทำไมจะไม่ล่ะ”


********************


เวนดี้เดินนวดไหล่ที่ปวดเมื่อยกลับมาที่ห้องตัวเอง


หน้าอกที่มีน้ำหนักมากเกินไปมักสร้างความเดือดร้อนให้เธอไม่รู้จบ โดยเฉพาะตอนที่ยืนชูมือเรียกลมอยู่บนหลังคากระท่อมบนเรือลิตเติ้ลทาวน์ เธอจะต้องเอนแขนไปด้านหลังเพื่อให้ร่างกายทรงตัวอยู่ตลอดเวลา


ลิตเติ้ลทาวน์ถูกแก้ไขปรับปรุงไปหลายรายการโดยอิงจากผลการทดสอบครั้งแรก อย่างตำแหน่งที่เธอยืนก็มีเพิงอย่างง่ายๆ เพิ่มขึ้นมา นอกจากจะใช้บังลมบังฝนได้แล้ว ยังใช้บังแดดได้ด้วย บริเวณรอบๆ ลำเรือก็แขวนเปลือกไม้ไว้ลดแรงกระแทกเวลาเรือเข้าฝั่ง กราบเรือทั้งสองข้างก็ตั้งเสาปูนเตี้ยๆ เพิ่มขึ้นมาสองเสาสำหรับพันเชือกยึดเรือ


เวนดี้ฝึกพลังลมมาเกือบหนึ่งเดือนแล้วก็ก้าวหน้าขึ้นมาก เธอบังคับเรือได้มั่นคงขึ้นทุกที และยังสามารถปรับความเร็วเรือให้เร็วขึ้นหรือช้าลงได้ดังใจ นอกจากนี้เธอยังรู้จักนำลมธรรมชาติมาใช้เสริมพลังตัวเอง ทำให้เธอใช้พลังได้นานขึ้นกว่าเดิมด้วย


ไนติงเกลอาบน้ำเสร็จก่อนเวนดี้จะมา เวลานี้เธอสวมชุดนอนนั่งพิงหัวเตียงรออีกฝ่ายแล้ว


ที่น่าแปลกใจคือบนหน้าของเธอกลับปรากฏรอยยิ้มที่ชัดเจนเกินกว่าจะปิดบัง


“มีข่าวดีอะไรหรือ” เวนดี้อดถามไม่ได้ ทว่าอีกฝ่ายเพียงแต่ส่ายหน้า ไม่พูดไม่จา มีเพียงรอยยิ้มที่ฉีกกว้างกว่าเดิม


เวนดี้เบ้ปาก หลังจากคุยกับเธอไปเมื่อครั้งก่อน อารมณ์ของเธอก็ดูหม่นหมองมาตลอด เพิ่งจะดีขึ้นมาบ้างก็ช่วงนี้ที่การ์ดเกว็นต์กำลังแพร่หลายในปราสาท แต่ว่าทำไมวันนี้ถึงกับยิ้มแฉ่งได้เล่า นักฆ่าในเงามืดผู้เงียบขรึมและปราศจากสีหน้าอารมณ์ที่เคยเจอในเมืองซิลเวอร์คนนั้นหายไปไหนแล้ว


ช่างเถอะ เวนดี้ถอดเสื้อผ้าแล้วก้าวลงไปในถังน้ำอุ่น สงสัยจะเล่นการ์ดชนะมาล่ะมั้ง


........................................




[Go To Next Chapter]( ./20.md)