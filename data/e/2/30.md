##บทที่ 118 ตามโจมตี (2)
โรแลนด์ให้กองทัพที่หนึ่งฝึกตั้งค่ายในป่าสองครั้งต่อสัปดาห์ แต่ยังไม่เคยให้พวกเขาลองเคลื่อนทัพตอนกลางคืนสักครั้ง


การเคลื่อนทัพตอนกลางคืนถือเป็นเรื่องอันตราย เพราะมองเห็นเส้นทางได้ไม่ชัด ทำให้อาจถูกสัตว์ป่าหรืองูพิษทำร้าย นอกจากนี้ยังอาจหลงทางได้ง่าย หากจุดคบไฟก็จะกลายเป็นเป้าให้ศัตรูโจมตีอีก ดังนั้นเขาจึงต้องรอฟ้าสว่างก่อนจึงค่อยให้กองทัพออกเดินทาง ไล่ตามกองทหารของดยุกไป


เพื่อให้แน่ใจว่าการเดินทางครั้งนี้จะไม่มีปัญหาใดๆ เจ้าชายจึงตัดสินใจตามกองทัพที่หนึ่งไปด้วย โดยเลือกโดยสารลิตเติ้ลทาวน์ไปแทนการขี่ม้าโขยกเขยกชวนเจ็บก้น


ฮัมมิงเบิร์ดฝึกพลังมาแล้วครึ่งเดือน ตอนนี้สามารถเสกให้ปืนใหญ่ขนาดสิบสองปอนด์มีน้ำหนักเบาได้ตามระยะเวลาที่ต้องการแล้ว


เมื่อคิดถึงว่าการเสกพลังใส่ปืนใหญ่กินเวลาค่อนข้างนาน โรแลนด์จึงให้เธอเริ่มเสกพลังตั้งแต่ฟ้าเพิ่งสาง โดยให้ปืนใหญ่กระบอกที่หนึ่งรักษาน้ำหนักเบาไว้ได้นานที่สุด ส่วนกระบอกที่เหลือก็ลดหลั่นกันลงมา ทั้งนี้ก็เพื่อให้ปืนใหญ่ทั้งสี่กระบอกเสื่อมฤทธิ์ในเวลาใกล้เคียงกัน


เมื่อมีฮัมมิงเบิร์ดคอยช่วยเหลือ ลิตเติ้ลทาวน์ก็สามารถบรรทุกปืนใหญ่สี่กระบอกตลอดจนสมาชิกกองปืนใหญ่ได้หมดในคราวเดียว เรือซีเมนต์ขนาดใหญ่คลาคล่ำไปด้วยผู้คน...


นอกจากกองปืนใหญ่และโรแลนด์แล้ว คนที่ขึ้นลิตเติ้ลทาวน์มาด้วยยังมีอันนา ไนติงเกล นาน่า ลีฟ เอคโค ฮัมมิงเบิร์ด และทีก งานนี้เวนดี้ทำหน้าที่ส่งพลังลม ส่วนไบรอันเป็นคนถือหางเสือ


หรืออาจบอกได้ว่า นอกจากบุ๊ก โซโรยา ลิลลี่ และลูนาซึ่งไม่ถนัดเรื่องต่อสู้แล้ว แม่มดทั้งหมดของเมืองชายแดนก็ยกโขยงกันมาพร้อมหน้า อันที่จริงอันนาไม่จำเป็นต้องมาด้วยเลย แต่แววตาที่หนักแน่นของเธอก็ทำเอาโรแลนด์ใจอ่อนอีกตามเคย


กองปืนของกองทัพที่หนึ่งเดินทางทางบก มีหัวหน้าอัศวินคาร์เตอร์กับขวานเหล็กเป็นผู้นำ ส่วนไลต์นิ่งมีหน้าที่สะกดรอยตามไปตลอดทาง


คนทั้งหมดเดินตามศัตรูเงียบๆ โดยรักษาระยะห่างให้อยู่นอกเขตลาดตระเวนของทหารม้าฝ่ายศัตรู หากไลต์นิ่งเห็นทหารลาดตระเวนเคลื่อนไหวเมื่อไร กองปืนก็จะหยุดเดินทันที


ระหว่างทางพวกเขายังจับทหารรับจ้างและชาวบ้านที่หนีทัพได้อีกหลายคน แต่ตอนนี้พวกเขายังไม่มีเวลามาจัดการกับศัตรูที่ยอมสวามิภักดิ์พวกนี้ จึงได้แต่ยึดอาวุธไว้ แล้วให้สมาชิกในกองที่ยังไม่ได้รับแจกปืนช่วยคุมตัวไปก่อน


นี่เป็นครั้งแรกที่โรแลนด์คุม ‘ทัพใหญ่’ ไปรบกับศัตรู เขายืนรับลมยามเช้าที่หัวเรือลิตเติ้ลทาวน์ รู้สึกอิ่มอกอิ่มใจกับความสำเร็จขั้นต้น


“เหตุใดจึงแย้มพระสรวลเพคะ” อันนาที่ปรากฏตัวขึ้นข้างกายเขาเงยหน้าถาม


“เอ่อ...” โรแลนด์หุบยิ้มทันที “ไม่มีอะไร”


“อย่างนั้นหรือเพคะ” เธอยื่นผ้าเช็ดหน้า “เช็ดน้ำลายก่อนเถอะเพคะ”


“...” โรแลนด์อยากกระโดดน้ำแก้อายเสียให้รู้แล้วรู้รอด “ขอบใจ”


ไลต์นิ่งกลับมารายงานเรื่องศัตรูตั้งค่ายตอนพระอาทิตย์ลับเหลี่ยมเขาไปแล้ว ตอนขามาทหารของดยุกยังออกลาดตระเวนบ่อยๆ แต่พอแพ้สงครามแล้วก็ไม่เหลือขวัญกำลังใจใดๆ อีก ฟ้ายังไม่ทันมืดดี ทหารลาดตระเวนก็รีบกลับค่ายด้วยความร้อนรน เพราะกลัวจะพลาดเนื้อม้ามื้อเย็น


กองทัพของโรแลนด์ตั้งค่ายอยู่ริมฝั่งแม่น้ำซึ่งอยู่ห่างจากกองทัพของดยุกไปสองกิโลเมตร


แค่ไม่ถูกฝ่ายตรงข้ามจับได้ ก็ถือว่าแผนสังหารโหดของเขาสำเร็จไปครึ่งหนึ่งแล้ว


ที่เหลือก็แค่รอให้ฟ้าสว่าง แล้วเข้าล้อมศัตรูตอนที่พวกเขายังไม่ออกเดินทางก็เป็นอันจบ


โรแลนด์เพิ่งเคยค้างคืนกลางป่าเป็นครั้งแรก เมื่อเทียบกับค่ายทหารที่เต็มไปด้วยแมลงนานาชนิดแล้ว เขาคิดว่าตัวเองนอนบนเรือน่าจะดีกว่า


กระท่อมไม้ซึ่งใช้เก็บปืนใหญ่ถูกเก็บกวาดจนโล่ง สมาชิกกองปืนใหญ่ย้ายปืนใหญ่ขนาดสิบสองปอนด์ไปไว้ในค่าย ลิตเติ้ลทาวน์จึงกลายเป็นปราสาทตากอากาศชั่วคราวของเจ้าชาย นอกจากโรแลนด์แล้ว แม่มดคนอื่นๆ ก็ค้างคืนบนเรือด้วยเช่นกัน ทุกคนปูที่นอนจนเต็มพื้นที่แล้วนอนเรียงกันเป็นตับ


ตอนแรกโรแลนด์ยังเกร็งอยู่บ้าง แต่พวกแม่มดกลับวางตัวตามสบายเต็มที่ นอกจากอันนาแล้ว แม่มดคนอื่นๆ ล้วนเคยผ่านความยากลำบากมานับไม่ถ้วน ช่วงที่พวกเธอยังระเหเร่ร่อนอยู่นั้น การค้างคืนในป่ากลายเป็นเรื่องธรรมดาที่สุด ไม่นานนักทุกคนก็ผล็อยหลับไป ยกเว้นก็แต่โรแลนด์กับอันนา


ฝ่ายแรกนอนเตียงนุ่มๆ จนเคยตัว จึงไม่ชินกับพื้นเรือแข็งๆ ส่วนฝ่ายหลังไม่รู้ว่ากำลังคิดอะไรอยู่ ถึงได้เอาแต่นอนตะแคงจ้องโรแลนด์ไม่วางตา


หากเขาหันไปเมื่อไร เธอก็จะรีบหลับตาแกล้งทำเป็นหลับ ทว่าภายใต้แสงจันทร์ที่สาดส่อง เขายังคงเห็นขนตาที่สั่นน้อยๆ ของเธอได้อย่างชัดเจน หากไม่ใช่เพราะกลัวคนอื่นๆ จะตื่นล่ะก็ โรแลนด์คงบีบปลายจมูกเล็กๆ ของอีกฝ่าย บังคับให้เธอลืมตา แล้วดึงเธอมากอดแนบอกไปแล้ว


เพราะเหตุนี้ คนทั้งสองจึงแทบไม่ได้นอนตลอดคืน


โรแลนด์เริ่มแผนแบ่งทหารล้อมศัตรูตั้งแต่ฟ้ายังไม่สว่าง ทหารเดินเท้าพร้อมปืนสองร้อยเจ็ดสิบคนถูกแบ่งออกเป็นสองกลุ่ม


หนึ่งกลุ่มในนั้นและปืนใหญ่อีกสองตัวจะต้องขึ้นลิตเติ้ลทาวน์อ้อมไปด้านหลังกองทัพของดยุก แล้วจัดแถวเตรียมโจมตีที่ระยะหนึ่งกิโลเมตร ไลต์นิ่งทำหน้าที่สังเกตความเคลื่อนไหวของดยุก เมื่อกลุ่มที่อ้อมไปด้านหลังเตรียมปืนใหญ่เรียบร้อยแล้ว สาวน้อยก็จะส่งสัญญาณ ทีนี้กลุ่มของคาร์เตอร์ก็จะเริ่มโจมตีจากทางด้านหน้า


การเดินทางด้วยเรือซีเมนต์ช่วยลดปัญหาเรื่องทหารแตกกลุ่มได้ โลกสีขาวดำในหมอกมายาของไนติงเกลเปรียบประดุจกล้องอินฟราเรด เมื่อมีเธอนำทาง ลิตเติ้ลทาวน์ก็แล่นตอนกลางคืนได้อย่างราบรื่น


ขั้นตอนทั้งหมดนี้ทุกคนฝึกมาแล้วไม่รู้กี่ครั้งต่อกี่ครั้ง จนถึงขั้นหลับตาก็ยังรู้ว่าตัวเองต้องทำอะไร พอเวนดี้เพิ่มแรงลม ลิตเติ้ลทาวน์ก็แทบจะพาคนและม้าไปถึงจุดหมายได้ราวกับลมหอบ


ประมาณสองชั่วโมงต่อมา กลุ่มทหารสกัดหลังซึ่งนำโดยขวานเหล็กก็เข้าประจำตำแหน่งเรียบร้อย ไลต์นิ่งเห็นดังนั้นจึงบินไปที่กลุ่มของคาร์เตอร์แล้วโบกธงสีส้ม


เวลานี้ฟ้าเพิ่งจะสว่าง


แผนล้อมสังหารเริ่มต้นอย่างเป็นทางการ


เนื่องจากเอคโคถูกส่งไปอยู่กับทหารกลุ่มหลัง กลุ่มทหารที่โจมตีด้านหน้าจึงไม่จำเป็นต้องรบแบบเคลื่อนที่ พวกเขาแค่เรียงแถวเป็นแนวประจัญบาน คอยปกป้องปืนใหญ่สองตัวก็พอ ปืนใหญ่ขนาดสิบสองปอนด์ถูกลากเข้ามาในสนามรบและเล็งกระสุนไปยังค่ายของศัตรูอย่างรวดเร็ว...เวลานี้ ทหารส่วนใหญ่ของดยุกยังนอนหลับอยู่


เสียงปืนใหญ่ดังขึ้นตูมตาม กระสุนลูกตันพุ่งใส่ค่ายดยุกพร้อมเสียงคำราม อัศวินและทหารรับจ้างสะดุ้งตื่นก่อนจะวิ่งออกมาจากกระโจม พวกเขาเห็นกองทัพที่หนึ่งตั้งแถวหน้ากระดานเรียบร้อยแล้ว เวลานี้กำลังยืนรอพวกเขาด้วยความสงบ


หลังจากลิ้มรสชาติความพ่ายแพ้มาเมื่อวันก่อน ก็ไม่มีใครกล้าท้าทายแนวป้องกันที่ดูเปราะบางนี้อีก ต่างคนต่างมุ่งหน้าหนีไปยังทิศตะวันออก


ขวานเหล็กรออยู่ด้านหลังนานแล้ว


ทันทีที่ศัตรูปรากฏเข้ามาในสายตา แผนล้อมสังหารก็มาถึงบทสุดท้าย


เมื่อได้ยินเพลงมาร์ชที่เอคโคบรรเลง กองทัพที่หนึ่งจำนวนหนึ่งร้อยห้าสิบคนก็ก้าวเท้าตามจังหวะกลอง เดินเรียงสองแถวไปหาศัตรู...


ขวานเหล็กต้องการสร้างแรงกดดันให้กองทัพของดยุก จึงต้องเป็นฝ่ายบุกโจมตีก่อน เพราะหากไม่ทำอย่างนี้ ศัตรูบางส่วนอาจได้สติแล้วทิ้งม้าหนีเข้าป่าได้


ดยุกไรอันหมดหวังอย่างสิ้นเชิง เขานึกไม่ออกจริงๆ ว่าอีกฝ่ายโผล่มาอยู่ด้านหลังเขาได้อย่างไร


จะให้เขายอมรับความพ่ายแพ้แล้วยอมจำนนตรงนี้หรือ เขาไม่รู้ว่าโรแลนด์จะลงโทษดยุกที่บังอาจหันคมดาบใส่เชื้อพระวงศ์อย่างไร อาจจะคุมขัง เนรเทศ หรือจับส่งขึ้นกิโยตีนก็เป็นไปได้ทั้งนั้น


แต่ไม่ว่าจะอย่างไร นับจากวันนี้ไปป้อมปราการลองซองก็ไม่ใช่ของเขาอีกต่อไป


ดยุกมองกองทหารที่กำลังเคลื่อนตัวใกล้เข้ามา ตลอดจนอาวุธน่ากลัวที่พ่นเสียงคำรามและแสงไฟอยู่ด้านหลังฝ่ายตรงข้าม เขารู้ว่าหากเขาไม่บุกฝ่าเข้าไปเวลานี้ เขาก็จะไม่มีโอกาสอีกแล้ว ข้างกายเขาเหลือคนเพียงสามสิบกว่าคนเท่านั้น นี่คือโอกาสสุดท้ายของเขาแล้ว


“ฝ่ายนั้นมีคนแค่นี้ ต้านพวกเราไม่อยู่หรอก” ดยุกตะโกนเสียงดัง “ขอแค่ฝ่าคนกลุ่มนี้ไปได้พวกเราก็รอดแล้ว พวกเขามีแค่สองเท้า ตามพวกเราไม่ทันแน่ อีกเพียงครึ่งวันพวกเราก็จะถึงป้อมปราการลองซองแล้ว! อัศวินทั้งหลาย จงบุกไปกับข้า!”


จากนั้นดยุกก็เร่งความเร็วม้า แต่ใช่ว่าทุกคนพร้อมจะสู้ตายไปกับเขา คนที่บุกไปกับเขารวมองครักษ์แล้วมีเพียงสิบคนเท่านั้น ทว่าตอนนี้เขาไม่มีเวลามาสนใจแล้ว


เสียงเพลงพลันหยุดกะทันหัน


ฝ่ายตรงข้ามหยุดฝีเท้าลงอย่างพร้อมเพรียง ยืนเรียงเป็นกำแพงอยู่เบื้องหน้าเขา


เขาเห็นคนเหล่านั้นยกกระบองไม้สั้นๆ ในมือขึ้นมา


ตอนที่ดยุกอยู่ห่างจากกำแพงมนุษย์เพียงหนึ่งร้อยก้าวนั้น เสียงเปรี้ยงปร้างพลันดังขึ้นอย่างต่อเนื่อง เขารู้สึกสะท้านไปทั้งทรวงอกและช่องท้อง คล้ายกับถูกทุบด้วยค้อนขนาดใหญ่ จากนั้นก็รู้สึกชาและหมดแรง ร่างของเขาเอนไปด้านหลังก่อนจะร่วงลงจากหลังม้า


ดยุกอ้าปากพะงาบๆ คล้ายกับจะพูดอะไรบางอย่าง แต่ไม่มีเสียงเล็ดลอดออกมา เขาไออยู่หลายครั้ง จมูกได้กลิ่นคาวอันเข้มข้น ลำคอเต็มไปด้วยของเหลวเหนียวๆ ความมืดเข้าปกคลุมเขาอย่างรวดเร็ว


........................................




[Go To Next Chapter]( ./31.md)