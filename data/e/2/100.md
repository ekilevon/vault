##บทที่ 188 “ละครเริ่มแล้ว!”
หลังจากดูงานที่เหมืองเนินเขาทิศเหนือและเจรจาต่อรองกันสองวัน โรแลนด์กับฮอกก์และกลุ่มพ่อค้าอ่าวเครสเซนต์มูนก็ตกลงทำสัญญาซื้อขายฉบับใหม่


พอฮอกก์เห็นระบบรถรางขนแร่ที่รวดเร็วว่องไว ตาก็แทบจะถลนออกจากเบ้า เขาถึงกับเสนอจะสร้างโรงงานที่เมืองชายแดนเพื่อผลิตรางรถและชิ้นส่วนต่างๆ สำหรับงานในเหมืองโดยเฉพาะ หากได้กำไรก็จะนำมาแบ่งกับโรแลนด์คนละครึ่ง ทว่าโรแลนด์ปฏิเสธเขา...การดึงคนนอกมาลงทุนจะทำได้ก็ต่อเมื่อตัวเองมีกำลังคนมากพอเท่านั้น และสิ่งที่เมืองชายแดนยังขาดตอนนี้ก็คือคน ไม่ใช่เงิน


ฮอกก์เป็นเจ้าของกิจการเหมืองแร่ แม้จะมีเหมืองหลายแห่ง และเป็นผู้ดูแลเหมืองแร่เงินให้เอิร์ลเคอร์บัลแห่งเมืองซิลเวอร์ก็ตาม แต่บริวารของเขาก็มีแค่คนงานเหมืองเท่านั้น เทียบกับกลุ่มพ่อค้าอ่าวเครสเซนต์มูนที่มีกำลังคนทั้งเกาะแล้วยังถือว่าด้อยกว่ามาก ในที่สุด เขาก็สั่งซื้อเครื่องจักรไอน้ำสำหรับครึ่งปีหลังเป็นจำนวนสิบเครื่อง รวมทั้งระบบขนส่งภายในเหมืองทั้งชุดด้วย (ประกอบไปด้วยรถขนแร่และราง) โดยทางโรแลนด์จะส่งมอบสินค้าให้เขาก่อนเดือนแห่งปีศาจครึ่งหนึ่ง ส่วนที่เหลือค่อยส่งมอบต่อในปีถัดไป


ส่วนกลุ่มพ่อค้าอ่าวเครสเซนต์มูนนั้นใจใหญ่กว่ามาก กามอนลงชื่อทำสัญญาเป็นเวลาสิบปี และบอกว่าครั้งหน้าจะพาคนมาอีกสามร้อยคน โดยคนส่วนใหญ่จะเป็นช่างตีเหล็กและช่างไม้ ทั้งนี้ อ่าวเครสเซนต์มูนจะเป็นคนรับผิดชอบค่าแรงของคนกลุ่มนี้เอง ส่วนโรแลนด์แค่จัดหาที่พักและอาหารก็พอ ในช่วงระยะเวลาสิบปีนี้ อ่าวเครสเซนต์มูนจะได้รับสิทธิ์ซื้อเครื่องจักรไอน้ำที่พวกเขาผลิตเป็นเจ้าแรก เมื่อครบสิบปีแล้ว คนงานทั้งหมดจึงจะเลือกได้ว่าจะอยู่หรือจะไปจากเมืองชายแดน...โรแลนด์ต่อรองเรื่องนี้อยู่หลายครั้งกว่าอีกฝ่ายจะยอมตกลง


แน่นอนว่าพวกพ่อค้าจะต้องส่งคนสนิทปะปนมากับคนกลุ่มนี้ด้วย หลังจากที่ตกลงตามเงื่อนไขนี้แล้ว อีกฝ่ายจะต้องเลือกคนที่จงรักภักดีต่ออ่าวเครสเซนต์มูนมาแน่นอน ถึงตอนนั้นจะมีคนอยู่เมืองชายแดนต่อถึงครึ่งหรือเปล่าก็ยังไม่รู้ แต่สำหรับโรแลนด์แล้ว คนงานที่ผ่านการฝึกทักษะมาจนชำนาญแล้วนั้นยิ่งมีมากเท่าไรก็ยิ่งดี ต่อให้มีคนยอมอยู่ต่อเพียงร้อยละสิบก็ยังถือว่ากำไร เขาไม่กลัวว่าอีกฝ่ายจะดูดความรู้ไป แต่กลัวมากกว่าว่าจะไม่มีใครมาเปลี่ยนความรู้ของเขาให้เป็นชิ้นงานที่จับต้องได้


คำสั่งที่มีมูลค่ามากรองจากเครื่องจักรไอน้ำก็คือคำสั่งสร้างเรือ


นอกจากช่างสามร้อยชีวิตแล้ว กลุ่มพ่อค้าอ่าวเครสเซนต์มูนจะนำเรือแม่น้ำอีกสองลำมาด้วย พวกเขาต้องการให้เมืองชายแดนดัดแปลงมันเป็นเรือกลไฟที่ใช้กำลังไอน้ำ ซึ่งลำพังแค่ค่าดัดแปลงเรือก็สูงถึงหนึ่งพันแปดร้อยเหรียญทองแล้ว เรือสองลำนี้ทำเงินให้โรแลนด์มากกว่าคำสั่งซื้อเครื่องจักรไอน้ำของมาร์เจอรีเสียอีก ส่วนแก้วน้ำนั้นแม้จะได้คำสั่งซื้อถึงสามฉบับ แต่มูลค่ารวมก็ยังไม่ถึงสามร้อยเหรียญทองด้วยซ้ำ...แม้โรแลนด์จะเรียกราคาสูงกว่าราคาขายในร้านค้าสำหรับชาวเมืองถึงสิบเท่าก็ตาม เขาถึงกับสะท้อนใจในความต่างของกำไรที่ได้จากสินค้าอุตสาหกรรมและสินค้าอุปโภคบริโภค ตราบใดที่ไม่สามารถขยายกำลังการผลิตได้ ก็สู้เก็บสินค้าอุปโภคบริโภคพวกนี้ไว้ขายชาวเมืองดีกว่า


แต่สิ่งที่โรแลนด์แปลกใจที่สุดก็คือ เกราะเหล็กและอุปกรณ์การเกษตรซึ่งทำจากเหล็กกลับไม่ได้รับความสนใจเท่าที่ควร มาร์เจอรีได้คลายข้อสงสัยให้เขาระหว่างกินมื้อเย็นว่า “เกราะของฝ่าบาทราคาถูกก็จริง แต่ฝ่าบาททรงผลิตน้อยเกินไป หากนำไปขายต่อ พอหักลบค่าขนส่งและค่าภาษีไปแล้ว กำไรต่อชิ้นอาจจะเหลือเพียงห้าหกเหรียญทองเท่านั้นเพคะ หม่อมฉันคิดว่าเกราะของฝ่าบาทคงจะตีด้วยค้อนพลังน้ำหรือไม่ก็เครื่องจักรไอน้ำ...แต่ไม่ว่าจะตีด้วยอะไร ราคาของเกราะชนิดนี้ก็ตายตัวอยู่ดี หากจะแพงก็แพงที่วัตถุดิบเป็นเหล็กเนื้อดี ไม่ใช่แพงที่ฝีมือแรงงาน” เธอหยุดไปสักครู่ “ยิ่งซื้อมาใช้เองยิ่งไม่จำเป็นใหญ่ คนคุ้มกันสินค้ากับพวกลูกเรือไม่สวมเกราะเหล็กหนักๆ กันหรอกเพคะ เพราะมันจะทำให้พวกเขาจมน้ำเร็วขึ้นก็เท่านั้น สำหรับพวกเขาแล้ว เกราะเปรียบเสมือนเครื่องพันธนาการมากกว่าสิ่งคุ้มกันเพคะ”


“อุปกรณ์การเกษตรก็เหมือนกัน หากฝ่าบาทไม่สามารถหาเหล็กราคาถูกได้จำนวนมากล่ะก็ สินค้าของฝ่าบาทก็ไม่มีอะไรเหนือกว่าสินค้าพื้นเมืองประเภทเดียวกันเลย ไม่เหมือนกับแก้วน้ำสีสวยพวกนั้น ราคาของมันอาจผันเปลี่ยนได้เสมอ หากมีขุนนางคนไหนถูกใจเข้า พวกพ่อค้าก็อาจเรียกราคาสูงขึ้นได้หลายเท่าตัว”


“ที่แท้ก็อย่างนี้นี่เอง” โรแลนด์คิดตามก็พบว่าจริงอย่างที่เธอว่า...สินค้าที่มีราคาตายตัวอย่างเกราะและอุปกรณ์การเกษตรนั้นลดราคาได้ลำบากเพราะติดที่ต้นทุนวัตุดิบ...หากจะลดราคาได้ก็ได้เฉพาะส่วนของแรงงาน เพราะเครื่องจักรไอน้ำมีประสิทธิภาพการผลิตสูงกว่าค้อนพลังน้ำ แต่เสียดายที่ส่วนต่างเพียงเล็กน้อยนี้ไม่สามารถดึงดูดความสนใจของเหล่าพ่อค้าได้


นอกจากนี้ กองทัพที่หนึ่งก็ยังต้องใช้เกราะที่โซโรยาลงสีเพิ่มความแข็งแรงให้ด้วย ตราบใดที่ปริมาณการผลิตเหล็กยังไม่เพิ่มขึ้น การขายผลิตภัณฑ์จากเหล็กในปริมาณมากก็เป็นเรื่องที่เป็นไปไม่ได้เลย


...


ไม่นานนักก็ถึงวันเปิดแสดงละครที่ทุกคนเฝ้ารอ


บ่ายนั้น พวกชาวเมืองมารวมตัวกันที่ลานเมืองอย่างแน่นหนา...แม้ว่าโรแลนด์จะสั่งรื้ออาคารเก่าๆ บริเวณรอบๆ เพื่อขยายพื้นที่ลานเมืองแล้วก็ตาม


โรแลนด์เริ่มประกาศโฆษณาตั้งแต่หนึ่งสัปดาห์ก่อนเพื่อให้ชาวเมืองรู้เรื่องนี้มากที่สุด ทั้งยังให้กองการเกษตรส่งคนไประดมทาสที่อยู่รอบนอกมาดูละครด้วย


โรแลนด์เป็นผู้ปกครอง ย่อมได้นั่งตำแหน่งที่ดีที่สุด คาร์ลสร้างอัฒจันทร์ไม้ชั่วคราวขึ้นที่ฝั่งตรงข้ามกับเวที บนอัฒจันทร์แบ่งเป็นสามแถว สามารถจุคนได้ประมาณหนึ่งร้อยคน โรแลนด์นั่งอยู่ตรงกลางชั้นที่สาม ด้านหนึ่งเป็นสโมสรแม่มด คนที่นั่งติดกับเขาคืออันนา ส่วนอีกด้านเป็นกลุ่มพ่อค้า คนที่นั่งใกล้เขาที่สุดคือมาร์เจอรี


ส่วนคนที่นั่งชั้นที่หนึ่งและชั้นที่สองนั้น ส่วนใหญ่เป็นเจ้าหน้าที่และลูกศิษย์ในสำนักงานเมือง


รอบๆ อัฒจันทร์มีทหารจากกองทัพที่หนึ่งคอยดูแลความปลอดภัยอยู่ไม่ห่าง ขณะเดียวกับที่ดูละครนั้น พวกเขาก็คอยรักษาระยะห่างระหว่างเจ้าชายกับสามัญชนไปด้วย


ตอนนี้น่าจะเป็นเวลาบ่ายสี่โมงแล้ว ความร้อนจากพระอาทิตย์สลายตัวไปจนหมด ยิ่งเมื่อได้เวนดี้คอยเป่าลมเย็นเป็นระยะด้วยแล้ว ทุกคนที่อยู่บนอัฒจันทร์จึงรู้สึกราวกับตัวเองเป็นแขกคนสำคัญ


เหล่านักแสดงทยอยกันขึ้นเวทีทีละคนท่ามกลางเสียงปรบมือของผู้ชม


อันที่จริง โรแลนด์ก็บอกไม่ได้เหมือนกันว่าการแสดงรอบนี้จะประสบผลอย่างไร เพราะหลังจากโยนบทละครให้เอรินไป เขาก็ไม่ได้สนใจเรื่องนี้อีกเลย ไม่ว่าจะเรื่องหาคนแสดงก็ดี หรือฝึกซ้อมก็ดี เอรินกับเฟร์รานก็เป็นธุระจัดการให้ทั้งหมด มาตอนนี้ถึงได้เพิ่งนึกได้ว่า นักแสดงมือใหม่ที่เพิ่งเคยขึ้นเวทีแค่ครั้งเดียวจะมีประสบการณ์สักเท่าไรเชียว มิหนำซ้ำ เพื่อนๆ ที่เธอเรียกมาก็คงเป็นนักแสดงตัวประกอบที่ไม่เคยได้ขึ้นแสดงเลยสักครั้ง ถึงได้ยอมมาที่เมืองชายแดนง่ายๆ แบบนี้


หรือพูดอีกอย่างก็คือ นี่คือละครเรื่องใหม่ที่กำกับ เรียบเรียง และแสดงโดยมือใหม่ทั้งหมด


โชคดีที่โรแลนด์ไม่กลัวความล้มเหลว ละครเรื่องนี้ไม่ได้เปิดแสดงขึ้นเพื่อหารายได้จากค่าตั๋ว หรือเพื่อโอ้อวดบทละครอันยอดเยี่ยม แต่เพื่อปลูกฝังความรู้พื้นฐานที่จะช่วยปรับทัศนคติของผู้ชมต่างหาก และเขาก็จะเปิดแสดงมันต่อไปอีกหลายรอบด้วย หากรอบนี้แสดงไม่ดี ก็แค่ปรับปรุงใหม่ในรอบหน้าเท่านั้น


“หม่อมฉันรู้แล้วว่าเหตุใดฝ่าบาทจึงมั่นพระทัยกับการแสดงครั้งนี้นัก” มาร์เจอรีอุทาน “เพราะฝ่าบาททรงเชิญเมย์มาแสดงนี่เอง!”


โรแลนด์งง “ใครหรือ”


“ก็เมย์น่ะสิเพคะ อย่าบอกนะเพคะว่าฝ่าบาทไม่ทรงรู้เรื่องนี้! สวรรค์ ก่อนจะมาที่นี่ หม่อมฉันยังดูนางแสดงที่เมืองหลวงอยู่เลย” มาร์เจอรีจุ๊ปาก “ไม่ว่าจะการสวมบทบาทหรือการสร้างอารมณ์ร่วม นางก็ทำได้ยอดเยี่ยมกว่าใคร อย่างเรื่อง ‘เจ้าชายตามรัก’ นี่ไม่รู้ว่าเรียกน้ำตาผู้ชมไปแล้วเท่าไร ขนาดเคแกน เฟสยังชมนางไม่หยุดเลยเพคะ!”


“แล้วเคแกน เฟสนี่ใครอีก” โรแลนด์พยายามค้นความทรงจำ แต่กลับไม่พบชื่อนี้ในสมอง


“...ฝ่าบาท ฝ่าบาทเคยประทับในเมืองหลวงจริงๆ หรือเพคะ” มาร์เจอรีกระพริบตา “หม่อมฉันขอละลาบละล้วงหน่อยนะเพคะ ตอนประทับที่เมืองหลวง นอกจากคนในราชสำนักแล้ว ฝ่าบาททรงสนิทสนมกับใครที่สุดเพคะ”


“ ‘หัตถ์ปีศาจ’ ยอร์โก” โรแลนด์โพล่งออกไปโดยไม่คิด แต่แล้วก็ชักสังหรณ์ใจไม่ดี


“อ้อ” มาร์เจอรีมองเขาอย่างมีเลศนัย “หนุ่มเจ้าสำราญผู้โด่งดังนี่เอง ได้ยินว่าเขาใช้แค่มือคู่เดียวก็ทำเอาสาวๆ ท่องจำชื่อเขาได้ขึ้นใจ...หม่อมฉันเข้าใจแล้วเพคะ”


“ใช้แค่มือหรือ” อันนาหันหน้ามา “เขาทำได้อย่างไร”


“ไม่...ไม่มีอะไร” โรแลนด์กุมหน้าผาก “พวกเราตั้งใจดูละครดีกว่า”


........................................


[Go To Next Chapter]( ./101.md)