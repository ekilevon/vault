##บทที่ 219 พี่สาวกับน้องสาว
“ยินดีต้อนรับสู่สโมสรแม่มด!” ในโถงใหญ่ แม่มดมากหน้าหลายตา วัยแตกต่างกันต่างชูแก้วฉีกยิ้ม
“ขะ ขอบคุณพวกเจ้ามาก” ลูเซียรู้สึกขอบตาร้อนผ่าว เธอสูดจมูกกลั้นน้ำตา ก่อนจะยกแก้วดื่มเบียร์รวดเดียวหมด...รสชาติไม่ยักขมอย่างที่คิด ออกจะหอมหวานด้วยซ้ำ
หลังจากเธอพบผู้ปกครองแล้ว ไนติงเกลก็ช่วยอาบน้ำอุ่นและเปลี่ยนเป็นเสื้อผ้าสะอาดให้เธอกับเบลล์ ลูเซียจัดที่นอนให้น้องสาวเรียบร้อยแล้วจึงตามไนติงเกลกลับมาที่โถงปราสาทอีกครั้ง เพราะพวกแม่มดจัดงานเลี้ยงต้อนรับเธอที่นี่
ลูเซียเพิ่งเคยเห็นคนประเภทเดียวกับเธอมากมายขนาดนี้เป็นครั้งแรก ความกังวลที่ยังหลงเหลือในใจพลันมลายหายไปสิ้น หากแม่มดถูกกักขังอยู่ที่นี่หรือถูกบังคับให้ทำงานรับใช้ผู้ปกครองจริง พวกเธอคงไม่มีทางยิ้มสดใสขนาดนี้
พอเธอคิดถึงคำพูดของไนติงเกลที่ว่า ‘ที่นี่ก็คือบ้านของแม่มด’ ขึ้นมา เธอก็เริ่มจะเข้าใจความรู้สึกนั้นขึ้นมาบ้างแล้ว หากเทียบกับแม่มดที่มีคนรู้ตัวตนและถูกศาสนจักรไล่ล่าพวกนั้นล่ะก็ แม่มดที่สามารถอยู่ได้อย่างสงบสุขและสบายใจนั้นหาได้ยากกว่ามาก นับตั้งแต่เมืองวาเลนเซียถูกคนบุกโจมตีเป็นต้นมา ภายในระยะเวลาสั้นๆ เพียงหนึ่งเดือนมานี้ เธอก็รู้ซึ้งถึงความทรมานของการเร่ร่อนเป็นอย่างดี การต้อนรับอย่างอบอุ่นของสโมสรแม่มดทำให้ใจที่เคยกระวนกระวายของเธอสงบลงได้ในที่สุด
ขณะเดียวกันนั้น เธอยังได้เห็นด้วยว่างานเลี้ยงที่จัดและดำเนินงานโดยแม่มดทั้งหมดนั้นอัศจรรย์แค่ไหน
ไฟสีดำย่างเนื้อจนเหลืองสุกภายในเวลาเพียงพริบตา ในขณะที่ชามใส่เนื้อนั้นไม่ได้รับความเสียหายแม้แต่น้อย
สาวน้อยผมสั้นสีทองลอยไปลอยมากลางอากาศ คอยเติมไวน์ให้ทุกคน
แม่มดที่ดูเหมือนเป็นคนต่างเผ่าส่งเสียงเลียนแบบเครื่องดนตรีชนิดต่างๆ บรรเลงบทเพลงไพเราะหวานหูให้ทุกคนฟัง
...
เมื่อไนติงเกลแนะนำแม่มดทีละคนให้เธอรู้จัก เธอก็จำชื่อทุกคนได้อย่างรวดเร็ว และได้กลายเป็นส่วนหนึ่งของกลุ่มแม่มดโดยไม่รู้ตัว ความเศร้าหมองในใจจึงจางลงไปมาก
ในสโมสรแม่มดมีบุ๊กกับเวนดี้ที่สุขุมและเป็นผู้ใหญ่ มีลีฟกับเอคโคที่เปรียบเสมือนพี่สาว และยังมีพวกอันนากับโซโรยาที่อายุพอๆ กับเธอ ทุกคนปฏิบัติต่อเธออย่างอบอุ่น ไม่มีใครเห็นเธอเป็นคนแปลกหน้าสักคน ข้อนี้ทำให้ลูเซียปลาบปลื้มใจเป็นที่สุด
หลังจบจากงานเลี้ยง เธอบอกราตรีสวัสดิ์กับพวกแม่มดแล้วจึงกลับมาที่ห้องนอน...เจ้าชายยกห้องนอนแขกห้องสุดท้ายบนชั้นสองให้เธอกับเบลล์อยู่ ถึงเบลล์จะไม่ใช่แม่มด เขาก็ไม่ได้สั่งแยกเธอกับเบลล์ออกจากกัน
“พี่หรือ” เบลล์ลืมตาทันทีที่ได้ยินเสียง
“เจ้าฟื้นแล้วหรือ” ลูเซียดีใจ รีบปราดไปที่ข้างเตียงทันที “รู้สึกอย่างไรบ้าง”
ดูเหมือนเบลล์จะนอนเต็มอิ่มดีแล้ว ร่างกายเธอไม่หลงเหลือร่องรอยความทรมานจากความเจ็บป่วยอีก ตาเธอดูเหม่อลอยเล็กน้อย ทว่าปากกลับบ่นงึมงำ “ข้าหิวจะแย่แล้ว”
“รอประเดี๋ยว...” ลูเซียรีบหยิบถุงผ้าออกจากกระเป๋าเสื้อ พอเปิดออก กลิ่นหอมของปลาก็ฟุ้งกระจาย...มันคือปลาแห้งที่ไนติงเกลแบ่งให้เธอนั่นเอง “ข้ามีของให้เจ้ากิน”
เธอดูเบลล์กินปลาแห้งอยู่ที่หัวเตียง พลางลูบศีรษะเด็กน้อยอย่างอิ่มเอมใจ น้องสาวเธอเพิ่งอายุสิบขวบเท่านั้น แต่ตอนนี้กลับเสียทั้งพ่อและแม่ไปแล้ว เธอจึงต้องเป็นที่พึ่งเพียงหนึ่งเดียวของน้องสาว
เบลล์ได้กินปลาแห้งแล้วก็สดใสขึ้นมาก เธอมองไปรอบด้านก่อนจะถามว่า “พวกเราอยู่ที่ไหนหรือ บนเรือไม่มีเตียงใหญ่แบบนี้นี่”
“เมืองชายแดนทางดินแดนตะวันตกน่ะ พวกเรามาถึงจุดหมายแล้ว”
“ถึงแล้วหรือ” เธอลูบแก้มตัวเอง “แต่ข้า...ป่วยไม่ใช่หรือ พวกเขายอมให้คนป่วยเข้าเมืองด้วยหรือ”
“พวกเขาไม่ยอมแน่” ลูเซียขำท่าทางงุนงงของน้องสาว “แต่แม่มดของท่านผู้ปกครองรักษาเจ้าจนหายดีแล้ว” เธอเล่าเรื่องที่เกิดขึ้นที่ท่าเรือให้อีกฝ่ายฟังอย่างละเอียด “ตอนนี้พวกเราอยู่ในปราสาทของเจ้าชาย”
“แม่มดหรือ” เบลล์เอียงศีรษะถาม “ก็เหมือนกับท่านน่ะสิ”
“ใช่แล้ว ทุกคนดีกับข้ามาก โดยเฉพาะแม่มดที่ชื่อไนติงเกล” ลูเซียลูบผมเธออย่างอ่อนโยน “นางยังช่วยอาบน้ำให้เจ้าด้วยนะ”
“เอ๋ ไหนท่านบอกว่าพวกขุนนางเกลียดแม่มดมากไม่ใช่หรือ เหตุใดท่านผู้ปกครองจึงรับเลี้ยงพวกนางเล่า”
คำถามนี้ทำเอาลูเซียชะงักไปเล็กน้อย เธอกระแอมสองทีก่อนจะตอบ “ก็...บางครั้งในหมู่ขุนนางก็อาจมีคนดีๆ หลุดมาบ้าง”
เบลล์กัดปลาแห้งชิ้นสุดท้ายในถุง “เช่นนั้นท่านต้องทำงานให้เจ้าชายหรือไม่ งานแบบที่สาวใช้ในบ้านทำน่ะ อย่างกวาดบ้าน ทำอาหาร หรือปรนนิบัติในห้องนอน”
“นี่เจ้าเพ้อเจ้ออะไรน่ะ” ลูเซียหยิกแก้มน้องสาว “ข้าเป็นแม่มด! ก็ต้องใช้พลังแม่มดทำงานให้ผู้ปกครองสิ! แล้วเรื่องงานสาวใช้พวกนั้น ใครเป็นคนบอกเจ้า”
“ท่านแม่...” เธอบุ้ยปาก “ดังนั้นนางถึงได้ไม่ยอมให้ท่านพ่อรับสาวใช้สวยๆ อย่างไรเล่า”
พอพูดถึงคนในครอบครัว สีหน้าของลูเซียก็พลันหมองลง เธอไม่ได้ดุเบลล์ แต่กลับดึงอีกฝ่ายมากอดพลางถอนใจเบาๆ
เธอไม่ได้คิดว่าสิ่งที่น้องสาวพูดจะเป็นความจริง เพราะตอนที่คุยกับผู้ปกครอง เธอมองออกว่า...อีกฝ่ายถามเกี่ยวกับตัวเธอเพียงไม่กี่ประโยคเท่านั้น ส่วนที่เหลือนั้นเป็นเรื่องพลังวิเศษมากกว่า เห็นได้ชัดว่าเขาสนใจมากกว่าว่าแม่มดจะสามารถทำงานให้เขาได้หรือไม่
แต่พอนึกถึงพลังของตัวเอง ลูเซียก็รู้สึกกระวนกระวายใจ
เธอเองก็พอจะรู้เรื่องเกี่ยวกับโลกแม่มดมาบ้าง ที่เมืองวาเลนเซียก็แม่มดหลายคนอยู่เหมือนกัน เพียงแต่เมื่อครึ่งปีก่อน พวกเธอพากันย้ายออกจากเมืองไปแล้ว ดูเหมือนจะเดินทางไปหาที่อยู่ใหม่ที่ฟยอร์ดกันหมด แต่เธอไม่อยากจากพ่อแม่ไป จึงไม่ได้ย้ายออกไปพร้อมกับแม่มดคนอื่นๆ ลูเซียเคยพบปะพวกแม่มดอยู่หลายครั้ง จึงพอรู้ว่าพวกเธอแบ่งพลังออกเป็นสายต่อสู้และสายสนับสนุน
พลังคืนสภาพสิ่งของของเธอเรียกได้ว่าไร้ประโยชน์อย่างสิ้นเชิง อย่าว่าแต่เอามาใช้ในการต่อสู้เลย ขนาดจะใช้ในชีวิตประจำวันยังควบคุมได้ยากเลย...พ่อของเธอผลิตกระดาษขาย ภายในห้องรับแขกที่บ้านเธอจึงมักเต็มไปด้วยกองกระดาษฟางเสมอ วันที่เธอกลายเป็นแม่มดนั้น เธอเผลอใช้พลังวิเศษโดยไม่รู้ตัว ทำให้กระดาษพวกนั้นเปลี่ยนสภาพกลับไปเป็นเศษฟางและฝุ่นผงที่ปลิวว่อนอีกครั้ง แม้ว่าหลังจากนั้นพ่อแม่เธอจะดุด่าเธอยกใหญ่ แต่พวกเขาก็ไม่ได้จับเธอส่งให้ศาสนจักร มิหนำซ้ำยังช่วยเธอปกปิดตัวตนเป็นอย่างดี บางครั้งยังให้เธอสวมหินอาญาสิทธิ์เพื่อปลอมตัวเป็นสาวกผู้จงรักภักดีต่อศาสนจักรด้วย
ตอนแรกลูเซียยังนึกสงสัยพลังของตัวเองไม่น้อย จึงมักลองใช้พลังเสกสิ่งของต่างๆ ในห้องนอนอยู่บ่อยๆ แต่ไม่นานนักเธอก็พบว่าพลังชนิดนี้ควบคุมได้ยากมาก ต่อให้เสกกระดาษฟางเหมือนกัน แต่บางครั้งผลลัพธ์ที่ได้ก็เป็นเศษฟาง ในขณะที่บางครั้งก็เป็นผงสีดำๆ และหากใช้พลังกับของชนิดเดิมซ้ำไปเรื่อยๆ ของชนิดนั้นก็จะยิ่งแปรสภาพไปเป็นวัตถุที่มีขนาดเล็กลงเรื่อยๆ จนสุดท้ายก็กลายเป็นกรวดหรือไม่ก็ผงทราย...นั่นหมายความว่าพลังคืนสภาพของของเธอไม่สามารถทำให้ของที่เสียหายไปแล้วกลับมาเป็นเหมือนเดิมได้ พลังของเธอทำได้เพียงทำลายของที่คนอื่นสร้างขึ้นมาอย่างยากลำบากเท่านั้น
แม่มดคนอื่นๆ ก็คิดว่าพลังของลูเซียไม่ค่อยมีประโยชน์เหมือนกัน เพราะหากจะใช้ในการต่อสู้ก็ต้องอยู่ใกล้ศัตรูมาก มิหนำซ้ำยังใช้กับสิ่งมีชีวิตไม่ได้ อย่าว่าแต่อัศวินที่ได้รับการฝึกมาอย่างดีเลย ขนาดชาวนาธรรมดาๆ เธอยังเอาชนะไม่ได้ด้วยซ้ำ จะเรียกว่าแม่มดสายต่อสู้ก็ไม่ได้ หรือจะเรียกว่าแม่มดสายสนับสนุนก็ยังนึกประโยชน์ไม่ออก พลังของเธอคงเป็นพลังระดับต่ำที่สุดแล้ว
เธอกลุ้มใจเรื่องนี้อยู่เป็นนาน
ตอนนี้...สิ่งที่ลูเซียกังวลที่สุดก็คือ หากเจ้าชายคิดว่าเธอไร้ประโยชน์ เขาจะไล่เธอออกจากปราสาทหรือไม่
เธอดับเทียบด้วยใจที่กระวนกระวาย จากนั้นจึงกอดน้องสาวที่เคี้ยวปลาแห้งอย่างเอร็ดอร่อย แล้วปิดเปลือกตาลงอย่างช้าๆ เฝ้ารอวันใหม่ที่กำลังจะมาถึง


........................................




[Go To Next Chapter]( ./132.md)