##บทที่ 451 เสียงหัวใจ
ตอนที่เลนเดินออกมาจากคฤหาสน์เอิร์ลนั้น เขาเผลอหยีตาและสูดหายใจลึกโดยไม่รู้ตัว ครึ่งเดือนผ่านไป ในที่สุดเขาก็ได้สัมผัสแสงแดดและลมหนาวอีกครั้ง
ข้างนอกมีนักรบในเครื่องแบบยืนอยู่ทุกหนแห่ง พวกเขาไม่ได้ปล้นคฤหาสน์อย่างบ้าคลั่ง ทว่ายืนเฝ้าหน้าทางเข้าทุกทางอย่างเป็นระเบียบ บนพื้นหิมะปรากฏรอยเลือดเป็นดวงๆ แต่กลับไม่มีศพสักศพ ตามถนนก็ไม่มีเสื้อผ้าหรือเศษผ้าที่ถูกฉีกขาดแม้แต่ชิ้นเดียว...นั่นหมายความว่าระหว่างการเก็บกวาดสนามรบนั้น พวกเขาไม่ได้ฉกชิงทรัพย์สินของผู้ตายเลย...นั่นทำให้เลนยิ่งมั่นใจในความคิดของตัวเองมากขึ้น กองทหารกองนี้ไม่เหมือนกับกองทหารใดๆ ที่เขาเคยเจอมา
“เปโรปลอดภัยดีใช่หรือไม่” เขามองขวานเหล็กที่อยู่ข้างๆ “ป้อมปราการลองซอง...เป็นอย่างไรบ้าง”
“ทุกอย่างปลอดภัยดี” ชายต่างเผ่ารูปร่างกำยำคนนี้เป็นคนพูดน้อยและตอบคำถามสั้น แต่ทุกครั้งที่เขาถามคำถามออกไป อีกฝ่ายก็จะให้คำตอบกลับมาเสมอ
ทุกอย่างปลอดภัยดีหมายความว่าแผนของฌักไม่บรรลุผล เขาแอบถอนใจโล่งอก หากป้อมไม่เสียหาย และตระกูลฮันนี่ซัคเคิลยังปลอดภัยล่ะก็ เปโรก็น่าจะช่วยพูดแทนเขาได้บ้าง ส่วนจุดจบของฌักนั้น เขาขี้เกียจจะสนใจเต็มที คนโง่ที่เกือบจะลากตระกูลแอลลาเฟียร์ลงเหวแบบนั้นไม่มีอะไรเกี่ยวข้องกับเขาอีก
“พี่รอง...พี่ใหญ่ทำอะไรลงไปหรือ” ออเรเลียนขยับมาถามเบาๆ
เขาลังเลอยู่สักครู่ ก่อนจะส่ายหน้าในที่สุด “ข้าก็ไม่รู้เหมือนกัน”
อีกฝ่ายผุดสีหน้าเป็นเชิงว่า ‘ท่านโกหกข้า’ ในทันที
เลนยิ้มขมๆ เขาไม่รู้จริงๆ ว่าจะตอบคำถามนี้อย่างไร...จะบอกว่าฌักก่อกบฏก็พูดได้ไม่เต็มปาก เพราะเขารู้แค่ตอนที่อีกฝ่ายกำลังวางแผนเท่านั้น แต่สุดท้ายแล้วอีกฝ่ายทำอะไรลงไปบ้าง เขาก็ไม่รู้เหมือนกัน เขาเงียบไปสักครู่จึงเอ่ยขึ้นว่า “เจ้าจะไปปราสาทด้วยจริงๆ หรือ”
“แน่นอนสิ ข้าก็อยากรู้เหมือนกันว่ามันเกิดอะไรขึ้นกันแน่ เหตุใดคนพวกนี้จึงกล้าบุกคฤหาสน์เอิร์ลตอนกลางวันแสกๆ” พอพูดถึงตรงนี้ เธอก็ถลึงตาใส่ขวานเหล็ก “ท่านเปโรไม่มีวันนิ่งดูดายแน่”
เลนรู้ว่าที่จริงแล้ว น้องสามเป็นห่วงอีกฝ่ายมากกว่า ทว่าสุดท้ายก็ยังพยักหน้าว่า “ก็ดีเหมือนกัน ถ้าเจ้าถามเขา เขาคงอธิบายละเอียดเชียวล่ะ”
คนทั้งหมดเดินทางผ่านถนนที่เต็มไปด้วยหิมะเป็นเวลาหนึ่งชั่วโมง จนกระทั่งมาถึงปราสาทป้อมตอนเที่ยงตรง
ขวานเหล็กพาสองพี่น้องขึ้นไปบนชั้นสาม ที่นี่มีมาตรการรักษาความปลอดภัยที่แน่นหนามาก มีองครักษ์ยืนระวังภัยเกือบทุกๆ สองสามก้าว
พอเดินเข้าไปในห้องที่ดูเหมือนจะเป็นห้องหนังสือ เขาก็เห็นเปโร เฮอร์มอน เพื่อนสนิทในวัยเยาว์ในที่สุด ทว่าอีกฝ่ายเพียงแต่ยืนอย่างนอบน้อมอยู่อีกด้านเท่านั้น ที่หน้าโต๊ะหนังสือยังมีผู้ชายผมเทานั่งอยู่อีกคน เขากำลังหมุนพู่กันในมือพลางมองเขาและออเรเลียนอย่างสนใจ เลนรู้ฐานะของคนคนนี้ได้แทบจะในพริบตา
เขารีบคุกเข่าลงหนึ่งข้าง “เลน แมดเดนถวายบังคมฝ่าบาทที่เคารพ”
“นี่คือ...” ออเรเลียนแปลกใจ แต่พอถูกเลนดึงเบาๆ ก็ย่อตัวแสดงความเคารพเช่นกัน
“พวกเราเคยเจอกันแล้วที่ป้อมปราการลองซอง” เจ้าชายยิ้มบางๆ “ในคุกใต้ดินของปราสาทแห่งนี้นี่ล่ะ เมื่อครู่นี้ขวานเหล็กเพิ่งรายงานข้าว่า เจ้าถูกขังอีกแล้วหรือ”
“เอ่อ...” เลนอึ้ง ไม่รู้จะตอบอีกฝ่ายอย่างไร
โชคดีที่เจ้าชายไม่ได้ต้องการคำตอบจริงๆ “ลุกขึ้นเถอะ ก่อนที่ข้าจะสั่งโจมตีพื้นที่ของตระกูลแอลลาเฟียร์ เปโรยืนยันกับข้าอยู่หลายครั้งว่า เจ้าไม่มีส่วนเกี่ยวข้องกับแผนการของฌักแน่นอน ดูท่าเขาจะเดาไม่ผิดจริงๆ ว่าแต่...เจ้าถูกขังได้อย่างไร”
เลนมองเปโรอย่างซึ้งใจ จากนั้นจึงเล่าเรื่องที่เกิดขึ้นในตระกูลทั้งหมดให้อีกฝ่ายฟัง
“ที่แท้ก็อย่างนี้นี่เอง” เจ้าชายพยักหน้า “น่าเสียดายจริงๆ หากเจ้ายับยั้งเอิร์ลแอลลาเฟียร์ได้ทัน ป้อมปราการลองซองก็คงไม่ประสบหายนะเช่นนี้”
คำพูดของอีกฝ่ายทำให้เลนตกใจ ออเรเลียนถึงกับถามอย่างอดไม่ไหวว่า “แล้วพี่ใหญ่...เป็นอย่างไรบ้างเพคะ”
“ฌัก แมดเดนร่วมมือกับตระกูลเมเปิลลีฟ วูล์ฟ และไวลด์โรส บุกโจมตีป้อมปราการลองซองไปเมื่อวานซืน” เจ้าชายพูดอย่างเย็นชา “การโจมตีครั้งนี้ทำให้มีผู้บริสุทธิ์บาดเจ็บล้มตายเป็นจำนวนมาก เขตเมืองทั้งสองแห่งถูกเผาทำลาย เพื่อที่จะบีบให้ตระกูลฮันนี่ซัคเคิลยอมจำนน พวกเขาถึงกับลงมือกับคนในครอบครัวของเปโร”
เลนได้ยินประโยคสุดท้ายก็สงสัยว่าตัวเองฟังผิดไปหรือไม่ ต่อให้เป็นการต่อสู้กับขุนนางฝ่ายศัตรู แต่การใช้ญาติพี่น้องมาข่มขู่อีกฝ่ายก็ถือเป็นพฤติกรรมที่น่าละอายอย่างยิ่ง ฌักถึงกับทำเรื่องพรรค์นี้เชียวหรือนี่
“เหตุจลาจลครั้งนี้เกี่ยวพันกับหลายฝ่าย แต่ข้ารับรองว่า ทุกคนที่มีส่วนเกี่ยวข้องกับการโจมตีครั้งนี้ จะไม่มีวันรอดพ้นเงื้อมมือกฎหมายไปได้...ผู้ก่อเหตุจะต้องได้รับโทษอย่างสาสม!” เจ้าชายเคาะโต๊ะ “ที่ข้ามาป้อมครั้งนี้ก็เพื่อเก็บกวาดดินแดนตะวันตก ข้าจะไม่ยอมให้ใครหลุดรอดไปแม้แต่คนเดียว!”
เลนรู้สึกถึงเหงื่อที่ผุดเต็มแผ่นหลัง “ฝ่าบาท กระหม่อม...”
“วางใจเถอะ ข้าไม่มีวันทำร้ายผู้บริสุทธิ์พวกนั้นอยู่แล้ว” โรแลนด์ยกมือขึ้นขัด “เจ้าไม่ต้องกลัวว่าตระกูลแอลลาเฟียร์จะล่มสลาย อันที่จริง ข้าเองก็มีคำถามอยากถามเจ้าอยู่เหมือนกัน ฌัก แมดเดนเสียชีวิตลงระหว่างการต่อสู้ไปแล้ว เจ้ายินดีรับสืบทอดตำแหน่งเอิร์ล และทำงานรับใช้ข้าเช่นเดียวกับเฮอร์มอนหรือไม่”
คำถามนี้แทบไม่มีคำตอบอื่นเลย เลนคุกเข่าลงอย่างไม่ลังเล แล้วปฏิญาณตนตามแบบอัศวินทั่วไป
ระหว่างการปฏิญาณตนนั้น เขาพบว่าใจเขาสงบอย่างน่าประหลาด
อันที่จริง เขาไม่เคยคิดแค้นเจ้าชายที่พรากชีวิตบิดาเขาไปเลย...อุบัติเหตุในสนามรบเป็นเรื่องที่เกิดขึ้นได้เสมอ นอกจากนี้ ฝ่ายที่เริ่มสงครามก่อนก็คือดยุกไรอันและอีกห้าตระกูลที่เหลือ ไม่ใช่เจ้าชาย และหลังจากจบสงครามแล้ว เขาก็ไม่ได้ปฏิบัติต่อขุนนางที่แพ้สงครามอย่างโหดร้าย ทว่ายังคงให้โอกาสไถ่ตัวเชลยอย่างที่ขุนนางนิยมทำกัน หากบิดาไม่ตายในสงครามเสียก่อน เขาก็คงได้กลับบ้านอย่างปลอดภัยเหมือนเอิร์ลตระกูลฮันนี่ซัคเคิล
เลนได้รับการฝึกมาอย่างอัศวิน จึงมีทัศนคติอย่างอัศวิน ทุกการต่อสู้อย่างเปิดเผยและโปร่งใสล้วนควรค่าแก่การสรรเสริญทั้งสิ้น ไม่เหมือนกับพฤติกรรมของฌักที่มีแต่ความอัปยศ นอกจากจะไม่ก่อให้เกิดประโยชน์อันใดแล้ว ยังทำให้ความแค้นระหว่างทั้งสองฝ่ายยิ่งทวีความรุนแรงขึ้นไปอีก
และเพื่อออเรเลียนและผู้บริสุทธิ์คนอื่นๆ ในตระกูลด้วยแล้ว เขาก็เหลือทางเลือกเดียวเท่านั้น หากไม่มีตระกูลแอลลาเฟียร์คอยคุ้มครอง พวกเขาก็คงไม่สามารถใช้ชีวิตอย่างสงบสุขและมั่นคงได้
หลังจากปฏิญาณตนเสร็จ เจ้าชายก็พยักหน้ายิ้มๆ ว่า “ระยะนี้เจ้ากับน้องสาวพักอยู่ในปราสาทไปก่อน เปโรจะเตรียมห้องให้พวกเจ้าเอง ตอนนี้ยังมีขุนนางที่หลบหนีไปได้เคลื่อนไหวอยู่ในพื้นที่เขตชานเมือง ประเดี๋ยวสถานการณ์สงบเมื่อไร พวกเจ้าค่อยกลับที่ดินตัวเองก็ยังไม่สาย”
“พ่ะย่ะค่ะ ฝ่าบาท”
หลังจากเลนออกจากห้องหนังสือมาแล้ว เปโรก็ตามออกมาด้วย
เมื่อเห็นเพื่อนที่ผ่ายผอมลงไปถนัดตา ความรู้สึกมากมายก็ประดังเข้ามาในใจเขา “ข้าขอโทษ...”
“ไม่ใช่ความผิดของเจ้าหรอก” เปโรตบไหล่เขา “อย่าคิดมากเลย”
ไม่รู้เพราะเหตุใด เขาจึงรู้สึกว่าตัวเองกับอีกฝ่ายห่างไกลกันยิ่งกว่าเดิม ดวงตาของเปโรเจือประกายบางอย่างที่เขาไม่เคยเห็นมาก่อน มันสะท้อนแววสุขุมและหนักแน่นราวกับเหล็กกล้าที่ถูกตีซ้ำไปซ้ำมากลางเปลวไฟ
เขากำลังกลายเป็นผู้ปกครองอย่างแท้จริง เลนตระหนักได้
………………………………….




[Go To Next Chapter]( ./364.md)