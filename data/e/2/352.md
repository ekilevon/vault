##บทที่ 440 เปิดห้องพิพากษา
โรแลนด์รู้เรื่องนี้ขณะที่กำลังศึกษาระบบกระจายไฟฟ้าในเขตที่อยู่อาศัย พอฟังคาร์เตอร์รายงานจบ เขาก็วางพู่กันแล้วถอนใจออกมาเบาๆ ทั้งที่รู้อยู่แล้วว่าสักวันจะต้องเกิดเรื่องแบบนี้ แต่พอมันเกิดขึ้นจริงๆ เขาก็ยังรู้สึกหน่ายใจอยู่ดี อย่างไรเสียเขาก็ย้ำเรื่องห้ามแอบขายเสบียงไปไม่รู้กี่รอบต่อกี่รอบแล้ว แต่ก็ยังมีคนยอมเสี่ยงเพื่อเงินเล็กๆ น้อยๆ จนได้ แน่นอนว่าคดีนี้ เขาจะต้องตัดสินโทษให้หนักเพื่อไม่ให้ใครเอาเยี่ยงอย่าง
นอกจากนี้ เขายังต้องเรียบเรียงกฎหมายแต่ละประเภทให้เสร็จโดยไวด้วย จะได้รับบุคลากรด้านกฎหมายมาไต่สวนและตัดสินคดีเสียที เพราะหลังจากที่ขยายเมืองแล้ว อาชญากรรมก็จะเพิ่มขึ้นอีก และเขาก็คงไม่มีเวลามาทำหน้าที่ผู้พิพากษาทั้งวัน
การตัดสินคดีถูกจัดขึ้นที่โถงปราสาท
โรแลนด์เรียกบารอฟมาที่ปราสาท เพื่อร่วมกันไต่สวนคดีลักลอบค้าเสบียงครั้งนี้
ในโถงใหญ่ ผู้ต้องหาซึ่งถูกมัดไว้สองคนคุกเข่าอยู่บนพื้น ใบหน้าซีดขาว แววตาว่างเปล่า ดูท่าคงไม่เคยผ่านประสบการณ์แบบนี้มาก่อน
โรแลนด์ที่นั่งเก้าอี้แล้วกระแอมว่า “พวกเจ้าทำอะไรไว้เล่ามาให้หมด หากปิดบังหรือโกหก จะถูกลงโทษหนักกว่าเดิม”
“พ่ะ พ่ะย่ะค่ะ ฝ่าบาท” คนทั้งสองราวกับเพิ่งตื่นจากฝัน พวกเขาแย่งกันเล่าเรื่องขายเสบียง โดยเฉพาะอย่างยิ่งทาสคนนั้น แทบจะตะเบ็งเสียงออกมาจนหน้าเขียวทีเดียว “ทูลฝ่าบาท! กระหม่อมรู้ว่ากระหม่อมมีความผิด แต่หากกระหม่อมไม่ขายข้าวสาลีพวกนี้...กระหม่อมก็อยู่ไม่ได้จริงๆ! เจ้าหน้าที่พวกนั้นไม่ได้รับซื้อข้าวสาลีตามเกณฑ์ที่ฝ่าบาททรงกำหนดไว้ ที่กระหม่อมทำแบบนี้ก็เพราะไม่มีทางเลือก!”
คดีนี้ไม่มีอะไรซับซ้อน โรแลนด์ฟังอีกฝ่ายเล่าแค่ครึ่งเดียวก็เดาต้นสายปลายเหตุได้แล้ว
สำนักงานเมืองต้องการสร้างความอุ่นใจให้ชาวเมือง จึงจำกัดปริมาณการซื้อเสบียงไว้สูงกว่าปริมาณที่ใช้จริงเล็กน้อย ดังนั้น ชาวเมืองที่ซื้อเสบียงเต็มอัตราที่จำกัดในแต่ละเดือนจะเหลือข้าวสาลีจำนวนหนึ่งเสมอ ไพค์ซึ่งอาศัยอยู่ในเขตหกเห็นโอกาสทางการค้า จึงนำข้าวสาลีที่เหลือกินมาบดเป็นแป้งหยาบ ผสมกับผักป่าที่ตัวเองเก็บมา แล้วทำเป็นขนมแป้งทอดหอมกรุ่นไปขายที่ตลาด ปรากฏว่าขายดีเป็นเทน้ำเทท่า...นี่ก็คือข้อดีอีกข้อของตลาดชาวบ้าน ที่นี่ห้ามชาวเมืองขายแค่วัตถุดิบหลักเท่านั้น แต่หากเป็นไข่หรือเป็ดไก่ที่เลี้ยงไว้ก็สามารถเปิดแผงขายได้อย่างอิสระ
กิจการนี้ทำรายได้ให้เขาหลายเหรียญเงินต่อเดือน ทว่าข้าวสาลีที่เหลือในแต่ละเดือนมีเพียงน้อยนิดเท่านั้น หากคิดจะขยายกิจการ เขาก็ต้องประหยัดส่วนที่กินเอง ดังนั้น ไพค์จึงเล็งเป้าไปยังทาสที่ไม่ได้ขายเสบียงทั้งหมดให้สำนักงานเมือง เขาเสาะหาเป้าหมายจนกระทั่งพบ ‘โกลด์’ จากนั้นจึงเริ่มทำการซื้อขายกันอย่างลับๆ
ทว่า ประโยคสุดท้ายของทาสทำให้โรแลนด์ขมวดคิ้ว เจ้าหน้าที่พวกนั้นไม่ได้รับซื้อข้าวสาลีตามเกณฑ์หมายความว่าอย่างไร หรือเรื่องนี้จะมีอะไรเกี่ยวข้องกับสำนักงานเมือง
เขาหันไปมองบารอฟ ฝ่ายหลังยื่นหน้ามากระซิบเสียงเบาว่า “คนที่รับผิดชอบเรื่องรับซื้อคือกองการเกษตรพ่ะย่ะค่ะ หัวหน้ากองคือเซนจ์ ดาลี ไม่น่าจะกระทำผิดเช่นนี้ได้ ฝ่าบาททรงเรียกเขามาถามดีหรือไม่พ่ะย่ะค่ะ”
โรแลนด์พยักหน้า แล้วให้องครักษ์ไปเรียกหัวหน้ากองการเกษตรมาที่ปราสาท
เซนจ์มาถึงโถงใหญ่อย่างรวดเร็ว หลังจากทำความเคารพแบบอัศวินแล้ว จึงถามเจ้าชายว่ามีความประสงค์ใด กิริยาท่าทางของเขายังคงความเป็นอัศวินตระกูลวูลฟ์อยู่ไม่น้อย
เจ้าชายอธิบายข้อสงสัยในคดีนี้ให้เขาฟัง “เจ้าเคยปฏิเสธไม่รับซื้อเสบียงจากทาสบ้างหรือไม่”
“ทูลฝ่าบาท เรื่องเป็นเช่นนี้พ่ะย่ะค่ะ” เซนจ์ตอบอย่างไม่ลังเล “หลังจากสิ้นสุดฤดูกาลเก็บเกี่ยวแล้ว พวกกระหม่อมยังคงรับซื้อข้าวสาลีต่อตามคำแนะนำของฝ่าบาท แต่จะค่อยๆ ลดราคารับซื้อลงตามคุณภาพของข้าวสาลี สองเดือนแรก ราคารับซื้อยังไม่ต่างจากเดิมเท่าไรนัก”
เขาหยุดไปเล็กน้อยก่อนจะพูดต่อว่า “แต่หลังจากเข้าฤดูหนาวมาแล้ว เนื่องจากทาสส่วนใหญ่ไม่มีสถานที่เก็บข้าวสาลีที่เหมาะสม กอปรกับมีการย้ายที่อยู่จากกระท่อมไปยังเขตที่อยู่อาศัยชั่วคราว คุณภาพของข้าวสาลีจึงลดลงอย่างมาก พวกกระหม่อมมักตรวจเจอเสบียงที่ชื้น เปลี่ยนสี และขึ้นราเป็นประจำ ดังนั้น ราคารับซื้อจึงลดลงกว่าเดิมสองถึงสามเท่า เสบียงส่วนใหญ่ของทาสผู้นี้ชื้นจนขึ้นรา แค่จะเก็บรักษาก็ยังลำบาก กระหม่อมจึงให้ราคาเพียงร้อยละยี่สิบของราคาข้าวสาลีในช่วงฤดูเก็บเกี่ยวเท่านั้นพ่ะย่ะค่ะ”
“ร้อยละยี่สิบนี่ไม่ต่างจากไม่ขายเลยพ่ะย่ะค่ะ ฝ่าบาท!” ทาสร้องเสียงดัง “กระหม่อมทำงานในนาตลอดปี แต่ผลผลิตที่ปลูกได้กลับขายได้ราคาแค่นี้ พวกเขากดราคาหนักยิ่งกว่านักเลงใต้ดินเสียอีก! ไหนฝ่าบาทตรัสว่ามีการประกันราคาอย่างไรเล่าพ่ะย่ะค่ะ!”
“นั่นหมายถึงในกรณีที่ซื้อขายตรงฤดูกาลหรอก เจ้าโง่!” บารอฟตวาดอย่างไม่พอใจ “เจ้าคิดว่าไม่มีใครรู้หรือว่าเจ้ากักตุนข้าวสาลีด้วยเหตุใด หากวันใดเมืองชายแดนเกิดขาดเสบียงขึ้นมา เจ้าก็จะได้ขึ้นราคาเป็นสามสี่เท่าใช่หรือไม่!”
เมื่อการไต่สวนดำเนินมาถึงตรงนี้ รูปคดีก็กระจ่าง ทว่าผลของมันทำให้โรแลนด์รู้สึกแปลกใจเล็กน้อย เดิมทีคิดว่าเป็นแค่คดีลักลอบค้าเสบียงธรรมดาๆ แต่สุดท้ายกลับกลายเป็นคดีอาหารปนเปื้อนเสียได้... ไพค์รู้ทั้งรู้ว่าข้าวสาลีพวกนี้คุณภาพต่ำ แต่ก็ยังรับซื้อด้วยราคาสูงถึงร้อยละห้าสิบอยู่หลายครั้ง เขาคงไม่สนใจเลยว่าแป้งที่ขึ้นรานั้นกินได้หรือไม่
ทาสมีความผิดร้ายแรง จะต้องได้รับโทษหนักอย่างไม่ต้องสงสัย แต่สำหรับไพค์แล้ว โรแลนด์รู้สึกตัดสินลำบากเหลือเกิน เขาเคยฟังบุ๊กเล่าเรื่องความเป็นอยู่ของคนจนมาบ้าง ในยามที่ขาดแคลนอาหารนั้น อย่าว่าแต่ขนมปังขึ้นราเลย แม้แต่กิ่งไม้หรือใบหญ้าพวกเขาก็กินได้ เพราะเหตุนี้ บุ๊กถึงได้ย้ำนักย้ำหนาว่าการทำให้ชาวเมืองทุกคนได้กินข้าวสาลีนั้นเป็นเรื่องที่ยิ่งใหญ่เพียงใด ไพค์เองก็เคยเป็นคนจนมาก่อน เขาคงไม่เคยตระหนักเลยว่าการใช้วัตถุดิบคุณภาพต่ำมาทำอาหารนั้นถือเป็นความผิดอย่างหนึ่ง
หลังจากปรึกษากับบารอฟอยู่สักครู่ โรแลนด์ก็ทำการตัดสินในที่สุด
เขาลุกขึ้นมองไปทั่วโถง ก่อนจะพูดด้วยน้ำเสียงเป็นการเป็นงานว่า “ข้าขอตัดสินให้...คนทั้งคู่มีความผิด! ทาสละเมิดข้อห้าม ลักลอบขายเสบียงทั้งๆ ที่รู้ว่าเป็นความผิด สมควรต้องรับโทษหนัก ให้ส่งไปทำงานในเหมืองเป็นเวลาสิบปี หากในอนาคตประพฤติตัวดี อาจมีการพิจารณาลดโทษให้”
“ส่วนชาวเมืองชายแดนไพค์ละเมิดข้อห้ามเช่นเดียวกัน ทั้งยังใช้ข้าวสาลีคุณภาพต่ำมาประกอบอาหารขายให้ชาวเมืองคนอื่นๆ ด้วย ถือเป็นความผิดสองกระทง นอกจากจะถูกส่งไปทำงานในเหมืองเป็นเวลาสิบปีแล้ว ยังต้องถูกปรับเงินเป็นจำนวนสามเท่าของรายได้ที่ได้จากการขายแป้งทอดด้วย คำตัดสินดังกล่าวมีผลทันที!”
คนทั้งสองถึงกับอ่อนระทวย ทรุดร่างลงกับพื้นโดยไม่รู้ตัว องครักษ์ที่ยืนอยู่อีกด้านรีบเข้ามาลากพวกเขาออกไปอย่างรวดเร็ว
จากนั้น เจ้าชายก็สั่งเซนจ์ว่า “เจ้านำเรื่องนี้ไปเขียนประกาศเตือน แล้วส่งให้บารอฟตรวจทานก่อนนำไปเผยแพร่ ข้าต้องการให้ชาวเมืองทุกคนรู้เรื่องที่เกิดขึ้นครั้งนี้ เพื่อป้องกันไม่ให้เกิดคดีแบบนี้ขึ้นอีก”
“พ่ะย่ะค่ะ ฝ่าบาท!”
หลังจากตัดสินคดีเสร็จแล้ว โรแลนด์ก็เรียกหัวหน้าอัศวินมาที่ห้องทำงาน “ได้ยินว่าเวเดอร์เป็นคนจับกุมผู้ต้องหาอีกแล้วหรือ”
คาร์เตอร์พยักหน้า “แต่ครั้งนี้พวกเขาทำเกินกว่าเหตุไปหน่อยพ่ะย่ะค่ะ พวกเขาจับกุมผู้ต้องหาโดยถอดเครื่องแบบตำรวจออก ระหว่างทางที่คุมตัวผู้ต้องหามา ยังถูกผู้พบเห็นแจ้งความเพราะเข้าใจผิดว่าเป็นนักเลงด้วย กระหม่อมจะตักเตือนเขาเองพ่ะย่ะค่ะ”
“ไม่ต้องหรอก อันที่จริง เจ้าต้องชมเชยเขาด้วยซ้ำ” โรแลนด์ลูบคาง “นี่ล่ะตำรวจนอกเครื่องแบบ รู้จักพลิกแพลงและมีประสบการณ์ในการจับกุมผู้ต้องหา มิหนำซ้ำยังเคยเป็นกองลาดตระเวนมาก่อน จึงรู้โครงสร้างขบวนการใต้ดินเป็นอย่างดี เขาเกิดมาเพื่อเป็นเจ้าหน้าที่ปราบปรามอาชญากรรมโดยแท้”
ไว้ถึงเวลาที่เหมาะสมเมื่อไร เขาจะเรียกคนคนนี้เข้าศูนย์รักษาความปลอดภัย เจ้าชายคิดในใจ ไนติงเกลกำลังขาดลูกมืออยู่พอดี
………………………………….


[Go To Next Chapter]( ./353.md)