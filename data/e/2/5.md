##บทที่ 93 โครงสร้างกองทัพ
หลายวันต่อมาหลังจากงานเลี้ยงฉลอง โรแลนด์ก็กลับมาหมกมุ่นอยู่กับแผนพัฒนาเมืองอีกครั้ง


เขานั่งอยู่ในห้องทำงาน ฟังเสียงเปาะแปะนอกหน้าต่างที่ดังขึ้นไม่ขาดสายคล้ายฝนกำลังตก นั่นคือเสียงหิมะละลาย


ทุกครั้งที่กลับชนบทไปฉลองปีใหม่ เขาจะชอบนอนฟุบอยู่ริมหน้าต่าง มองดูเสาน้ำแข็งยาวๆ ใต้ชายคาละลายกลายเป็นน้ำใสๆ หยดลงมาทีละหยดๆ


ถึงตอนนี้เขาจะไม่มีเวลาว่างแบบนั้นแล้ว แต่การเขียนโครงงานไปพลางฟังเสียงจากธรรมชาติก็ได้บรรยากาศไม่เลวเลย


จากประสบการณ์ปีก่อนๆ กว่าหิมะจะละลายหมดก็ประมาณหนึ่งสัปดาห์ แต่หากจะใช้เส้นทางไปกลับระหว่างเมืองชายแดนและป้อมปราการลองซองก็ต้องรออย่างน้อยหนึ่งเดือน


ถนนโคลนที่ไม่มีการปรับผิวถนนหรือระบบระบายน้ำจะมีสภาพอย่างไรหลังจากหิมะละลาย โรแลนด์พอจะนึกภาพออก หากเขายึดป้อมปราการลองซองได้อย่างราบรื่นเมื่อไร สิ่งแรกที่เขาจะทำก็คือตัดถนนสำหรับให้รถม้าวิ่งไปมาระหว่างสองเมืองนี้


แต่ปัญหาใหญ่ที่ต้องแก้ไขอันดับแรกในตอนนี้ยังคงเป็นเรื่องกองทหาร หากไม่มีกองทหารที่แข็งแกร่งและไว้ใจได้ เขาก็ไม่มีทางรบชนะป้อมได้ด้วยเงื่อนไขที่เป็นรองด้านกำลังคนแบบนี้


การยกระดับกองพลเรือนขึ้นเป็นกองประจำการเป็นเพียงก้าวแรกเท่านั้น ปัญหาที่น่าปวดหัวจริงๆ คือการกำหนดแผนงานที่เป็นรูปเป็นร่าง ระเบียบวินัย การปูนบำเหน็จ และบทลงโทษมากกว่า


ตอนเด็กๆ เขาเคยเล่นหมากรุกกองทัพ[1]มาบ้างก็จริง แต่ตอนนี้ลืมเกลี้ยงหมดแล้ว โรแลนด์คิดหนัก ก่อนจะตัดสินใจเขียนระบบต่างๆ ขึ้นมาเองเสียเลย


อย่างไรเสียเขาก็เป็นผู้สร้างกองทหารรูปแบบใหม่ ต่อให้ระบบไม่สมเหตุสมผลอย่างไรก็ไม่มีใครมองออก


ดังนั้น แผนการทหารฉบับแรกของเมืองชายแดนจึงถือกำเนิดขึ้นอย่างรวดเร็ว โครงสร้างใหญ่ๆ แบ่งเป็นกองทัพ กองพล กรม กอง กลุ่ม


หนึ่งกลุ่มมีห้าคน (เมื่อดูจากปืนใหญ่หนึ่งตัวต้องใช้คนอย่างน้อยห้าคนในการยิง) หนึ่งกองมีสิบกลุ่ม หนึ่งกรมมีสิบกอง ส่วนจำนวนคนของกองพลและกองทัพนั้นเขาเก็บไว้คิดทีหลัง


เพราะด้วยลักษณะการทำสงครามในยุคนี้ แค่มีกำลังคนระดับกรมสักสองสามกรม ก็เพียงพอที่จะถล่มฝ่ายตรงข้ามซึ่งมีจำนวนมหาศาลให้พินาศคาสนามรบนอกเมืองแล้ว


หลังจากกำหนดโครงสร้างพื้นฐานเสร็จ โรแลนด์ก็พ่นลมหายใจยาว


ขั้นตอนการร่างกฎในลำดับถัดมานั้นสบายกว่ามาก นอกจากกฎทั่วๆ ไปอย่างเช่นต้องปฏิบัติตามคำสั่งทางทหารทุกกรณี เชื่อฟังหัวหน้า ไม่หนีทัพ ไม่ทรยศพวกนี้แล้ว กฎพิเศษข้อแรกที่โรแลนด์เขียนขึ้นก็คือห้ามปล้นทรัพย์และสร้างความเดือดร้อนให้ประชาชน


ผลเสียจากการปล่อยให้ลูกน้องปล้นทรัพย์ประชาชนนั้นมีมากมายจนนับกันไม่หวาดไม่ไหว ต่อให้ใช้เวลาเป็นปีๆ ก็ไม่แน่ว่าจะชดเชยความเสียหายร้ายแรงที่ตกอยู่กับคนในท้องถิ่นเหล่านั้นได้


นี่ก็คือเหตุผลที่เขายืนกรานจะสร้างกองทัพจากประชาชน


โดยปกติเมื่อขุนนางตอบตกลงผู้ปกครองไปออกรบแล้ว ก็ย่อมคิดเรื่องการปล้นชิงหลังจากเอาชนะศัตรูได้เป็นธรรมดา


หรืออาจบอกได้ว่า เหตุผลหลักที่พวกเขายอมออกรบกับผู้ปกครองก็คือการปล้นชิงทรัพย์สินและที่ดินของฝ่ายตรงข้าม...แน่นอนว่ารวมทั้งประชาชนผู้บริสุทธิ์ที่อยู่ในดินแดนนั้นๆ ด้วย


ส่วนทหารรับจ้างและโจรท้องถิ่นนั้นยิ่งไม่ต้องพูดถึง แลดูกล้าหาญโหดเหี้ยมก็จริง แต่ความจริงแล้วจะทำแต่สงครามที่ตัวเองได้เปรียบเท่านั้น การปล้นชิงก็เป็นแหล่งรายได้หลักของพวกเขาเช่นกัน วินัยทหารไม่มีความหมายใดๆ สำหรับคนกลุ่มนี้


มีเพียงกองทหารที่สร้างขึ้นจากประชาชนเท่านั้นที่จะไม่เห็นประชาชนด้วยกันเป็นเหยื่อรอเชือด


แน่นอนว่าเขาคงไม่สามารถควบคุมคนเหล่านี้ได้ด้วยกฎและการลงโทษเท่านั้น เพราะนานวันเข้า ความละโมบในใจคนก็จะยิ่งทวีขึ้นตามจำนวนครั้งของชัยชนะในสงคราม


ดังนั้นเขาจึงต้องใช้วิธีแจกรางวัลควบคู่กันไปด้วย จึงจะสามารถขจัดพฤติกรรมปล้นทรัพย์และพฤติกรรมฝ่าฝืนวินัยอื่นๆ ได้ตั้งแต่ต้นตอ


เพื่อให้รางวัลของเขาเย้ายวนใจคนได้มากที่สุด โรแลนด์ตัดสินใจใช้ไม้ตายสุดท้าย...แจกที่ดินให้แก่ผู้สร้างผลงาน


ในสนามรบ ใครก็ตามที่สร้างความดีความชอบครั้งใหญ่ในสงครามจะได้รับที่ดินเป็นรางวัล แหล่งที่ดินเหล่านั้นโรแลนด์ก็คิดไว้แล้ว นั่นก็คือที่ดินระหว่างเมืองชายแดนและป้อมปราการลองซองซึ่งยังไม่มีใครไปบุกเบิก


ในยุคที่ที่ดินร้อยละเก้าสิบตกเป็นของชนชั้นขุนนางนี้ การแจกที่ดินถือว่าเป็นรางวัลชิ้นใหญ่มากจริงๆ


แค่ทำให้คนพวกนี้มีที่ดินได้ พวกเขาก็จะยืนอยู่ข้างเขาอย่างเต็มตัว ใครก็ตามที่คิดจะโค่นล้มเขา ก็จะถูกกลุ่มผู้ได้ประโยชน์เหล่านี้ต่อต้านอย่างรุนแรง


วิธีควบคุมคนไม่ได้หมายถึงการควบคุมด้วยคำพูดและแส้ ทว่าด้วยผลประโยชน์ที่จับต้องได้จริง หรือพูดอีกอย่างก็คือ ตราบใดที่เขายังให้ผลประโยชน์แก่ประชาชนใต้ปกครองได้ ใครหน้าไหนก็สั่นคลอนตำแหน่งเขาไม่ได้ทั้งนั้น


โรแลนด์ไม่ได้แบ่งที่ดินตามธรรมเนียมปกติ เขากำหนดขนาดของพื้นที่ไว้เพียงไม่กี่เอเคอร์ถึงสิบกว่าเอเคอร์ ผู้ที่ได้รับที่ดินสามารถสร้างบ้าน ซื้อทาส หรือจ้างชาวนามาทำนาบนที่ดินตัวเองได้ แต่ไม่สามารถสร้างอุตสาหกรรมได้


ในขณะที่อัศวินทั่วไปจะมีที่ดินขนาดใหญ่ถึงเกือบสองพันเอเคอร์ หรือเทียบได้กับหมู่บ้านเล็กๆ หนึ่งแห่ง มิหนำซ้ำยังสามารถนำรายได้จากการบริหารที่ดินไปสนับสนุนงานด้านสงครามของตัวเองและบริวาร อย่างเช่นการซื้ออาวุธ ชุดเกราะ และม้าได้ด้วย


การแจกที่ดินผืนเล็กๆ เป็นรางวัลนอกจากจะไม่ทำให้เกิดการต่อต้านอย่างรุนแรงจากกลุ่มขุนนางแล้ว ยังช่วยเหนี่ยวรั้งผู้ที่ได้รับที่ดินไว้ไม่ให้แยกตัวเป็นอิสระได้ด้วย


ในสายตาโรแลนด์ รางวัลนี้ก็ไม่ต่างจากเงินบำนาญหลังเกษียณที่ช่วยให้เหล่าทหารมั่นใจได้ว่าตัวเองจะยังมีรายได้ที่มั่นคงหลังปลดประจำการ


ขณะเดียวกัน เพื่อให้อำนาจทั้งหมดมารวมอยู่ที่ศูนย์กลาง ไม่ให้เกิดสถานการณ์ที่ว่า ‘บริวารของบริวารไม่ใช่บริวารของฉัน’ ผู้ที่ได้รับที่ดินจะได้รับเพียงสิทธิ์ในการดูแลที่ดินเท่านั้น แต่จะไม่ได้รับอำนาจปกครองตัวเอง


นั่นหมายความว่าที่ดินผืนนั้นๆ จะยังคงอยู่ภายใต้กฎ ระเบียบ และข้อบังคับในเขตปกครองของผู้ปกครอง หรือหากมองจากอีกมุม พวกเขาก็เหมือนเจ้าของที่ดินในยุคถัดมานั่นเอง


หลังจากเขียนกฎเบื้องต้นที่คิดขึ้นเองทีละข้อๆ จนเสร็จ โรแลนด์ก็บิดขี้เกียจ ก่อนจะหันไปจับงานที่ตัวเองถนัด...การพัฒนาอาวุธ


เมื่อเขาผลิตปืนได้เร็วขึ้น การจัดทหารทวนมาคุ้มกันทหารปืนที่มีจำนวนเพิ่มมากขึ้นก็ยิ่งเป็นการสิ้นเปลืองกำลังคน ฝ่ายหลังควรจะต่อสู้แบบประชิดตัวได้ด้วยตัวเอง


วิธีแก้ปัญหาก็ง่ายดายมาก นั่นคือการติดดาบปลายปืนนั่นเอง โรแลนด์ไม่ได้หวังจะให้กองทัพของเขาบุกฆ่าศัตรูด้วยคมดาบ เขาแค่หวังให้คนของเขายังสามารถรับมือศัตรูได้ในสถานการณ์ที่อีกฝ่ายสู้ยิบตา และปืนใหญ่ไม่สามารถทำให้อีกฝ่ายเสียขวัญได้


อาวุธประเภทดาบปลายปืนผลิตไม่ยาก จะว่าไปมันก็คือกรวยปลายแหลมดีๆ นี่เอง หัวใจสำคัญอยู่ที่จุดเชื่อมต่อระหว่างปืนกับดาบปลายปืนมากกว่า


ดาบปลายปืนรุ่นแรกๆ จะมีด้ามไม้สำหรับอุดเข้าปากกระบอกปืนโดยตรง ข้อดีของมันคือผลิตง่าย ส่วนข้อเสียนั้นชัดเจนมาก ทหารจะไม่สามารถยิงปืนได้ขณะสู้รบแบบตะลุมบอน มิหนำซ้ำหลังจบการต่อสู้แล้วยังดึงออกจากกระบอกปืนได้ลำบาก


สิ่งที่โรแลนด์ต้องการคือดาบปลายปืนรุ่นที่สองซึ่งผ่านการพัฒนาแล้ว...ดาบปลายปืนแบบสวม


ปลายด้ามดาบจะมีเดือยเชื่อมกับท่อเหล็ก ท่อเหล็กมีเส้นผ่านศูนย์กลางภายในใหญ่กว่ากระบอกปืนเล็กน้อยและมีร่องซิกแซก เพียงติดเดือยเล็กๆ บนกระบอกปืนสำหรับเสียบเข้าร่อง ปืนก็จะยึดตัวดาบได้


ส่วนดาบมีลักษณะเป็นรูปสามเหลี่ยม มองจากหน้าตัดเป็นรูปตัววี คมปลาบทั้งสามด้าน เวลาแทงเข้าร่างกายแล้วชักออกไม่ลำบาก ขณะเดียวกันก็สร้างบาดแผลฉกรรจ์ได้ไม่ยาก


ดาบปลายปืนแบบสวมนี้เมื่อนำมาติดปืนแล้วจะสูงกว่าปากกระบอกปืนเล็กน้อย ส่งผลต่อการบรรจุกระสุนในระดับหนึ่ง


แต่เมื่อเทียบกับดาบปลายปืนแบบพับแล้ว ดาบปลายปืนแบบสวมได้เปรียบกว่าที่ความง่ายและสะดวกแก่การผลิต แค่ทำตัวอย่างขึ้นมาสักชิ้นก็สามารถส่งให้โรงตีเหล็กผลิตตามได้เลย


วิธีที่จะแสดงอานุภาพของดาบปลายปืนในสงครามนั้น หัวใจสำคัญอยู่ที่การฝึกทหารให้ใช้งานมันเป็น


โรแลนด์ไม่มีความรู้ทางนี้แม้แต่นิดเดียว โชคดีที่เขาจำได้ว่าหัวหน้าอัศวินเคยคุยว่าตัวเองเชี่ยวชาญอาวุธทุกชนิด อย่างนั้นก็เรียกเขามาสอนกองปืนใช้ดาบปลายปืนเลยแล้วกัน


........................................

[1] เป็นเกมกระดานแนววางแผนการรบของจีน มีการแบ่งลำดับทหารและอาวุธชัดเจน เล่นได้ตั้งแต่สองถึงสี่คน


[Go To Next Chapter]( ./6.md)