##บทที่ 460 เขี้ยวงู (2)
แต่เขี้ยวงูคิดไม่ถึงว่า หลังจากนั้นจะมีเรื่องที่น่าเหลือเชื่อยิ่งกว่า...ข่าวชิ้นต่อมาที่ถูกประกาศทำให้เขาแทบขยับเท้าไม่ได้
“อีกห้าวัน หรือก็คือสัปดาห์ที่สองของฤดูใบไม้ผลิ สำนักงานเมืองจะแจกอาหารที่ลานเมืองแห่งนี้! ทุกคนสามารถมารับข้าวต้มข้าวสาลีร้อนๆ สองถ้วยได้ที่นี่ ตอนเที่ยงและตอนเย็นอย่างละถ้วย ชาวเมืองทั้งหลาย จงสำนึกในพระกรุณาธิคุณของเจ้าชายเสีย!”
พอคำพูดพวกนี้ดังขึ้น ฝูงชนก็ส่งเสียงวิพากษ์วิจารณ์กันต่างๆ นานา
“สวรรค์ กอลไม่ได้โกหกจริงๆด้วย ในประกาศมีข่าวนี้จริงๆ!”
“นั่นสิ ข้าชักอยากจะพิสูจน์เสียแล้ว”
“ข้าไม่ได้ฟังผิดไปกระมัง พวกเราจะมีข้าวต้มกินกันทุกวันอย่างนั้นหรือ”
“เจ้าก็มาด้วยหรือ ที่บ้านเจ้ายังเหลือข้าวสาลีกับเนื้อแห้งตั้งเยอะนี่”
“อาหารพวกนี้ให้เปล่าไม่ใช่หรือ ท่านผู้ดูแลเมืองไม่ได้ห้ามข้ามาเอาเสียหน่อย เจ้าไม่ได้ยินหรือว่าเขาพูดว่าอย่างไร เขาพูดว่าทุกคน!”
“ท่านลอร์ด!” ทันใดนั้นก็มีคนตะโกนถามเสียงดัง “จะมีการแจกข้าวต้มจริงๆ หรือ แล้วจะแจกไปจนถึงเมื่อไร”
นี่คือสิ่งที่คนส่วนใหญ่สนใจ ทุกคนพลันหยุดวิพากษ์วิจารณ์ แล้วพร้อมใจกันมององครักษ์ของขุนนาง
ฝ่ายหลังรอให้ฝูงชนสงสัยใคร่รู้จนถึงขีดสุด จึงประกาศเสียงดังอย่างไม่รีบร้อนว่า “ถูกต้อง! จะมีการแจกข้าวต้มข้าวสาลีโดยไม่คิดเงินจริงๆ แล้วก็จะแจกไปจนกว่าเดือนแห่งปีศาจจะสิ้นสุดด้วย! จงนำข่าวนี้ไปบอกเพื่อนบ้านและสหายของพวกเจ้าเสีย เจ้าชายทรงสัญญาเช่นไร ก็ย่อมเป็นจริงตามนั้น!”
ฝูงชนหลายร้อยคนแตกตื่นกันยกใหญ่ ในขณะที่เขี้ยวงูกลับยังไม่เชื่อหูตัวเอง
แจกอาหารโดยไม่คิดเงิน นั่นหมายความว่าอย่างไร พวกเขาจะหลุดพ้นจากการคุกคามของคานาชได้ชั่วคราว และไม่ต้องกลัวว่าจะหิวตายท่ามกลางหิมะอันหนาวเหน็บใช่หรือไม่...ไม่สิ ไม่ใช่แค่พวกเขาเท่านั้น แต่นักเลงทุกคนจะได้มีอาหารกินสบายๆ กันแล้ว ลองแบบนี้ล่ะก็ หัวและหนังท้องก็จะควบคุมหางไม่ได้อีกต่อไป!
คานาชไม่มีวันยอมให้เหตุการณ์นี้เกิดขึ้นแน่ เขาจะทำอย่างไร ส่งคนไปขับไล่ชาวเมือง ขัดขวางการแจกอาหารอย่างนั้นหรือ...หรือจะติดสินบนเจ้าหน้าที่ในสำนักงานเมืองให้เทข้าวต้มลงแม่น้ำแดง
แต่เขี้ยวงูสังเกตว่า คนประกาศพูดถึง ‘เจ้าชาย’ อยู่หลายครั้ง หรือพูดอีกอย่างก็คือ คนที่สั่งแจกอาหารคนนั้นก็คือเจ้าชายลำดับที่สี่ในตำนาน ไม่ใช่ห้าตระกูลใหญ่หรือดยุกในอดีต เจ้าชายจะยอมให้หัวหน้านักเลงพวกนี้ทำกําเริบเสิบสาน หรือจะทำในสิ่งที่ต่างจากขุนนางเฒ่าคนอื่นๆ กัน
เขาไม่อยากเชื่อขุนนางคนใดอีกแล้ว ภาพตอนที่เปเปอร์ถูกชิงตัวไปยังคงเด่นชัดอยู่ในความทรงจำ
ทว่าในใจเขาก็ยังมีอีกเสียงที่เฝ้าถามตัวเองไม่หยุด ถ้าหากมันเป็นจริงขึ้นมาล่ะ ถ้าหาก...มันเป็นจริงขึ้นมา
โชคดีที่ความสงสัยนี้คงอยู่ไม่นาน องครักษ์ตระกูลแอลลาเฟียร์ที่อยู่บนเวทีไม้เริ่มประกาศข่าวชิ้นต่อไปแล้ว...เดิมทีเขาคิดว่านโยบายพวกนี้เป็นแค่ลูกไม้ใหม่ที่พวกขุนนางเฒ่าสรรหามาทรมานชาวเมืองเท่านั้น ไม่มีความเกี่ยวข้องใดๆ กับเด็กเร่ร่อนที่ไม่มีบ้านอยู่อย่างเขา แต่ปรากฏว่าแค่สองข่าวแรกก็พลิกความคาดหมายเขาแล้ว มิหนำซ้ำข่าวที่สามยังพุ่งเป้ามาที่ขบวนการใต้ดินโดยตรงด้วย
“ชาวเมืองทั้งหลาย จงฟังให้ดี ความสุขกำลังจะมาเยือนพวกเจ้าแล้ว!” คนประกาศสยบความวุ่นวายของฝูงชนด้วยประโยคเพียงประโยคเดียว จากนั้นจึงพูดเน้นทีละคำว่า “อีกห้าวันให้หลัง หรือก็คือนับตั้งแต่วันที่แจกข้าวต้มเป็นต้นไป เจ้าชายจะทรงดำเนินการปราบอาชญากรรมอย่างเข้มงวด อันได้แก่การกำจัดขบวนการใต้ดิน การปล้นทรัพย์หรือลักขโมย ตลอดจนพฤติกรรมผิดกฎหมายทุกชนิดที่คุกคามความปลอดภัยของชีวิตและทรัพย์สินของประชาชน! ถึงตอนนั้น ข้าขอให้ทุกคนหลีกเลี่ยงสถานที่เปลี่ยว รวมทั้งแหล่งซ่องสุมต่างๆ อย่างร้านเหล้าหรือบ่อนพนัน เพื่อป้องกันความเสียหายที่อาจเกิดขึ้นโดยไม่จำเป็น!”
“การรักษาความสงบเรียบร้อยของป้อมเป็นหน้าที่ของทุกคน เวลานี้ สำนักงานเมืองกำลังเปิดรับสมัครบุคลากรด้านต่างๆ รวมทั้งเจ้าหน้าที่ด้านความปลอดภัยและเจ้าหน้าที่ตำรวจ ต่อไปนี้ ข้าจะแจ้งเงื่อนไขการรับสมัครอย่างละเอียด!”
เขี้ยวงูไม่มีอารมณ์จะฟังอีกต่อไป เขาแทรกตัวออกมาจากกลุ่มคนแล้ววิ่งไปที่ข้างกองไฟอย่างรวดเร็ว “เร็วเข้า พวกเรารีบกลับไปเร็ว!”
“ฟังจบแล้วหรือ” ซันฟลาวเวอร์ถูมือทั้งสองข้างก่อนจะพูดอย่างอาลัยอาวรณ์ “เจ้าผิงไฟให้ตัวอุ่นก่อนแล้วค่อยไปก็ได้”
“ไม่ได้ พวกเราต้องไปกันเดี๋ยวนี้!” เขาพูดอย่างร้อนรน
“เกิดอะไรขึ้นหรือ” โจรู้สึกผิดปกติ
“ไว้ข้าจะเล่าให้พวกเจ้าฟังระหว่างทางเอง” เขี้ยวงูกระทืบเท้า “พวกเราต้องรีบกลับไปโดยด่วน หากคานาชรู้ข่าวนี้จากคนอื่นก่อน พวกเราตายแน่!”
…
สถานที่ซ่องสุมของนักเลงฝั่งตะวันตกเป็นบ้านสองชั้น ตั้งอยู่ในมุมลึกของตรอกเอนด์เลส
คานาชเป็นชายตัวใหญ่ตาเดียวหน้าตาโหดเหี้ยม อารมณ์และนิสัยของเขาก็โหดเหี้ยมไม่แพ้หน้าตาเช่นกัน เขี้ยวงูเคยเห็นเขาจับลูกน้องที่ทำงานพลาดตรึงไว้กับกำแพง แล้วใช้แส้เฆี่ยนจนตายมาแล้ว ยิ่งเขาเป็นผู้ดูแลการจ่ายเสบียงในกลุ่มนักเลงในพื้นที่นี้ด้วยแล้ว จึงยิ่งไม่มีใครกล้าล่วงเกินเขา
เขี้ยวงูเองก็เช่นกัน เขาคุกเข่าลงเบื้องหน้าอีกฝ่ายอย่างระมัดระวัง แล้วเล่าข่าวที่ตัวเองได้ยินมาซ้ำอีกครั้ง
“ท่านผู้ดูแลเมืองจะจัดการพวกเราหรือ” คานาชขมวดคิ้ว “นี่มันข่าวอะไรกัน”
“...ไม่ใช่ท่านผู้ดูแลเมือง” เขี้ยวงูเตือนด้วยความระวัง “คนคนนั้นพูดแต่คำว่าเจ้าชาย”
“เจ้าจะไปรู้อะไร!” เขาถ่มน้ำลาย “ต่อให้เป็นขุนนางใหญ่แค่ไหน ลองมาอยู่ในอาณาเขตคนอื่นแล้วก็ทำอะไรไม่สะดวกแน่นอน ที่นี่คือป้อมปราการลองซอง ไม่ใช่เมืองหลวงหรือเมืองชายแดน หากไม่ได้รับความเห็นชอบจากตระกูลฮันนี่ซัคเคิลและแอลลาเฟียร์ พระองค์ก็ทรงทำอะไรไม่ได้อยู่แล้ว ต่อให้ได้ชื่อว่าเป็นผู้พิทักษ์ดินแดนตะวันตกแล้วอย่างไร เจ้าแค่ดูว่าใครคือคนที่นั่งอยู่ในปราสาทก็พอ ขนาดพระราชาอะไรนั่นได้ชื่อว่าเป็นผู้ปกครองเกรย์คาสเซิลด้วยซ้ำ ข้ายังไม่เห็นจะมีใครสนใจราชโองการของพระองค์เลย”
“ท่านพูดถูกแล้ว” หญิงสาวที่อยู่ข้างๆ คานาชพูดเสียงหวาน “แล้วอีกอย่าง ต่อให้เบื้องบนมีการเปลี่ยนแปลงอย่างไร ก็เห็นไม่เกี่ยวอะไรกับพวกเราเสียหน่อย ขุนนางก็คือขุนนาง นักเลงก็คือนักเลง ถึงจะอาศัยอยู่ในเมืองเดียวกัน แต่จะนับเป็นคนประเภทเดียวกันไม่ได้”
“นักเลงก็คือนักเลงหรือ ประโยคนี้ถูกใจข้าจริงๆ” คานาชหยิกก้นหญิงสาวไปหนึ่งที “แต่ว่าข่าวที่สองนั่นฟังแปลกๆ อยู่ ดูจากอดีตที่ผ่านมา เวลาพวกขุนนางจะแจกอาหารเอาหน้าทีไร ก็มักแจ้งพวกเราก่อนทุกครั้ง มิหนำซ้ำอาหารที่แจกก็มีจำนวนจำกัด แต่ทำไมรอบนี้ฟังดูเหมือนพวกเขาตั้งใจจะขุนคนทั้งเมืองเสียอย่างนั้น”
ไม่มีใครตอบคำถามนี้ได้ แต่เขี้ยวงูรู้ว่าเวลานี้ ใจของทุกคนกำลังจดจ่ออยู่ที่ข้าวต้มข้าวสาลีที่จะได้รับแจกสองถ้วยนั้น
“หรือว่า...พวกตาเฒ่าข้างบนคิดจะขูดรีดท่านบลัดดี้แฮนด์” หญิงสาวหัวเราะเบาๆ
“ใครจะรู้เล่า” คานาชยักไหล่ “ประเดี๋ยวข้าจะไปถามลูกพี่ดู เรื่องที่เกี่ยวกับขุนนางพวกนี้ มีแต่เขาเท่านั้นที่รู้”
คนที่ถูกเรียกว่าบลัดดี้แฮนด์ก็คือหัวของฝั่งตะวันตกนั่นเอง ว่ากันว่าเขามีความสัมพันธ์ใกล้ชิดกับขุนนางระดับล่างบางส่วนอยู่ หรือหากมองจากอีกมุมก็อาจพูดได้ว่า เขาไม่ใช่นักเลงเสียทีเดียว ทว่าป็น ‘ขุนนางใต้ดิน’ ที่ไม่มีบรรดาศักดิ์...อันที่จริง เมืองหลวงทุกแห่งก็มีคนประเภทนี้ทั้งนั้น
พอคิดถึงตรงนี้ เขี้ยวงูก็ถอนใจออกมา เขารู้ว่าคนรักของคานาชพูดไม่ผิด ขุนนางดำรงอยู่มาได้หลายร้อยปี นักเลงใต้ดินก็เช่นกัน ไม่ว่าเบื้องบนจะเกิดความเปลี่ยนแปลงอย่างไร โลกใต้ดินก็ยังดำเนินไปตามกฎของตัวเองเสมอ...เจ้าชายเองก็เป็นขุนนาง แล้วเขาจะเปลี่ยนแปลงอะไรได้
“จริงสิ ข้ารู้นะว่าพวกเจ้ากำลังคิดอะไร” คานาชหัวเราะอย่างเย็นชา “คิดจะไปกินข้าวต้มที่สำนักงานเมืองแจกใช่หรือไม่ วันนั้น ทุกคนจะต้องอยู่ในบ้านหลังนี้ ห้ามออกไปไหนแม้แต่ก้าวเดียว ได้ยินแล้วหรือไม่ หากมีใครกล้าขัดคำสั่งข้า แอบหนีไปกินข้าวต้มล่ะก็ ข้ารับรองได้เลยว่าคนคนนั้นจะกินอะไรไม่ได้ไปตลอดชีวิต!”
………………………………….




[Go To Next Chapter]( ./373.md)