##บทที่ 97 แม่มดใหม่ พลังใหม่ (1)
โรแลนด์เดินเข้ามาในห้องทำงานก็แปลกใจเมื่อพบว่าคนที่รออยู่ในห้องไม่ใช่ไนติงเกล แต่เป็นเวนดี้


“เกิดอะไรขึ้นหรือ” เขารินน้ำอุ่นให้ตัวเอง “ไนติงเกลเล่า”


“นางไปรับพวกพี่น้องเพคะ”


“อย่างนั้นหรือ” โรแลนด์ยกแก้วขึ้นจะจิบน้ำ ทันใดนั้นก็รู้สึกผิดปกติ “ช้าก่อน พี่น้องอะไร”


“พี่น้องที่สมาคมเพคะ พวกนางมาที่เมืองชายแดนแล้วเพคะ” เวนดี้ตอบ


“พวกนางไม่ได้ออกตามหาภูเขาศักดิ์สิทธิ์กันหรอกหรือ” เขาลุกขึ้นพรวด “พวกนางมากันกี่คน แล้วคนที่ปองร้ายไนติงเกลเล่า เอ่อ...ดูเหมือนจะชื่่ออสรพิษฮัคคาลาใช่ไหม นางมาด้วยหรือไม่”


“ไม่เพคะ ฝ่าบาท...พวกนางไม่พบภูเขาศักดิ์สิทธิ์ พวกนางเจอสัตว์ประหลาดน่ากลัวที่ดินแดนร้าง เหลือรอดชีวิตมาได้เพียงเจ็ดคนเท่านั้นเพคะ” เวนดี้เล่าเรื่องที่รู้มาจากลีฟให้เขาฟัง จากนั้นจึงโค้งตัวขอโทษเขา “ตอนนั้นฝ่าบาทยังบรรทมอยู่ โปรดประทานอภัยที่หม่อมฉันส่งไนติงเกลกับไลต์นิ่งไปรับพวกนางโดยพลการด้วยเพคะ”


“ไม่เป็นไร” โรแลนด์โบกมือ “เจ้าก็รู้ว่าข้าไม่ตำหนิเจ้าเรื่องนี้อยู่แล้ว ว่าแต่พวกนางมีพลังอะไรกันบ้าง”


“หม่อมฉันก็ไม่รู้เหมือนกันเพคะ แต่ลีฟบอกว่าพวกนางไม่ใช่แม่มดสายต่อสู้ อาจจะ...” เวนดี้ลังเลอยู่สักครู่ “ไม่มีประโยชน์สำหรับฝ่าบาทเท่าไรนัก”


“ไม่ใช่สายต่อสู้หรือ” โรแลนด์ยิ่งอยากรู้ไปใหญ่ พลังการต่อสู้ของแม่มดถูกจำกัดไว้ด้วยระยะห่างและหินอาญาสิทธิ์ พวกเธอเหมาะกับสายการผลิตต่างหาก หากเขาได้แม่มดที่มีพลังเปลี่ยนรูปวัตถุล่ะก็ เขาก็จะแก้ปัญหาที่เกิดจากกรรมวิธีการแปรรูปหยาบๆ ได้ ทำให้เมืองชายแดนก้าวเข้าสู่ยุคจักรกลได้ทันที


หรือหากมีแม่มดที่ปั่นไฟได้ล่ะก็ ค่ำคืนที่เมืองชายแดนก็จะสว่างเหมือนกลางวัน จากนั้นเขาก็จะก้าวขึ้นเป็นพระราชา แต่งงานกับแม่มด เดินไปสู่จุดสููงสุดของชีวิต ขับเคลื่อนนโยบายสี่ทันสมัย[1]ให้เป็นจริง แค่คิดก็ตื่นเต้นแล้ว


“ฝ่าบาท ฝ่าบาทไม่ทรงต้องการพวกนางหรือเพคะ...” อาจเป็นเพราะเขาเงียบนานไปหน่อย เวนดี้จึงเริ่มกังวลขึ้นมา เธอถามอีกฝ่ายเสียงเบา


“เปล่า ไม่ใช่เช่นนั้นแน่นอน” โรแลนด์ได้สติ พูดย้ำทุกคำ “ข้ายินดีรับแม่มดแบบพวกนางทุกคน”


ก่อนที่พระอาทิตย์จะลับเหลี่ยมเขา ไนติงเกลพาพี่น้องในสมาคมที่เหลืออยู่กลับมาถึงปราสาทอย่างปลอดภัย ด้านโรแลนด์ก็ได้เตรียมอาหารจำนวนมากสำหรับเลี้ยงต้อนรับพวกนางไว้แล้ว


แม่มดทั้งหลายหิวโซอย่างเห็นได้ชัด แต่เพราะเพิ่งเคยกินอาหารในบรรยากาศแบบนี้เป็นครั้งแรก ดังนั้นจึงรู้สึกเกร็งเป็นพิเศษ พวกนางส่วนใหญ่ไม่เคยเห็นผู้ปกครองมาก่อน ยิ่งผู้ปกครองที่เป็นถึงเจ้าชายยิ่งไม่ต้องพูดถึง


โชคดีที่นอกจากโรแลนด์แล้ว ยังมีแม่มดท้องถิ่นอย่างอันนาและนาน่ามาสาธิตวิธีกินอาหารเป็นตัวอย่าง ยิ่งเมื่อมีไลต์นิ่งผู้ไม่รู้จักความเขินอายมาสร้างบรรยากาศสนุกสนานเพิ่ม ทุกคนจึงผ่อนคลายลงได้ในที่สุด ในงานเลี้ยงจึงเริ่มมีเสียงพูดคุยกันประปราย


โรแลนด์เคี้ยวขนมปังทอดพลางสังเกตหญิงสาวแต่ละคนที่มีลักษณะแตกต่างกันไป ทว่าก็เรียกได้ว่าสวยจัดทุกคน นี่ล่ะจุดเด่นของพลังวิเศษ...ต่อให้ในอนาคตเทคโนโลยีพัฒนาไปถึงขั้นที่ไม่จำเป็นต้องพึ่งพาแม่มด ความสวยของพวกเธอก็ยังคงเป็นที่ถูกตาต้องใจคนอยู่ดี


เขตชุมชนต้นแบบที่คาร์ลรับผิดชอบก่อสร้างยังไม่แล้วเสร็จ ดังนั้นพวกแม่มดจึงต้องอาศัยอยู่ในปราสาทชั่วคราว ปราสาทชั้นสองยังเหลือห้องว่างอีกสี่ห้อง โรแลนด์คิดอยู่สักพักก็ตัดสินใจเปลี่ยนห้องนอนเดี่ยวเป็นห้องนอนสำหรับสองคน อย่างไรเสียเขาก็เตรียมเตียงขนาดใหญ่ไว้สำหรับขุนนางผู้มาเยือนอยู่แล้ว สามารถนอนสองคนได้สบายๆ


หลังจากกินมื้อเย็นเสร็จก็เป็นช่วงที่เจ้าชายรอคอยที่สุด...ช่วงสอบถามพลังวิเศษ


ไนติงเกลพาแม่มดเข้าห้องทำงานทีละคนๆ โรแลนด์จดลักษณะเด่นของพวกเธอราวกับเจ้าหน้าที่สัมภาษณ์งาน ทั้งยังนำหินอาญาสิทธิ์มาทดสอบการใช้พลังเป็นครั้งแรกด้วย


ขั้นตอนทั้งหมดเหมือนขั้นตอนการรับสมัครงานทุกอย่าง หลังจบการสัมภาษณ์แม่มดคนสุดท้าย เขาก็พ่นลมหายใจพลางบิดขี้เกียจเต็มที่ หากไม่ใช่เพราะกลัวไนติเกลจะแอบซุ่มอยู่อีกด้าน เขาก็อยากจะฮัมเพลงซูเปอร์สตาร์ออกมาจริงๆ


แม้จะไม่พบแม่มดที่เปลี่ยนรูปวัตถุหรือปั่นไฟได้ และการพัฒนาด้านต่างๆ ก็ยังคงอยู่ในระดับค่อยเป็นค่อยไป แต่แม่มดกลุ่มนี้ก็ยังสร้างความประหลาดให้โรแลนด์ได้ไม่น้อย


แม่มดคนสำคัญอันดับหนึ่งก็คือแม่มดที่ชื่อลีฟ


เขาคลี่กระดาษที่บันทึกข้อมูลแม่มดแต่ละคนลงบนโต๊ะ แล้วหยิบแผ่นที่มีข้อมูลเกี่ยวกับเธอขึ้นมา


ก่อนบรรลุนิติภาวะ พลังของลีฟทำได้เพียงเพิ่มปริมาณพืชผลเท่านั้น หลังบรรลุนิติภาวะแล้ว พลังของเธอก็พัฒนาขึ้นอย่างมาก นอกจากนี้เธอยังได้รับพลังชนิดใหม่เพิ่มด้วย นั่นคือพลังควบคุมพืช


พลังอย่างแรกสามารถนำมาใช้พัฒนาเมล็ดพันธุ์และพืชผล ขยายปริมาณการผลิต และเพิ่มสรรพคุณให้สมุนไพรได้ ส่วนพลังที่เพิ่มขึ้นมาก็ทำให้เธอสามารถปรับเปลี่ยนรูปร่างและลักษณะเด่นของพืชได้ เธอบอกว่าเธอสามารถปล่อยพลังใส่พืช สั่งให้กิ่งไม้แห้งผลิใบเขียวได้ ควบคุมให้หญ้ารัดตัวศัตรูได้ ซ้ำยังรวมร่างตัวเองกับต้นไม้ได้อีกด้วย


แต่ยิ่งพืชมีขนาดใหญ่เท่าไร เธอก็ยิ่งต้องใช้พลังมากเท่านั้น ดังนั้นเวลาต่อสู้ เธอจะเลือกควบคุมหญ้าเป็นอันดับแรก เพราะได้ผลเร็วและไม่เปลืองพลังมาก


เธอปล่อยพลังโดยการสัมผัส สามารถอาศัยสื่อกลางได้ (เช่นพื้น) ขอบเขตการใช้พลังจำกัดที่ห้าเมตร


ไม่ต้องสงสัยเลย แม่มดผมเขียวคนนี้จะต้องเป็นกำลังหลักในการพัฒนาเกษตรกรรมแน่นอน เรื่องนี้สำคัญแค่ไหนไม่ต้องอธิบายก็เข้าใจได้...


การพัฒนาอุตสาหกรรมต้องการแรงงานจำนวนมหาศาล และแรงงานจำนวนมหาศาลก็ต้องการอาหารที่มากพอ อาหารเหล่านี้หากไม่ผลิตเองก็ต้องนำเข้า ทางแรกหากไม่มีเทคโนโลยีการผลิตที่ทรงประสิทธิภาพ ก็ต้องใช้กำลังคนส่วนใหญ่ไปกับการทำไร่ทำนา ส่วนทางที่สองนั้นยิ่งเป็นไปได้ยากในยุคที่การคมนาคมยังล้าหลังขนาดนี้


แต่ตอนนี้พอได้ดรูอิด[2]มาหนึ่งคน​ โรแลนด์ก็เริ่มมีความหวังที่จะใช้เกษตรกรจำนวนน้อยมาหล่อเลี้ยงแรงงานในภาคอุตสาหกรรมจำนวนมาก เพื่อกระตุ้นให้การพัฒนาอุตสาหกรรมในดินแดนปกครองของเขาคืบหน้าได้เร็วขึ้น


ดังนั้นหลังจากนี้ไป เขาจะให้ลีฟฝึกปรับปรุงเมล็ดพันธุ์เป็นหลัก ไม่ว่าจะข้าวสาลีก็ดี ข้าวบาร์เลย์ก็ดี ขอแค่เพิ่มปริมาณการผลิตได้สักอย่าง ดินแดนของเขาก็จะรองรับคนได้มากขึ้นมาก


นอกจากนี้เขายังได้ยินว่าที่ฟยอร์ดมีอาหารแปลกๆ อยู่หลายอย่าง เท่าที่ฟังไลต์นิ่งบรรยายมาดูจะใกล้เคียงกับมันฝรั่งและข้าวโพดมาก


หากสิ่งที่เขาได้ยินมาเป็นเรื่องจริง เขาก็จะต้องรีบเอาพืชสองชนิดนี้เข้าเมืองชายแดนให้เร็วที่สุด เพราะอย่างไรเสียข้าวสาลีก็ไม่ใช่พืชที่จะให้ผลผลิตมากมายอะไรอยู่แล้ว


โรแลนด์เขียนแผนการฝึกเสร็จแล้วก็วางข้อมูลของเธอไว้อีกด้าน จากนั้นจึงหยิบกระดาษแผ่นที่สองขึ้นมา


แม่มดที่ถูกสัมภาษณ์คนถัดมาชื่อบุ๊ก เป็นแม่มดที่อายุมากที่สุดในบรรดาแม่มดเจ็ดคน เธอกำลังจะอายุครบสี่สิบปีปีนี้แล้ว


แม่มดที่อายุมากขนาดนี้หาไม่ได้ง่ายๆ เลย เพราะโดยทั่วไป ยิ่งแม่มดอายุมาก ก็ยิ่งต้านทานพลังที่ตีกลับได้ยาก แต่เมื่อได้ฟังเธออธิบายลักษณะพลังของเธอแล้ว โรแลนด์ก็พอจะเข้าใจได้ว่าทำไมบุ๊กจึงมีชีวิตมาจนถึงตอนนี้


พลังหลักของเธอคือความจำที่เป็นเลิศกว่าคนปกติ หลังจากบรรลุนิติภาวะแล้วพลังก็พัฒนาจนเสถียร ถึงขั้นเรียกได้ว่าจำได้ทุกอย่างที่ผ่านตา มิหนำซ้ำเธอยังได้พลังใหม่ที่น่าสนใจเพิ่มขึ้นมาด้วย บุ๊กสามารถเปลี่ยนเนื้อหาหนังสือที่เธอเคยอ่านเป็นวัตถุได้ในระยะเวลาสั้นๆ โรแลนด์ตั้งชื่อให้มันว่า ‘หนังสือมหัศจรรย์’


พลังหลักของเธอแทบจะออกฤทธิ์ตลอดเวลา ดังนั้นบุ๊กจึงผ่านวันตื่นรู้มาได้อย่างปลอดภัยทุกครั้ง นี่คือเหตุผลที่เธอมีความรู้กว้างขวางทั้งๆ ที่เกิดมาในครอบครัวที่ยากจน...


พลังของเธอมีประโยชน์ต่อการเรียนการสอนอย่างใหญ่หลวง โดยเฉพาะอย่างยิ่งการหัดเขียนอ่านหนังสือที่ต้องฝึกความจำซ้ำไปซ้ำมา ส่วนพลังที่เพิ่มมาตอนบรรลุนิติภาวะนั้น ทุกครั้งที่ใช้จะผลาญพลังเธอจนหมดตัว หนังสือมหัศจรรย์จะอยู่ได้นานแค่ไหนขึ้นอยู่กับพลังที่เธอมี โดยปกติจะอยู่ที่ระหว่างเจ็ดแปดนาทีถึงสองชั่วโมง


บุ๊กเกิดมาเพื่อเป็นครูแท้ๆ หากเขาคิดจะกระจายการศึกษาในอนาคต เธอก็จะช่วยกำหนดทิศทางการศึกษาได้ทั้งหมด


อืม...ส่วนตอนนี้น่ะหรือ โรแลนด์คิด พลังของเธอไม่จำเป็นต้องฝึกแล้ว ปล่อยไว้แบบนี้นี่ล่ะ ไว้มีเวลาเมื่อไรเขาจะเขียนแบบเรียนคณิตศาตร์และฟิสิกส์ขั้นต้นมาให้เธออ่าน เมื่อถึงเวลาที่เหมาะสม เธอจะได้ฉายแสงเป็นดาวเด่นในวงการการศึกษา


........................................

[1] นโยบายสี่ทันสมัย คือนโยบายที่เน้นพัฒนาความทันสมัยสี่ด้านได้แก่ ด้านเกษตรกรรม ด้านอุตสาหกรรม ด้านเทคโนโลยีและวิทยาศาสตร์ และด้านการทหาร


[2] กลุ่มคนหรือชนชั้นของชาวเคลติกซึ่งอาศัยอยู่ในแถบไอร์แลนด์ ส่วนมากมักเป็นนักบวชหรือผู้นำศาสนา เชื่อกันว่าดรูอิดเป็นผู้มีพลังวิเศษหรือแม่มดหมอผี


[Go To Next Chapter]( ./10.md)