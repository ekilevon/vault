##บทที่ 256 เริ่มชีวิตใหม่
หลังจากบอลลูนลงจอดแล้ว แม่มดผมสีแดงยาวถึงเอว อายุประมาณสามสิบปีคนหนึ่งก็ก้าวออกจากตะกร้า เดินมาหาทุกคน “สวัสดีทุกคน ยินดีต้อนรับสู่เมืองชายแดน ข้าชื่อเวนดี้” จากนั้นเธอก็มองไปทางแอชเชส แล้วฉีกยิ้มดีใจออกมา “ท่านก็มาด้วยหรือ”
เธอคือแม่มดที่แอชเชสพูดถึงก่อนหน้านี้หรือ ซิลเวียมองคนทั้งสองอย่างครุ่นคิด ดูเหมือนพวกเธอจะรู้จักกันมาก่อน
“ยินดีต้อนรับ ข้าชื่ออันนา” แม่มดอีกคนทำเอาซิลเวียถึงกับตาเป็นประกาย ดวงตาสีฟ้าใสราวทะเลสาบคู่นั้นสะดุดตาเธอมาก ทว่าสิ่งที่ดึงดูดเธอมากกว่าก็คือพลังวิเศษของอีกฝ่าย...ยิ่งใหญ่และทรงพลังเหลือเกิน แทบจะไม่มีตำหนิแม้แต่น้อย ลูกบาศก์สี่เหลี่ยมที่ประกอบขึ้นจากสีขาว ดำ และเทากำลังหมุนอย่างช้าๆ พลังวิเศษที่ไหลมาจากรอบด้านถูกมันบิดเบือนทิศทางไป
ช่างเป็นพลังที่น่าตกใจอะไรเช่นนี้ ซิลเวียเพิ่งเคยเห็นพลังวิเศษที่ให้ความรู้สึกกดดันแบบนี้เป็นครั้งแรก
“สวัสดี ข้าชื่อไลต์นิ่ง!” สาวน้อยคนนี้ก็คือแม่มดที่บินอยู่ข้างตะกร้านั่นเอง เมซีรีบบินตามมาเกาะไหล่เธอติดๆ
“จิ๊บๆ!”
หลังจากแอชเชสแนะนำแม่มดจากเกาะสลีปปิ้งจนครบทุกคนแล้ว เวนดี้ก็เชิญทุกคนขึ้นบอลลูนด้วยรอยยิ้ม
“ถุงอากาศขนาดใหญ่ที่อยู่เหนือศีรษะนี้เรียกว่าบอลลูนอากาศร้อน แค่ใส่อากาศร้อนลงไป มันก็จะพาทุกคนบินข้ามเทือกเขาไปยังจุดหมายได้” เธอหยุดไปเล็กน้อยก่อนจะหันไปถามแอชเชสว่า “ท่านจะไม่เข้าเมืองสักหน่อยหรือ ข้าคิดว่าเจ้าชายน่าจะทรงอยากเจอท่านนะ”
“พระองค์ไม่ทรงต้อนรับคนที่จะแย่งแม่มดของพระองค์ไปหรอก” แอชเชสยิ้ม “ข้าฝากเจ้าดูแลเด็กพวกนี้ด้วย”
“อย่างนั้นหรือ...” เวนดี้เม้มปาก ท่าทางเสียดายเล็กน้อย “วางใจเถอะ ข้าจะดูแลพวกนางอย่างดี”
“เช่นนั้นทุกคนจับให้แน่น” อันนาเตือน “ดิสแตนต์เกซกำลังจะบินแล้ว”
ซิลเวียรู้สึกถึงแรงสะเทือนใต้ฝ่าเท้า ตะกร้าลอยขึ้นจากพื้นแล้ว พอเธอยื่นศีรษะออกไป ก็เห็นแอชเชสกับมอลลี่กำลังโบกมือให้พวกเธออยู่ บอลลูนลอยสูงขึ้นทุกที ภาพบนพื้นเริ่มเล็กลงเรื่อยๆ คนทั้งสองตัวเล็กลงจนมีขนาดเท่าเล็บมือเท่านั้น...ไม่ว่าอย่างไร ชีวิตใหม่ก็กำลังจะเริ่มต้นแล้ว
ดูเหมือนเวนดี้จะมีพลังควบคุมลม บอลลูนลูกนี้จึงลอยไปยังเขตเกรย์คาสเซิลภายใต้การควบคุมของเธอ
ซิลเวียเพิ่งเคยมองโลกจากบนท้องฟ้าเป็นครั้งแรก แม้เธอจะเคยมองทะลุดินและภูเขามาแล้ว แต่การเห็นทัศนียภาพอันกว้างใหญ่ขนาดนี้ก็ยังถือเป็นประสบการณ์ที่แปลกใหม่สำหรับเธออยู่ดี พอเธอลองเรียกดวงตาวิเศษออกมา ภาพอันสับสนก็พลันผุดขึ้นในสมองราวกับกระแสน้ำเชี่ยว...ผาชันที่ซ่อนอยู่ใต้ทะเลลึก กระแสน้ำใต้ดินที่เชื่อมกับทะเลใหญ่ โครงกระดูกสัตว์ที่ฝังอยู่ใต้โคลน ตลอดจนการเปลี่ยนแปลงของชั้นหินใต้พิภพ...ภาพเหล่านี้ทำให้ซิลเวียรู้สึกปวดหัวอย่างรุนแรง พลังวิเศษในร่างกายพลันลดลงอย่างรวดเร็ว เธอรีบหยุดดวงตาวิเศษ แล้วหลบไปนั่งพักหายใจอยู่ข้างตะกร้าแทน
“เจ้าไม่เป็นไรใช่หรือไม่” ใครบางคนเอ่ยถามเธอ เธอลืมตาขึ้นก็เห็นเวนดี้
“อืม ข้าแค่...เวียนหัวน่ะ”
“สูดหายใจลึกๆ สักครู่เดี๋ยวก็ดีขึ้น” เวนดี้ยิ้มบางๆ “คนส่วนใหญ่บินครั้งแรกก็รู้สึกไม่สบายแบบนี้นี่ล่ะ”
“ขอบคุณท่านมาก ข้าดีขึ้นแล้ว” ซิลเวียพยักหน้า
บรรยากาศระหว่างการเดินทางอบอุ่นกว่าที่เธอคิดไว้มาก เป็นอย่างที่แอชเชสพูดไม่มีผิด เวนดี้เอาใจใส่ทุกคนจริงๆ ไม่ใช่เลือกปฏิบัติเฉพาะกับผู้มาใหม่เท่านั้น ในขณะที่อันนานั้นแม้พูดไม่เยอะก็จริง แต่หากมีคนถามเธอเมื่อไร เธอก็จะตั้งใจตอบทุกครั้งไป ส่วนไลต์นิ่งนั้นดูสนิทกับเมซีมาก นิสัยก็ดูร่าเริงสดใส เธอมักบินนำนกพิราบอ้วนเข้ามาคุยกับคนในตะกร้าเป็นระยะ ไม่ได้มองว่าพวกเธอเป็นคนแปลกหน้าแม้แต่น้อย
เมื่อได้เมซีเป็นตัวกลางระหว่างสองฝ่าย แม่มดอีกสี่คนที่เหลือก็ผ่อนคลายลงมาก ทุกคนแย่งกันถามไลต์นิ่งถึงเรื่องเมืองชายแดน จนในที่สุด สาวน้อยก็หยุดบินแล้วลอยตัวนิ่งๆ อยู่ข้างตะกร้า หันมาเล่าเรื่องการต่อสู้กับสัตว์อสูรและผู้รุกราน ตลอดจนสิ่งประดิษฐ์อันน่าเหลือเชื่อของเจ้าชายแทน ทุกคนฟังเธอเล่าอย่างทึ่งๆ
ไม่นานนัก บอลลูนก็ลอยมาถึงท้องฟ้าเหนือปราสาท
หากดูจากขนาด เมืองแห่งนี้ก็เหมาะกับชื่อว่าชายแดนแล้ว เพราะมันทั้งเล็กและห่างไกล ขนาดของมันยังใหญ่ไม่ถึงหนึ่งในสามของเกาะสลีปปิ้งด้วยซ้ำ แต่กลับมีผู้อยู่อาศัยจำนวนมาก ไม่ว่าจะในลานเมือง นอกกำแพงเมือง หรือริมฝั่งแม่น้ำ ทุกแห่งล้วนเต็มไปด้วยเงาคนที่เกาะกันเป็นกลุ่มก้อน พวกเขาเคลื่อนไหวไปมา ดูคล้ายกับสายน้ำที่กำลังหลั่งไหล
บอลลูนลงจอดในสวนของปราสาท พอพวกแม่มดก้าวข้ามตะกร้าออกมา เสียงอึกทึกครึกโครมก็ดังขึ้นทันใด ซิลเวียที่ไม่ทันตั้งตัวสะดุ้งโหยง ได้แต่ยืนอึ้งอยู่กับที่ ส่วนอีกสี่คนที่เหลือนั้นก็ไม่ได้ดีไปกว่าเธอเท่าไร ฮันนี่นั้นถึงกับปีนกลับเข้าไปในตะกร้า ก่อนจะโผล่หน้าออกมาครึ่งหนึ่งถามว่า “เกิดอะไรขึ้น”
เวนดี้หลุดหัวเราะ “ไม่ต้องกลัว เจ้าชายทรงจุดพลุต้อนรับพวกเจ้าน่ะ”
หลังจากเดินทะลุทางเดินซึ่งถูกปกคลุมด้วยร่มไม้ เข้ามาในโถงใหญ่ของปราสาทแล้ว ซิลเวียก็เห็นพี่ชายของเจ้าหญิงทิลลีในที่สุด...เขานั่งอยู่บนเก้าอี้ใหญ่กลางโถง ลักษณะภายนอกมีส่วนคล้ายเจ้าหญิงลำดับที่ห้าอยู่หลายส่วน อย่างเช่นผมสีเทา บนตัวเขาไม่มีเครื่องประดับรุงรังแม้แต่ชิ้นเดียว สีหน้าดูผ่อนคลายเป็นธรรมชาติ แม้หน้าตาจะไม่น่ามองเท่าเจ้าหญิงทิลลี ทว่าบุคลิกกลับดูสุขุมเยือกเย็น แค่นั่งเฉยๆ ก็ดึงดูดสายตาทุกคนได้แล้ว
“ยินดีต้อนรับสู่เมืองชายแดน ข้าคือเจ้าของดินแดนตะวันตก โรแลนด์ วิมเบิลดัน คิดว่าพวกเจ้าคงรู้ชื่อข้ากันอยู่แล้ว” เขาลุกขึ้นยิ้ม “ทิลลี วิมเบิลดันเป็นน้องสาวของข้า ดังนั้นพวกเจ้าทำตัวตามสบายเถิด คิดเสียว่าเมืองชายแดนเป็นเกาะสลีปปิ้งก็แล้วกัน”
ซิลเวียอดไม่ไหว เรียกดวงตาวิเศษออกมาทันที จากนั้นก็ถึงกับตะลึงไป
เธอไม่เห็นความมืดอย่างที่คิดไว้ อีกฝ่ายไม่สวมหินอาญาสิทธิ์ มิหนำซ้ำในร่างกายยังไม่มีร่องรอยของพลังวิเศษ...รูปเดิมของเขาเป็นอย่างไร เนื้อแท้ของเขาก็เป็นอย่างนั้น เขาไม่ได้กำลังเสแสร้งหรือถูกใครควบคุม นั่นแปลว่าชายตรงหน้าเธอคนนี้คือเจ้าชายโรแลนด์ตัวจริง
ทิลลีได้บอกวิธีรับมือเธอในกรณีที่ ‘ไม่พบเงื่อนงำใดๆ’ ไว้เพียงประโยคเดียวเท่านั้น นั่นคือ ส่งข่าวกลับมาที่เกาะสลีปปิ้ง
...
คำพูดของเจ้าชายหลังจากนั้น เธอฟังไม่เข้าหัวเลยแม้แต่น้อย ในสมองสับสนไปหมด เพื่อที่จะบรรลุภารกิจที่เจ้าหญิงมอบหมายให้ครั้งนี้ เธอถึงกับเตรียมบทพูดและท่าทางตอนคุยกับอีกฝ่ายไว้แล้ว ทั้งยังเตรียมใจไว้ด้วยว่าตัวเองอาจถูกอีกฝ่ายจับขัง แต่พอเอาเข้าจริง สิ่งที่เตรียมไว้กลับไม่ได้ใช้เลยสักอย่าง จากนี้ เธอก็แค่รอให้เมซีส่งข่าวนี้กลับไปตอนสิ้นเดือนเท่านั้น
แต่ว่า เป็นไปได้อย่างไรกัน ชนชั้นสูงตัวจริงจะลุกขึ้นมาปกป้องแม่มดได้อย่างไร มิหนำซ้ำยังกลายมาเป็นผู้นำสมาคมแม่มดอีก
เรื่องราวที่ผิดคาดทำเอาซิลเวียใจลอยไปไกล กว่าจะดึงสติกลับมาได้ก็ตอนที่เจ้าชายจัดห้องนอนตอนกลางคืนให้
“สถานการณ์คร่าวๆ ก็เป็นเช่นนี้ หอพักแม่มดยังสร้างไม่เสร็จ พวกเจ้าจึงยังต้องอยู่ในปราสาท แบ่งห้องนอนกับแม่มดคนอื่นๆ ไปก่อน แน่นอนว่าวิธีนี้จะช่วยให้พวกเจ้าคุ้นเคยกับความเป็นอยู่ในเมืองชายแดนได้เร็วขึ้นด้วย” โรแลนด์พูด “แล้วก็คืนนี้จะมีงานเลี้ยงต้อนรับทุกคนอย่างเป็นทางการ ขอให้ทุกคนสนุกให้เต็มที่”
ซิลเวียพอจะโล่งใจกับการจัดห้องนอนครั้งนี้ได้บ้าง เพราะเธอถูกจัดให้นอนกับเวนดี้ และจากการพูดคุยกันเป็นเวลาสั้นๆ วันนี้ เธอคิดว่าเวนดี้เป็นรุ่นพี่ที่ไม่เลวเลย เวลาอยู่ด้วยน่าจะรู้สึกผ่อนคลายไม่น้อย แต่ว่านอกจากเวนดี้แล้ว ดูเหมือนในห้องจะยังมีแม่มดที่ชื่อไนติงเกลอีกคน
ก็ได้แต่หวังว่าอีกฝ่ายจะเข้ากับคนได้ง่ายเหมือนกัน ซิลเวียอดคิดไม่ได้
........................................




[Go To Next Chapter]( ./169.md)