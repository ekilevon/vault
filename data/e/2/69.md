##บทที่ 157 แอชเชส (1)
ทุกคนที่มารับเธอเป็นแม่มด ทาซาไม่ได้โกหก แอชเชสสัมผัสพลังวิเศษในตัวพวกเธอได้ ทั้งยังวิเคราะห์ความแข็งแกร่งของพลังได้คร่าวๆ ด้วย...คนที่นำอยู่หน้าขบวนมีพลังที่ยอดเยี่ยมมาก พลังวิเศษของเธอราวกับดาบคม แค่แอชเชสเพ่งความสนใจไปที่พลังของเธอก็รู้สึกเจ็บแปลบๆ แล้ว


“ข้าชื่อแอชเชส ยินดีที่ได้รู้จักพี่น้องชาวสมาคมทุกคน” เธอวางดาบเล่มใหญ่ลง แล้วเข้าไปกอดแม่มดทั้งสี่ทีละคน...ไม่สิ เธอคิด น่าจะมีห้าคนนี่นา แอชเชสเงยหน้าขึ้นฟ้าก็เห็นจุดดำๆ ที่บินวนอยู่ข้างบน “นางไม่ลงมาหรือ”


“นางนำทางให้พวกเราน่ะ” แม่มดที่นำหน้าขบวนยิ้ม “ข้าชื่อไนติงเกล” จากนั้นเธอก็ชี้ไปที่แม่มดอีกสามคน “บุ๊ก ลีฟ และเอคโค” สุดท้ายจึงบุ้ยปากไปด้านบน “ส่วนนั่นไลต์นิ่ง”


แอชเชสเห็นบุ๊กก็พลันชะงักไป พลังวิเศษในร่างกายอีกฝ่ายให้สัมผัสที่บางเบา คล้ายกับหมอกจางๆ ที่ปกคลุมอยู่รอบกาย ความรู้สึกนี้ทำเอาเธอตกใจไม่น้อย “อมนุษย์หรือ”


ไนติงเกลผุดสีหน้าประหลาดใจเล็กน้อย “เจ้ามองเห็นพลังวิเศษหรือ”


“ข้ามองไม่เห็นหรอก แต่ข้าสัมผัสได้” แอชเชสอธิบาย “อมนุษย์สามารถสัมผัสรูปทรงและความเคลื่อนไหวของพลังวิเศษได้ เพราะเคยถูกพลังวิเศษเปลี่ยนแปลงส่วนต่างๆ ในร่างกายมาก่อน ข้าคิดว่านางก็คงรู้สึกเช่นเดียวกับข้า”


บุ๊กพยักหน้ายิ้มๆ “ใช่แล้ว มันช่วยให้ข้าค้นพบสหายท่ามกลางฝูงชนที่ขวักไขว่เสมอ”


“อมนุษย์มีน้อยมากเลยหรือ” ไนติงเกลถาม


สิ่งที่อีกฝ่ายให้ความสนใจอันดับแรกก็คือปริมาณ ไม่ใช่คำถามประเภทว่า ‘อมนุษย์คืออะไร’...แอชเชสคิดในใจ หรือว่าคนในสมาคมก็เคยได้ยินเรื่องอมนุษย์มาก่อน เรื่องนี้ถือเป็นความลับสุดยอดของศาสนจักรทีเดียว เพราะแม่มดอมนุษย์สามารถใช้พลังได้อย่างอิสระ หินอาญาสิทธิ์ก็ควบคุมไม่ได้ อมนุษย์ทุกคนที่เผยตัวออกมาล้วนถือเป็นศัตรูตัวฉกาจของศาสนจักร


“ในแม่มดนับพันคนจึงจะมีอมนุษย์สักคน” ทั้งที่ในใจคิดแบบนี้ แต่สีหน้าของเธอยังคงเป็นปกติ “จนถึงตอนนี้ หากรวมบุ๊กด้วยแล้ว ข้าก็เพิ่งเจอคนประเภทเดียวกับข้าแค่สามคนเท่านั้น” แอชเชสหยุดไปสักครู่ “จริงสิ ข้าจำได้ว่าผู้นำสมาคมของพวกเจ้าชื่อฮัคคาลาใช่หรือไม่ นางสบายดีหรือไม่”


“นางตายไปแล้ว” ไนติงเกลส่ายหน้า “ตายระหว่างทางค้นหาภูเขาศักดิ์สิทธิ์”


“...น่าเศร้าจริงๆ” แอชเชสลดเสียงพูด ทว่าเธอรู้สึกผิดสังเกตอยู่บ้าง ทำไมเวลาอีกฝ่ายพูดถึงเรื่องนี้ กลับดูไม่เสียใจเท่าไรเลย “เช่นนั้นผู้นำคนปัจจุบันของพวกเจ้าคือใคร”


“พวกเรากลับไปที่คุยกันที่เมืองชายแดนดีกว่า” เธอยิ้ม “ประเดี๋ยวเจ้าก็จะรู้เอง”


...


หลังจากขบวนคนเดินเข้าเขตเมืองชายแดนแล้ว แอชเชสก็พบสิ่งผิดปกติทันที พวกแม่มดในสมาคมเดินถือคบไฟกลางถนนอย่างเปิดเผย มิหนำซ้ำแม้จะมืดค่ำแล้ว แต่เมืองชายแดนกลับไม่เงียบเหงาแม้แต่น้อย บ้านแต่ละหลังยังมีแสงไฟสว่างอยู่หลังหน้าต่าง และหากตั้งใจฟังดีๆ ก็จะได้ยินเสียงอ่านหนังสือของเด็กๆ ดังมาเป็นระยะด้วย


แม้เทียนจะไม่ใช่ของมีราคา แต่พวกชาวบ้านก็ใช่ว่าจะมีเงินมาก หากไม่ถึงคราวจำเป็นจริงๆ ไม่มีทางเอาออกมาใช้เด็ดขาด ทว่าชาวเมืองชายแดนกลับจุดเทียนตอนกลางคืนกันมากมาย ช่างเป็นภาพที่เหลือเชื่อจริงๆ แล้วไหนจะเสียงอ่านหนังสือทีละคำๆ พวกนั้นอีก พวกเขากำลังสอนเด็กๆ อ่านหนังสือกันอย่างนั้นหรือ


แต่ในเมื่ออีกฝ่ายไม่ได้อธิบายอะไร เธอก็ขี้เกียจจะถาม อย่างไรเสียเธอก็ไม่ได้จะอยู่ที่นี่นาน เธอจะต้องพาทุกคนไปจากที่นี่โดยเร็วที่สุด


คนทั้งหมดเดินผ่านถนนที่สลับซับซ้อน จนเข้าใกล้เขตปราสาทมากขึ้นทุกที แอชเชสเห็นกำแพงมืดๆ และทหารยามที่ยืนเฝ้าอยู่ก็อดถามไม่ได้ “พวกเราจะไปที่ไหนหรือ”


“ปราสาทเมืองชายแดนน่ะ ใกล้ถึงแล้วล่ะ” ไนติงเกลตอบ


“ช้าก่อน” เธอชะลอฝีเท้า “นั่นเป็นที่อยู่ของผู้ปกครองไม่ใช่หรือ”


“อืม และนั่นก็เป็นบ้านของพวกแม่มดด้วย”


“พวกเจ้าทำข้อตกลงกับผู้ปกครองหรือ” แอชเชสย่นหัวคิ้ว ต่อให้สมาคมมีกำลังแข็งแกร่งแค่ไหน ก็ไม่อาจต่อกรกับผู้ปกครองและศาสนจักรที่มีหินอาญาสิทธิ์ได้ ดังนั้นความเป็นไปได้เพียงอย่างเดียวก็คือการทำข้อตกลงนั่นเอง...นี่เป็นหนึ่งในทางเอาตัวรอดที่แม่มดบางส่วนค้นพบ ทว่าผู้ปกครองส่วนใหญ่ไม่มีทางทำข้อตกลงที่ยุติธรรมกับกลุ่มแม่มดที่มีพลังอ่อนแอแน่นอน พวกเขาจะบีบคั้นและขูดรีดพวกเธออย่างโหดร้าย ดังนั้น อีกไม่นานเส้นทางนี้ก็คงตัน


“จะว่าอย่างนั้นก็ได้” เสียงของไนติงเกลไม่มีแววอัดอั้นแม้แต่น้อย ซ้ำยังฟังดูเบิกบานเสียด้วย “อย่างน้อยพวกเราก็ทำสัญญากับเจ้าชายแล้ว”


แอชเชสไม่ได้รู้สึกดีใจกับพวกเธอเลย สัญญาที่เขียนด้วยกระดาษและพู่กันจะทำอะไรได้ หากวันใดผู้ปกครองเกิดเบื่อหรืออยากจะยุติความสัมพันธ์ที่เท่าเทียมนี้ขึ้นมา พวกเขาก็แค่ขยำมันเป็นก้อนแล้วโยนใส่เตาผิงเท่านั้น ไม่มีใครเรียกร้องความเป็นธรรมให้แม่มดหรอก พวกเธอก็มีสภาพไม่ต่างจากเรือน้อยที่ลอยกลางทะเลกว้างนั่นล่ะ มีโอกาสจะพลิกคว่ำได้ทุกเมื่อ


โชคดีที่เธอมาที่นี่ เธอคิด เธอจะพาพวกเธอไปจากที่นี่ มุ่งหน้าไปยังอีกฝั่งของทะเล ที่นั่นมีชุมชนที่แม่มดสร้างขึ้นเอง ไม่ว่าศาสนจักรหรือคนทั่วไปก็ตามมาคุกคามแม่มดไม่ได้


ทุกคนเดินทะลุประตูใหญ่ปราสาทมาแล้ว พวกทหารยามดูท่าทางคุ้นเคยกับแม่มดมาก บางคนยังทักทายพวกเธอด้วย


ปราสาทผู้ปกครองที่นี่มีขนาดเล็กและมืดกว่าวังหลวงที่เมืองหลวงมาก บนกำแพงทางเดินมีไฟแขวนอยู่เพียงไม่กี่ดวง แสงไฟที่เต้นระริกไม่อาจปกคลุมทั่วทางเดินหิน ทำให้คนเดินผ่านรู้สึกอึดอัด จนกระทั่งเข้ามาในโถงรับแขกแล้ว ถึงได้มีแสงไฟสว่างจ้า


ภายในโถงใหญ่ แอชเชสเห็นแม่มดคนอื่นๆ อีกหลายคน ดูเหมือนพวกเธอจะรออยู่ที่นี่นานแล้ว พอทุกคนเห็นเธอก็พากันปรบมือต้อนรับ ไนติงเกลเดินนำไปสองก้าว ตั้งท่าจะแนะนำแม่มดคนใหม่ให้ทุกคนรู้จัก ทว่าแม่มดคนหนึ่งพลันพุ่งตัวออกมาเสียก่อน


“เวนดี้!” ใครบางคนร้องเสียงดัง


แอชเชสเห็นความเคลื่อนไหวของอีกฝ่ายแล้ว แต่ไม่ได้ตั้งท่ารับมือใดๆ...เธอสัมผัสได้ว่าอีกฝ่ายเพียงแค่ดีใจและประหลาดใจ ไม่มีเจตนาร้ายแอบแฝง เพียงไม่กี่อึดใจ อ้อมกอดอบอุ่นก็โอบล้อมรอบกายเธอ


“ท่านยังมีชีวิตอยู่จริงๆ หรือนี่” เสียงของอีกฝ่ายเต็มไปด้วยความตื่นเต้น “ขอบคุณท่านมากที่ช่วยชีวิตข้าไว้”


แอชเชสอึ้งไป “เจ้าคือ...”


“ข้าชื่อเวนดี้” เธอคลายมือออก มองลึกลงไปในดวงตาของแอชเชส “เด็กหญิงห้องร้องเพลงคนนั้น ท่านจำข้าได้หรือไม่”


...


ภายในห้องนอนชั้นสองเวลานี้มีเพียงแอชเชสกับเวนดี้สองคนเท่านั้น


เธอไม่คิดเลยว่าจะได้พบเพื่อนที่สำนักนางชีที่นี่


อันที่จริงจะเรียกว่าเป็นเพื่อนก็ไม่ถูกนัก หากไม่ใช่เพราะเหตุการณ์ในคืนนั้น เธอก็คงไม่มีอะไรข้องเกี่ยวกับเวนดี้ ตอนนั้นเธอไม่ทันสังเกตด้วยซ้ำว่ายังมีผู้เคราะห์ร้ายอีกคนถูกส่งมาที่ห้องใต้ดินเหมือนเธอ และไม่คาดคิดด้วยว่าอีกฝ่ายจะกลายมาเป็นแม่มดเหมือนเธออีก


“หลังจากออกจากสำนักนางชีมาแล้ว ข้าก็ตั้งรกรากอยู่ที่เขตซีวินด์” เวนดี้เงียบไปครู่ใหญ่จึงพูดขึ้น “ต่อมาก็ได้ข่าวว่าวันนั้นเกิดเหตุไฟไหม้ครั้งใหญ่ที่สำนักนางชี พวกเด็กๆ ในนั้นเป็นตายอย่างไรก็ไม่รู้”


“ไฟไหม้น่ะหรือ” แอชเชสส่ายหน้า “ฝีมือศาสนจักรทั้งนั้น พวกเขาคิดจะปิดข่าวอื้อฉาวน่ะสิ วันนั้น ข้าสังหารผู้คุมและทหารพิพากษาที่ขวางทางข้าไปหลายคน จนกระทั่ง...นักรบอาญาสิทธิ์ของศาสนจักรมาถึง แผลเป็นที่ตาข้าก็ได้มาจากพวกเขานี่ล่ะ หากข้าไม่ตัดสินใจหนี แต่รอจนนักรบอาญาสิทธิ์กลุ่มหลังตามมาถึงล่ะก็ ข้าคงได้ตายอยู่ที่นั่นไปแล้ว”


“นักรบอาญาสิทธิ์หรือ...” เวนดี้เบิกตากว้างพลางทวนคำพูดเธอ “พวกเขาเป็นใครกัน”


........................................


[Go To Next Chapter]( ./70.md)