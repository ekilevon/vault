##บทที่ 396 การต่อสู้อันดุเดือด
นักผจญภัยไม่เคยกลัวการเสี่ยงภัย แต่การเสี่ยงภัยจะต้องไม่เกิดจากความมุทะลุ
ปีศาจไม่น่ากลัวสักนิด พวกเขาสามารถถูกฆ่าตายได้ มิหนำซ้ำยังมีจุดอ่อนที่ร้ายแรงด้วย...นั่นก็คือพวกเขาต้องอาศัยหมอกแดงในการดำรงชีวิต
ลีฟเคยใช้หน้าไม้สังหารปีศาจที่ติดอยู่ในหล่มโคลนมาแล้ว ส่วนไนติงเกลก็เคยยิงศัตรูตายในสถานการณ์ที่เสียเปรียบที่สุด ไลต์นิ่งแอบให้กำลังใจตัวเองว่า เธอก็ต้องทำได้เหมือนกัน
“ข้าควรรีบไปรายงานเจ้าชายก่อน” ลีฟพูดอย่างรีบร้อน “ไนติงเกลกับแอชเชสรับมือกับปีศาจได้ดีกว่าพวกเรา!”
“แต่กว่าพวกนางจะมาถึงที่นี่ พวกปีศาจก็คงไปแล้ว” ไลต์นิ่งตรวจรังเพลิงปืน เพื่อให้แน่ใจว่ามีกระสุนใส่เต็มทุกรู “หากปล่อยให้ศัตรูที่อันตรายเช่นนี้เข้าใกล้เมืองได้ล่ะก็ ข้าว่ากลับจะเสี่ยงยิ่งกว่า”
“ข้า...จะจับตาดูพวกเขาอยู่ที่นี่เอง”
“แล้วหากพวกเขาเดินออกจากพื้นที่ควบคุมของเจ้าเล่า” สาวน้อยยืนกราน “หากเจ้าขวางพวกเขาไว้ ก็เท่ากับเผยตัวตนให้พวกเขารู้ สู้พวกเราสามคนร่วมแรงร่วมใจกันไม่ดีกว่าหรือ”
ลีฟนิ่งไปคล้ายกับคล้อยตามคำพูดเธอ
“จิ๊บๆ!” เมซีที่ยืนอยู่บนศีรษะไลต์นิ่งกระพือปีกใหญ่
“ข้ารู้แล้วๆ” เธอเกาคอนกพิราบ “เดี๋ยวแบ่งกันคนละคน”
“นางว่าอะไรน่ะ” ลีฟถาม
ไลต์นิ่งเบะปาก “นางบอกว่านางอยากใช้กรงเล็บขย้ำหัวปีศาจให้แหลก แล้วใช้ปีกฟาดให้เป็นเนื้อบด จากนั้นเอาไปย่างไฟดูว่ากินได้หรือไม่”
“แต่นางร้องจิ๊บแค่สองครั้งเองนะ!” ฝ่ายหลังท้วงอย่างสงสัย
“ความหมายก็ประมาณนี้ล่ะ” สาวน้อยพยักหน้าอย่างจริงจัง
นักผจญภัยที่ดีจะต้องกล้าหาญชาญชัย และจะต้องมีความเป็นผู้นำสูง เวลาเคร่งเครียดต้องทำให้ทุกคนผ่อนคลายได้ และเวลาผ่อนคลายก็ต้องคอยเตือนไม่ให้ทุกคนประมาท ท่านพ่อ คำสอนของท่าน ข้าปฏิบัติตามอย่างดีที่สุดแล้ว
ไลต์นิ่งปิดรังเพลิงด้วยข้อมือที่สั่นเทา เธอพยายามปกปิดความตื่นเต้นไว้อย่างสุดความสามารถ จากนั้นจึงจงใจพูดด้วยท่าทางสุขุมว่า “พวกเขาอยู่ห่างจากที่นี่เท่าไร”
“ประมาณสามร้อยกว่าเมตรได้ อยู่ทางขวามือของพวกเรานี่เอง” ลีฟตอบ
หากไม่ใช่เพราะมีต้นไม้กีดขวางล่ะก็ ระยะห่างเท่านี้ก็น่าจะมองเห็นศัตรูได้แล้ว เธอคิด แน่นอนว่าเธอได้เปรียบศัตรูตรงที่สามารถชิงลงมือได้ก่อน มิหนำซ้ำระยะยิงของปืนพกก็ไกลกว่าระยะออกฤทธิ์ของหินเวทมนตร์ด้วย “เจ้าใช้เถาวัลย์มัดปีศาจได้ใช่หรือไม่ เหมือนอย่างตอนที่อยู่ในดินแดนร้างน่ะ”
“ถ้ามัดไม่นานก็น่าจะได้อยู่”
“เช่นนั้นพวกข้าจะโจมตีศัตรูจากด้านบน” ไลต์นิ่งตัดสินใจ “ศัตรูมักไม่ค่อยสังเกตทิศทางนี้ แล้วเถาวัลย์ก็น่าจะดึงความสนใจของพวกเขาไว้ได้ พวกเราสามารถจบการต่อสู้นี้ได้ภายในเวลาเพียงพริบตา”
“ข้า...เข้าใจแล้ว” ใบไม้ขยับไหวอย่างลังเล คงเพราะเหตุการณ์ที่เกิดขึ้นในสมาคมเมื่อครั้งนั้นทิ้งบาดแผลไว้ในความทรงจำของลีฟมากเกินไปนั่นเอง แต่ตอนนี้ ไลต์นิ่งไม่มีเวลาสนใจเรื่องพวกนี้แล้ว ขืนยังมัวชักช้าอยู่ ความกล้าที่เธอรวบรวมมาได้อย่างยากลำบากคงได้มลายหายไปกันพอดี...อย่างไรเสีย คนที่ต้องปะทะกับปีศาจซึ่งๆ หน้าก็มีแค่เธอกับเมซีเท่านั้น ส่วนลีฟแค่เร้นกายอยู่ในป่า ไม่ว่าปีศาจจะโจมตีเถาวัลย์อย่างไร เธอก็ไม่ได้รับบาดเจ็บ
“เช่นนั้นก็เริ่มภารกิจได้!” ไลต์นิ่งทะยานขึ้นฟ้า
“จิ๊บ!” นกพิราบพุ่งตามหลังเธอไปติดๆ
ผืนป่าที่อยู่ใต้เท้ากลายเป็นพื้นที่สีเขียวสลับขาวไปทันตา สาวน้อยดึงแว่นกันลมที่เจ้าชายให้ลงมา รู้สึกถึงความกล้าที่เพิ่มขึ้นกว่าเดิมอย่างมากมาย
“พวกเขาอยู่ตรงนั้น” หลังจากเพ่งมองได้ไม่นาน เมซีซึ่งแปลงร่างเป็นอินทรีย์หางเทาก็พบเป้าหมายอย่างรวดเร็ว...ตราบใดที่เธออยู่ในร่างของนกอินทรีย์ แม้แต่กระต่ายที่วิ่งอยู่กลางหิมะก็ไม่อาจหลุดรอดสายตาเธอไปได้
ไลต์นิ่งพ่นไอสีขาวออกมายาวๆ ในหัวปรากฏภาพของธันเดอร์และเจ้าชายโรแลนด์ตามลำดับ เธอสะบัดหน้าโยนความคิดฟุ้งซ่านทิ้งไป มือทั้งสองกำด้ามปืนแน่น “ข้าซ้ายเจ้าขวา พอบินพุ่งลงไปได้ครึ่งทาง เจ้าก็แปลงร่างเป็นนกปีศาจปีกกว้างเสีย”
“ไว้ใจข้าเถอะ!”
“เริ่มได้!” สาวน้อยพูดจบก็พุ่งตัวลงไปด้านล่างทันที ลมหนาวที่พัดปะทะแก้มเธอส่งเสียงดังซ่าๆ ใบหูเธอถูกลมฟาดจนเจ็บไปหมด เธอย่นศีรษะเข้าไปในผ้าพันคอ ในใจนึกถึงวิธียิงปืนที่ไนติงเกลเคยสอนไว้ จากนั้นจึงยื่นปืนไปข้างหน้า กระสุนปืนยิงได้ไกลประมาณหนึ่งร้อยเมตร แต่ถ้าจะให้โดนเป้าหมายแน่ๆ ก็ต้องเข้าใกล้เป้าหมายให้มากที่สุด หากลีฟมองไม่ผิดล่ะก็ ถุงมือเหล็กของอีกฝ่ายก็น่าจะฝังหินเวทมนต์แห่งแสงไฟฟ้าไว้ด้วย ระยะออกฤทธิ์ของมันอยู่ที่ห้าเมตรเหมือนพลังวิเศษของแม่มด ดังนั้น เธอควรยิงที่ระยะเจ็ดถึงแปดเมตรจะดีที่สุด
ร่างของศัตรูปรากฏชัดขึ้นเรื่อยๆ เวลานี้ เธอมองเห็นหมวกอันน่าสยดสยองและหน้ากากสีแดงก่ำของอีกฝ่ายแล้ว ทันใดนั้น หนึ่งในปีศาจก็หยุดฝีเท้า แล้วเงยหน้าขึ้นมาส่งเสียงคำรามดังสนั่นใส่พวกเธอ นี่พวกเขา...รู้ตัวแล้วหรือ ไลต์นิ่งเครียด ทำไมอีกฝ่ายถึงทำท่าเหมือนรู้ว่าเธอมีตัวตนได้ ทันใดนั้น เถาวัลย์จำนวนนับไม่ถ้วนก็ผุดขึ้นมาจากข้างกายพวกปีศาจ พวกมันมัดขาทั้งสองของศัตรูไว้แล้วไต่ขึ้นด้านบนไม่หยุด จนในที่สุด ศัตรูก็ถูกมัดอย่างแน่นหนา
ร่างของเมซีเปล่งแสงสีขาวออกมา ก่อนจะกลายสภาพเป็นสัตว์ขนาดใหญ่ยักษ์ มันเปล่งเสียงคำรามกึกก้องอย่างฮึกเหิมขณะพุ่งตัวลงไปด้านล่าง
ช่างมันแล้ว ไลต์นิ่งกัดฟันแน่นแล้วเร่งความเร็วอีกครั้ง ในจังหวะที่ใกล้จะเข้าสู่ระยะห้าสิบเมตรนั้น เธอก็เลี้ยวอย่างกะทันหัน แล้วพุ่งใส่หลังศัตรูประดุจดาวตกที่ร่วงลงจากฟ้า...การยิงในแนวดิ่งโจมตีได้แค่ส่วนหัวของศัตรูเท่านั้น แต่การยิงในแนวราบสามารถเพิ่มพื้นที่ของเป้าหมายได้อย่างมีนัยยะ นี่คือสิ่งที่ไนติงเกลเน้นย้ำอยู่ตลอดเวลา หากเมื่อไรที่รู้สึกไม่แน่ใจ ก็ให้ยิงใส่บริเวณที่กว้างที่สุดของลำตัวฝ่ายตรงข้าม
ปีศาจยกแขนขวาที่ถูกเถาวัลย์มัดไว้อย่างยากลำบาก ลำแสงสว่างจ้าตาถูกยิงออกมาจากถุงมือเหล็ก ไลต์นิ่งแทบจะลั่นไกปืนในเวลาเดียวกัน เสียงปืนแสบแก้วหูดังสะท้านไปทั่วท้องฟ้าเหนือป่าทึบ
เป็นอย่างที่เธอคิดไว้จริงๆ หินเวทมนตร์มีระยะโจมตีที่จำกัด ประกายแสงสีฟ้าสว่างพลันหายไปในพริบตา ในขณะที่ละอองเลือดพุ่งกระเซ็นออกมาจากแผ่นหลังของปีศาจพร้อมๆ กับเสียงปืน...กระสุนปืนไม่เพียงแต่พุ่งทะลุลำตัวเขาเท่านั้น แต่ยังหมุนตัวไปเจาะถังบรรจุหมอกด้านหลังเขาจนแตกกระจายด้วย
ทว่าสถานการณ์ฝั่งเมซีดูเลวร้ายมาก ปีศาจอีกคนยิงลำแสงถูกตัวนกยักษ์จนเกิดเป็นประกายไฟ เสียงคํารามของเธอพลันเปลี่ยนเป็นเสียงร้องครางไป ปีกของเธอพับหดลงมา ร่างอันใหญ่ยักษ์กระแทกใส่ปีศาจอย่างแรงจนหิมะกระจายเป็นวงกว้าง ตอนที่ทั้งสองฝ่ายปะทะกันนั้น ไลต์นิ่งรู้สึกถึงแรงสะเทือนเหนือพื้นดินอย่างชัดเจน คงเพราะเมซีกระแทกอีกฝ่ายอย่างแรง จึงไปทับถูกถังบรรจุหมอกของเขาจนแตกเป็นเสี่ยงๆ หมอกสีแดงพุ่งกระจายออกมาจากใต้ตัวนกยักษ์ทันที ไลต์นิ่งเห็นดังนั้นก็ตกใจ
ลีฟมีปฏิกิริยาก่อนใคร เธอเสกให้เถาวัลย์หลายสิบเส้นมารวมกัน แล้วใช้มันดึงเมซีออกมาจากร่างปีศาจ นกยักษ์กลิ้งบนพื้นหิมะไปสองตลบก่อนจะฟุบตัวแน่นิ่งไม่ขยับเขยื้อน
ไลต์นิ่งบินมาหาเธออย่างร้อนรน แล้วเขย่าศีรษะขนาดใหญ่ของเธอ “เมซี ฟื้นสิ! เจ้าไม่เป็นไรใช่หรือไม่”
“จิ๊บ...แค่ชาๆ น่ะ” เมซีเปิดเปลือกตา ก่อนจะแปลงร่างกลับไปเป็นร่างเดิมราวกับหมดแรงจะควบคุมพลังวิเศษแล้ว “เกิดอะไรขึ้นหรือ”
ไลต์นิ่งสำรวจร่างกายเธอแล้วเห็นปกติดี จึงถอนใจโล่งอก “เจ้าไม่เป็นไรก็ดีแล้ว”
ดูเหมือนว่าถ้าเธออยู่ในร่างของสัตว์ยักษ์บินได้ หมอกแดงก็จะทำอะไรเธอไม่ได้เลย นอกจากนี้ หากเธอแปลงร่างให้มีขนาดใหญ่ขึ้น เธอก็จะทนต่อการโจมตีได้มากขึ้นด้วย แสงไฟฟ้าแค่ทำให้เธอหมดสติไปชั่วคราวเท่านั้น กอปรกับตอนที่เธอร่วงลงมาก็มีปีศาจเป็นเบาะรองอยู่ ถึงจะดูน่ากลัวไปบ้าง แต่ความจริงแล้วเธอแทบไม่ได้รับบาดเจ็บอะไรเลย เรียกได้ว่าเป็นโชคดีในโชคร้ายแท้ๆ
“ดูเหมือนพวกเขาจะตายหมดแล้วล่ะ” ลีฟโผล่ตัวออกมาจากลำต้นต้นไม้ แล้วสำรวจดูปีศาจทั้งสองที่หมดลมหายใจไปแล้ว “คราวนี้จะเอาอย่างไรต่อ”
“เอาศพกลับปราสาท” ไลต์นิ่งตอบ “เจ้าชายน่าจะทรงรู้ว่าควรจะจัดการกับพวกเขาอย่างไร”
………………………………….


[Go To Next Chapter]( ./309.md)