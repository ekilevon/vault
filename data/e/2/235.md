##บทที่ 323 กองสันติบาล
พอพูดถึงตรงนี้ โรแลนด์ก็เริ่มนึกภาพระบบรักษาความสงบเรียบร้อยในดินแดนออก
เวลานี้เมืองชายแดนมีคนอยู่ประมาณสองหมื่นคน นอกจากชาวเมืองดั้งเดิมและคนที่ถูกส่งมาจากป้อมปราการลองซองแล้ว ยังมีผู้อพยพจากดินแดนตะวันออกด้วย ประเดี๋ยวคณะทูตที่บารอฟส่งไปกลับมาเมื่อไร อาจจะพาคนจากดินแดนใต้และดินแดนเหนือกลับมาเพิ่มอีก คราวนี้โครงสร้างประชากรก็จะยิ่งซับซ้อนขึ้น คนก็จะยิ่งหลากหลายขึ้น ความขัดแย้งอย่างในวันนี้ก็ยิ่งเพิ่มมากขึ้นเรื่อยๆ
ดังนั้น เขาจะต้องสร้างระบบสันติบาลขึ้นมาเพื่อทดแทนการลาดตระเวนของกองทัพที่หนึ่ง...เพราะไม่ช้าก็เร็ว ก็ต้องมีการแยกกองกำลังรักษาความสงบภายในกับภายนอกอยู่ดี เขาเองก็เคยคิดถึงปัญหาข้อนี้เหมือนกัน แต่เพราะคนไม่พอจึงต้องพักไว้ก่อน ทว่าในเมื่อตอนนี้กองทัพที่หนึ่งต้องคอยเฝ้าระวังสัตว์อสูร และจำนวนประชากรก็เพิ่มขึ้นอย่างรวดเร็ว ดังนั้นนี่คงถึงเวลาทำตามแผนที่ตั้งใจเสียที
เขาจะเป็นคนบัญญัติกฎหมาย ตีความกฎหมาย และใช้กฎหมายพิพากษาความผิดที่ร้ายแรงเอง โดยทุกคดีจะทำการพิพากษาเพียงครั้งเดียวเท่านั้น ส่วนฝ่ายสันติบาลจะมีหน้าที่จับตัวผู้กระทำผิด และไกล่เกลี่ยข้อพิพาทของชาวเมืองตามกฎหมาย งานนี้ ศูนย์รักษาความปลอดภัยจะต้องรักษาความโปร่งใสของระบบต่างๆ และป้องกันการใช้อำนาจในทางที่ผิดอย่างมีประสิทธิภาพ โดยอาจใช้เจ้าหน้าที่กองสันติบาลในการกวาดล้างการทุจริตได้ ถือเป็นการประหยัดทรัพยากรมนุษย์ไปอีกทาง...นี่คือโครงสร้างระบบรักษาความปลอดภัยอย่างคร่าวๆ ของโรแลนด์
หากเขาสามารถทดลองระบบรักษาความปลอดภัยในเมืองชายแดนได้ก่อนก็จะดีมาก พอถึงเวลาขยายเมืองปีหน้าเมื่อไร ก็จะได้นำมาใช้กับดินแดนตะวันตกทั้งหมด
ถึงตอนนั้น พื้นที่ทุกแห่งรวมทั้งอาณาเขตใต้ปกครองของขุนนางจะต้องอยู่ภายใต้กฎหมายชุดเดียวกัน และถูกควบคุมโดยหน่วยงานแห่งเดียวกัน คนที่อยู่เหนือกฎหมายได้จะมีเพียงเขาคนเดียวเท่านั้น
โรแลนด์รู้ว่าตัวเองเป็นขุนนางที่มีอำนาจสูงสุดในดินแดนตะวันตก ดังนั้นจึงไม่สามารถประกาศว่าทุกคนมีสิทธิ์เท่าเทียมกันภายใต้กฎหมาย หรือล้มล้างระบบขุนนางได้ แต่อย่างน้อย เขาก็ยังสามารถทำให้เมืองของเขาไม่มีขุนนางศักดินาตามความหมายเดิมที่ยึดถือกันมาได้ หากพวกเขาต้องการความคุ้มครองจากดินแดนตะวันตก ก็ต้องยอมสละอำนาจปกครองของตัวเองเสียก่อน
ส่วนคนที่จะมาดูแลหน่วยงานสันติบาลนั้น โรแลนด์คิดได้นานแล้ว
หัวหน้าอัศวินคาร์เตอร์ แลนนิสผู้มีคุณธรรมอันสูงส่ง ทว่ามีวิธีทำงานที่ยืดหยุ่นเป็นตัวเลือกที่ไม่เลวเลยจริงๆ
**********
ตอนที่เวเดอร์เดินโขยกเขยกกลับมาที่บ้านพักชั่วคราวนั้น ชายชรานามว่ากูกาซิมก็รีบปรี่มาหาเขา
“เจ้า...ไม่เป็นไรใช่หรือไม่”
“ข้าไม่เป็นไร” เขาฉีกยิ้ม “แค่ถูกสั่งโบยสิบทีเท่านั้น”
“ไหนให้ข้าดูซิ” กูกาซิมพูดอย่างร้อนรน
“เข้าไปข้างในก่อนเถอะ” ทันทีที่เวเดอร์เดินเข้าไปในบ้าน ความอบอุ่นด้านในก็ไล่ความหนาวเหน็บรอบตัวไปจนหมด เพียงปิดประตูบ้าน ด้านในกับด้านนอกก็มีสภาพต่างกันราวกับคนละโลก หากเทียบกับกระท่อมไม้ที่กันลมกันฝนไม่อยู่แล้ว บ้านดินที่ทั้งเตี้ยและแคบหลังนี้ก็อุ่นสบายกว่ามาก
จริงสิ ดูเหมือนคนท้องถิ่นจะเรียกบ้านแบบนี้ว่าบ้านถ้ำกระมัง
ชายชราให้เวเดอร์นอนคว่ำบนเตียงเตา แล้วเลิกเสื้อด้านหลังขึ้น พอเห็นแผลของอีกฝ่ายก็อดตกใจไม่ได้
“หลังเจ้ามีแต่เลือดทั้งนั้น ข้าจะไปเอาขี้เถ้ามาโปะเดี๋ยวนี้”
“อย่าเชียว อย่าทำเช่นนั้นเด็ดขาด นั่นเป็นแค่รอยเลือดแห้งเท่านั้น เลือดหยุดไหลไปนานแล้ว” เขาร้องห้าม “ท่านอัศวินบอกว่าให้เปิดแผลไว้แบบนี้ดีแล้ว อีกสองสามวันแผลจะสมานกันเอง”
“สองสามวันหรือ” กูกาซิมส่ายหน้าอย่างเป็นห่วง “ไม่จริงหรอก เด็กน้อย เจ้าอาจจะไข้ขึ้นและหลังบวมเพราะแผลพวกนี้ก็ได้ ต่อให้ร่างกายเจ้าแข็งแรงแค่ไหน ก็ต้องใช้เวลาฟื้นฟูเป็นสัปดาห์อยู่ดี เวลาอาการพวกนั้นกำเริบเป็นอย่างไร เจ้าน่าจะรู้ดีกว่าข้าด้วยซ้ำ”
“ท่านอาจจะยังไม่เชื่อตอนนี้” เขาเลียริมฝีปากที่แห้งเล็กน้อย “ข้าไม่ได้รู้สึกเจ็บแผลที่หลังเท่าไรเลย แต่รู้สึกเย็นและคันมากกว่า นั่นเป็นสัญญาณว่าแผลกำลังสมานกัน...พอข้าถูกโบยครบแล้ว พวกเขาก็สาดน้ำใส่ข้าหนึ่งถัง...”
“น้ำเกลือหรือ” ชายชราขมวดคิ้ว
“ตอนแรกข้าก็คิดเช่นนั้น แต่ข้าไม่รู้สึกแสบอย่างที่คิด” เวเดอร์หัวเราะเบาๆ “อัศวินที่โบยข้าบอกว่า น้ำนี่สามารถกำจัดจุลินทรีย์ก่อโรคได้ทุกชนิด ถ้าอยากให้แผลหายเร็วๆ ก็ไม่ต้องทำอะไรเพิ่ม แค่ปล่อยให้มันแห้งก็พอ”
“จุลิน...อะไรนะ”
“จุลินทรีย์” เขาเบ้ปาก “ไม่มีใครรู้หรอกว่ามันคืออะไร คงจะเป็นของเกี่ยวกับแม่มดนั่นล่ะ”
ชายชราก้มหน้าลง ผ่านไปครู่ใหญ่จึงพูดเสียงขรึม “เจ้าไม่น่าลุกขึ้นสู้เพื่อข้าเลย หากเจ้าทนอีกสักหน่อย...”
“หากข้าทน พวกเราก็มีแต่จะถูกแกล้งหนักกว่าเดิมเท่านั้น ข้ารู้สันดานเจ้านั่นดี หรือพูดอีกอย่างก็คือ ขุนนางส่วนใหญ่เหมือนกันทั้งนั้น” เวเดอร์ถ่มน้ำลาย “ข้าได้ยินว่าหากหิมะที่นี่เริ่มตกเมื่อไร มันก็จะตกติดต่อกันไปหลายเดือน ต่อให้พวกเรารวมเงินกัน ก็อยู่ได้ไม่ถึงตอนนั้นอยู่ดี” เขาหยุดไปเล็กน้อย “แล้วอีกอย่าง...ข้าก็ตั้งใจต่อยเขาเวลานั้นด้วย”
“ตะ ตั้งใจหรือ” กูกาซิมอึ้ง
“เพราะเจ้าชายจะเสด็จมากำแพงเมืองฝั่งตะวันตกเวลานั้นทุกวันน่ะสิ ในเมื่อพระองค์ทรงสัญญาแล้วว่าจะแจกอาหารให้พวกเรา พระองค์ย่อมไม่ยอมให้ใครมาทำให้พระองค์เสื่อมเสียชื่อเสียงแน่ นี่เป็นวิธีที่ได้ผลที่สุดแล้ว หากแค่ต่อยกันธรรมดา เรื่องก็คงไปไม่ถึงพระกรรณของเจ้าชาย บางทีโคยาอาจถูกใครบงการมาอีกทีก็ได้ หากเจ้าหน้าที่สำนักงานเมืองคิดจะปิดข่าวนี้ ข้าพูดอะไรไปก็เปล่าประโยชน์”
“แต่คนที่บงการเขาอาจเป็นท่านผู้ปกครองเองก็ได้...”
“เรื่องนั้นแทบเป็นไปไม่ได้เลย หากเจ้าชายทรงต้องการประหยัดเงินส่วนนี้ล่ะก็ แค่สั่งลดอาหารจากสามมื้อเป็นสองมื้อก็เรียบร้อยแล้ว แล้วอีกอย่าง ข้าไปสืบมาแล้วด้วย ทั้งคนท้องถิ่นและพวกทาสต่างพูดเป็นเสียงเดียวกันว่า เจ้าชายทรงเปี่ยมเมตตาและมีคุณธรรมมาก” เขาหัวเราะอย่างภูมิใจ “ท่านว่าข้าพูดถูกไหมเล่า”
“ที่แท้ก็...อย่างนี้นี่เอง” ชายชราพ่นลมหายใจยาว “เจ้ามองคนขาดจริงๆ”
แต่เขาก็มีจุดที่มองพลาดไปเหมือนกัน เวเดอร์คิด นั่นคือคำตัดสินของเจ้าชาย
เขาเคยเป็นสมาชิกกองลาดตระเวนในเมืองวาเลนเซียมาสิบกว่าปี ย่อมเห็นความอัปลักษณ์ของเมืองซึ่งถูกห่อหุ้มด้วยเปลือกอันสวยหรูจนทะลุปรุโปร่ง พวกขุนนางที่ชอบใช้อำนาจรีดไถชาวบ้านพวกนี้ เขาก็เคยเห็นมาไม่น้อย หรือแม้แต่ภายในกองลาดตระเวนเองก็มีเหตุการณ์ประเภทนี้เกิดขึ้นบ่อยๆ เช่นกัน ดังนั้นสำหรับเขาแล้ว การแก้เผ็ดขุนนางที่สูงส่งพวกนี้จึงไม่ใช่เรื่องยากเลย
ปฏิกิริยาโดยรวมของเจ้าชายเป็นอย่างที่เวเดอร์คิดไว้จริงๆ มีเพียงคำตัดสินเท่านั้นที่อยู่เหนือความคาดหมายของเขา
ในสถานการณ์แบบนี้ ผู้ปกครองที่รักชื่อเสียงตัวเองส่วนใหญ่มักตัดสินให้ฝ่ายที่ถูกกระทำไม่มีความผิด ทว่าเจ้าชายกลับตัดสินลงโทษทุกคน...ดูเหมือนเจ้าชายจะให้ความสำคัญกับกฎระเบียบมากกว่าชื่อเสียงจริงๆ
สำหรับผู้ปกครองที่ทำอะไรตามใจจนเคยตัวแล้ว นี่เป็นคุณสมบัติที่หาได้ยากเหลือเกิน
“แล้วหลังจากนี้เจ้าจะทำอย่างไรต่อไป” ชายชราเงียบไปสักครู่จึงเอ่ยขึ้นอีกครั้ง
“พักผ่อนสองวัน...ท่านอัศวินอนุญาตข้าเป็นกรณีพิเศษ หลังจากนั้นค่อยไปช่วยงานพวกทหารที่แบกอาวุธแปลกๆ พวกนั้นเหมือนเดิม”
“อันที่จริง เจ้าจะเข้าไปอยู่กับพวกช่างฝีมือในเขตเมืองชั้นในก็ได้”
“แต่ท่านเข้าไปด้วยไม่ได้นี่ กูกาซิม ท่านไม่ต้องพูดเรื่องนี้แล้ว” เขาส่ายหน้า “ข้าไม่มีวันทิ้งท่านไว้ที่นี่เด็ดขาด”
ชายชราคนนี้ไม่ใช่ทั้งคนในครอบครัวและผู้อาวุโสของเขา เมื่อครึ่งปีก่อน อีกฝ่ายยังเป็นแค่นักโทษในคุกด้วยซ้ำ แม้ทุกคนจะรู้ว่าชายชราเป็นแพะรับบาปแทนพวกนักเลงใต้ดินก็ตาม แต่เพราะเรื่องแบบนี้มีให้เห็นอยู่บ่อยครั้ง กองลาดตระเวนจึงขี้เกียจจะสนใจ ต่อมา เมืองวาเลนเซียถูกโจรสลัดกลุ่มใหญ่บุกปล้นทรัพย์ เดิมทีเขาควรต้องตายเพราะความโกลาหลครั้งนั้นแล้ว แต่ในขณะที่กำลังคับขันนั้น ชายชรากลับลากเขาเข้าไปหลบในห้องขัง แล้วใช้ผ้าปูที่นอนเหม็นๆ บังร่างเขาไว้ได้ทัน เขาจึงโชคดีรอดชีวิตมาได้
เวเดอร์คิดไม่ถึงว่าตัวเองจะได้รับการช่วยเหลือจากนักโทษที่ตัวเองเคยดูถูกมาตลอด เวลานั้นจึงพลันเข้าใจแล้วว่า ตัวเองไม่ได้ต่างไปจากพวกขุนนางที่น่ารังเกียจพวกนั้นเลย
เพื่อนร่วมห้องอีกสองคนก็รู้สถานะของกูกาซิมดี ตราบใดที่เขายังอยู่ด้วยก็ไม่มีปัญหาอะไร แต่หากเขาไปจากที่นี่เมื่อไร พวกเขาจะต้องหาเรื่องชายชราแน่นอน
“วางใจเถอะ แล้วทุกอย่างจะดีขึ้นเอง” เวเดอร์ลูบไหล่อีกฝ่าย
สองวันต่อมา เขาก็ได้ยินข่าวจากเขตเมืองชั้นในว่า เจ้าชายกำลังรับสมัครสมาชิกกองสันติบาล
........................................




[Go To Next Chapter]( ./236.md)