##บทที่ 362 เดือดร้อน
ที่ริมท่าเรือ เรือสำเภาสิบกว่าลำจอดเรียงกันเป็นเส้นยาว เสาใบเรือและเชือกที่ระโยงระยางถูกหิมะเกาะจนกลายเป็นเส้นสีขาว เหล่าผู้อพยพต่างทยอยกันออกจากห้องโดยสารเรือเพื่อไปรวมตัวกันที่ลานว่างหน้าท่าเรือ
เมืองชายแดนไม่ได้เพิ่งรับผู้อพยพจากที่ต่างๆ ในเกรย์คาสเซิลเป็นครั้งแรก ดังนั้นจึงมีการจัดการที่ค่อนข้างเป็นระเบียบ ราวเหล็กสี่ราวซึ่งแบ่งผู้อพยพออกเป็นสองแถวช่วยควบคุมคลื่นมนุษย์ได้เป็นอย่างดี ทั้งยังช่วยป้องกันผู้อพยพเหยียบกันเองด้วย สองข้างของราวเหล็กมีตำรวจถือกระบองเดินตรวจตราอยู่ คนที่ผลักคนข้างหน้าหรือคิดจะปีนราวออกมาจะต้องถูกตีทุกรายไป แต่แน่นอนว่าเมื่อมีการลงโทษแล้ว ก็ย่อมมีการให้รางวัลเช่นกัน...เพื่อเป็นการปลอบขวัญผู้อพยพที่เดินทางอย่างลำบากลำบนจนมาถึงที่นี่ คนที่เดินพ้นราวเหล็กมาแล้วจะได้รับข้าวต้มร้อนๆ คนละหนึ่งถ้วย เพราะไม่ว่าอย่างไร การแจกอาหารก็มีส่วนช่วยให้ผู้อพยพหายกลัวและหายอึดอัดเมื่ออยู่ในที่ที่ไม่คุ้นเคยได้
ครั้งนี้ นอกจากตำรวจ กองทัพที่หนึ่ง และเจ้าหน้าที่ในสำนักงานเมืองแล้ว ยังมีไนติงเกลกับซิลเวียมาร่วมสังเกตการณ์ด้วย เผื่อว่าอาจมีสมุนติดยาของทอว์ฟิคปะปนมากับกลุ่มผู้อพยพอีก เมื่อมีดวงตาวิเศษช่วยสอดส่องอีกแรง ก็ไม่ต้องกลัวว่าใครจะซ่อนยาหรือผงหิมะเข้ามาได้แล้ว
“ขอบใจสำหรับทุกอย่างที่เจ้าทำเพื่อดินแดนตะวันตก” โรแลนด์เก็บสายตา แล้วหันไปพูดกับมาร์เจอรีซึ่งยืนอยู่ด้านข้าง “หากไม่ได้ขบวนเรือของเจ้า คนพวกนี้คงต้องไปหลบหนาวอยู่ในแหล่งเสื่อมโทรมในเมืองใดสักเมืองแล้ว”
“นานๆ ทีฝ่าบาทจะทรงขอความช่วยเหลืออย่างเร่งด่วนเช่นนี้ หม่อมฉันย่อมต้องช่วยอย่างสุดความสามารถอยู่แล้วเพคะ” เธอหัวเราะ “แต่เพราะลูกเรือส่วนใหญ่ไม่ค่อยยอมเดินเรือตอนหิมะตก หม่อมฉันจึงรวบรวมเรือมาได้เพียงสิบสามลำเท่านั้น”
“ก็ยังดีกว่าไม่ได้เลยสักลำ” โรแลนด์พ่นไอสีขาวออกมา พอรู้ว่ายังมีผู้อพยพติดค้างอยู่ที่เมืองซิลเวอร์ เมืองเรดวอเตอร์ และเมืองวิลโลว์อีกกลุ่มใหญ่ เขาก็รีบเขียนจดหมายไปหามาร์เจอรี เพื่อขอให้เธอจัดขบวนเรือขนส่งคนเหล่านี้มาให้เขาทันที
แม้ว่าเรือสิบสามลำนี้จะถือว่าค่อนข้างน้อย แต่หากแล่นไปกลับอีกสักสองรอบก็คงพอขนคนได้อยู่...หากคำนวณว่าเรือหนึ่งลำจุคนได้หนึ่งร้อยคน ไปกลับหนึ่งรอบใช้เวลาสองสัปดาห์ล่ะก็ กว่าจะขนคนที่ยังตกค้างอยู่อีกสามพันคนมาได้หมดก็น่าจะต้องใช้เวลาอีกเดือนครึ่ง เงินที่ให้ทหารกองทัพที่หนึ่งไปคงใช้ได้ไม่นานขนาดนั้น ดังนั้น ขากลับไปครั้งนี้ เขาจะต้องให้ขบวนเรือนำเสบียงและเสื้อกันหนาวติดไปด้วย โรแลนด์ไม่อยากให้คนที่หวังจะพึ่งเมืองชายแดนพลาดจุดหมายปลายทางที่พวกเขาปรารถนา
เพราะเห็นแก่ไลต์นิ่ง มาร์เจอรีจึงคิดค่าขนส่งเพียงสองเท่าของราคาปกติเท่านั้น หากเป็นพ่อค้าคนอื่นล่ะก็ จะต้องคิดว่านี่เป็นการค้าที่โง่มากแน่ๆ...เพราะลำพังแค่ค่าขนส่งก็แพงกว่าค่าสินค้าแล้ว ค่าใช้จ่ายเฉลี่ยของพวกเขาตกอยู่ที่หนึ่งเหรียญทองต่อสองคน ซึ่งหากอิงจากราคาตลาดในตอนนี้ เงินจำนวนนี้ก็สามารถซื้อทาสที่แข็งแรงกำยำได้หลายคนทีเดียว มาร์เจอรีเองก็เคยเตือนเขาเรื่องนี้แล้วเหมือนกัน แต่เขายังยืนยันจะขนคนพวกนี้มาที่ดินแดนตะวันตกให้ได้
นับตั้งแต่ที่พวกเขาตามคณะทูตขึ้นเรือเป็นต้นมา โรแลนด์ก็ถือว่าพวกเขาเป็นประชาชนของดินแดนตะวันตกแล้ว และเขาก็ต้องคุ้มครองคนพวกนี้อย่างดีที่สุด ในสายตาของโรแลนด์ ผู้อพยพพวกนี้มีค่ามากกว่าทาสอย่างเทียบกันไม่ติด เพราะหลังจากที่พวกเขาได้รับการศึกษาและมีงานทำแล้ว พวกเขาก็จะทำเงินจากงานใหม่ของพวกเขาได้อย่างมากมายจนไม่อาจประมาณได้
...
พอกลับมาถึงโถงรับแขกในปราสาท โรแลนด์ก็สั่งให้พ่อครัวยกซุปร้อนๆ มาให้มาร์เจอรี “กินเสียหน่อยสิ มือและเท้าจะได้อุ่นขึ้น”
“ขอบพระทัยเพคะ” วาณิชหญิงตักซุปขึ้นมาดม “ในนี้ใส่เหล้าขาวด้วยหรือเพคะ”
“ถูกต้อง” เขายิ้ม “นอกจากเหล้าขาวแล้ว ยังมีพริกไทยกับน้ำผึ้งด้วย ส่วนน้ำซุปเคี่ยวมาจากไก่” เหล้าดีกรีสูงเป็นเครื่องดื่มที่ไล่ความหนาวได้ดีในทุกยุคทุกสมัย เมื่อนำมาต้มกับไก่ก็จะได้รสชาติที่หอมเข้มข้นขึ้น ยิ่งเมื่อใส่เครื่องปรุงกลบกลิ่นเหล้าลงไปด้วยแล้ว ซุปถ้วยนี้ก็ยิ่งทวีความหอมและเผ็ดร้อนกว่าเดิม แม้แต่คนที่ดื่มเหล้าไม่บ่อยก็กินได้สบาย
มาร์เจอรีค่อยๆ กินจนหมดแล้วพ่นลมออกมาว่า “ไม่เลวเลยเพคะ หม่อมฉันมักตื่นเต้นทุกครั้งที่เดินทางมาที่นี่ ไม่รู้ว่าฝ่าบาทจะทรงประดิษฐ์ของเล่นอะไรใหม่ๆ ขึ้นมาอีก แต่ปีหน้านี้ หม่อมฉันคงไม่ได้มาเยี่ยมฝ่าบาทบ่อยๆ แล้ว”
“เจ้าหมายถึงมาค้าขายน่ะหรือ” โรแลนด์จับความนัยในคำพูดเธอได้อย่างรวดเร็ว
มาร์เจอรีพยักหน้า “พระราชาทอว์ฟิคมีพระราชโองการห้ามซื้อขายดินประสิวโดยเด็ดขาดเพคะ เวลานี้ไม่เฉพาะแค่เมืองหลวงเท่านั้น แต่ทั้งเมืองซิลเวอร์และเมืองเรดวอเตอร์ก็ห้ามขายดินประสิวให้เมืองอื่นด้วยเช่นกัน เว้นเสียแต่จะขายราคาถูกๆ ให้สมาคมเล่นแร่แปรธาตุ หรือขายให้ขุนนางภายในเมืองเท่านั้น”
โรแลนด์ขมวดคิ้วมุ่น
“นอกจากนี้ หม่อมฉันยังได้ข่าวมาจากทางเทศบาลด้วยว่า พระองค์ทรงกำลังวางแผนปิดดินแดนตะวันตกอยู่ น่ากลัวว่านอกจากดินประสิวแล้ว พวกพ่อค้าก็น่าจะถูกตัดเส้นทางการค้าที่เมืองเรดวอเตอร์ด้วยเช่นกัน ถึงตอนนั้นทั้งเมืองชายแดน ป้อมปราการลองซอง และเมืองวิลโลว์ก็จะได้รับผลกระทบกันหมด แม้จะมีขุนนางหลายคนทัดทานพระองค์แล้ว แต่พระองค์คงไม่ทรงยกเลิกพระราชโองการหรอกเพคะ” เธอส่ายหน้าอย่างเอือมระอา “ปีหน้านี้ หม่อมฉันคงไม่สามารถขนดินประสิวและแร่มาที่นี่ได้แล้ว ส่วนเรื่องซื้อขายเครื่องจักรไอน้ำก็คงต้องพักไว้ก่อน”
ดูเหมือนอีกฝ่ายจะจนตรอกแล้วจริงๆ มิฉะนั้นคงไม่ออกคำสั่งที่จะย้อนมาทำร้ายตัวเองแบบนี้แน่ โรแลนด์คิดเงียบๆ เพราะการแทรกแซงการค้าในดินแดนปกครองอื่นๆ ในขณะที่ยังไม่สามารถรวมศูนย์อำนาจได้นั้น อาจทำให้พวกผู้ปกครองและขุนนางทั้งหลายคิดต่อต้านได้ ต่อให้ทอว์ฟิคส่งกำลังทหารของตัวเองมาเฝ้าทั้งทางบกและทางน้ำ ผู้ปกครองเมืองต่างๆ ก็ยังแอบกำจัดทิ้งได้อยู่ดี...โดยเฉพาะอย่างยิ่งในกรณีที่เขาฝืนใช้นโยบายนี้เป็นเวลานานนับปี
ทว่าอย่างไรเสีย การค้าขายก็เปรียบเสมือนเส้นเลือดใหญ่ของเมืองชายแดน อย่าว่าแต่หนึ่งปีเลย...ต่อให้แค่ครึ่งปีเขาก็ไม่มีวันยอมเด็ดขาด ดินประสิวเป็นวัตถุดิบสำคัญในการผลิตกรด ในยุคที่ยังไม่มีแอมโมเนียสังเคราะห์อย่างในยุคนี้ ไม่ว่าอะไรก็แทนที่ดินประสิวไม่ได้ทั้งนั้น หากวัตถุดิบชนิดนี้ขาดหายไปเมื่อไร ปืนใหญ่ขนาดหนึ่งร้อยห้าสิบสองมิลลิเมตรก็จะกลายเป็นปืนประดับทันที และแผนการเปลี่ยนอาวุธชนิดใหม่ของเขาก็จะต้องล่าช้าลงไปอีก
แต่ว่าหากเทียบกับอาวุธแล้ว สิ่งที่สำคัญยิ่งกว่าก็คือการขายเครื่องจักรไอน้ำ...เวลานี้ เขาเหลือเงินเก็บในคลังไม่มากแล้ว เงินที่สั่งสมมาได้ส่วนหนึ่งถูกใช้ไปกับการเตรียมโครงสร้างพื้นฐานและตำแหน่งงานที่เพิ่มขึ้นอย่างต่อเนื่อง ในขณะที่เงินบางส่วนถูกแจกจ่ายให้ชาวเมืองในรูปแบบของค่าจ้าง ก่อนจะหมุนเวียนกลับเข้าคลังอีกครั้งผ่านการซื้อขายอาหาร สินค้าในตลาดชาวบ้าน และบ้านพักอาศัย จนกระทั่งก่อเกิดเป็นวงจรในที่สุด รูปแบบเศรษฐกิจประเภทนี้จำเป็นต้องมีเงินอัดฉีดเข้าตลาดตลอดเวลา อย่างน้อยที่สุดก็ต้องมากพอๆ กับทรัพย์สินที่ชาวเมืองหามาได้
เวลานี้ เมืองชายแดนกำลังอยู่ในระยะสะสมทุนขั้นพื้นฐาน และยังไม่มีการใช้เงินเครดิต หากรายได้จากการขายเครื่องจักรไอน้ำหายไป คลังก็อาจวิกฤตถึงขั้นจ่ายค่าจ้างลูกจ้างไม่ได้ จากนั้นเศรษฐกิจก็จะพังพินาศย่อยยับ
ไม่ว่าอย่างไรก็ตาม การขาดเงินทุนหมุนเวียนก็เป็นเรื่องที่เขายอมไม่ได้เด็ดขาด
“สถานการณ์แบบนี้จะคงอยู่ไม่นานหรอก” โรแลนด์แบมือว่า “ข้าเชื่อว่าอีกไม่นาน เจ้าจะได้กลับมาเยือนเมืองเล็กๆ ในดินแดนตะวันตกอีกครั้ง...ไม่สิ ถึงตอนนั้น เจ้าน่าจะได้เห็นเมืองใหญ่แห่งใหม่แล้ว”
มาร์เจอรีประหลาดใจเล็กน้อย “ฝ่าบาทจะทรงสร้างเมืองขึ้นที่นี่หรือเพคะ”
“หลังจากพ้นเดือนแห่งปีศาจไปแล้ว” เขายิ้ม “นอกจากนี้ ข้ายังจะเปิดเส้นทางการค้ากับฟยอร์ดโดยตรงด้วย พวกพ่อค้าไม่จำเป็นต้องไปที่เขตซีวินด์หรือท่าเรือเคลียร์วอเตอร์อีกต่อไป แต่สามารถออกเดินทางจากดินแดนตะวันตกไปยังหมู่เกาะในฟยอร์ดได้เลย ไม่รู้ว่าเจ้าสนใจจะร่วมงานกับข้าหรือไม่”
........................................






[Go To Next Chapter]( ./275.md)