##บทที่ 466 ปรากฏอีกครั้ง
“แอ็กเซียใช่ไหม...เจ้าไม่ต้องกังวลไป” เวนดี้เข้าไปกุมมือเธอไว้ “สโมสรแม่มดไม่ได้เป็นอย่างที่ครอบครัวเจ้าคิด และเจ้าก็ไม่จำเป็นต้องอยู่ในปราสาทด้วย”
“จริงหรือ” เธอถามเบาๆ
“จริงสิ” เวนดี้ยิ้มบางๆ “เหตุผลที่พวกเราอยู่ในปราสาทก็เพราะไม่มีที่ไป...ก่อนหน้าที่เจ้าชายจะทรงรับพวกเรามาอยู่ด้วย แม่มดทุกคนล้วนใช้ชีวิตไม่ต่างจากคนเร่ร่อน ถ้าไม่ใช่เพราะบ้านแตกสาแหรกขาด ก็ถูกคนในครอบครัวมองเป็นคนแปลกหน้า ดังนั้น แค่เจ้ามีครอบครัวอยู่ก็ถือว่าโชคดีมากแล้ว” เธอหยุดไปเล็กน้อย “พวกเราไปกันเถอะ ตรงนี้ลมแรง”
“...อืม” เด็กสาวก้มหน้า เดินตามเธอเข้าปราสาทไปอย่างว่าง่าย
“นี่น่ะหรือแม่มดที่เพิ่งตื่นรู้ใหม่” บุ๊กรออยู่ที่หน้าประตูนานแล้ว “นางชื่ออะไร”
“แอ็กเซีย” เวนดี้มององครักษ์ “ข้ารบกวนเจ้าไปตามอกาธามาที่ปราสาทที บอกว่าเมืองชายแดนมีแม่มดใหม่ ตอนนี้นางน่าจะอยู่ที่ห้องปฏิบัติการริมแม่น้ำ”
“ด้วยความยินดี” องครักษ์ทำความเคารพแล้วหันหลังเดินจากไป
“นั่นสินะ พอไนติงเกลกับซิลเวียไม่อยู่ ก็เหลือแค่อกาธาที่วิเคราะห์ปริมาณและประเภทของพลังวิเศษได้” บุ๊กพยักหน้า “นางมีพลังอะไร”
“ยังไม่รู้เลย” เวนดี้ลูบศีรษะเธอ “ปีนี้เจ้าอายุเท่าไรแล้ว”
“สิบ...สิบแปดปี” คงเพราะเห็นคนแปลกหน้าหลายคน เธอจึงรู้สึกตื่นเต้นขึ้นมา
“สิบแปดปีหรือ” สเปียร์พูดอย่างประหลาดใจ “นั่นแปลว่าบรรลุนิติภาวะแล้วไม่ใช่หรือ”
“เจ้าพบว่าตัวเองตื่นรู้เป็นแม่มดเมื่อไร” บุ๊กถาม “เล่าให้พวกข้าฟังอย่างละเอียดซิ”
“ข้า...บรรลุนิติภาวะตอนกลางคืนเมื่อสามวันก่อน” แอ็กเซียตอบเสียงเบา “พี่ชายจับปลามาให้ข้ากิน แต่ถูกพี่สาวคนรองแย่งไปเสียก่อน สุดท้ายเหลือแต่หางครึ่งหนึ่งให้ข้า คืนนั้น ข้านอนกอดผ้าห่มร้องไห้ทั้งคืน และยังฝันด้วยว่าปลากลับมาอยู่ในถ้วยอีกครั้ง พอตื่นขึ้นมาก็พบว่ามีปลาอยู่ในถ้วยจริงๆ มิหนำซ้ำยังมีพี่สาวเพิ่มมาอีกคนด้วย”
“มีพี่สาวเพิ่มมาอีกคนหรือ...หมายความว่าอย่างไร” เวนดี้พูดอย่างประหลาดใจ
“พี่สาวคนรองคนหนึ่งกำลังนั่งกินปลาอยู่ข้างโต๊ะ แล้วก็มีพี่สาวคนรองอีกคนตกใจจนหงายหลัง แต่ไม่นานนัก พี่สาวกับปลาก็หายไป...” แอ็กเซียทวนความทรงจำ “ตอนนั้นข้ารู้สึกได้ว่า...เรื่องที่เกิดขึ้นน่าจะเกี่ยวข้องกับข้า แต่พอข้าพูดออกไป ท่านพ่อก็ตีข้าอย่างแรง บอกว่าข้าไม่ควรแกล้งพี่สาว ข้าไม่ได้ตั้งใจจะทำให้นางตกใจจริงๆ นะ ใครจะไปคิดว่าความฝันจะกลายเป็นจริงได้เล่า”
“นั่นไม่ใช่ความฝันหรอก” เวนดี้พูดอย่างมั่นใจ “แต่เป็นสัญญาณเตือนก่อนการตื่นรู้น่ะ”
วันที่พลังวิเศษมารวมอยู่ในร่างแม่มดก็คือวันตื่นรู้นั่นเอง ระหว่างขั้นตอนนี้ แม่มดไม่เพียงแต่จะสัมผัสได้ถึงความเปลี่ยนแปลงในร่างกายเท่านั้น แต่คนส่วนใหญ่ยังไม่สามารถควบคุมพลังประหลาดได้ด้วย จึงทำให้เผลอปล่อยพลังออกมาโดยไม่รู้ตัว ดังนั้น หากไม่นับวันบรรลุนิติภาวะอันแสนทรมานแล้ว สาเหตุหลักๆ ที่คร่าชีวิตแม่มดจำนวนมากก็คือวันตื่นรู้นี่เอง...แม่มดที่ปล่อยพลังพิสดารต่อหน้าสาธารณชนโดยไม่รู้ตัวนั้น จะมีจุดจบเช่นไรคงเดาได้ไม่ยาก
ทว่า แม่มดที่ตื่นรู้และบรรลุนิติภาวะในวันเดียวกันนั้น เวนดี้เพิ่งเคยเจอเป็นครั้งแรก แน่นอนว่าใช่ว่าเรื่องนี้จะเป็นไปไม่ได้ เพราะเดิมทีวันบรรลุนิติภาวะก็คือวันตื่นรู้ที่พิเศษอยู่แล้ว
“หลังจากนั้น พี่สาวคนรองก็บอกว่าข้าเป็นแม่มด ห้ามอยู่ในบ้านนี้อีก พี่ชายบอกว่าเป็นแม่มดแล้วอย่างไร ในเมืองชายแดนก็มีแม่มดตั้งมากมาย คนในบ้านข้าจึงทะเลาะกันเพราะเรื่องนี้...” พอพูดถึงช่วงท้ายๆ เสียงของแอ็กเซียก็แผ่วลงเรื่อยๆ “จนในที่สุด พวกเขาก็ตัดสินใจส่งข้ามาที่นี่”
ดูท่าแล้ว แม้แต่ชาวดินแดนใต้ที่เพิ่งย้ายมาอยู่ที่นี่ได้ไม่นาน ก็เริ่มซึมซับแนวคิดตามประกาศในเมืองชายแดนแล้ว โชคดีที่เธอไม่ถูกจับส่งให้ศาสนจักรเหมือนแม่มดมากมายในอดีต แต่ก็โชคร้ายที่คนในครอบครัวเธอยังไม่สามารถยอมรับแม่มดได้อย่างสมบูรณ์ แต่เวนดี้เชื่อว่าสถานการณ์แบบนี้จะค่อยๆ เปลี่ยนแปลงไปตามวันเวลา...ดูอย่างชาวเมืองชายแดนดั้งเดิมได้
หลังจากเธอถามคำถามอื่นๆ อีกเล็กน้อย อกาธาก็เดินเข้ามาในโถงท่าทางเหน็ดเหนื่อย
“นางคือแม่มดใหม่ของเมืองชายแดนหรือ”
เวนดี้พยักหน้า ก่อนจะเล่าที่มาและเหตุการณ์การตื่นรู้ของอีกฝ่ายให้อกาธาฟังอย่างคร่าวๆ “สมาพันธ์มีวิธีตรวจสอบพลังแม่มดอย่างไร”
“โดยทั่วไปก็แบ่งเป็นสองส่วน” อกาธาฟังอีกฝ่ายเล่าจบก็หยิบหินเวทมนตร์ออกมาจากกระเป๋า “ส่วนแรกคือการสังเกตรูปแบบการแสดงพลัง ส่วนที่สองคือการใช้หินวัดพลังมาวัดระดับพลังโดยรวม” จากนั้นเธอก็มองแอ็กเซีย “เจ้าหลับตาลงเสีย แล้วลองรู้สึกถึงพลังวิเศษที่เคลื่อนไหวในร่างกาย”
“นางต้องทำอะไรหรือไม่” เวนดี้ถามอย่างเป็นห่วง “นางเพิ่งตื่นรู้เมื่อสามวันก่อนนี้เอง เกรงว่าจะยังไม่รู้เรื่องพลังวิเศษเท่าไรนัก”
“ไม่ต้อง” อกาธาหัวเราะเบาๆ “ข้าแค่กลัวนางจะกลัวน่ะ”
ระหว่างที่พูดนั้น ก้อนหินที่เต็มไปด้วยพลังวิเศษก็ปล่อยแสงสีเขียวอ่อนออกมาปกคลุมทั่วตัวแอ็กเซีย ควันกลุ่มหนึ่งปรากฏขึ้นที่หน้าอกเธอ ตรงกลางเป็นสีเหลืองอ่อน คล้ายกับจะดับมอดได้ทุกเวลา
“นางไม่ได้โกหกจริงๆ” หลังจากเฝ้าดูอยู่สักครู่ อกาธาก็หยุดใช้หินเวทมนตร์ “วันตื่นรู้กับวันบรรลุนิติภาวะของนางเป็นวันเดียวกันจริงๆ พลังจัดอยู่ในประเภทพลังงาน...หรือก็คือประเภทเรียกใช้อย่างที่พวกเจ้าพูดกัน ส่วนระดับพลังนั้น...ถือว่าต่ำมาก”
“ต่ำมากหรือ” เวนดี้ชะงักไป “ที่ทาคิลามีกรณีบังเอิญแบบนี้บ้างหรือไม่”
“สมาพันธ์พบเห็นการตื่นรู้ของแม่มดมาหลายพันคน กรณีแบบนี้ไม่ถือว่าแปลกอะไร” อกาธาพูดอย่างภาคภูมิใจ “สำหรับแม่มดที่ตื่นรู้ในช่วงปลายของการบรรลุนิติภาวะแล้ว จะถือว่าไม่มีวันบรรลุนิติภาวะ”
“อะไรนะ”
“พลังของนางไม่สามารถจับตัวเป็นหมอกวนได้ สภาพยังเหมือนก่อนบรรลุนิติภาวะทุกประการ จึงย่อมไม่มีพลังย่อยและความเสถียรอันเป็นลักษณะพิเศษของการบรรลุนิติภาวะ ข้าไม่รู้ว่าแม่มดประเภทนี้จะสามารถตื่นรู้ระดับสูงได้หรือไม่ แต่ถ้านางไม่สามารถพัฒนาตัวเองได้ล่ะก็ ปัญหาเรื่องพลังวิเศษจะรบกวนนางไปตลอดชีวิต” พอพูดถึงตรงนี้ เธอก็หยุดไปเล็กน้อย “พวกเราดูพลังของแอ็กเซียก่อนดีกว่า อย่างไรเสียปริมาณพลังก็เป็นแค่ปัจจัยหนึ่งเท่านั้น สิ่งที่จะตัดสินคุณค่าของแม่มดจริงๆ คือวิธีแสดงพลังต่างหาก”
“อกาธา!” เวนดี้ขมวดคิ้ว แม่มดทุกคนควรรักกันฉันพี่น้อง ไม่ใช่วัดคุณค่ากันด้วยความสามารถ
“ก็ที่เมืองศักดิ์สิทธิ์ใช้วิธีนี้นี่” อกาธาไม่สะทกสะท้าน “แน่นอนว่า...ข้าก็เชื่อที่เจ้าชายพูดเหมือนกันว่า ความสามารถทุกชนิดล้วนมีประโยชน์ในแบบของมัน แต่พวกมันก็สามารถแบ่งระดับสูงต่ำได้เช่นกัน”
“พวกท่าน...กำลังทะเลาะอะไรกันหรือ” แอ็กเซียลืมตาขึ้น พูดด้วยสีหน้างุนงง
“ไม่มีอะไรหรอก” เวนดี้ฝืนยิ้มให้เธอ ก่อนจะพูดปลอบว่า “เจ้าลองแสดงพลังให้ทุกคนดูซิ”
“อืม...” เด็กสาวกลั้นหายใจ แล้วยื่นมือออกไปข้างหน้าช้าๆ ไม่นานนักคนทั้งสี่ก็เห็นความเปลี่ยนแปลง...ข้างๆโต๊ะชาในโถงใหญ่ปรากฏร่างของเวนดี้ บุ๊ก และสเปียร์อีกครั้ง สองคนหลังนั้นกำลังคุยอะไรกันสักอย่าง ทว่าพวกเธอไม่ได้ยินเสียง ส่วนเปเปอร์ที่ออกจากโถงใหญ่ไปนานแล้วก็ปรากฏตัวขึ้นอีกครั้งข้างๆ เวนดี้ เธอกำลังปีนขึ้นไปอิงแอบเวนดี้อย่างช้าๆ พลางฉีกยิ้มหวาน
เวนดี้เอื้อมมือไปหาตัวเองอีกคนโดยสัญชาตญาณ ทว่านิ้วของเธอกลับทะลุผ่านร่างนั้นไป ราวกับตรงนั้นไม่มีอะไรสักอย่าง
………………………………….




[Go To Next Chapter]( ./379.md)