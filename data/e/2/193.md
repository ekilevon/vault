##บทที่ 281 การซุ่มโจมตีที่แม่น้ำแดง (2)
เมื่อเทียบกับโลตัสที่มองจากระยะไกลแล้ว ซิลเวียมองเห็นได้ชัดกว่ามาก
เธอมองทะลุกำแพงบ้านดินไป เห็นพวกทหารกำลังทำงานกันอย่างเป็นระเบียบ แต่ละคนทำกิริยาซ้ำๆ เดิมๆ ทว่าเมื่อคนเจ็ดแปดคนทำกิริยาร่วมกัน ก็กลายเป็นระบบงานที่ซับซ้อนและลื่นไหล ห่อกระดาษและลูกเหล็กที่กองอยู่หลังห้องถูกยัดใส่ท่อเหล็กขนาดใหญ่อย่างต่อเนื่อง จากนั้นก็ถูกพ่นออกมาอย่างแรงราวกับสายฟ้าฟาด
หากดูให้ละเอียดอีกนิดจะสังเกตเห็นว่า ทหารจุดไฟที่เชือกหลังท่อเหล็กก่อน จากนั้นประกายไฟที่เต้นระริกก็มุดเข้าไปติดห่อกระดาษที่อยู่ในท่อเหล็ก ประกายไฟที่ฉายวาบขึ้นมาทำให้เธอเผลอหรี่ตาโดยไม่รู้ตัว มันขยายใหญ่จนกลายเป็นลูกไฟสีส้มแดงและเติมเต็มช่องว่างภายในท่ออย่างรวดเร็ว เปลวไฟที่แผ่ขยายไม่มีที่ไป จึงห่อลูกเหล็กไว้แล้วเขวี้ยงมันออกมาอย่างแรงราวกับมือยักษ์!
เพียงพริบตาเดียว ลูกเหล็กก็กลายเป็นเงาดำพุ่งไปกระแทกเรือในแม่น้ำ พลังของมันยิ่งใหญ่มาก มันพุ่งทะลุห้องโดยสารเรือซึ่งประกอบจากแผ่นไม้จนกลายเป็นรูขนาดเท่ากำปั้น แม้ว่าหลังจากเจาะแผ่นไม้แล้วความเร็วจะลดลงไปไม่น้อย แต่พลังทำลายล้างของมันยังคงอยู่ ศัตรูที่กำลังจะปีนออกมาจากห้องโดยสารถูกมันพุ่งกระแทกเอวจนตัวขาดเป็นสองท่อน
ซิลเวียเพิ่งเคยเห็นภาพแบบนี้เป็นครั้งแรก...ไม่จำเป็นต้องใช้ดาบหรือมีดที่แหลมคม ลูกเหล็กกลมๆ ก็สามารถฉีกร่างคนเป็นสองท่อนได้
เนื่องจากเพ่งมองในระยะใกล้เกินไป เธอจึงรู้สึกเหมือนเลือดและอวัยวะภายในของคนตายกระเด็นมาถูกตัว หลังจากนั้นก็มีคนถูกลูกเหล็กพุ่งใส่อีกจำนวนมาก หากไม่แขนขาขาดก็ศีรษะแตกกระจาย เพียงไม่กี่อึดใจ ภายในห้องโดยสารก็เต็มไปด้วยเลือดที่เจิ่งนองและอวัยวะมนุษย์สีขาวสลับแดง
ซิลเวียพลันรู้สึกคลื่นไส้ น้ำย่อยพุ่งพรวดขึ้นมาถึงคอ
“โอ้ก...” ภาพในห้องโดยสารพลันหายวับไป...ความคิดที่สับสนไม่สามารถเชื่อมต่อกับพลังวิเศษได้ ซิลเวียถูกตัดขาดจากดวงตาแห่งความจริงแล้วก็เอาแต่โก่งคออาเจียน
“เกิดอะไรขึ้น” โลตัสตกใจ รีบปราดไปประคองเธอทันที “เจ้าไม่เป็นไรใช่หรือไม่”
เจ้าชายก็สังเกตเห็นความผิดปกติของเธอเช่นกัน จึงยื่นผ้าเช็ดหน้าให้ “หากสะอิดสะเอียนก็ไม่ต้องดูหรอก หรืออย่างน้อยที่สุดก็อย่าดูในระยะใกล้ เจ้าพักก่อนดีกว่า”
“ขอบพระทัยเพคะ...” ซิลเวียรับผ้าเช็ดหน้ามาเช็ดปาก “หม่อมฉันไม่เป็นไร”
นี่คงเป็น ‘สิ่งประดิษฐ์อันน่าเหลือเชื่อ’ ที่ไลต์นิ่งกับเมซีพูดถึงกระมัง เพียงแต่วันนั้นทุกคนฟังหูซ้ายทะลุหูขวา หรือไม่ก็ไม่เก็บมาใส่ใจ เพราะตราบใดที่ไม่ได้เห็นกับตาตัวเอง ก็คงไม่มีใครจินตนาการอาวุธที่น่ากลัวขนาดนี้ออก
เธอมองไปที่สนามรบอีกครั้ง ก็เห็นกองเรือของศัตรูแล่นเข้าฝั่งทั้งสองด้านแล้ว...เห็นได้ชัดว่าพวกเขาก็เริ่มสังเกตแล้วว่า การโจมตีอันดุเดือดราวกับพายุครั้งนี้มาจากบ้านเตี้ยๆ ที่ถูกดัดแปลงให้เหมือนเนินดินพวกนั้น แต่พวกเขาไม่มีทางรู้เลยว่า มาตรการโจมตีศัตรูของเจ้าชายโรแลนด์ไม่ได้มีเพียงเท่านี้
ไกลออกไปจากแนวป้องกันรูปสามเหลี่ยมเป็นหลุมหลบภัยที่ถูกปกคลุมด้วยหญ้าและเถาวัลย์ ความยาวของมันเท่ากับความยาวของขบวนเรือพอดี ทางเดียวที่จะรอดพ้นคือต้องเปลี่ยนทิศทางเรือถอยกลับไป มิฉะนั้นหากขึ้นฝั่งที่จุดใดจุดหนึ่งล่ะก็ พวกเขาจะต้องถูกตีขนาบจากทั้งด้านหน้าและด้านหลัง
อาวุธของทหารที่อยู่ในหลุมหลบภัยเป็นแท่งเหล็กทรงกระบอกยาว กระสุนของมันไม่ใช่ลูกเหล็กทรงกลม ทว่าเป็นลูกดอกแหลมคมที่ไม่มีหาง แม้จะดูไม่น่ากลัวเหมือนลูกเหล็ก แต่ก็สามารถทำให้เหยื่อที่ถูกยิงกลายเป็นศพได้อย่างง่ายดายทั้งที่สวมเกราะ
ซิลเวียเดาว่าศัตรูคงคิดจะขึ้นฝั่งเพื่อจัดกระบวนทัพแล้วโจมตีกลับ ทว่าทหารในหลุมหลบภัยไม่ให้โอกาสนั้นแก่พวกเขา...ลักษณะการโจมตีของเหล่าทหารยังเหมือนเดิม คือต่อให้ไม่โผล่หน้าออกไป ก็ยังสามารถเล็งเป้าหมายและลั่นไกได้สบายๆ เพียงเท่านี้กระสุนก็สาดกระจายใส่ศัตรูได้ราวกับห่าฝน
เมื่อเผชิญหน้ากับอาวุธที่สามารถยิงได้อย่างรวดเร็วและไม่ต้องง้างสายแบบนี้ ศัตรูต้านทานได้ไม่ทันไรก็มีอันแตกพ่ายไป คนที่ลงเรือมาแล้วก็อยากกลับไปที่เรือใหม่ ส่วนคนที่รอลงเรืออยู่ข้างห้องโดยสารก็หนีกันอุตลุด เรือโคลงอย่างแรงก่อนจะพลิกคว่ำลงในน้ำ คนที่ตกน้ำจำนวนมากถูกยิงตายขณะพยายามปีนขึ้นเรือ สถานการณ์อลหม่านถึงขีดสุด
“ได้เวลาแล้ว” ทันใดนั้น เจ้าชายก็วางกล้องส่องทางไกลลงแล้วหันไปสั่งขวานเหล็ก “นำกองหนุนไปเก็บกวาดสนามรบได้ หากหัวหน้าอัศวินของพวกเขายังไม่ตาย ก็พยายามจับเป็นมาให้ได้ ข้าอยากถามอะไรพวกเขาสักหน่อย”
“พ่ะย่ะค่ะ” ฝ่ายหลังถวายบังคม
จากนั้นเขาก็หันไปหาซิลเวีย “เจ้าก็ไปกับขวานเหล็กด้วย อย่าให้ศัตรูหนีไปได้แม้แต่คนเดียว”
ซิลเวียพยักหน้าก่อนจะเดินตามผู้บัญชาการกองทัพที่หนึ่งออกจากจุดสังเกตการณ์ไป เธอพอจะเข้าใจแล้วว่า ทำไมเจ้าชายโรแลนด์ถึงกล้าประกาศตัวคุ้มครองแม่มดอย่างเปิดเผย...ตราบใดที่เขามีอาวุธที่ทรงพลังขนาดนี้ ต่อให้ศาสนจักรใช้นักรบอาญาสิทธิ์มาสู้ก็ยากที่จะเอาชนะอยู่ดี หากเจ้าหญิงทิลลีมีอาวุธแบบเขาบ้าง พวกแม่มดก็อาจจะได้กลับบ้านจริงๆ สักวัน
…
โรแลนด์มองเรือที่เกยอยู่ริมฝั่งน้ำพลางถอนใจด้วยความโล่งอก
พวกเขาแพ้ตั้งแต่ตอนที่คิดจะขึ้นบกมาสู้แล้ว...การเปลี่ยนทิศทางเรือด้วยไม้ถ่อและพายนั้นเสียเวลามาก บางทีนี่อาจเป็นเหตุผลที่อีกฝ่ายไม่หันหัวเรือกลับตอนที่ถูกปืนใหญ่ยิงก็ได้ แทนที่จะถูกโจมตีอยู่ฝ่ายเดียว ก็สู้ขึ้นฝั่งแล้วเรียกรวมพลคนติดยามาโจมตีกลับดีกว่า
กระสุนลูกตันของปืนใหญ่สนามขนาดสิบสองปอนด์ไม่สามารถยิงเรือไม้ให้จมได้ ต่อให้ยิงตัวเรือจนพรุนเป็นพันรู มันก็ยังลอยน้ำได้อยู่ดี ดังนั้น แม้การเปลี่ยนทิศทางเรือจะก่อให้เกิดความเสียหายอย่างหนัก แต่อย่างน้อยก็ต้องมีเรือหนีรอดไปได้สักลำสองลำ ในขณะที่การขึ้นฝั่งมีแต่จะวอดวายกันทั้งกองทัพเท่านั้น
หากเทียบกับสงครามโจมตีป้อมและป้องกันเมืองชายแดนเมื่อครั้งก่อน ครั้งนี้ศัตรูไม่มีแม้แต่โอกาสจะแสดงฝีมือด้วยซ้ำ...คงเพราะปกติแล้วยาถูกเก็บไว้ที่ผู้บัญชาการ จะทำสงครามเมื่อไรจึงค่อยแจกจ่ายให้เหล่าพลเรือน พอถูกซุ่มโจมตีจึงไม่สามารถรับมือได้อย่างทันท่วงที
จนกระทั่งตกเย็น งานเก็บกวาดสนามรบจึงเสร็จสิ้นลง
ขวานเหล็กและองครักษ์คุมตัวเชลยสองคนเข้ามาในค่าย
โรแลนด์ยังไม่ทันเปิดปากถาม หนึ่งในนั้นก็ชิงพูดเสียงดังก่อนว่า “กระหม่อมคือเซอร์สเนกพ่ะย่ะค่ะ ฝ่าบาท ทรงอนุญาตให้กระหม่อมส่งจดหมายให้คนในตระกูลเถิด พวกเขาจะต้องส่งค่าไถ่ก้อนใหญ่มาให้ฝ่าบาทแน่นอนพ่ะย่ะค่ะ”
“กระหม่อมชื่อแอร์วิน ไชเดอร์ เป็นบุตรชายคนรองของตระกูลอีจิสแห่งดินแดนเหนือพ่ะย่ะค่ะ ฝ่าบาทที่เคารพ” ชายอีกคนพูดขึ้นบ้าง “กระหม่อมก็ยินดีถวายค่าไถ่ให้ฝ่าบาทเช่นกัน”
“นั่นหมายความว่า...พวกเจ้าเป็นผู้นำการโจมตีครั้งนี้สินะ” โรแลนด์เลิกคิ้ว
“เอ่อ ไม่ใช่พ่ะย่ะค่ะ ฝ่าบาท หัวหน้ากองคือเซอร์วินเซนต์พ่ะย่ะค่ะ แต่เขาตายในสนามรบแล้ว” เซอร์สเนกขยับตัวสักครู่ “ฝ่าบาท ทรงให้คนของฝ่าบาทแก้มัดมือกระหม่อมได้หรือไม่พ่ะย่ะค่ะ กระหม่อมหวังว่าจะได้ใช้ชีวิตปกติในช่วงระหว่างรอไถ่ตัว”
“ข้าไม่ได้ต้องการค่าไถ่” เจ้าชายส่ายหน้า “แต่ข้าอยากรู้กลยุทธ์และจุดประสงค์ที่พวกเจ้ามาที่ดินแดนตะวันตก และแผนการของทอว์ฟิคมากกว่า...พวกเจ้ารู้อะไรก็พูดมาให้หมด บางทีข้าอาจจะให้ ‘ชีวิต’ ที่พวกเจ้าสมควรได้ก็ได้”
“เอ่อ...โปรดประทานอภัยที่กระหม่อมไม่สามารถบอกได้” เซอร์สเนกลังเลอยู่สักครู่ก่อนจะตอบ
“กระหม่อมได้ปฏิญาณตนต่อพระราชาทอว์ฟิคแล้ว” อัศวินหนุ่มแห่งตระกูลอีจิสก็ปฏิเสธเช่นกัน “การทำเช่นนั้นถือเป็นการตระบัดสัตย์”
“อย่างนั้นหรือ” โรแลนด์พูดอย่างไม่เห็นด้วย “พาพวกเขาออกไปก่อน”
หลังจากองครักษ์ออกไปแล้ว เขาก็เหลือบมองขวานเหล็ก “ได้ยินว่าตอนอยู่เมืองไอรอนแซนด์ เจ้าเคยเป็นองครักษ์ของผู้นำกลุ่ม ทั้งยังถนัดเรื่องสอบปากคำศัตรูด้วยใช่หรือไม่”
“พ่ะย่ะค่ะ ฝ่าบาท” ขวานเหล็กตอบ “น้อยนักที่จะมีใครปิดบังข้อมูลกระหม่อมได้”
“ดีมาก เช่นนั้นเจ้าไปสอบปากคำสองคนนี้” โรแลนด์หันหลัง “จะใช้วิธีหรือมาตรการใดก็ได้ ขอแค่ให้ได้ข้อมูลที่เป็นประโยชน์พอ”
เขาชะงักไปเล็กน้อย “เช่นนั้นค่าไถ่...”
“ข้าบอกตั้งแต่แรกแล้วว่าข้าไม่ต้องการค่าไถ่” โรแลนด์พูดเสียงเย็น “ได้ข้อมูลเมื่อไร ก็จัดการให้เหมือนตายในสงครามเสีย”
นี่สิจุดจบที่คู่ควรกับคนที่ขู่เข็ญประชาชนและรุกรานดินแดนตะวันตก เขาคิดในใจ
........................................


[Go To Next Chapter]( ./194.md)