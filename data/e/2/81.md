##บทที่ 169 อำลา
เธอได้พบเจ้าชายโรแลนด์อีกครั้งในห้องทำงาน เขากำลังก้มหน้าเขียนอะไรบางอย่างอยู่ คิดว่าคงเป็นพวกเอกสารราชการ เวลานี้พระอาทิตย์ใกล้ตกดินแล้ว ท้องฟ้าถูกย้อมเป็นสีเหลืองทอง แสงอาทิตย์ยามเย็นส่องผ่านหน้าต่างบานยาวเข้ามา ดึงเงามืดที่หน้าโต๊ะจนยืดยาวออกไป


แอชเชสรอจนเจ้าชายวางพู่กันแล้วจึงเอ่ยขึ้น “หม่อมฉันชนะแล้วเพคะ”


“ถูกต้อง เจ้าชนะแล้ว” อีกฝ่ายพยักหน้าอย่างไม่ลังเล


ท่าทีที่ตรงไปตรงมาของเขาทำเอาเธอประหลาดใจอยู่บ้าง เธอคิดว่าเจ้าชายจะเถียงเธอกลับ ทว่าเขากลับยอมรับผลการประลองครั้งนี้แต่โดยดี


“แต่หม่อมฉันก็ยอมรับว่าฝ่าบาททรงแข็งแกร่งพอจะรับมือนักรบอาญาสิทธิ์เพคะ” เธอพูด


“นักรบอาญาสิทธิ์ไม่ได้หนังเหนียวขนาดฟันแทงไม่เข้า พละกำลังและร่างกายของพวกเขาใกล้เคียงกับหม่อมฉันมาก แต่พวกเขาขาดสติและปัญญานึกคิด...นี่ก็คือเหตุผลที่หม่อมฉันสามารถรับมือพวกเขาได้ครั้งละสามคนเพคะ หากในการประลองครั้งที่แล้ว คู่ต่อสู้ของอัศวินคือนักรบอาญาสิทธิ์ หม่อมฉันคิดว่าพวกเขาก็คงบุกเข้ามาจากทางด้านหน้าทางเดียวเพคะ ดังนั้น นักรบอาญาสิทธิ์จึงไม่สามารถออกรบตามลำพังได้เหมือนทหารพิพากษา หากหม่อมฉันเดาไม่ผิดล่ะก็ ศาสนจักรจะต้องส่งคนมาบัญชาการพวกเขาด้วยเพคะ”


“ขอบใจเจ้ามาก” โรแลนด์ยิ้ม “ข้อมูลพวกนี้มีประโยชน์มากจริงๆ”


“ว่าแต่อาวุธชนิดใหม่ที่อัศวินใช้คืออะไรหรือเพคะ”


“ปืน” เขาตอบ “ต่อไปข้าจะให้ทหารทุกคนหัดใช้อาวุธชนิดนี้ แม้แต่ชาวนาที่ไม่เคยจับอาวุธมาก่อนก็จะใช้มันสังหารทหารพิพากษาที่ผ่านการฝึกมาอย่างดีได้”


แอชเชสลังเลสักครู่ “หม่อมฉันขอสักกระบอกได้หรือไม่เพคะ”


“ข้าจะให้เจ้าก็ได้ แต่เจ้าต้องเข้าสโมสรแม่มดก่อน” โรแลนด์แบมือ “เพราะข้ามีปืนเพียงไม่กี่กระบอกเท่านั้น”


นึกแล้วว่าอีกฝ่ายต้องปฏิเสธ เธอถอนใจ “หม่อมฉันต้องกลับไปหาเจ้าหญิงทิลลีเพคะ พรุ่งนี้เช้าหม่อมฉันก็ออกเดินทางแล้ว หากฝ่าบาททรงรับมือศาสนจักรไม่ไหว ก็เสด็จไปหลบภัยที่ฟยอร์ดได้เพคะ”


เขาพยักหน้า “เจ้าก็เหมือนกัน อย่าลืมบอกน้องสาวสุดที่รักของข้าด้วยว่า ดินแดนตะวันตกของเกรย์คาสเซิลยังมีบ้านสำหรับแม่มดเสมอ”


“...” เธอเงียบไปสักพัก “หม่อมฉันจะลองคิดดูเพคะ”


เธอทำท่าจะเดินออกจากห้องทำงาน แต่เจ้าชายเรียกเธอไว้เสียก่อน “ช้าก่อน ข้ามีของขวัญจะให้เจ้าด้วย ลองดูที่หลังประตูสิ”


ของขวัญหรือ


เธออึ้ง พอหันไปก็เห็นดาบขนาดใหญ่วางอยู่ข้างประตู...มันถูกบานประตูบังไว้ตอนที่เธอเดินเข้ามา เธอจึงไม่ทันสังเกตเห็น


“ดาบเจ้าใช้การไม่ได้แล้ว ข้าเลยให้อันนาทำอีกเล่มให้ นี่ไม่ใช่ดาบเหล็กหล่อคุณภาพต่ำนะ ข้าสั่งทำจากเหล็กกล้าบริสุทธิ์เชียวล่ะ”


ดาบเล่มนี้ผิวเรียบเสมอกันทั้งเล่ม เมื่อกระทบแสงจากดวงอาทิตย์ที่กำลังจะลับขอบฟ้าก็เปล่งประกายโลหะสีส้มออกมา เธอเดินเข้าไปลูบดาบอย่างเบามือ จึงสังเกตเห็นส่วนใบมีดที่หนาเท่ากันทั้งหมด คมดาบด้านหนึ่งยังมีร่องรอยชุบแข็งปรากฏให้เห็นอยู่ ดาบเล่มนี้เป็นอาวุธชั้นดีอย่างไม่ต้องสงสัย


ทว่าเรื่องเดียวที่แอชเชสไม่เข้าใจก็คือรูปทรงของมัน ในขณะที่ดาบทั่วไปลับคมทั้งสองด้าน ดาบเล่มนี้กลับลับคมเพียงด้านเดียว สันดาบกว้างประมาณนิ้วก้อย ปลายดาบไม่ตีเป็นมุมแหลม ทว่ากลับตัดเฉียงเป็นรูปสี่เหลี่ยมคางหมู และที่ประหลาดที่สุดก็คือส่วนโคนของใบมีด ผิวของมันถูกแกะสลักเป็นลวดลายอักขระแปลกตา มิหนำซ้ำบนสันดาบยังมีก้อนกลมๆ สีทองนูนขึ้นมาด้วย


แม้จะไม่อยากยอมรับว่าถูกใจแค่ไหน แต่แอชเชสก็อดใจไม่ไหว ยื่นมือไปหยิบมันจนได้


“เหตุใดมันจึงหน้าตา...ประหลาดเช่นนี้”


“เพราะว่ามันไม่ใช่อาวุธธรรมดาน่ะสิ” โรแลนด์หัวเราะ “ชื่อของมันก็คือแอชบริงเกอร์ หากเทียบกับดาบธรรมดาที่เจ้าใช้ก่อนหน้านี้ล่ะก็ สิ่งนี้ก็คืออาวุธระดับตำนานเชียวล่ะ”


“...” แอชเชสทำเป็นไม่ได้ยินศัพท์ประหลาดๆ ของอีกฝ่าย “เช่นนั้นหม่อมฉันก็ขอรับไว้เพคะ และหม่อมฉันก็จะถวายของขวัญให้ฝ่าบาทเป็นการตอบแทนเช่นกัน”


“อ้อ ของขวัญอะไรหรือ” เจ้าชายถามอย่างสงสัย


ทว่าเธอเดินออกจากห้องไปโดยไม่พูดอะไร


********************


เช้าวันรุ่งขึ้น โรแลนด์เปิดประตูเข้ามาก็เห็นไนติงเกลนั่งเคี้ยวปลาแห้งอยู่หน้าโต๊ะทำงานแล้ว


“พวกนางไปแล้วเพคะ”


“ไปทั้งสองคนเลยหรือ”


“เพคะ” เธอตอบเนือยๆ “เดินทางกันตั้งแต่ฟ้าเพิ่งสว่าง เวนดี้ตามไปส่งพวกนางด้วยเพคะ”


โรแลนด์รู้สึกสะเทือนใจ เวนดี้เอาใจใส่แม่มดทุกคน ยิ่งเป็นแม่มดที่เคยช่วยเธอจากภัยร้ายและทำให้เธอหนีออกจากสำนักนางชีได้ยิ่งไม่ต้องพูดถึง ตอนแรกเขายังคิดว่าเวนดี้จะตามแอชเชสกลับไป แต่คิดไม่ถึงว่าเธอจะปฏิเสธคำชวนอีกฝ่ายเป็นคนแรก


สุดท้ายแล้ว สโมสรแม่มดก็ยังมีสมาชิกสิบสองคนเท่าเดิม นั่นทำให้โรแลนด์รู้สึกปลาบปลื้มมาก


“ฝ่าบาททรงคิดว่าพวกนางจะเอาเรื่องที่นี่ไปบอกพวกแม่มดทางนั้นหรือไม่เพคะ”


“ก็อาจจะ หรืออาจจะไม่” เขาพิงเก้าอี้พลางถอนหายใจยาว “แต่หากเมื่อไรที่พวกนางเจอปัญหาที่ไม่มีทางแก้ พวกนางก็จะคิดถึงเมืองชายแดนเป็นอันดับแรก”


โรแลนด์หลับตา พยายามค้นความทรงจำในสมองของเจ้าชาย


ทิลลีกับเขาไม่สนิทกัน หรือพูดให้ถูกก็คือเธอรักษาระยะห่างกับทุกคน แม้แต่วิมเบิลดันที่สามก็ไม่เว้น นอกจากใบหน้าที่งดงามและความเฉลียวฉลาดที่ฉายแววมาตั้งแต่เด็กแล้ว สมองของเขาก็นึกข้อมูลอื่นๆ ที่เกี่ยวกับเธอไม่ออกเลย


เจ้าหญิงลำดับที่ห้าแอบเลี้ยงแม่มดตั้งแต่เมื่อไร แล้ววางแผนเดินทางไปตั้งรกรากที่ฟยอร์ดตั้งแต่เมื่อไร โรแลนด์ไม่รู้อะไรเลยสักอย่าง แต่ไม่ว่าอย่างไรก็ตาม เธอก็ยังเป็นพันธมิตรที่เขาสามารถดึงมาเป็นพวกได้...อย่างไรเสียการต่อต้านศาสนจักรก็เป็นเป้าหมายร่วมของทั้งสองฝ่าย


การส่งทาซาไปกระจายข่าวไม่ใช่การตัดสินใจที่ผิดพลาดเสียทีเดียว เพราะไม่มีใครคาดเดาได้ว่าแม่มดจะตื่นรู้เมื่อไร ดังนั้น ทิลลีจึงไม่มีทางแย่งแม่มดไปหมดทวีปได้ โดยเฉพาะยิ่งเมื่อคณะของเธอเดินทางไปจากที่นี่แล้ว พวกแม่มดที่ตื่นรู้หลังจากนั้นก็จะต้องหาสถานที่หลบภัยแห่งใหม่ด้วยความร้อนรนใจ


ในเมื่อตอนนี้เขามีข้อมูลเกี่ยวกับนักรบอาญาสิทธิ์แล้ว งานชิ้นต่อไปของเขาก็คงหนีไม่พ้นการเร่งผลิตกรดสองชนิดนั่นเอง


กรดไนตริกและกรดซัลฟูริกเป็นวัตถุดิบสำคัญในการผลิตดินปืนและดินระเบิดประสิทธิภาพสูง หลังจากกองทัพที่หนึ่งเปลี่ยนมาใช้ปืนยาวลูกโม่ที่มาพร้อมกับเกลียวลำกล้องและกระสุนแบบมีปลอกแล้ว พวกเขาก็ควรยิงได้แม่นยำมากขึ้น ดังนั้นการฝึกจึงยิ่งทวีความสำคัญมากขึ้นด้วย...


ในยุคที่ยังไม่มีการสังหารศัตรูโดยการระดมยิง ทหารเก่าที่มีทักษะการยิงหนึ่งคนมีค่าพอๆ กับทหารใหม่ที่ยิงไม่ได้เรื่องถึงสิบคน ถึงตอนนั้นเขาคงเสียกระสุนไปมากจนน่าตกใจ


นอกจากนี้ เขม่าดินปืนที่ค้างอยู่ในลำกล้องยังอาจอุดเกลียวลำกล้อง ทำให้อายุการใช้งานของปืนสั้นลงไปอีก วิธีเดียวที่จะแก้ปัญหานี้ได้ก็คือการใช้ดินปืนไร้เขม่า อันที่จริงดินปืนไร้เขม่าในยุคแรกๆ ก็คือไนโตรเซลลูโลสนั่นเอง พอยุคถัดมาจึงมีการผสมไนโตรกลีเซอรินลงไปด้วย ทว่าตอนนี้ ลำพังแค่กรดไนตริกสำหรับแช่ดินสำลียังมีไม่พอใช้เลย เรื่องจะเปลี่ยนดินขับมาเป็นดินสำลีจึงยิ่งเป็นไปไม่ได้ใหญ่


เวลานี้ห้องปฏิบัติการผลิตกรดได้จำนวนจำกัด หากจะให้เพียงพอต่อทหารทั้งกองทัพ ก็ต้องพัฒนาการผลิตให้มีประสิทธิภาพก่อน ทว่าอุตสาหกรรมเคมียังเป็นเรื่องใหม่สำหรับเขา เขายังนึกวิธีแก้ปัญหาดีๆ ไม่ได้ในตอนนี้


นอกจากนี้ งานพัฒนาการศึกษาก็ยังวางมือไม่ได้เช่นกัน นอกจากการกระจายการศึกษาขั้นต้นแล้ว การปรับทัศนคติก็เป็นเรื่องที่เร่งด่วนไม่แพ้กัน ชาวบ้านที่อยู่เมืองชายแดนมาตั้งแต่แรกผ่านประสบการณ์ช่วงเดือนแห่งปีศาจมาแล้ว ทั้งยังถูกกองทัพที่หนึ่งกรอกความคิดใส่สมองอยู่เนืองๆ คนส่วนใหญ่จึงเริ่มยอมรับแม่มดได้แล้ว


ทว่าคนที่เพิ่งย้ายมาใหม่ยังคงมีแนวคิดแบบศาสนจักรเหมือนเดิม เวลานี้เมืองชายแดนมีผู้อพยพมาอยู่เยอะขึ้นมาก โดยเฉพาะอย่างยิ่งพวกทาส...ตอนนี้พวกเขายังอาศัยอยู่ในกระท่อมไม้ริมแม่น้ำแดง หรือก็คือ ‘เขตนอกเมือง’ ของเมืองชายแดน แต่หากพวกเขาได้เลื่อนสถานะเป็นสามัญชนเมื่อไร ต่อไปก็ต้องย้ายเข้ามาอยู่ในเมืองอย่างไม่ต้องสงสัย ถึงตอนนั้นโรแลนด์คงเปลี่ยนความคิดพวกเขาไม่ได้แล้ว


เขาจะต้องคิดวิธีปรับทัศนคติที่แยบยล และก็ต้องเป็นวิธีที่คนส่วนใหญ่ยอมรับได้ง่ายด้วย


...


เขาคิดฟุ้งซ่านอยู่ครู่ใหญ่ พอลืมตาขึ้นอีกทีก็เห็นไนติงเกลกำลังจ้องเขาอยู่ ทว่าเมื่อสองสายตาประสานกัน เธอก็กลับเบือนหน้าหนีโดยสัญชาตญาน


“อ้อ จริงสิเพคะ หม่อมฉันลืมบอกฝ่าบาทไปเรื่องหนึ่ง” เธอเสมองไปนอกหน้าต่าง ทำเหมือนไม่มีอะไรเกิดขึ้น


“เรื่องอะไร” โรแลนด์ถาม


“นางฝากมาบอกว่า ขอบพระทัยเพคะ”


........................................


[Go To Next Chapter]( ./82.md)