##บทที่ 114 ฟ้าร้อง
เหล่าทหารพันธมิตรจากป้อมปราการลองซองอันยิ่งใหญ่กำลังมุ่งหน้ามายังเมืองชายแดน


ส่วนหน้าสุดของขบวนทัพคือกองอัศวินจากหกตระกูลแห่งป้อมปราการลองซอง ชุดเกราะและการแต่งตัวของอัศวินตระกูลต่างๆ บ่งบอกถึงฐานะของแต่ละตระกูลที่แตกต่างกัน


แน่นอนว่าเหล่าอัศวินของดยุกไรอันย่อมโดดเด่นที่สุด ม้าที่พวกเขาขี่เป็นม้าหางสั้นจากเมืองหลวงซึ่งวิ่งได้ทนและมีรูปร่างใหญ่กว่าม้าทั่วไปมาก บรรดาอัศวินที่นั่งบนหลังม้าก็ดูน่ายำเกรงไม่น้อย เกราะของพวกเขาเป็นผลงานจากโรงตีเหล็ก ‘ค้อนและเขี้ยวมังกร’ ซึ่งอยู่ภายในป้อม ส่วนอกเปล่งประกายสีเงิน มีลายสลักรูปหัวสิงโตขนาดใหญ่ หัวไหล่เป็นรูปหัวหมาป่าสองหัวกำลังอ้าปากคำราม ผ้าคลุมข้างหลังปักลวดลายประณีตงดงาม ช่วงเอวคาดผ้าไหมสีแดง


อัศวินเหล่านี้ไม่ได้มีไว้เพื่อประดับบารมีอย่างเดียวเท่านั้น ทุกๆ ปีหลังจากเดือนแห่งปีศาจสิ้นสุดลงแล้ว พวกเขายังต้องออกไปเก็บกวาดซากสัตว์อสูรที่กีดขวางทางสัญจรด้วย ทุกคนผ่านประสบการณ์การต่อสู้มาอย่างโชกโชน โดยเฉพาะอย่างยิ่งการต่อสู้แบบตัวต่อตัว พวกเขาไม่ได้ด้อยไปกว่ากองอัศวินในเมืองหลวงเลย เพียงแต่จำนวนอาจเทียบกันไม่ได้เท่านั้น...


แต่แน่นอนว่า ลำพังดยุกคนเดียวสามารถรวบรวมอัศวินฝีมือเยี่ยมได้ถึงหนึ่งร้อยห้าสิบคนก็ถือว่าไม่ธรรมดาแล้ว


ดยุกไรอันมองนักรบฝีมือฉกาจเหล่านี้อย่างพึงพอใจ แค่ได้พวกเขามาช่วยรบ ก็ไม่มีใครในดินแดนตะวันตกต้านทานเขาได้แล้ว


ส่วนกลางขบวนคือพวกทหารรับจ้าง อาวุธและเกราะของพวกเขาคุณภาพต่ำกว่าของพวกอัศวินมาก พวกเขาส่วนใหญ่สวมเกราะโซ่กับเกราะแผ่นเก่าๆ ไม่ครบชุด บ้างก็ไม่มีเกราะมือ บ้างก็ไม่มีหมวก บางคนสวมแค่เกราะหนังราคาถูกด้วยซ้ำ อาวุธก็แตกต่างหลากหลาย พวกเขาจับกลุ่มเดินอย่างไม่มีระเบียบ พูดคุยสลับหัวเราะไปเรื่อย ราวกับกำลังเดินชมนกชมไม้ในฤดูใบไม้ผลิ ไม่ใช่ไปรบทัพจับศึกกับใคร


ส่วนหางขบวนคือประชาชนที่ถูกเกณฑ์มา พวกเขาเดินลากรถเข็นล้อเดียวที่บรรทุกเสบียงและอุปกรณ์ตั้งกระโจมอย่างช้าๆ อยู่หลังพวกทหารรับจ้าง ความเร็วที่ต่างกันทำให้ส่วนหางของขบวนทัพขนาดหนึ่งพันห้าร้อยคนลากยาวไปไกล กองอัศวินที่อยู่หน้าสุดต้องคอยหยุดเป็นระยะเพื่อให้คนข้างหลังตามทัน


“ท่านดยุก” เอิร์ลตระกูลแอลลาเฟียร์กระตุ้นม้าเข้าไปหาดยุก “อีกไม่ถึงครึ่งวันพวกเราก็จะถึงเมืองชายแดนแล้ว หากไม่มีอะไรผิดพลาด พวกเราจะถึงที่นั่นเวลาสุนัข (สี่โมงเย็น) ถึงตอนนั้นท่านคิดว่าพวกเราควรพักผ่อนกันสักคืน แล้วค่อยโจมตีศัตรูตอนเช้า หรือว่าควรบุกปราสาทผู้ปกครองทันทีดี”


“นี่เจ้าคิดจะนอนกลางป่ากลางดงด้วยหรือ” ดยุกหัวเราะ “ข้าคิดว่าคืนนี้ข้าต้องได้นอนบนเตียงใหญ่ในปราสาทแล้ว ไม่ใช่บนโคลนเลนเปียกๆ แฉะๆ พวกนั้น แต่อย่างไรเสียพวกเราก็ต้องไว้หน้าเชื้อพระวงศ์บ้าง ประเดี๋ยวถึงเมืองชายแดนเมื่อไร ข้าจะส่งทูตไปเกลี้ยกล่อมเจ้าชายให้ยอมแพ้ก่อน”


เอิร์ลตระกูลฮันนี่ซัคเคิลซึ่งอยู่ไม่ห่างออกไปหันมาแสดงความเห็น “พวกอัศวินเดินทางมาหนึ่งวันเต็มๆ เหนื่อยล้ากันทั้งคนทั้งม้า พวกเราเปิดศึกกับศัตรูทันทีจะดีหรือ ท่านอย่าลืมนะว่าเจ้าชายโรแลนด์ผ่านเดือนแห่งปีศาจมาได้ก็เพราะคนงานเหมืองเหล่านั้น ข้าว่าพวกเราระวังไว้หน่อยดีกว่า”

“ฮ่าๆๆๆ คนอื่นน่ะไม่รู้อะไรข้ายังพอเข้าใจ แต่เจ้าจะไม่รู้เชียวหรือว่าสัตว์อสูรเป็นเช่นไร สหายรักของข้า จริงอยู่ว่าพวกมันเคลื่อนไหวได้รวดเร็วและมีเรี่ยวแรงมหาศาล แต่พวกมันจะน่ากลัวก็ต่อเมื่ออยู่ในป่าเท่านั้น สัตว์อสูรที่อยู่หน้ากำแพงเมืองก็คือเป้ายิงดีๆ นี่เอง อย่างไรเสียพวกมันก็เป็นแค่สัตว์ป่า”


เอิร์ลตระกูลแอลลาเฟียร์ยักไหล่ว่า “ข้ากลับแปลกใจที่เจ้าชายสร้างกำแพงเมืองเสร็จไวขนาดนั้นมากกว่า แต่ลำพังแค่กำแพงเมืองคงไม่สามารถต้านทานเหล่าอัศวินของพวกเราได้กระมัง ก็พวกเขาไม่ใช่สัตว์หน้าโง่พวกนั้นนี่”


“ถูกต้อง นอกจากนี้ข้ายังได้รับข่าวจากทางเหนือด้วย” ดยุกไรอันพูดเนิบๆ “เฮอร์มีสถูกสัตว์อสูรพันธุ์ผสมกลุ่มใหญ่โจมตีจนแทบเอาตัวไม่รอด สาเหตุมาจากอะไรยังไม่มีใครรู้ แต่ดูท่าแล้วปีนี้สัตว์อสูรจะพุ่งเป้าไปที่เมืองศักดิ์สิทธิ์เป็นหลัก ดินแดนตะวันตกก็เลยหลุดรอดมาได้”


ในฐานะเจ้าของดินแดนตะวันตก สายตาของเขาไม่ได้หยุดอยู่ที่ดินแดนกันดารผืนนี้เท่านั้น เขาส่งสายสืบไปอยู่ตามเมืองต่างๆ ตลอดหลายปีที่ผ่านมา เพื่อที่จะได้รู้สถานการณ์ความเป็นไปในแต่ละเมืองอยู่เสมอ


สำหรับเขาแล้ว สงครามอนาถที่ดินแดนเหนือไม่ได้มีความสำคัญใดๆ เลย เพราะเมื่อไม่กี่วันก่อน สายสืบจากเมืองสตีปคลิฟฟ์เพิ่งส่งจดหมายมารายงานเขาว่า พระราชาทอว์ฟิคกับราชินีเคลียร์วอเตอร์ทำสงครามกันอย่างดุเดือดที่เมืองอีเกิล...ทั้งๆ ที่รายงานฉบับก่อนหน้านี้บอกว่ากองทัพของทอว์ฟิคน่าจะไปถึงเมืองอีเกิลในอีกหนึ่งเดือนให้หลัง


ในจดหมายไม่ได้บรรยายถึงสภาพสงคราม เพียงแต่บรรยายว่าตอนที่ทอว์ฟิคยกทัพกลับจากเมืองสตีปคลิฟฟ์นั้น กองทัพหลายพันคนของเขาเหลือคนอยู่ไม่กี่คนเท่านั้น ทำให้เขาไม่สามารถปิดถนนเหมือนตอนขามาได้


นอกจากนี้ยังมีคนเห็นเมืองอีเกิลลุกเป็นไฟด้วย ควันสีดำพวยพุ่งจนแทบจะถึงชั้นเมฆ ประชาชนที่อยู่เมืองข้างเคียงต่างเห็นปรากฏการณ์ประหลาดนี้ทั้งนั้น


ไม่ต้องสงสัยเลย ไม่ว่าราชินีเคลียร์วอเตอร์จะตายลงด้วยน้ำมือของทอว์ฟิคหรือไม่ สงครามครั้งนี้ก็ได้สร้างความเสียหายให้แก่พระราชาองค์ใหม่อย่างใหญ่หลวง พอดยุกไรอันเห็นจดหมายลับฉบับนี้ก็ตื่นเต้นดีใจ รีบส่งคนสนิทไปเมืองหลวงและดินแดนตะวันออกเพื่อสืบสถานการณ์ของทอว์ฟิคทันที หากสงครามระหว่างเชื้อพระวงศ์พวกนี้จะช่วยโค่นอำนาจที่ยังไม่มั่นคงของพระราชาองค์ใหม่ได้ เขาก็พร้อมจะเติมน้ำมันลงกองไฟด้วยความยินดี


นี่เป็นเวลาที่เหมาะจะตั้งตัวเป็นพระราชาที่สุดแล้ว พวกทหารที่ดินแดนเหนือล้วนสังเวยชีวิตไว้ที่เมืองศักดิ์สิทธิ์ ดินแดนใต้ก็เพิ่งผ่านสงครามครั้งใหญ่มา ต้องใช้เวลารักษาบาดแผลอีกระยะใหญ่ ยิ่งดินแดนตะวันออกกับเมืองหลวงยิ่งไม่ต้องพูดถึง ไม่มีทางฟื้นฟูกำลังคนได้ภายในสองสามปีนี้แน่


ขอแค่เขาจัดคนไปยึดอาณาเขตทางเหนือได้ เกรย์คาสเซิลก็จะถูกแบ่งออกเป็นสองส่วน ถึงตอนนั้น เขาก็จะมีพื้นที่และจำนวนคนเทียบเท่ากับอาณาจักรอีเทอร์นัลวินเตอร์ซึ่งอยู่ทางเหนือสุดของทวีป มีแสนยานุภาพเทียบเท่ากับดินแดนตะวันออกและดินแดนใต้ของเกรย์คาสเซิลรวมกัน


และเขา ไรอัน ออสเมนต์ ก็จะเป็นปฐมกษัตริย์ของดินแดนแห่งนี้


พอคิดถึงตรงนี้ ดยุกไรอันก็ผุดรอยยิ้มกระหยิ่มใจ เขาตั้งใจว่าหลังจากเสร็จสงครามวันนี้แล้ว พรุ่งนี้ก็จะส่งตัวเจ้าชายกลับทันที และหากโชคดีพอ คนสนิทของเขาก็อาจส่งข่าวดีมาให้เขาถึงปราสาทในอีกสามวันให้หลัง


ตอนที่พระอาทิตย์ค่อยๆ เคลื่อนต่ำลงจนใกล้จะแตะเหลี่ยมเขาทางทิศตะวันตกนั้น ดยุกเริ่มเห็นเค้าโครงปราสาทเมืองชายแดน...ตลอดจนเงาคนที่เรียงแถวกันแน่นขนัดอยู่นอกเมือง


“ท่านพ่อ ท่านดยุก” เลน แมดเดนผู้มีหน้าที่นำขบวนรีบย้อนกลับมารายงาน “กลุ่มคนข้างหน้าน่าจะเป็นทหารของเจ้าชาย พวกเขาถืออาวุธพร้อมทุกคน ดูท่าทางไม่เป็นมิตรเท่าไรนัก”


“เช่นนี้ก็ดี อย่างน้อยพวกเราก็ไม่ต้องเหนื่อยบุกไปถึงปราสาท” เอิร์ลตระกูลแอลลาเฟียร์หัวเราะ “ไปบอกพวกอัศวินให้ลดความเร็วลง ตรงนี้ยังไกลจากระยะโจมตี”


“ทราบแล้ว ท่านพ่อ” เลนรับคำสั่งแล้วจากไป


ดยุกไรอันยกกล้องส่องทางไกล มองกระบวนทัพของฝ่ายตรงข้าม ภาพกองทหารที่เขาเห็นผ่านกล้องดูประหลาดมาก พวกเขาถืออาวุธหน้าตาพิลึก ยืนตั้งแถวชิดกันสองแถว อาวุธพวกนั้นน่าจะเป็นทวนไม่ใช่หรือ แต่เขาไม่ยักเห็นคมทวนเลย ด้ามทวนก็สั้นนิดเดียว แล้วไหนจะวิธีจัดแถวอีก ยิ่งดูก็ยิ่งไม่สมเหตุสมผล...


แนวป้องกันบางๆ แบบนี้ พวกเขาบุกเข้าไปทีเดียวก็ฝ่าได้แล้ว


ดยุกชักจะงงขึ้นมาเสียแล้ว ต่อให้เจ้าชายขาดความรู้เรื่องสงครามอย่างไร แต่ข้างกายเขาก็มีอัศวินกับองครักษ์ไม่ใช่หรือ ทุกคนคงไม่บ้าไปกับเขาหมดกระมัง หลังจากคิดอยู่สักครู่ ดยุกก็ตัดสินใจส่งทหารรับจ้างไปนำหัวขบวน ส่วนกองอัศวินให้หยุดรอรับคำสั่งที่พื้นที่เตรียมโจมตี รอดูว่าเจ้าชายคิดจะทำอะไรกันแน่


แต่แน่นอนว่าเรื่องส่งทูตไปเกลี้ยกล่อมเจ้าชายนั้นเขายังต้องยึดตามแผนเดิม ดยุกไรอันเรียกองครักษ์มาคนหนึ่ง “เจ้าไปทูลเจ้าชายว่าข้าไม่มีเจตนาจะทำอันตรายพระองค์ เพียงแต่พระราชาทอว์ฟิคทรงมีราชโองการมา ข้าไม่สามารถหลีกเลี่ยงได้ หากพระองค์วางอาวุธแล้วยอมจำนน พระองค์ก็จะไม่ได้รับอันตรายใดๆ ข้าจะส่งพระองค์กลับเมืองหลวงอย่างสมฐานะเจ้าชาย”


การเคลื่อนย้ายทหารเป็นขั้นตอนที่กินเวลามาก พวกอัศวินทยอยกันเข้าประจำที่แล้ว แต่พวกทหารรับจ้างยังคงเดินไปที่หน้าขบวนอย่างเชื่องช้า


ทันใดนั้น ดยุกไรอันเห็นแสงไฟสี่ดวงจากฐานที่มั่นของฝ่ายตรงข้าม...แสงไฟกะพริบแล้วหายไป จากนั้นก็มีควันสีหม่นผุดขึ้นมา เขาขมวดคิ้ว คิดว่าตัวเองตาฝาดไป แต่ขณะที่กำลังจะยกกล้องส่องทางไกลขึ้นดูนั้น เขาก็ได้ยินดังเปรี้ยงประดุจฟ้าร้องดังลั่นหู!


........................................




[Go To Next Chapter]( ./27.md)