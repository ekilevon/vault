##บทที่ 372 ยามว่าง
หนึ่งสัปดาห์ต่อมา เมืองชายแดนก็เข้าสู่เดือนสุดท้ายของฤดูใบไม้ร่วงท่ามกลางหิมะที่ตกหนัก
โรแลนด์มองออกไปนอกหน้าต่างห้องทำงาน เห็นเงาคนดำๆ มากมายกำลังเคลื่อนไหวอยู่บนหลังคาสีขาว...นี่คือกิจวัตรประจำวันของชาวเมืองชายแดน พวกเขาจะกวาดหิมะบนหลังคาทิ้งทุกวันเพื่อป้องกันหลังคาทรุด
วันนี้เป็นวันที่เขาย้อนเวลามาอยู่โลกนี้ครบหนึ่งปีพอดี ฤดูใบไม้ร่วงเมื่อปีก่อนยังไม่หนาวขนาดนี้ และหากมองจากตรงนี้ไป ก็จะไม่เห็นบ้านเรือนที่หนาแน่นและเป็นระเบียบมากมายขนาดนี้ด้วย
หากจะบอกว่าเมืองชายแดนในตอนนั้นเป็นพื้นที่กันดารที่กำลังจะถูกทอดทิ้งก็ไม่ผิดนัก เพราะหากตัดบ้านไม้ที่พอดูได้รอบๆ ลานเมืองออกไป พื้นที่ที่เหลือก็มีแต่บ้านดินและบ้านฟางผุๆ ดูไม่ได้ทั้งนั้น ซึ่งที่อยู่ของขุนนางส่วนใหญ่ก็กระจุกกันอยู่ในเขตลานเมืองนั่นเอง ถนนที่ทอดจากลานเมืองไปยังเขตปราสาทคือถนนหินเพียงสายเดียวของเมืองแห่งนี้ นอกจากนี้แล้วก็ไม่มีพื้นที่ใดราบเรียบอีก มิหนำซ้ำยังมีกองอุจจาระของคนและสัตว์กระจายเกลื่อนเต็มไปหมด
เวลานี้ เส้นทางทั้งหมดในเมืองถูกเปลี่ยนเป็นถนนซีเมนต์แล้ว...ถนนแบบนี้แข็งแรงและคุณภาพดีแม้ไม่ปูผิวทับ ถนนสีดำแบ่งเมืองเล็กๆ สีขาวออกเป็นสี่เหลี่ยมขนาดต่างๆ จำนวนมาก อีกไม่นาน บริเวณสองข้างทางของถนนสายกว้างก็จะถูกเปลี่ยนเป็นเขตการค้า และพื้นที่รอบนอกก็จะกลายเป็นเขตที่อยู่อาศัย
นอกจากนี้ อุตสาหกรรมของเมืองชายแดนก็เริ่มเป็นรูปเป็นร่างขึ้นมาแล้ว หรือพูดอีกอย่างก็คือ ในที่สุด การผลิตขนาดเล็กก็ถูกพัฒนาจนกลายเป็นสายการผลิตที่หมุนเวียนอย่างต่อเนื่องได้...แต่นั่นเฉพาะเครื่องจักรไอน้ำเท่านั้น เขตเตาตั้งสามารถผลิตเหล็กก้อนสำหรับแปรรูปได้แล้ว และโรงงานเครื่องจักรไอน้ำก็สามารถแปรรูปมันให้เป็นชิ้นส่วนต่างๆ ได้เช่นกัน พวกช่างตีเหล็กเริ่มคุ้นเคยกับจักรกลชนิดต่างๆ ขึ้นทุกวัน และขณะเดียวกันนั้น พวกเขาก็ยังเรียกลูกศิษย์ลูกหากลุ่มใหญ่มาช่วยงานด้วย แม้สุดท้ายแล้ว คนที่สร้างเครื่องจักรไอน้ำที่ละเอียดแม่นยำจะยังคงเป็นอันนาก็ตาม แต่โรแลนด์ก็ถือว่าพวกเขาพัฒนาตัวเองได้ไม่น้อยเลย เพราะอย่างไรเสีย คนพวกนี้ก็เคยจับแต่ค้อนตีเหล็ก หรือไม่ก็เคยเป็นคนงานเหมืองหรือนายพรานมาก่อนทั้งนั้น
คิดเสียว่านี่เป็นผลงานที่พวกเขาผลิตด้วยความสามารถตัวเองไปก่อนแล้วกัน
นอกจากนี้ยังมีงานผลิตกระสุนและดินปืนอีก งานทั้งหมดนี้ล้วนรับผิดชอบโดยคนธรรมดาทั้งสิ้น เวลานี้ อันนายังต้องผลิตปืนเองอยู่ เหตุผลไม่ใช่เพราะขาดอุปกรณ์แปรรูป แต่เพราะเตาตั้งของเมืองชายแดนยังไม่สามารถถลุงเหล็กกล้าคุณภาพสูงได้ โรแลนด์ถือว่านี่เป็นปัญหาที่ต้องแก้ไขอย่างเร่งด่วน
ส่วนผลงานของฝั่งอุตสาหกรรมเคมีนั้นน่าปลื้มใจกว่ามาก คงเพราะเขาไม่ได้คาดหวังอะไรตั้งแต่แรกอยู่แล้ว ดังนั้น ไม่ว่าผลจะออกมาเป็นอย่างไรก็น่าปลื้มใจทั้งนั้น เวลานี้เริ่มมีการผลิตกรดซัลฟูริกและกรดไนตริกในปริมาณมากแล้ว ดินระเบิดเคมีก็เริ่มมีความคืบหน้าแล้วเช่นกัน ขอแค่เพิ่มปริมาณการผลิตกระสุนได้ เขาก็สามารถเปลี่ยนปืนชนิดยิงซ้ำรุ่นใหม่ให้กองทัพได้ไม่ยาก
หากวิธีการผลิตจะล้าหลังไปบ้างก็ไม่เป็นไร เพราะดูจากสถานการณ์ของเมืองชายแดนในตอนนี้แล้ว เขาจำเป็นต้องแก้ปัญหาเรื่องขาดแคลนอาวุธก่อน ประเดี๋ยวพลังของเปเปอร์คงตัวแล้วสามารถควบคุมได้อย่างแม่นยำเมื่อไร อุตสาหกรรมเคมีก็คงพัฒนาไปถึงจุดสูงสุดเอง
สิ่งสำคัญที่สุดก็คือ เมืองชายแดนในตอนนี้มีแนวโน้มจะพัฒนาไปในทางที่ดีทั้งในด้านการผลิต การศึกษา และการก่อสร้าง เมื่อถึงเวลาที่เหมาะสม ประชากรที่สำเร็จการศึกษาก็จะเพิ่มจำนวนมากขึ้น งานด้านต่างๆ ก็จะสำเร็จลุล่วงไปได้เร็วขึ้นด้วย
แค่สามารถเปลี่ยนเมืองแร้นแค้นให้มีสภาพอย่างปัจจุบันได้ภายในระยะเวลาเพียงหนึ่งปี เขาก็รู้สึกประสบความสำเร็จมากแล้ว
โรแลนด์คิดว่าตัวเองสามารถยืนมองเมืองชายแดนผ่านหน้าต่างได้ทั้งวันเลยทีเดียว
ทันใดนั้นเอง เสียงระฆังสูงๆ ต่ำๆ ก็ดังมาจากทิศตะวันตกเฉียงเหนือ
นั่นเป็นสัญญาณเตือนว่าสัตว์อสูรบุกแล้ว
พอเข้าเดือนแห่งปีศาจ เสียงระฆังก็ดังขึ้นทุกๆ สามสี่วัน แต่กองทัพที่หนึ่งรับมือกับสถานการณ์แบบนี้จนชำนาญแล้ว จึงไม่ต้องให้โรแลนด์ขึ้นไปบัญชาการบนกำแพงเมืองอีกต่อไป...หากเป็นเมื่อหนึ่งปีก่อนล่ะก็ ลองเขาไม่ปรากฏตัวให้กองพลเรือนเห็นดูสิ พวกเขาคงได้ทิ้งอาวุธและกำแพงเมืองไปแน่
“สัตว์อสูรมาแล้ว หม่อมฉันขอไปดูก่อนนะเพคะ” เสียงของไนติงเกลดังขึ้นที่ข้างหูเขา
“อืม” โรแลนด์พยักหน้า “ระวังอันตรายด้วย”
“วางพระทัยเถอะเพคะ พวกมันทำอะไรหม่อมฉันไม่ได้แน่”
จากนั้นเขาก็รู้สึกอุ่นที่แก้ม เสียงของเธอหายไปแล้ว
โรแลนด์ส่ายหน้าอย่างระอาใจ หิมะตกหนักแบบนี้ พวกแม่มดก็คงเบื่อเหมือนกัน ถึงปากจะบอกว่าไปสังเกตการณ์ก็ตาม แต่แท้จริงแล้วคงไปหาอะไรทำมากกว่า โดยเฉพาะอย่างยิ่งพวกแม่มดสายต่อสู้ที่ทิลลีพามาด้วยพวกนั้น พอได้ยินเสียงระฆังทีไร เป็นต้องรีบไปดูการต่อสู้ที่กำแพงเมืองทุกที เผื่อว่าจะมีสัตว์อสูรพันธุ์ผสมกระโดดขึ้นกำแพงได้สักตัว พวกเธอจะได้มีโอกาสแสดงฝีมือบ้าง พอไนติงเกลรู้เรื่องนี้เข้าก็ชักจะสนใจขึ้นมาเหมือนกัน ทุกครั้งที่ได้ยินเสียงระฆังดังก็จะตามพวกเธอไปด้วยเสมอ คงเพราะอยากเทียบฝีมือกับอีกฝ่ายดูว่าใครเป็นแม่มดสายต่อสู้ที่เก่งที่สุดนั่นล่ะ
โรแลนด์แอบถอนใจเงียบๆ เวลาเรียนไม่เห็นเธอตั้งใจแบบนี้เลย
แต่ในเมื่อการร่วมมือกันทำสงครามช่วยสร้างความเข้าใจระหว่างแม่มดกับคนธรรมดาได้จริงๆ เขาก็ขี้เกียจจะห้าม เวลานี้ ปืนยาวลูกโม่ยังพอรับมือสัตว์อสูรธรรมดาได้อยู่ แต่หากเจอพันธุ์ผสมระหว่างหมาป่ากับสิงโตเมื่อไรก็แทบทำอะไรไม่ได้เลย การมีแม่มดที่มีพลังแข็งแกร่งคอยบัญชาการอยู่ในสนามรบด้วยจะช่วยเพิ่มความมั่นคงให้แนวป้องกัน และลดความเสียหายให้กองทัพได้
จนถึงตอนนี้ ก็ยังไม่มีทหารในกองทัพที่หนึ่งเสียชีวิตเลยสักคน
การขออนุญาตของไนติงเกลทำให้เขาฉุกคิดได้ว่า แม่มดสายต่อสู้ยังมีกิจกรรมให้ทำแก้เบื่อได้ แต่แม่มดสายสนับสนุนกลับไม่มีเรื่องสนุกให้ทำสักอย่าง ดูท่าเขาคงต้องหาความบันเทิงใหม่ๆ ให้พวกเธอเสียแล้ว
พอคิดถึงตรงนี้ เขาก็เรียกโซโรยามาหา
“ฝ่าบาท ทรงมีภารกิจใหม่ให้หม่อมฉันทำหรือเพคะ”
จิตรกรผู้ทำประโยชน์ให้เมืองชายแดนอย่างมหาศาลคนนี้ดูอารมณ์ดีไม่น้อย รอยกระบนใบหน้าเธอดูจางลงไปมาก รอยยิ้มของเธอเต็มไปด้วยความสดใสที่ไม่อาจปกปิด
คำถามของเธอทำเอาโรแลนด์ชะงักไปเล็กน้อย ทำไมเขาต้องรู้สึกร้อนตัวด้วยนะ
“เอ่อ ระยะนี้เจ้างานยุ่งหรือไม่”
“ไม่นี่เพคะ เหตุใดจึงทรงถามเช่นนี้” โซโรยาเขี่ยปอยผมที่หน้าผากออก “ระยะนี้มีคนไปทำงานในโรงงานน้อยลงมาก หม่อมฉันใช้เวลาแค่ครึ่งวันก็วาดผิวเคลือบเสร็จหมดแล้ว แล้วก็อาจจะยุ่งตอนช่วยหัวหน้านักเล่นแร่แปรธาตุทำภาชนะโลหะหน้าตาพิลึกพวกนั้นอีกนิดหน่อย” พอพูดถึงตรงนี้เธอก็หยุดไปเล็กน้อย ก่อนจะเอียงศีรษะยิ้มว่า “แต่หากเทียบกับตอนอยู่ในสมาคมล่ะก็ หม่อมฉันชอบชีวิตที่เต็มไปด้วยงานอย่างตอนนี้มากกว่าเพคะ แล้วหม่อมฉันก็ดีใจมากด้วยที่พลังของหม่อมฉันช่วยแบ่งเบาภาระให้ฝ่าบาทได้”
อืม...รอยยิ้มนี้ช่างบาดตาจริงๆ
โรแลนด์อดรู้สึกผิดไม่ได้ “อะแฮ่ม ข้าเรียกเจ้ามาเพราะอยากให้เจ้าช่วยวาดไพ่ชุดใหม่น่ะ”
“จะทรงให้หม่อมฉันวาดการ์ดเกว็นต์เพิ่มหรือเพคะ”
“เปล่าหรอก การ์ดพวกนั้นพวกเจ้าคงเล่นกันจนเบื่อแล้ว” เขาโบกมือ “ก็กฎมันไม่ซับซ้อนเลยนี่นา หากรู้การ์ดที่อยู่ในมืออีกฝ่ายได้ ก็แทบไม่เหลืออะไรให้เล่นแล้ว”
“อืม ก็จริงอยู่เพคะ...”
“เจ้าดูนี่สิ ไพ่ชนิดใหม่จะมีหน้าตาแบบนี้ ง่ายมากเลยใช่หรือไม่” โรแลนด์หยิบกระดาษออกมาวาดภาพคร่าวๆ “ไพ่ทั้งหมดมีสี่ดอก ไล่จำนวนไปตั้งแต่หนึ่งถึงสิบสาม เสร็จแล้วใส่โจ๊กเกอร์ลงไปอีกสองใบ รวมทั้งหมดได้ห้าสิบสี่ใบ”
เวลานี้ พลังของโซโรยาพัฒนาไปไกลมากแล้ว เธอสามารถดูแบบจากภาพร่างแล้ววาดไพ่แข็งๆ ออกมาได้ทันที “แล้วไพ่ชนิดนี้มีวิธีเล่นอย่างไรเพคะ”
“วิธีเล่นมีหลายแบบทีเดียว แต่พวกเราจะเริ่มจากที่ง่ายๆ ก่อน” พอได้จับไพ่โป๊กเกอร์ โรแลนด์ก็สัมผัสได้ถึงความรู้สึกเก่าๆ ก่อนที่เขาจะย้อนเวลามาทันที ทุกๆ ตรุษจีน ครอบครัวของเขาจะนั่งวางเท้าในถังไฟ ดูรายการพิเศษ และเล่นไพ่โป๊กเกอร์กันตลอดคืน จนกระทั่งฟ้าสว่าง พวกเขาจึงจะจุดประทัดต้อนรับปีใหม่ที่เพิ่งมาถึงหมาดๆ
หากเทียบกับความบันเทิงแบบดั้งเดิมอย่างไพ่นกกระจอกแล้ว ไพ่โป๊กเกอร์ก็สะดวกกว่ามาก แค่มีกระดานวางบนตักก็เล่นได้แล้ว มิหนำซ้ำยังมีวิธีเล่นที่หลากหลายมากมาย นับว่าเป็นอุปกรณ์สร้างความบันเทิงที่ได้รับความนิยมที่สุดในโลกก็ว่าได้
“ไปเรียกอันนามา” โรแลนด์ยิ้ม “ข้าจะสอนพวกเจ้าเล่นไพ่พิชิตแลนด์ลอร์ด”
………………………………….




[Go To Next Chapter]( ./285.md)