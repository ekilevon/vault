##บทที่ 222 ชัยชนะที่เฝ้ารอ!
ฟยอร์ด อ่าวซีดรากอน
เหล่าสาวกของศาสนจักรปีนขึ้นกำแพงแล้วยิงธนูใส่พวกแม่มด ทว่าพวกเขาไม่สามารถทำอะไรโล่ล่องหนของชาวีและผู้ช่วยวิเศษของมอลลี่ได้ ลูกธนูพวกนั้นร่วงลงมาเองกลางอากาศ หรือไม่ก็ถูกผู้ช่วยวิเศษกลืนลงท้อง นอกเสียจากว่าอีกฝ่ายจะยิงลูกธนูฝังหินอาญาสิทธิ์มา จึงพอจะสร้างความเสียหายให้พวกแม่มดได้บ้าง
ทว่าอย่างไรเสียหินอาญาสิทธิ์ก็มีปริมาณจำกัด แม่มดที่โชคร้ายถูกลูกธนูยิงโดนจะถูกลากไปรักษาที่แนวหลังทันที หากห้ามเลือดได้ทันก็ไม่เป็นอันตรายถึงชีวิตแน่นอน หลังจากโจมตีได้สองสามระลอก แม่มดยี่สิบกว่าคนก็ถูกลากไปที่ข้างกำแพง แอชเชสกระโดดขึ้นสันกำแพงเพื่อจัดการกับพวกสาวกที่โผล่พ้นกำแพงมาโดยเฉพาะ
พวกเธอแอบสอดแนมก่อนทำสงครามอยู่หลายวัน จึงรู้จุดอ่อนของกำแพงด้านนี้ดี เสียงร้องดังสั้นๆ ยาวๆ ของนกพิราบลอยมาจากท้องฟ้าเป็นระยะ...นั่นคือเสียงของเมซีที่กำลังบอกว่าทุกคนมาถึงตำแหน่งที่ถูกต้องแล้ว
โลตัสซึ่งมีประสบการณ์ทำสงครามมาหลายวันปล่อยพลังอย่างไม่ลังเล ผิวดินพลันสั่นสะเทือนอย่างแรง สาวกของศาสนจักรที่จะพุ่งมาหยุดเธอล้วนถูกแอชเชสสังหารจนหมดสิ้น กำแพงที่ไม่มีหินอาญาสิทธิ์คุ้มครองทลายลงอย่างรวดเร็ว เหล่าแม่มดกรูกันเข้าไปปล่อยพลังโจมตีพวกสาวก คนที่ไม่ได้พกหินอาญาสิทธิ์พากันล้มลงไปกว่าครึ่ง ส่วนคนที่ยังยืนอยู่ก็ถูกแอชเชสสังหารอย่างว่องไว
ศาสนจักรเพิ่งเคยถูกโจมตีซึ่งๆ หน้าเป็นครั้งแรกนับตั้งแต่ก่อตั้งมา มิหนำซ้ำอีกฝ่ายยังเป็นศัตรูตัวฉกาจของพวกเขาด้วย บาทหลวงที่ประจำการที่นี่รู้ว่าเวลาสุดท้ายของพวกเขามาถึงแล้ว จึงสั่งให้สาวกที่เหลืออยู่กินยาเพื่อพลีชีพแก่พระเจ้า สาวกที่คลุ้มคลั่งสิบกว่าคนใช้ร่างกายตัวเองเข้าขวางแอชเชสไว้ ส่วนที่เหลือพุ่งไปหาพวกโลตัส
โลตัสที่เตรียมพร้อมอยู่แล้วเสกกำแพงดินขึ้นมากั้นศัตรูไว้ชั่วคราว หินอาญาสิทธิ์ไม่สามารถลบล้างผลของพลังวิเศษที่เกิดขึ้นแล้วได้ กว่าพวกเขาจะอ้อมกำแพงดินไปได้ ก็พบเพียงความว่างเปล่าหลังกำแพงเท่านั้น
ดังนั้น เหล่าสาวกที่คลุ้มคลั่งจึงต้องกลับไปโจมตีแอชเชสต่อ ทว่าอยู่ดีๆ แม่มดพวกนั้นก็กลับปรากฏตัวขึ้นด้านหลังพวกเขา แล้วโจมตีพวกเขาในขณะที่พวกเขายังไม่ทันตั้งตัว การโจมตีแต่ละครั้งสร้างความเสียหายให้ฝ่ายตรงข้ามอย่างใหญ่หลวง สงครามอันดุเดือดดำเนินไปเช่นนี้เป็นเวลาหนึ่งชั่วโมง ภายในโบสถ์เต็มไปด้วยศพของสาวกกองพะเนิน จนในที่สุดก็เหลือบาทหลวงเพียงคนเดียว
เขายัดยาใส่ปากด้วยมืออันสั่นเทา ทว่ายังไม่ทันจะกลืนลงท้อง ก็ถูกแอชเชสที่เดินเข้ามาฟันแขนขาดในดาบเดียว
“นางคนสกปรกสมควรตาย! นางสัตว์ประหลาดที่ถูกปีศาจสาปแช่ง!” เขากุมแขนข้างที่ขาดหายพลางตะโกนโหวกเหวกอย่างควบคุมตัวเองไม่ได้ ในดวงตาเต็มไปด้วยความหวาดกลัว
“กลัวข้าหรือ แล้วตอนที่เจ้าเข่นฆ่าทรมานคนบริสุทธิ์พวกนั้น เจ้าเคยคิดถึงความรู้สึกของพวกนางหรือไม่” แอชเชสพูดอย่างเย็นชา “พวกเจ้าน่ะเหมือนสมุนปีศาจมากกว่าแม่มดด้วยซ้ำ เจ้าพวกเดนมนุษย์สารเลว ไปรายงานตัวในนรกเสียเถอะ” พอพูดจบก็ฟาดดาบยักษ์ลงมา เสียงก่นด่าของเขาพลันขาดหายไปทันที
“พวกเราชนะแล้วหรือ” มอลลี่เดินมาหาเธอ น้ำเสียงนั้นฟังดูไม่แน่ใจเล็กน้อย
“ใช่แล้ว” แอชเชสพ่นลมหายใจยาว “ที่นี่คือโบสถ์แห่งสุดท้ายของฟยอร์ดแล้ว นับแต่นี้ไป เกาะทุกเกาะจะไม่มีฐานที่มั่นของศาสนจักรอีก พวกเราชนะแล้ว!”
แม้ว่าอิทธิพลของศาสนจักรในฟยอร์ดจะค่อนข้างเบาบาง สาวกในโบสถ์แต่ละแห่งมีจำนวนแค่ร้อยกว่าคน และไม่มีทหารพิพากษาประจำการในโบสถ์ก็ตาม ทว่านี่ก็เป็นชัยชนะแรกที่เหล่าแม่มดได้จากการทำสงครามกับศาสนจักรซึ่งๆ หน้า เมื่อก่อนนี้ พวกเธอเคยถูกอีกฝ่ายไล่ล่าจนต้องหนีอุตลุต แค่ได้ยินเสียงลมพัดเบาๆ ก็ตกใจจนขวัญหนีดีฝ่อ ทว่าวันนี้พวกเธอกลับตีโบสถ์ได้ ถล่มสิ่งก่อสร้างขนาดมหึมาในวันวานเสียจนพังพินาศได้ แม้จะเป็นเพียงเสี้ยวเล็กๆ ของศาสนจักร แต่นั่นก็เพียงพอที่จะทำให้เหล่าแม่มดดีใจจนตัวลอยแล้ว
เป็นอย่างที่เธอคิดไว้ไม่ผิด หลังจากที่แน่ใจแล้วว่าได้รับชัยชนะที่เฝ้ารอมานานจริงๆ ทุกคนก็พากันโห่ร้องเสียงดังลั่น ศาสนจักรเปรียบเสมือนภูเขาใหญ่ที่ทับอยู่ในใจพวกเธอมาตลอด แต่เวลานี้ พวกเธอได้ทลายเชิงเขาทิ้ง และเปิดทางให้แสงสว่างส่องเข้ามาได้แล้ว นับแต่นี้ไป ฟยอร์ดจะกลายเป็นบ้านที่แท้จริงของพวกเธอ
“พวกเราชนะแล้ว!”
“เจ้าหญิงทิลลีทรงพระเจริญ!”
“ไชโย!”
...
แอชเชสนั่งเรือกลับมาถึงเกาะสลีปปิ้งแล้ว ก็รีบรุดไปยังที่พักของทิลลีเพื่อแจ้งข่าวที่แม่มดได้รับชัยชนะให้เธอรู้ ฝ่ายหลังเหน็บปอยผมสีเทาไว้หลังหูก่อนจะคลี่ยิ้มเจิดจ้าออกมา “เมซีบอกข้าแล้ว ได้ยินว่าพวกเจ้าปลอดภัยกันทุกคนใช่หรือไม่ วิเศษเหลือเกิน”
เมซีแปลงร่างเป็นนกทะเลแล้วเดินทางได้เร็วกว่าเรือมากจริงๆ แอชเชสมองไปรอบด้าน แต่กลับไม่เห็นเงาที่คุ้นเคยเงานั้น “เมซีล่ะเพคะ”
“นางไปแล้วล่ะ ไปตั้งแต่ตอนที่รายงานข่าวเสร็จแล้ว” ทิลลีส่ายหน้าอย่างระอา
แอชเชสอึ้ง “นาง...กลับดินแดนตะวันตกไปแล้วหรือเพคะ”
“อืม” ทิลลียิ้มบางๆ “ดูเหมือนนางจะได้เพื่อนสนิทที่โน่นกระมัง ถึงได้ทนอยู่ที่นี่ต่ออีกสองสามวันไม่ได้ หากไม่ใช่เพราะต้องช่วยพวกเราโจมตีศาสนจักรล่ะก็ นางคงกลับเมืองชายแดนไปตั้งแต่วันที่นำจดหมายมาส่งแล้ว...ข้าชักจะสนใจเมืองชายแดนมากขึ้นทุกทีแล้วสิ”
แอชเชสลังเลเล็กน้อยก่อนจะถามเธอ “หม่อมฉันไม่ควรทิ้งนางไว้ที่นั่นใช่หรือไม่เพคะ”
“ไม่ใช่หรอก เจ้าทำเช่นนี้กลับดีเสียอีก” เจ้าหญิงลำดับที่ห้าตอบอีกฝ่ายด้วยน้ำเสียงหนักแน่น “เพราะเจ้าทิ้งเมซีไว้ที่เมืองชายแดน พวกเราถึงได้ติดต่อฝ่ายนั้นได้สะดวกเช่นนี้ ข้าฝากจดหมายที่จะส่งให้โรแลนด์ วิมเบิลดันไปกับนางแล้ว” เธอทำหน้าทะเล้น “เจ้าลองเดาซิว่าข้าตอบเขาไปว่าอย่างไร”
“ทรงปฏิเสธแน่นอนเพคะ การเดินทางข้ามทะเลเต็มไปด้วยอันตราย พวกเราจะส่งแม่มดไปดินแดนตะวันตกได้อย่างไร”
“เจ้าผิดแล้ว ข้าตอบรับข้อเสนอของเขา” ทิลลียกมุมปาก “ทั้งยังอธิบายลักษณะพลังของแม่มดสายสนับสนุนคร่าวๆ ให้เขารู้ด้วย ข้าเขียนไปว่าหากเขาสามารถคุ้มครองความปลอดภัยให้แม่มดได้ ข้าก็อาจจะยอมส่งแม่มดบางส่วนไปที่เมืองชายแดน...อ้อ เขาว่าอย่างไรนะ ใช่แล้ว...ศึกษาดูงาน กระชับสัมพันธไมตรี จับมือเดินหน้าไปด้วยกัน” เธอหยุดไปสักครู่ก่อนจะพูดต่อ “และหากจำเป็นจริงๆ ข้าก็อาจเดินทางไปที่เมืองชายแดนด้วย”
“ฝ่าบาททิลลี!” แอชเชสเผลออุทานเรียกเธอด้วยคำที่เคยใช้สมัยเป็นองครักษ์ในราชสำนัก
“ข้ารู้ว่าเจ้ากังวลเรื่องอะไร แต่ตอนนี้ศัตรูที่ร้ายกาจที่สุดของแม่มดก็คือศาสนจักร แค่มีพันธมิตรเพิ่มขึ้นหนึ่งคนก็เท่ากับมีกำลังคนเพิ่มขึ้นอีกหนึ่งส่วน การติดต่อกับเกาะต่างๆ ในฟยอร์ดถือเป็นความสัมพันธ์เชิงผลประโยชน์ แต่กับสมาคมแม่มดที่เมืองชายแดนนั้นถือเป็นพันธมิตรโดยแท้จริง และในเมื่อเป็นพันธมิตรกันแล้ว เหตุใดจึงไม่แสดงความเป็นมิตรเสียหน่อยเล่า” ทิลลียิ้มว่า “นอกจากนี้ เมซียังบอกด้วยว่า แม่มดสามารถพัฒนาพลังตัวเองได้อีกครั้งโดยการเรียนหนังสือ เจ้าไม่รู้สึกสนใจเลยหรือ หากแม่มดที่ข้าส่งไปเรียนรู้ทักษะนี้มาได้ เกาะสลีปปิ้งก็จะได้ประโยชน์ไม่น้อยเลย”
“แต่หากฝ่าบาทเสด็จไปด้วยพระองค์เอง เกิดอีกฝ่าย...”
ทิลลียื่นมือไปขัดแอชเชส “วางใจเถอะ ข้าไม่ได้จะเดินทางวันนี้พรุ่งนี้เสียหน่อย ตราบใดที่สถานการณ์ยังไม่ชัดเจน ข้าก็ไม่มีวันเดินทางไปที่อันตรายแน่นอน อย่าลืมสิว่าซิลเวียสามารถมองทะลุการปกปิดอำพรางได้ทุกชนิด ไม่ว่าจะภาพลวงของเวทมนตร์หรือการแปลงโฉมที่ล้ำเลิศเพียงใด ก็หนีไม่พ้นสายตานางทั้งนั้น หากข้าส่งนางไปที่เมืองชายแดนพร้อมกับแม่มดกลุ่มแรก นางก็จะช่วยสืบหาความจริงของเจ้าชายลำดับที่สี่ให้ข้าได้ แล้วอีกอย่าง ต่อให้มีอันตรายจริง เจ้าก็ยังอยู่ข้างกายข้ามิใช่หรือ”
แอชเชสสบตาเธอครู่ใหญ่ก่อนจะพยักหน้าในที่สุด
“แน่นอนว่าพวกเราจะคุยรายละเอียดเรื่องนี้อีกทีตอนที่เมซีกลับมาเดือนหน้า” ทิลลียิ้ม “ตอนนี้พวกเรายังมีเรื่องสำคัญต้องทำอีกเรื่อง”
“เรื่องอะไรหรือเพคะ” แอชเชสถามอย่างประหลาดใจเล็กน้อย ตอนนี้ พวกเธอได้ทำลายอิทธิพลของศาสนจักรในฟยอร์ดไปแล้ว ต่อไปก็เหลือแค่พัฒนาเกาะสลีปปิ้งให้เจริญเท่านั้น...ทว่าดูจากสีหน้าของอีกฝ่ายแล้ว ดูเหมือนจะไม่ใช่อย่างที่เธอคิด
เจ้าหญิงลำดับที่ห้าชี้ไปที่อัญมณีสีแดงบนถุงมือสีขาว “นอกจากที่ทวีปแล้ว ที่หมู่เกาะชาโดว์ของฟยอร์ดก็มีโบราณสถานเช่นกัน หินเวทมนตร์ที่ชาวเกาะเก็บมาได้ส่วนใหญ่ก็มาจากโบราณสถานแห่งนี้ทั้งนั้น ไหนๆ ศาสนจักรก็ถูกทำลายไปแล้ว ข้าก็อยากไปดูกับตาตัวเองสักครั้ง”
“ฝ่าบาททรงหมายถึงแม่น้ำโกสต์ชาโดว์เรดหรือเพคะ” แอชเชสอยู่ที่ฟยอร์ดได้ระยะหนึ่ง จึงพอได้ยินตำนานพวกนี้มาบ้าง โบราณสถานแห่งนี้มักปรากฏให้เห็นเป็นพักๆ กลางทะเลกว้าง มิหนำซ้ำบริเวณโดยรอบยังเต็มไปด้วยคลื่นใต้น้ำและสัตว์ทะเลอันตราย คนธรรมดาไม่สามารถเดินทางไปที่นั่นได้แน่นอน นับตั้งแต่ที่มันถูกค้นพบเป็นต้นมา ก็มีนักผจญภัยที่อยากเห็นภาพอันน่าเหลือเชื่อนี้เอาชีวิตไปทิ้งที่หมู่เกาะชาโดว์เป็นจำนวนมาก “ฝ่าบาทไม่ทรงรู้ตำแหน่งที่แน่นอนของมัน แล้วจะเสด็จไปโบราณสถานได้อย่างไรเพคะ”
“ข้าไม่รู้ตำแหน่งของมันจริงๆ นั่นล่ะ แต่ข้ารู้ว่าใครจะพาพวกเราไปที่นั่นได้...จะว่าไปแล้ว นักผจญภัยผู้เก่งกาจคนนี้ก็อยู่ที่เกาะสลีปปิ้งนี่เอง แล้วเขาก็เป็นคนค้นพบโบราณสถานแห่งนี้ก่อนใครเสียด้วย” ทิลลีพูดพลางยิ้มบางๆ


........................................




[Go To Next Chapter]( ./135.md)