##บทที่ 324 ลางบอกเหตุในมหาสมุทร
“นี่ พวกสาวๆ สนใจซุปปลาสักถ้วยไหม” กัปตันแจ็กยื่นศรีษะเข้ามาในห้องโดยสารเรือ พลางขยับกล้องยาสูบในปาก “เมื่อครู่มีลูกเรือโชคดี ตกได้ปลาเทราต์ไร้หางตัวใหญ่ล่ะ”
“ขอบคุณท่านมาก” ทิลลีพยักหน้า “เดี๋ยวพวกเราจะตามไป”
“ซุปปลาอีกแล้วหรือ” หลังจากกัปตันจากไป แอชเชสก็ถอนใจออกมาเฮือกใหญ่ “เจ้าซุปจืดๆ เหม็นคาวนี่อร่อยตรงไหน”
“เจ้าก็ใส่เกลือลงไปสิ” บรีซหัวเราะเบาๆ “หรือจะใส่พริกไทยด้วยก็ได้ แต่พริกไทยก็ราคาแพงอยู่ ท่านลุงแจ็กคงไม่ยอมให้เจ้าใส่ง่ายๆ หรอก”
“ต้องไม่ใส่อะไรเลยสิ ถึงจะได้สัมผัสรสชาติแท้ๆ ของน้ำซุป จะได้วัดคุณภาพของเนื้อปลากันไปเลย” แอนเดรียลูบผมยาวสีทองอ่อนของตัวเองอย่างสง่างาม “เจ้าหญิงทิลลี พวกเราไปที่ห้องกัปตันกันเถอะเพคะ”
“ขอแค่เป็นของร้อนก็พอแล้ว” ซาวีซึ่งมีรูปร่างเตี้ยที่สุดบ่นงึมงำ “นิ้วเท้าข้าเย็นจนจะแข็งหมดแล้ว”
คนทั้งหมดปีนบันไดจากห้องโดยสารด้านล่างขึ้นไปที่ห้องกัปตันท้ายเรือบิวตี้ เวลานั้น แจ็ก ตาเดียวกำลังยืนมองคลื่นสีขาวที่บิดเป็นเกลียวอยู่ริมหน้าต่างท้ายเรือ
“อากาศบ้าๆ นี่ อยู่ดีๆ ก็ดันหนาวขึ้นมาได้” เขาพ่นควันออกมา “สามเทพโปรดเมตตา ตอนนี้เพิ่งจะเข้ากลางฤดูใบไม้ร่วงแท้ๆ”
“สงสัยเทพของท่านจะหลับอยู่กระมัง” แอชเชสยักไหล่
“จุ๊ๆๆ อยู่กลางทะเลห้ามพูดเช่นนี้เด็ดขาด” กัปตันแจ็กแสยะปาก “เทพแห่งทะเลจับตาดูพวกเราอยู่” เขายกมือขึ้นทำท่าอวยพรเหนือหน้าอก “เอาล่ะ อย่ามัวแต่คิดเรื่องพวกนี้เลย พวกเรากินซุปปลากันให้อุ่นท้องดีกว่า”
เพื่อที่จะได้มีอาหารร้อนๆ กินภายในห้องกัปตัน เขาถึงกับเจาะรูขนาดใหญ่บนพื้นไม้ แล้ววางกระถางไฟลงไปในรู ทั้งยังโรยทรายรอบๆ เพื่อกันความร้อน ป้องกันไม่ให้ไฟไหม้เรือด้วย
ซุปปลาหม้อใหญ่เหนือกระถางไฟกำลังเดือดจัดและส่งเสียงดังปุดๆ กลิ่นหอมของมันลอยอบอวลไปทั่วห้อง
คนทั้งหกถอดรองเท้านั่งล้อมกระถางไฟ พวกเขาสอดเท้าเข้าไปในทรายอุ่นๆ เพื่อให้เท้าเย็นๆ ได้สัมผัสทรายเนื้อละเอียด จะได้ดื่มด่ำความอบอุ่นที่ส่งมาจากถ่านที่กำลังเผาไหม้อย่างเต็มที่
ทิลลีรับถ้วยที่กัปตันยื่นมา แล้วเป่าซุปที่ร้อนจนไอขึ้นเบาๆ...ซุปถ้วยนี้ไม่เหมือนซุปปลาหางดำสีขาวขุ่น สีของมันออกเหลืองเข้ม น้ำมันที่ลอยอยู่เหนือผิวซุปสะท้อนประกายระยิบระยับ
เมื่อเห็นจุดสีเขียวๆ ขาวๆ ที่ลอยอยู่ในซุป เธอก็รู้ทันทีว่ากัปตันชราได้ขุดสมบัติวิเศษของเขาออกมาแล้ว...เรือเดินทะเลแล่นอยู่กลางทะเลเป็นเวลานาน เป็นเหตุให้พวกลูกเรือหาผลไม้และผักสดกินได้ยาก เขาคงใช้ดินประสิวเก็บรักษาต้นหอมอ่อนๆ พวกนี้ไว้อย่างไม่ต้องสงสัย กลิ่นของต้นหอมช่วยลดกลิ่นคาวปลาได้ ยิ่งเมื่อใส่ขิงและเบียร์ลงไปปรับรสชาติอีกเล็กน้อย รสชาติซุปก็จะยิ่งสดใหม่และเข้มข้นขึ้น
ทิลลีกินซุปปลาอย่างช้าๆ พอรู้สึกว่าซุปกำลังจะลวกลิ้น ก็หยุดกินแล้วพ่นลมหายใจออกมายาวๆ เธอรู้สึกได้อย่างชัดเจนว่า ซุปที่กลืนลงไปแต่ละคำกำลังไหลตามลำคอไปยังช่องท้องราวกับกระแสความร้อน ทำให้ท้องอุ่นขึ้นมาทันตา
ความหนาวเหน็บพลันหายไปเป็นปลิดทิ้ง เธอถึงกับรู้สึกว่าร่างกายกำลังปล่อยความร้อนออกมาด้วยซ้ำ
“ลองใส่พริกลงไปหน่อยสิ” แจ็กชี้ไปที่โถเครื่องปรุงข้างกระถางไฟ “รับรองว่าอร่อยไปอีกแบบ มิหนำซ้ำยังไล่ความหนาวได้ดีกว่าเหล้าด้วย”
“แม้รสชาติที่ปราศจากการปรุงแต่งจะบ่งบอกถึงคุณภาพที่แท้จริงของอาหาร แต่ข้าต้องยอมรับจริงๆ ว่าเครื่องปรุงเหล่านี้มีประโยชน์มากทีเดียว รสชาติก็ไม่เลวเลย” แอนเดรียชม
“เจ้าไม่กินหรือ” ทิลลีมองแอชเชส
ฝ่ายหลังโบกมือ “ไม่ดีกว่าเพคะ หม่อมฉันทนกลิ่นคาวปลาไม่ไหวจริงๆ”
ตอนแรก ทิลลีก็ไม่ชินกับวิธีกินปลาอย่างบ้าคลั่งของชาวฟยอร์ดเหมือนกัน...อาหารทุกประเภทจะต้องมีส่วนประกอบของปลาชนิดต่างๆ เสมอ ลำพังอาหารประเภทย่าง ต้ม ทอดยังไม่เท่าไร แต่นี่พวกเขายังมีอาหารประหลาดๆ อย่างวุ้นปลา น้ำปลา และไข่ปลาคาเวียร์อีก...ทว่าหลังจากที่บังคับตัวเองให้ลองกินในงานเลี้ยงอยู่หลายครั้ง เธอก็พบว่ารสชาติของมันไม่ได้เลวร้ายเลย หากชินกับกลิ่นคาวปลาได้ จะพบว่ามันช่วยขับรสชาติที่แท้จริงของอาหารให้เด่นชัดขึ้นด้วยซ้ำ เวลานี้ แม้แต่อาหารกลิ่นแรงอย่างปลาตากแห้ง ปลาหมึกย่าง หรือปลาหมักทอด เธอก็เริ่มกินได้แล้ว
“ ‘คุณหนูแอชเชส’ ของพวกเราคงติดใจวิธีปรุงอาหารอันป่าเถื่อนของเมืองชายแดนเสียแล้ว” แอนเดรียปิดปากว่า “ช่างน่าเสียดายจริงๆ การรับรสเกลือและเครื่องเทศเป็นเวลานานไม่เพียงแต่ทำลายความสามารถในการแยกแยะรสอร่อยของนางเท่านั้น แต่ดูจากตอนนี้แล้ว แม้แต่ความกล้าหาญของนางก็คงถูกทำลายไปด้วยกระมัง”
“เจ้าว่าอะไรนะ” แอชเชสถลึงตาใส่อีกฝ่าย
“ทำไม หรือข้าพูดอะไรผิดเล่า” แอนเดรียหัวเราะร่วน “แค่กลิ่นคาวนิดหน่อยเจ้าก็รับไม่ได้แล้ว ทำตัวเอาแต่ใจราวกับเด็กน้อยแบบนี้ แล้วข้าจะหวังให้เจ้าลุกขึ้นปกป้องเจ้าหญิงทิลลีในยามคับขันได้อย่างไร”
“ที่แท้ก็อย่างนี้นี่เอง...เจ้าคงอยากยั่วให้ข้าสู้กับเจ้ามากกระมัง” น้ำเสียงของแอชเชสพลันสงบลงทันใด “ล้มเลิกความคิดเสียเถอะ เมืองชายแดนมีอาวุธที่น่ากลัวและร้ายกาจกว่าลูกธนูของเจ้ามากนัก แต่ถึงกระนั้น ข้าก็ยังคว้าชัยในการประลองได้อยู่ดี หากคิดจะแย่งตำแหน่งองครักษ์ประจำตัวเจ้าหญิงไปจากข้าล่ะก็ เจ้ายังต้องฝึกอีกหลายปี...” เธอหยุดไปเล็กน้อย “หรือดีไม่ดีอาจจะชั่วชีวิตเลยก็ได้”
“เจ้า...”
แอชเชสยกมุมปาก “แล้วอีกอย่าง อาหารที่เจ้าชายโรแลนด์ทรงคิดค้นขึ้นน่ะ ไม่ใช่สักแต่ประโคมเกลือและเครื่องเทศเท่านั้น ไว้เจ้าได้ลองเมื่อไรจะเข้าใจเอง แล้วข้าขอเตือนไว้เลยว่าอย่าเผลอทำน้ำลายหกรดเสื้อเป็นอันขาด ข้าไม่อยากให้เจ้าหญิงทรงขายหน้าคนที่นั่น”
“เหลวไหล นั่นมันเจ้าต่างหาก!”
ทิลลีอดขำไม่ได้ สองคนนี้เป็นแม่มดสายต่อสู้ที่เก่งที่สุดของเกาะสลีปปิ้ง พวกเธอมักทะเลาะกันเพราะเรื่องที่ว่า ‘ใครแกร่งที่สุด’ เป็นประจำ แต่เธอรู้ดีว่าทั้งแอชเชสและแอนเดรียล้วนเป็นลูกน้องที่ดีที่สุดของเธอทั้งนั้น ทุกครั้งที่ถึงคราวอันตราย พวกเธอจะร่วมใจกันต่อสู้กับศัตรูอย่างไม่ลังเล เพื่อสร้างเกราะป้องกันเกาะสลีปปิ้งอย่างแน่นหนาเสมอ
การโต้เถียงของคนทั้งสองทำให้บรรยากาศภายในห้องคึกคักขึ้นมา พอเห็นภาพตรงหน้า ทิลลีก็อดนึกถึงแม่มดห้าคนที่ส่งไปเมืองชายแดนไม่ได้ ไม่รู้ว่าพวกเธออยู่ในดินแดนของพี่ชายมีความสุขดีหรือไม่
ทันใดนั้น เรือบิวตี้ก็แกว่งอย่างแรงทั้งที่ไม่มีวี่แววมาก่อน
“ระวัง!” แอชเชสดึงเจ้าหญิงลำดับที่ห้าหลบไปอีกด้าน หม้อเหล็กบนกระถางไฟพลิกคว่ำลงบนพื้น น้ำซุปราดรดไฟจนดับ เนื้อปลากระจายเกลื่อนห้อง
จากนั้น เสียงนกหวีดเล็กแหลมก็ดังขึ้นมาจากนอกห้อง
“ศัตรูโจมตี! ศัตรูโจมตี!”
กะลาสีคนหนึ่งพุ่งเข้ามาในห้องกัปตัน ก่อนจะตะโกนอย่างตื่นตระหนกว่า “ท่านกัปตัน ปีศาจทะเลมาแล้วขอรับ! มิหนำซ้ำไม่ได้มาแค่ตัวเดียวด้วย!”
ปีศาจทะเลหรือ...นั่นคืออีกชื่อหนึ่งของสัตว์อสูรไม่ใช่หรือ ทิลลีตะลึง พวกมันมาที่นี่ได้อย่างไร
ทุกคนกรูกันออกมาจากห้องท้ายเรือ บนดาดฟ้าเรือมีสัตว์ประหลาดรูปร่างเหมือนปลา ทว่ามีขาเหมือนปูอยู่สิบกว่าตัว มิหนำซ้ำยังมีสัตว์ประหลาดบางส่วนกำลังปีนขึ้นกราบเรือทั้งสองข้างด้วย พวกมันเคลื่อนที่อย่างว่องไว ขาทั้งหกขยับไหวราวกับแมลงสาบยักษ์ ก้ามที่แกว่งไกวอยู่ข้างศีรษะทรงพลังจนน่าตกใจ ดูแล้วคงสามารถหักคอคนได้สบายๆ
“ในเมื่อเจ้าไม่ยอมสู้กับข้า เช่นนั้นพวกเรามาแข่งกันดีกว่า” แอนเดรียดีดนิ้วเผาะ ประกายแสงสีทองผุดออกมาจากหว่างนิ้วเธอ ก่อนจะแปรสภาพไปเป็นคันธนูในกำมือ “ใครฆ่าสัตว์ประหลาดได้มากกว่า คนนั้นแข็งแกร่งที่สุด”
“เอาตามนั้นก็ได้” แอชเชสชักดาบยักษ์หน้าตาประหลาดออกมาจากด้านหลัง “ข้าพร้อมแล้ว”
........................................


[Go To Next Chapter]( ./237.md)