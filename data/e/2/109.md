##บทที่ 197 เตรียมรับมือศัตรู
โรแลนด์รู้ข่าวเรื่องกองทัพใหญ่กำลังเคลื่อนมาใกล้ในเช้าวันรุ่งขึ้น ไลต์นิ่งเห็นขบวนคนที่เดินทางอย่างเชื่องช้านี้ระหว่างบินลาดตระเวนตามปกติ


“อะไรนะ พันกว่าคนหรือ” เขาตกใจ ไม่ใช่คณะทูตห้าสิบคนหรอกหรือ


“เพคะ” เมซีเสริม “แต่ว่าอัศวินมากันไม่เยอะ แค่หกคนเท่านั้น!”


“แล้วคนที่เดินเท้าเล่า...พวกเขาแต่งตัวอย่างไร ถืออาวุธอะไรบ้าง”


“ธรรมดาเพคะ คนส่วนใหญ่ไม่สวมเกราะด้วยซ้ำ เห็นสวมเสื้อป่านธรรมดาๆ ทั้งนั้น” ไลต์นิ่งตอบ “ส่วนอาวุธก็ค่อนข้างหลากหลาย แต่หม่อมฉันเห็นคนพกหอกสั้นอยู่หลายร้อยคนเพคะ”


อาวุธแย่ๆ แบบนี้ หรือจะเป็นพวกชาวบ้านกับทาสที่ถูกบังคับมา โรแลนด์นึกอย่างสงสัย ในยุคนี้ยังไม่มีการฝึกทหารพลเรือนโดยเฉพาะ หน้าที่ของพวกเขาคือขนเสบียงและสัมภาระให้กองอัศวิน หรือไม่ก็เป็นโล่รับธนูแทนคนอื่นๆ


หากทอว์ฟิคคิดจะทำสงครามกับเขา ก็ต้องศึกษาสงครามระหว่างป้อมปราการลองซองกับเมืองชายแดนเมื่อครั้งนั้นเสียก่อน ขนาดอัศวินสองร้อยกว่าคนของป้อมยังแตะต้องเมืองชายแดนไม่ได้ แล้วจะนับประสาอะไรกับทหารพลเรือนที่วิ่งด้วยสองเท้าเล่า พวกเขากล้ายกทัพมาตีเมืองชายแดนทั้งๆ ที่รู้ผลของสงครามครั้งนั้นแล้ว แสดงว่าต้องมั่นใจมากว่าจะฝ่าแนวป้องกันอันแน่นหนาของเขาได้


โรแลนด์นึกถึงยาของศาสนจักรขึ้นมาทันที


เขาสงสัยอยู่แล้วว่าศาสนจักรจะสนับสนุนทอว์ฟิคพร้อมๆ กับที่สนับสนุนเขาและการ์เซีย หากคนพวกนี้ใช้ยากันหมด สถานการณ์คงเปลี่ยนไปจากหน้ามือเป็นหลังมือทีเดียว


ยานั่นทำให้มนุษย์วิ่งได้เร็วพอๆ กับม้าภายในระยะเวลาอันสั้น ซ้ำยังทนความเจ็บปวดได้อย่างน่าอัศจรรย์ หรือพูดอีกอย่างก็คือ แนวป้องกันของเขาจะต้องเผชิญหน้ากับ ‘อัศวิน’ ถึงพันกว่าคน หากมีใครสักคนฝ่าแนวป้องกันเข้ามาได้ กองทัพที่หนึ่งก็จะต้องเสียหายอย่างแน่นอน


โชคดีที่ตอนนี้กองทัพที่หนึ่งไม่ใช่กองทหารอย่างเมื่อสองเดือนก่อนแล้ว


แม้พวกเขาเพิ่งเปลี่ยนมาใช้ปืนยาวลูกโม่ได้เพียงร้อยกว่ากระบอก แต่อานุภาพความแรงของมันเหนือกว่ากองปืนคาบศิลาทั้งกองมาก โดยเฉพาะอย่างยิ่งเมื่อมีคนช่วยบรรจุกระสุนให้มือยิงโดยเฉพาะแล้ว รับรองได้เลยว่าศัตรูที่เข้ามาในระยะสามร้อยเมตรจะถูกโจมตีอย่างต่อเนื่องแน่นอน ส่วนกองปืนใหญ่ก็มีการขยับขยายหลังจากจบสงครามกับป้อมเช่นกัน จากที่เคยมีกลุ่มย่อยเพียงสี่กลุ่มก็เพิ่มมาเป็นยี่สิบกลุ่ม แต่ละกลุ่มรับผิดชอบปืนใหญ่สนามขนาดสิบสองปอนด์กลุ่มละกระบอก ปืนใหญ่รุ่นใหม่นี้ถูกดัดแปลงให้มีกระบอกปืนที่ยาวขึ้น ทำให้ยิงได้ไกลกว่าหนึ่งพันเมตร


แต่ว่าโรแลนด์คิดถึงอีกปัญหาหนึ่ง


“คนพวกนั้นพกหินอาญาสิทธิ์มาด้วยหรือไม่”


“หม่อมฉันไม่กล้าเข้าใกล้พวกเขาเพคะ” ไลต์นิ่งชี้ไปที่เมซี “แต่เจ้านี่แปลงร่างเป็นเหยี่ยวแล้วน่าจะเห็นชัดกว่าหม่อมฉันเพคะ”


ฝ่ายหลังส่ายหน้า “หม่อมฉันมองไม่เห็นเพคะ พวกเขาอาจจะซ่อนไว้ใต้เสื้อก็ได้!”


“ถ้าอย่างนั้น...” โรแลนด์คิด “เจ้าพาไนติงเกลบินไปดูอีกรอบแล้วกัน แบกคนเพิ่มอีกคนคงบินได้สูงสักสิบเมตรกระมัง เจ้าบินเลียบแม่น้ำแดงไป ส่วนเมซีคอยระวังอยู่ด้านหน้า หากเจอเรือแล่นมาก็ให้ไนติงเกลพาเข้าหมอกมายา” เขามองไนติงเกล “พอเข้าใกล้ศัตรูได้แล้ว เจ้าก็ดูว่าพวกเขาพกหินอาญาสิทธิ์มาด้วยหรือไม่ อย่าโจมตีพวกเขาโดยพลการเด็ดขาด”


“เพคะ” ไนติงเกลกับไลต์นิ่งรับคำพร้อมกัน


ในขณะที่ทั้งสามคนกำลังจะออกไปนั้น โรแลนด์ก็เรียกพวกเธอไว้ “อย่าลืมว่าสิ่งสำคัญที่สุดก็คือความปลอดภัย ดูแลตัวเองให้ดีด้วย”


“ไม่มีปัญหาเพคะ” ไนติงเกลขยิบตาพร้อมกับส่งยิ้มให้เขา


หลังจากพวกแม่มดออกไปแล้ว เขากลับรู้สึกไม่สบายใจชอบกล ประโยคสุดท้ายนั่นฟังดูเหมือนลางร้ายหรือเปล่านะ


นอกจากนี้ เขายังพบความผิดพลาดอันใหญ่หลวงของตัวเองด้วย นั่นก็คือการข่าวที่หละหลวมเกินไป...หากเปโรไม่ส่งคนมารายงาน เขาก็คงถูกศัตรูโจมตีโดยไม่รู้ตัวแล้ว และหากเกิดการต่อสู้ภายในเมืองเมื่อไร กองทัพที่หนึ่งก็จะไม่สามารถใช้ข้อได้เปรียบจากระยะยิงของปืนได้ ถึงตอนนั้นคงกู้สถานการณ์ได้ลำบากแล้ว


เขาคงอ่อนวัยและอ่อนประสบการณ์เกินไปจริงๆ โรแลนด์คิด ประเดี๋ยวจบสงครามเมื่อไร เขาจะต้องแก้ไขจุดนี้แน่นอน และไม่ใช่แค่ป้อมเท่านั้น ทว่าแม้แต่ตัวเปโรเองเขาก็ต้องส่งคนไปสอดส่องเช่นกัน


เจ้าชายนั่งกระวนกระวายอยู่หน้าโต๊ะ แม้แต่อาหารกลางวันก็ไม่มีอารมณ์จะกิน จนกระทั่งเห็นไลต์นิ่งแบกไนติงเกลบินกลับมาราวกับนางฟ้า เขาถึงถอนใจโล่งอกได้


เมซีกระพือปีกบินมาเกาะไหล่ไนติงเกลแล้วร้องเสียงดัง “ไม่มีนะ ไม่มี!”


“ไม่มีหินอาญาสิทธิ์หรือ”


“คนส่วนใหญ่ไม่พกหินอาญาสิทธิ์เพคะ” ไนติงเกลดึงหมวกออก เผยให้เห็นผมสีทองที่แผ่สยายลงมา “หม่อมฉันไล่ดูตั้งแต่หัวขบวนจนถึงท้ายขบวน หากไม่นับคนนำทัพสิบคนนั่น ในกองพลเรือนก็มีหลุมสีดำเพียงสามสี่แห่งเท่านั้นเพคะ”


“ดีมาก” โรแลนด์คิดแผนสงครามขั้นแรกอย่างรวดเร็ว “พวกเจ้าคงหิวแล้วกระมัง ไปที่ห้องอาหารเถอะ อยากกินอะไรก็บอกพ่อครัวได้เลย”


“เนื้อย่างน้ำผึ้ง!” เมซีสยายปีกแหงนหน้าร้อง


********************


นอกเมืองชายแดนฝั่งตะวันออก


แวนนาเหลือบมองช่างหินและคนงานที่ทำงานอยู่สองข้างทาง “พวกเขากำลังสร้างอะไรน่ะ”


คนหลายร้อยคนขุดหลุมขนาดใหญ่หลายหลุม จากนั้นจึงก่อกำแพงอิฐขึ้นข้างๆ หลุม ตอนแรกเขายังคิดว่าเดี๋ยวปลายกำแพงทั้งสองข้างก็คงจะมาบรรจบกัน คงจะไว้ใช้กั้นทางสัญจร แต่พวกเขากลับก่อกำแพงรอบหลุมเท่านั้น


“ช่างพวกเขาเถอะ ข้ารู้แค่ว่าเดี๋ยวจะมีศัตรูมาให้พวกเราจัดการแล้ว” โพเมโลพูดพลางจัดตำแหน่งรถปืนใหญ่อย่างตื่นเต้น


ก็จริง แวนนาคิด นับตั้งแต่รบชนะทหารของดยุกครั้งก่อนเป็นต้นมา เจ้าชายก็มอบสัญลักษณ์...ไม่สิ เหรียญเกียรติยศซึ่งทำจากทองแดงให้สมาชิกกองปืนใหญ่ทุกคน ด้านหน้าเหรียญเป็นรูปกำแพงสูงซึ่งเป็นสัญลักษณ์ของป้อมปราการลองซอง ด้านหลังแกะสลักปีและผลงานของพวกเขาอย่างประณีตงดงาม ทำเอาพวกกองปืนอิจฉากันแทบคลั่ง


และนอกจากเหรียญเกียรติยศแล้ว ทุกคนยังได้เลื่อนขั้นอีกหนึ่งขั้น ตอนนี้แวนนาเป็นหัวหน้ากองปืนใหญ่แล้ว มีหน้าที่ดูแลกลุ่มย่อยในกองอีกสิบกลุ่ม ส่วนพี่น้องร็อดนีย์ แคตคลอว์ และโพเมโลก็ได้เลื่อนขั้นเป็นหัวหน้ากลุ่มกันถ้วนหน้า นอกจากนี้ สามในสี่คนนั้นยังถูกย้ายไปอยู่กลุ่มย่อยที่เพิ่งตั้งขึ้นใหม่เพื่อสอนทหารใหม่ใช้ปืนใหญ่ด้วย


แต่สิ่งที่ทำให้ทุกคนรู้สึกฮึกเหิมที่สุดก็คือ เจ้าชายทำตามสัญญาที่เคยให้ไว้จริงๆ แวนนาได้รับที่ดินทางฝั่งตะวันออกของเมืองชายแดน ติดกับเทือกเขาสิ้นวิถี แม้ตอนนี้จะยังมีสภาพเป็นป่า แต่ก็มีการตั้งป้ายหินบนพื้นแล้ว นั่นเป็นสัญลักษณ์ว่าที่ดินบริเวณนี้เป็นกรรมสิทธิ์ของเขา


ดังนั้น เมื่อได้ข่าวว่ามีศัตรูมารุกรานเมืองชายแดน กองทัพที่หนึ่งจึงตื่นเต้นกันยกใหญ่ ทุกคนต่างคันไม้คันมือ หมายจะสร้างผลงานจากสงครามครั้งนี้ให้ได้


ตกเย็น แวนนาที่ฝึกทหารมาทั้งวันก็ปาดเหงื่อที่หน้าผากพลางนั่งลงบนรถปืนใหญ่ เขาดูทหารใหม่ฝึกใช้ปืนใหญ่ตลอดบ่าย ตะเบ็งเสียงจนเจ็บคอไปหมด


“ดื่มน้ำสักหน่อยสิ” โพเมโลยื่นถุงหนังบรรจุน้ำให้เขา


“ขอบคุณ” แวนนาบิดฝาออกแล้วดื่มรวดเดียวหมด


“ข้าว่าข้ารู้แล้วว่าพวกเขากำลังสร้างอะไร” ฝ่ายแรกยกมุมปากขึ้น พูดอย่างภูมิใจ


“อย่างนั้นหรือ” เขาคืนถุงหนังให้อีกฝ่าย ตอนนี้กำแพงอิฐก่อสูงจนถึงครึ่งตัวคนแล้ว มันเรียงตัวเป็นรูปหกเหลี่ยมอยู่รอบหลุม ที่ตำแหน่งเหนือพื้นดินประมาณสามสิบถึงสี่สิบเซนติเมตรของกำแพงแต่ละด้านถูกเจาะเป็นช่องแคบๆ ยาวๆ คล้ายหน้าต่าง ทว่าขนาดของมันแคบกว่าหน้าต่างอย่างเห็นได้ชัด “คงไม่ใช่บ้านกระมัง”


“จะบอกว่าบ้านก็ไม่ผิดนักหรอก ข้าเพิ่งไปถามช่างหินมา” โพเมโลพยักหน้า “เขาบอกว่านี่เป็นผลงานการออกแบบของเจ้าชาย หากกองปืนหลบอยู่ในบ้านที่ฝังดินไปครึ่งหลังพวกนี้ ก็จะสามารถยิงศัตรูได้อย่างไร้กังวล แต่ว่าชื่อของมันแปลกมากทีเดียว เห็นเจ้าชายทรงเรียกมันว่าหลุมหลบภัย”


........................................




[Go To Next Chapter]( ./110.md)