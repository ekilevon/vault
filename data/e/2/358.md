##บทที่ 446 สัตว์ยักษ์จากฟากฟ้า
ป้อมปราการลองซองตั้งอยู่บริเวณลำน้ำสาขาของแม่น้ำแดง และถูกสายน้ำผ่าแยกเป็นสองส่วน ชาวเมืองส่วนใหญ่อาศัยอยู่ที่ฝั่งตะวันตก ส่วนฝั่งตะวันออกเป็นทุ่งนาที่เรียงกันแน่นขนัด
ทุ่งนาพวกนี้ไม่ได้อยู่นอกเมืองเหมือนเมืองใหญ่ทั่วๆ ไป กำแพงเมืองที่สูงตระหง่านของป้อมโอบล้อมพื้นที่อยู่อาศัยและทุ่งนาบางส่วนไว้ข้างใน เหตุผลไม่ใช่เพื่อป้องกันสัตว์อสูร แต่เพื่อป้องกันเพื่อนร่วมเผ่าพันธุ์ยกทัพมาโจมตีมากกว่า ต่อให้เมืองถูกศัตรูล้อมไว้อย่างแน่นหนา ด้านในก็ยังผลิตเสบียงเลี้ยงตัวเองได้
เพราะเหตุนี้ กำแพงด้านนอกของป้อมปราการลองซองจึงเว้นช่องว่างไว้บริเวณที่แม่น้ำไหลเข้าเมือง ช่องว่างระหว่างกำแพงสองส่วนมีโซ่ขนาดเท่าแขนคนหลายเส้นแขวนอยู่ หากศัตรูคิดจะโจมตีป้อมโดยอาศัยเส้นทางทางน้ำ พวกเขาก็แค่ใช้ดาบฟันเชือกป่านให้ขาด โซ่เหล็กก็จะร่วงลงใส่ศัตรูทันที
ทว่าดินแดนตะวันตกไม่ค่อยมีกองเรือบุกโจมตีบ่อยนัก ดังนั้น โซ่หลายเส้นจึงแทบไม่เคยถูกใช้งานเลย ครั้งนี้ก็เช่นกัน กองเรือของโรแลนด์แล่นมาอย่างราบรื่น พอตกเย็นก็เริ่มเห็นเค้าโครงของป้อมปราการลองซอง ควันไฟที่ลอยอยู่เหนือเมืองทำให้ท้องฟ้าที่เริ่มมืดยิ่งดูหม่นมัวเข้าไปใหญ่
“ศัตรูรวมตัวกันอยู่ที่เขตปราสาทผู้ปกครอง ส่วนที่ประตูเมืองทิศเหนือมีกองพลเรือนกลุ่มเล็กๆ กำลังสู้กับทหารเฝ้ากำแพงเมืองอยู่ แต่ดูท่าแล้วคงต้านทานได้อีกไม่นาน” ไลต์นิ่งสืบสถานการณ์ภายในเมืองมาอย่างละเอียด แล้วรายงานให้เจ้าชายฟังอย่างไม่ขาดตกบกพร่อง “ศัตรูที่ล้อมปราสาทมีประมาณสองร้อยกว่าคน ตอนนี้แนวป้องกันชั้นแรกถูกตีแตกไปแล้ว อีกฝ่ายมีอาวุธที่หน้าตาคล้ายปืนจริงๆ แต่ไม่เหมือนกับที่พวกเราใช้เพคะ”
“เปโรไม่เป็นไรใช่หรือไม่” สิ่งที่โรแลนด์เป็นห่วงที่สุดตอนนี้ก็คือความปลอดภัยของตัวแทนปกครองของเขา
“เขายังปลอดภัยดีเพคะ แค่ตกใจนิดหน่อย แต่ว่า...”
“แต่ว่าอะไร”
“คนในครอบครัวเขาโชคไม่ดีเลยเพคะ” ไลต์นิ่งเบ้ปาก “ท่านเปโรคงรู้ข่าวล่วงหน้าแล้ว ถึงได้เรียกบิดาเข้าปราสาททัน แต่ญาติสนิทคนอื่นๆ ที่อยู่ในที่ดินเดิม...รวมทั้งเคาน์เตส ล้วนถูกขุนนางพวกนั้นจับเป็นตัวประกันแล้วฆ่าทิ้งทีละคนจนหมด” เด็กสาวหยุดไปเล็กน้อย “หม่อมฉันหาจังหวะบินเข้าไปบอกเขาในปราสาทว่าฝ่าบาทกำลังเสด็จมาแล้ว แต่เขามีเรื่องขอร้องฝ่าบาทเพคะ”
โรแลนด์พยักหน้า “เรื่องอะไร”
“เลือดต้องล้างด้วยเลือดเพคะ”
ระหว่างขุนนางด้วยกันมีธรรมเนียมที่รู้กันโดยไม่ต้องบันทึกเป็นลายลักษณ์อักษร ซึ่งก็คือการไม่สังหารคนที่มีบรรดาศักดิ์ และคนในตระกูลฮันนี่ซัคเคิลส่วนใหญ่ก็มีบรรดาศักดิ์กันทั้งนั้น ทว่าสี่ตระกูลใหญ่กลับไม่ไว้หน้ากันถึงขนาดนี้ เหตุผลคงไม่ใช่แค่เพราะความไม่พอใจที่ตระกูลฮันนี่ซัคเคิลหันไปสวามิภักดิ์ต่อเจ้าชายโรแลนด์แล้วได้รับผลประโยชน์มากมายเท่านั้น แต่น่าจะเพราะอิทธิพลที่อยู่เบื้องหลังด้วย
ตอนนี้โรแลนด์พอจะแน่ใจแล้วว่า คนที่หนุนหลังอีกฝ่ายน่าจะเป็นพระราชองค์ใหม่ ทอว์ฟิค วิมเบิลดัน...การช่วยศาสนจักรสังหารขุนนางกับการช่วยพระราชากำจัดเสี้ยนหนามไม่เหมือนกันแม้แต่น้อย เขามองไปทางป้อมพลางพูดเสียงเย็นว่า “ถ่ายทอดคำสั่งข้าลงไป ยกทัพทั้งหมดเข้าเมือง ยึดท่าเรือให้ได้!”
**********
อาร์เธอร์ได้ยินเสียงฝีเท้าดังมาจากใต้กำแพงอีกแล้ว
เขายกปืนคาบศิลาเล็งไปยังรูมืดที่อยู่ด้านล่างอย่างชินชา...รูนั่นเป็นทางที่ศัตรูใช้ปีนจากในกำแพงขึ้นมาบนสันกำแพง หลังจากที่ศัตรูยึดประตูเมืองได้ก็โจมตีมาหลายระลอก แต่จนแล้วจนรอด ก็ยังไม่สามารถยึดกำแพงเมืองทิศเหนือได้
การต่อสู้ดำเนินมาตั้งแต่บ่ายเมื่อวานจนถึงตอนนี้ เขาไม่เคยคิดเลยว่าตัวเองจะยืนหยัดอยู่ท่ามกลางลมหนาวอันโหดร้ายได้นานขนาดนี้ แต่พอเห็นสมาชิกในกองทัพคนอื่นๆ ที่มาช่วยล้มหายตายจากไปทีละคน สมองของเขาก็ไม่สามารถคิดอะไรได้อีก
“มากันอีกแล้วหรือ” ปืนกระบอกหนึ่งยื่นออกมาจากข้างกายเขา อาร์เธอร์หันไปมองด้านข้าง ก็พบว่าอีกฝ่ายคือบรอนซ์ฮิลล์ หัวหน้ากลุ่มย่อยของเขาเอง
“ข้าได้ยินเสียงความเคลื่อนไหว” เขาตอบอย่างอ่อนล้า “แต่ตอนนี้ฟ้ามืดแล้ว เลยมองไม่เห็นว่าพวกเขามากันกี่คน”
“พวกเขาก็ไม่รู้เหมือนกันว่าพวกเรามีกันกี่คน” บรอนซ์ฮิลล์ตอบ
“แล้ว...พวกเรามีกี่คน”
บรอนซ์ฮิลล์ลังเลเล็กน้อย “ห้าคน เมื่อครู่นี้โครว์เพิ่งสิ้นลมไป”
“พวกเราเองก็คงอยู่ไม่พ้นคืนนี้เหมือนกัน” อาร์เธอร์พูดอย่าขมขื่น จากความหวาดกลัวกลายเป็นความตื่นตระหนก จนกระทั่งกลายเป็นความด้านชาในที่สุด สุดท้าย เขาก็เข้าใจความนัยที่ซ่อนอยู่ในคำพูดของครูฝึกที่ว่า ‘เจ้าจะเติบโตได้ก็ต่อเมื่อได้ผ่านการต่อสู้ที่แท้จริงมาแล้วเท่านั้น’ แต่ว่านั่นไม่ได้ช่วยทำให้อะไรดีขึ้นเลย เวลานี้ กลุ่มย่อยสามกลุ่มที่รวมตัวกันเหลือผู้รอดชีวิตเพียงห้าคนเท่านั้น ต่อให้ศัตรูไม่โจมตีสันกำแพง พวกเขาก็ต้องแข็งตายอยู่บนนี้เพราะขาดอาหารและเครื่องบรรเทาความหนาวอยู่ดี “ยอมจำนนตอนนี้มีประโยชน์หรือไม่”
“ยอมจำนนหรือ” บรอนซ์ฮิลล์ส่งเสียงฮึ “เจ้าไม่ได้ยินที่พวกเขาตะโกนหรือ สังหารคนทรยศให้หมด! ต่อให้ยอมจำนนไปก็ตายอยู่ดี สู้อยู่ฆ่าพวกเขาที่นี่ให้ได้มากที่สุดดีกว่า”
อาร์เธอร์รู้ว่าหัวหน้ากลุ่มพูดไม่ผิด สมาชิกกองทัพที่สองที่มาช่วยเขาเมื่อวานถูกจับตัดหัวไปแล้วหลายคน...พวกเขาไม่ใช่ขุนนาง ย่อมไม่มีค่าพอจะเก็บไว้เรียกค่าไถ่อยู่แล้ว เพียงแต่...เขาไม่อยากตายอยู่ที่นี่นี่นา
ครูฝึกเคยเล่าเรื่องความสะดวกสบายต่างๆ ในเมืองชายแดนให้เขาฟัง ทั้งยังสัญญาด้วยว่าหลังจากสิ้นสุดเดือนแห่งปีศาจแล้ว ทหารที่ความประพฤติดีจะได้ย้ายไปอยู่กองทัพที่หนึ่ง และจะได้รับบ้านหลังใหม่ด้วย ที่นั่นมีเสบียงเหลือเฟือ มีน้ำที่ไหลออกมาเพียงแค่บิดกลไก ทั้งยังมีไออุ่นที่ทำให้ห้องอุ่นได้โดยไม่ต้องจุดไฟด้วย…
เขายังไม่อยากตาย เขายังอยู่ดูความมหัศจรรย์ที่ครูฝึกพูดถึงที่เมืองชายแดนก่อน
“มาแล้ว!” บรอนซ์ฮิลล์ร้องเบาๆ ก่อนจะลั่นไก ประกายไฟที่พ่นออกมาจากปากกระบอกปืนส่องให้อาร์เธอร์เห็นศัตรูในความมืด...คนประมาณหกเจ็ดคนกำลังถือโล่ปีนขึ้นมาอย่างช้าๆ เขาเห็นแม้กระทั่งสีหน้าตกใจของอีกฝ่าย
แม้กระสุนของหัวหน้ากลุ่มจะพลาดเป้าไป แต่มันก็ช่วยบอกทิศทางให้เขาได้
เขาเล็งไปยังเงาคนที่ฉายวาบเพียงปลาบเดียว แล้วลั่นไกทันที
กระสุนพุ่งไปกระแทกโล่ไม้ส่งเสียงดังหนักๆ ใครคนหนึ่งพลันร้องโหยหวนขึ้นมา จากนั้นก็ตามมาด้วยเสียงวัตถุหนักๆ กลิ้งตกบันไดไป คนที่เหลืออยู่เห็นว่าศัตรูรู้ตัวแล้วก็พากันกรูออกมาจากรูมืดโดยไม่คิดอะไรอีก
บรอนซ์ฮิลล์ยังบรรจุกระสุนอยู่ มือที่หนาวจนแข็งทำให้เขาเคลื่อนไหวได้ช้าลง อาเธอร์ห่อตัวด้วยความหนาว พอล้วงมือลงไปในถุงดินปืนข้างเอวก็ใจหายวาบ ในถุงว่างเปล่า เขาใช้ดินปืนที่มีไปหมดแล้ว
ในเวลาฝึกซ้อมปกติ หากเกิดเหตุการณ์แบบนี้ต้องใช้ดาบปลายปืนเท่านั้น
เขากัดฟันดึงดาบปลายปืนออกมา แต่กว่าจะครอบมันลงบนกระบอกปืนได้ก็เสียเวลาไปครู่ใหญ่ ยังไม่ทันจะยกมันขึ้น ศัตรูคนหน้าสุดก็วิ่งออกมาจากรูแล้ว
บรอนซ์ฮิลล์ลั่นไกอย่างเด็ดเดี่ยว ยิงอีกฝ่ายล้มลงกับพื้นทันที ทว่าศัตรูคนที่สองที่วิ่งตามมาติดๆ ก็แทงดาบถูกหน้าอกหัวหน้ากลุ่มเช่นกัน
อาร์เธอร์รู้สึกหัวตื้อไปหมด ได้แต่แทงปืนออกไปเหมือนตอนฝึกด้วยความเคยชิน ทว่าถูกโล่ของอีกฝ่ายกันไว้ได้ ศัตรูถีบเขากระเด็นไปนอนกับพื้น ปืนกระเด็นหลุดจากมือทันที
เขาต้องตายอยู่ที่นี่จริงๆ หรือ
เขาเงยหน้าขึ้นอย่างหมดหวัง ทว่าทันใดนั้นก็เห็นเงามืดบนท้องฟ้า
ตามหลักแล้ว ในคืนที่หิมะโหมกระหน่ำแบบนี้ เขาไม่น่าเห็นวัตถุที่มืดดำเช่นนี้ได้เลย ทว่าเงาดำนี้อยู่ใกล้เขามากเหลือเกิน มันกำลังพุ่งมาที่เขาอย่างรวดเร็วราวกับม่านราตรีที่ทิ้งตัวลงมา
เมื่อเค้าโครงของมันปรากฏชัด อาร์เธอร์ก็เบิกตากว้าง มันคือสัตว์ประหลาดขนาดมหึมา!
เขาสาบานได้ว่าเขาเคยเห็นสัตว์ประหลาดน่าสยดสยองแบบนี้แค่ในฝันร้ายเท่านั้น มันอ้าปากกว้างสีแดงฉาน หัวของมันใหญ่กว่าลูกวัวด้วยซ้ำ ปีกที่กว้างใหญ่แทบจะคลุมสันกำแพงมิด
สัตว์ยักษ์พุ่งดิ่งลงมาตรงหน้าอาร์เธอร์ กระแทกทับศัตรูที่ปีนออกมาจากรูจนแหลกละเอียด!
“อ้าก...อ้าก...”
มันส่งเสียงคำรามดังลั่นจนแก้วหูสะเทือน!
………………………………….


[Go To Next Chapter]( ./359.md)