##บทที่ 183 แผนพัฒนาเมืองชายแดน
“มันคืออะไรเพคะ” ไนติงเกลมองหินที่ดำสนิทจนสะท้อนประกายบนโต๊ะ


“หินออบซิเดียน” โรแลนด์ไม่เงยหน้า ยังคงก้มหน้าก้มตาวาดรูปต่อไป


“หินออบ...อะไรนะเพคะ”


“ไม่มีอะไร ข้าพูดไปเรื่อยเปื่อยน่ะ” เขาถอนใจ เห็นแค่รูปทรงกับสีจะรู้ได้อย่างไรว่าเป็นหินอะไร เขาไม่ได้เรียนธรณีวิทยามาเสียหน่อย หรือต่อให้เป็นโลหะบริสุทธิ์ ก็ใช่ว่าเขาจะแยกออกเสมอไป แล้วจะนับประสาอะไรกับแร่เล่า ความรู้อันน้อยนิดในสมองเขาบอกเขาว่าแร่ส่วนใหญ่มีองค์ประกอบที่ซับซ้อน หากสารเจือปนต่างกัน สีก็จะต่างกันไปด้วย ดูอย่างแร่เหล็กก็ได้ เฮมาไทต์ ไพไรต์ และซิเดอไรต์มีรูปลักษณ์ภายนอกที่ต่างกันอย่างสิ้นเชิง อย่างไพไรต์บางครั้งก็ออกประกายสีเหลืองอ่อน ทำให้คนเข้าใจผิดคิดว่าเป็นแร่ทอง จึงได้ฉายาว่าทองคนโง่


ส่วนเรื่องทนความร้อนนั้น...เดิมทีสารประกอบเคมีก็ไม่มีจุดหลอมเหลวที่แน่นอนอยู่แล้ว นอกจากนี้ยังต้องดูสารเจือปนและองค์ประกอบอื่นๆ ด้วย เขาคงไม่สามารถจำแนกประเภทแร่ได้โดยดูจากอุณหภูมิจุดหลอมเหลวเพียงอย่างเดียว นอกจากนี้โลหะยังจับตัวกันด้วยพันธะไอออนิก หากไม่รู้วิธีสกัดแร่ให้บริสุทธิ์ เผาไปก็เปล่าประโยชน์


“ฝ่าบาททรงมีเรื่องที่ไม่รู้ด้วยหรือเพคะ” ไนติงเกลถามอย่างประหลาดใจ


“เยอะแยะไป” โรแลนด์วางพู่กันขนห่านแล้วชงชาดำให้ตัวเอง “เอาหน่อยไหม”


“ไม่เพคะ” เธอโบกมือ “จริงสิเพคะ เนื้อแห้งไม่อร่อยเท่าปลาแห้ง ต่อไปทรงเปลี่ยนเป็นปลาแห้งเหมือนเดิมดีกว่าเพคะ”


“...” โรแลนด์เงียบไปสักครู่ก่อนจะทำเป็นไม่ได้ยินคำพูดนั้น เขาจะส่งหินก้อนนี้ไปให้เคโมศึกษา แร่มีความเป็นกัมมันตรังสีไม่มากก็น้อย คงไม่เหมาะจะนำมาวางประดับห้องทำงานเท่าไร


หลังจากพลังของโซโรยาพัฒนาขึ้นแล้ว เขาก็พบว่าเขาสามารถประดิษฐ์สิ่งต่างๆ ได้มากขึ้น


อันดับแรกคือระบบจ่ายน้ำ นี่คือสิ่งที่จะสร้างความสุขให้ชาวเมืองได้อย่างมหาศาล ลองคิดดูสิ ทุกคนทำงานจนตัวเหนียวมาทั้งวัน กลับบ้านมาแล้วยังต้องออกไปตักน้ำในบ่ออีก ชีวิตแบบนี้ทรมานขนาดไหน แล้วอีกอย่าง โรแลนด์เองก็เบื่อจะวักน้ำจากอ่างมาล้างหน้าล้างมือเต็มทีแล้ว อย่างไรเสียน้ำที่ค้างอยู่ในอ่างหลายวันก็ต้องมีพยาธิแน่นอน ยิ่งเป็นอ่างที่เดือนเดือนหนึ่งแทบไม่ได้ทำความสะอาดเลยยิ่งไม่ต้องพูดถึง หากมองดีๆ จะเห็นตะกอนที่ก้นอ่างโยกตัวไปมาราวกับตัวด้วงด้วยซ้ำ


การจ่ายน้ำด้วยหอคอยน้ำไม่ใช่เรื่องยาก...แค่ใช้เครื่องจักรไอน้ำมาสูบน้ำในแม่น้ำแดงไปที่หอคอยน้ำ แล้วใช้หลักการกาลักน้ำจ่ายน้ำไปยังบ้านแต่ละหลังก็เรียบร้อยแล้ว แต่เหตุผลที่โรแลนด์ไม่ได้ลงมือทำจริงๆ ก็เพราะ...วัสดุ


ท่อจ่ายน้ำมักทำจากเหล็กหรือไม่ก็ทองแดง หากเป็นท่อเหล็กก็ต้องดูแลเรื่องสนิมให้ดี ไม่อย่างนั้นใช้ได้ไม่กี่ปีก็ต้องโละทิ้ง ส่วนท่อทองแดงนั้นสมบูรณ์แบบไปทุกอย่าง ทั้งทนต่อการกัดกร่อน ไม่ก่อให้เกิดตะกรัน และไม่มีสารพิษ มิหนำซ้ำไอออนทองแดงยังช่วยฆ่าเชื้อได้อีก แต่เขาจะใช้โลหะมีค่าขนาดนั้นมาทำท่อน้ำได้อย่างไร ผลผลิตที่เหมืองเนินเขาทิศเหนือยังไม่เป็นกอบเป็นกำถึงขนาดนั้น ต่อให้เป็นยุคสมัยใหม่ คนที่จะใช้ท่อน้ำทองแดงได้ก็มีแต่พวกเศรษฐีเท่านั้น


เวลานี้เมืองชายแดนไม่เพียงแต่มีแร่ไม่พอส่งออกเท่านั้น มิหนำซ้ำยังต้องนำเข้าโลหะก้อนจากเมืองอื่นด้วย ดังนั้น ไม่ว่าจะท่อเหล็กหรือท่อทองแดง โรแลนด์ก็ยังไม่สามารถทำใจสร้างระบบจ่ายน้ำที่มีประโยชน์แค่ความสบาย แต่ไม่ก่อให้เกิดรายได้ใดๆ ได้


ทว่าตอนนี้ไม่เหมือนเดิมแล้ว เมื่อมีผิวเคลือบของโซโรยา เขาก็จับเสือมือเปล่าได้สบายๆ เพราะเขาสามารถผลิตท่อน้ำจากพลังวิเศษได้...เช่นว่าอาจจะเอาท่อเหล็กมาเป็นแบบ ห่อกระดาษไว้ด้านนอก แล้วให้โซโรยาเสกผิวเคลือบลงไป พอดึงแบบออกก็จะได้ท่อน้ำอย่างง่ายๆ ต่อให้ท่อน้ำชนิดนี้ทนแรงกดทับไม่ได้ เขาก็แค่วางมันไว้ในร่องวางท่อแบบมีฝาปิดก็พอ


ต่อมาก็เป็นระบบจ่ายไฟ...จริงอยู่ว่าเขาคงไม่สามารถทำให้ไฟฟ้าเข้าถึงทุกครัวเรือนได้ภายในระยะเวลาอันสั้น แต่การทำให้แสงไฟสว่างไสวไปทั้งปราสาทนั้นเป็นสิ่งที่โรแลนด์ใฝ่ฝันมาตลอด การอ่านหนังสือด้วยแสงเทียนอันน้อยนิดเป็นเรื่องที่ทรมานแทบขาดใจ มิหนำซ้ำยังเป็นการทำร้ายดวงตาอย่างรุนแรง ยิ่งฤดูร้อนกำลังจะมาถึงด้วยแล้ว หากต้องจุดไฟในคืนที่ร้อนอบอ้าวอีกจะรู้สึกอย่างไร


ในเมื่อตอนนี้เขามีเครื่องกำเนิดไฟฟ้ากับสายไฟแล้ว การผลิตไฟฟ้าใช้ในปราสาทจึงไม่ใช่ฝันที่เกินเอื้อมอีกต่อไป ส่วนหลอดไฟกับไส้หลอดนั้น...เขาจำได้รางๆ ว่าก่อนหน้าที่จะมีการใช้ลวดทังสเตน มนุษย์เคยใช้ไส้หลอดที่ทำด้วยใยจากไม้ไผ่มาก่อน ไผ่ไม่ใช่ของหายาก ในป่าทางทิศใต้ของแม่น้ำแดงก็มีอยู่ถมไป


แต่ว่าสิ่งที่จำเป็นสำหรับเมืองชายแดนมากที่สุดตอนนี้น่าจะเป็นระบบถลุงเหล็กมากกว่า ปริมาณของเหล็กส่งผลต่อปริมาณการผลิตเครื่องจักรและอาวุธโดยตรง ซึ่งนั่นก็คือรากฐานของเมืองชายแดน


“ฝ่าบาททรงวาด...หอคอยหรือเพคะ” ไนติงเกลที่นั่งอยู่ขอบโต๊ะถามอย่างสงสัย


“ก็ประมาณนั้น” โรแลนด์พยักหน้า “พื้นที่กลวงๆ ข้างในนี่จะเป็นที่บรรจุเชื้อเพลิงและแร่ ใช้หลอมแร่เหล็กได้เหมือนกับเตาปล่อง”


นี่คือเตาตั้ง...เตาที่พัฒนามาจากเตาปล่องโบราณ


เขาเคยเห็นเตาปล่องที่อาลอยส์ออกแบบในเขตก่อสร้างมาแล้ว เตาชนิดนี้จุได้น้อย และทำอุณหภูมิได้ไม่สูง แต่โครงสร้างของมันใกล้เคียงกับเตาตั้งมาก หากไม่ใช่เพราะตอนนี้เขาสามารถใช้พลังของโซโรยาผลิตอิฐทนไฟได้แล้วล่ะก็ เขาคงสร้างเตาปล่องลักษณะนี้เพิ่มอีกสิบกว่าตัวไปแล้ว


แต่ในเมื่อตอนนี้เขามีอิฐทนไฟแล้ว เขาก็ย่อมคิดถึงเตาตั้งที่ทำอุณหภูมิได้สูงกว่า และให้ผลผลิตที่มากกว่าแน่นอน


เตาตั้งที่เขาออกแบบสูงเกือบแปดเมตร เรียกได้ว่าสูงกว่าเตาปล่องถึงสี่เท่า รูปทรงเตาคล้ายหอคอย เส้นผ่านศูนย์กลางภายในบริเวณที่กว้างที่สุดยาวสามเมตร ส่วนล่างมีโครงรับน้ำหนักป้องกันเตาถล่ม ผนังเตาด้านบนบางด้านล่างหนา โดยเฉพาะบริเวณท้องเตานั้นหนาถึงครึ่งเมตรทีเดียว ผนังชั้นในสุดใช้อิฐทนไฟที่โซโรยาเสกผิวเคลือบไว้ นอกจากนี้ยังมีช่องลมสำหรับให้เครื่องจักรไอน้ำสูบลมเข้ามาในท้องเตาด้วย


และเพื่อเป็นการใช้กำลังขับเคลื่อนจากเครื่องจักรไอน้ำอย่างคุ้มค่าที่สุด โรแลนด์ยังออกแบบระบบส่งวัตถุดิบอัตโนมัติด้วย ระบบที่ว่านี้มีทั้งรถส่งวัตถุดิบที่มีประตูเปิดปิดด้านล่างและรางรถที่ทอดยาวขึ้นด้านบน เครื่องจักรไอน้ำจะดึงรถเล็กๆ ขึ้นไปที่เตาด้านบน จากนั้นหัวเกี่ยวที่ใต้ท้องรถก็จะถูกเกี่ยวกับตะขอ ทำให้ช่องเทวัตุดิบเปิดออกเพื่อเทเชื้อเพลิงหรือแร่ลงไปในเตา เรียกว่าเป็นวิทยาการขั้นสูงสุดสำหรับยุคสมัยนี้ทีเดียว


เตาตั้งไม่เหมือนกับเตาปล่องที่มีปากเตากว้างและอุณหภูมิต่ำ โดยทั่วไปแล้ว หากเตาตั้งเริ่มเดินเครื่องเมื่อไร มันก็จะทำงานติดต่อกันไประยะใหญ่ ดังนั้นจึงต้องคอยเติมเชื้อเพลิงและแร่ลงไปไม่ให้ขาด ด้านปริมาณการผลิตของเตาตั้งก็สูงกว่าเตาปล่องมาก หากมีเตาตั้งแบบนี้สักห้าหกตัว เมืองชายแดนก็จะผลิตเหล็กดิบได้มากกว่าเดิมเป็นเท่าตัว


...


โรแลนด์วาดรูปเสร็จแล้วก็นวดข้อมือที่เมื่อยล้า จากนั้นจึงหยิบกล่องจากใต้โต๊ะขึ้นมา เลื่อนไปที่หน้าไนติงเกล


ไนติงเกลงง “สิ่งนี้คือ...”


“อืม...อันที่จริงข้าตั้งใจจะให้เจ้าตั้งแต่เนิ่นๆ แล้ว แต่ดันเสียเวลาแกะลวดลายมากไปหน่อย ข้าเองก็ไม่ถนัดใช้เครื่องจักรในโรงงานเสียด้วย” โรแลนด์หัวเราะ “ลองเปิดดูสิ”


ไนติงเกลเปิดกล่องดูแล้วก็อุทานด้วยความทึ่ง


เธอเห็นปืนพกลูกโม่สองกระบอกวางไขว้กันอยู่ในนั้น...ปืนพกสองกระบอกนี้ไม่เหมือนปืนที่คาร์เตอร์ใช้ในวันประลองเลย มันสะท้อนประกายสีเงินจับตา ผิวโลหะเป็นมันปลาบจนสะท้อนเงาคน ทั้งตัวปืนและด้ามจับเต็มไปด้วยลวดลายแกะสลักงดงาม บนลำกล้องสลักเป็นชื่อของไนติงเกล ‘แด่เวโรนิกา’


โรแลนด์คิดเรื่องนี้ไว้นานแล้ว เมื่อเทียบกับปืนคาบศิลาที่บรรจุกระสุนด้านหน้า พกพาไม่สะดวก และใช้งานยุ่งยากแล้ว ปืนพกลูกโม่ที่เขาคิดค้นขึ้นใหม่นี้สมบูรณ์แบบกว่ามาก ไม่ว่าจะเรื่องความปลอดภัยหรืออัตราการยิงก็เหนือชั้นกว่า ไนติงเกลเป็นแม่มดที่ว่องไวปราดเปรียว หากปืนอยู่ในมือเธอ คงจะสำแดงฤทธิ์เดชได้มากเอาการ นึกแล้วก็อยากเห็นจริงๆ


“ขอบพระทัยเพคะ” เธอยิ้มพลางหยิบปืนสองกระบอกขึ้นแล้วกระโดดลงจากโต๊ะ ตั้งท่ายิงปืน “ฝ่าบาทจะทรงสอนหม่อมฉันใช้มันหรือไม่เพคะ”


“แน่นอนสิ” โรแลนด์พยักหน้าว่า ชุดนักฆ่าสีขาวบริสุทธิ์บนตัวเธอตลอดจนรอยยิ้มที่เจิดจ้าจนแสบตานั้น ทำให้เขาเข้าใจในบัดดลว่าอะไรคือสิ่งที่เรียกว่าเท่จนไม่มีเพื่อนคบ “เรื่องนี้ไม่ยากเลย เจ้าแค่แอบเข้าไปประชิดเป้าหมาย แล้วลั่นไกพร้อมกับตะโกนว่าเที่ยงแล้วก็พอ”


........................................








[Go To Next Chapter]( ./96.md)