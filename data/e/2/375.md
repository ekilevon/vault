##บทที่ 463 กำจัด
พริบตานั้น เขี้ยวงูใจหล่นวูบไปถึงตาตุ่ม
“ปล่อย...” ความกลัวบีบคอเขาไว้ เขาขยับปากพูด ทว่าเสียงที่เล็ดลอดออกมาแหบแห้งเกินบรรยาย
“เจ้าจะบอกว่าให้ปล่อยนางหรือ ได้สิ” หนึ่งในนั้นถีบเก้าอี้ที่อยู่ใต้เท้าซันฟลาวเวอร์ออก ร่างที่อยู่บนนั้นกระตุกทันที เชือกรัดเข้าไปในคอของเธอ เธอเตะเท้าเป็นพัลวัน มือที่ถูกมัดไพล่หลังกำๆ แบๆ ไม่หยุด แต่ไม่ว่าจะดิ้นรนอย่างไรก็ไร้ประโยชน์
ไทเกอร์คลอว์พุ่งเข้าไป แต่ถูกคนใช้กระบองฟาดศีรษะอย่างแรง จึงล้มไปนอนแน่นิ่งกับพื้น
“ถ้าไม่ใช่เพราะต้องรอพวกเจ้ากลับมาล่ะก็ นางนี่ตายไปนานแล้ว” คนสนิทของคานาชยิ้มเย็น “แก้ตัวเก่งดีนี่ ท้องเสียหรือ เจ้าคงไม่รู้กระมังว่าลูกพี่ให้คนคอยจับตาดูพวกเจ้าอยู่ เขารู้อยู่แล้วว่าเด็กเร่ร่อนอย่างพวกเจ้ามันเลี้ยงไม่เชื่อง ถ้าไม่สั่งสอนเสียหน่อยเดี๋ยวจะคิดว่ากลุ่มบลัดดี้แฮนด์ไม่มีกฎ”
“ข้าผิดไปแล้ว” เขี้ยวงูคุกเข่าลง “ท่านปล่อยนางเถอะ! นางไม่ได้ก้าวออกจากบ้านหลังนี้แม้แต่ก้าวเดียว!”
“แต่นางแพศยานี่โกหกข้า” อีกฝ่ายยักไหล่ “นางยืนกรานเสียงแข็งว่าพวกเจ้าไปหาที่ปลดทุกข์ ขนาดโดนต่อยจนฟันร่วงไปสองซี่ก็ยังไม่ยอมรับสารภาพ คนแบบนี้จะเก็บไว้ทำไม เก็บไว้ให้มาแก้แค้นแทนพวกเจ้าหรือ”
เขาต้องการชีวิตของพวกเขา เขี้ยวงูตระหนักได้ เขาเงยหน้าขึ้นอย่างยากลำบาก ซันฟลาวเวอร์อ่อนแรงลงทุกที ร่างของเธอเริ่มชักกระตุกแล้ว เขาบอกตัวเองให้มองไปทางอื่น แล้วก็เห็นดาบสั้นที่เอวของอีกฝ่าย...เขาอยู่ห่างจากอีกฝ่ายแค่ห้าหกก้าวเท่านั้น หากเขาพุ่งไปแย่งดาบเล่มนั้นได้ล่ะก็…
ทันใดนั้น เชือกก็ขาดสะบั้น
ร่างของซันฟลาวเวอร์ร่วงลงมาอย่างเงียบๆ
“นี่มันบ้าอะไรกัน...” คนคนนั้นขมวดคิ้ว ทว่ายังไม่ทันพูดจบ เลือดก็พุ่งกระฉูดออกมาจากคอด้านหนึ่งของเขา นักเลงที่อยู่ใกล้เขาถูกเลือดสาดเต็มหน้า
เขี้ยวงูมองภาพตรงหน้าอย่างตกตะลึง สมองสับสนไปหมด เกิดอะไรขึ้นกันแน่
ขณะเดียวกันนั้น ที่ด้านนอกก็มีเสียงต่อสู้ดังขึ้น
“หยุดเดี๋ยวนี้นะ! ที่นี่คืออาณาเขตของกลุ่มบลัดดี้แฮนด์!”
“มะ...มีคนบุกเข้ามา!”
“อ๊าก...มือข้า”
“บัดซบ จัดการนางเสีย!”
“สะ สัตว์ประหลาด! ช่วยด้วย...”
ลูกน้องของคานาชมองหน้ากันแล้วหยิบอาวุธออกมา ทว่ายังไม่ทันวิ่งออกไป ศพที่เหลือเพียงครึ่งตัวศพหนึ่งก็ถูกโยนเข้ามาจากหน้าประตูใหญ่ กระแทกสมุนที่ยืนหน้าสุดสองคนจนล้มไม่เป็นท่า
เขี้ยวงูเพิ่งเห็นโฉมหน้าของผู้บุกรุกตอนนี้เอง...เธอเป็นผู้หญิงที่มีรูปโฉมงดงาม ผมสีดำถูกรวบไว้ด้านหลังอย่างง่ายๆ ร่างกายถูกห่อหุ้มอยู่ใต้ชุดดำ ดวงตาเปล่งประกายสีทองอย่างยากจะพบเห็น แค่เธอกวาดตามองผ่านเขาไป เขาก็รู้สึกเหมือนเลือดในกายกำลังจะแข็งตัว
“วางอาวุธแล้วคุกเข่าลง ยกมือกุมศีรษะ พวกเจ้ายังมีโอกาสรอดชีวิต” หญิงสาวชูสามนิ้ว “ข้าจะนับแค่สามเท่านั้น คนที่ไม่ทำตาม ตาย”
“สาม...”
ทุกคนเงียบไปหลายอึดใจ ไม่นานนักก็มีคนตะโกนเสียงดังว่า “สวรรค์ ของดีขนาดนี้...ขายได้เป็นร้อยเหรียญทองแน่ๆ!”
“ทุกคนจู่โจมพร้อมกัน!”
“จับนางไว้ รับรองว่าลูกพี่ต้องตกรางวัลให้อย่างงาม!”
“ตัดเอ็นที่มือนางซะ จับเป็นนางให้ได้!”
“ช่วยไม่ได้แล้ว คนอย่างพวกเจ้าคงต้องตายสถานเดียว” เธอยกดาบยักษ์หน้าตาประหลาดขึ้นแล้วพุ่งเข้าหากลุ่มคน เขี้ยวงูแทบไม่เชื่อสิ่งที่ตาเห็น ดาบยักษ์เล่มนั้นหล่อขึ้นจากเหล็ก ไม่ว่าอาวุธใดกระทบมันก็ล้วนแตกออกเป็นเสี่ยงๆ แม้แต่ผงหินปูนและหน้าไม้ลับก็ทำอะไรมันไม่ได้ เธอเคลื่อนไหวอย่างรวดเร็วราวกับพายุ อาวุธลับที่เคยใช้ได้ผลในยามปกติกลับเข้าไม่ถึงตัวเป้าหมาย อย่าว่าแต่ต้านทานเลย แค่จะหนีก็ยังหนีไม่พ้น
“ดูแลคนของเจ้าให้ดี เจ้าหนุ่ม” เขี้ยวงูพลันได้ยินเสียงเสียงหนึ่งดังขึ้นที่ข้างหู แต่พอหันไปมองข้างกายก็ไม่เห็นใครแม้แต่คนเดียว
เขากลืนน้ำลายแล้วคลานไปหาซันฟลาวเวอร์ ก่อนจะวางมือลงเหนือจมูกเธอ
ลมหายใจอุ่นๆ ยังไหลออกมาอย่างช้าๆ...เธอยังมีชีวิตอยู่
เขี้ยวงูรู้สึกแสบจมูก ประสบการณ์เฉียดตายทำให้เขาควบคุมอารมณ์ตัวเองไม่ได้อีกต่อไป
ข่าวพวกนั้นเป็นความจริง! คนพวกนี้คือคนที่เจ้าชายส่งมากำจัดผู้ก่อตั้งขบวนการใต้ดิน! พวกเขารอดตายแล้ว!
เขาฟุบอยู่บนร่างของซันฟลาวเวอร์ ระเบิดเสียงร้องไห้ดังลั่น
…
เมื่อนักรบในชุดเครื่องแบบสีน้ำตาลเพิ่มจำนวนมากขึ้นเรื่อยๆ การต่อสู้ก็สิ้นสุดลงอย่างรวดเร็ว
นักเลงที่ยังมีชีวิตอยู่ถูกจับมัดเรียงแถวพาเดินออกจากบ้านไปทีละคน
“อือ...ปวดหัวจังเลย” ไทเกอร์คลอว์ลูบศีรษะพลางเดาะลิ้นว่า “บวมขนาดนี้เชียวหรือนี่”
“ไม่ถูกกระบองฟาดตายก็บุญเท่าไรแล้ว” เขี้ยวงูถลึงตาใส่เขา น้ำตายังคลอเบ้ามาจนถึงตอนนี้
“เกิดอะไรขึ้นกันแน่” ซันฟลาวเวอร์ลูบคอตัวเอง รอยมัดสีเขียวคล้ำบนคอยังคงปรากฏชัด “ข้านึกว่าตัวเองจะตายเสียแล้ว”
“ไว้ออกไปแล้วข้าค่อยเล่าให้ฟัง” เขี้ยวงูส่ายหน้า เขากลัวว่าถ้าเล่าออกมาตอนนี้ ตัวเองจะร้องไห้โฮออกมาอีก
“คนต่อไป ถึงตาเจ้าแล้ว” องครักษ์ที่ยืนอยู่หน้าประตูดึงแขนเขาไปด้านหลัง
เขี้ยวงูไม่ขัดขืน ทว่าเดินตามอีกฝ่ายออกไปแต่โดยดี ด้านนอกมีผู้หญิงชุดขาวยืนอยู่หนึ่งคน เธอดูราวกับเป็นอีกภาคหนึ่งของเทพสังหารชุดดำคนนั้น ใบหน้าของเธอถูกซ่อนอยู่ใต้หมวกคลุมศีรษะ เขาเห็นเพียงผมลอนสีทองที่โผล่ออกมาจากหมวกเท่านั้น
“เจ้าตอบคำถามท่านผู้นี้เสร็จเมื่อไรก็ไปได้”
“อืม” เขี้ยวงูรับคำอย่างว่าง่าย ฝีมือของคนกลุ่มนี้สร้างความตื่นตกใจให้เขาอย่างมาก
“เจ้าเคยฆ่าคนหรือไม่” เสียงของเธอหวานใสและไพเราะ ราวกับลอยมาจากอีกโลกหนึ่ง “ข่มขืนล่ะ จี้ปล้นล่ะ”
เขารู้ทันทีว่าอีกฝ่ายก็คือมนุษย์ล่องหนที่ส่งเสียงเตือนเขาคนนั้น
“ข้าไม่เคยทำสักอย่าง”
“เรียบร้อยแล้ว” เธอพยักหน้า “ไปรอรับอาหารที่ลานเมืองได้”
เขี้ยวงูก้าวเท้าได้สองก้าวก็หยุดฝีเท้าลง แล้วรวบรวมความกล้าถามอีกฝ่ายว่า “ท่าน...เป็นแม่มดหรือ”
“ถูกต้อง” เดิมทีคิดว่าจะไม่ได้คำตอบเสียแล้ว แต่อีกฝ่ายกลับตอบเขาอย่างไม่ปิดบัง
“คะ คนพวกนี้เป็นสมุนของคานาช” เขากัดริมฝีปาก พูดออกมาในรวดเดียว “เขาไม่ได้กลับมาที่นี่สี่วันแล้ว คงจะหนีไปหลบอยู่กับบลัดดี้แฮนด์แน่ๆ! บลัดดี้แฮนด์คือหัวหน้ากลุ่มที่แท้จริงของที่นี่ พวกท่านอย่าปล่อยเขาไปเป็นอันขาด!”
“วางใจเถอะ พวกเขาหนีไม่รอดหรอก” อีกฝ่ายหัวเราะเบาๆ น้ำเสียงเต็มไปด้วยความมั่นใจ
…
“เจ้าบอกว่า...คนที่เจ้าชายทรงส่งมาปราบหัวหน้านักเลงเป็นแม่มดหรือ” ไทเกอร์คลอว์เบิกตากว้าง
“ไม่ใช่แค่แม่มดเท่านั้น แต่ยังมีคนธรรมดาอีกกลุ่มใหญ่ด้วย” เขี้ยวงูเล่าประสบการณ์มหัศจรรย์ที่ตัวเองประสบออกมา “ข้าเดาไม่ผิดจริงๆ ด้วย เจ้าชายทรงเลี้ยงแม่มดในเขตปกครองจริงๆ พวกนางสามารถแสดงตัวได้อย่างเปิดเผยไม่ต่างจากคนธรรมดา หรือกระทั่งต่อสู้เคียงบ่าเคียงไหล่กับคนธรรมดาได้ด้วย!” เขาหยุดไปเล็กน้อยก่อนจะพูดอย่างตื่นเต้นว่า “หากเปเปอร์ถูกส่งไปอยู่ที่นั่นจริงๆ นางคงมีชีวิตที่ไม่เลวเลยล่ะ”
“ทำไม เจ้าอยากไปหานางหรือ” ซันฟลาวเวอร์เบะปาก “ถ้าเป็นอย่างที่เจ้าพูดจริง แม่มดก็คงไม่ใช่คนที่เจ้าจะเข้าถึงได้ง่ายๆ แล้ว เจ้าไปหานางมีแต่จะทำให้นางลำบากใจเปล่าๆ”
“เอ่อ...” เขี้ยวงูชะงักไป เขารู้ว่าซันฟลาวเวอร์พูดถูก เขาเป็นแค่นักเลงกระจอก ต่อให้ผ่านฤดูหนาวนี้ไปได้ ฐานะก็ยังคงเหมือนเดิม ในขณะที่เปเปอร์ในตอนนี้คงมีชีวิตที่ต่างไปอย่างสิ้นเชิงแล้ว เธอไม่ใช่คนระดับเดียวกับเขาอีกต่อไป
“จะคิดมากไปทำไม” ไทเกอร์คลอว์ตบไหล่เขา “ไป ได้เวลากินข้าวแล้ว!”
………………………………….


[Go To Next Chapter]( ./376.md)