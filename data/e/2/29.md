##บทที่ 117 ตามโจมตี (1)
คาร์เตอร์เพิ่งเคยเห็นการต่อสู้แบบนี้เป็นครั้งแรก


กองอัศวินสามร้อยกว่าคนผนึกกำลังกันเป็นกระบวนทัพอันยิ่งใหญ่ แต่กลับแตกพ่ายไม่เป็นท่าทั้งที่ยังบุกไม่ถึงแนวป้องกัน


สุดท้ายแล้ว พวกเขาก็ไม่สามารถเข้ามาในระยะห้าสิบเมตรได้...เจ้าชายกำหนดให้พื้นที่ตรงนั้นเป็นระยะยิงของกองปืน ทุกคนจะลั่นไกได้ก็ต่อเมื่อศัตรูเข้าเขตห้าสิบเมตรมาแล้ว


ปืนใหญ่สี่ตัวหยุดศัตรูไว้ได้ตั้งแต่ระยะหนึ่งร้อยเมตร ในพื้นที่ระหว่างระยะหนึ่งร้อยห้าสิบเมตรถึงหนึ่งร้อยเมตรเต็มไปด้วยศพยี่สิบกว่าศพ และศพพวกนี้ก็คือศพของอัศวินผู้เก่งกล้าเช่นเดียวกับเขา มิฉะนั้น พวกเขาคงไม่สามารถควบม้าตะบึงเข้ามาท่ามกลางเสียงอึกทึกของปืนใหญ่ได้


คาร์เตอร์ดีใจที่ตัวเองไม่ได้เป็นหนึ่งในนั้น เขารู้สึกได้รางๆ ว่าสงครามในอนาคตจะเปลี่ยนโฉมหน้าไปอย่างสิ้นเชิง และในไม่ช้าก็เร็ว โรแลนด์ วิมเบิลดัน ผู้ครอบครองพลังอันยิ่งใหญ่นี้ก็จะได้ขึ้นครองบังลังก์แห่งเกรย์คาสเซิล


สมาชิกกองทัพที่หนึ่งบางคนเห็นสภาพสงครามอันดุเดือดแล้วก็หน้ามืดอาเจียน แต่เพราะไม่ได้สู้กับศัตรูในระยะประชิด เวลาเห็นคนตายด้วยกระสุนปืนใหญ่จึงไม่ได้รู้สึกสยดสยองเหมือนเวลาฆ่าคนตายด้วยมือตัวเอง อาการต่างๆ ที่ปรากฏจึงไม่ถือว่ารุนแรงอะไร คาร์เตอร์เลือกนายพรานที่เคยเห็นศพเห็นเลือดจนชินตาไปเก็บศพคนตายในสนามรบ พร้อมกันนั้นก็สังเกตคนที่รอดชีวิตไปด้วย


พระอาทิตย์ค่อยๆ ตกลงท่ามกลางหมู่เขา คาร์เตอร์มองขอบฟ้าสีแดงสด เสียงอีการ้องดังมาจากป่าไกล ชวนให้รู้สึกวังเวงใจ


ยุคของอัศวินสิ้นสุดลงแล้ว


...


จนกระทั่งตอนนี้ ดยุกไรอันก็ยังทำอะไรไม่ถูก


เขาไม่เข้าใจว่าตัวเองแพ้ได้อย่างไร เห็นชัดๆ ว่าแนวป้องกันของศัตรูเปราะบางราวปีกจักจั่น ถูกจิ้มเข้าหน่อยก็ทะลุแล้ว แต่บรรดาอัศวินกลับหนีกันกระเจิดกระเจิงราวกับเจอภูตผีปีศาจ เขาจะโทษใครก็ไม่ได้ เพราะคนที่นำหน้าขบวนก็คืออัศวินฝีมือดีของเขาเอง


องครักษ์ต้องสังหารคนไปจำนวนมากกว่าจะกำจัดทหารรับจ้างที่กำลังแตกตื่นให้พ้นทางดยุกได้ นี่คือสิ่งเดียวที่ทำได้ในตอนนี้ เพราะไม่ว่าเขาจะตะโกนอย่างไร กองทัพที่แตกหนีไปก็ไม่ยอมกลับมารวมตัวกันอีก ไรอันจึงต้องยอมถอยทัพตามคนอื่นๆ ไปด้วยความจำใจ ครั้งนี้พวกเขาถอยทัพไปไกลเกือบห้ากิโลเมตร


จนกระทั่งตกกลางคืน ดยุกเลือกตั้งค่ายบริเวณริมแม่น้ำ พวกอัศวินกับทหารรับจ้างที่หนีไปบางส่วนเริ่มตามแสงไฟกลับมาแล้ว แต่คนส่วนใหญ่ยังคงหายตัวไปอย่างไม่คิดหวนกลับ ที่แย่ยิ่งกว่านั้นคือ ขณะที่ถอยทัพนั้น พวกชาวบ้านกลับทิ้งรถลากและเสบียงอาหารหนีไปอย่างไม่ลังเลแม้แต่น้อย ทำให้พวกเขาต้องฆ่าม้ามาทำอาหารกินเป็นมื้อเย็น


ภายในกระโจมที่ใหญ่ที่สุดในค่าย ขุนนางจากห้าตระกูลกำลังยืนมองดยุกไรอันด้วยใบหน้าซีดขาว ในขณะที่สีหน้าของฝ่ายหลังก็ไม่ได้ดีไปกว่ากันสักเท่าไร


“ไหนใครบอกได้บ้างว่าพวกเขาใช้อาวุธอะไร เหตุใดจึงยิงได้ไกลกว่าหน้าไม้ ซ้ำยังไม่สามารถมองเห็นได้เหมือนเวลายิงด้วยเครื่องโยนหิน” เขามองเลน แมดเดน “ตอนนั้นเจ้าอยู่แนวหน้าใช่หรือไม่ เจ้าเห็นอะไรบ้างหรือไม่”


“ท่านดยุก ข้า...มองเห็นไม่ชัด” เลนยกมือแตะศีรษะ “ข้าได้ยินเสียงดังสนั่นหวั่นไหว แล้วคนของฝ่ายเราก็ล้มระเนระนาด โดยเฉพาะตอนที่เสียงตูมตามครั้งสุดท้ายดังขึ้น อัศวินที่อยู่หน้าสุดก็คล้ายชนกำแพงที่มองไม่เห็น ข้าเห็นร่างเขาสั่นสะท้าน อวัยวะต่างๆ ฉีกขาดเป็นชิ้นๆ เหมือนกับ...” เขาคิดอยู่สักครู่ “ไข่ไก่ที่ถูกโยนลงมาจากยอดปราสาท”


“หรือว่าจะเป็นแม่มด” เอิร์ลตระกูลแอลลาเฟียร์พึมพำ


“เป็นไปไม่ได้” ดยุกขมวดคิ้ว “อัศวินของข้าสวมหินอาญาสิทธิ์ทุกคน แม่มดทำอะไรพวกเขาไม่ได้แน่นอน เจ้าเองก็เคยเล่นกับแม่มดมาก่อนไม่ใช่หรือ ตราบใดที่มีหินอาญาสิทธิ์พวกนางก็ไม่ต่างอะไรจากผู้หญิงธรรมดานั่นล่ะ”


“จริงสิ ท่านดยุก” ทันใดนั้น เลนราวกับนึกอะไรขึ้นมาได้ “ก่อนที่จะได้ยินเสียงตูมตามพวกนั้น ข้าเห็นที่แถวของพวกเขามีของหน้าตาคล้ายรถลากอยู่หลายตัว บนรถมีท่อเหล็กขนาดใหญ่ สามารถพ่นไฟสีแดงและควันได้”


“ท่อเหล็กหรือ ไฟสีแดงและควันหรือ นั่นมันกระถางพิธีไม่ใช่หรือ” เอิร์ลตระกูลแอลลาเฟียร์พูดอย่างสงสัย


ดยุกย่อมรู้ว่ากระถางพิธีคืออะไร ก่อนหน้านี้ กระถางพิธีจะถูกนำมาใช้เฉพาะในงานเฉลิมฉลองของขุนนางในเมืองหลวงเท่านั้น แต่เวลานี้ผู้ปกครองดินแดนต่างๆ ต่างมีครอบครองไว้คนละหนึ่งถึงสองกระถาง เขาเองก็มีกระถางทองสัมฤทธิ์อยู่คู่หนึ่ง พอใส่ผงหิมะลงไปจะส่งเสียงระเบิดดังเปรี้ยงปร้าง แต่ว่าเสียงนั้นเทียบไม่ได้กับเสียงฟ้าผ่าอันน่าสะพรึงในวันนี้เลย


“กระถางพิธีจะฉีกร่างอัศวินได้อย่างไร” เอิร์ลตระกูลฮันนี่ซัคเคิลเอ่ยขึ้น “ไม่ว่าเจ้าชายจะใช้อาวุธอะไร พวกเราก็แพ้แล้วอยู่ดี ทีนี้จะทำอย่างไรต่อเล่า”


ดยุกไรอันตวัดตามองเขาอย่างไม่พอใจ คำว่าแพ้บาดหูเขาเหลือเกิน “พวกเรายังไม่แพ้” เขาย้ำ


“ก็แค่อุปสรรคระหว่างการต่อสู้เท่านั้น ผลลัพธ์ไม่มีทางเป็นอื่นไปได้ ไว้กลับไปถึงป้อมแล้ว พวกเราค่อยเกณฑ์คนมาเพิ่มใหม่ แล้วตัดเส้นทางค้าขายที่แม่น้ำแดงเสีย ลองไม่มีเสบียงให้ซื้อ เมืองชายแดนก็อยู่ได้ไม่ถึงเดือน และหากเจ้าชายนำคนออกจากเมืองเมื่อไร อัศวินของข้าก็จะโจมตีพระองค์จากด้านข้างและด้านหลัง”


แล้วในที่สุด ชัยชนะก็จะตกเป็นของข้า เขาคิด แต่ความเสียหายครั้งนี้ร้ายแรงเกินกว่าที่เมืองชายแดนเล็กๆ เมืองเดียวจะชดใช้ได้...แผนบุกยึดดินแดนเหนือแทบจะกลายเป็นความหวังที่ดับสูญ


บัดซบ! หากจับตัวโรแลนด์ วิมเบิลดันได้เมื่อไร เขาจะต้องสับเจ้านั่นเป็นหมื่นชิ้น


“แต่ว่าท่านดยุก เรือสินค้าในแม่น้ำแดงไม่ได้มีแค่เรือจากป้อมเท่านั้น แต่ยังมีเรือจากเมืองวิลโลว์ สันเขาฟอลเลนดรากอน และเมืองเรดวอเตอร์ด้วย หากพวกเราตัดเส้นทางเรือทั้งหมด จะ...” เอิร์ลตระกูลฮันนี่ซัคเคิลพูดอย่างลังเล


“ข้าก็จะกวาดซื้อให้หมดทุกลำ ตราบใดที่มีเงินจ่าย พวกเขาจะขายใครก็เหมือนกันทั้งนั้น” ดยุกพูดอย่างเย็นชา


“ทุกคนกลับกระโจมไปนอนก่อนเถอะ พรุ่งนี้เช้าค่อยออกเดินทาง พวกเราจะเดินทางกลับพร้อมอัศวินที่มีม้า ส่วนพวกที่ไม่มีม้าก็ทิ้งไว้ดูแลทหารรับจ้างที่นี่”


เวลากลางคืนไม่สะดวกเคลื่อนทัพ ต่อให้เจ้าชายอยากตามโจมตีเขาจนต้องรีบเคลื่อนทัพตั้งแต่ฟ้าสาง เจ้าชายก็ต้องเจอกับพวกทหารรับจ้างที่ถูกทิ้งไว้ก่อน เขาคิด แม้สวะพวกนั้นจะช่วยต้านทานอะไรไม่ได้มาก แต่อย่างน้อยก็คงถ่วงเวลาให้เขาได้พอควร


แต่วันรุ่งขึ้น ดยุกกลับไม่ได้ข่าวว่าเจ้าชายยกทัพตามมา เขาส่งคนสนิทไปสืบข่าวเพื่อความแน่ใจก็ได้คำตอบแบบเดียวกัน นั่นทำให้เขาพอโล่งใจได้บ้าง


คงเป็นเพราะอาวุธชนิดใหม่นั่นเคลื่อนย้ายลำบากเหมือนเครื่องโยนหิน จึงใช้ได้เฉพาะเวลาทำสงครามป้องกันเมืองเท่านั้น เจ้าชายมีแค่คนงานกับกระบองไม้ คงไม่กล้าทำอะไรหุนหันพลันแล่นแน่


เวลาล่วงเลยมาจนถึงบ่ายสามโมง ดยุกสั่งให้อัศวินหยุดม้าเพื่อรอทหารเดินเท้าข้างหลัง แต่กว่าทหารรับจ้างกับชาวบ้านจะตามมาทันก็เป็นเวลาพลบค่ำ ทุกคนยุ่งกับการแบ่งเขตตั้งกระโจมกันอีกครั้ง


ขอแค่ผ่านคืนนี้ไปได้ พรุ่งนี้เขาก็จะถึงป้อมปราการลองซองแล้ว...
สำหรับกองทัพขนาดไม่กี่ร้อยคนแล้ว กำแพงหินสูงสามสิบฟุตก็ไม่ต่างจากสันเขาธรรมชาติ ต่อให้อีกฝ่ายมีอาวุธชนิดใหม่ที่ยิงได้ในระยะไกล เขาก็ใช้เครื่องโยนหินหลังกำแพงโจมตีกลับไปได้ บัญชีแค้นครั้งนี้ เขาจะต้องเอาคืนกับเจ้าชายให้สาสม


แต่ว่าสิ่งที่กวนใจดยุกไรอันมาตลอดก็คือ ระหว่างการเดินทางวันนี้ เขารู้สึกเหมือนมีคนจับจ้องอยู่ตลอดเวลา


น่าจะรู้สึกไปเองมากกว่า เขาคิด เขาคงเครียดมากไปจริงๆ


เช้าวันรุ่งขึ้น ดยุกสะดุ้งตื่นเพราะเสียงปืนใหญ่


เขาพุ่งตัวออกมานอกกระโจม เห็นทุกคนกำลังยกมือกุมศีรษะวิ่งพล่านกันอุตลุต เศษดินและละอองเลือดสาดกระจาย พอมองไปรอบๆ ก็เห็น ‘กองพลเรือน’ ซึ่งสวมเกราะหนังชนิดเดียวกันกำลังยืนเรียงแถวอยู่นอกค่าย ท่ามกลางเสียงดังสนั่น ในสมองของดยุกเหลือเพียงความคิดเดียวเท่านั้น...พวกเขาตามมาทันได้อย่างไร


เหตุใดอัศวินที่ออกไปสอดแนมเมื่อวานจึงไม่เห็นทหารที่ตามมาเล่า!


“ท่านดยุก รีบหนีเถอะ!” องครักษ์ตะโกนบอกพร้อมกับจูงม้ามา


คราวนี้ไรอัน ออสเมนต์ถึงได้ตื่นจากภวังค์ เขากระโดดขึ้นม้าแล้วควบไปทางทิศตะวันออกพร้อมเหล่าองครักษ์ ทว่าออกจากค่ายได้ไม่นาน พวกเขาก็เจอกองทหารลักษณะเดียวกับกองที่เจอเมื่อครู่นี้อีกกอง


เกราะหนังชนิดเดียวกัน ในมือถือกระบองสั้นๆ หน้าตาประหลาด การจัดแถวเป็นระเบียบเรียบร้อย แม้แต่สีหน้าก็ดูคล้ายกันไปหมด


จากนั้น ดยุกก็ได้ยินเสียงดนตรีอันฮึกเหิมดังขึ้นจากฝั่งตรงข้าม กองทัพของเจ้าชายก้าวเท้าอย่างพร้อมเพรียง มุ่งหน้ามาหาเขา


........................................




[Go To Next Chapter]( ./30.md)