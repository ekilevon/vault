##บทที่ 468 กลับ
โรแลนด์กลับมาเหยียบเมืองชายแดนอีกครั้งในอีกครึ่งเดือนให้หลัง
หลังจากที่สี่ตระกูลใหญ่และขบวนการใต้ดินถูกกวาดล้างอย่างรุนแรงไปจนหมด ป้อมปราการลองซองก็เปรียบเสมือนกระดาษขาวที่พร้อมให้เขาขีดเขียน มาตรการช่วยเหลือและฟื้นฟูต่างๆ ดำเนินไปอย่างเป็นลำดับขั้นตอน แม้ทรัพย์สินและเสบียงที่ยึดได้จากตระกูลเมเปิลลีฟ วูล์ฟ และไวลด์โรสจะไม่มากเท่าที่ยึดได้จากดยุกไรอัน แต่หากนำมารวมกันก็เป็นจำนวนที่น่าตกใจอยู่ เพราะเหตุนี้ เขาถึงสามารถแจกอาหารให้คนทั้งเมืองได้อย่างไร้กังวล และระหว่างที่แจกข้าวต้มนั้น เขาก็ให้คนประกาศนโยบายไปด้วย ผลลัพธ์จึงออกมาน่าพอใจอย่างยิ่ง
วันที่เขาเดินทางออกจากป้อมนั้น มีคนมาสมัครเข้ากองทัพที่สองครบห้าร้อยคนตามแผนแล้ว ส่วนหน่วยงานตำรวจก็มีกองกำลังใหม่ขนาดประมาณสองร้อยคนได้ โรแลนด์ทิ้งเวเดอร์และทหารที่ร่วมต่อสู้ครั้งนี้ครึ่งหนึ่งไว้ที่นี่ เพื่อให้พวกเขาดำเนินมาตรการรักษาความปลอดภัยและเฝ้าระวัง รวมทั้งฝึกสมาชิกใหม่พวกนี้ให้เป็นนักรบที่ได้มาตรฐานโดยไวที่สุด
เขารู้ว่าภาวะชะงักงันนี้จะคงอยู่ไม่นาน หากไม่รีบสร้างช่องทางเชื่อมต่อระหว่างประชาชนกับสำนักงานเมืองโดยตรง แล้วแผ่อำนาจตัวเองไปจนถึงระดับรากหญ้าล่ะก็ ระบบที่เน่าเฟะและล้าสมัยแบบเดิมๆ ก็จะหวนกลับมาอีกครั้ง และเข้าเติมเต็มพื้นที่สุญญากาศนี้แทน เก่าไม่ไปใหม่ไม่มา จะสร้างของใหม่ก็ต้องทำลายของเก่าก่อน ตอนนี้เขาบรรลุเป้าหมายการทำลายเรียบร้อยแล้ว ต่อไปก็เป็นขั้นตอนการสร้างแล้ว
ที่โรแลนด์มั่นใจขนาดนี้ก็เพราะมีกำลังหนุนที่แข็งแกร่งอย่างเมืองชายแดน เวลานี้ เมืองชายแดนมีประชากรมากถึงสามหมื่นคน มิหนำซ้ำ ประชากรกว่าครึ่งก็กำลังเรียนหนังสืออยู่ หากเป็นยุคสมัยใหม่ จำนวนคนเท่านี้คงเทียบได้กับโรงเรียนมัธยมสองแห่งเท่านั้น แต่ในยุคสมัยนี้ คนแค่นี้ก็ถือว่ามหาศาลแล้ว...เขาไม่ได้ให้ความรู้พวกชาวเมืองแค่เรื่องอ่านเขียนเท่านั้น แต่ยังรวมถึงความรู้ทั่วไปเกี่ยวกับธรรมชาติ แนวคิดทางการเมือง...ตลอดจนสำนึกชาตินิยมด้วย
ยิ่งระดับการศึกษาเจริญก้าวหน้า เขาก็ยิ่งมีบุคลากรระดับพื้นฐานมาช่วยผลักดันการปฏิรูปเพิ่มมากขึ้น ความโง่เขลาทำให้ประชาชนทำสงครามอย่างไร้เป้าหมาย และทนรับสภาพความลำบากทุกอย่างอย่างไม่มีปากเสียง แต่การตื่นตัวเรื่องชาตินิยมจะกระตุ้นให้พวกเขาแสดงพลังที่ยิ่งใหญ่ได้ง่ายกว่า ชาวเมืองชายแดนพวกนี้เป็นเมล็ดพันธุ์ที่เขาหว่านไว้ สักวัน พวกเขาจะแพร่พันธุ์ไปทั่วทั้งทวีปอันกว้างใหญ่
เมื่อพระอาทิตย์เริ่มอ่อนแสง เค้าโครงรางๆ ของเมืองชายแดนก็ปรากฏขึ้นตรงหน้าโรแลนด์
“พวกเจ้าดูนั่นสิ...นั่นมันอะไรน่ะ” ขุนนางที่อยู่ด้านหลังคนหนึ่งร้องอย่างตกใจ
“สะ...สะพานหรือ” ขุนนางอีกคนยื่นหน้ามาดู “สวรรค์ มันไม่ยาวไปหน่อยหรือ”
“เป็นไปไม่ได้ มีตอม่อแค่สองต้นเท่านั้น จะรับน้ำหนักสะพานยาวขนาดนั้นได้อย่างไร”
“ช้าก่อน...ดูเหมือนสะพานนั่นจะทำจากเหล็กเสียด้วย!”
ระหว่างการเดินทาง นอกจากพวกแม่มดแล้ว เรือของโรแลนด์ยังบรรทุกขุนนางมาอีกหลายสิบคน คนพวกนี้ถ้าไม่ใช่ขุนนางหน้าใหม่แล้ว ก็เป็นขุนนางที่มียศต่ำ ไม่มีส่วนในการก่อกบฏครั้งที่ผ่านมา จึงรอดพ้นจากการกวาดล้างของเขา
ตามแผนแล้ว พวกเขาจะต้องเรียนรู้วิธีบริหารงานจากหน่วยงานต่างๆ ในสำนักงานเมืองตามระบบของเมืองชายแดน และเมื่อการสร้างเมืองแล้วเสร็จอย่างเป็นทางการแล้ว จึงจะกลับไปที่ป้อมเพื่อช่วยเปโรตั้งสำนักงานเมืองย่อย รวมทั้งตอบสนองและปฏิบัติตามคำสั่งที่เขาส่งไป เมื่อไม่มีสิทธิพิเศษอย่างขุนนางศักดินาแล้ว หากพวกเขาอยากเจริญก้าวหน้า ก็ต้องพึ่งความสามารถตัวเองเพียงอย่างเดียว
ตอนที่ขบวนเรือแล่นลอดสะพานเหล็กที่ถูกปกคลุมด้วยหิมะสีเงินนั้น โรแลนด์ได้ยินเสียงสูดปากอย่างตื่นตะลึงดังมาจากขุนนางด้านหลัง คนบางส่วนถึงกับกลั้นหายใจ มองสะพานเหล็กที่คร่อมแม่น้ำเลื่อนผ่านศีรษะตัวเองไป
เจ้าชายนึกขำ คนพวกนี้ส่งเสียงอุทานไม่หยุดตั้งแต่ตอนขึ้นเรือแล้ว เริ่มตั้งแต่แปลกใจว่าทำไมเรือที่ทำจากหินจึงลอยน้ำได้ จากนั้นก็หันมาสงสัยวงล้อใบพายที่หมุนไม่หยุดและเครื่องจักรไอน้ำที่พ่นไอสีขาวออกมา เสียดายก็ตรงที่ระบบสาธารณูโภคสามอย่างของเมืองชายแดนยังอยู่ระหว่างการก่อสร้างนี่ล่ะ เขาคิดอย่างชั่วร้าย มิฉะนั้นลองได้เห็นแสงไฟฟ้าที่ทั้งนิ่งและสว่างล่ะก็ พวกเขาได้ตะลึงตาค้างแน่
เมื่อเสียงหวูดเรือดังยาวๆ เรือก็ค่อยๆ เข้าเทียบท่าอย่างช้าๆ บารอฟซึ่งได้รับ ‘จดหมายจากพิราบ’ ล่วงหน้า คาร์เตอร์ และเจ้าหน้าที่ในสำนักงานเมืองกลุ่มใหญ่มารออยู่ที่ริมฝั่งแม่น้ำนานแล้ว พอเห็นโรแลนด์ปรากฏตัว พวกเขาก็จุดประทัดเปรี้ยงปร้าง ทำพิธีต้อนรับอีกฝ่ายตามธรรมเนียมการต้อนรับพระราชา
โรแลนด์ยิ้มพลางตบบ่าคนทั้งสอง จากนั้นจึงลากบารอฟมาหาพวกขุนนางป้อม แล้วแนะนำแต่ละฝ่าย “ข้าฝากเจ้าดูแลเรื่องที่พัก การใช้ชีวิต และการเรียนงานของคนพวกนี้ด้วย” จากนั้น เขาก็ขยับไปกระซิบข้างหูผู้อำนวยการว่า “ไม่ต้องสนใจเรื่องฐานะและบรรดาศักดิ์ของพวกเขา สูงสุดก็แค่บารอนเท่านั้น ในเหมืองมีคนทุกประเภท ก็ให้ทำงานตามปกติไป เจ้าสอนพวกเขาเหมือนที่สอนบัณฑิตจบใหม่นั่นล่ะ ข้าอยากเห็นผลโดยไวที่สุด”
“พ่ะย่ะค่ะ ฝ่าบาท”
โรแลนด์กลับมาถึงปราสาทแล้ว พวกแม่มดที่ได้ข่าวต่างมารวมตัวกันที่โถงใหญ่ เขาเพิ่งจะก้าวผ่านประตูมา ยังไม่ทันสัมผัสความอบอุ่นที่ห่างหายไปนาน ร่างอุ่นๆ ร่างหนึ่งก็โผใส่อ้อมอกเขาแล้ว เขาสูดกลิ่นหอมที่คุ้นเคยจากเรือนผมอีกฝ่าย แล้วลูบศีรษะเธอด้วยรอยยิ้ม “ข้ากลับมาแล้ว”
“อืม” อันนาเงยหน้า ดวงตาสีน้ำทะเลสาบผุดระลอกคลื่นขึ้นมา “หม่อมฉันรอฝ่าบาทนานแล้วเพคะ”
“ข้าก็อยากกอดบ้างนี่”
“ข้าด้วย จิ๊บ!”
ไม่ทันไร โรแลนด์ก็รู้สึกถึงน้ำหนักที่เพิ่มมาบนแขนแต่ละข้าง...ไม่ต้องดูก็รู้ว่าใคร นอกจากไลต์นิ่งกับเมซีแล้ว คงไม่มีแม่มดคนใดกล้าขัดจังหวะเขากับอันนาอีก
“นี่ พวกเจ้าก็ไปกับเจ้าชายด้วยไม่ใช่หรือ” ลูนาร้อง
“นั่นสิ” ลิลลี่ส่งเสียงฮึดฮัด “หน้าไม่อาย!”
“ทุกคนปลอดภัยกลับมาได้ก็ดีแล้ว” เวนดี้ยิ้มพูดเสียงหวาน
“เย็นนี้พวกเราต้องฉลองกันหน่อยแล้ว” บุ๊กพูดขึ้น
“ไชโย! ขนมปังไอศกรีม!” แอนเดรียร้อง “ข้ายังมีส่วนของแอชเชสกับซาวีอีก คราวนี้จะกินให้หนำใจไปเลย!”
ทิลลีเดินมาเป็นคนสุดท้าย
เธอยื่นมือมาหาเขาพลางพูดด้วยสีหน้าผ่อนคลาย “ลำบากท่านแล้ว”
“ขอบใจเจ้ามาก” โรแลนด์ยกมุมปาก แล้วกุมมือที่อีกฝ่ายยื่นมา
...
หลังจากงานเลี้ยงอันยิ่งใหญ่จบลง โรแลนด์ก็กลับมาที่ห้องทำงาน เขาพ่นลมหายใจยาว แม้ปราสาทที่ป้อมจะใหญ่โตกว่านี้มาก แต่เขาก็ยังรู้สึกว่าที่เล็กๆ แห่งนี้อบอุ่นกว่า
ในขณะที่เขากำลังจะจัดหนังสือที่ขนมาจากป้อมนั้น อันนาก็ผลักประตูเดินเข้ามา
“เจ้ามาได้เวลาพอดีเลย” โรแลนด์ชี้ไปยังหนังสือที่กองอยู่บนพื้น “ดูสิ นี่คือของขวัญที่ข้าเอามาฝากเจ้าล่ะ ส่วนใหญ่เป็นบันทึกประวัติศาสตร์และตำนานโบราณ รวมถึงข้อมูลลับบางส่วนของดินแดนตะวันตกด้วย ทั้งหมดนี้ได้มาจากห้องหนังสือของดยุกทั้งนั้น จริงสิ เล่มนี้คือ...”
เขายังพูดไม่ทันจบ ก็รู้สึกถึงริมฝีปากนุ่มนิ่มที่ประทับลงมา
ในความหอมหวานเจือความเร่าร้อน ในความแห้งผากเจือลมหายใจที่ชุ่มชื้น
“ข้าคิดถึงท่านเหลือเกิน” อันนาถอนริมฝีปากแล้วจ้องตาเขานิ่งๆ พูดชัดทุกถ้อยคำ
เมื่อเห็นสายตาที่เปี่ยมไปด้วยคลื่นอารมณ์ของอีกฝ่าย โรแลนด์ก็รู้สึกถึงกระแสความร้อนที่ทะลักเข้ามาในหัวใจ “หนังสือนี่...”
“ไว้ข้าค่อยอ่านทีหลังก็ได้”
“ข้าก็คิดอย่างนั้นเหมือนกัน”
คนทั้งสองสวมกอดและจุมพิตกันอีกครั้ง
........................................
แจ้งข่าวจากทีมงานนะคะ
ขอชวนนักอ่านร่วมลุ้นเหรียญทอง
กับกิจกรรมเนื่องในโอกาสครบรอบ 3 ปี fictionlog #3Yearswithfictionlog
ที่เพจ fictionlog วันที่ 24 ส.ค. นี้
มาร่วมสนุกกันเยอะๆ นะคะ :)







[Go To Next Chapter]( ./381.md)