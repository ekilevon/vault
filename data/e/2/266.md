##บทที่ 354 หินเวทมนตร์
อกาธาชะงักไปทันที เธอคิดไม่ถึงว่าอีกฝ่ายจะมีหินเวทมนตร์แห่งเวหา มิหนำซ้ำยังรู้วิธีใช้มันอีก หลังจากลังเลอยู่ครู่ใหญ่ เธอจึงเอ่ยขึ้นว่า “พวกเรารู้แค่ความเชื่อมโยงระหว่างพลังวิเศษและหินเวทมนตร์เท่านั้น แต่พวกเราผลิตมันไม่ได้หรอก”
“ผลิตไม่ได้หรือ” ทิลลีถามอย่างประหลาดใจ “หมายความว่าอย่างไร”
“คนที่ผลิตหินเวทมนตร์พวกนี้ก็คือปีศาจ...” เธอถอนหายใจ “หากพวกเรามีแหล่งผลิตหินเวทมนตร์ที่แน่นอน และสามารถเปลี่ยนแม่มดสายสนับสนุนเป็นแม่มดสายต่อสู้ได้ล่ะก็ พวกเราก็คงไม่ต้องสร้างนักรบอาญาสิทธิ์ขึ้นมาหรอก”
“ปีศาจเป็นคนผลิตหินเวทมนตร์อย่างนั้นหรือ” พวกแม่มดต่างผุดสีหน้าตื่นตกใจ มีเพียงโรแลนด์เท่านั้นที่หน้าขรึมไป
“พวกเจ้ารู้เรื่องการผลิตหินเวทมนตร์มากน้อยแค่ไหน” เขาถาม “แล้วหินพวกนี้ผลิตขึ้นได้อย่างไร”
น้ำเสียงที่ใช้ถามคำถามพวกนี้ฟังดูแข็งกระด้างอยู่สักหน่อย ใจจริงอกาธาไม่อยากตอบแม้แต่น้อย แต่พอคิดได้ว่าศัตรูที่แท้จริงของแม่มดก็คือปีศาจ และไม่ช้าก็เร็ว เธอก็ต้องเปิดเผยข้อมูลพวกนี้อยู่ดี ดังนั้น เธอจึงแอบตำหนิความไร้มารยาทของอีกฝ่ายอยู่ในใจก่อนจะตอบอย่างช้าๆ ว่า “ในเผ่าปีศาจมีสิ่งมีชีวิตประหลาดอยู่ชนิดหนึ่ง พวกเราเรียกมันว่าอสูรเลอะเลือน รูปลักษณ์ภายนอกของมันเหมือนดอกไม้ตูมขนาดใหญ่ เวลายืนสูงพอๆ กับคนสามสี่คนต่อตัวกัน ส่วนล่างเป็นหนวด สามารถคลานช้าๆ ได้ มันจะแปลงหินอาญาสิทธิ์ที่กินลงไปเป็นหินเวทมนตร์ชนิดต่างๆ ซึ่งหินเวทมนตร์แต่ละชนิดก็ใช้เวลาแปลงไม่เท่ากัน”
“ที่เจ้าพูดมานี่...เจ้าเคยเห็นกับตาตัวเองหรือ”
“พวกเราเคยจับอสูรเลอะเลือนตัวเป็นๆ ได้ตัวหนึ่ง” ท่าทีสงสัยของเจ้าชายทำให้เธอรู้สึกไม่พอใจอย่างมาก “ตอนนั้น ผู้พิทักษ์ศักดิ์สิทธิ์แอบอ้อมไปตีค่ายปีศาจซึ่งอยู่ห่างจากสนามรบออกไป บังเอิญว่าในนั้นมีอสูรเลอะเลือนกำลังผลิตหินเวทมนตร์เรืองแสงอยู่พอดี พวกแม่มดจึงพามันกลับมาที่ทาคิลา แล้วบังคับให้มันทำงานให้เมืองศักดิ์สิทธิ์...ปีศาจชนิดนี้มีระดับสติปัญญาต่ำ แค่คอยป้อนหินให้มัน มันก็จะแปลงหินไปเรื่อยๆ อย่างไม่มีวันหยุดพัก เสียดายก็ตรงที่พวกเราไม่รู้วิธีทำให้มันผลิตหินเวทมนตร์ระดับสูงและวิธีเลี้ยงดูมัน พอครึ่งปีต่อมา มันก็เริ่มตัวเหลืองและแห้งตายไปเหมือนต้นไม้ที่ถูกตัดราก”
“หลังจากนั้น สถาบันยังส่งแม่มดไปสอดแนมตามค่ายปีศาจแห่งอื่นๆ อีก และข้อมูลที่ได้มาก็บ่งชัดว่า...อสูรเลอะเลือนคือเครื่องมือผลิตหินเวทมนตร์เพียงอย่างเดียวเท่านั้น ยิ่งหินก้อนไหนแข็งแกร่งมาก ก็ยิ่งต้องใช้เวลาแปลงนาน และปีศาจส่วนใหญ่ก็ใช้หินเวทมนตร์ในการทำสงครามทั้งนั้น อย่างเช่นปีศาจคลุ้มคลั่งนั่นถึงกับฝังหินเวทมนตร์ที่ช่วยกระตุ้นพลังในร่างกายไว้ที่หลังมือทีเดียว ดังนั้นพวกเขาจึงสามารถโจมตีระยะไกลได้อย่างง่ายดาย หินเวทมนตร์ที่พวกเราใช้ก็ได้มาจากร่างของศัตรูหรือไม่ก็ค่ายของศัตรูทั้งนั้น”
“เท่าที่ข้ารู้มา ผู้ที่จะครอบครองหินเวทมนตร์ชนิดนี้ได้ก็มีแต่ผู้นําปีศาจที่มีพละกำลังแข็งแกร่งเท่านั้น” อกาธาถอนหายใจ “หินก้อนนี้น่าจะเป็นของที่ระลึกจากสงครามของสุดยอดอมนุษย์สักคน”
“แล้วชนิดของหินเวทมนตร์ล่ะ” โรแลนด์ขมวดคิ้วมุ่น “พวกเขาได้ครอบครองหินเวทมนตร์ชนิดต่างๆ มาตั้งแต่แรกเลยหรือ”
“ย่อมไม่ใช่เช่นนั้นแน่ หากเป็นอย่างที่เจ้าว่า เผ่าพันธุ์มนุษย์คงสูญสิ้นไปนานแล้ว” เธอค้อนปะหลับปะเหลือก “สมัยสงครามแห่งโชคชะตาครั้งที่หนึ่งน่ะ ปีศาจส่วนใหญ่ยังไม่มีหินเวทมนตร์หรอก พวกเขาบุกเมืองมนุษย์โดยอาศัยเพียงร่างกายที่ทรงพลัง เกราะป้องกันที่แน่นหนา และหอกเหล็กเท่านั้น เรื่องนี้มีบันทึกไว้ในหนังสือประวัติศาสตร์ด้วย สงครามครั้งนี้กินเวลาไปหลายร้อยปี ต่อมาพวกมนุษย์ก็ค่อยๆ ถูกปีศาจยึดครองอาณาเขตทีละนิด จนในที่สุดก็ต้องถอยร่นไปยังที่ราบลุ่มบริบูรณ์” พอพูดถึงตอนนี้ เธอก็ถอนใจออกมาอีกรอบ “นั่นเป็นช่วงเวลาที่พวกเราเข้าใกล้ชัยชนะมากที่สุดแล้ว หากพวกเขาให้แม่มดเป็นผู้นำ แล้วสร้างกองทัพแม่มดสายต่อสู้ขึ้นมาล่ะก็ พวกปีศาจคงไม่มีวันได้เหยียบดินแดนแห่งรุ่งอรุณแม้แต่ก้าวเดียว”
“แล้วหลังจากนั้นพวกเขาก็เริ่มมีหินเวทมนตร์ชนิดต่างๆ หรือ”
“ก็คงอย่างนั้นล่ะ พอถึงสงครามแห่งโชคชะตาครั้งที่สอง พวกเขาก็มีวิธีโจมตีที่หลากหลายขึ้น” น้ำเสียงของอกาธาหม่นหมองลง “สงครามครั้งนี้ดำเนินไปได้เพียงสามสิบห้าปี พวกเราก็ถูกตีจนแตกพ่าย แม้ผู้พิทักษ์ศักดิ์สิทธิ์ผู้เก่งกาจจะสามารถต่อกรกับผู้นำนรกได้ แต่ศัตรูมีจำนวนมากกว่าพวกเรามากเกินไป ผู้อาวุโสในสมาพันธ์บอกว่า ในช่วงสิบปีแรก แม่มดยังพอมีโอกาสชนะสงครามได้ เพราะสุดยอดอมนุษย์เพียงคนเดียวก็สังหารปีศาจได้ทั้งกองทัพแล้ว แต่ต่อมาเนื่องจากพวกเราเสียคนไปมาก จึงทำได้แค่รักษาเมืองไว้เท่านั้น”
นี่เป็นครั้งแรกที่เจ้าชายเงียบไปนาน ดูเหมือนเขาจะกำลังขบคิดปัญหาใหญ่บางอย่างอยู่
ดูท่าเขาคงตระหนักถึงความน่ากลัวของปีศาจได้แล้ว อกาธาคิด พวกปีศาจไม่เพียงแต่มีจำนวนมหาศาลเท่านั้น แต่ยังมีพัฒนาการที่น่าตกใจด้วย ไม่รู้ว่าในสงครามที่กำลังจะมาถึงนี้ กองทัพของพวกเขาจะมีโฉมหน้าอย่างไร
“พวกเจ้าแบ่งประเภทปีศาจออกเป็นปีศาจคลุ้มคลั่ง ปีศาจสยองขวัญ และผู้นำนรกหรือ” ในขณะที่โรแลนด์กำลังเงียบนั้น ทิลลีก็เอ่ยถามขึ้น
“ถูกต้อง ชื่อเรียกพวกนี้เพิ่งแพร่หลายในสงครามแห่งโชคชะตาครั้งที่สองนี่เอง...เพราะก่อนหน้าที่พวกปีศาจจะได้ครอบครองหินเวทมนตร์นั้น นอกจากรูปร่างแล้ว พวกเขาก็แทบไม่มีอะไรต่างกันเลย”
“แล้วพวกเขาขยายขนาดกองทัพได้อย่างไร”
“เอ่อ...เรื่องนี้” อกาธาชะงักไปเล็กน้อย “ข้าเองก็ไม่รู้เหมือนกัน ในหนังสือไม่ได้บันทึกเรื่องนี้ไว้ แล้วพวกเราก็ไม่สามารถเค้นคำตอบจากปากเชลยได้เลย...เพราะเมื่อไม่มีหมอกแดง พวกเขาก็ตายลงอย่างรวดเร็ว พวกเราเองก็ไม่มีเวลาศึกษาภาษาของพวกเขาเสียด้วย ส่วนปีศาจที่ไม่ต้องอาศัยหมอกแดงก็มีแค่สัตว์ป่าระดับล่างเท่านั้น สื่อสารกันไม่รู้เรื่องหรอก”
“สัตว์ป่าหรือ”
“อืม ปีศาจมีมากมายหลายประเภท แต่ก็พอแบ่งได้เป็นสองประเภทใหญ่ๆ” เธออธิบายอย่างละเอียด “คือประเภทที่มีพลังวิเศษกับประเภทที่ไม่มีพลังวิเศษ ประเภทหลังสามารถอยู่ได้โดยไม่ต้องอาศัยหมอกแดง แต่ทั้งร่างกายและสติปัญญาก็ล้วนอยู่ในระดับเดียวกับสัตว์เดรัจฉานทั้งสิ้น อย่างเช่นสัตว์เลื้อยคลานแปดขาที่พวกปีศาจใช้ขนของ หรือไม่ก็อสูรสยองสองปีกที่ปีศาจขี่อยู่บนฟ้า”
“ช้าก่อน” เจ้าชายพลันเลิกคิ้ว “อสูรสยองที่เจ้าพูดถึงหน้าตาแบบนี้ใช่หรือไม่” เขาหยิบม้วนภาพวาดออกมาจากลิ้นชัก แล้วคลี่ให้อกาธาดู
“นี่คืออสูรสยองจริงๆ” ภาพปีศาจมีปีกในม้วนกระดาษดูสมจริงจนน่าตกใจ นี่คงเป็นผลงานของแม่มดอย่างไม่ต้องสงสัย “พวกเจ้าเคยเจอปีศาจชนิดนี้แล้วหรือ”
“พวกเราเจอมันแถวนี้นี่ล่ะ” เจ้าชายจิบชาไปหนึ่งอึก “ตอนแรกข้ายังนึกว่ามันคือสัตว์อสูรที่ปีศาจเลี้ยงไว้เสียอีก เช่นนี้ก็แปลว่า...สิ่งมีชีวิตสองอย่างนี้ไม่เหมือนกัน”
“ย่อมไม่เหมือนกันแน่นอน สัตว์อสูรระดับล่างคืออาหารของปีศาจ ส่วนสัตว์อสูรกลายพันธุ์ที่แข็งแกร่งคือศัตรูของปีศาจ ทุกครั้งที่ถึงเดือนแห่งปีศาจ พวกปีศาจจะโจมตีพวกเราน้อยลงอย่างเห็นได้ชัด พวกเราจะได้พักหายใจก็ช่วงนี้” อกาธาหยุดไปเล็กน้อย ก่อนจะเปลี่ยนหัวข้อสนทนาไปเป็นเรื่องศัตรูที่อยู่ใกล้แค่เอื้อม “หากมีอสูรสยองปรากฏตัวขึ้นแถวนี้ ก็แปลว่าค่ายของปีศาจจะต้องอยู่ไม่ไกลออกไป...พวกเขาอยู่ที่ไหน”
“ทางทิศตะวันตกของป่าเร้นลับ หลังภูเขาหิมะลูกใหญ่” โรแลนด์เล่าเรื่องการสำรวจที่ผ่านมาอย่างคร่าวๆ “ที่นั่นถูกหมอกแดงปกคลุมหมดแล้ว”
“ไม่ ไม่ใช่เช่นนั้น!” อกาธาพูดอย่างตื่นเต้น “หอคอยหินเตี้ยๆ พวกนั้นคือเครื่องมือผลิตหมอกแดง พวกมันจะปล่อยไอระเหยจากของเหลวที่เก็บสะสมไว้อย่างต่อเนื่อง ดังนั้นจึงต้องคอยเติมของเหลวตามกำหนด เพราะฉะนั้นพวกปีศาจจึงต้องขดตัวอยู่ใต้ดินเพื่อลดการใช้หมอกแดงให้มากที่สุด พวกเราน่าจะลองโจมตีค่ายแห่งนี้ดู!”
“โจมตีปีศาจก่อนหรือ” บรรดาแม่มดต่างเสียวสันหลังวาบ
“หากมีปีศาจดวงตาคอยระวังภัยอยู่ล่ะก็ ในค่ายก็น่าจะมีอสูรเลอะเลือนอยู่ด้วยแน่ๆ มิฉะนั้น ค่ายเล็กๆ ตามป่าเขาที่ห่างไกลแบบนี้ไม่มีทางจัดปีศาจระดับสูงที่มีเพียงหยิบมือมาประจำหรอก” เธอกัดริมฝีปาก “อย่างไรเสีย อสูรเลอะเลือนก็สามารถผลิตหินเวทมนตร์ชนิดเดิมได้แน่นอน ถึงจะไม่ใช่หินเวทมนตร์ระดับสูงก็ตาม แต่ข้าก็ยังสามารถนำมันมาศึกษาต่อได้ ไม่แน่ว่าข้าอาจจะพบหลักการแปลงหินอาญาสิทธิ์ก็ได้!”
........................................


[Go To Next Chapter]( ./267.md)