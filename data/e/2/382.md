##บทที่ 470 เรือรบลำใหม่
ระหว่างทางไปยังสวนด้านหลังเนินเขาทิศเหนือนั้น คำพูดประโยคนี้ยังคงก้องอยู่ในหูโรแลนด์
เขารู้สึกเหมือนหัวใจของเขามีรอยแยก และมันก็กำลังปริออกทีละน้อย ใช่แล้ว เขาคิด เขาไม่ใช่คนธรรมดาที่ทำงานกับแบบร่างเครื่องจักรทั้งวันอีกแล้ว และที่นี่ก็ไม่ใช่โลกในอดีตที่เขาคุ้นเคยด้วย ตอนนี้ เขากำลังกลายเป็นผู้ปกครองดินแดนแห่งหนึ่งอย่างช้าๆ หรือกระทั่งอาจได้เป็นถึงผู้ปกครองอาณาจักรเลยด้วยซ้ำ เมื่อสถานการณ์เปลี่ยนแปลงไป เขาก็ไม่ควรใช้ค่านิยมแบบเก่าๆ มาผูกมัดตัวเองอีก
แค่ทำตามเสียงเรียกร้องจากก้นบึ้งหัวใจก็พอ เขาบอกตัวเอง หากต่างฝ่ายต่างต้องหักห้ามกันและกันเพียงเพราะ ‘กฎเกณฑ์’ ที่เลื่อนลอยล่ะก็ นอกจากจะเป็นการทำร้ายทั้งอันนาและไนติงเกลแล้ว ก็ไม่ก่อให้เกิดประโยชน์อันใดอีก
พอคิดถึงตรงนี้ โรแลนด์ก็รู้สึกปลอดโปร่งไม่น้อย เขาสูดอากาศเย็นเฉียบเข้าปอดลึก ก่อนจะผลักประตูสวนบานใหญ่ออกอย่างช้าๆ
ประตูเหล็กที่เปิดออกไม่ต่างจากรอยแยกในใจ พริบตานั้น มันเปิดให้เห็นโลกใหม่อีกใบ
“อ้อ...ฝ่าบาทนี่เอง” ฮัมมิงเบิร์ดกับลูเซียวิ่งมาถวายบังคม
“เสด็จมาแล้วหรือเพคะ” อันนาคลี่ยิ้มหวาน พอเห็นรอยสีแดงจางๆ บนคอขาวผ่องของเธอ โรแลนด์ก็อดนึกถึงความเร่าร้อนประดุจเปลวไฟเมื่อคืนของอีกฝ่ายไม่ได้ แต่ในเมื่อเขาตัดสินใจแล้ว หากต้องรอต่อไปอีกหน่อย เขาก็ยินดี
“เป็นอย่างไรบ้าง ทำแบบจำลองเสร็จแล้วหรือยัง”
“แน่นอนเพคะ” อันนาทำมือเป็นเชิงว่าตามข้ามา คนทั้งสองเดินออกจากประตูหลังสวน โรแลนด์เห็นเรือเหล็กลำหนึ่งกำลังลอยอยู่กลางสระที่ถูกล้อมด้วยหิมะ ลำเรือยาวประมาณหนึ่งเมตร กว้างประมาณยี่สิบกว่าเซนติเมตร ดูผอมเพรียวกว่าเรือซีเมนต์ที่เทอะทะพวกนั้นมาก หัวเรือเป็นรูปทรงกระสวย ท้ายเรือแบน และที่พิเศษที่สุดก็คือท้องเรือซึ่งเต็มไปด้วยไม้คานที่วางตัดกันไปมา ดูเผินๆ เหมือนตารางสี่เหลี่ยมที่เรียงต่อกันจำนวนนับไม่ถ้วน
“นี่ล่ะสิ่งที่ข้าต้องการ” โรแลนด์พูดอย่างตื้นตัน เรือเหล็กกล้าบริสุทธิ์ลำนี้ไม่เหมือนเรือหินที่สร้างจากคอนกรีตเสริมเหล็กเส้น มันมีความประณีตอันเป็นเอกลักษณ์มากกว่า โดยเฉพาะอย่างยิ่งคานที่ไขว้สลับกันอย่างหนาตาพวกนั้น ดูราวกับงานศิลปะก็ไม่ปาน เขารู้ว่าส่วนประกอบทุกชิ้นของเรือจำลองลำนี้ถูกตัดแต่งด้วยไฟสีดำตามมาตราส่วนย่อ ไม่เว้นแม้แต่จุดเชื่อม ต่อให้อยู่ในยุคสมัยใหม่ มันก็ยังเป็นผลงานชั้นเลิศที่มีมูลค่ามหาศาล
“นี่คือเรือชนิดใหม่ที่ท่านต้องการสร้างหรือ”
“อืม” เขาพยักหน้า “แล้วมันก็จะเป็นเรือรบที่ได้มาตรฐานลำแรกของเมืองชายแดนด้วย”
เดิมที โรแลนด์ตั้งใจจะใช้เรือซีเมนต์มาสร้างเป็นเรือปืน แต่เขาพบว่า ตราบใดที่เครื่องจักรไอน้ำยังมีกำลังไม่มากพอ ความเร็วของเรือซีเมนต์ก็จะกลายเป็นจุดอ่อนที่ชัดเจนที่สุด...ดูอย่างกองเรือที่ยกทัพไปตีป้อมปราการลองซองรอบนี้ก็ได้ ขนาดบรรทุกแค่เชื้อเพลิงกับคน ก็ยังทำความเร็วเฉลี่ยได้เพียงแปดถึงเก้ากิโลเมตรต่อชั่วโมงเท่านั้น หากต้องบรรทุกปืนป้อมหมุนได้ขนาดหนึ่งร้อยห้าสิบสองมิลลิเมตร รวมถึงดินระเบิดและอาวุธรบอื่นๆ เพิ่มอีก ความเร็วของมันคงเหลือแค่ประมาณห้ากิโลเมตรต่อชั่วโมง หรือถ้าวัดเป็นน็อต ก็ไม่น่าจะถึงสามน็อตต่อชั่วโมงด้วยซ้ำ สาเหตุก็เพราะปูนมีน้ำหนักมากเกินไป ถ้าแค่ใช้ในงานขนส่งก็พอมองข้ามเรื่องความเร็วไปได้ แต่ถ้าจะนำมาใช้เป็นเรือรบล่ะก็ อย่างไรเสียเรือที่มีน้ำหนักเบาก็ย่อมคล่องตัวกว่า
หากเมืองชายแดนยังขาดแคลนเหล็กกล้าเหมือนเมื่อสองเดือนก่อนล่ะก็ ต่อให้เรือแล่นช้ากว่านี้เขาก็ยังรับได้ แต่ในเมื่อดวงดาวแห่งเหล็กกล้าได้เข้าสู่กระบวนการการผลิตแล้ว เขาก็มีเหล็กกล้ามากพอที่จะสร้างเรือรบหุ้มเหล็กได้สักที ในด้านโครงสร้างเรือ โรแลนด์เลือกใช้วิธีประกอบชิ้นส่วนซึ่งเป็นวิธีที่ง่ายที่สุด...นั่นคือการนำแผ่นเหล็กมาเชื่อมติดกับคานทีละชิ้น จนกลายเป็นโครงสร้างรูปกล่องกลวงขนาดใหญ่ จากนั้นจึงนำกล่องจำนวนมากมาประกอบติดกันอีกที จนได้เป็นส่วนท้องของลำเรือ วิธีต่อเรือแบบนี้ไม่จำเป็นต้องใช้กระดูกงู และไม่มีความเกี่ยวข้องใดๆ กับวิธีต่อเรือแบบโบราณ ยิ่งเมื่อศัตรูไม่มีปืนใหญ่ที่จะโจมตีฝั่งเขาด้วยแล้ว เขาจึงไม่ต้องเสียเวลาคิดเรื่องการป้องกันเลย เขาห่อลำเรือด้วยแผ่นเหล็กบางเกือบทั้งหมด เพื่อลดต้นทุนและน้ำหนักให้ได้มากที่สุด
ส่วนเรื่องกำลังขับเคลื่อนนั้น โรแลนด์เลือกใช้ใบจักร ไม่ใช่วงล้อใบพายเหมือนเรือซีเมนต์...เครื่องจักรไอน้ำจะเป็นตัวผลิตกำลังขับเคลื่อน โดยใช้เฟืองขับเคลื่อนใบจักรทั้งสองชุด แต่ในแบบร่างที่เขาให้อันนานั้น เขาเผื่อที่สำหรับดัดแปลงเครื่องจักรไอน้ำแบบไอน้ำขยายตัวสามรอบไว้ด้วย เผื่อวันใดเขาคิดจะผลิตเรือในปริมาณมากขึ้นมา จะได้ดัดแปลงมันให้เป็นเครื่องจักรไอน้ำรุ่นใหม่ที่เหมาะจะใช้กับเรือมากขึ้น
อันนากลับมาที่สวนแล้วก็เริ่มตัดแผ่นเหล็กชิ้นที่หนึ่ง
ไฟสีดำในมือเธอโบยบินขึ้นๆ ลงๆ ราวกับไม้บรรทัดที่แม่นยำ เหล็กกล้าแผ่นหนาขนาดหนึ่งตารางเมตรถูกตัดเป็นแผ่นบางเจ็ดแปดแผ่นราวกับมันฝรั่งในพริบตา เหล็กแต่ละแผ่นหนาห้ามิลลิเมตรเท่ากัน ไม่ขาดหรือเกินแม้แต่น้อย
จากนั้นก็เป็นขั้นตอนการเชื่อม ฮัมมิงเบิร์ดนำคานเหล็กที่ถูกเสกให้เบาแล้วไปวางระหว่างแผ่นเหล็กสองแผ่น จากนั้น ไฟสีดำของอันนาที่ยืดออกเป็นเส้นเล็กๆ ซึ่งมองด้วยตาเปล่าไม่เห็นก็สอดทะลุเข้าส่วนล่างของคานไป ประดุจเส้นด้ายที่มัดวัตถุทั้งสามไว้ ขณะเดียวกันนั้น อุณหภูมิของมันก็เพิ่มขึ้นด้วย...วิธีเชื่อมแบบนี้ไม่เหมือนวิธีเชื่อมด้วยเปลวไฟในอดีต การเพิ่มอุณหภูมิจากภายในสู่ภายนอกทำให้เหล็กกล้าหลอมเหลวที่ไหลได้เติมเต็มช่องว่างระหว่างแผ่นเหล็กได้ทุกอณู เมื่อวัตถุทั้งสามเชื่อมต่อกันดีแล้ว คานจะยุบตัวลงเล็กน้อยประมาณหนึ่งมิลลิเมตร นี่เป็นสัญญาณว่าส่วนล่างของมันได้ละลายและเติมเต็มช่องว่างระหว่างแผ่นเหล็กสองแผ่นแล้วจริงๆ
คานที่ตัดกันเป็นเครื่องหมายบวกสามารถเชื่อมต่อแผ่นเหล็กได้สี่แผ่น และคานรูปเครื่องหมายบวกจำนวนมากก็สามารถประกอบกันเป็นกล่องกลวงได้ กล่องพวกนี้จะถูกฮัมมิงเบิร์ดเสกให้เบาแล้วขนไปที่ริมแม่น้ำแดง เพื่อเข้าสู่ขั้นตอนการประกอบขั้นสุดท้ายในอู่ต่อเรือต่อไป
สายตาของโรแลนด์จับจ้องอยู่ที่อันนาที่กำลังทำงานมือเป็นระวิง ผมยาวสีบลอนด์ของเด็กสาวขยับไหวไปตามกิริยาของเธอ ราวกับภูติที่กำลังเริงระบำอยู่ท่ามกลางทิวทัศน์หิมะขาวบริสุทธิ์
…
โรแลนด์ได้พบกับแอ็กเซีย แม่มดที่เพิ่งตื่นรู้คนใหม่ในตอนบ่าย
หากเธอสามารถปรากฏตัวในห้องทำงานของเขาได้ นั่นก็แปลว่าเธอผ่านการตรวจสอบของไนติงเกลแล้ว ส่วนเรื่องความสามารถอันแสนมหัศจรรย์ของเธอนั้น เวนดี้ได้บันทึกไว้อย่างละเอียดแล้ว โรแลนด์จึงไม่ต้องทดสอบพลังเธอเพิ่มอีก เพียงแต่วางสัญญาลงตรงหน้าเธอเท่านั้น
แอ็กเซียหยิบพู่กันขึ้นมาแล้วก็นิ่งไปสักครู่ ก่อนจะพูดด้วยใบหน้าแดงก่ำว่า “หม่อมฉัน...เขียนหนังสือไม่เป็นเพคะ”
“ไม่เป็นไร” โรแลนด์หัวเราะ “แค่ประทับรอยนิ้วมือก็พอแล้ว”
เธอใช้หัวแม่โป้งแตะหมึกแล้วประทับลงบนส่วนท้ายของกระดาษหนังแกะอย่างระมัดระวัง “แค่นี้เองหรือเพคะ”
“อืม” โรแลนด์เก็บสัญญา “เวนดี้เล่าเรื่องเจ้าให้ข้าฟังแล้ว ดังนั้นแม้พวกเราจะทำสัญญากันแล้ว เจ้าก็ไม่จำเป็นต้องอยู่ในปราสาทก็ได้ แค่มาฝึกพลังและเรียนหนังสือที่นี่ทุกวันก็พอ เวนดี้น่าจะอธิบายเรื่องคุณสมบัติพิเศษของพลังให้เจ้าฟังแล้วกระมัง”
“เพคะ ฝ่าบาท” พอได้ยินว่าไม่ต้องอยู่ในปราสาท สีหน้าของแอ็กเซียก็ดูผ่อนคลายลงมาก “ท่านเวนดี้บอกว่า หากไม่ปล่อยพลังที่สั่งสมไว้ออกไป พอถึงวันตื่นรู้เมื่อไร ก็อาจเป็นอันตรายถึงชีวิตได้”
“ถูกต้อง ดังนั้นเจ้าจะต้องตั้งใจฝึกให้ดี ส่วนเรื่องความเชื่อมโยงระหว่างวิธีแสดงพลังและการควบคุมพลังอย่างแม่นยำนั้น นางน่าจะค่อยๆ สอนเจ้าเอง” โรแลนด์ไม่ได้แก้วิธีพูดของอีกฝ่าย เพราะการเคารพผู้สอนย่อมไม่ใช่เรื่องเสียหายสำหรับผู้เรียนใหม่ “หากเจ้ามีอะไรไม่เข้าใจ ก็สามารถถามสมาชิกในสโมสรแม่มดได้ทุกคน”
“หม่อมฉันเข้าใจแล้วเพคะ ฝ่าบาท” เธอก้มหน้าลง “แต่ว่า...พลังของหม่อมฉันไม่มีประโยชน์ใช่หรือไม่เพคะ หม่อมฉันเคยถามท่านเวนดี้แล้ว แต่นางบอกว่ามีแค่ฝ่าบาทเท่านั้นที่รู้”
“ย่อมไม่ใช่เช่นนั้นแน่” โรแลนด์หัวเราะ “เจ้ามีความสามารถอย่างนักสืบ ซึ่งจะเป็นประโยชน์ต่อภารกิจปราบปรามอาชญากรรมอย่างมหาศาลทีเดียว”
“นะ...นักสืบหรือเพคะ” แอ็กเซียผุดสีหน้างุนงง
“ไม่เป็นไร อีกหน่อยเจ้าก็รู้เอง” เขาเรียกไนติงเกลที่อยู่ในหมอกมายาออกมา “นับแต่นี้เป็นต้นไป แม่มดผู้นี้จะเป็นผู้บังคับบัญชาโดยตรงของเจ้า”
………………………………….


[Go To Next Chapter]( ./383.md)