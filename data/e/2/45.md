##บทที่ 133 อัศวินแห่งแอลลาเฟียร์ (2)
ไพรซ์ถูกค้นตัวอีกรอบก่อนเข้าโถงรับแขก รอบนี้พวกเขาตรวจเข้มกว่าเดิมมาก ไล่ตั้งแต่หัวจดเท้า ตรงไหนที่พอจะซ่อนมีดหรือกริชได้จะถูกคลำอย่างละเอียด แม้แต่พื้นรองเท้าก็ไม่เว้น


จากนั้น เขาก็ได้เห็นหน้าคนที่บดขยี้กองทัพดยุกในโถงใหญ่...เจ้าชายลำดับที่สี่แห่งอาณาจักรเกรย์คาสเซิล ผู้ปกครองเมืองชายแดน และเจ้าของดินแดนตะวันตกคนใหม่ โรแลนด์ วิมเบิลดัน


เจ้าชายองค์นี้มีผมยาวสีเทาอันเป็นลักษณะเฉพาะของเชื้อพระวงศ์ หน้าตายังดูอ่อนเยาว์มาก อายุน่าจะประมาณยี่สิบกว่าๆ เขาไม่ได้มัดผมหรือสวมมงกุฎใดๆ นิ้วเรียวยาวที่ถือพู่กันขนห่านก็ไม่ได้สวมแหวนเพชรหรือปลอกนิ้วสักวง แม้แต่สร้อยคอมือก็ไม่ใส่...นับเป็นภาพที่หาดูได้ยากมากในหมู่ชนชั้นสูง


“ไพรซ์ ดีซา อัศวินของเอิร์ลตระกูลแอลลาเฟียร์ใช่หรือไม่” โรแลนด์นั่งพิงเก้าอี้ พลิกดูใบรายชื่อในมือ


“พ่ะย่ะค่ะ ฝ่าบาท” ไพรซ์คุกเข่าลงหนึ่งข้าง


จนถึงตอนนี้เขาก็ยังไม่อยากเชื่อเลยว่า ชายหนุ่มผู้ไม่มีแม้แต่หนวดเคราบนหน้าคนนี้จะนำทัพนายพรานและคนงานเหมืองบดขยี้ดยุกไรอันผู้ครอบครอบดินแดนตะวันตกมานานปีจนย่อยยับได้


“เจ้ารู้หนังสือหรือไม่ อ่านออกเขียนได้หรือไม่ ลุกขึ้นยืนตอบ”


“กระหม่อมอ่านออกเขียนได้พ่ะย่ะค่ะ ฝ่าบาท ทักษะพวกนี้เป็นคุณสมบัติพื้นฐานของอัศวิน” ไพรซ์ขยับตัวลุกขึ้น ทันใดนั้นก็นึกได้ว่าอัศวินรุ่นเก่าๆ บางคนได้รับแต่งตั้งเป็นอัศวินตอนที่เกรย์คาสเซิลยังไม่มีค่านิยมที่ว่าอัศวินต้องเพียบพร้อมทั้งทักษะการต่อสู้และวิชาความรู้ จึงเสริมไปอีกว่า “กระหม่อมหมายถึงอัศวินรุ่นใหม่นะพ่ะย่ะค่ะ”


สามสิบปีมานี้ ผู้ที่ได้รับแต่งตั้งเป็นอัศวินเพราะรบเก่งหรือเพราะสร้างผลงานในสงครามเริ่มน้อยลงทุกที ในขณะที่คุณสมบัติด้านอื่นๆ เริ่มถูกพิจารณามากขึ้นเรื่อยๆ หากไม่สามารถเขียนหนังสือหรืออ่านเอกสารราชการได้ก็อย่าหวังว่าจะเข้าตาผู้ปกครอง


ยิ่งเมื่อมีอัศวินหนุ่มคนดังอย่างอัศวินวายุแห่งเมืองหลวง กับอัศวินแสงอรุณแห่งดินแดนตะวันตกเป็นตัวอย่างด้วยแล้ว มาตรฐานของอัศวินยิ่งถูกยกระดับขึ้นไปอีก


ดังนั้น ผู้ที่เตรียมตัวจะเป็นอัศวินจึงต้องหัดเขียนอ่านหนังสือไว้ตั้งแต่เนิ่นๆ พวกที่ระดับสูงขึ้นมาหน่อยก็ต้องเรียนรู้มารยาทต่างๆ ด้วย


แต่ว่าไพรซ์ไม่เข้าใจ เหตุใดเจ้าชายจึงถามคำถามนี้กับเขา


“ดีมาก” เจ้าชายพยักหน้า “เช่นนั้นข้าจะบอกผลตัดสินเดี๋ยวนี้”


คำพูดนี้ทำให้เขาเผลอกลั้นหายใจโดยไม่รู้ตัว


“เจ้ามีทางเลือกสองทาง ทางแรกคือไปขุดแร่ที่เหมืองเนินเขาทิศเหนือเพื่อไถ่โทษตัวเองเป็นเวลายี่สิบปี ทางที่สองคือเป็นครู สอนชาวเมืองของข้าให้อ่านออกเขียนได้


งานเหมืองไม่ใช่งานทาส ข้ามีค่าตอบแทนและวันหยุดให้เจ้าเดือนละสามวัน ส่วนงานครูเจ้าจะได้ทั้งค่าตอบแทน บ้านพัก และวันหยุดสัปดาห์ละสองวัน แต่หากเจ้าเลือกทางที่สองล่ะก็ เจ้าจะต้องทำงานจนถึงอายุห้าสิบจึงจะเลิกอาชีพนี้ได้ แต่วางใจเถอะ ถึงตอนนั้นแม้เจ้าไม่ได้ทำงานแล้ว เจ้าก็จะยังได้รับค่าตอบแทนเหมือนเดิม”


ไพรซ์ฟังจบก็ถอนใจเบาๆ เป็นอย่างที่คิดไว้จริงๆ ไม่มีโทษประหารหรือเนรเทศ แต่ว่าทางเลือกสองทางนี้เขาฟังแล้วก็นึกสงสัยจริงๆ งานเหมืองดูจะเป็นงานโหด แต่เจ้าชายกลับบอกว่ามีค่าตอบแทนและ...วันหยุดอย่างนั้นหรือ


ส่วนงานครู คนที่จะทำได้ก็ต้องมีความรู้กว้างขวางไม่ใช่หรือ เขามีความรู้แค่อ่านออกเขียนได้จะเป็นครูได้อย่างไร แล้วที่เจ้าชายบอกว่าสอนชาวเมืองหมายความว่าอย่างไร เจ้าชายคิดจะเลี้ยงดูสามัญชนพวกนี้เหมือนขุนนางอย่างนั้นหรือ


แต่ที่สำคัญที่สุดคือ ทั้งสองทางเลือกนี้ไม่ได้พูดถึงที่ดินของเขาเลย


ไพรซ์เงยหน้ามองเจ้าชายพลางถามอย่างระมัดระวัง “ฝ่าบาทที่เคารพ ไม่ทราบว่าหากกระหม่อมเลือกแล้ว ที่ดินของกระหม่อมจะ...”


“นับตั้งแต่พริบตาที่เจ้าหันคมดาบมาหาข้า เจ้าก็หมดสิทธิ์ในที่ดินของเจ้าแล้ว” โรแลนด์พูดอย่างไม่เกรงใจ


“ข้อนี้ ข้าได้ตกลงกับทายาทตระกูลแอลลาเฟียร์แล้ว เขาจะขายทรัพย์สินในที่ดินเจ้าแล้วนำเงินมาชดเชยให้เจ้า ส่วนเจ้า ถ้าตัดสินใจได้เมื่อไร เอิร์ลคนใหม่ก็จะส่งคนในครอบครัวเจ้าพร้อมเงินชดเชยมาที่เมืองชายแดน เช่นนี้เขาก็จะมีที่ดินมากพอสำหรับอัศวินคนใหม่”


ไพรซ์หดหู่ใจ ที่ดินของเขามีแค่บ้านหนึ่งหลังกับฝูงเป็ดฝูงไก่และปลาในหนองน้ำเท่านั้น ของพวกนี้จะเปลี่ยนเป็นเงินได้สักเท่าไรเชียว เอิร์ลคนใหม่คงจะกดราคาลงอีกแน่นอน...จะถึงสามสิบเหรียญทองหรือเปล่าก็ไม่รู้ เอิร์ลคนเก่าเพิ่งจะเสียไป เอิร์ลคนใหม่ก็ทอดทิ้งเขาเสียแล้ว พอรู้ว่าถูกตัดไมตรีแบบนี้ ไพรซ์ก็รู้สึกสิ้นหวังสุดกำลัง


“สำหรับเจ้าที่เป็นผู้ช่วยของผู้ช่วยหัวหน้ากบฏ นี่คือโทษสถานเบาที่สุดแล้ว” โรแลนด์หยุดไปเล็กน้อย “จะว่าไปแล้ว ที่ดินโล่งๆ ผืนนั้นมีอะไรน่าเสียดายนักหรือ ไม่ว่าเจ้าจะเลือกเป็นคนงานเหมืองหรือเป็นครู เจ้าก็สามารถเก็บเงินซื้อที่ดินในเมืองชายแดนได้ทั้งนั้น”


ไพรซ์ได้ยินประโยคนี้ก็พอจะใจชื้นขึ้นบ้าง ลงเหมืองขุดแร่เขาไม่ทำแน่นอน ส่วนทางเลือกอีกทางนั้น...


“ฝ่าบาท ไม่ทราบว่าครูได้ค่าตอบแทนเท่าไรหรือพ่ะย่ะค่ะ”


“ถ้าเป็นครูระดับพื้นฐานก็ยี่สิบเหรียญเงินต่อเดือน แต่ข้าจะเพิ่มให้เจ้าทุกปีปีละห้าเหรียญจนเจ้าอายุห้าสิบ หลังจากห้าสิบแล้วรายได้ของเจ้าก็จะอิงตามเงินเดือนเดือนสุดท้าย แต่ข้าบอกก่อนนะว่าสิทธิ์นี้ไม่สามารถส่งต่อให้ลูกหลานหรือถ่ายโอนให้ใครได้”


ไพรซ์คำนวณในใจสักครู่ พบว่าเขาจะมีรายได้รวมเกือบสามเหรียญทองต่อปี มิหนำซ้ำรายได้นี้ยังจะเพิ่มขึ้นทุกปีด้วย ผ่านไปสักสี่ห้าปี เขาก็น่าจะมีรายได้พอๆ กับรายได้ที่ได้จากการบริหารที่ดินเดิมของตัวเอง “ฝ่าบาท ครูระดับพื้นฐานหมายความอย่างไรพ่ะย่ะค่ะ...ยังมีครูประเภทอื่นๆ อีกหรือพ่ะย่ะค่ะ”


“ถูกต้อง ครูระดับพื้นฐานจะสอนแค่การอ่านการเขียนเท่านั้น ส่วนครูระดับกลางและระดับสูงจะสอนความรู้เฉพาะทางแขนงต่างๆ ขอแค่เจ้ามีทักษะด้านใดก็ตามที่จะช่วยพัฒนาเมืองชายแดนได้ เจ้าก็ทำงานนี้ได้” โรแลนด์ยืดตัวตรง “ว่าอย่างไร เจ้าเก่งเรื่องไหนเป็นพิเศษหรือไม่เล่า แต่ถ้าเป็นเรื่องขี่ม้าฟันดาบพวกนั้นข้าไม่รับนะ”


เรื่องพวกนั้นข้าก็ไม่ถนัดเหมือนกัน ไพรซ์คิดในใจ เขาลังเลสักครู่ก่อนจะตอบอีกฝ่ายไป “ฝ่าบาท เลี้ยงเป็ดเลี้ยงไก่นี่ถือเป็นทักษะพิเศษหรือไม่พ่ะย่ะค่ะ หรืออย่างตกปลากระหม่อมก็ชำนาญมากเช่นกัน”


พูดออกไปแล้วก็นึกเสียใจ ของแบบนี้เรียกว่าทักษะได้ด้วยหรือ สัตว์ปีกพวกนี้ต่อให้ปล่อยตามธรรมชาติก็ยังโตได้เลย ในหมู่ขุนนางมีคนเลี้ยงนกเลี้ยงแมวอยู่หลายคนก็จริง แต่เขายังไม่เคยเห็นใครเลี้ยงสัตว์ประเภทนี้สักคน ส่วนเรื่องตกปลานั้น...ก็เหมือนกับล่าสัตว์นั่นล่ะ เรียกว่างานอดิเรกน่าจะเหมาะกว่า


ทว่าเจ้าชายกลับสนใจประโยคแรกของเขามาก “อ้อ เลี้ยงอย่างไรเล่า ลองพูดให้ข้าฟังซิ”


ไพรซ์จึงทำใจดีสู้เสือเอ่ยว่า “เอ่อ จากประสบการณ์การเลี้ยงสัตว์ในที่ดินของกระหม่อมเอง หากเทียบกับการเลี้ยงสัตว์แบบปล่อยแล้ว การให้พวกมันกินธัญพืชทุกวันจะทำให้พวกมันโตเร็วกว่า หรือหากผสมทรายลงไปในธัญพืชเล็กน้อย ก็จะช่วยประหยัดอาหารได้มากขึ้นในขณะที่ผลลัพธ์ยังคงเดิม


ส่วนโรงเลี้ยงก็ควรสร้างในที่ที่อากาศถ่ายเทสะดวก สามารถกันแดด กันฝน และกันหนาวได้ โดยเฉพาะอย่างยิ่งช่วงหน้าร้อนที่อากาศร้อนจัด หากไม่มีโรงเลี้ยง แม่ไก่ก็อาจหยุดออกไข่ได้ พอถึงหน้าหนาวก็ใส่ฟางลงไปเยอะๆ ไก่จะได้ไม่หนาวตาย แล้วถ้าให้พวกมันกินปลาตัวเล็กๆ ทุกเดือนได้ก็ยิ่งดี พวกมันจะได้ไม่ป่วยง่าย อีกเรื่องที่สำคัญก็คือการทำความสะอาดขี้ไก่...”


พอพูดถึงตอนท้ายๆ เขาก็เห็นเจ้าชายหัวเราะออกมา​ “ไม่เลวนี่ ดูเหมือนขุนนางดินแดนตะวันตกจะมีที่ได้เรื่องได้ราวอยู่บ้าง”


“เอ๋” ไพรซ์ยังไม่เข้าใจความนัยในคำพูดของอีกฝ่าย


โชคดีที่โรแลนด์คลายความกังวลใจให้เขาอย่างรวดเร็ว “ข้าจะส่งคนไปซื้อเป็ดไก่มาจากป้อมปราการลองซอง แล้วจะแบ่งพื้นที่ทางชายแดนตะวันตกให้เจ้าลองเลี้ยงดู ตั้งใจเลี้ยงให้ดีล่ะ หากเจ้าทำได้ดี เจ้าก็จะได้สอนวิชาเลี้ยงสัตว์ เงินเดือนก็จะคิดตามตำแหน่งครูระดับกลาง ปีแรกห้าสิบเหรียญเงินต่อเดือน ปีต่อๆ ไปเพิ่มขึ้นปีละสิบเหรียญ แต่หากเจ้าล้มเหลวล่ะก็ เจ้าจะได้ไปขุดแร่ที่เหมืองเนินเขาทิศเหนือแน่นอน”


........................................


[Go To Next Chapter]( ./46.md)