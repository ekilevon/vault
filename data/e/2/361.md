##บทที่ 449 สถานการณ์สงคราม
…
โรแลนด์เดินเข้าไปในปราสาทที่เละเทะ ภายในโถงใหญ่ เปโรกับเอิร์ลเฮอร์มอนกำลังคุกเข่าหนึ่งข้างรอเขาอยู่แล้ว
ศพบนพื้นถูกลากออกไปหมดแล้ว เหลือแต่กลิ่นคาวเลือดที่ยังคงอยู่ เครื่องเรือนที่เสียหายและอาวุธที่แตกหักกระจายเกลื่อนไปทั่วทุกที่ เขาแทบจะเห็นภาพขณะที่ทั้งสองฝ่ายเข่นฆ่ากันเพื่อชิงปราสาทได้อย่างชัดเจน
“ลุกขึ้นเถอะ” โรแลนด์เดินมาตรงหน้าเขา แล้วก้มลงจับแขนเขาไว้
“พ่ะย่ะค่ะ” เสียงของเปโรสั่นเครือ “ฝ่าบาท ในที่สุดฝ่าบาทก็เสด็จมา”
“พวกเจ้าทำได้ดีมาก” เขาพูดเสียงขรึม “สี่ตระกูลใหญ่จะต้องชดใช้ในสิ่งที่ทำลงไปอย่างสาสม ฆาตกรจะต้องถูกลงโทษด้วยกฎหมาย”
“กระหม่อมไม่สามารถปกป้องป้อมปราการลองซองได้...”
“เจ้าทำดีที่สุดแล้ว นี่ไม่ใช่ความผิดของเจ้า” โรแลนด์ถอนใจ เปโรไม่ใช่ผู้ปกครองที่เก่งเรื่องรบ ดูจากการยึดเมืองคราวก่อนและการก่อกบฏของขุนนางครั้งนี้ก็ชัดเจนแล้ว เขาเก่งเรื่องการบริหารที่ดิน มีหัวด้านการค้าขาย และรู้จักไขว่คว้าโอกาส แต่เขาไม่ใช่นักวางแผนมือฉกาจ และไม่ชำนาญด้านการต่อสู้และกลอุบาย หากไม่ใช่เพราะกองทัพที่สองส่งคนมาที่ปราสาทตามแผนฉุกเฉินล่ะก็ เขาคงต้านทานศัตรูได้ไม่ถึงสองวัน
แต่นั่นไม่ได้หมายความว่าเปโรไม่ใช่ผู้ปกครองที่ดี หากเปโรไม่เก่งเรื่องรบ เขาก็แค่ส่งอีกฝ่ายไปปกครองเมืองที่ไม่มีการสู้รบก็สิ้นเรื่อง หากเทียบกับคนที่เก่งเรื่องรบแล้ว โรแลนด์ค่อนข้างให้ความสำคัญกับนักบริหารที่มีหัวการค้ามากกว่า
“ข้าเชื่อว่าจลาจลครั้งนี้เกิดจากเหตุจูงใจบางอย่าง” เขามองทุกคนที่อยู่ในปราสาท “นี่คือแผนชั่วแท้ๆ ศัตรูพยายามทำลายความสงบเรียบร้อยของดินแดนตะวันตก และช่วงชิงผลประโยชน์ที่ไม่ใช่ของพวกเขา!”
บรรยากาศพลันเงียบสงัดลงทันใด ไม่ว่าจะทหารกองทัพที่หนึ่งที่กำลังถือปืนระวังภัย หรืออัศวินเลือดโซมกายที่ยืนอยู่ด้านหลังเปโร ก็ล้วนมองเจ้าชายด้วยแววตาที่ลุกโชนทั้งสิ้น
“พวกเขาถึงกับก่ออาชญากรรมร้ายแรง ทำร้ายขุนนาง และสังหารประชาชนเพื่อการนี้ ไม่รู้ว่าหลังจากจบสงครามครั้งนี้ จะมีประชาชนเสียคนในครอบครัวไปกี่คน มีบ้านถูกปล้นไปกี่หลัง แต่สุดท้ายแล้ว แผนร้ายของพวกเขาก็ไม่สัมฤทธิ์ผล เพราะการต่อสู้อย่างเข้มแข็งของพวกเจ้า ป้อมจึงรอดพ้นจากโศกนาฏกรรมอันเลวร้ายมาได้ พวกเจ้าได้ทำสิ่งที่องอาจกล้าหาญยิ่ง ปณิธานของพวกเจ้าสมควรได้รับคำชื่นชม!”
เหล่าอัศวินต่างยืดอกขึ้นโดยไม่รู้ตัว
“แต่ว่าสงครามครั้งนี้ยังไม่จบ กบฏพวกนั้นกำลังหนีกันหัวซุกหัวซุน ต่อไปจะเป็นเวลาแก้แค้นของพวกเราแล้ว! ข้าขอสาบานว่า ไม่ว่าศัตรูจะหลบอยู่ที่ใด ก็จะไม่มีวันหนีรอดการพิพากษาไปได้ ไม่ว่าจะอยู่ในที่ดินของสี่ตระกูลใหญ่…หรือว่าในเมืองหลวงก็ตาม!” โรแลนด์หยุดไปเล็กน้อยก่อนจะพูดอย่างเด็ดขาด “และตัวการก่อกบฏครั้งนี้ก็จะต้องได้รับโทษอย่างแน่นอน! เลือดของพวกเจ้าที่หลั่งไหล...จะต้องไม่สูญสิ้นไปโดยเปล่าประโยชน์!”
“เจ้าชายทรงพระเจริญ!” เปโรและเอิร์ลเฮอร์มอนคุกเข่าลงไปอีกครั้ง
“เจ้าชายทรงพระเจริญ!” จากนั้นจึงเป็นเสียงของอัศวินและทหารกองทัพที่สองที่รอดชีวิตมาได้
ไม่นานนัก ทุกคนที่อยู่ในที่นั้นก็พากันคุกเข่าลงหนึ่งข้าง ลำตัวท่อนบนยืดตรง มือขวาแตะหน้าอก และส่งเสียงดังสนั่นอย่างพร้อมเพรียง
“เจ้าชายทรงพระเจริญ!”
...
หลังจากปลอบขวัญคนในปราสาทแล้ว โรแลนด์ก็เรียกเปโร แวนนา ไบรอัน และขวานเหล็กมาที่ห้องหนังสือชั้นสามของปราสาท ที่นี่เป็นที่เดียวที่ยังไม่ถูกศัตรูรุกราน ข้าวของต่างๆ จึงยังสมบูรณ์ดี เขารู้ว่าเขาน่าจะต้องได้อยู่ที่นี่ไปอีกหลายวัน
ก่อนอื่น เขาต้องทำความเข้าใจสถานการณ์ภายในเมืองก่อน เขามองไปที่ขวานเหล็ก ฝ่ายหลังเห็นดังนั้นก็รีบรายงานทันที “ประตูเมืองทิศเหนือและทิศตะวันออกที่สี่ตระกูลใหญ่ยึดไปถูกแม่มดแย่งกลับมาได้แล้ว เวลานี้ คุณหนูซิลเวียกำลังนำกองทัพที่หนึ่งไปจัดการกบฏที่อยู่ในเมืองอยู่ สถานการณ์น่าจะกลับมาเป็นปกติได้พรุ่งนี้เช้าพ่ะย่ะค่ะ”
“แล้วยอดผู้บาดเจ็บล้มตายล่ะ”
“ถึงตอนนี้มีผู้ได้รับบาดเจ็บทั้งสิ้นหกคน ทุกคนล้วนเป็นสมาชิกของกองปืน แต่ตอนนี้ได้รับการรักษาจากคุณหนูนาน่าแล้วพ่ะย่ะค่ะ”
“แล้วกองทัพที่สองล่ะ สรุปยอดได้แล้วหรือยัง”
“ยังพ่ะย่ะค่ะ...แต่จากข้อมูลที่ได้มาตอนนี้ ยอดผู้บาดเจ็บและผู้ตายค่อนข้างสูงพ่ะย่ะค่ะ” ไบรอันลังเลไปเล็กน้อย “กลุ่มย่อยสองกลุ่มที่เดินทางไปช่วยทหารที่กำแพงเมืองถูกตีแตก จนบัดนี้ก็ยังรวมตัวกันไม่ได้ ในบรรดาทหารห้าสิบคนที่รักษาปราสาท มีสิบเอ็ดคนตายลงจากการต่อสู้ ส่วนทหารที่รักษาการอยู่บนกำแพงเมือง แทบไม่เหลือรอดชีวิตเลยพ่ะย่ะค่ะ”
โรแลนด์พยักหน้า ที่คนร้อยกว่าคนสามารถรักษาปราสาทได้ถึงสองวันก็เพราะสงครามในยุคนี้ยังไม่รุนแรงมาก ยิ่งในกรณีที่ศัตรูไม่มีอาวุธโจมตีที่มีประสิทธิภาพด้วยแล้ว ฝ่ายตั้งรับก็มักเป็นฝ่ายได้เปรียบเสมอ หากไม่ใช่เพราะศัตรูมีอาวุธร้อนใช้เหมือนกันแล้วล่ะก็ ลำพังแค่ทหารรับจ้างและกององครักษ์คงไม่สามารถชิงปราสาทผู้ปกครองได้แน่...เพราะสิ่งก่อสร้างแห่งนี้ถูกออกแบบมาเพื่อป้องกันการโจมตีจากผู้รุกรานตั้งแต่แรกแล้ว
พอคิดถึงตรงนี้ เขาก็สั่งขวานเหล็กว่า “ไปเอาปืนที่พวกกบฏใช้มาให้ข้าดูซิ”
โรแลนด์สนใจอาวุธร้อนที่เพิ่งถือกำเนิดขึ้นในยุคนี้มาก แม้เขาจะรู้ตั้งแต่ตอนที่เห็นผงหิมะแล้วว่า ไม่ช้าก็เร็ววันนี้ก็ต้องมาถึง แต่เขาก็ยังรู้สึกตกใจกับความไวของทอว์ฟิคอยู่ดี
ขวานเหล็กปฏิบัติตามคำสั่งอย่างรวดเร็ว ผ่านไปสิบห้านาที อาวุธทรงกระบอกหน้าตาแตกต่างกันก็ถูกขนเข้ามาในห้องหนังสือ
พอได้เห็นอาวุธจริง โรแลนด์ก็เข้าใจทันทีว่าทำไมอีกฝ่ายถึงผลิตอาวุธพวกนี้ได้ภายในระยะเวลาอันสั้น
หากมองจากอีกมุม ท่อยาวพวกนี้ยังไม่ถือว่าเป็นปืนด้วยซ้ำ พวกมันไม่มีไกและระบบส่งกระสุน เป็นแค่ท่อโลหะที่มีรูสองด้านเท่านั้น ด้านหนึ่งค่อนข้างลึก ใช้สำหรับบรรจุดินปืนและกระสุน ส่วนท้ายมีรูขนาดเล็กไว้สำหรับจุดไฟ ส่วนอีกด้านค่อนข้างตื้น หากเสียบลำไผ่หรือกระบองลงไปก็จะกลายเป็นด้ามปืนทันที
ดูจากโครงสร้างแล้ว มันใกล้เคียงกับต้นแบบของปืน...หรือก็คือปืนใหญ่มือมาก
ปืนดึกดำบรรพ์ชนิดนี้มีขั้นตอนการบรรจุกระสุนเหมือนปืนคาบศิลาทุกประการ ทว่ามีวิธีใช้งานที่ยุ่งยากกว่า มือยิงจะต้องสอดไม้เข้าไปใต้รักแร้ แล้วใช้มืออีกข้างจุดดินปืน เนื่องจากมีข้อจำกัดเรื่องท่ายิง จึงทำให้ไม่สามารถเล็งเป้าเวลายิงได้ ทำได้แค่เล็งทิศทางด้านหน้าอย่างคร่าวๆ เท่านั้น
ทว่ามันก็ยังถือเป็นอาวุธร้อนชนิดหนึ่งเหมือนกัน หากตัดจุดที่ไม่สะดวกต่างๆ ออกไปแล้ว หลักการยิงของมันก็ไม่ต่างจากปืนคาบศิลาเลย ทั้งลำกล้องปืนและกระสุนล้วนเหมือนกันทุกอย่าง ดังนั้น อานุภาพของมันจึงรุนแรงกว่าหน้าไม้มาก ต่อให้เป็นเกราะอัศวินก็ไม่อาจต้านทานแรงโจมตีของมันได้
นอกจากนี้ ปืนใหญ่มือที่หน้าตาแตกต่างกันนี้ยังบ่งบอกถึงความพยายามในการผลิตของทอว์ฟิคด้วย ปืนบางกระบอกทำขึ้นโดยการม้วนแผ่นเหล็ก บนลำกล้องยังมีรอยตีเหล็กปรากฏให้เห็นอย่างชัดเจน ในขณะที่บางกระบอกก็ทำขึ้นจากการหลอมทองแดง ผิวด้านนอกจึงค่อนข้างเรียบเนียน โรแลนด์รู้ว่าของพวกนี้เป็นแค่ของทดลองที่ส่งมาช่วยสี่ตระกูลใหญ่เท่านั้น ปืนที่ทอว์ฟิคใช้เองน่าจะคุณภาพดีกว่านี้มาก
ทว่า...ต่อให้คุณภาพดีอย่างไร ปืนใหญ่มือก็ยังเป็นปืนใหญ่มือวันยังค่ำ
ประเดี๋ยวเขาเปิดฉากโจมตีตอนฤดูใบไม้ผลิเมื่อไร พวกเขาก็จะได้เจอกองทัพจากดินแดนตะวันตกที่มีทั้งปืนยาวลูกโม่ ปืนยาวระบบลูกเลื่อน และปืนกลหนักแล้ว เมืองหลวงไม่มีทางชนะเขาได้เลย
โรแลนด์เลื่อนสายตาไปที่คนทั้งสี่ “นับตั้งแต่พรุ่งนี้เป็นต้นไป กองทัพที่หนึ่งจะค่อยๆ ยึดพื้นที่รอบๆ ป้อมปราการลองซองทีละน้อย หากขุนนางคนใดขัดขืนก็สังหารได้เลย ข้าหวังว่าอีกหนึ่งสัปดาห์ข้างหน้า ดินแดนตะวันตกจะรวมกันเป็นหนึ่ง!”
“น้อมรับพระบัญชาพ่ะย่ะค่ะ ฝ่าบาท!” คนทั้งสี่เอ่ยขึ้นพร้อมกัน
………………………………….






[Go To Next Chapter]( ./362.md)