##บทที่ 284 เพื่อนร่วมทาง
หลังจากกลุ่มพ่อค้าจากไปแล้ว โรแลนด์ก็ถอนหายใจยาว
ในที่สุด...เงินในคลังก็งอกเงยขึ้นมาอีกครั้ง
เขาส่งมอบเครื่องจักรไอน้ำให้พวกพ่อค้าทั้งหมดแปดเครื่อง ในจำนวนนั้นมีสามเครื่องที่ผลิตจากโรงงานหมายเลขสองซึ่งก่อตั้งโดยกลุ่มพ่อค้าอ่าวเครสเซนต์มูน...เขาต้องยอมรับจริงๆ ว่ากลุ่มช่างจากฟยอร์ดเก่งกว่าคนงานเหมืองและช่างเหล็กของเมืองชายแดนมาก ไม่ว่าจะในด้านพรสวรรค์หรือความสามารถในการเรียนรู้ก็ตาม หลังจากใช้เครื่องจักรเป็นแล้ว พวกเขาก็ผลิตชิ้นงานที่ได้มาตรฐานออกมาอย่างต่อเนื่อง ไม่แน่ว่าอีกสองเดือนข้างหน้า กำลังผลิตของโรงงานหมายเลขสองอาจจะเทียบเท่ากับโรงงานหมายเลขหนึ่งก็ได้ โชคดีที่โรแลนด์ทำสัญญาไว้แล้ว รายได้จากการขายเครื่องจักรเหล่านี้จึงเป็นของเขาทั้งหมด
นอกจากนี้ กลุ่มพ่อค้าอ่าวเครสเซนต์มูนยังสั่งซื้อบอลลูนไฮโดรเจนชุดใหม่จากเขาด้วย มาร์แลนด์สนใจสิ่งประดิษฐ์ที่สามารถเพิ่มทัศนวิสัยได้ชนิดนี้มาก นอกจากบอลลูนสังเกตการณ์ที่ขึ้นได้ทีละคนแล้ว เขายังสั่งทำบอลลูนขนาดใหญ่ที่สามารถบรรทุกคนได้สามถึงสี่คน สำหรับใช้สำรวจเกาะแห่งใหม่ในฟยอร์ดด้วย
เมื่อนับรวมรายได้ที่ได้จากการขายเรือกลไฟลำแรกแล้ว เมืองชายแดนก็จะได้เงินจากการขายสิ่งประดิษฐ์สามชนิดถึงเกือบเจ็ดพันเหรียญทอง หลังจากหักค่าสินค้านำเข้าอย่างโลหะก้อน หินซักล้าง และเสบียงออกไป ก็ยังเหลือเงินอีกหกพันเหรียญทอง ซึ่งถือว่าเพียงพอสำหรับแผนงานเพิ่มจำนวนประชากรของเขาแล้ว
โรแลนด์เรียกบารอฟและขวานเหล็กเข้ามาในห้องทำงาน
“ตอนนี้พวกเรามีเงินแล้ว ถึงเวลาออกจากเมืองไปรับคนเพิ่มเสียที” เขามองผู้ช่วยมือดีทั้งสองคน “ภารกิจนี้ต้องอาศัยความร่วมมือระหว่างสำนักงานเมืองและกองทัพที่หนึ่ง ข้าจะอธิบายเนื้องานคร่าวๆ ส่วนเรื่องบุคลากรพวกเจ้าไปจัดการกันเอง”
“ทรงอธิบายมาเถิดพ่ะย่ะค่ะ” ผู้ช่วยเจ้ากรมพยักหน้า
“ข้าจะรับคนเพิ่มจากสองพื้นที่ คือจากดินแดนเหนือและดินแดนใต้” โรแลนด์หยิบแผนที่บนโต๊ะมาคลี่ให้พวกเขาดู “โดยเฉพาะแถบเมืองอีเกิลไปจนถึงท่าเรือเคลียร์วอเตอร์...ข้าเดาว่าทอว์ฟิคน่าจะคิดว่าคนพวกนี้เป็นบริวารของการ์เซีย เป็นกลุ่มคนไร้ประโยชนร์ที่สามารถล้างผลาญได้ตามใจ ดังนั้นพวกเจ้าต้องชิงตัวพวกเขามาให้ได้ก่อนอีกฝ่าย”
“หน้าที่ของสำนักงานเมืองคือชักชวนขุนนาง ช่างฝีมือ และคนรู้หนังสือทั่วไป ส่วนหน้าที่ของกองทัพที่หนึ่งคือชักชวนสามัญชน ภารกิจครั้งก่อนพวกเราเน้นโฆษณาชวนเชื่อเป็นหลัก แต่ครั้งนี้พวกเราจะต้องรุกมากกว่าเดิม พวกเจ้าเข้าใจความหมายของข้าหรือไม่”
ขวานเหล็กลังเลสักครู่ก่อนจะถามขึ้น “ฝ่าบาททรงหมายถึง...ใช้กำลังลากตัวมาหรือพ่ะย่ะค่ะ”
“อะแฮ่ม ไม่ต้องถึงขั้นนั้นก็ได้” โรแลนด์กระแอม วิธีคิดของชาวทะเลทรายช่างเรียบง่ายและดุเดือดจริงๆ “ก็อย่างเช่นแจกอาหาร เข้าไปเกลี้ยกล่อมชักชวน หรือสนับสนุนค่าใช้จ่ายประจำวันให้พวกเขา” เขาชำเลืองมองบารอฟ “เรื่องพวกนี้เจ้าคงรู้ดีอยู่แล้ว”
“พ่ะย่ะค่ะ ฝ่าบาท ตอนอยู่เมืองหลวง กระหม่อมเคยช่วยท่านเจ้ากรมกับกองลาดตระเวนปราบปรามและปลอบขวัญผู้ลี้ภัยอยู่บ่อยครั้ง” ฝ่ายหลังลูบหนวดตัวเอง “พวกเขาไม่ต้องการอะไรมากหรอกพ่ะย่ะค่ะ บางครั้งแค่มีอาหารให้กินก็พอแล้ว พวกเราไม่จำเป็นต้องใช้เงินมาล่อหรือพูดถึงค่าตอบแทนเลย...เพราะหากเงื่อนไขดีเกินไป พวกเขากลับจะสงสัยเสียด้วยซ้ำ ส่วนพวกขุนนางตกอับพวกนั้นอาจจะยุ่งยากอยู่สักหน่อย เพราะต่อให้ไม่เหลือทั้งเงินและบารมี แต่คนพวกนี้ก็เคยเห็นโลกมามาก จึงมักมีข้อเรียกร้องมากมาย พวกเขาไม่มีวันถ่อสังขารเดินทางมาอยู่กับพวกเราเพียงเพราะขนมปังก้อนเดียวหรอกพ่ะย่ะค่ะ ไว้เจอกรณีนี้เมื่อไรค่อยใช้เงินกับสัญญามาล่อก็ยังไม่สาย”
โรแลนด์ปรบมืออย่างพอใจ “เสียดายที่เมืองชายแดนยังมีงานสำคัญอีกหลายอย่าง ข้าเลยส่งเจ้าไปไม่ได้ มิฉะนั้นภารกิจครั้งนี้จะต้องสำเร็จอย่างงดงามแน่นอน”
“วางพระทัยเถิดพ่ะย่ะค่ะ ฝ่าบาท กระหม่อมจะส่งลูกศิษย์ที่เก่งที่สุดไปปฏิบัติภารกิจนี้เอง” บารอฟยิ้ม “หากช่วงที่พวกเราขยายเมืองปีหน้า มีประชาชนอยู่เต็มสองฝั่งแม่น้ำแดงก็คงดีไม่น้อย”
“ข้ามั่นใจว่าจะต้องมีวันนั้น”
หลังจากคนทั้งสองออกไปแล้ว โรแลนด์ก็ทิ้งตัวพิงพนักเก้าอี้สักครู่ จากนั้นจึงตัดสินใจไปดูอันนาที่สวนด้านหลังเนินทิศเหนือ
ทันทีที่เข้าประตูมา สิ่งที่ปะทะสายตาเขาเป็นอันดับแรกก็คือก้อนโลหะสี่เหลี่ยมซึ่งกระจายอยู่เกลื่อนพื้น
โรแลนด์หยิบโลหะก้อนหนึ่งขึ้นมาดู...ขนาดของพวกมันค่อนข้างใกล้เคียงกัน มีด้านกว้างและยาวประมาณห้าเซนติเมตร ผิวหน้าไม่เรียบเนียน คล้ายกับถูกอะไรบางอย่างบีบอัด บางก้อนยังมีตัวเลขสลักอยู่ด้วย อย่างก้อนที่อยู่ในมือเขานี้สลักว่า ‘หมายเลข 256’
“เป็นอย่างไรบ้าง มีอะไรน่าสนใจบ้างหรือไม่”
“หมายเลขหนึ่งศูนย์ห้าเจ็ดกับหมายเลขสองสองแปดสี่เพคะ ก้อนหนึ่งแข็งผิดปกติ ส่วนอีกก้อนความแข็งและความเหนียวดีมาก” อันนาเดินมาหาเขา ใบหน้าเต็มไปด้วยรอยยิ้มสดใส
“ทำถึงสองพันกว่าหมายเลขแล้วหรือ” โรแลนด์ถามอย่างประหลาดใจ ก่อนจะรับสมุดบันทึกที่ลูเซียยื่นให้ ในนั้นเต็มไปด้วยข้อมูลมากมาย เขาหาตัวเลขสองสองแปดสี่จนเจอ ด้านหลังตัวเลขมีข้อความกำกับว่า ‘ปริมาณคาร์บอนร้อยละศูนย์จุดแปด ธาตุอื่นๆ ที่ยังไม่ทราบชื่อร้อยละสิบห้าจุดสอง’
“เพคะ งานนี้สนุกกว่าแปรรูปกระบอกปืนตั้งเยอะ” อันนากะพริบตา “แค่ผสมโลหะอื่นลงไปในก้อนเหล็ก สมบัติทางเคมีของมันก็จะเปลี่ยนไปอย่างมหาศาล หม่อมฉันอยากรู้เหลือเกินว่าอนุภาคของโลหะพวกนี้จับตัวกันได้อย่างไร”
งานสำรวจที่อันนากับลูเซียกำลังทำอยู่นี้เป็นงานที่มีความหมายอย่างลึกซึ้ง
โรแลนด์ให้ลูเซียแยกแร่ออกเป็นวัตถุดิบหลายชนิด จากนั้นจึงให้อันนานำไปหลอมกับเหล็กบริสุทธิ์ด้วยอัตราส่วนมวลที่ต่างกันจนได้เป็นชิ้นงานทดสอบ จากนั้นจึงเริ่มทดสอบคุณสมบัติของมัน...เพียงใช้ไฟสีดำบีบและยืดชิ้นงานออก อันนาก็จะรู้ปริมาณพลังวิเศษที่เสียไปในแต่ละครั้งทันที ทำให้บอกความแข็งและความเหนียวของมันได้
แน่นอนว่าวัตถุดิบที่ผสมลงไปเป็นอย่างแรกก็คือคาร์บอน
โรแลนด์รู้ว่าเหล็กกล้าคือเหล็กผสมคาร์บอนชนิดหนึ่ง หากคาร์บอนเยอะก็คือเหล็กดิบ ไม่มีคาร์บอนก็คือเหล็กบริสุทธิ์ แต่เหล็กกล้านั้นจะต้องมีคาร์บอนอยู่ในค่าที่กำหนด ความผันแปรแม้เพียงเล็กน้อยก็อาจทำให้คุณสมบัติของโลหะเปลี่ยนไปอย่างใหญ่หลวงได้ ดังนั้น สิ่งที่ต้องทำเป็นอันดับแรกก็คือการทดสอบหาค่าที่ว่านี้
หากดูจากบันทึกจะเห็นว่า ก่อนหน้าหมายเลขหนึ่งห้าศูนย์ศูนย์จะเป็นการหลอมเหล็กบริสุทธิ์กับคาร์บอนทั้งหมด แต่หลังจากหมายเลขหนึ่งห้าศูนย์ศูนย์ไปแล้วจะเป็นการผสมธาตุชนิดใหม่ลงไปในเหล็กกล้า โรแลนด์รู้ว่าตัวเลขที่เพิ่มขึ้นมาในแต่ละตำแหน่งนั้นอาจหมายถึงผลลัพธ์ที่เพิ่มขึ้นเป็นเท่าตัว นี่เป็นขั้นตอนที่กินเวลานานมาก ดังนั้นเขาจึงให้อันนาทำงานนี้เฉพาะช่วงที่เธอว่างเท่านั้น
เขาพูดให้กำลังใจแม่มดทั้งสองไม่กี่ประโยคแล้วก็หลบไปนั่งอีกฝั่ง จากนั้นจึงมองดูเงาด้านหลังของอันนาที่กำลังทำงานด้วยความเพลิดเพลิน
แม้แสงอาทิตย์ในฤดูใบไม้ร่วงจะยังสว่างจ้า ทว่าก็ไม่ร้อนแรงเหมือนตอนฤดูร้อนแล้ว เขารู้สึกอบอุ่นไปทั้งร่างกาย ความรู้สึกสงบที่ไม่ได้สัมผัสมานานพลันแผ่ซ่านไปทั่วหัวใจ
ไม่รู้ว่าเวลาผ่านไปนานเท่าไร เสียงรอบกายจึงค่อยๆ เงียบสงบลง เขารู้สึกถึงมือนุ่มนิ่มที่แตะเหนือหน้าผาก พอลืมตาขึ้นมาก็ไม่เห็นลูเซียแล้ว ตรงหน้าเขาเหลืออันนาเพียงคนเดียวเท่านั้น “ท่านมีเรื่องอยากคุยกับข้า”
“...”
“ดวงตาของท่านบอกข้าหมดแล้ว” เธอเอียงศีรษะ ปอยผมพลันร่วงลงมาอย่างเป็นธรรมชาติ ราวกับเส้นไหมสีทองที่โปร่งแสง
โรแลนด์ลังเลอยู่สักครู่ สุดท้ายก็ส่ายหน้าอย่างจนใจ “ข้าแค่สับสนน่ะ” เขาเล่าแผนเพิ่มจำนวนประชากรให้อีกฝ่ายฟัง “ครั้งก่อนข้ายังให้พวกเขาเลือกอย่างอิสระ แต่ครั้งนี้เพราะเวลากระชั้นเกินไป ข้าเลยต้องใช้วิธีกึ่งหลอกล่อกึ่งบังคับเช่นนี้ แม้วิธีนี้จะช่วยให้พวกเขารอดพ้นจากการกวาดต้อนของทอว์ฟิค และไม่ต้องตายด้วยฤทธิ์ยา แต่หากคิดดูดีๆ แล้ว สิ่งที่ข้าทำก็แทบไม่ต่างอะไรจากเขาเลย...จะต่างกันก็แค่จุดประสงค์เท่านั้น”
“แต่จุดประสงค์ก็อธิบายทุกอย่างได้แล้วไม่ใช่หรือ” เธอถามเบาๆ
“แต่ว่า...”
“ข้ารู้ว่าท่านอยากพูดอะไร” อันนาปิดปากเจ้าชาย “ท่านกลัวว่าพวกเขาจะไม่เข้าใจท่าน และท่านก็รับรองไม่ได้ว่าหากวันเวลาล่วงเลยไป สิ่งที่ท่านคิดในวันนี้จะยังถูกต้องอยู่...ทางหนึ่งคือใช้วิธีที่ผิดพลาดมาบรรลุเป้าหมายที่ถูกต้องจนทำให้คนเข้าใจผิด ส่วนอีกทางคือใช้วิธีที่ถูกต้อง แต่กลับกลายเป็นสร้างความผิดพลาดที่ไม่อาจแก้ไข...ท่านไม่รู้ว่าระหว่างวิธีที่ถูกต้องกับผลลัพธ์ที่ถูกต้อง อะไรสำคัญกว่ากัน ข้าพูดถูกหรือไม่”
“วางใจเถอะ” เขายังไม่ทันตอบ อันนาก็ขยับตัวเข้ามา แล้วใช้มือทั้งสองประคองใบหน้าเขาไว้ ก่อนจะกระซิบที่ข้างหูเขา “ท่านมีข้าอยู่ทั้งคน...ข้าจะดูแลท่านให้ดีที่สุด”
………………………………….


[Go To Next Chapter]( ./197.md)