##บทที่ 290 แผนสำรวจ
ในขณะที่โรแลนด์กำลังนั่งอยู่หน้าโต๊ะทำงาน พลางขบคิดว่าจะโจมตีวังหลวงที่เมืองหลวงอย่างไรนั้น ก็ได้ยินเสียงเคาะกระจกดังมาจากหน้าต่างด้านหลัง
พอหันกลับไปก็เห็นไลต์นิ่งกำลังเกาะหน้าต่าง หน้าตาตื่นตระหนก ส่วนเมซีที่นั่งอยู่บนศีรษะเธอก็กำลังจิกหน้าต่างรัว
ทันทีที่ไนติงเกลเปิดหน้าต่างออก สาวน้อยก็บินเข้ามาซบอกโรแลนด์
“เจ้าเป็นอะไรไป” เขาอึ้งไปเล็กน้อย “เกิดอะไรขึ้น”
“หินสีดำ! ภูเขาหิมะลูกใหญ่!” เมซีบินมาเกาะโต๊ะแล้วกระพือปีกรายงาน
“เอ๋”
“ไม่ใช่ทั้งนั้น” ไลต์นิ่งพูดเสียงขรึม “ปีศาจ หม่อมฉันเห็นปีศาจแล้วเพคะ!”
“อะไรนะ” โรแลนด์หน้าเครียดขึ้นมา เขาลูบศีรษะปลอบอีกฝ่ายเพื่อให้เธอสงบลง “ไม่ต้องกลัวนะ เจ้าค่อยๆ พูดก็ได้”
ผ่านไปครู่ใหญ่ ไลต์นิ่งจึงเงยหน้าขึ้นมาจากอกเจ้าชาย ผมสั้นสีทองแลดูยุ่งเหยิงกว่าปกติ บริเวณรอบตายังเหลือรอยสีแดงจางๆ สองวง เห็นได้ชัดว่าถูกแว่นตากันลมกดทับขณะบินกลับมาด้วยความเร็วสูง “หม่อมฉันตั้งใจจะวาดเส้นเขตแดนของป่าเร้นลับ จึงบินเลียบแม่น้ำมุ่งหน้าไปทางตะวันตก จากนั้นก็พบภูเขาใหญ่ลูกหนึ่ง...”
โรแลนด์ฟังเธอเล่าเหตุการณ์อย่างละเอียดแล้วก็เบิกตาโต ไอสีแดงที่ปีศาจใช้หล่อเลี้ยงร่างกายอยู่ด้านหลังภูเขาหิมะนี่เอง มิหนำซ้ำยังอยู่ห่างจากดินแดนตะวันตกเพียงสองร้อยกว่ากิโลเมตรเท่านั้น
เขามองไปทางไนติงเกล ฝ่ายหลังพยักหน้าทันที “หม่อมฉันจะไปเรียกพี่น้องคนอื่นๆ มาเดี๋ยวนี้เพคะ”
การประชุมด่วนถูกจัดขึ้นที่ห้องทำงานในปราสาทอย่างรวดเร็ว
โรแลนด์เล่าสิ่งที่ไลต์นิ่งพบให้ทุกคนฟังอีกครั้ง พวกแม่มดที่รอดชีวิตจากเหตุการณ์สังหารโหดในคืนนั้นมาได้ต่างผุดสีหน้าไม่สบายใจ โดยเฉพาะลีฟซึ่งเป็นคนสังหารปีศาจกับมือตัวเองนั้นถึงกับยกมือขึ้นปิดปาก ส่งเสียงครางเบาๆ ออกมา
“ฝ่าบาท หม่อมฉันแนะนำให้สำรวจพื้นที่ที่มีหมอกแดงปกคลุมเพิ่มเพคะ” บุ๊กพูดขึ้นเป็นคนแรก
“อย่างไรเสีย ไลต์นิ่งก็มองจากระยะไกล จึงบอกไม่ได้ว่าปีศาจอาศัยอยู่ในพื้นที่ใต้หมอกแดงหรือไม่ หรือต่อให้ข้อสันนิษฐานนี้เป็นจริง พวกเราก็ยังต้องตรวจสอบอีกว่าพวกเขาสามารถเดินทางข้ามเทือกเขา เลาะชายฝั่งทะเลเข้ามาในทวีปได้หรือไม่”
“หม่อมฉันเห็นด้วยกับบุ๊กเพคะ” เวนดี้พยักหน้า “ต่อให้พวกเขาแข็งแกร่งอย่างไร แต่การเตรียมการป้องกันไว้ก็น่าจะดีกว่าการยอมแพ้โดยไม่ทำอะไรเลย”
บุ๊กกับเวนดี้เป็นแม่มดที่มีอายุมากที่สุดในสมาคม จึงเป็นที่พึ่งทางใจของพวกพี่น้องมาโดยตลอด แม้คนอื่นๆ จะยังรู้สึกหวาดกลัวอยู่บ้าง แต่ก็ไม่มีใครอยากนั่งรอความตายไปเรื่อยๆ
โรแลนด์เองก็ค่อนข้างเห็นด้วยกับวิธีนี้เหมือนกัน เมื่อเห็นทุกคนไม่ขัดข้องจึงตัดสินใจตามนี้ แต่ประเด็นคือจะลงมือสำรวจอย่างไร
“ขึ้นบอลลูนอากาศร้อนไปสำรวจดีหรือไม่เพคะ” อันนาเสนอ “วาดลายพรางท้องฟ้าให้ทั่วดิสแตนต์เกซ แล้วบินข้ามทะเลไปโดยใช้ชั้นเมฆช่วยอำพราง”
“พาซิลเวียไปด้วยสิ” ไนติงเกลพูด “พลังของนางเหมาะกับสถานการณ์เช่นนี้ที่สุดแล้ว”
“อืม” โรแลนด์พยักหน้า “นอกจากนางแล้ว...ข้าก็จะไปกับพวกเจ้าด้วย”
“ฝ่าบาท!” ทันทีที่พูดจบ เวนดี้ บุ๊ก และไนติงเกลก็ร้องขึ้นพร้อมกัน “ฝ่าบาทจะทรงเสี่ยงภัยด้วยพระองค์เองไม่ได้นะเพคะ!”
“ไม่ใช่เสี่ยงภัยเสียหน่อย” โรแลนด์โบกมือ “หากพวกเขาสามารถบินข้ามทะเลกว้างหรือภูเขาสูงได้ล่ะก็ ป่านนี้คงกระจายตัวไปทั่วสี่อาณาจักรใหญ่แล้ว ที่พวกเขายังอยู่ในพื้นที่ฝั่งตะวันตกสุด ก็อธิบายได้แล้วว่าปีศาจไม่ได้น่ากลัวอย่างที่ทุกคนคิด”
นอกจากนี้ยังมีอีกหนึ่งเหตุผลที่เขาไม่ได้พูดออกไป หากเป็นเรื่องการวิเคราะห์ระดับความเจริญของสิ่งมีชีวิตต่างเผ่าพันธุ์ล่ะก็ เขาก็มั่นใจว่าตัวเองมีประสบการณ์มากกว่าใคร...การได้เห็นปีศาจและเมืองของพวกเขากับตาตัวเอง มีประโยชน์ต่อการกำหนดทิศทางการทำงานและมาตรการการรับมือในอนาคตอย่างมาก
“แต่ว่า...” เวนดี้ผุดสีหน้าลังเล
“วางใจเถอะ พวกเราจะมองจากระยะไกลเท่านั้น” เจ้าชายยิ้ม “หากแค่มองจากระยะไกลยังอันตรายล่ะก็ ข้าก็ไม่ยอมให้พวกเจ้าไปเหมือนกัน”
“ก็ได้เพคะ แต่ว่าฝ่าบาททรงต้องพาหม่อมฉันไปด้วยนะเพคะ” เมื่อเห็นว่าโน้มน้าวไม่สำเร็จ ไนติงเกลจึงเปลี่ยนท่าทีก่อนใคร
เมื่อเห็นสายตาจริงจังของอีกฝ่าย โรแลนด์ก็รู้ว่าตัวเองปฏิเสธเธอไม่ได้แน่ หลังจากครุ่นคิดอยู่สักครู่ เขาก็ประกาศว่า “เช่นนั้น นอกจากข้าแล้ว คนที่จะเดินทางไปฏิบัติภารกิจครั้งนี้ก็จะมีอันนา เวนดี้ โซโรยา ซิลเวีย ไนติงเกล ไลต์นิ่ง และเมซี”
“พวกเราจะออกเดินทางหลังจากนี้หนึ่งสัปดาห์ ข้าจะเตรียมเสบียงให้พวกเจ้า และจะให้พวกเจ้าทุกคนพกปืนลูกโม่ไปด้วย จงใช้เวลาหนึ่งสัปดาห์นี้ฝึกยิงปืนให้เป็น ปืนจะทำให้พวกเจ้าต่อกรกับศัตรูทุกประเภทได้ ต่อให้พวกเจ้าไม่ใช่แม่มดสายต่อสู้ก็ตาม”
บอลลูนอากาศร้อนบินช้ากว่าไลต์นิ่งมาก ระยะทางสองร้อยกว่ากิโลเมตรน่าจะต้องใช้เวลาเดินทางถึงหนึ่งวันเต็มๆ กว่าจะสำเร็จภารกิจนี้ได้น่าจะต้องนอนค้างในป่าหนึ่งคืน ดังนั้นเสบียงแห้ง กระโจม และอาวุธจึงเป็นสิ่งที่ขาดไม่ได้เด็ดขาด
“เพคะ ฝ่าบาท” บรรดาแม่มดรับคำอย่างพร้อมเพรียง
หลังจากทุกคนออกไปแล้ว โรแลนด์จึงมีเวลาดูแร่สีดำที่ไลต์นิ่งนำกลับมา
“เจ้าบอกว่าหินชนิดนี้มีเกลื่อนบริเวณชายป่าหรือ”
“เพคะ” ไลต์นิ่งในตอนนี้สงบสติอารมณ์ได้แล้ว เธอนั่งแกว่งขาอยู่ข้างโต๊ะไม้แดง พวงแก้มยังคงเจือสีแดงระเรื่อ “มิหนำซ้ำยิ่งใกล้เชิงเขาก็ยิ่งเยอะ หากมองจากบนฟ้าจะเห็นว่า พื้นที่สีดำมีขนาดใหญ่กว่าเมืองชายแดนถึงสิบกว่าเท่าเลยเพคะ”
โรแลนด์ลองกะน้ำหนักหินในมือดู หัวใจค่อยๆ เต้นรัวขึ้นมา
ดูจากน้ำหนักแล้ว มันเบากว่าหินทั่วไปมาก ดังนั้นจึงไม่น่าจะเป็นแร่โลหะ มันมีผิวชั้นนอกที่แข็งและละเอียด สะท้อนประกายมันวาวอย่างโลหะ ทั้งยังโผล่อยู่เหนือผิวดิน...หรือว่ามันจะเป็นถ่านหิน
พอคิดถึงตรงนี้ เขาก็รีบเรียกอันนากลับมาทันที
เมื่อถูกไฟสีดำแผดเผา หินก้อนนี้ก็เปลี่ยนเป็นสีแดงสว่างอย่างรวดเร็ว ดูเผินๆ คล้ายกับแร่เหล็กที่อยู่ในเตาถลุง จะต่างกันก็ตรงที่มันไม่ละลายเพราะความร้อน แม้จะดับไฟสีดำแล้ว แต่แสงสีส้มแดงที่เปล่งออกมากลับยังคงอยู่ มิหนำซ้ำยังมีเปลวไฟสีน้ำเงินบางๆ ผุดขึ้นเหนือผิวหินด้วย
โรแลนด์แน่ใจข้อสันนิษฐานของตัวเองแล้ว มันคือถ่านหินแอนทราไซต์คุณภาพดีจริงๆ
“ที่แท้ถ่านหินก็มีหน้าตาเช่นนี้เอง” ไลต์นิ่งพูดอย่างประหลาดใจ “หม่อมฉันยังนึกว่ามันจะเปราะบาง แตกง่าย มีผงเยอะ แตะเบาๆ ก็เปื้อนมือเหมือนถ่านไม้เสียอีก”
“นั่นคือถ่านอัดก้อนกับถ่านอัดแท่งที่ผ่านการบดและผสมน้ำแล้วต่างหาก” โรแลนด์ยิ้ม “ถ่านหินส่วนใหญ่ที่เพิ่งขุดออกมาก็ไม่ต่างจากหินทั่วไปหรอก แน่นอนว่ายิ่งคุณภาพดีเท่าไรก็ยิ่งแข็งเท่านั้น สุดท้ายแล้วก็เหมือนหินพวกนี้นี่ล่ะ ผิวของมันสามารถสะท้อนประกายได้”
การค้นพบโดยบังเอิญครั้งนี้ทำให้โรแลนด์ดีใจจนเนื้อเต้น
ถ่านหินไม่ใช่ของหายากในเกรย์คาสเซิล ทั้งสันเขาฟอลเลนดรากอนและเมืองซิลเวอร์ก็ล้วนมีเหมืองถ่านหินทั้งนั้น แต่ส่วนใหญ่มักถูกนำมาใช้ในเตาเผาและให้ความอบอุ่นมากกว่า ทั้งที่ความจริงแล้ว มันสามารถทำประโยชน์ได้มากกว่านั้นมาก ก่อนที่เครื่องยนต์สันดาปภายในจะแพร่หลายนั้น ถ่านหินร้อนๆ พวกนี้เคยมีบทบาทสำคัญในการสร้างแรงขับเคลื่อนจากพลังไอน้ำมาแล้ว หรือหากนำมาเผาก็ยังสามารถใช้ถลุงเหล็กแทนถ่านไม้ได้ ทั้งยังเป็นมิตรต่อสิ่งแวดล้อมมากกว่าถ่านไม้ที่ได้จากการโค่นต้นไม้จำนวนมหาศาลด้วย แม้กระทั่งเข้าสู่ยุคไฟฟ้าแล้ว ถ่านหินก็ยังถูกใช้ในการผลิตแก๊สถ่านหิน ไฮโดรเจน และยางมะตอยอยู่ นอกจากนี้ยังมีการใช้เพื่อผลิตกระแสไฟฟ้าด้วย เรียกได้ว่าเป็นเชื้อเพลิงชั้นดีราคาถูกจริงๆ
การมีเหมืองถ่านหินกลางแจ้งอยู่ในมือย่อมดีกว่าการนำเข้าถ่านหินอยู่แล้ว ปัญหาเดียวที่มีก็คือ เขาจะบุกเบิกมันได้อย่างไร
โรแลนด์เลื่อนสายตาไปยังแผนที่ที่ไลต์นิ่งเพิ่งวาดขึ้นใหม่
ดูท่าคงถึงเวลาสร้างเรือซีเมนต์พลังไอน้ำเพิ่มแล้ว
........................................


[Go To Next Chapter]( ./203.md)