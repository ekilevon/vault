##บทที่ 165 ไล่ตาม
ไลต์นิ่งบินอยู่บริเวณเนินเขาทิศใต้ของเมืองชายแดน เติมช่องที่ขีดไว้บนกระดาษหนังแกะ...จนเต็ม


นี่คือภารกิจล่าสุดของเธอ ซึ่งก็คือการร่วมมือกับโซโรยาวาดแผนที่ดินแดนตะวันตก


หากเธอพาโซโรยาบินไปด้วย ระดับความสูงก็จะลดลงมาก ทำให้บินข้ามป่าไม่สะดวก ดังนั้นเธอจึงวาดภาพร่างพื้นที่แต่ละส่วนอย่างคร่าวๆ แล้วค่อยให้โซโรยานำมาประกอบกัน วาดออกมาเป็นแผนที่ฉบับใหญ่อีกที พู่กันวิเศษของโซโรยาวาดแผนที่ได้สมจริงราวกับภาพที่เห็นจากบนฟ้า รายละเอียดแต่ละอย่างคมชัดราวกับมีชีวิต


ไลต์นิ่งวาดรูปจนเต็มกระดาษแล้วก็บินกลับเมืองชายแดน การฝึกบินเป็นเวลาหลายเดือนทำให้เธอบินได้เร็วขึ้นทุกที หากวัดด้วยวิธีวัดของเจ้าชายล่ะก็ ความเร็วสูงสุดของเธอก็ประมาณหนึ่งร้อยยี่สิบกิโลเมตรต่อชั่วโมงทีเดียว ด้วยความเร็วระดับนี้ เธอถูกลมปะทะหน้าอย่างแรงจนแทบลืมตาไม่ขึ้น


เธอเคยคิดว่าตัวเองคงบินเร็วกว่านี้ไม่ได้แล้ว ทว่าเมื่อไม่กี่วันก่อน เจ้าชายเพิ่งให้ของขวัญชิ้นหนึ่งแก่เธอ...มันคือผ้าคาดศีรษะที่เย็บจากหนังวัว ตรงกลางเป็นห่วงทองแดงสองชิ้น กลางห่วงเป็นกระจกใส ใส่แล้วก็ไม่ต้องกังวลเรื่องลมปะทะอีกต่อไป


เจ้าชายบอกว่าของสิ่งนี้เรียกว่าแว่นกันลม เป็นของที่บังเอิญทำขึ้นระหว่างเผาภาชนะแก้ว ซ้ำยังบอกด้วยว่าแบบนี้เธอก็ยิ่งเหมือนเอสเรียลขึ้นไปอีก ไลต์นิ่งไม่รู้ว่าเอสเรียลเป็นใคร แต่เธอรู้ว่ากว่าจะนำหนังวัว ห่วง และกระจกมาประกอบกันได้ต้องอาศัยฝีมือมากขนาดไหน หนังทุกชิ้นเย็บตะเข็บสองชั้น ห่วงด้านในถูกห่ออย่างแน่นหนา ไม่ต้องกลัวว่าจะระคายผิวเวลาสวมใส่ นอกจากนี้ ส่วนปลายของผ้าคาดยังมีหัวกลัดสำหรับปรับระดับความแน่นด้วย ดูอย่างไรก็ไม่เหมือนของที่ทำขึ้นเพราะความบังเอิญเลย


เธอชอบของขวัญชิ้นนี้ตั้งแต่แรกเห็น ชอบถึงขั้นที่เวลานอนยังไม่อยากถอดด้วยซ้ำ แว่นกันลมทำให้เธอบินได้เร็วเท่าที่ใจต้องการ ไม่ต้องกังวลเรื่องลมที่แผดเสียงอยู่ข้างหูอีกต่อไป


ไม่นานนัก ไลต์นิ่งก็บินมาถึงท้องฟ้าเหนือเมืองชายแดน ขณะที่กำลังจะบินไปส่งแผนที่ให้โซโรยานั้น เงาสีขาวๆ ก็พลันฉายวาบผ่านตาเธอไป เธอหันไปมองก็เห็นนกพิราบตัวหนึ่งกำลังกระพือปีกสองข้าง บินไปทางป้อมปราการลองซอง นกพิราบไม่ใช่นกหายากก็จริง แต่นกพิราบตัวนี้ไม่เหมือนนกพิราบตัวอื่นๆ มันตัวใหญ่และอ้วนมาก แค่ปีกมันข้างเดียวเธอก็แทะได้ทั้งวันแล้ว


ไลต์นิ่งกลืนน้ำลาย นึกถึงภาพตัวเองตอนจับนกจับปลามาย่างกินระหว่างติดเกาะ จริงอยู่ว่าเจ้าชายเลี้ยงอาหารเธออย่างดี แต่เธอกินขนมปังเนยกับซุปเห็ดติดต่อกันมาเป็นเดือนก็เริ่มจะเบื่อเป็นธรรมดา หากได้กินนกพิราบย่างล่ะก็...เธอลูบกระเป๋าใส่เกลือกับพริกไทยที่อยู่ข้างเอว ตัดสินใจอย่างเด็ดขาดแน่วแน่


ดังนั้น ไลต์นิ่งจึงเปลี่ยนทิศทาง พุ่งตามนกพิราบไปทันที นกพิราบเองก็สังเกตเห็นแขกที่ไม่ได้รับเชิญคนนี้อย่างรวดเร็วเช่นกัน มันหุบปีกแล้วบินร่อนลงด้านล่าง คล้ายกับคิดจะมุดเข้าป่าเพื่อหนีผู้ล่าที่จู่โจมมาอย่างน่ากลัว


ไลต์นิ่งอึ้งไปเล็กน้อย ไม่คิดว่านกตัวนี้จะฉลาดขนาดนี้ เธอแสยะยิ้ม ก่อนจะพุ่งตัวลงข้างล่าง บินตามมันไปอย่างรวดเร็ว นับตั้งแต่ได้รับภารกิจหลอกล่อสัตว์อสูรพันธุ์ผสมช่วงเดือนแห่งปีศาจเป็นต้นมา สาวน้อยก็มั่นใจมากว่าไม่มีอะไรหลุดรอดสายตาเธอไปได้


นกพิราบบินโฉบกิ่งไม้อยู่สักพัก ก็ลดระดับความสูงลงเรี่ยพื้น ทว่าระยะห่างระหว่างผู้ล่าและผู้ถูกล่าหดสั้นลงทุกที ไม่ว่ามันพยายามกระพือปีกอย่างไร ก็ไม่สามารถสลัดไลต์นิ่งทิ้งไปได้


ภาพผืนป่าถอยร่นไปด้านหลังอย่างรวดเร็ว แสงอาทิตย์ส่องผ่านหมู่ไม้อันหนาแน่นลงมา แสงสว่างและเงาไม้ปรากฏสลับกัน จนกระทั่งทั้งคู่บินมาถึงบริเวณโล่งกว้างแห่งหนึ่ง ทิวทัศน์รอบกายจึงพลันโปร่งและสว่างขึ้นมาทันตา ไลต์นิ่งฉวยโอกาสนี้เร่งความเร็วถึงขีดสุด เธอพุ่งเข้าไปกอดนกพิราบจากด้านหลัง แล้วกดมันไว้กับพื้น


นกพิราบดิ้นอย่างไรก็ดิ้นไม่หลุด ไลต์นิ่งควักมีดเล็กๆ ที่เอวออกมา เตรียมเชือดเหยื่อตรงหน้า แต่อีกฝ่ายร้องขึ้นเสียก่อน “อย่านะ! ช่วยด้วย!”


ไลต์นิ่งสะดุ้งโหยง ตกใจจนแทบจะปามีดทิ้ง ทว่าเธอก็ตั้งสติได้อย่างรวดเร็ว “เจ้าเป็นแม่มดหรือ”


นกพิราบพยักหน้า


“ข้าก็นึกว่าจะได้กินอะไรใหม่ๆ บ้าง” ไลต์นิ่งเก็บมีดพลางถอนใจอย่างเสียดาย “ข้าชื่อไลต์นิ่ง แล้วเจ้าล่ะ ชื่ออะไร”


อีกฝ่ายพองตัวจนเป็นก้อนกลมก่อนจะแปลงร่างเป็นคน “ข้าชื่อเมซี นี่เจ้าคิดจะกินนกหรือนี่!” เธอต่อว่า


“ก่อนหน้านี้ก็กินมาหลายตัวแล้ว” ไลต์นิ่งยักไหล่แล้วยื่นมือไปฉุดเธอขึ้นมา ทันใดนั้น วัตถุกลมๆ เม็ดหนึ่งก็ร่วงลงมาจากอกอีกฝ่าย มันกระเด้งพื้นสองทีก่อนจะตกลงไปในหลุมเล็กๆ หลุมหนึ่ง ไลต์นิ่งจึงเดินไปหยิบมันขึ้นมา แต่ขณะที่กำลังจะคืนมันให้เมซีนั้น เธอเหลือบไปเห็นลวดลายอักขระบนผิวลูกแก้วสีแดงใสเสียก่อน ลวดลายของมันดูคุ้นตาเหลือเกิน


เธอนิ่วหน้าครุ่นคิดอยู่สักครู่ จากนั้นจึงดึงสร้อยเส้นเล็กๆ ที่คอขึ้นมา แล้วแกะจี้สีแดงเข้มที่หน้าอกออกมาวางบนฝ่ามือ ของสองชิ้นถูกวางเทียบกัน เธอพบว่าลวดลายอักขระเหล่านั้นเหมือนกันทุกประการ


“เอ๋” เมซียื่นศีรษะออกมาจากด้านหลัง “เจ้าก็มียันต์สะกดรอยเหมือนกันหรือ”


“ยันต์สะกดรอย...คืออะไร”


“เจ้าไม่รู้หรือ ของสิ่งนี้จะส่งสัญญาณไปที่หินเวทมนตร์ ทำให้ระบุตำแหน่งคนที่พกมันได้” เธอหยุดไปเล็กน้อย “ไม่สิ ทำไมข้าต้องบอกเจ้าด้วย เมื่อครู่นี้เจ้ายังคิดจะกินข้าอยู่เลย”


“เจ้ามีหินเวทมนตร์หรือ”


“มี...ไม่มี” เมซีส่ายหน้า


“อย่างนี้เจ้าก็ระบุตำแหน่งข้าได้น่ะสิ” ไลต์นิ่งถามอย่างสงสัย


“ไม่ได้หรอก ต้องเป็นหินเวทมนตร์ที่เข้าคู่กับยันต์จึงจะระบุตำแหน่งของยันต์ได้” คราวนี้เธอตอบอย่างว่องไว “นอกจากนี้ก็มีแค่แม่มดที่ใช้มันได้ เจ้าไม่รู้เรื่องอะไร แล้วไปเอาของสิ่งนี้มาจากไหน”


“พ่อข้าให้ข้าตอนเด็กๆ น่ะ” ไลต์นิ่งส่งลูกแก้วคืนให้อีกฝ่าย “แล้วเจ้าเล่า”


“ไม่บอกหรอก” เมซีทำหน้าทะเล้น จากนั้นจึงมองอีกฝ่ายอย่างสงสัย “ว่าแต่เจ้าเป็นแม่มดที่สมาคมหรือ เห็นแอชเชสบอกว่าพวกเจ้าไม่ยอมไปกับนางหรือ”


“เจ้าเป็นพวกเดียวกับนางกระมัง” ไลต์นิ่งเบ้ปาก “ข้ายังนึกว่าเจ้ามาที่นี่เพราะได้ยินข่าวของพวกเราเสียอีก พวกเราอยู่ที่นี่ก็มีความสุขดีอยู่แล้ว เหตุใดต้องย้ายไปที่อื่นด้วยเล่า”


“ก็เพราะที่นี่อันตรายน่ะสิ ศาสนจักรอาจนำกองทัพบุกมาได้ทุกเมื่อ”


“นักผจญภัยย่อมไม่กลัวอันตรายอยู่แล้ว” ไลต์นิ่งพูดจบก็หน้าแดง เอ่อ...เหตุการณ์ที่หอคอยนั่นไม่นับ ไว้ไปโบราณสถานคราวหน้า เธอต้องเดินเข้าห้องใต้ดินคนแรกให้ได้เลย “แล้วอีกอย่าง เจ้าชายโรแลนด์ก็ทรงคิดค้นสิ่งประดิษฐ์มหัศจรรย์ตั้งมากมาย หากเจ้าเห็นจะต้องชอบแน่นอน ในนั้นมีอาวุธที่สามารถยิงลูกเหล็กขนาดเท่ากำปั้นได้ด้วยนะ ลองใครโดนยิงล่ะก็ ร่างแหลกทุกราย”


“จริงหรือ พาข้าไปดูได้หรือไม่” เมซีอุทานด้วยความทึ่ง


“ไม่ได้ นอกเสียจากว่าเจ้าจะเข้ามาเป็นสมาชิกสโมสรแม่มดของพวกเราเสียก่อน”


“แต่ข้าต้องพาแอชเชสกลับไป...” เธอลังเลอยู่สักครู่


“เช่นนั้นเจ้าไปส่งนางแล้วก็กลับมาสิ” ไลต์นิ่งชักชวน “ที่นี่มีอะไรสนุกๆ มากมายเลยล่ะ มีทั้งเครื่องจักรที่ต้มน้ำแล้วขยับเองได้ แล้วก็มีอาวุธที่สามารถยิงศัตรูได้ในระยะพันเมตรด้วย เอ่อ...ว่าแต่พันเมตรนี่ไกลแค่ไหนนะ เอาเป็นว่าไกลมากก็แล้วกัน ไกลจนเห็นคนตัวเล็กเท่ากิ่งไม้น่ะ” เธอทำท่าประกอบ


“แล้วอีกอย่าง ในป่าเร้นลับก็มีอะไรให้เล่นตั้งเยอะแยะ ข้าไม่ได้หมายถึงตีรังผึ้งหรือเด็ดเห็ดพวกนั้นนะ จะให้สนุกก็ต้องล่านกล่าหมูป่า จับมาถลกหนังย่างจนน้ำมันออกแล้วโรยเกลือโรยพริกไทยลงไป หอมอร่อยอย่าบอกใครเชียวล่ะ”


“จริงหรือ” เมซีอดเลียปากไม่ได้


“ข้าจะหลอกเจ้าทำไมเล่า” ไลต์นิ่งโอบไหล่อีกฝ่าย “เอาอย่างนี้ พวกเราไปจับนกมาย่างกินกันเลยดีกว่า!”


........................................


[Go To Next Chapter]( ./78.md)