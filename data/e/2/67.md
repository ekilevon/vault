##บทที่ 155 ผู้มาเยือน
นับตั้งแต่เริ่มผลิตเครื่องจักรไอน้ำมา โรแลนด์เพิ่งได้รับคำสั่งซื้อเป็นครั้งแรก มิหนำซ้ำยอดซื้อครั้งนี้ก็สูงกว่าทุกครั้งที่ผ่านมา


แค่ราคา ‘เครื่องเปล่า’ เครื่องเดียวก็ห้าร้อยเหรียญทองแล้ว เดือนแรกส่งมอบสองเครื่อง เดือนถัดไปส่งเพิ่มอีกเดือนละเครื่อง รวมทั้งหมดสิบเครื่อง มิหนำซ้ำหลังจากนี้เขายังจะได้เงินจากการสนับสนุนทางเทคนิค การเปลี่ยนอะไหล่ และการปรับปรุงระบบเครื่องจักรไอน้ำอีก ส่วนเรื่องบริการหลังการขายและการรับประกันนั้น โรแลนด์ทำเหมือนไม่เคยได้ยินมาก่อน


บารอฟเป็นคนที่ตื่นเต้นกับคำสั่งซื้อครั้งนี้มากที่สุด สำหรับเขาแล้ว พฤติกรรมใดก็ตามที่สามารถเพิ่มรายได้ให้สำนักงานเมืองได้...ไม่ว่าจะเป็นการค้าขายหรือการจี้ปล้น ก็ควรค่าแก่การชื่นชมทั้งนั้น ทว่าก็มีฝ่ายที่ไม่เห็นด้วยเช่นกัน คาร์เตอร์ บุ๊ก และไนติงเกลต่างรู้สึกไม่สบายใจกับเรื่องนี้ พวกเขาคิดว่าโรแลนด์ขายเครื่องจักรมหัศจรรย์นี้ให้คนนอกเร็วเกินไป เพราะเท่าที่มีอยู่ในเมืองตอนนี้ก็ยังไม่พอใช้


โรแลนด์ไม่ได้อธิบายอะไรมาก เพราะเขาไม่ได้มองจากมุมของผู้ปกครองเพียงมุมเดียว แต่เขาตัดสินใจเรื่องนี้ในฐานะผู้ผลักดันการพัฒนาอุตสาหกรรม


ภารกิจการพัฒนาอุตสาหกรรมไม่อาจสำเร็จได้ด้วยความพยายามของเขาเพียงคนเดียว ต่อให้เขามีความรู้จากยุคสมัยใหม่ก็ตาม แต่ขีดความสามารถของเมืองชายแดนมีจำกัด หากไม่มีใครซื้อผลิตภัณฑ์ที่เขาผลิต มันก็มีค่าแค่เศษเหล็กเท่านั้น เขาต้องดึงคนส่วนใหญ่ให้เข้ามามีส่วนร่วมในการปฏิรูปครั้งนี้ให้ได้เสียก่อน จึงจะสามารถกระตุ้นพลังขับเคลื่อนลูกใหม่ได้


แล้วเขาได้อะไรจากการขายเครื่องจักรไอน้ำ


เงินก้อนโต ตำแหน่งงานจำนวนมาก ตลอดจนช่างผู้เชี่ยวชาญอีกกลุ่มใหญ่...ซึ่งอย่างหลังนั้นสำคัญที่สุด


นี่ก็คือสาเหตุที่โรแลนด์จงใจลดปริมาณการผลิตนั่นเอง


หลังจากที่พลังของอันนาพัฒนาขึ้นไปอีกขั้น อัตราการผลิตก็สูงขึ้นจากแต่ก่อนมาก หากมีวัตถุดิบให้เธอมากพอ เธอก็สามารถแปรรูปชิ้นส่วนเครื่องจักรไอน้ำได้วันละเป็นโหล


แต่การขายสินค้าประเภทนี้ก็คือการ ‘ขาย’ เครื่องจักรเพียงอย่างเดียว


หากต้องการกระตุ้นอุตสาหกรรมด้านนี้ ก็ต้องฝึกช่างเฉพาะทางที่จะรับผิดชอบหน้าที่ผลิต ประกอบชิ้นส่วน และบำรุงรักษาขึ้นมาก่อน โรแลนด์วางแผนว่าจะเปิดโรงงานสักแห่ง โดยจะเตรียมอุปกรณ์การผลิตอย่างเครื่องคว้าน เครื่องไส และเครื่องกัดให้พร้อม แล้วยกหน้าที่ผลิตเครื่องจักรไอน้ำทั้งหมดให้พวกช่างทำกันเอง เขาพอจะคาดการณ์ได้ว่าอัตราการผลิตช่วงแรกๆ ของโรงงานจะต้องต่ำมาก และงานที่ออกมาก็คงไม่ได้มาตรฐาน แต่หลังจากนั้น ทุกอย่างก็จะค่อยๆ เข้าที่เข้าทาง เขามีเครื่องมือกลที่อันนาสร้างเสียอย่าง ประเดี๋ยวพวกช่างใช้กันคล่องแล้ว ปริมาณการผลิตก็จะต้องเพิ่มขึ้นอย่างต่อเนื่องแน่นอน


จากนั้น เขาก็จะนำกำไรที่ได้จากการขายเครื่องจักรมาขยายขนาดการผลิต และฝึกช่างเพิ่มขึ้นอีก ช่างเก่าๆ ที่เป็นงานแล้วจะเป็นกำลังหลักในการพัฒนาผลิตภัณฑ์ขั้นสูงขึ้นไป อย่างเช่นรถจักรไอน้ำหรือเรือกลไฟ นี่ก็คือสิ่งที่เรียกว่าวงจรประเสริฐนั่นเอง


นอกจากนี้ เครื่องจักรไอน้ำที่ขายออกไปแล้วนั้นก็ยังจะสร้างประโยชน์ให้เขาทางอ้อมด้วย...หากผู้ซื้อนำมันไปใช้ในอุตสาหกรรมเหมืองแร่ ก็จะทำให้ราคาแร่ลดลง หากนำไปใช้ในกิจการเรือขนส่ง ก็จะช่วยกระตุ้นเศรษฐกิจการค้า หรือหากนำไปใช้ในอุตสาหกรรมสิ่งทอ ก็จะช่วยชดเชยจุดบกพร่องของเขาได้


โรแลนด์อยากให้เครื่องจักรไอน้ำกระจายไปทั่วอาณาจักรโดยไว...ตราบใดที่เครื่องจักรเหล่านี้ยังผลิตจากเมืองชายแดน หากเขารวมแผ่นดินเกรย์คาสเซิลเป็นปึกแผ่นได้เมื่อไร งานนี้ก็จะประหยัดเวลาขึ้นอีกมาก


เขาเองก็เคยคิดถึงปัญหาว่าผู้ซื้อจะผลิตเครื่องจักรไอน้ำเลียนแบบเหมือนกัน แต่ว่าเครื่องจักรไอน้ำรุ่นใหม่ใช้กระบอกสูบทรงกลมที่เจาะรูด้วยเครื่องคว้าน และนอกจากนี้ยังมีอะไหล่บางส่วนที่เขาจงใจออกแบบให้ซับซ้อนขึ้นอีก ด้วยระดับทักษะของช่างในยุคนี้ ไม่มีทางผลิตเครื่องจักรที่ได้มาตรฐานออกมาได้ในระยะเวลาอันสั้นแน่นอน ต่อให้มีแม่มดที่ควบคุมอุณหภูมิสูงๆ ได้ก็ทำไม่ได้


โรแลนด์ได้ทั้งคำสั่งซื้อมูลค่าสูงและช่องทางขายสินค้าอุตสาหกรรม อันที่จริงน่าจะตื่นเต้นดีใจมาก แต่เขากลับพบว่าตัวเองไม่ได้รู้สึกเบิกบานเลย


“สถานการณ์กำลังสดใสแท้ๆ เหตุใดทรงทำหน้านิ่วคิ้วขมวดเช่นนั้นเล่าเพคะ” ไนติงเกลยกขาขึ้นนั่งบนโต๊ะทำงาน ในมือถือจานปลาแห้ง “ไม่สบายพระทัยเรื่องศาสนจักรหรือเพคะ”


ไนติงเกลทำตัวตามสบายทุกครั้งที่บุ๊กไม่อยู่ มุมโต๊ะด้านหนึ่งกับเก้าอี้เอนริมกำแพงกลายเป็นมุมประจำของเธอไปแล้ว พฤติกรรมของเธออาจดูเสียมารยาทในสายตาผู้ปกครองคนอื่น แต่โรแลนด์รู้ว่าตัวเองไม่ได้สนใจเรื่องนั้น และเธอก็รู้ข้อนี้ดี


“ข้าเคยสงสัยมาตลอดว่าทำไมศาสนจักรถึงช่วยข้ากับการ์เซียชิงราชบัลลังก์พร้อมกัน แต่ตอนนี้ข้าพอจะเข้าใจแล้ว หากข้าเดาไม่ผิดล่ะก็ ทอว์ฟิคก็น่าจะได้รับคำเชิญจากศาสนจักรเช่นกัน” เขาขมวดคิ้ว


มาร์เจอรีไม่เพียงสั่งซื้อเครื่องจักรจากเขาเท่านั้น แต่ยังนำข่าวจากเมืองหลวงมาบอกเขาอีกมากมาย และหนึ่งในข่าวพวกนั้นก็ทำเอาโรแลนด์ประหลาดใจไม่น้อย นั่นก็คือข่าวที่ว่าศาสนจักรได้โจมตีและยึดครองอาณาจักรอีเทอร์นัลวินเตอร์แล้ว มิหนำซ้ำเท่าที่ฟังจากมาร์เจอรีเล่ามา ดูเหมือนพวกเขาจะเตรียมโจมตีอาณาจักรวูล์ฟฮาร์ตต่อด้วย ข่าวนี้ไม่ต่างจากฟ้าผ่าในวันอากาศโปร่ง ลางสังหรณ์ไม่ดีที่ฝังอยู่ในใจเขามาตลอดเริ่มก่อตัวเป็นรูปเป็นร่างแล้ว


“พวกเขาสนับสนุนพวกฝ่าบาทสามคนชิงราชบัลลังก์พร้อมกันหรือเพคะ”


“อย่าเรียกว่าสนับสนุนเลย เรียกว่ากำจัดน่าจะเหมาะกว่า” โรแลนด์ส่ายหน้า “ศาสนจักรไม่กลัวว่าไฟสงครามจะลุกลามไปทั่วอาณาจักร หรือพูดอีกอย่างก็คือ พวกเขาดีใจที่เห็นคนในเกรย์คาสเซิลทำสงครามกันเอง โบสถ์และสาวกจะเดือดร้อนอย่างไร พวกเขาก็ไม่สนใจทั้งนั้น เกรย์คาสเซิลไม่ได้อ่อนแอเหมือนอีเทอร์นัลวินเตอร์ อาณาเขตก็กว้างใหญ่ กำลังคนมากมาย หากพวกเขาบุกมาโจมตีซึ่งๆ หน้าก็คงเสียทหารพิพากษาไปไม่น้อย ดังนั้นจึงต้องรอให้พวกเราเข่นฆ่ากันเองจนอ่อนแอก่อน พวกเขาถึงจะเข้ายึดเกรย์คาสเซิลได้โดยไม่ต้องเสียกำลังคนมาก แล้วหลังจากนั้น พวกเขาจะหาสาวกมาเข้ารีตเท่าไรก็ไม่ใช่ปัญหา จะสร้างโบสถ์อย่างไรก็ทำได้ตามใจ ยาพวกนั้น...ก็แค่กับดักอันแยบคายของพวกเขาเท่านั้น”


ราชโองการชิงตำแหน่งรัชทายาทของวิมเบิลดันที่สามเปิดโอกาสให้ศาสนจักรสร้างสถานการณ์ได้โดยสะดวก หากเกรย์คาสเซิล วูลฟ์ฮาร์ต และอีเทอร์นัลวินเตอร์ล่มสลายหมดแล้ว ดอว์นก็คงอยู่ไม่ได้นาน จุดประสงค์ที่แท้จริงของศาสนจักรคงเป็นการยึดรวมสี่อาณาจักรใหญ่มากกว่า ในยุคนี้จะส่งข่าวอะไรทีก็กินเวลานาน มิหนำซ้ำประชาชนยังไม่สนใจสถานการณ์บ้านเมืองอีก ดีไม่ดีศัตรูบุกมาถึงหน้าบ้านแล้วถึงเพิ่งจะรู้ตัว




นี่ก็คือสาเหตุที่โรแลนด์ร้อนรนใจ


คนในยุคนี้ไม่รู้จักคำว่าแนวร่วมในสงคราม หากจะหวังให้ตระกูลขุนนางในเกรย์คาสเซิลเดินทางข้ามอาณาจักรมาช่วยรบล่ะก็ ลืมไปได้เลย หากกองทัพของศาสนจักรบุกมาถึงเมืองจริง ที่พึ่งสุดท้ายของเขาก็คงมีแค่กำลังคนเพียงหยิบมือในดินแดนตะวันตกนี่ล่ะ


“แต่ฝ่าบาทก็ทรงมีอาวุธใหม่นี่เพคะ ทหารพิพากษาไม่ได้แข็งแกร่งกว่าอัศวินธรรมดาเท่าไรหรอก หม่อมฉันว่าพวกเขาเอาชนะฝ่าบาทไม่ได้แน่นอน”


ก่อนหน้านี้ ไนติงเกลมักทำท่าหวาดกลัวทุกครั้งที่พูดถึงผู้ทรงอิทธิพลอย่างศาสนจักร แต่เวลานี้เธอกลับแสดงท่าทีมั่นใจในตัวเขาได้ขนาดนี้ โรแลนด์ออกจะรู้สึกผิดคาดอยู่บ้าง


เขาฝืนหัวเราะออกมา ทว่าลึกๆ แล้วยังคงไม่สบายใจ อันนาสามารถผลิตปืนยาวลูกโม่ได้ไม่ยาก ปืนยาวลูกโม่หนึ่งกระบอกกับปืนพกลูกโม่สองกระบอกที่เขาให้เธอลองผลิตก่อนหน้านี้ก็ดูท่าทางดีมาก ไม่ว่าจะเป็นระยะคืนไกปืนหรือระบบลูกโม่ก็ไม่มีปัญหา แต่ตราบใดที่ยังแก้ปัญหาเรื่องกระสุนไม่ได้ อาวุธใหม่ก็ยังไม่อาจแสดงคุณค่าที่แท้จริง ในเมื่อตอนนี้ยังไม่สามารถผลิตเมอร์คิวรีฟูลมิเนตได้ เขาก็ต้องหาอย่างอื่นมาทำชนวนแทน


หวังว่าองครักษ์ที่เดินทางไปเมืองเรดวอเตอร์จะนำข่าวดีกลับมา โรแลนด์คิด


ทันใดนั้น ไลต์นิ่งที่กลับมาแข็งแรงพอจะออกไปฝึกบินตามปกติแล้วก็บินเข้ามาในห้องทำงานเขา เธอมาพร้อมกับข่าวอันน่าตื่นเต้น ธงที่ปักอยู่บนเนินดินในป่าฝั่งตะวันออกของเมืองชายแดนถูกเปลี่ยนเป็นสีน้ำเงินแล้ว


นี่คือสัญญาณจากภารกิจกระจายข่าวลือ ธงสีน้ำเงินหมายถึงมีแม่มดคนใหม่มาที่นี่แล้ว


........................................


[Go To Next Chapter]( ./68.md)