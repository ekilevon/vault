##บทที่ 98 แม่มดใหม่ พลังใหม่ (2)
แม่มดคนที่สามคือฮัมมิงเบิร์ด แม่มดคนนี้มีรูปร่างกะทัดรัดสมฉายาของเธอ ตอนที่โรแลนด์สอบถามพลังเธอ เธอดูเกร็งกว่าแม่มดคนอื่นๆ มาก เธอเพิ่งบรรลุนิติภาวะตอนฤดูหนาวปีนี้ ลักยิ้มทั้งสองข้าง เครื่องหน้ากระจุ๋มกระจิ๋ม ตลอดจนน้ำเสียงหวานละมุนของเธอทำให้เธอดูน่ารักจับใจ


พลังของเธอคือ ‘ลดน้ำหนักวัตถุ’ เมื่อเธอปล่อยพลังใส่วัตถุ น้ำหนักของวัตถุก็จะลดลงฮวบฮาบ จากที่เธอพูดมาคือแทบจะเป็นศูนย์ด้วยซ้ำ โรแลนด์ให้ฮัมมิงเบิร์ดลองปล่อยพลังใส่ถ้วยชาของเขา ปรากฏว่าถ้วยชาแทบจะลอยได้...นั่นแปลว่าน้ำหนักของมันเท่ากับอากาศ แน่นอนว่าในสายตาของคนยุคนี้ อากาศไม่มีน้ำหนัก


ดูเหมือนนี่จะเป็นเหตุผลที่สมาคมสามารถเดินทางข้ามดินแดนตะวันตกของเกรย์คาสเซิลได้โดยไม่ต้องอาศัยเครื่องทุนแรง


เมื่อมีสาวน้อยคนนี้คอยช่วยเหลือ พวกเธอก็สามารถแบกกระสอบข้าวสาลีและปลาแห้งได้สบายๆ ใช้คนแค่ไม่กี่คนก็ขนเครื่องอุปโภคบริโภคจำนวนมากไปด้วยได้ ทำให้งานขนสัมภาระสบายขึ้นมาก


ฮัมมิงเบิร์ดบรรลุนิติภาวะแล้ว แต่ไม่ได้รับพลังใหม่เพิ่ม เวลาจะใช้พลังต้องสัมผัสเป้าหมาย และไม่สามารถใช้พลังกับสิ่งมีชีวิตได้ ยิ่งเป็นวัตถุชิ้นใหญ่ก็ยิ่งต้องใช้เวลาส่งพลังนาน ยิ่งผลาญพลังเยอะ พลังที่ถูกเสกเข้าวัตถุแล้วจะคงฤทธิ์อยู่ได้หลายชั่วโมง


พลังของเธอดูเหมาะกับงานขนส่งมาก และนั่นจะเป็นประโยชน์อย่างมากในสงครามที่กำลังจะมาถึง แต่เนื่องจากยังมีปัจจัยอื่นที่เขาไม่รู้อีกพอสมควร ดังนั้นเขาจึงต้องทำการทดสอบเพิ่มเติมเพื่อความมั่นใจ


โรแลนด์เขียนที่มุมล่างสุดของกระดาษหนังแกะว่า ฝึกควบคุมพลังโดยใช้หินที่มีน้ำหนักต่างๆ กันเป็นวัตถุเป้าหมาย เพื่อจะได้กะเวลาที่พลังออกฤทธิ์และหมดฤทธิ์ได้อย่างแม่นยำ


หลังจากเขียนแผนการฝึกของแม่มดสามคนเสร็จ เขาก็เรียกคนมาจุดเทียนเพิ่ม ในห้องจึงสว่างขึ้นมาอีกเล็กน้อย แต่ถึงอย่างนั้นก็ตาม การอ่านและเขียนหนังสือใต้แสงเทียนสีส้มที่วูบไหวไปมาก็ยังชวนให้ล้าตาอยู่ดี


โรแลนด์หาว คลี่กระดาษบันทึกข้อมูลแม่มดคนที่สี่ออกมา


แม่มดคนที่สี่มีครบทั้งชื่อและนามสกุลไม่เหมือนแม่มดส่วนใหญ่ ชื่อเต็มของเธอคือโซโรยา ซอร์น มาจากตระกูลพ่อค้าในเมืองหลวงของเกรย์คาสเซิล เธอมีผมหยักศกสั้นสีน้ำตาลและดวงตาเรียวยาว กระบางๆ บนจมูกไม่เพียงแต่ไม่บดบังความงามของเธอ ซ้ำกลับจะยิ่งเพิ่มเสน่ห์ความสดในอันเป็นเอกลักษณ์ของคนวัยหนุ่มสาวให้เธอด้วย


โซโรยาเพิ่งอายุครบสิบเก้าปี พลังของเธอพิเศษมาก หลังจากบรรลุนิติภาวะแล้ว เธอก็สามารถวาดภาพสิ่งที่เธอเห็นหรือจินตนาการออกมาได้อย่างสมจริง นอกจากนี้เธอยังได้รับพลัง ‘พู่กันวิเศษ’ เพิ่มขึ้นมาอีก ทำให้เธอสามารถวาดภาพออกมาได้ราวกับรูปถ่ายโดยไม่จำเป็นต้องใช้สีหรือกระดาษเลย


พลังที่เปรียบเสมือนกล้องถ่ายรูปของเธอมีประโยชน์มหาศาล ส่วนวิธีฝึกก็แค่ให้เธอหมั่นวาดภาพวันละหลายๆ ภาพก็พอ


จากนั้นเขาก็หยิบกระดาษแผ่นต่อไปขึ้นมา


แม่มดคนที่ห้าชื่อเอคโค เป็นหญิงสาวจากดินแดนใต้สุด รูปร่างสูงโปร่ง ผิวสีกาแฟ ดวงตาและจมูกเหมือนชาวทะเลทราย เจือกลิ่นอายอย่างคนต่างเผ่า


เธอเล่าว่าหลังจากที่เธอตื่นรู้ เธอก็สามารถเลียนเสียงร้องของสัตว์ได้ พอบรรลุนิติภาวะแล้ว คราวนี้ไม่ว่าเสียงอะไรเธอก็เลียนแบบได้อย่างสมจริง เพียงแต่ไม่มีพลังใหม่เพิ่มอีก


โรแลนด์ตั้งชื่อพลังของเธอว่า ‘เสียงแห่งมนตรา’ ประโยชน์ใช้สอยตอนนี้ยังนึกไม่ออก วิธีฝึกก็...ส่งเสียงอะไรก็ได้แล้วกัน


แม่มดที่ถูกสัมภาษณ์คนที่หกคือลิลลี่ สาวน้อยวัยสิบหกปีคนนี้ไว้ผมเปียสองข้าง หน้าตาจิ้มลิ้มพริ้มเพราเหมือนตุ๊กตา สีหน้าเธอดูเกร็งไปบ้างตอนเห็นเขา


พลังของเธอคือป้องกันอาหารบูดเน่า แม้จะเพิ่งตื่นรู้เป็นแม่มดได้เพียงปีเดียว แต่เธอก็เป็นแม่มดที่ได้รับการต้อนรับที่สุดในสมาคม...หากไม่มีพลังวิเศษช่วยรักษาอาหารให้สดใหม่ เสบียงจำนวนมากของเหล่าแม่มดก็จะขึ้นราระหว่างการลี้ภัย ลิลลี่เป็นกำลังหลักในการดูแลงานฝ่ายหลังเช่นเดียวกับฮัมมิงเบิร์ด


ส่วนพลังป้องกันอาหารบูดเน่าของเธอนั้นจะเป็นการฆ่าแบคทีเรียด้วยพลังวิเศษหรือไม่ยังต้องรอการพิสูจน์ โรแลนด์จะให้เธอฝึกกับเนื้อสัตว์และผลไม้ประเภทต่างๆ โดยดูผลว่าอาหารเหล่านั้นสามารถรักษาความสดใหม่ไว้ได้นานเท่าไร


เขานวดคอที่ปวดเมื่อย แล้วซ้อนกระดาษที่บันทึกข้อมูลแม่มดทั้งหกไว้ด้วยกัน ตอนนี้บนโต๊ะเหลือกระดาษหนังแกะเพียงใบเดียวเท่านั้น


นอกจากลีฟแล้ว เธอคนนี้ก็เป็นอีกคนที่สร้างความตื่นเต้นดีใจให้โรแลนด์ไม่น้อย


แม่มดคนที่เจ็ด ลูนา


เธอดูกระวนกระวายมากตอนเดินเข้ามาในห้องทำงานเขา ไนติงเกลจึงปลอบเธออยู่ครู่ใหญ่ ทั้งยังกระซิบบอกสาเหตุเขาด้วย


ที่แท้พลังของลูนาก็เรียกได้ว่าแย่ที่สุดในค่าย จนแทบเรียกได้ว่าไม่มีประโยชน์ หน้าที่ที่เธอรับผิดชอบก็มีแต่งานเบ็ดเตล็ดที่ไม่ต้องใช้พลังวิเศษ


เวลาปกติเธอมักถูกฮัคคาลาต่อว่าเป็นประจำ ทำให้เธอกลายเป็นคนกล้าๆ กลัวๆ อย่างเช่นตอนนี้เธอก็กำลังกลัวว่าโรแลนด์จะรังเกียจที่เธอไม่มีประโยชน์แล้วไล่เธอออกจากเมืองชายแดนไป


พลังหลักของเธอคือเปลี่ยนวัตถุธรรมดาให้เป็นแม่เหล็ก ก่อนบรรลุนิติภาวะเธอเปลี่ยนได้เฉพาะวัตถุที่เป็นโลหะ พอบรรลุนิติภาวะแล้วเธอก็เปลี่ยนได้ทุกอย่าง แต่ไม่มีพลังชนิดใหม่เพิ่มขึ้นมา


เธอเปลี่ยนวัตถุให้เป็นแม่เหล็กได้โดยการสัมผัสเป้าหมาย ซึ่งขั้นตอนเหล่านั้นกินเวลานานมาก จากที่ฟังเธอเล่ามา เธอต้องใช้เวลาถึงครึ่งวันในการเสกพลังแม่เหล็กใส่หินขนาดหนึ่งตารางฟุต


พลังของเธอไม่ประโยชน์สำหรับสมาคมเลยจริงๆ แม่เหล็กไม่ใช่ของเล่นใหม่ เรือที่เดินทางไปมาระหว่างฟยอร์ดกับทวีปก็ใช้เข็มทิศกันทั้งนั้น ส่วนคนที่อยู่บนบกก็มีสิ่งของสำหรับใช้เปรียบเทียบมากมาย ไม่ต้องใช้ของประเภทนี้ก็รู้ทิศทางได้


ในทางกลับกัน ของที่มีพลังแม่เหล็กกลับจะสร้างความเดือดร้อนให้ทุกคนด้วยซ้ำ อย่างเช่น หม้อเหล็กและกระทะเหล็กที่ฮัมมิงเบิร์ดเสกให้เบาแล้วมักจะบินไปหาลูนาเป็นประจำ ดังนั้นฮัคคาลาจึงห้ามเธอใช้พลังในค่ายเด็ดขาด


แต่สำหรับโรแลนด์แล้ว สาวน้อยผู้เงียบขรึมคนนี้คือสมบัติล้ำค่าที่ฟ้าประทานมาจริงๆ


นี่ก็คือเหตุผลที่เขาอยากฮัมเพลงซูเปอร์สตาร์...จะมีอะไรเหมาะไปกว่าเนื้อเพลงท่อนที่ว่า ‘เธอคือไฟฟ้า เธอคือแสง’ อีก


แม่เหล็กกำเนิดไฟฟ้า ไฟฟ้ากำเนิดแม่เหล็ก นี่คือสิ่งที่คนทำงานด้านวิศวกรรมและวิทยาศาตร์ทุกคนรู้ดี เขานึกขอบคุณฟาราเดย์ เกาส์ แอมแปร์ และแมกซ์เวลล์ในใจ เมื่อมีไฟฟ้าก็มีแสงสว่าง บางทีอีกไม่นาน เขาอาจจะได้แสดงปาฏิหาริย์อีกอย่างในดินแดนแห่งนี้ก็ได้


แม่มดคนหนึ่งถูกห้ามใช้พลัง แต่กลับยังเอาชนะความทรมานจากการถูกปีศาจกัดกินร่างกายได้ เห็นได้ชัดว่าถึงเธอจะเก็บกดดูถูกตัวเองขนาดไหน แต่พลังใจของเธอก็แข็งแกร่งเกินใคร อย่างน้อยความพยายามที่จะมีชีวิตอยู่ต่อของเธอก็ยิ่งใหญ่กว่าคนส่วนใหญ่


โรแลนด์แอบดีใจที่เธอเข้าสมาคมได้ไม่ถึงหนึ่งปี เพราะหากเธออยู่กับสมาคมนานกว่านี้ เธออาจถูกฮัคคาลาฆ่าตายไปแล้วก็ได้


เขาสะบัดพู่กันเขียนรายการฝึกของลูนาในวันต่อๆ ไป เธอจะต้องฝึกเปลี่ยนวัตถุต่างๆ เป็นแม่เหล็ก และสังเกตความเกี่ยวข้องกันระหว่างปริมาณพลังวิเศษที่ใช้ไปและความแรงของพลังแม่เหล็ก


เมื่อได้แม่มดมาเพิ่มอีกเจ็ดคน กองทัพแม่มดของโรแลนด์ก็เพิ่มจำนวนเป็นสิบสองคน หลังจากได้สัมผัสแม่มดมาพอสมควร เขาก็พอจะเข้าใจลักษณะพลังของพวกเธอได้คร่าวๆ


การแบ่งประเภทแม่มดเป็นสายต่อสู้หรือสายไม่ต่อสู้แบบที่แล้วมานั้นไม่สมเหตุสมผล เขาคิดว่าน่าจะดูที่ลักษณะเด่นของพลังเป็นหลักมากกว่า พลังหลักของแม่มดโดยทั่วไปสามารถแบ่งได้เป็นสามประเภทใหญ่ๆ


ประเภทแรกคือประเภทเสริมสร้างตัวเอง แม่มดที่มีพลังวิเศษประเภทนี้มีน้อยมาก เท่าที่เห็นตอนนี้ก็มีบุ๊กคนเดียวเท่านั้น พลังประเภทนี้สามารถออกฤทธิ์ได้เองและไม่ได้รับผลกระทบใดๆ จากหินอาญาสิทธิ์ ต่อให้สวมหินอาญาสิทธิ์ เธอก็ยังสามารถจดจำสิ่งที่ผ่านตาได้เหมือนเดิม


ประเภทที่สองคือประเภทเรียกใช้ อันนา ไนติงเกล นาน่า ไลต์นิ่ง เวนดี้ ลีฟ โซโรยา เอคโค และลิลลี่ล้วนมีพลังประเภทนี้ จุดเด่นของมันคือสามารถใช้ห่างจากตัวได้...แม้ว่าระยะห่างนั้นจะถูกจำกัดไว้เพียงห้าเมตรก็ตาม


พลังประเภทนี้มีความหลากหลายมากที่สุด ทว่าก็ได้รับผลกระทบจากหินอาญาสิทธิ์มากที่สุดด้วย เมื่อเข้าไปในเขตห้ามเวทมนตร์ ผลใดๆ ก็ตามที่เกิดจากพลังวิเศษจะหายไปทั้งหมด ทว่าผลที่เกิดขึ้นก่อนหน้าที่พลังจะถูกห้ามจะยังคงอยู่และยกเลิกไม่ได้


ประเภทที่สามคือประเภทเกาะติด อย่างเช่นฮัมมิงเบิร์ดและลูนา พวกเธอใช้พลังโดยการสัมผัสเป้าหมาย ขั้นตอนการส่งพลังกินเวลานาน เผาผลาญพลังเยอะ และอาจถูกหินอาญาสิทธิ์ขัดจังหวะได้ แต่เมื่อไรที่การส่งพลังสัมฤทธิ์ผลแล้ว พลังนั้นๆ ก็จะกลายเป็นคุณสมบัติเกาะติดตัววัตถุไป


ต่อให้อยู่ในเขตห้ามเวทมนตร์ก็ไม่เสื่อมฤทธิ์ ส่วนจะคงฤทธิ์อยู่ได้นานแค่ไหนนั้นขึ้นอยู่กับขนาดของวัตถุและพลังที่ส่งไป


นี่น่าจะเป็นเหตุผลที่หินอาญาสิทธิ์ไม่สามารถห้ามพลังตีกลับในร่างกายแม่มดได้ เขาคิด


หินอาญาสิทธิ์ไม่สามารถแทรกแซงขั้นตอนการรวมหรือเคลื่อนไหวของพลังวิเศษได้ มันจะแทรกแซงได้ก็เฉพาะขั้นตอนการเปลี่ยนพลังวิเศษไปเป็นพลังความสามารถต่างๆ เท่านั้น หรือพูดง่ายๆ ก็คือมันจะพุ่งเป้าไปที่หน้าบ้านเพียงอย่างเดียว ไม่ยุ่งเกี่ยวกับหลังบ้านเลย


โรแลนด์วางพู่กันขนห่านแล้วนวดกระบอกตา เอาล่ะ ต่อไปได้มีเรื่องให้ยุ่งกันอีกแล้ว


........................................


[Go To Next Chapter]( ./11.md)