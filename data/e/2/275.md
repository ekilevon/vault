##บทที่ 363 เส้นทางการค้าใหม่
“ออกเดินทางจาก...ดินแดนตะวันตกหรือเพคะ” มาร์เจอรีถามอย่างสงสัย “หม่อมฉันไม่ยักรู้มาก่อนว่าที่นี่มีท่าเรือเชื่อมกับทะเลด้วย”
“ตอนนี้ยังไม่มีหรอก แต่พวกเราสร้างได้นี่”
เธอเบิกตาโต “ฝ่าบาท ฝ่าบาทตรัสจริงหรือเพคะ”
“จริงสิ ประเดี๋ยวถึงฤดูใบไม้ผลิปีหน้าเมื่อไรก็จะเริ่มก่อสร้างแล้ว” โรแลนด์ยิ้ม
ท่าเรือในยุคนี้มีแต่ท่าเรือธรรมชาติทั้งนั้น ท่าเรือที่สร้างโดยมนุษย์ถือเป็นงานก่อสร้างขนาดใหญ่ที่ต้องปรับเปลี่ยนลักษณะภูมิประเทศ ดังนั้นจึงแทบไม่มีทางสร้างสำเร็จได้เลย
แต่ตอนนี้เขามีทิลลีคอยสนับสนุนอย่างเต็มที่ ประเดี๋ยวงานก่อสร้างบนเกาะสลีปปิ้งแล้วเสร็จเมื่อไร โลตัสก็จะกลับมาที่ดินแดนตะวันตกอีกครั้ง ถึงตอนนั้นสัตว์อสูรก็น่าจะเลิกรุกรานดินแดนตะวันตกแล้ว นับเป็นช่วงเวลาที่เหมาะแก่การเปิดท่าเรือที่สุด
เขาลุกขึ้นชี้ไปยังแผนที่ที่แขวนอยู่ด้านหลัง “ทางทิศใต้ของเมืองชายแดนมีชายหาดน้ำตื้นอยู่หนึ่งแห่ง ระดับความลึกใช้ได้ พื้นที่ก็กว้างขวาง สามารถรองรับอุปกรณ์ท่าเรือได้ทั้งหมด แค่ปรับพื้นที่ชายหาดนิดๆ หน่อยๆ และปรับระดับภูเขาริมทะเลให้ราบเรียบ ข้าก็สามารถขนสินค้าออกจากดินแดนตะวันตกได้แล้ว”
“ปรับพื้นที่ชายหาด...ปรับภูเขาให้ราบเรียบ เหตุใดพอได้ยินฝ่าบาทตรัสเรื่องน่าตกใจพวกนี้แล้ว หม่อมฉันกลับรู้สึกเป็นเรื่องง่ายเสียอย่างนั้น” มาร์เจอรีพูดอย่างสนใจ “ว่าแต่ฝ่าบาททรงมีกองเรือสินค้าแล้วหรือเพคะ ทรงรู้ใช่หรือไม่เพคะว่าเรือเดินทะเลกับเรือเดินแม่น้ำไม่เหมือนกัน”
“ยังไม่มีหรอก” โรแลนด์แบมือว่า “ข้าถึงอยากให้เจ้ามาร่วมงานกับข้าอย่างไรเล่า”
“จะทรงให้หม่อมฉันดูแลเรื่องเรือหรือเพคะ”
“เรื่องขนส่งและค้าขายด้วย” เขาเสริม “ดินแดนตะวันตกจะแค่หาสินค้าให้เจ้าเท่านั้น”
นี่คือสิทธิ์การเป็นตัวแทนจำหน่ายในพื้นที่ฟยอร์ดแต่เพียงผู้เดียว มาร์เจอรีผ่านประสบการณ์มามาก ย่อมมองเห็นผลประโยชน์ที่ซ่อนอยู่ในนั้นอย่างไม่ต้องสงสัย จริงอยู่ที่การส่งคนไปทำการค้าที่ฟยอร์ดเองย่อมทำกำไรได้มากกว่า แต่โรแลนด์ไม่อยากเสียกำลังสมองและกำลังคนไปกับเรื่องพวกนี้มากนัก เขาแค่ต้องการเงินก้อนใหม่มาขับเคลื่อนการพัฒนาเมืองโดยเร็วที่สุดเท่านั้น ประเดี๋ยวเมืองชายแดนพ้นจากระยะสะสมทุนขั้นพื้นฐานเมื่อไร เขาก็จะผลักดันเงินเครดิตเป็นลำดับต่อไป
จริงดังคาด อีกฝ่ายกระพริบตาพลางถามอย่างตื่นเต้นว่า “จะทรงให้หม่อมฉันดูแลทุกอย่างเลยหรือเพคะ”
“ก็ถ้าค่าบริการสมเหตุสมผลน่ะนะ” โรแลนด์พยักหน้า “หากเจ้ายินดีเป็นตัวแทนจำหน่ายให้ดินแดนตะวันตก พวกเราก็คุยรายละเอียดกันได้ พื้นที่ค้าขายมีแค่ฟยอร์ดเท่านั้น และราคาขายก็ห้ามต่ำกว่าราคาปัจจุบันที่ขายให้กลุ่มพ่อค้าอ่าวเครสเซนต์มูนเด็ดขาด”
“แน่นอนอยู่แล้วเพคะ ลำพังแค่เรือกลไฟที่แล่นได้โดยปราศจากแรงลมเพียงอย่างเดียว พวกพ่อค้านักเดินเรือก็น่าจะแย่งกันซื้อราคาสูงแล้วเพคะ” เธอพูดอย่างมั่นอกมั่นใจ “และถ้าสามารถขายให้หมู่เกาะในฟยอร์ดได้โดยตรงล่ะก็ หม่อมฉันก็มั่นใจว่าจะเรียกราคาได้สูงขึ้นเป็นเท่าตัวเลยเพคะ”
“และกำไรที่ได้เพิ่มมาส่วนนั้น พวกเราก็จะเอามาแบ่งกัน” โรแลนด์พูดยิ้มๆ “อันที่จริงนอกจากเรือกลไฟแล้ว พวกเรายังมีสินค้าหลักอีกอย่าง” พอเขาปรบมือ องครักษ์ที่เฝ้าอยู่หน้าโถงก็รีบเดินยกถาดเข้ามาทันที บนนั้นมีขวดแก้วคริสตัลใสวาววางอยู่ประมาณสี่ห้าใบ แต่ละใบมีขนาดเท่าหัวแม่มือ
“ขวดพวกนี้คือ...”
“ลองเปิดดมดูสิ”
มาร์เจอรีเปิดจุกไม้ที่อุดปากขวดออกอย่างสงสัยแล้วยื่นจมูกไปดม ดวงตาของเธอเปล่งประกายขึ้นมาทันที “สวรรค์ นี่ฝ่าบาททรงผลิตน้ำหอมหรือเพคะ!”
“ไม่ทราบว่าเทียบกับผลงานของสมาคมเล่นแร่แปรธาตุแห่งเมืองหลวงแล้วเป็นอย่างไร”
“ก็กลิ่นเข้มกว่าพอสมควรเพคะ” เธอยกขวดขึ้นพิจารณาอย่างละเอียด เห็นได้ชัดว่าถูกใจอย่างมาก “นี่เป็นผลงานของสำนักเล่นแร่แปรธาตุในเมืองชายแดนหรือเพคะ”
“ก็ประมาณนั้น” โรแลนด์หยิบน้ำหอมขวดหนึ่งขึ้นมาวางบนฝ่ามือ...เงื่อนไขของเขาคือขวดน้ำหอมจะต้องทำขึ้นจากแก้วคริสตัลใสแจ๋ว และมีรูปทรงเป็นผลึกหกเหลี่ยมเท่านั้น หากลองหมุนขวดใต้แสงสว่างที่ตกกระทบ ก็จะเห็นน้ำหอมที่อยู่ภายในเปลี่ยนเป็นสีเข้มๆ อ่อนๆ ไม่เท่ากัน ดูสวยงามจับใจ ตามหลักการขายในยุคสมัยใหม่ บรรจุภัณฑ์ที่สวยงามสามารถยกระดับสินค้าได้อย่างมีนัยยะ และในฐานะที่เป็นสินค้าบุกตลาดฟยอร์ดด้วยแล้ว เขาย่อมต้องทุ่มเทกับผลิตภัณฑ์ชนิดนี้เป็นพิเศษ
น้ำหอมเป็นสินค้าที่มีต้นทุนต่ำกว่าเรือกลไฟมาก หลังจากที่อีฟลินเข้าใจว่า ‘เหล้าขาวที่รสชาติร้อนแรงที่สุด’ เป็นเหล้าชนิดหนึ่งแล้ว เธอก็สามารถผลิตแอลกอฮอล์เข้มข้นออกมาได้อย่างต่อเนื่อง มิหนำซ้ำยังเข้มข้นถึงขั้นที่ไม่ต้องกลั่นครั้งสุดท้ายด้วยซ้ำ ส่วนดอกกุหลาบหรือดอกไม้ที่ให้กลิ่นหอมเฉพาะตัวชนิดอื่นๆ นั้น ลีฟก็ได้ปรับปรุงพันธุ์ให้มีน้ำมันเยอะเป็นพิเศษ แค่นำกลีบมาตำเพียงสองสามใบ ก็สามารถทำให้แอลกอฮอล์ทั้งเหยือกหอมฟรุ้งแล้ว
“หากเจ้าชอบล่ะก็ ข้าให้เจ้าหมดเลยแล้วกัน” เขาวางน้ำหอมกลับลงไปบนถาด
“จริงหรือเพคะ” มาร์เจอรีหัวเราะ “เช่นนั้นหม่อมฉันไม่เกรงใจแล้ว”
“เห็นว่าของชนิดนี้ขายที่ฟยอร์ดได้ราคาดีหรือ”
“ฝ่าบาทคงจะทรงรู้กระมังว่าในแต่ละปี สมาคมเล่นแร่แปรธาตุแห่งเมืองหลวงจะผลิตน้ำหอมออกมาในจำนวนจำกัด และน้ำหอมเพียงพันกว่าขวดก็ไม่สามารถตอบสนองความต้องการของตลาดได้ พวกพ่อค้าใหญ่ๆ มักจะ...พิถีพิถันเรื่องกลิ่นคาวปลาที่ติดตามตัวกันมาก ดังนั้น น้ำหอมจึงเป็นของใช้ประจำตัวของพวกเขา น้ำหอมที่ขายเพียงห้าเหรียญในเมืองหลวง พอไปถึงฟยอร์ดแล้วอาจมีราคาสูงถึงสิบห้าถึงยี่สิบเหรียญทองได้ อันที่จริง น้ำหอมที่ถูกขายไปอยู่เมืองอื่นส่วนใหญ่ก็ถูกพวกพ่อค้านักเดินเรือซื้อกลับมาขายต่ออยู่ดีนั่นล่ะเพคะ”
พอพูดถึงตรงนี้ เธอก็หยุดไปเล็กน้อย “ไม่ทราบว่าสำนักเล่นแร่แปรธาตุของฝ่าบาทสามารถผลิตน้ำหอมได้ปีละกี่ขวดเพคะ”
“หากมีวัตถุดิบพร้อม ก็น่าจะได้ประมาณสักสิบเท่าของสมาคมเล่นแร่แปรธาตุแห่งเมืองหลวงได้” โรแลนด์จงใจลดจำนวนตัวเลขให้ต่ำไว้...เขาไม่อยากให้สินค้าทำกำไรกลายเป็นสินค้าระดับเดียวกับผักกาดขาว และไม่อยากทำกำไรเพียงปีละสี่ห้าพันเหรียญทองเท่านั้น เขาถือว่าน้ำหอมเป็นสินค้าบุกตลาดเช่นเดียวกับเรือกลไฟ ดังนั้นจึงหวังว่าจะได้กำไรจากมันในปริมาณเท่าๆ กับเรือกลไฟ
“...” มาร์เจอรีเงียบไปครู่ใหญ่ก่อนจะพูดอย่างทึ่งๆ ว่า “ดินแดนของฝ่าบาทมีแต่เรื่องน่าเหลือเชื่อจริงๆ”
“เช่นนั้นเจ้ายินดีเป็นตัวแทนจำหน่ายสินค้าพวกนี้ให้ข้าหรือไม่เล่า”
“แน่นอนเพคะ ฝ่าบาท” เธอลุกขึ้นยืน แล้วยกมือแตะหน้าอกพลางโค้งตัวลง “สำหรับหม่อมฉันแล้ว นี่คือโอกาสทองที่หาได้ยากยิ่งเพคะ”
...
หลังจากเจรจาข้อตกลงคร่าวๆ แล้ว โรแลนด์ก็ให้บารอฟคุยเรื่องรายละเอียดและเงื่อนไขสัญญาต่อ ส่วนตัวเองกลับมาที่ห้องทำงาน แล้วเริ่มเขียนจดหมายถึงทาซาที่อยู่ในเมืองหลวงทันที
ไม่ว่าจะโจมตีทอว์ฟิคก็ดี หรือบุกเบิกเส้นทางการค้าใหม่ก็ดี ทั้งสองแผนนี้ล้วนเป็นสิ่งที่เขาต้องทำทั้งนั้น เขาไม่อยากฝากความหวังไว้กับทางใดทางหนึ่ง เพราะหากการโจมตีล้มเหลว เขาก็ยังหวังจะได้ดินประสิวจากทางอื่นอยู่
เป้าหมายของเขาคือการผลิตดินประสิวเอง
จดหมายของเขาไม่เพียงแต่พูดถึงจุดประสงค์ของการโจมตีเท่านั้น แต่ยังสั่งให้ทาซาไปติดต่อโรงผลิตดินประสิวที่อยู่รอบๆ เมืองหลวง และซื้อตัวคนงานในนั้นมาอยู่ดินแดนตะวันตกด้วย
ปีนี้ พวกพ่อค้าดินประสิวคงจะลำบากไม่น้อยเลย เพราะทอว์ฟิคไม่เพียงแต่ห้ามพวกเขาส่งออกดินประสิวเท่านั้น แต่ยังบังคับให้พวกเขาขายดินประสิวให้สมาคมเล่นแร่แปรธาตุในราคาถูกด้วย ลองแบบนี้แล้ว รายได้ของโรงผลิตดินประสิวก็จะต้องลดลงอย่างมหาศาล โรแลนด์เชื่อว่า ตราบใดที่เขาให้ค่าตอบแทนที่น่าพอใจแก่คนพวกนี้ได้ การจะยกทั้งโรงผลิตดินประสิวและคนงานมาอยู่ที่นี่ก็ไม่ใช่เรื่องยากอะไร
หลักการผลิตดินประสิวไม่มีอะไรซับซ้อน เวลานี้เมืองชายแดนมีประชากรเพิ่มขึ้นอย่างต่อเนื่อง รับรองว่ามีมูลเพียงพอต่อการผลิตแน่นอน คราวนี้เงื่อนไขการผลิตก็พร้อมทุกอย่างแล้ว ก่อนหน้าที่เขาจะบดขยี้ทอว์ฟิคได้สำเร็จ การผลิตดินประสิวจะเป็นหลักประกันที่มั่นคงที่สุดอย่างไม่ต้องสงสัย
........................................




[Go To Next Chapter]( ./276.md)