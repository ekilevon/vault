##บทที่ 180 ข้อมูลประชากร
ระยะนี้ โรแลนด์มักล่องลอยอยู่ในอารมณ์แห่งความสุข


แม้แต่เวลาที่นั่งอยู่ในห้องทำงานเพียงลำพัง เขาก็ยังฮัมเพลงเบาๆ ไปด้วย ขณะเดียวกันก็นึกถึงช่วงเวลาดีๆ ในตะกร้าบอลลูน


ท่าทางอันนาตอนหลับตาจูบเขาช่างน่ารักเหลือเกิน คิดแล้วก็อดยิ้มไม่ได้ แต่สิ่งที่สำคัญที่สุดเห็นจะเป็นความหมายที่แฝงอยู่ในคำพูดเธอมากกว่า มันได้บ่งบอกถึงอารมณ์ที่เร่าร้อนดั่งเปลวไฟของเธออย่างชัดเจนที่สุด


สิ่งเดียวที่เขาทำได้ในตอนนั้นก็คือการจูบตอบเธอด้วยอารมณ์ที่เร่าร้อนยิ่งกว่า


โรแลนด์ยังรู้สึกเจ็บเบาๆ ที่ริมฝีปากจนกระทั่งบอลลูนลอยลงมา


จูบที่เนิ่นนานคงทำให้เธอหายใจติดขัด จนเผลอใช้ฟันขบเขาด้วยความตื่นเต้น


แต่ไม่ว่าอย่างไร เขาก็ไม่ได้สัมผัสความรู้สึกแบบนี้มานานมากแล้ว


เมื่อชีวิตมนุษย์ดำเนินมาถึงหนึ่งในสี่ของเส้นทางทั้งหมด เขาก็มีโอกาสใช้เคล็ดลับที่เคยเห็นจากในละคร ภาพยนตร์ นิยาย และการ์ตูนเสียที มิหนำซ้ำอีกฝ่ายยังเป็นสาวสวยขนาดนี้ โรแลนด์รู้สึกว่าในที่สุด ตัวเองก็ได้เริ่มต้นก้าวแรกของผู้ชนะจนได้


เขาสูดหายใจอย่างปลาบปลื้ม แล้วยื่นมือเข้าไปในลิ้นชัก ตั้งใจจะหยิบของว่างมากินระหว่างปรับอารมณ์ แต่กลับพบเพียงความว่างเปล่า...เมื่อวานนี้ เขาเอาเนื้อวัวแห้งมาใส่ลิ้นชักนี่นา


โรแลนด์หันไปมองไนติงเกลที่ฟุบอยู่ริมหน้าต่าง เธอกำลังผิวปากชมทิวทัศน์อย่างสบายอารมณ์ เขาอุตส่าห์เปลี่ยนจากปลาแห้งมาเป็นเนื้อวัวแห้งเพื่อป้องกันไนติงเกลขโมยกิน แต่ไม่คิดเลยว่าเธอจะกินได้ทุกอย่าง


ทันใดนั้น เขาก็ได้ยินเสียงฝีเท้าดังขึ้นจากนอกประตู


“ฝ่าบาท ท่านบารอฟมาขอเข้าเฝ้าพ่ะย่ะค่ะ”


“ให้เขาเข้ามา”


ไนติงเกลไม่ได้หายตัวไปเหมือนแต่ก่อน เธอเพียงแต่ดึงหมวกลง แล้วกลับไปนั่งที่เก้าอี้ข้างกำแพงเหมือนเดิม


ผู้ช่วยเจ้ากรมผลักประตูเข้ามาเห็นคนอื่นอยู่ในห้องทำงานก็ชะงักไปเล็กน้อย ทว่าก็ปรับสีหน้าได้อย่างรวดเร็ว


“ฝ่าบาท กระหม่อมทำข้อมูลประชากรเดือนนี้เสร็จแล้วพ่ะย่ะค่ะ” เขายื่นกระดาษหนังแกะให้อีกฝ่าย


“ไวขนาดนี้เชียวหรือ”


“ตั้งแต่มีการลงทะเบียนพลเมืองเป็นต้นมา กระหม่อมก็เก็บข้อมูลได้ง่ายขึ้นมากพ่ะย่ะค่ะ” ผู้ช่วยเจ้ากรมยิ้ม “ฝ่าบาทตัดสินพระทัยได้เฉียบแหลมจริงๆ พ่ะย่ะค่ะ”


อ้อ เดี๋ยวนี้เริ่มประจบเป็นแล้ว...โรแลนด์คลี่รายงานออกดู เห็นมีการแยกประเภทหมวดหมู่ตามอาชีพของประชากรในเมืองชายแดนอย่างเป็นระเบียบเรียบร้อย ตอนที่เขาเพิ่งย้อนเวลามาใหม่ๆ รายงานของบารอฟยังไม่มีการแบ่งหัวข้อด้วยซ้ำ ต้องยอมรับว่าบารอฟพัฒนาขึ้นมากจริงๆ


บรรทัดแรกเป็นกลุ่มประชากรที่มีจำนวนมากที่สุด ซึ่งก็คือทาส เวลานี้เมืองชายแดนมีทาสทั้งหมดสามพันหกร้อยยี่สิบแปดคน (รวมคนในครอบครัวทาสแล้ว) ด้านล่างระบุหมายเหตุไว้ว่า ทาสที่ทำเกษตรกรรมมีจำนวนหนึ่งพันห้าร้อยคน


“ฝ่าบาท พวกเรามีทาสน้อยเกินไปหรือไม่พ่ะย่ะค่ะ” บารอฟชี้ไปที่แถวแรก “เซนจ์ที่ทำงานกองการเกษตรบอกว่า หากเมืองชายแดนจะไม่นำเข้าอาหารจากเมืองอื่น ก็ต้องเพิ่มจำนวนเกษตรกรขึ้นอีกหนึ่งเท่า เช่นนี้จึงจะมีผลผลิตเพียงพอต่อความต้องการของคนในเมือง”


โรแลนด์จำชื่อเซนจ์ได้ ดูเหมือนจะเป็นอัศวินจากตระกูลวูล์ฟ ทาสจำนวนหนึ่งพันห้าร้อยคนที่ทำการเกษตรเป็นทาสที่ถูกส่งมารอบแรก ส่วนทาสรอบหลังจะถูกส่งไปทำงานที่เหมืองหรือไม่ก็ทำงานก่อสร้างกับคาร์ล...พวกเขาทุกคนได้รับเงื่อนไขเดียวกัน นั่นก็คือหากทำงานจนถึงระยะเวลาหนึ่ง ก็จะได้เลื่อนสถานะเป็นสามัญชน


“ข้าไม่ได้คิดจะเลิกนำเข้าอาหารภายในปีนี้หรอก ตอนนี้ในโกดังยังเหลือข้าวสาลีอีกมาก คงพอกินกันได้สักสองสามเดือน แล้วอีกอย่าง ข้าวสาลีรอบใหม่นี้ก็จะต่างไปจากเดิมด้วย”


“ต่างไปจากเดิมหรือพ่ะย่ะค่ะ” บารอฟงง


“อืม ถึงตอนนั้นเจ้าก็จะรู้เอง” โรแลนด์หัวเราะ ข้าวสาลีพวกนี้ก็คือทองคำหมายเลขหนึ่งที่ลีฟปรับปรุงพันธุ์แล้ว แค่ปริมาณผลผลิตก็มากกว่าข้าวสาลีทั่วไปถึงสามเท่า ประเดี๋ยวถึงเวลาเก็บเกี่ยวเมื่อไรทุกคนจะต้องตะลึงแน่นอน นี่ก็คือเหตุผลที่เขาไม่อยากใช้คนไปกับงานเกษตรมากนัก ในเมื่อเขามีพันธุ์พืชที่ผ่านการปรับปรุงมาแล้ว เขาก็น่าจะใช้เกษตรกรจำนวนน้อยมาผลิตอาหารเพื่อเลี้ยงชาวเมืองจำนวนมากได้ เขาควรเก็บทรัพยากรมนุษย์อันมีค่าไว้ใช้กับงานพัฒนาอุตสาหกรรมและการสร้างเมืองมากกว่า


เขาไล่สายตาอ่านต่อไป


บรรทัดที่สองเป็นคนงานก่อสร้าง หมายเหตุที่กำกับไว้ด้านล่างค่อนข้างซับซ้อน มีทั้งช่างหิน ช่างกระเบื้อง ช่างดินเหนียว ช่างไม้ คนงานเบ็ดเตล็ดและอื่นๆ รวมหนึ่งพันหนึ่งร้อยกว่าคน ในจำนวนนี้มีคนงานเบ็ดเตล็ดซึ่งเป็นทาสมากที่สุด ตั้งแต่มีพวกเขาเข้ามา เมืองชายแดนก็สามารถสร้างที่พักอาศัยและโรงงานได้อย่างรวดเร็ว...ปัจจัยสำคัญที่ทำให้การก่อสร้างแล้วเสร็จอย่างรวดเร็วก็คือ การใช้งานออกแบบซ้ำ การก่อสร้างคราวละมากๆ และการทำงานอย่างมีลำดับขั้นตอน แม้ว่าความเร็วระดับนี้จะยังไม่ทันใจโรแลนด์ แต่สำหรับคนในยุคนี้ก็นับว่ารวดเร็วจนน่าตกใจแล้ว


บรรทัดที่สามเป็นคนงานเหมือง


ดูแล้วก็ไม่ต่างจากคนงานก่อสร้างด้านบนมากนัก ในนี้มีชาวเมืองชายแดนจริงๆ เพียงยี่สิบห้าคนเท่านั้น และส่วนใหญ่ก็ทำหน้าที่คุมเครื่องจักรไอน้ำ เก็บข้อมูลในเหมือง หรือไม่ก็ดูแลความเรียบร้อยมากกว่า ส่วนคนที่เหลืออีกหนึ่งพันหกร้อยคนเป็นคนที่เพิ่งย้ายถิ่นฐานมาทั้งหมด ในจำนวนนั้นมีทั้งทหารรับจ้างที่ถูกจับเป็นเชลยในสงครามกับป้อมกราการลองซอง และทาสที่ถูกส่งตัวมาในภายหลัง


“ระยะนี้มีเรื่องทะเลาะวิวาทในเหมืองบ่อยครั้ง” บารอฟพูด “ส่วนใหญ่เป็นการปะทะกันระหว่างทาสกับทหารรับจ้างพ่ะย่ะค่ะ หากปล่อยไว้จะเป็นภัยในภายหลังได้ ฝ่าบาท คนพวกนี้มีจำนวนมาก หากก่อเหตุวุ่นวายขึ้นมาจริงๆ ลำพังเจ้าหน้าที่แค่ยี่สิบห้าคนคงควบคุมไม่อยู่แน่ กระหม่อมจึงขอเสนอให้ย้ายกองทัพที่หนี่งไปช่วยดูแลความสงบด้วยอีกแรงพ่ะย่ะค่ะ”


“อืม...” โรแลนด์คิดอยู่สักครู่ “เอาอย่างนี้แล้วกัน ตอนนี้พวกเรายังขาดคนอยู่ คงไม่สามารถตั้งกองตำรวจได้ เดี๋ยวข้าจะบอกขวานเหล็กให้แบ่งกองปืนไปสักห้าสิบคนแล้วกัน”


“ตำรวจ...คืออะไรหรือพ่ะย่ะค่ะ”


“ก็คล้ายๆ กับกองลาดตระเวน แต่มีขอบเขตอำนาจกว้างกว่า หน้าที่ของพวกเขาคือรักษาความสงบเรียบร้อยภายในเมือง” ในยุคนี้ยังไม่มีการแยกกองกำลังปราบปรามภายในกับภายนอก ดังนั้นการให้กองทหารมาดูแลความสงบภายในเมืองแทนตำรวจจึงไม่นับว่าเป็นจุดด่างพร้อยในชีวิตเขา ตราบใดที่ยังกำจัดศัตรูตัวฉกาจอย่างศาสนจักรไม่ได้ เขาก็ยังไม่อยากแบ่งคนไปสร้างกองกำลังกลุ่มที่สอง


บรรทัดที่สี่คือกองทัพที่หนึ่งของเมืองชายแดน


นับตั้งแต่เสร็จสิ้นสงครามกับป้อมเป็นต้นมา ชื่อเสียงของกองทัพที่หนึ่งก็ดังกระฉ่อนไปทั่วดินแดนตะวันตก...คนสามร้อยคนรบชนะทหารพันธมิตรจำนวนหนึ่งพันห้าร้อยคนของดยุกได้โดยแทบไม่สูญเสียอะไรเลย นั่นทำให้เหล่าขุนนางในป้อมไม่กล้ามีปากเสียงใดๆ หลังจากปูนบำเหน็จทหารตามความดีความชอบแล้ว โรแลนด์ก็สั่งขยายขนาดกองทัพที่หนึ่งขึ้นอีกหนึ่งเท่า จนตอนนี้กองทัพที่หนึ่งมีคนถึงหกร้อยคนแล้ว ทันทีที่ลงประกาศรับสมัครทหาร บรรดาชาวเมืองก็แห่มาสมัครกันเต็มลานเมือง โรแลนด์ยังคงยึดหลักว่ากองทัพประชาชนจะต้องมาจากประชาชนเหมือนเดิม เขาเลือกชาวเมืองที่ร่างกายแข็งแรงและไม่มีประวัติอาชญากรรมสามร้อยคนมาเข้าร่วมกับกองทัพที่หนึ่ง


ส่วนที่เหลือเป็นอาชีพเฉพาะทางด้านต่างๆ


อย่างเช่นงานหลอมและงานเผา เกือบหนึ่งเดือนมานี้ มีคนทำงานด้านนี้เพิ่มขึ้นมาก จากแต่ก่อนที่มีเพียงยี่สิบกว่าคนก็กลับเพิ่มขึ้นเป็นสี่ร้อยคน นับตั้งแต่ได้อาลอยส์ ‘ผู้เชี่ยวชาญด้านเตา’ มา เขตเตาทางเนินเขาทิศเหนือก็ไม่เพียงแต่ผลิตอิฐได้เท่านั้น แต่ยังเผาซีเมนต์และแก้วได้ด้วย ตอนนี้ พวกเขากำลังสร้างเตาปล่องอีกสามเตา อีกไม่นาน แร่ที่กองอยู่ในลานก็จะถูกนำไปถลุงในเตาปล่องแล้ว แล้วก็จะถูกส่งไปใช้งานในที่ที่จำเป็นต่อไป


ส่วนอาชีพด้านการศึกษา เคมี อุตสาหกรรม และปศุสัตว์นั้น มีคนทำอยู่ไม่ถึงห้าสิบคน ดังนั้น หากดูจากข้อมูลประชากรแล้ว เมืองชายแดนยังต้องพัฒนากันอีกนาน ทว่าแค่เปลี่ยนจากเมืองที่ประชากรส่วนใหญ่ทำอาชีพล่าสัตว์และทำเหมืองมาเป็นเมืองอย่างทุกวันนี้ได้ ก็ถือว่าพลิกจากหน้ามือเป็นหลังมือแล้ว


เมืองชายแดนในตอนนี้ไม่มีอาชีพนายพรานอีกต่อไป การล่าสัตว์ได้กลายเป็นงานอดิเรกไปแล้ว เมื่อตัดคนที่เข้าร่วมกับกองทัพที่หนึ่งและคนที่ทำงานถลุงแร่ออกไป เมืองชายแดนก็จะเหลือคนว่างงานอยู่ประมาณหนึ่งพันคน ประเดี๋ยวหลังกระจายการศึกษาแล้วมีคนรู้หนังสือมากขึ้นเมื่อไร โรแลนด์ก็จะเอาคนกลุ่มนี้ไปทำงานในโรงงาน เป็นการเริ่มต้นยุคอุตสาหกรรมอย่างเต็มตัว


.......................................






[Go To Next Chapter]( ./93.md)