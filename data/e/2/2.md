##บทที่ 90 งานฉลอง (2)
วัวหมักหกตัวถูกเข็นมาถึงกองไฟ...หากไม่ได้กองพลเรือนคุ้มกันไว้ โรแลนด์คิดว่าวัวพวกนั้นคงจะถูกฝูงชนที่กำลังฮึกเหิมเฉือนแบ่งไปจนไม่เหลือซากตั้งแต่ตอนอยู่บนรถเข็นแล้ว


นี่คือสมบัติทั้งหมดในห้องใต้ดินใต้ปราสาทของเขา พอคิดว่าตัวเองจะไม่มีเนื้อกินจนกว่าเรือสินค้าลำใหม่จะมา โรแลนด์ก็แอบร้องไห้ในใจ


เพื่องานฉลองครั้งนี้ เรียกว่าเขาเทหมดหน้าตักเลยทีเดียว


พ่อครัวที่พามาจากเมืองหลวงมีหน้าที่แค่หมักเนื้อและปรับกำลังไฟเท่านั้น ส่วนงานย่างเนื้อยกให้สมาชิกกองพลเรือนตัวใหญ่ๆ หกคนช่วยกันดูแล


เหล็กเสียบเนื้อถูกแทงเข้าทางปากวัวซึ่งอยู่เหนือแท่นอิฐข้างกองไฟ เปลวไฟลุกโชนสว่างจ้า แม้อยู่ห่างออกมาสองสามเมตรก็ยังรู้สึกได้ถึงกระแสความร้อนที่ปะทะเข้ามา


ไม่นานนักทุกคนก็ได้ยินเสียงฉี่ฉ่าดังมาจากหนังวัว น้ำมันเริ่มซึมออกมาจากรูขุมขน ส่งกลิ่นหอมชวนน้ำลายสอ


แน่นอนว่าจะปล่อยให้ทุกคนรอเปล่าๆ ไม่ได้ เมื่อโรแลนด์ส่งสัญญาณ ขวานเหล็กก็นำสมาชิกกองพลเรือนกลุ่มหนึ่งออกมาเต้นรำ


การเต้นรำที่ซับซ้อนและงดงามอย่างในวังไม่เหมาะกับคนที่นี่ เพราะแค่จะจำท่าเต้นหลักๆ ให้ได้ก็ต้องใช้เวลาฝึกหลายวันแล้ว ยิ่งจะเอาลีลาสวยๆ ด้วยแล้วยิ่งไม่ต้องพูดถึง


หากจะมีการเต้นรำใดที่เรียนรู้ได้ง่ายและเปิดโอกาสให้ผู้เต้นได้แสดงตัวตนออกมาเต็มที่ล่ะก็ การเต้นรำของชาวทะเลทรายก็ดูจะเป็นตัวเลือกที่สอดคล้องกับรสนิยมของชาวเมืองที่สุด


ขวานเหล็กกับพวกพ้องยกมือทั้งสองข้างเท้าสะเอว โดยใช้แขนข้างหนึ่งคล้องแขนคนที่อยู่ทางขวามือตัวเองเป็นทอดๆ ไป


พวกเขาล้อมวงรอบกองไฟสองชั้น เมื่อได้ยินเสียงดนตรี...หรือก็คือเสียงแตรเขาสัตว์ที่ดังประสานกันสูงๆ ต่ำๆ พวกเขาก็เริ่มเคลื่อนตัวไปตามเข็มนาฬิกา แล้วเตะเท้าข้างหนึ่งออกไปทุกๆ จังหวะก้าว ขณะเดียวก็ส่งเสียงร้อง “ฮาไฮ!”


“นี่น่ะหรือการนำเต้นที่ฝ่าบาทตรัสถึง” คาร์เตอร์เบิกตาโพลง “แบบนี้ก็เรียกเต้นรำได้ด้วยหรือพ่ะย่ะค่ะ”


“แน่นอนสิ มิหนำซ้ำยังเรียนรู้ได้ง่ายด้วย เมื่อคืนนี้กองพลเรือนฝึกกันประเดี๋ยวเดียวก็เต้นกันได้แล้ว” โรแลนด์ยิ้ม “เจ้าอยากลองดูไหมเล่า”


คาร์เตอร์ส่ายหน้าปฏิเสธ รู้สึกราวกับในใจมีอะไรปริร้าว...หมดกัน สาวสวยที่ชวนให้ใจสั่น หมดกัน ความทรงจำหวานปนขมในวันวาน


สมาชิกกองพลเรือนคนอื่นๆ เริ่มปรบมือตามจังหวะ เสียงปรบมือดังขึ้นทุกๆ จังหวะก้าวของผู้เต้น ฝูงชนที่เริ่มสนุกสนานไปกับเสียงดนตรีพากันปรบมือตามไปด้วย


ขวานเหล็กและพวกพ้องเต้นรอบกองไฟเร็วขึ้นตามเสียงปรบมือที่ดังถี่ขึ้นทุกที วงเต้นเริ่มเสียขบวน ไม่นานนักผู้เต้นคนหนึ่งก็ล้มลง ทำให้คนอื่นๆ พลอยล้มลงไปด้วย


การเต้นรำพลันหยุดชะงักไป ฝูงชนต่างนิ่งอึ้ง ทว่าเสียงปรบมือของกองพลเรือนยังคงดังขึ้นอย่างต่อเนื่อง มิหนำซ้ำยังยิ่งทวีความฮึกเหิมรุนแรงราวกับลมมรสุม


ขวานเหล็กประคองคนที่ล้มลงขึ้นมา แล้วร้องถามฝูงชนเสียงดัง “ทุกคนเข้าใจวิธีเต้นกันแล้วหรือยัง มีใครอยากลองหรือไม่ ถ้าใครล้มก็ถือว่าจบรอบ! ทุกคนที่เต้นจะได้รับแจกเนื้อย่างน้ำผึ้งหอมๆ ยิ่งเต้นได้นานก็ยิ่งได้ชิ้นใหญ่!”


หากคนเชิญเป็นขุนนางหรือชนชั้นสูงตระกูลใหญ่ๆ พวกชาวเมืองก็อาจจะไม่สนใจ...


จิตใต้สำนึกบอกพวกเขาว่า คนเหล่านั้นสูงส่งจนเกินเอื้อม พวกเขาเห็นสามัญชนเป็นคนไร้ค่า ไม่จำเป็นต้องรักษาสัญญาใดๆ ด้วย


แต่เมื่อเห็นกองพลเรือน ซึ่งก็คือเพื่อนบ้านคนสนิทกำลังกวักมือเรียกตัวเองอย่างนั้น ทุกคนก็เริ่มจะอดใจไม่ไหว


เมื่อมีคนแรก ก็มีคนที่สองที่สามตามมาอย่างรวดเร็ว การเต้นรอบใหม่เริ่มขึ้นอีกครั้ง เพียงแต่ครั้งนี้ ผู้เต้นส่วนใหญ่เป็นชาวเมือง แม้ท่าเต้นจะแสนเรียบง่ายธรรมดา แต่ทุกคนก็สนุกสนานมาก ยิ่งเมื่อมีเนื้อย่างน้ำผึ้งเป็นรางวัลล่อใจ ทุกคนก็ยิ่งตั้งใจเต้นเป็นพิเศษ


นี่คือภาพที่โรแลนด์อยากเห็น


นอกจากเนื้อย่างแล้ว ยังมีขนมปัง ปลาบดชุบแป้งทอด และเบียร์อีกจำนวนมาก อาหารเหล่านี้จะถูกแจกจ่ายหลังจากเนื้อย่างหมดแล้ว


งานฉลองจะดำเนินไปจนถึงกลางคืน แต่โรแลนด์จะไม่อยู่ที่งานตลอด เขาบอกให้คาร์เตอร์อยู่ดูแลความปลอดภัยที่นี่ ให้ผู้ช่วยเจ้ากรมช่วยกล่าวปิดงานแทน ส่วนตัวเองผละออกจากงานไป


เขายังมีงานฉลองส่วนตัวอีกงานที่พลาดไม่ได้ สถานที่ก็คือสวนดอกไม้หลังปราสาท


ใกล้ค่ำแล้ว แต่สวนดอกไม้ด้านหลังยังคงสว่างจ้า


ที่นี่มีกองไฟตั้งอยู่ตรงกลางเหมือนที่ลานเมือง จะต่างกันก็แค่เนื้อไก่ที่จะนำมาย่างถูกหั่นเป็นชิ้นไว้แล้ว เครื่องปรุงรสและน้ำมันก็ทำขึ้นเอง เวลากินก็ต้องช่วยตัวเองเหมือนกินบาร์บีคิวกลางแจ้งทุกอย่าง


พวกแม่มดชอบวิธีกินแบบใหม่นี้มาก แน่นอนว่าในสายตาโรแลนด์ นี่ก็เป็นภาพที่หาดูได้ยากเหมือนกัน...


อันนาคลุกไก่กับเครื่องปรุงแล้วลนด้วยไฟสีเขียว เพียงไม่กี่อึดใจก็ได้ไก่ย่างหอมกรุ่น ส่วนไนติงเกลก็แสดงฝีมือใช้มีดอันยอดเยี่ยม มีดในมือเธอบินรอบเนื้อไก่อย่างว่องไวจนมองแทบไม่ทัน จากนั้นกระดูกไก่ก็ร่วงลงมาจนหมด


แน่นอนว่าโรแลนด์ยังเตรียมไวน์ไว้ด้วย ไวน์จากเมืองวิลโลว์ถูกปากพวกผู้หญิงมากกว่าเบียร์อย่างเห็นได้ชัด แค่ไลต์นิ่งคนเดียวก็ดื่มไปครึ่งขวดแล้ว


โรแลนด์จะเตือนว่าเด็กที่ยังไม่บรรลุนิติภาวะห้ามดื่มของมึนเมา แต่เธอเล่นกอดขวดไวน์บินอยู่กลางอากาศแบบนั้น โน้มน้าวอย่างไรก็ไม่เป็นผล เขาคิดไปคิดมาจึงตัดสินใจปล่อยเลยตามเลยไป


งานเลี้ยงบาร์บีคิวดำเนินไปได้ระยะใหญ่ โรแลนด์เริ่มรู้สึกเมาเล็กน้อย เขานั่งพิงเก้าอี้ มองสาวๆ ที่กำลังยิ้มแย้มเบิกบานแล้วก็ปลื้มปริ่มมาก นี่สิชีวิตอย่างที่เจ้าชายควรมี เขาคิด


แม่มดเองก็เหมือนกัน พวกเธอมีทั้งรูปลักษณ์และพลังที่เหนือคนธรรมดา ไม่น่าจะถูกคนไล่ล่าเลย หากพวกเธออยู่ในยุคก่อนที่เขาจะย้อนเวลามาล่ะก็ รับรองว่าเดินไปทางไหนก็ตกเป็นเป้าสายตา มีแต่คนสนอกสนใจ ทว่าตอนนี้เขากลับทำได้เพียงให้พวกเธอได้อยู่อย่างคนปกติในพื้นที่เล็กๆ เท่านั้น


ทันใดนั้น ไลต์นิ่งก็บินลงมานั่งตักโรแลนด์แล้วหอมแก้มเขาในจังหวะที่เขาไม่ทันตั้งตัว


แม้เธอจะเคลื่อนไหวว่องไวเพียงใด แต่ก็ไม่ไวไปกว่าสายตาทุกคนอยู่ดี


เธอบินหนีพลางหัวเราะคิกคัก เมื่อเห็นอันนา ไนติงเกล และเวนดี้มองตัวเองอย่างอึ้งๆ ก็รีบโบกมืออธิบาย


“ตามธรรมเนียมของฟยอร์ด ผู้หญิงสามารถจุมพิตผู้ปกครองได้ในงานเลี้ยงฉลองชัยชนะ ท่านพ่อข้ายังให้ข้าหอมเขาทุกครั้งเลย เกรย์คาสเซิลไม่มีธรรมเนียมนี้หรือ”


“ไม่มีแน่นอน” โรแลนด์แทบจะหายเมาเป็นปลิดทิ้ง “เอ่อ...แค่กๆๆๆ ไลต์นิ่ง เจ้าเมาแล้ว รีบกลับไปนอนเถอะ!”


“ได้อย่างไร” ไลต์นิ่งค้าน “ตอนหม่อมฉันเดินเรือก็ดวลเหล้ากับทุกคนเป็นประจำ ยังไม่เคยแพ้ใครสักครั้ง”


โรแลนด์จำต้องหันไปขอความช่วยเหลือจากแม่มด เขามองไปทางเวนดี้ ฝ่ายหลังพยักหน้า แล้วส่งกระแสลมไปพัดไลต์นิ่งลงมา


ในจังหวะที่ไลต์นิ่งกำลังจะร่วงถึงพื้น เวนดี้ก็เข้าไปกอดเธอไว้ แล้วอุ้มกลับปราสาทไปโดยไม่สนใจว่าคนในอ้อมกอดกำลังโวยวายใหญ่โต


“อย่าสนใจนางเลย นางดื่มเยอะเกินไปน่ะ พวกเจ้ากินกันต่อเถอะ ประเดี๋ยวยังมีของหวานอีก”


โรแลนด์รู้สึกกระอักกระอ่วนชอบกล โดยเฉพาะอย่างยิ่งสายตาที่อันนามองมา ทำเอาเขาหนาววาบขึ้นมาตั้งแต่ปลายเท้า


คนเดียวที่ไม่รู้สึกรู้สาอะไรก็คือนาน่า เธอยังคงตั้งหน้าตั้งตาย่างปีกไก่ในมือราวกับไม่มีอะไรเกิดขึ้น


หลังจากกองไฟค่อยๆ ดับลงแล้ว โรแลนด์ให้ไนติงเกลพานาน่าไปส่งที่บ้าน ส่วนตัวเองไปล้างหน้าด้วยน้ำเย็นที่ริมบ่อ เตรียมตัวกลับไปนอนที่ห้อง


โรแลนด์ไม่ได้เก็บเรื่องเล็กๆ น้อยๆ เมื่อครู่นี้มาใส่ใจ ในสายตาเขา ไลต์นิ่งเป็นแค่เด็กที่ยังไม่บรรลุนิติภาวะเท่านั้น


ทว่าตอนที่เดินไปถึงประตูห้องนอนชั้นสามนั้น หัวใจของเจ้าชายก็พลันกระตุกวูบ


เขาเห็นอันนายืนพิงประตูอยู่


.......................................


[Go To Next Chapter]( ./3.md)