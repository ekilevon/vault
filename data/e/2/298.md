##บทที่ 386 เรื่องราวที่แตกต่าง
หลังจากยุ่งมาตลอดหนึ่งสัปดาห์ โรแลนด์ก็สร้างโรงงานเคมีที่ริมฝั่งแม่น้ำแดงได้สำเร็จ เนื่องจากไนโตรเจนออกไซด์มีความเป็นพิษ โรงงานแห่งนี้จึงถูกออกแบบให้มีหน้าตาเหมือนตลาดชาวบ้าน นั่นคือส่วนของกำแพงและหลังคาไม้ไม่ได้สร้างติดกัน แต่กลับเว้นช่องสูงประมาณหนึ่งชั้นอาคารไว้เพื่อให้อากาศถ่ายเทสะดวก ดังนั้น อุณหภูมิภายในกับภายนอกจึงไม่แตกต่างกัน
อุปกรณ์สังเคราะห์ออกซิเจนและไนโตรเจนชุดใหม่ถูกทดลองใช้งานแล้ว ไฟสีดำทำอุณหภูมิได้ไม่ต่างจากการอาร์คไฟฟ้าเลย มิหนำซ้ำ เวลาที่มันจับตัวกันเป็นตาข่ายยังทำงานได้ดีกว่าการอาร์คไฟฟ้าด้วย หลังจากใส่วัตถุดิบลงเครื่องปฏิกรณ์ที่สูงเกือบสองเมตรตามอัตราส่วนแล้ว อันนาก็จะเปลี่ยนมันเป็นไนโตรเจนไดออกไซด์ภายในเวลาประมาณเจ็ดนาที และหากใส่น้ำลงไปหลังจากนั้นก็จะได้กรดไนตริกออกมา
ส่วนแอมโมเนียสังเคราะห์จากไนโตรเจนและไฮโดรเจนนั้น ก็กำลังอยู่ระหว่างการผลิตอย่างเต็มกำลังเหมือนกัน...เนื่องจากปริมาณไนโตรเจนเหลวที่ได้จากการลดอุณหภูมิสูงกว่าปริมาณออกซิเจนเหลวมาก ดังนั้น เขาจึงนำไนโตรเจนที่เกินมาไปผลิตแอมโมเนียต่อ แน่นอนว่าโรแลนด์ยังผลิตกรดไนตริกด้วยกรรมวิธีแบบอุตสาหกรรมทั่วไปด้วย เขาไม่จำเป็นต้องเลือกเดินทางใดทางหนึ่ง เพราะเมื่อมีสายการผลิตเพิ่มมากขึ้น เขาก็จะได้ดินระเบิดเคมีเพิ่มมากขึ้นด้วย
เขาทดสอบพลังของเปเปอร์แล้วพบว่า เธอสามารถเร่งปฏิกิริยาของไนโตรเจนและไฮโดรเจนขณะเพิ่มอุณหภูมิได้จริงๆ มิหนำซ้ำ มันยังให้ผลลัพธ์ที่รวดเร็วทันใจราวกับข้ามขั้นตอนบางอย่างไปด้วย แต่ข้อเสียของเธออยู่ที่เธอยังไม่สามารถควบคุมพลังได้อย่างแม่นยำ และเธอก็ยังไม่บรรลุนิติภาวะ จึงทำให้พลังที่มีอยู่น้อยนิดถูกผลาญหมดไปอย่างรวดเร็ว
แต่ข้อเสียนี้สามารถแก้ไขได้ด้วยการฝึกอย่างต่อเนื่อง เวนดี้บอกว่าเปเปอร์เรียนรู้ได้ไวมาก อีกหนึ่งสัปดาห์ เธอก็น่าจะควบคุมพลังได้ในระดับหนึ่งแล้ว
เมื่อมีสายการผลิตถึงสองสาย และแหล่งไนโตรกลีเซอรินที่มั่นคงแล้ว แผนการผลิตดินควันน้อยซึ่งมีคุณภาพใกล้เคียงกับยุคสมัยใหม่ก็ลุล่วงไปอีกขั้น ขั้นตอนต่อไปก็คือการออกแบบปืนชนิดยิงซ้ำรุ่นใหม่ และนำเข้าสู่กระบวนการผลิตโดยเร็วที่สุด
ในขณะที่โรแลนด์กำลังนึกถึงหน้าตาอาวุธรุ่นต่อไปนั้น องครักษ์ก็เดินเข้ามารายงานเขาในห้องทำงานว่า “ท่านเฟร์ราน ชิลต์และเซอร์ชิลต์ บิดาของเขามาขอเข้าเฝ้าฝ่าบาทพ่ะย่ะค่ะ เวลานี้กำลังรออยู่ที่โถงรับแขก”
“เฟร์รานหรือ” เขาคิดอยู่สักครู่ นั่นมันอัศวินแสงอรุณ อดีตอัศวินอันดับหนึ่งแห่งดินแดนตะวันตกไม่ใช่หรือ ครอบครัวของเขาอยู่ที่ป้อมปราการลองซองนี่นา เหตุใดจึงเดินทางมาถึงเมืองชายแดนได้ “พวกเขาบอกหรือไม่ว่ามีธุระเรื่องอะไร”
“ท่านเฟร์รานบอกว่าเกี่ยวกับแม่มดพ่ะย่ะค่ะ และยังให้กระหม่อมนำของสิ่งนี้มาถวายฝ่าบาทด้วย” องครักษ์ยื่นกระดาษหนังแกะอย่างดีให้เขา ภาพที่อยู่บนนั้นก็คือ ‘แผนที่ขุมทรัพย์’ ที่อัศวินแสงอรุณเคยวาดไว้ แต่หากเทียบกับภาพร่างหยาบๆ แผ่นนั้นแล้ว ลายเส้นบนกระดาษแผ่นนี้ก็ดูชัดเจนกว่ามาก ราวกับพิมพ์ด้วยหมึกก็ไม่ปาน
โรแลนด์พลันนึกขึ้นได้ว่า เฟร์รานเคยบอกว่าแผนที่นี้ตกทอดมาจากบรรพบุรุษของเขาเมื่อสี่ร้อยกว่าปีก่อน และไลต์นิ่งก็บินตามสัญลักษณ์บนแผนที่ไปจนเจอหอคอยหินของอกาธา
เขานึกสนใจขึ้นมาทันที “ไปเรียกอกาธามา ตอนนี้นางน่าจะยังอยู่ในห้องปฏิบัติการเคมี ข้าจะรีบไปพบพวกเขาเดี๋ยวนี้”
“พ่ะย่ะค่ะ ฝ่าบาท”
พอองครักษ์ออกไปแล้ว โรแลนด์ก็ม้วนแผนที่แล้วเดินไปที่โถงรับแขก
เฟร์รานกับชายชราอีกคนรีบลุกขึ้นทำความเคารพเขาทันที
เจ้าชายสังเกตว่าคนทั้งสองสวมเสื้อหนังอย่างหนา บริเวณหัวไหล่มีรอยชื้น หน้าผากของชายชราเต็มไปด้วยเม็ดเหงื่อ เขายิ้มว่า “หากร้อนก็ถอดเสื้อนอกออกก่อนเถอะ ในปราสาทมีเครื่องทำความร้อนจึงอุ่นกว่าข้างนอกมาก เดี๋ยวจะอึดอัดเสียเปล่าๆ”
“เครื่อง...ทำความร้อนหรือพ่ะย่ะค่ะ” เฟร์รานงง
“ระบบกระจายความร้อนแบบใหม่น่ะ สะดวกกว่าเตาผิงมากเชียวล่ะ” โรแลนด์ไม่ได้อธิบายเรื่องนี้มากนัก แต่หันไปถามถึงจุดประสงค์ของอีกฝ่ายแทน “ได้ยินว่าพวกเจ้ามาพบข้าเพราะเรื่องแม่มดหรือ”
“พ่ะย่ะค่ะ ฝ่าบาท” เฟร์รานพยักหน้ารัว “กระหม่อมพบผู้หญิงผมสีน้ำเงินคนหนึ่งที่ตลาดชาวบ้าน...” จากนั้น เขาก็เล่าเหตุการณ์ที่เกิดขึ้นในช่วงสองสามวันนี้ให้เจ้าชายฟังอย่างคร่าวๆ “พอกระหม่อมกลับไปถึงบ้าน บิดาก็เล่าความเป็นมาของตระกูลให้กระหม่อมฟัง ดังนั้น กระหม่อมจึงคิดว่านางอาจจะเป็นแม่มด”
“อย่างนี้นี่เอง” โรแลนด์ฟังอีกฝ่ายเล่าเรื่องจบแล้วก็รู้สึกแปลกใจไม่น้อย เขาคิดไม่ถึงว่าจะมีคนธรรมดาในตระกูลของอกาธารอดชีวิตจากสงครามครั้งนั้น และสืบตระกูลมาจนถึงทุกวันนี้ได้ “เมืองชายแดนมีแม่มดอย่างที่เจ้าพูดจริงๆ และนางก็ชื่ออกาธาเหมือนกันด้วย”
เซอร์ชิลต์ลุกขึ้นอย่างตื่นเต้น “เช่นนั้นฝ่าบาทจะทรงให้...”
“ให้พวกเจ้าพบหน้ากันใช่หรือไม่” โรแลนด์พยักหน้ายิ้มๆ “แน่นอนอยู่แล้ว นางน่าจะกำลังเดินทางมาที่ปราสาทอยู่ แล้วก็ เนื่องจากนางเป็นแม่มด ข้าคิดว่าเจ้าน่าจะถอดหินอาญาสิทธิ์ที่พกไว้ออกเพื่อเป็นการให้เกียรตินางด้วย”
“โอ ฝ่าบาทตรัสถูกแล้ว” เซอร์ชิลต์รีบหยิบหินอาญาสิทธิ์ในกระเป๋าเสื้อออกมาวางบนโต๊ะตัวยาวทันที
“ทาคิลาเมื่อสี่ร้อยกว่าปีก่อนไม่มีการให้เกียรติแม่มดด้วยวิธีนี้ พวกนางไม่เคยถูกศาสนจักรไล่ล่าเหมือนสัตว์ป่าเสียหน่อย” ไนติงเกลกระซิบเบาๆ ที่ข้างหูเจ้าชาย “สำหรับอกาธาน่ะ ของสิ่งนี้เป็นแค่วัตถุดิบที่ใช้ในการศึกษาวิจัยเท่านั้น”
“ก็ถ้าทำแบบนี้ เจ้าจะได้จับโกหกพวกเขาได้ง่ายขึ้นอย่างไรเล่า” โรแลนด์ปิดปากหัวเราะเบาๆ
จากนั้นเขาก็รู้สึกเหมือนถูกอีกฝ่ายหยิกคอเบาๆ
“โกหก”
…
“เจ้าเรียกข้ากลับมาทำไม” อกาธาเปิดประตูโถงออก ก่อนจะพูดด้วยสีหน้าไม่พอใจ “สงครามแห่งโชคชะตาใกล้เข้ามาทุกที ข้าอยากเอาเวลาอันมีค่าไปผลิตอาวุธสู้กับ...” คงเพราะเห็นว่ามีคนนอกอยู่ด้วย เธอจึงละคำว่าปีศาจไว้ “หากไม่ใช่เรื่องคอขาดบาดตายล่ะก็ เจ้าส่งคนไปบอกข้าก็พอแล้ว”
หลังจากร่วมงานกับหัวหน้านักเล่นแร่แปรธาตุมาได้พักใหญ่ คำพูดคำจาของเธอก็เริ่มเหมือนเคโมเข้าไปทุกที และความคิดที่จะทุ่มเทเวลาทุกวินาทีให้กับงานผลิตของเมืองชายแดนนี้ ก็ทำให้ผู้ปกครองอย่างโรแลนด์รู้สึกร้อนตัวขึ้นมาเล็กน้อย เขากระแอมว่า “อะแฮ่ม เรื่องนี้สำคัญมากเชียวล่ะ เจ้าจำได้หรือไม่ว่าเมื่อสี่ร้อยกว่าปีก่อน ตอนที่เมืองศักดิ์สิทธิ์ทาคิลาใกล้จะล่มสลาย มีบ่าวกลุ่มหนึ่งขอแยกตัวไปจากเจ้า แล้วติดตามกองทัพใหญ่ไปยังทิศใต้ของเทือกเขาสิ้นวิถี”
“ก็พอจำได้อยู่” อกาธาเปิดหมวกคลุมผมที่เต็มไปด้วยหิมะแล้วสะบัดผมสีน้ำเงินนุ่มสลวย “แต่เรื่องนี้ไม่มีอะไรสำคัญเสียหน่อย ก็แค่อดีตเก่าๆ เท่านั้น”
ตอนที่เธอเผยใบหน้าที่แท้จริงออกมานั้น เฟร์รานและเซอร์ชิลต์ต่างขนลุกซู่ไปตามกัน ฝ่ายหลังถึงกับคุกเข่าหนึ่งข้างลงเบื้องหน้าเธอทันที “ท่านคือท่านอกาธาจริงๆ ด้วย!”
“เจ้าคือ...” อกาธาขมวดคิ้ว
“ข้าคือทายาทของเคจ ท่านยังจำชื่อนี้ได้หรือไม่” เซอร์ชิลต์เงยหน้าถามเธออย่างมีความหวัง
“เคจ...จำได้สิ ชื่อนี้ข้าเป็นคนตั้งเองนี่” เธอยักไหล่ “ข้าเคยซื้อบ่าวมาสองคน คนหนึ่งชื่อคัฟฟี เป็นหัวหน้าองครักษ์ประจำตระกูล ส่วนอีกคนก็คือเคจ เป็นพ่อบ้านประจำตระกูล” พอพูดถึงตรงนี้เธอก็นิ่งไปเล็กน้อย “นั่นหมายความว่า เจ้าคือลูกหลานของพ่อบ้านที่แอบขโมยหินเวทมนตร์และบันทึกการทดลองหนีไประหว่างทางคนนั้นน่ะหรือ”
“อะไรนะ นะ...หนีไปหรือ” เซอร์ชิลต์ตาโต “ไม่ใช่เช่นนั้น เขา...”
“ไปซะ” อกากธาหน้าตึง “ข้าไม่อยากเห็นหน้าพวกเจ้าอีก”
………………………………….




[Go To Next Chapter]( ./299.md)