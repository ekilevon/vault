##บทที่ 229 คืนก่อนวันเดินทางกลับ
วันที่สาม นอกประตูเมืองหลวงฝั่งตะวันออก
ไนติงเกลซ่อนตัวอยู่ในหมอกมายา แอบสังเกตกลุ่มผู้อพยพในชุดขาดรุ่งริ่งอยู่เงียบๆ พวกเขาเดินตามอัศวินไบรอันมายังท่าเรือกลุ่มแล้วกลุ่มเล่าเพราะเสียงแห่งมนตราของเอคโค
เวลานี้ พวกเธอไม่จำเป็นต้องลัดเลาะไปตามแนวค่ายเพื่อชักชวนผู้อพยพทีละกลุ่มเหมือนเมื่อสองวันก่อนอีกต่อไป การเคลื่อนย้ายผู้อพยพจำนวนมากย่อมเป็นที่สะดุดตาเป็นธรรมดา หากพวกเธอพาคนบางส่วนไปจากค่ายเมื่อไร ก็จะมีคนสังเกตเห็นแล้วเดินตามมาอย่างต่อเนื่อง ขนาดทหารยามบนกำแพงเมืองก็ยังเห็นเหตุการณ์เหล่านี้ ทว่าสำหรับพวกเขาแล้ว คงอยากจะไล่ผู้ลี้ภัยตัวเหม็นพวกนี้ไปให้พ้นหน้าแทบขาดใจ
แผนการทั้งหมดดำเนินไปด้วยความราบรื่น ผู้อพยพที่เขตเมืองตะวันออกลดจำนวนลงจนเหลือเพียงไม่กี่คน ในขณะที่คนที่อยู่บริเวณประตูทิศเหนือก็เริ่มเดินมาที่นี่กันเอง ทุกคนน่าจะได้ขึ้นเรือก่อนพระอาทิตย์ตกดิน
ในขณะที่ทุกคนกำลังวุ่นวายกันนั้น มีแค่เธอเท่านั้นที่ดูว่างกว่าใคร...เอคโคมี ‘ทหารรับจ้าง’ ซึ่งทำหน้าที่รับผู้อพยพล้อมหน้าล้อมหลังอยู่หลายชั้น ส่วนลิลลี่ก็ผลิตน้ำวิเศษภายใต้ความคุ้มครองของทหารจากกองทัพที่หนึ่ง หน้าที่ดูแลความปลอดภัยของเธอจึงหมดความสำคัญไปโดยปริยาย
จะมีก็แต่ตอนที่ ‘ทหารรับจ้าง’ แยกย้ายกันไปอุ้มคนป่วยที่ขยับเขยื้อนไม่ได้เท่านั้น เธอจึงจะระแวดระวังเป็นพิเศษ ตอนนั้นเอง ไนติงเกลเห็นเอคโคแหงนหน้ามองประตูเมืองทิศตะวันออกอันยิ่งใหญ่แล้วถอนใจเบาๆ
“มีอะไรหรือ” เธอเดินเข้าไปถาม
“ไม่มีอะไรหรอก ข้าแค่สะท้อนใจน่ะ” สีหน้าของเอคโคดูเศร้าหมองอย่างเห็นได้ชัด “ก่อนที่จะถูกขายมาอยู่เมืองหลวง ข้าต้องทนลำบากมามากมาย ข้าเคยคิดว่าชาวเกรย์คาสเซิลโหดร้ายกับข้าเพราะข้าเป็นชาวทะเลทราย แต่ตอนนี้ข้าเห็นแล้วว่าพวกเขาก็โหดร้ายกับคนของตัวเองเหมือนกัน พวกเขาไม่ได้ต่างจากคนที่เมืองไอรอนแซนด์เลย”
พอนึกได้ว่าเอคโคเคยถูกขายเป็นทาสมาก่อน ไนติงเกลก็ไม่รู้จะปลอบเธออย่างไรดี สุดท้ายจึงได้แต่ตบไหล่เธอว่า “แต่พวกเขาก็ไม่ได้เป็นเช่นนี้ทุกคนเสียหน่อย ยังมีคนดีๆ อีกตั้งมากมายนี่นา อย่างเช่นพวกพี่น้องในสมาคม หรือไม่ก็...เจ้าชายโรแลนด์”
“เจ้าว่า...เจ้าชายจะทรงยุติความขัดแย้งได้จริงๆ หรือ” เอคโคถามเบาๆ “ไม่ว่าจะในอาณาจักร ทะเลทราย หรือฟยอร์ด หรือระหว่างคนธรรมดากับแม่มด ทุกคนจะสามารถอยู่ร่วมกันอย่างสงบสุขได้โดยไม่ทำร้ายกันอีกจริงๆ หรือ”
“หากเจ้าชายตรัสเช่นนั้น ข้าก็เชื่อว่าพระองค์จะทรงทำได้เช่นนั้น” ไนติงเกลพูดอย่างมั่นใจ “ข้าไม่ได้คิดเช่นนี้เพราะเครื่องจักรประหลาดกับปืนใหญ่ที่ทรงอานุภาพพวกนั้น แต่เพราะตัวพระองค์เอง...ข้ามักรู้สึกเสมอว่า เจ้าชายกับพวกเราไม่ใช่คนประเภทเดียวกัน”
“พระองค์ย่อมทรงแตกต่างจากพวกเราอยู่แล้ว ก็พระองค์ทรงเป็นเจ้าชายแห่งเกรย์คาสเซิลนี่”
“ไม่ใช่หรอก เรื่องนี้ไม่เกี่ยวกับฐานะของพระองค์เลย” เธอส่ายหน้า “ข้าเองก็บอกไม่ถูกเหมือนกันว่าความรู้สึกนี้มาจากไหน มันเป็นความรู้สึกลึกๆ ข้างในน่ะ คงมีแต่คนเช่นพระองค์เท่านั้นที่คิดค้นทฤษฎีแปลกๆ พวกนั้นได้...ขนาดพลังของแม่มด พระองค์ยังสนพระทัยศึกษาเสียขนาดนั้น แนวคิดของพระองค์ต่างจากคนทั่วไปจริงๆ นั่นล่ะ นับแต่นี้ไปต่อให้พระองค์ทรงสร้างสิ่งประดิษฐ์ประหลาดอะไรขึ้นมาอีก ข้าก็คงไม่แปลกใจแล้ว”
“เจ้านี่เชื่อมั่นในตัวเจ้าชายจริงนะ” เอคโคหัวเราะคิกออกมา ความหม่นหมองบนใบหน้าจางหายไปไม่น้อย “หากวันนั้นมาถึงเมื่อไร ข้าหวังว่าข้าจะได้กลับไปเยือนดินแดนใต้สุดอีกครั้ง”
เชื่อมั่นหรือ หากมองจากมุมหนึ่งก็ใช่ แต่หากมองจากอีกมุม...เธอไม่แน่ใจเลย ไนติงเกลเผลอมองไปทางทิศตะวันตกโดยไม่รู้ตัว ไม่รู้ว่าตอนที่เธอไม่อยู่นี้ เขากำลังทำอะไรอยู่ กำลังยุ่งอยู่กับแบบร่างและเครื่องจักรประหลาดพวกนั้น หรือว่ากำลังทำอะไรกับอันนา...เธอส่ายหน้าอย่างแรง พยายามไล่ความคิดฟุ้งซ่านนี้ออกไป
อย่างไรเสียพอจบวันนี้ก็จะได้กลับเมืองชายแดนแล้ว ไนติงเกลคิด ถึงตอนนั้นค่อยถามเขาเอาก็ได้ ถึงอย่างไรเขาก็โกหกเธอไม่ได้อยู่ดี...
...
ไลต์นิ่งบินร่อนช้าๆ ลงมาพักในค่ายตอนบ่าย
ระยะนี้เธอบินลาดตระเวนใต้แดดจัดทุกวัน เรียกได้ว่าเป็นหนึ่งในคนที่ทำงานหนักที่สุดก็ว่าได้ ไลต์นิ่งต้องสวม ‘ชุดพรางลายท้องฟ้า’ ที่โซโรยาทำให้เธอเป็นพิเศษเพื่อพรางตัว นอกจากจะต้องห่อร่างกายอย่างแน่นหนาแล้ว แม้แต่ศีรษะก็ต้องปิดให้มิดชิดด้วย ชุดที่เจ้าชายโรแลนด์ตั้งชื่อแปลกๆ ให้นี้ไม่ได้ถูกออกแบบมาเพื่อความสวยงาม ผิวด้านนอกของมันเป็นลายสีฟ้าอ่อนสลับสีขาวเทา ทำให้ไลต์นิ่งดูกลืนไปกับฉากหลังเวลาบินอยู่บนท้องฟ้า หากไม่สังเกตดีๆ ก็ไม่มีทางเห็นแน่นอน
สิ่งแรกที่ไลต์นิ่งทำหลังจากบินถึงพื้นก็คือถอดชุดคลุมออก แล้วคว้าน้ำมาดื่มทันที ไนติงเกลเห็นเสื้อด้านในของเธอเปียกโชก หน้าผากและปลายจมูกเต็มไปด้วยเม็ดเหงื่อ บนแก้มขาวผ่องมีรอยกดจากแว่นกันลมเป็นวงๆ
“เหนื่อยหน่อยนะ” ไนติงเกลนั่งยองๆ เช็ดเหงื่อให้เธอ
“โชคดีที่คนพวกนั้นไม่ได้เดินทางมาจากดินแดนตะวันออกเรื่อยๆ” ไลต์นิ่งแลบลิ้น “มิฉะนั้นข้าต้องเป็นลมแดดแน่ๆ”
“พรุ่งนี้ก็ได้กลับบ้านแล้วกระมัง” ลิลลี่เดินมาหาไลต์นิ่งอย่างเหนื่อยหน่าย “ข้าไม่ได้อาบน้ำตั้งหลายวันแล้ว รู้สึกไม่สบายไปทั้งตัว”
ไนติงเกลอดขำไม่ได้ ทีเมื่อก่อนตอนอยู่สมาคม ทุกคนไม่ได้อาบน้ำกันเกือบครึ่งเดือนก็ยังไม่มีใครบ่น นี่เพิ่งจะสัปดาห์เดียวแท้ๆ ลิลลี่ก็บ่นเสียแล้ว เธอพลันรู้สึกว่า ห้องอาบน้ำกับสบู่หอมอาจเป็น ‘อุบาย’ อย่างหนึ่งของเจ้าชายก็เป็นได้...เพราะนับตั้งแต่เจ้าชายคิดค้นของประหลาดทว่าสะดวกสบายพวกนั้นเป็นต้นมา พวกแม่มดก็ยิ่งตัดใจทิ้งเมืองชายแดนไปได้ยากขึ้น
แต่ว่าความสงบไม่ได้คงอยู่จนกระทั่งภารกิจทั้งหมดเสร็จสิ้น หลังจากทุกคนกินมื้อเที่ยงเสร็จ ทาซาที่ไปสืบข่าวในเมืองหลวงก็กลับมาแจ้งข่าวร้ายให้ทุกคนรู้
“เจ้ากำลังบอกว่า...กลุ่มน้ำแห่งฝันกำลังรวบรวมคน และวางแผนจะปิดล้อมท่าเรืออย่างนั้นหรือ” ขวานเหล็กขมวดคิ้ว
“ ‘อาจจะ’ ปิดล้อมท่าเรือต่างหาก” ทาซาแก้ “ประโยคแรกน่ะจริงแท้แน่นอน แต่ประโยคหลังฟังดูน่าเหลือเชื่อไปหน่อย สายสืบของข้าจึงยังไม่กล้ายืนยัน ตอนนี้ขบวนการใต้ดินกลุ่มอื่นๆ ในเมืองหลวงเริ่มเคลื่อนไหวกันแล้ว เผื่อว่าหากกลุ่มน้ำแห่งฝันโจมตีเขตตัวเองเมื่อไรจะได้ตั้งรับได้ทัน แต่ว่า ข้าคิดว่าอีกฝ่ายไม่น่าจะจงใจปล่อยข่าวเรื่อง ‘ปิดล้อมท่าเรือ’ หรอก พวกเขาน่าจะทำข่าวหลุดเองมากกว่า...เพราะนี่เป็นเรื่องปกติมากในวงการมืด อย่างไรเสียสมาชิกขบวนการใต้ดินก็มีแต่นักเลงกับเดนมนุษย์อยู่แล้ว พวกเขาไม่ได้สนิทสนมกลมเกลียวอะไรกันนักหรอก หากข่าวที่ข้าได้ยินมาถูกต้องล่ะก็ กลุ่มน้ำแห่งฝันคงจะได้รับคำสั่งจากผู้มีอิทธิพลบางคนแน่นอน มิฉะนั้นพวกเขาไม่มีทางทิ้งพื้นที่ตัวเองไปง่ายๆ เช่นนี้แน่”
“ก็แค่พวกสวะ” ขวานเหล็กพูดอย่างไม่ใส่ใจ “แล้วคนพวกนี้ส่งผลกระทบต่อภารกิจขายยาของเจ้าหรือไม่”
“ข้าคิดว่าไม่” ทาซาตอบ “พวกเขาไม่มีทางแทรกแซงกองลาดตระเวนได้อยู่แล้ว ดังนั้นจึงห้ามข้าเข้าออกประตูเมืองไม่ได้ และหลังจากข้าเข้าเมืองได้แล้ว กลุ่มนิ้วผีก็จะคุ้มกันขบวนรถส่งยาต่ออีกที ข้าเป็นห่วงก็แต่พวกเจ้านี่ล่ะ เพราะคืนนี้ข้าต้องอยู่ดูการซื้อขายน้ำวิเศษในเมือง พรุ่งนี้เช้าคงไม่ได้ออกมาส่งพวกเจ้ากลับเมืองชายแดน”
“ไม่เป็นไร” ขวานเหล็กตีแขนเขา “ไว้วันหน้าเจ้าชายเสด็จมาเมืองหลวงเมื่อไร พวกเราคงได้เจอกันอีก”
เป็นอย่างที่ไนติงเกลคิดไว้ไม่มีผิด พอตกค่ำ เรือบรรทุกผู้อพยพลำสุดท้ายก็แล่นออกจากท่าเรืออย่างช้าๆ มุ่งหน้าไปยังเมืองซิลเวอร์ ส่วนคนที่ยืนกรานจะอยู่เมืองหลวงต่ออีกสามร้อยกว่าคนนั้นถูกขวานเหล็กไล่ออกไปจนหมด
จากนั้น ทุกคนก็ย้ายมาปักหลักที่ริมฝั่งแม่น้ำ รอคอยค่ำคืนที่คืบคลานเข้ามา


........................................




[Go To Next Chapter]( ./142.md)