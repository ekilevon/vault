##บทที่ 441 เมฆครึ้ม
ณ ห้องลับในหอคอยสวรรค์ มหาวิหารเฮอร์มีส
เทรวอนมองแม่มดที่อยู่ตรงหน้าแล้วก็อดถอนใจไม่ได้
“ท่านเมนไม่มีเวลาจริงๆ หรือ”
“ใช่” แม่มดลูบผมลอนสีทองของตัวเอง “มิฉะนั้นเขาคงไม่ส่งข้ามาประชุมแทนหรอก ข้าแนะนำตัวก่อนแล้วกัน ข้าชื่ออิสซาเบลลา เป็นผู้บริสุทธิ์ของพระสันตะปาปา”
“ท่านเทรวอน นี่มัน...” อัครมุขนายกใหม่สองคนซึ่งก็คือธอร์ลีย์จากกองกำลังพิพากษา และเอลจากคณะผู้พิพากษามองหน้ากัน แม้พวกเขาจะรู้ว่าศาสนจักรแอบเลี้ยงแม่มดไว้ แต่ก็ไม่คิดว่าอีกฝ่ายจะมีสิทธิ์เข้าร่วมการประชุมระดับสูงเช่นนี้
“นางเป็นแม่มดที่ขึ้นตรงต่อพระสันตะปาปา ตำแหน่งของนางเทียบเท่ากับอัครมุขนายก เพียงแต่ไม่มีหน้าที่ที่ชัดเจนเท่านั้น” เทรวอนอธิบายอย่างเสียมิได้ “นอกจากนี้ อัครมุขนายกก็สามารถมีผู้บริสุทธิ์ของตัวเองได้เช่นกัน ประเดี๋ยวเดือนแห่งปีศาจสิ้นสุดลงเมื่อไร พวกเจ้าก็จะได้เลือกแม่มดมาเลี้ยงแล้ว”
“ทะ ที่แท้ก็เช่นนี้เอง” ธอร์ลีย์เบิกตาโต “เช่นนั้น...พวกนางมีพลังอะไรบ้าง”
“เรื่องนี้เป็นความลับสุดยอด มีแค่พระสันตะปาปาเท่านั้นที่รู้”
“พวกเราจะเลี้ยงแม่มดไปทำไม” เอลดูไม่พอใจอย่างเห็นได้ชัด “เกิดพวกสาวกข้างล่างรู้ขึ้นมา ชื่อเสียงของศาสนจักรมิป่นปี้หมดหรือ!”
“ก็เพื่อช่วยพวกท่านทำภารกิจที่ผิดศีลธรรมน่ะสิ” อิสซาเบลลาเลิกคิ้ว “นอกจากนี้ แม่มดยังสามารถเป็นเพื่อนนอน เป็นที่ระบายอารมณ์ หรือเป็นของเล่นชนิดต่างๆ ให้พวกท่านได้ด้วย...ท่านคงรู้กระมังว่า รสชาติของแม่มดน่ะเลิศเลอเกินกว่าที่ผู้หญิงธรรมดาจะเทียบเคียงได้”
“เหลวไหลที่สุด!”
“แค่กๆๆ...พอได้แล้ว” เทรวอนกระแอม “เอล ข้าบอกไปแล้วว่าผู้บริสุทธิ์ของพระสันตะปาปามีฐานะเทียบเท่ากับอัครมุขนายก หรือในยามที่นางทำหน้าที่แทนพระสันตะปาปา นางก็เปรียบเสมือนตัวพระสันตะปาปาเอง เจ้าคงรู้มารยาทพื้นฐานกระมัง ส่วนอิสซาเบลลาก็อย่าล้อเล่นจนเกินงามเช่นนี้อีก พวกเขาไม่ใช่คนแก่ใกล้ลงโลงอย่างข้า เกิดขาดสติขึ้นมาจะเป็นเรื่องใหญ่ได้”
“ข้าเข้าใจแล้ว ท่านเทรวอน” อิสซาเบลลายิ้ม
“ฮึ” เอลส่งเสียงขึ้นจมูก ไม่สนใจอีกฝ่ายอีก
“เช่นนั้นพวกเรามาคุยเรื่องงานกันดีกว่า” เทรวอนลูบหนวด “พวกเจ้ามีอะไรจะรายงานหรือไม่”
“ข้าไม่เข้าใจว่า เหตุใดอยู่ดีๆ ท่านเมนถึงขอให้โบสถ์ในแต่ละพื้นที่ส่งแม่มดที่จับได้ไปยังเมืองศักดิ์สิทธิ์ ต่อให้เพื่อเปลี่ยนร่างนักรบอาญาสิทธิ์ แต่พวกเราก็ต้องเสียอะไรไปไม่น้อยเหมือนกัน” เอลเอ่ยขึ้นก่อนใคร คงเพราะยังขุ่นเคืองผู้บริสุทธิ์อยู่ น้ำเสียงของเธอจึงค่อนข้างแข็งกระด้าง “นับตั้งแต่มีคำสั่งนี้ลงมา พวกเราจับแม่มดได้ทั้งหมดสามคน แต่ระหว่างทางที่คุมตัวพวกนางมา หนึ่งในนั้นหนีออกมาได้แล้วสังหารผู้คุมทั้งหมด จนป่านนี้ก็ยังหาตัวไม่เจอ”
“พวกเจ้าไม่ได้สวม ‘ปลอกคอเหล็ก’ ให้พวกนางหรอกหรือ” ธอร์ลีย์ถาม
“ใช่ว่าโบสถ์ทุกแห่งจะมีพันธนาการอาญาสิทธิ์ระดับสุดยอดนี่” เอลพูดอย่างไม่สบอารมณ์ “พวกเราเสียสาวกไปสิบหกคนเพราะแม่มดคนนี้ แถมสี่ในนั้นยังเป็นว่าที่ทหารพิพากษาอีก ขืนยังเกิดเหตุการณ์แบบนี้อีกซ้ำๆ คงไม่มีใครยอมจับแม่มดกันพอดี”
“แต่พวกเราก็รู้นี่ว่าแม่มดสายต่อสู้มีเพียงหยิบมือเท่านั้น แม่มดใฝ่ต่ำส่วนใหญ่ทำอะไรพวกเราไม่ได้เสียหน่อย ดังนั้น เหตุการณ์แบบนี้จะไม่เกิดขึ้นบ่อยหรอก” อิสซาเบลลาพูดด้วยน้ำเสียงสบายๆ “แต่แม่มดที่พวกท่านนำกลับมาหนึ่งคน จะเปลี่ยนร่างนักรบอาญาสิทธิ์ให้ศาสนจักรได้ถึงสองคน งานนี้ได้คุ้มเสียหรือไม่คงไม่ต้องให้ข้าสาธยายกระมัง”
“ข้าเห็นด้วยกับอิสซาเบลลา” ธอร์ลีย์พยักหน้า “เวลานี้ แนวป้องกันเฮอร์มีสตึงเครียดขึ้นทุกที พวกเราต้องการนักรบอาญาสิทธิ์จำนวนมากมาสู้กับสัตว์อสูร นักรบอาญาสิทธิ์หนึ่งคนมีกำลังรบพอๆ กับทหารพิพากษาถึงสามสี่คน ยิ่งว่าที่ทหารพิพากษาด้วยแล้วยิ่งไม่ต้องพูดถึง”
“ในเมื่อพระสันตะปาปาตัดสินใจแล้ว พวกเราก็ทำหน้าที่ตัวเองให้ดีเถอะ” เทรวอนหันไปหาธอร์ลีย์ “แล้วสถานการณ์ที่แนวป้องกันเป็นอย่างไรบ้าง”
“ค่อนข้างคับขันทีเดียว พันธุ์ผสมธรรมดายังพอเอาอยู่ แต่ที่น่าหนักใจก็คืออสุรกายนรก ทุกครั้งที่มันปรากฏตัว จะต้องมีนักรบอาญาสิทธิ์ได้รับบาดเจ็บหรือล้มตายเสมอ” ธอร์ลีย์ส่ายหน้า “วิธีฝังผงหิมะลงดินแล้วจุดระเบิดน่ะไม่เลวก็จริง แต่พวกเราก็รับรองไม่ได้ว่ามันจะเดินผ่านจุดที่ฝังผงหิมะไว้ทุกครั้ง”
“เรื่องนี้พระสันตะปาปาก็ใคร่ครวญอยู่เหมือนกัน” อิสซาเบลลาพูดตรงๆ “เขาตั้งใจจะใช้ ‘อสูรแห่งสงคราม’ ก่อนกำหนด”
“มันคืออะไร”
“อาวุธทำลายเมืองซึ่งควบคุมโดยผู้บริสุทธิ์ ทั้งระยะยิง ความแม่นยำ และความแรงล้วนเหนือกว่าเครื่องยิงหินทั้งนั้น มันคือไม้ตายที่พวกเราใช้ถล่มอาณาจักรวูล์ฟฮาร์ต” ผู้บริสุทธิ์อธิบาย “เดิมที ‘อสูรแห่งสงคราม’ เป็นอาวุธที่ใช้รับมือปีศาจและสัตว์อสูรขนาดใหญ่ แต่ในเมื่ออสุรกายนรกปรากฏตัวก่อนกำหนด พวกเราก็คงต้องนำมันออกมาใช้”
“แล้วทำไมพวกเราไม่ใช้มันตั้งแต่แรกเล่า” ธอร์ลีย์ถามอย่างสงสัย
“เพราะมันจะเสื่อมสภาพเร็วน่ะสิ” อิสซาเบลลายักไหล่ “พวกเราสร้างมันใหม่ไม่ได้ ทำได้แค่ซ่อมเป็นส่วนๆ ไปเท่านั้น”
“เช่นนั้นมันมาจากไหน” เอลขมวดคิ้วถาม
“นี่เป็นความลับ ท่านไม่จำเป็นต้องรู้”
“เจ้า...”
เมื่อเห็นบรรยากาศในห้องลับกำลังตึงเครียด เทรวอนจึงปรบมือทำลายความเงียบว่า “เอาล่ะ ในเมื่อพวกเจ้ามีแต่ข่าวร้ายมารายงาน ข้าก็จะแจ้งข่าวดีให้ชื่นใจหน่อยแล้วกัน เวลานี้ เมืองส่วนใหญ่ในอาณาจักรวูลฟ์ฮาร์ตยอมสวามิภักดิ์ต่อพวกเราเช่นเดียวกับอาณาจักรอีเทอร์นัลวินเตอร์แล้ว เหลือเพียงไม่กี่เมืองเท่านั้นที่ยังแข็งข้ออยู่ สาวกใหม่ก็มีมาเพิ่มอย่างต่อเนื่อง ประเดี๋ยวถึงฤดูร้อนปีหน้าเมื่อไร พวกเราก็น่าจะมีทรัพยากรเพิ่มขึ้นเป็นเท่าตัว ทหารพิพากษาก็น่าจะเพิ่มขึ้นด้วยเช่นกัน นอกจากนี้ อาณาจักรดอว์นก็กำลังเกิดเหตุชุลมุนจากการขับไล่สาวกครั้งใหญ่อยู่ คนของข้ากำลังแอบช่วยพวกเขาจัดการขุนนางอีกแรง คาดว่าน่าจะสงบได้ตอนสิ้นสุดเดือนแห่งปีศาจนี้”
“ในที่สุดก็ได้ฟังข่าวดีเสียที” เอลพ่นลมหายใจออกมา “เมื่อครู่นี้ข้ายังคิดว่าศาสนจักรจะล่มสลายเสียแล้ว”
“เจ้าพูดบ้าอะไรกัน” ธอร์ลีย์ถลึงตาใส่เธอ “พวกเรากำลังเดินตามแผนอยู่ต่างหาก”
“ทำได้ดีมาก” อิสซาเบลลาพยักหน้าอย่างชื่นชม ก่อนจะกวาดตามองคนทั้งสาม “ในเมื่อพวกท่านพูดจบแล้ว ข้าก็จะถ่ายทอดภารกิจใหม่ของพระสันตะปาปาให้พวกท่านฟัง”
อัครมุขนายกทั้งสามต่างเลื่อนสายตาไปที่ผู้บริสุทธิ์
“พระสันตะปาปาปรับแผนการโจมตีในปีหน้า โดยจะเปลี่ยนมาโจมตีเกรย์คาสเซิลก่อน จากนั้นจึงโจมตีดอว์นเป็นลำดับสุดท้าย”
“อะไรนะ” ธอร์ลีย์ตะลึง “แต่แผนทั้งหมดถูกออกแบบมาสำหรับอาณาจักรดอว์นนี่นา ทั้งเรื่องยุทธปัจจัยและการลำเลียงเสบียง หากพวกเราเปลี่ยนแผนตอนนี้ การโจมตีก็จะยิ่งล่าช้าไปอีก”
“ท่านอะพอลเลอันเป็นคนวางลำดับแผนการพวกนี้เองมิใช่หรือ เหตุใดจึงมาเปลี่ยนเอาตอนนี้เล่า” เอลรู้สึกแปลกอย่างมาก “อย่างไรเสียสองอาณาจักรนี้ก็ต้องล่มสลายอยู่แล้ว ต้องสนใจด้วยหรือว่าใครจะไปก่อนไปหลัง”
เทรวอนไม่ได้พูดอะไร ตอนที่เมนขอให้เขาส่งผู้บริสุทธิ์ไปยังเกรย์คาสเซิล เพื่อวางแผนโจมตีดินแดนตะวันตกนั้น เขาก็พอเดาเรื่องนี้ได้อยู่แล้ว...เป้าหมายของพระสันตะปาปาไม่ใช่เมืองหลวงของเกรย์คาสเซิล ทว่าเป็นพื้นที่บริเวณชายแดนแถบนั้น
เขารอจนคนทั้งสองวิพากษ์วิจารณ์กันจบแล้ว จึงพูดเสียงขรึมว่า “ข้าไม่มีข้อโต้แย้งใดๆ ต่อแผนการนี้ แต่เนื่องจากเรื่องนี้ส่งผลกระทบต่อหลายฝ่าย ข้าจึงอยากพบพระสันตะปาปาก่อนที่จะเริ่มภารกิจ รบกวนเจ้าไปบอกเขาทีได้หรือไม่”
“ไม่ต้องลำบากขนาดนั้นหรอก” อิสซาเบลลายกมุมปาก “เพราะพระสันตะปาปาก็กำลังอยากพบท่านอยู่พอดี”
………………………………….




[Go To Next Chapter]( ./354.md)