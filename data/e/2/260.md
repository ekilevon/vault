##บทที่ 348 คนธรรมดากับคนไม่ธรรมดา
อกาธาตื่นขึ้นมาอีกครั้งก็พบว่าในห้องไม่เหลือใครแล้ว ม่านหน้าต่างที่หนาหนักปิดสนิท แลดูเงียบเชียบผิดปกติ
พวกเขาคงกลัวว่าเธอจะไม่คุ้นกับสภาพแวดล้อมใหม่ จึงจุดเทียนหนึ่งเล่มไว้ที่หัวเตียง เปลวไฟสีส้มกำลังลุกไหม้อย่างเงียบๆ
เธอหันไปมองอยู่ครู่ใหญ่ แต่ไม่เห็นน้ำตาเทียนไหลลงมาแม้แต่หยดเดียว เทียนยังคงความยาวเท่าเดิมราวกับไม่มีวันละลายได้เลย
คงเป็นผลจากพลังวิเศษสินะ เธอคิด
ผ้าห่มที่อยู่บนตัวเธอให้สัมผัสละมุนผิว ดูท่าแล้วคงทอจากผ้าฝ้ายเนื้อดี ด้านในยัดขนปุยที่ทั้งนุ่มนิ่มและอบอุ่น ความเป็นอยู่เช่นนี้ไม่ได้ด้อยไปกว่าตอนเธออยู่ในเมืองศักดิ์สิทธิ์ทาคิลาแม้แต่น้อย ไม่น่าเชื่อเลยว่าดินแดนร้างจะมีห้องนอนและผ้าห่มที่อุ่นสบายแบบนี้
เธอลองขยับนิ้วดูก็พบว่า เรี่ยวแรงในร่างกายฟื้นฟูกลับมาเกินครึ่งแล้ว อกาธาพลิกตัวลงจากเตียงแล้วลองเรียกพลังวิเศษดู กระแสความเย็นพลันพุ่งออกมาจากปลายนิ้วทันที...ดูท่าแล้ว เจ้าชายองค์นั้นคงไม่ได้เล่นตุกติกอะไร เขาเพียงแต่ปลดหินอาญาสิทธิ์ออกเพื่อมอบอิสรภาพให้เธอในขอบเขตที่กำหนดเท่านั้น
เธอเดินไปที่ริมหน้าต่างแล้วเลิกม่านออก ทิวทัศน์ด้านนอกมืดสนิท มองไม่เห็นพระจันทร์หรือดาวแม้แต่ดวงเดียว ผืนดินทั้งหมดราวกับถูกความมืดเข้ากลืนกิน เหลือไว้เพียงแสงไฟสลัวจากที่ไกลๆ ที่กำลังขยับไหวอยู่ไม่กี่ดวงเท่านั้น เธอได้ยินเสียงลมที่พัดซู่ซ่าอยู่นอกหน้าต่าง และบางครั้งยังเห็นเกล็ดหิมะที่ปลิวมาติดกระจกด้วย
ดูเหมือนตอนนี้จะเป็นฤดูหนาว หรือก็คือฤดูที่แม่มดตื่นรู้นั่นเอง หากอยู่ในทาคิลา เธอคงไม่มีวันได้เห็นค่ำคืนที่เงียบเหงาเช่นนี้เป็นอันขาด เพราะทุกวันในฤดูหนาวก็คือวันแห่งการเฉลิมฉลอง ตามท้องถนนจะเต็มไปด้วยกองไฟที่ลุกไหม้ตลอดคืน หากมองออกไปจากหอคอย ก็จะเห็นเมืองทั้งเมืองสว่างไสวราวกับกำลังไฟโชนแสง แสงไฟซึ่งดูราวกับหมู่ดาวคือสัญลักษณ์ของความหวังและอนาคต ผู้คนทั้งหลายจะพากันอธิษฐานรอบกองไฟ เพื่อขอให้ตัวเองได้ครอบครองพลังวิเศษ และได้ก้าวออกจากโลกของคนธรรมดา การถือกำเนิดของแม่มดสามารถพลิกชะตาชีวิตของคนในครอบครัวได้อย่างน่าอัศจรรย์ ขอแค่มีแม่มดถือกำเนิดขึ้นมาสักคน พวกเขาก็ไม่ต้องกังวลเรื่องเสื้อผ้าและอาหารอีกต่อไป
อกาธาดึงกลอนขึ้นแล้วผลักหน้าต่างออก ลมหนาวที่จู่โจมเข้ามาพัดม่านจนปลิวไปด้านหลัง เทียนที่อยู่ในห้องถูกเป่าดับทันที ความมืดพลันเข้าปกคลุมทั่วทุกมุมห้องอย่างมิดชิด พอสายตาเริ่มชินกับความมืด เธอก็สังเกตเห็นประกายสีขาวจางๆ ที่สะท้อนจากหิมะที่เกาะอยู่บนหลังคาบ้านคน ดูจากขนาดพื้นที่ของสิ่งก่อสร้างพวกนี้แล้ว เมืองแห่งนี้มีขนาดเล็กสมกับชื่อ ‘เมืองชายแดน’ ตามที่เจ้าชายเรียกจริงๆ
อากาศหนาวๆ แบบนี้ คนธรรมดาอยู่ข้างนอกได้ไม่กี่ชั่วโมงก็ตัวแข็งแล้ว แต่อกาธาไม่กลัวความหนาว เพราะความหนาวที่ทำให้เธอรู้สึกไม่สบายตัวจะถูกขับออกจากร่างกายเธอโดยอัตโนมัติ สมัยที่เธอยังไม่ตื่นรู้ เธอก็ยังรู้สึกถึงความหนาวอยู่ ทว่าตอนนี้ เธอลืมความรู้สึกนั้นไปหมดแล้ว
อกาธาหลับตาลง ในหัวเต็มไปด้วยบทสนทนาก่อนหน้านี้
สมาพันธ์ล่มสลายแล้ว แม่มดกลายเป็นสมุนของปีศาจ คนธรรมดาออกล่าแม่มดอย่างเหิมเกริมโดยอาศัยพลังจากหินอาญาสิทธิ์...ดูจากบันทึกเล่มนั้นก็พอรู้แล้วว่า อควาเรียสและนาตายาหนีออกจากที่ราบลุ่มบริบูรณ์ได้สำเร็จ หากแม้แต่พวกเธอก็ไม่สามารถหยุดยั้งเรื่องทั้งหมดนี้ได้ สมาพันธ์ก็ต้องล่มสลายอย่างไม่ต้องสงสัย
เกิดอะไรขึ้นในตอนนั้นกันแน่ อะไรกันที่ทำให้สุดยอดอมนุษย์สองคนพ่ายแพ้แก่คนธรรมดา
เธอไม่อยากคิดต่อเลยจริงๆ
“เจ้าไม่หนาวหรือ” ใครบางคนส่งเสียงถามขึ้นจากด้านหลัง
อกาธาตกใจ พอหันหลังไปก็เห็นผู้หญิงคนหนึ่งนั่งอยู่ข้างเตียงท่ามกลางความมืด ใบหน้าของเธอถูกซ่อนอยู่ใต้ราตรีที่อับแสง ราวกับภูตผีที่ปรากฏตัวขึ้นอย่างไร้สุ้มเสียง เวลานี้ประตูห้องยังคงปิดสนิท และก่อนหน้านี้เธอก็ไม่ได้ยินเสียงฝีเท้าใดๆ ทั้งนั้น
“หากเจ้ายอมปิดหน้าต่าง ข้าก็จะจุดเทียนให้เจ้าอีกครั้ง” เธอพูดขึ้นอีก
อีกฝ่ายจะต้องเป็นแม่มดอย่างแน่นอน
แต่ดึกขนาดนี้แล้ว เธอมาที่นี่ทำไม
อกาธาพยักหน้าด้วยสีหน้าเรียบเฉย เธอเอื้อมมือไปปิดหน้าต่าง พลางปล่อยให้เกล็ดน้ำแข็งบางๆ เกาะผิวตัวเองอย่างเงียบๆ ผู้มาเยือนไม่ได้มีพฤติกรรมคุกคามใดๆ เธอเพียงแต่เปิดตู้ช่องแรกที่หัวเตียงแล้วหยิบชุดหินเหล็กไฟออกมาจุดเทียนเท่านั้น...เมื่อแสงเทียนสว่างขึ้น อกาธาก็เห็นโฉมหน้าของอีกฝ่ายอย่างชัดเจน ผมลอนสีทองแสนสวย โครงคิ้วเรียวยาว แววตาคมกริบ ดูไม่เหมือนแม่มดคนใดที่เคยเจอมาก่อน
“ยินดีที่ได้พบกันครั้งแรก...ไม่สิ นี่เป็นครั้งที่สองแล้ว” เธอยกมุมปากขึ้น “ข้าชื่อไนติงเกล”
หมายความว่า...ก่อนหน้านี้เธอซ่อนตัวอยู่ในกลุ่มคนอย่างนั้นหรือ “นี่คือพลังของเจ้าหรือ” อกาธาขมวดคิ้ว “เจ้าก็เป็นผู้ตื่นรู้ระดับสูงเหมือนกันหรือ”
ทว่าต่อให้เป็นแม่มดระดับสูงที่ควรได้รับความเคารพก็ตาม แต่ลองบุกเข้ามาในห้องคนอื่นโดยไม่ขออนุญาตแบบนี้ก็ถือว่าเสียมารยาทอยู่ดี
“อ้อ เจ้าหมายถึงการพัฒนาพลังน่ะหรือ...” ไนติงเกลส่ายหน้า “ข้าไม่ฉลาดพอจะอ่าน ‘พื้นฐานธรรมชาติอะไรนั่น’ จบภายในเวลาสั้นๆ เหมือนอันนาหรอก แค่เห็นสูตรพวกนั้น ข้าก็ปวดหัวไปหมดแล้ว ชาตินี้ทั้งชาติคงไม่มีวันพัฒนาพลังได้แน่ๆ”
ในคำตอบสั้นๆ ง่ายๆ นั้นกลับมีคำที่เธอฟังไม่เข้าใจไปกว่าครึ่ง อกาธาอึ้งไปเล็กน้อย เธอคิดไม่ถึงจริงๆ ว่า ‘แม่มดแท้ๆ’ จะพูดคำพูดแบบนี้ออกมาได้ มิหนำซ้ำดูจากสีหน้าอีกฝ่ายแล้วก็ไม่เหมือนล้อเล่นแม้แต่น้อย หรือว่าของพวกนี้จะเป็น...ความรู้ที่เจ้าชายพูดถึงจริงๆ
“พื้นฐาน...ธรรมชาติเล่มนั้น ข้าขออ่านได้หรือไม่”
“ย่อมได้แน่นอน เพียงแค่เจ้ายอมเข้าสโมสรแม่มด และทำงานรับใช้เจ้าชายเท่านั้น” เธอยักไหล่
“ทำงานรับใช้คนธรรมดาน่ะหรือ” อกาธาเบิกตาโต ผ่านไปครู่ใหญ่จึงลดเสียงพูดว่า “ข้าเคยคิดว่าตัวเองประหลาดมากแล้ว แต่พวกเจ้ากลับบ้าบอยิ่งกว่า”
“ประหลาดหรือ บ้าบอหรือ” ไนติงเกลเอียงศีรษะถาม “ทำไมเจ้าถึงพูดเช่นนั้น”
“ที่เมืองศักดิ์สิทธิ์ทาคิลาน่ะ ผู้ตื่นรู้ส่วนใหญ่ล้วนเห็นคนธรรมดาที่ไม่ได้ครอบครองพลังวิเศษเป็นแค่คนระดับล่างหรือบ่าวรับใช้ผู้ต่ำต้อยเท่านั้น หรือพูดอีกอย่างก็คือ...เครื่องมือสืบพันธุ์” เธอพูดช้าๆ “แต่ข้าไม่คิดเช่นนั้น ถึงพวกเขาจะโง่เขลาไปบ้าง แต่ก็ยังไม่ถึงขั้นเกินเยียวยา หากสอนพวกเขาให้รู้จักเรียนรู้และคิดเป็น คนพวกนี้ก็สามารถทำงานได้ดีพอๆ กับแม่มดทีเดียว ด้วยเหตุนี้ พอคนจำนวนมากเห็นข้ามอบหมายงานในหอคอยให้คนธรรมดาทำ จึงคิดว่าข้ามีนิสัยแปลกประหลาด แต่ข้าคิดไม่ถึงเลยว่าพวกเจ้ากลับประหลาดยิ่งกว่า พวกเจ้าถึงกับยกย่องคนธรรมดาขึ้นเป็นเจ้านายและทำงานรับใช้เขาเสียได้”
“เจ้าชายโรแลนด์ไม่ได้เห็นพวกเราเป็นบ่าวรับใช้” ไนติงเกลเบะปาก “ข้าไม่รู้ว่าคำว่าทำงานรับใช้ของเจ้ามีความหมายประหลาดแค่ไหน แต่ความจริงแล้ว เจ้าชายทรงรับเลี้ยงแม่มดที่ถูกศาสนจักรกดขี่ ทรงมอบพลังใหม่ให้กับพวกพี่น้อง และทรงทำให้แม่มดกับชาวเมืองอยู่ร่วมกันได้ในดินแดนตะวันตก เวลานี้ ทุกคนร่วมใจกันต่อต้านศาสนจักรและสัตว์อสูร และในอนาคตก็จะร่วมใจกันต่อสู้กับปีศาจด้วย”
“แต่วิธีการเช่นนี้ถูกพิสูจน์แล้วว่าไม่ได้ผล!” อกาธาเผลอขึ้นเสียงโดยไม่รู้ตัว “เมื่อสี่ร้อยกว่าปีก่อน...หรือสำหรับเจ้าก็น่าจะประมาณแปดเก้าร้อยปีก่อนได้ คนธรรมดาและแม่มดเคยอยู่ร่วมกันมาก่อน คนในยุคนั้นกระจายตัวไปทั่วดินแดนแห่งรุ่งอรุณ แต่พอถูกปีศาจโจมตีก็กลับพ่ายแพ้ยับเยิน ทิ้งไว้เพียงที่ราบลุ่มบริบูรณ์แห่งเดียวเท่านั้น”
“หืม” เธอเลิกคิ้ว “มีเรื่องแบบนี้ด้วยหรือ”
“เจ้าบอกว่าประวัติศาสตร์ที่ถูกฝังกลบไปมีอายุประมาณสี่ร้อยห้าสิบปีใช่หรือไม่” อกาธาพูดต่อ “หากดูจากบันทึกของสมาพันธ์แล้ว สงครามแห่งโชคชะตาครั้งที่สามก็ใกล้จะมาถึงเต็มทีแล้ว แต่พวกเจ้ากลับไม่รู้อะไรเกี่ยวกับปีศาจสักอย่าง! ทิศตะวันออกของดินแดนร้างเป็นทะเลน้ำวน แล้วพวกเจ้าจะหนีไปที่ไหนได้ พวกเจ้าจะต้องตั้งสมาพันธ์เพื่อรวบรวมแม่มดขึ้นมาใหม่ แล้วใช้ความรู้พวกนั้นเพิ่มอัตราการตื่นรู้ระดับสูง จึงจะสามารถคว้าโอกาสสุดท้าย ยับยั้งการรุกรานของปีศาจได้!”
“เหตุใดเจ้าจึงพูดจาดึงดันเช่นนี้”
“เจ้าว่าอะไรนะ”
“นี่ก็ผ่านมาสี่ร้อยกว่าปีแล้วไม่ใช่หรือ เวลาสี่ร้อยปีสามารถเปลี่ยนแปลงอะไรได้มากมาย เหตุใดเจ้าจึงยังยึดติดกับความคิดเก่าๆ ไม่ยอมเปลี่ยนแปลงเล่า” ไนติงเกลถอนใจ “เจ้าก็ได้ยินคำพูดที่เจ้าชายตรัสก่อนไปแล้วนี่ คนธรรมดาสามารถเอาชนะปีศาจได้ พระองค์เองก็ทรงกำลังรวบรวมคนอยู่ เพียงแต่นอกจากแม่มดแล้ว พระองค์ยังทรงรวบรวมคนธรรมดาทั้งหมดในทวีปด้วย พระองค์ทรงบอกข้าว่า ประชาชนที่กระจายตัวอยู่ทั่วทวีปก็คือพลังที่แข็งแกร่งที่สุด”
“ดินแดนระ...” อกาธาทำท่าจะแย้งคำพูดเหลวไหลพวกนี้ ทว่าก็พลันชะงักไป อีกฝ่ายพูดเสียมั่นอกมั่นใจราวกับมองเห็นผลลัพธ์แล้วก็ไม่ปาน เวลาสี่ร้อยปีสามารถเปลี่ยนแปลงทุกอย่างได้จริงหรือ หรือว่า...เจ้าชายผมเทาคนนั้นจะมีความสามารถอันน่าเหลือเชื่อ กระทั่งทำให้คนธรรมดามีพลังทัดเทียมแม่มดได้จริงๆ
“เจ้าเองก็น่าจะตระหนักได้เหมือนกัน” ไนติงเกลยิ้มบางๆ “พวกเรายังมีเวลาอีกมาก เหตุใดจึงไม่ทำลายกำแพงในใจ แล้วพิสูจน์ด้วยตาตัวเองเล่า”
ครั้งนี้ อกาธาเงียบไปนานมาก “...ข้าดูออกว่าเจ้าไม่ชอบข้า”
อีกฝ่ายไม่ได้แย้งอะไร
“พวกแม่มดในสถาบันก็ชอบใช้สายตาแบบนั้นมองข้าเหมือนกัน...หลังจากที่พวกนางรู้ว่าข้าใช้คนธรรมดาเป็นผู้ช่วยงานทดลองในหอคอย” เธอพูด “ในเมื่อเจ้าไม่ชอบข้า แล้วเหตุใดจึงเอาเรื่องนี้มาพูดกับข้า”
“ขอแค่เจ้าลดความอวดดีลง แล้วปฏิบัติต่อเจ้าชายเฉกเช่นคนปกติ ข้าก็ไม่มีวันรังเกียจเจ้าหรอก ส่วนคำถามข้อหลังนั้น...” เธอหยุดไปเล็กน้อย “เป็นเพราะเจ้าชายตรัสว่า พระองค์ไม่ทรงอยากเห็นเจ้าถูกพรากจากยุคสมัยก็เท่านั้น”
………………………………….


[Go To Next Chapter]( ./261.md)