##บทที่ 266 การตัดสินใจที่เด็ดขาด
“ใต้ฝ่าละอองฯ เหตุใดป่านนี้แล้วกระหม่อมยังไม่ได้ข่าวจากพี่ชายกระหม่อมเลยพ่ะย่ะค่ะ”
คำถามของเอ็ดทำให้ทอว์ฟิคอึ้งไปเล็กน้อย จริงสิ เขาส่งเลห์แมน โฮธไปกวาดล้างดินแดนตะวันตกตั้งแต่สองเดือนก่อนแล้วนี่นา หากรวมเวลาเดินทางไปกลับแล้ว เขาก็ควรส่งข่าวมารายงานบ้าง หรือไม่อีกทีก็คือเขากลับถึงเมืองหลวงแล้ว
แม้หนึ่งในภารกิจของเลห์แมนจะเป็น ‘การชิงอำนาจปกครองดินแดนตะวันตก’ ก็ตาม แต่ทอว์ฟิครู้ดีว่า คนหนึ่งพันห้าร้อยคนนั้นหลังจากกินยาแล้วก็แทบไม่ต่างอะไรจากคนพิการ เลห์แมนไม่น่าจะใช้คนพวกนี้ยึดดินแดนตะวันตกได้ ดังนั้น เป้าหมายหลักๆ จึงเป็นการปล้นยาที่อยู่ในโบสถ์ประจำป้อม สืบหาข้อมูลเกี่ยวกับการทำสงครามของดยุก และโจมตีเมืองชายแดนเพื่อผลาญกำลังทหารของโรแลนด์มากกว่า
กลยุทธ์นี้ใช้ได้ดีกับการ์เซียมาตลอด ต่อให้ยึดท่าเรือเคลีย์วอเตอร์ไม่ได้ ก็ยังบดขยี้กองพลเรือนของอีกฝ่ายให้พินาศได้ มิหนำซ้ำอัศวินที่นำทัพส่วนใหญ่ก็กลับมาได้อย่างปลอดภัยด้วย ตราบใดที่เขายังเกณฑ์คนไร้ค่าพวกนั้นมาได้เรื่อยๆ เขาก็สามารถโจมตีอีกฝ่ายได้เรื่อยๆ เช่นกัน
ทว่า เหตุใดเขาจึงไม่ได้ข่าวจากเลห์แมนและกองอัศวินเลยเล่า
“เขาคงเสียเวลาตอนโจมตีเมืองชายแดนน่ะ หรือไม่ก็อาจจะกำลังเดินทางกลับอยู่ก็ได้” ทอว์ฟิคพูดช้าๆ เหตุผลพวกนี้ฟังไม่ขึ้นแม้แต่น้อย แต่เขาก็ไม่อยากบอกคำตอบที่มีความเป็นไปได้มากที่สุดต่อหน้าน้องชายของเลห์แมน “ไม่แน่ว่าหากข้ากลับถึงเมืองหลวงแล้ว ข้าอาจได้ข่าวจากเขาก็ได้”
“ใต้ฝ่าละอองฯ ถึงตอนนั้นจะทรง...”
“บอกข่าวของเขาให้เจ้ารู้ใช่หรือไม่” ทอว์ฟิคพยักหน้า “ย่อมได้แน่นอน แล้วข้าจะให้คนส่งข่าวมาบอกเจ้าอีกที”
“ขอบพระทัยพ่ะย่ะค่ะ ใต้ฝ่าละอองฯ!”
พระราชาองค์ใหม่เกาะราวระเบียง มองดูประกายแสงที่สว่างวาบกลางหมู่เมฆดำเป็นครั้งคราว เสียงฟ้าร้องลอยมาจากที่ไกลแสนไกล แม้ไม่ดังมาก แต่ก็หนักแน่นและชวนอึดอัดไม่น้อย เขารู้สึกราวกับสายฟ้านั้นฟาดลงมาในใจเขา
คำถามของเอ็ดทำให้อารมณ์เบิกบานของเขาลดลงไปมาก หากจะบอกว่าการต่อต้านของการ์เซียเป็นเรื่องที่คาดเดาได้ และการหลบหนีของทิลลีเป็นเรื่องที่น่าผิดหวังแล้ว ความเคลื่อนไหวของโรแลนด์ก็เป็นเรื่องที่อยู่เหนือความคาดหมายที่สุด เขาเคยคิดว่าตัวเองไม่ต้องสนใจน้องชายที่ไม่ได้เรื่องคนนี้ก็ได้ แค่ปล่อยเวลาผ่านไปสักระยะ น้องชายของเขาก็จะทนความกันดารในเมืองชายแดนไม่ไหว แล้วหนีกลับเมืองหลวงเอง ทว่าเรื่องจริงกลับไม่เป็นอย่างที่คิดแม้แต่น้อย
อยู่รักษาเมืองชายแดน ก้าวข้ามเดือนแห่งปีศาจมาได้อย่างปลอดภัย รบชนะดยุกไรอัน ยึดป้อมปราการลองซอง หรือแม้กระทั่งทำให้กองพลเรือนหนึ่งพันห้าร้อยคนของเลห์แมนขาดการติดต่อไป ทั้งหมดนี้ เขาทำได้อย่างไร
ทอว์ฟิคไม่ค่อยรู้จักน้องชายคนนี้นัก เขาจำได้แค่ว่าตอนเด็กๆ ไม่ว่าการ์เซียหรือทิลลีก็ไม่ชอบเล่นกับเขาทั้งนั้น พอโตเป็นผู้ใหญ่แล้วก็มีโอกาสเห็นหน้าเขาได้แค่ในงานเลี้ยงเท่านั้น ทว่าเรื่องราววีรกรรมอันเลวร้ายของเขากลับลอยมาเข้าหูไม่ได้ขาด แม้แต่เสด็จพ่อก็ยังไม่ชอบเขาเลย เป็นไปได้หรือไม่ว่าเขาจะปกปิดตัวตนที่แท้จริงมาตลอด
ทอว์ฟิคปฏิเสธความคิดนี้อย่างรวดเร็ว ต่อให้เขาฉลาดเหมือนน้องห้า เขาก็แสดงออกได้แค่ในด้านความคิดความอ่านหรือการเรียนเท่านั้น นิสัยตอนเด็กของเขาเหมือนเด็กผู้หญิงไม่มีผิด...คนธรรมดาจะรู้จักปกปิดตัวเองและหลอกลวงคนอื่นมาตั้งแต่เกิดได้อย่างไร เขาจะต้องพบเจออะไรหลังจากไปอยู่เมืองชายแดนแน่ๆ ถึงได้เปลี่ยนไปขนาดนี้
ทอว์ฟิคส่ายหน้า โยนความคิดฟุ้งซ่านพวกนี้ทิ้งไป
“มีอะไรหรือพะยะค่ะ ใต้ฝ่าละอองฯ”
“เปล่า ไม่มีอะไร” พระราชาองค์ใหม่สูดหายใจ “พายุฝนกำลังจะมาแล้ว”
แต่ไม่ว่าเขาจะพบเจออะไรก็ไม่สำคัญ อย่างไรเสีย กำลังคนและทำเลที่ตั้งของเมืองชายแดนก็ไม่เอื้อต่อการถอยทัพ...ที่นั่นไม่มีทั้งท่าเรือและกองเรือ มิหนำซ้ำด้านหลังยังเป็นดินแดนร้างอันไม่อาจล่วงล้ำอีก โรแลนด์จะต้องปักหลักอยู่ที่เมืองเล็กๆ แห่งนั้น จนกระทั่งถูกเขาโจมตีจนไม่เหลือกำลังคน
“ใต้ฝ่าละอองฯจะเสด็จกลับพรุ่งนี้จริงๆ หรือพ่ะย่ะค่ะ” อัศวินถามอย่างเป็นห่วง
“หากแค่ฝนตกก็ล้มเลิกความตั้งใจ แล้วต่อไปเจ้าจะเผชิญหน้ากับพายุใหญ่ได้อย่างไร” ทอว์ฟิคหันมาพูด ไม่ช้าก็เร็ว โรแลนด์ก็ต้องคุกเข่าอ้อนวอนแทบเท้าเขา มงกุฎพระราชาแห่งเกรย์คาสเซิลก็จะต้องสวมอยู่เหนือศีรษะเขาอยู่ดี แต่นั่นเป็นแค่การเปิดฉากละครเรื่องใหม่เท่านั้น การเคลื่อนไหวและจุดประสงค์ของศาสนจักรเริ่มชัดเจนขึ้นทุกที สักวัน เกรย์คาสเซิลกับศาสนจักรก็ต้องทำสงครามกัน นั่นต่างหากจึงจะเรียกว่าความท้าทายที่แท้จริง “ไปทำงานของเจ้าเถอะ ยิ่งเจ้าทำภารกิจเสร็จไว ก็ยิ่งได้กลับเมืองหลวงไว”
“น้อมรับพระบัญชาพ่ะย่ะค่ะ ใต้ฝ่าละอองฯ”
ทว่าเอ็ดเดินไปได้สองก้าวก็หันกลับมาถามอีกว่า “กระหม่อมเกือบลืมไปเลยพ่ะย่ะค่ะ ไม่ทราบว่าใต้ฝ่าละอองฯจะให้กระหม่อมทำอย่างไรกับคนติดยาที่ไม่ได้ตายในสนามรบดี พวกเขากินยาเป็นครั้งที่สามแล้วพ่ะย่ะค่ะ”
“เผาพวกเขาไปพร้อมกับท่าเรือเคลียร์วอเตอร์นั่นล่ะ” เขาตอบด้วยสีหน้าไร้อารมณ์
อัศวินรับคำสั่งจากไปแล้ว ทอว์ฟิคพลันรู้สึกเย็นที่ปลายจมูกขึ้นมา พอเงยหน้าขึ้นไป ก็เห็นหยาดฝนร่วงลงมาจากชั้นเมฆ เริ่มจากหยดน้ำบางตาจนกระทั่งกลายเป็นสายฝนที่หนักหน่วง ผิวน้ำทะเลเริ่มกระเพื่อมอย่างรวดเร็ว
********************
ณ ยอดหอคอยสวรรค์ เมืองศักดิ์สิทธิ์ใหม่เฮอร์มีส
“ระยำ ระยำจริงๆ!” เทรวอนทุบโต๊ะอย่างแรง “นางแพศยาสันดานต่ำ! นางคนป่าเถื่อน! นางกล้าหันคมดาบใส่ศาสนจักรได้อย่างไร!”
เมนพึ่งเคยเห็นอีกฝ่ายเสียจริตอย่างนี้เป็นครั้งแรก บนหน้าผากเขามีเส้นเลือดปูดนูนขึ้นมา หนวดเครากระตุกด้วยความเดือดดาล ใบหน้าบูดเบี้ยวราวกับอยากจะกินเลือดกินเนื้ออีกฝ่าย
ทั้งๆ ที่เวลาปกติเขามักบ่นว่าเฮเธอร์เป็นประจำ คุยกันได้ไม่กี่คำก็ทะเลาะกันร่ำไป แต่เมื่อเห็นกล่องอัญมณีที่ส่งมาจากราชินีเคลียร์วอเตอร์แล้ว ชายชราก็บันดาลโทสะอย่างน่าตกใจ
ในกล่องอัญมณีไม่มีอัญมณี ทว่ามีแหวนเหล็กอยู่หนึ่งวง...นั่นเป็นสัญลักษณ์ของอัครมุขนายกที่พระสันตะปาปามอบให้ เวลานี้มันถูกสวมอยู่บนนิ้วช้ำเลือดช้ำหนองหนึ่งนิ้ว
เมนถอนใจพลางยื่นมือไปปิดกล่องอัญมณี “พระองค์ทรงต้องกล้าอยู่แล้ว เพราะพวกเราไม่ได้รับการคุ้มครองจากพระเจ้าอย่างไรเล่า...พระเจ้า...สนใจแต่ผู้ชนะเท่านั้น”
ศาสนจักรไม่เคยพบเหตุการณ์แบบนี้มาเป็นเวลาเกือบร้อยปี ไม่มีใครคาดคิดว่าการ์เซียจะเดินทางจากเกรย์คาสเซิลอันไกลโพ้นมายังอีเทอร์นัลวินเตอร์ มิหนำซ้ำหลังจากยึดเมืองหลวงได้แล้ว เธอยังส่งกองเรือสำเภาดำมาประชิดเฮอร์มีสอีก เวลานั้นศาสนจักรใกล้จะตีวูล์ฟฮาร์ตสำเร็จอยู่แล้ว แต่เมนก็ยังสั่งถอนกำลังนักรบอาญาสิทธิ์ทั้งหมดกลับมาที่เมืองศักดิ์สิทธิ์เก่าอย่างไม่ลังเล
เมืองที่ไม่มีกำแพงเมืองแห่งนี้เป็นเกราะป้องกันสภาเฮอร์มีส จะปล่อยให้เสียหายไม่ได้เป็นอันขาด
หลังจากสงครามหยุดชะงักลง กองเรือสำเภาดำก็ไม่ได้เดินหน้าต่อ แต่กลับล่องแม่น้ำกลับเมืองหลวงไป...ชัดเจนมาก จุดประสงค์ของอีกฝ่ายชัดเจนมาก หากศาสนจักรยกทัพบุกวูล์ฟฮาร์ตเมื่อไร การ์เซียก็จะโจมตีเมืองศักดิ์สิทธิ์ทางน้ำทันที การแทรกแซงอำนาจปกครองอย่างกะทันหันครั้งนี้ปลุกระดมเหล่าขุนนางในอีเทอร์นัลวินเตอร์ได้ไม่น้อย เมนเชื่อว่า หากการ์เซียช่วยให้พวกละโมบพวกนี้ได้ครอบครองที่ดินและทรัพย์สินเหมือนแต่ก่อนได้ พวกเขาก็จะสนับสนุนเธอให้เป็นราชินีแห่งอีเทอร์นัลวินเตอร์องค์ใหม่อย่างไม่ลังเล
ปัญหาใหญ่แบบนี้ เขาคงแก้ไม่ได้ง่ายๆ แล้ว
แต่ศาสนจักรจะไม่ยอมแพ้ต่ออุปสรรคพวกนี้แน่นอน เขารู้มาตั้งแต่ก่อนรับตำแหน่งอัครมุขนายกแล้วว่า เส้นทางสายนี้เต็มไปด้วยอุปสรรคขวากหนาม
“ก่อนอื่น เมืองศักดิ์สิทธิ์ต้องรีบแต่งตั้งอัครมุขนายกคนใหม่โดยไว เจ้าไปเขียนรายชื่อผู้มีสิทธิ์ได้รับแต่งตั้งมา แล้วส่งไปให้พระสันตะปาปาพิจารณา” เมนพูดช้าๆ
“แล้วศัตรูเล่า” เทรวอนส่งเสียงฮึขึ้นจมูก
“ข้าจะอธิบายทุกอย่างให้พระสันตะปาปาฟังเอง เจ้าไม่ต้องห่วงเรื่องนี้” เขาหลับตาลง “พระสันตะปาปาจะเป็นผู้ตัดสินใจเอง”
........................................


[Go To Next Chapter]( ./179.md)