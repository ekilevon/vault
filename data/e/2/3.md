##บทที่ 91 คุกใจ
แสงจันทร์ส่องผ่านบานหน้าต่างเหนือทางเดินมากระทบใบหน้าครึ่งซีกของหญิงสาว ดวงตาของเธอสะท้อนแสงสีฟ้าสลัวประดุจดวงดาวในม่านราตรี ร่างของเธอที่พิงบานประตูถูกปกคลุมด้วยเงามืดเป็นบริเวณกว้าง ทว่ายังสามารถมองเห็นทรวดทรงได้รางๆ...


เธอที่ได้รับการบำรุงอย่างดีไม่ผอมแห้งเหมือนตอนแรกอีกต่อไป รูปร่างของเธอสมส่วนพอดีสำหรับผู้หญิงที่เพิ่งบรรลุนิติภาวะ เต็มเปี่ยมไปด้วยเสน่ห์สาวสะพรั่งอันเป็นเอกลักษณ์ของคนวัยนี้


โรแลนด์แสร้งทำท่าสุขุม ก่อนจะเดินเข้าไปช้าๆ อีกฝ่ายเห็นเขาแล้วก็ยืนตัวตรง มองสบตากับเขา


“ก็แค่อุบัติเหตุน่ะ ข้าไม่รู้ว่านางจะ...” เขาเอ่ยขึ้น


“หม่อมฉันเข้าใจเพคะ”


“นางยังเด็ก ข้าไม่ได้คิดอะไร...”


“เรื่องนั้นหม่อมฉันก็เข้าใจ”


ไม่ยักเหมือนกับที่คิดไว้ ดูเหมือนอันนาจะไม่ได้มาอาละวาดใส่เขา ใบหน้าของเธอปราศจากความขุ่นเคืองใจ ทว่าดูเคร่งขรึมจริงจัง ดวงตาสีฟ้าราวทะเลสาบของเธอไม่ปรากฏแววสั่นไหว


โรแลนด์สัมผัสได้ว่าอีกฝ่ายยังคงเป็นสาวน้อยผู้ตรงไปตรงมาคนเดิม เธอไม่ชอบการเสแสร้ง และไม่มีความจำเป็นต้องเสแสร้ง


ในที่สุดเธอก็เป็นฝ่ายพูดก่อนดังคาด “หม่อมฉันไม่สามารถทำตัว...ก๋ากั่นต่อหน้าคนมากมายได้เหมือนไลต์นิ่ง ดังนั้นหม่อมฉันจึงมารอฝ่าบาทที่นี่”


พอพูดประโยคนี้จบ แก้มของเธอก็ผุดสีแดงออกมาอย่างชัดเจน แต่ถึงอย่างนั้น เธอก็ไม่คิดถอยหนี ดวงตาคู่นั้นประสานสายตากับโรแลนด์ตรงๆ สีหน้าบ่งบอกถึงความแน่วแน่จริงจัง


โรแลนด์ใจเต้นช้าลงไปสองจังหวะ เขาคิดจะพูดอะไรบางอย่าง ทว่าเวลานี้ถ้อยคำใดๆ ก็ดูไร้ความหมาย


เธออาจจะไม่พอใจพฤติกรรมของไลต์นิ่ง แต่การเก็บกดหรือตัดพ้อต่อว่าไม่ใช่นิสัยของเธอ เธอชอบบอกความต้องการของเธอออกมาตรงๆ มากกว่า


สาวน้อยผู้ขยันและซื่อสัตย์ไม่สมควรถูกปฏิเสธ เขาคิด โรแลนด์โค้งตัวลงแล้วยื่นแก้มเข้าไปใกล้อันนา ลมหายใจของอีกฝ่ายสัมผัสเขาเบาๆ ราวกับลมฤดูใบไม้ผลิที่โชยมากระทบใจ


เสียงลมหายใจที่เจือความตื่นเต้นน้อยๆ ดังชัดเจนเมื่ออยู่บนทางเดินที่เงียบสงัด จากนั้น ริมฝีปากนุ่มๆ ก็ประทับลงบนแก้มโรแลนด์อย่างแผ่วเบา


“ราตรีสวัสดิ์เพคะ ฝ่าบาท” อันนาเอ่ยเสียงเบา


********************


เวนดี้นั่งพิงหัวเตียง พลิกดูหนังสือในมือไปเรื่อย


สำหรับเธอแล้ว เวลาว่างแบบนี้หาไม่ได้ง่ายๆ เลย นี่เป็นชีวิตแบบที่เธอไม่กล้าแม้แต่จะจินตนาการถึงระหว่างที่อยู่ในสมาคม


มาอยู่เมืองชายแดนได้ไม่ทันไร เธอก็ติดนิสัยนี้เสียแล้ว ก่อนนอนเธอจะต้องอาบน้ำ สวมชุดนอนไหม ไม่รัดเอวหรือติดกระดุมใดๆ แล้วนั่งขัดสมาธิอยู่ในกองผ้าห่ม ด้านหลังรองหมอนนุ่มนิ่มไว้หนึ่งใบ จากนั้นจึงอ่านหนังสือที่ยืมมาจากเจ้าชาย


วันนี้กว่าจะจัดการไลต์นิ่งได้ก็ใช้เวลาไปพอควร เธอเลยตัดสินใจอาบน้ำแล้วขึ้นเตียงเลย ไม่กลับไปที่สวนดอกไม้อีก


ในมือเธอคือหนังสือประวัติศาสตร์ที่บอกเล่าเรื่องราวเกี่ยวกับจุดกำเนิดของศาสนจักร


เธออยู่ในสำนักนางชีมาตั้งแต่เด็กๆ ก็จริง แต่กลับไม่รู้เรื่องศาสนจักรเท่าไรนัก หัวหน้าแม่ชีมักเตือนเสมอว่าพวกเธอจะต้องเชื่อฟังคำสอนของพระเจ้า แต่กลับไม่เคยเอ่ยนามพระเจ้าสักครั้ง...


นั่นทำให้เธอในวัยเยาว์รู้สึกงุนงงมาก ใครๆ ก็มีชื่อกันทั้งนั้น แล้วเหตุใดพระเจ้าผู้สูงส่งกลับไม่มีเล่า


สิ่งที่บันทึกไว้ในหนังสือกับข่าวลือที่เธอได้ยินมามีใจความหลักเหมือนกัน


เมื่อก่อนนี้ ทวีปนี้มีศาสนจักรทั้งหมดสามแห่ง ทุกแห่งต่างคิดว่าอีกฝ่ายคือลัทธินอกรีต นับถือปีศาจ พวกเขาทำสงครามทางความเชื่อนี้มาเป็นเวลานับร้อยปี จนในที่สุดศาสนจักรปัจจุบันก็กุมชัยชนะได้อย่างเด็ดขาด และประกาศว่าลัทธิปีศาจทั้งหลายถูกกำจัดหมดแล้ว นับแต่นี้ไปพระเจ้ามีเพียงนามเดียวเท่านั้น ซึ่งก็คือคำว่าพระเจ้าคำนี้


เนื้อหาหลังจากนั้นเป็นการบรรยายเกี่ยวกับเกียรติยศและความเป็นอมตะของศาสนจักร ความเป็นมาของการก่อตั้งเมืองศักดิ์สิทธิ์เก่าและใหม่ ตลอดจนชัยชนะในสงครามกับแม่มดชั่วร้าย


นั่นทำให้เวนดี้รู้สึกแปลกใจมาก เธอเคยยืม ‘ประวัติศาสตร์เกรย์คาสเซิล’ และ ‘ประวัติทวีปโดยสังเขบ’ ของโรแลนด์มาอ่าน


เล่มแรกบันทึกเรื่องการก่อเกิด พัฒนา และเหตุการณ์สำคัญของอาณาจักรอย่างละเอียดยิบ อย่างเช่น ชื่อของพระราชาทุกองค์ สถานะสมรสตลอดจนความเป็นไปของพระโอรสพระธิดา เมื่อพูดถึงบุคคลสำคัญก็มีการจัดลำดับเชื้อสายอย่างละเอียดจนแทบจะเหมือนทำเนียบตระกูล


ส่วน ‘ประวัติทวีปโดยสังเขบ’ เน้นหนักไปที่การเปลี่ยนแปลงของอาณาจักรใหญ่ทั้งสี่ การเปลี่ยนขั้วอำนาจ และการต่อสู้ทางการเมือง ทว่าชีวประวัติของผู้ปกครองอาณาจักรทุกคนก็ยังคงเป็นเนื้อหาสำคัญ


แต่ในหนังสือประวัติศาสตร์ศาสนจักรนั้นกลับไม่เอ่ยชื่อพระสันตะปาปาแม้แต่องค์เดียว เช่นเดียวกับนามของพระเจ้า ผู้ที่เคยดำรงตำแหน่งผู้นำศาสนจักรทุกคนจะถูกเรียกแค่ว่าพระสันตะปาปา


เมื่ออ่านจบทั้งเล่มจะรู้สึกว่า ตลอดระยะเวลาหลายร้อยปีมานี้มีพระสันตะปะปาแค่องค์เดียว ซึ่งจุดนี้ไม่สมเหตุสมผลเอามากๆ แบบนี้น่าจะเรียกว่าจงใจบิดเบือนเนื้อหามากกว่าบันทึกเหตุการณ์ตามความเป็นจริง


ทันใดนั้น ไนติงเกลก็ปรากฏตัวขึ้นในห้อง เวนดี้วางหนังสือลงก่อนจะมองอีกฝ่ายอย่างสงสัย “ดึกป่านนี้แล้วยังมีเวลามาหาข้าอีกหรือ”


อีกฝ่ายเดินนวดคอมานั่งลงที่ข้างเตียง “เพิ่งส่งนาน่ากลับถึงบ้านน่ะ ไลต์นิ่งเล่า”


“พอหัวถึงหมอนก็หลับปุ๋ยไปเลย ปากยังพึมพำหาพ่อไม่หยุด” เวนดี้ยักไหล่ “เห็นปกติใจกล้าออกอย่างนั้น อย่างไรเสียก็ยังเป็นเด็กล่ะน่ะ”


“ในสายตาท่าน ทุกคนก็เป็นเด็กทั้งนั้น” ไนติงเกลแย่งหนังสือในมือเธอมา “เจ้าชายตรัสแล้วไม่ใช่หรือว่าอย่าอ่านหนังสือตอนกลางคืน โดยเฉพาะอย่างยิ่งนั่งอ่านบนเตียงเช่นนี้ หากแสงไม่พอ ตาจะเสียเอาได้”


“จริงด้วย เจ้าชายเคยตรัสไว้จริงๆ”


แม่มดสองคนคุยกันอยู่ครู่ใหญ่ ไล่ตั้งแต่การเดินทางจากเมืองซิลเวอร์มาจนถึงเทือกเขาสิ้นวิถี ตั้งแต่ได้ยินว่าเมืองชายแดนมีแม่มดประสบภัยร้ายจนได้มาร่วมต่อสู้กับเจ้าชายในเดือนแห่งปีศาจ


ไนติงเกลพูดบ้างหยุดบ้าง ในขณะที่เวนดี้คอยแทรกทีละประโยคสองประโยค นี่คือความรู้ใจที่เกิดขึ้นจากการอยู่ร่วมกันมาตลอดระยะเวลาห้าปี


เวลาผ่านไปอย่างช้าๆ จนกระทั่งเทียนใกล้จะดับลง เวนดี้จึงเอ่ยถามอีกฝ่ายว่า “เป็นอะไรไป เห็นไลต์นิ่งทำเช่นนั้นแล้วนอนไม่หลับหรืออย่างไร”


“ท่านพูดเรื่องอะไร...”


“ก็ยังจะมีเรื่องอะไรเล่า” เวนดี้ส่ายหน้ายิ้มๆ “เวโรนิกา พวกเราเป็นแม่มดนะ เจ้าก็น่าจะรู้นี่นา”


“...” ไนติงเกลเงียบไป ผ่านไปครู่ใหญ่จึงขานตอบเบาๆ “อืม”


มันคือชะตากรรม ชะตากรรมที่แม่มดทุกคนไม่อาจหลบเลี่ยงได้


เวนดี้หุบยิ้มแล้วถอนใจเบาๆ “เจ้าชายโรแลนด์ วิมเบิลดันทรงเป็นเจ้าชายลำดับที่สี่ของอาณาจักร หน้าที่ของพวกเราคือช่วยให้พระองค์ได้ขึ้นครองราชย์ในฐานะพระราชาแห่งเกรย์คาสเซิล พระองค์จะได้ทรงปกครองอาณาจักรด้วยความเป็นธรรม และให้ความคุ้มครองแก่พวกพี่น้องของพวกเรา


แต่ถึงอย่างไรพระองค์ก็ทรงเป็นถึงพระราชา เมื่อถึงเวลาที่เหมาะสม พระองค์ก็จะอภิเษกสมรสกับบุตรสาวของดยุกหรือเจ้าหญิงจากอาณาจักรอื่นๆ


จากนั้นก็จะทรงให้กำเนิดพระทายาทรุ่นต่อไป อาจจะหนึ่งคน หรืออาจจะมากกว่านั้น อาจจะเป็นพระโอรส หรืออาจจะเป็นพระธิดา


หากเป็นพระโอรสก็จะทรงเป็นผู้สืบราชสมบัติคนต่อไป หากเป็นพระธิดาก็จะได้อภิเษกสมรสกับขุนนางตระกูลใหญ่ๆ”


พอพูดถึงตรงนี้ เวนดี้ก็หยุดไปครู่หนึ่ง ก่อนจะเอ่ยถ้อยคำที่ไนติงเกลและแม่มดทุกคนไม่อยากได้ยินออกมา “เวโรนิกา พวกเราเป็นแม่มด แม่มดให้กำเนิดบุตรไม่ได้


ต่อให้คิดในแง่ดีที่สุดคือ หลังจากที่พระองค์ทรงขึ้นครองราชย์แล้ว แม่มดสามารถใช้ชีวิตในอาณาจักรได้อย่างอิสระไม่ต่างจากคนทั่วไป


หรือกระทั่งมีแม่มดเก่งๆ บางคนได้เข้าไปคลุกคลีกับสังคมเบื้องบนจนได้รับแต่งตั้งเป็นขุนนาง เจ้าก็ไม่อาจเปลี่ยนแปลงความจริงที่ว่าแม่มดไม่สามารถให้กำเนิดบุตรได้อยู่ดี


พวกนางให้กำเนิดทายาทมาสืบทอดความรุ่งโรจน์ของวงศ์ตระกูลไม่ได้ ดังนั้น เหล่าขุนนางทั้งหลายก็จะไม่ยอมแต่งงานกับแม่มดเช่นเดียวกัน


สวรรค์ได้มอบพลังบางอย่างให้กับพวกเรา ขณะเดียวกันก็พรากพลังบางอย่างไปจากพวกเราด้วย นี่คือชะตากรรม” เธอพูดเสียงเบา “หวังว่าเจ้าจะเข้าใจ”


“ข้าเข้าใจ” เธอพูดเสียงเบา


...


เวนดี้ส่งไนติงเกลกลับไปแล้วก็ไม่ได้รู้สึกดีนัก แต่เธอเชื่อว่าอีกฝ่ายจะเดินออกมาจากความทุกข์นี้ได้ เพราะถึงอย่างไรพวกเธอก็เคยเอาชนะอุปสรรคครั้งใหญ่ๆ มาแล้วมากมาย มีหรือจะยอมแพ้ต่ออุปสรรคครั้งนี้อย่างง่ายดาย


เธอเชื่ออย่างนั้น


........................................


[Go To Next Chapter]( ./4.md)