##บทที่ 263 ‘ข้าวสาลีโตเต็มที่แล้ว’
เซนจ์ ดาลีเดินสวมหมวกฟางอยู่ริมแม่น้ำใต้แสงอาทิตย์จ้า กำลังตรวจดูข้าวสาลีว่าเจริญเติบโตแค่ไหนแล้ว
หลังการเพาะปลูกเป็นเวลาเกือบสี่เดือน เวลานี้ ข้าวสาลีส่วนใหญ่สุกแก่แล้ว
หากทอดสายตามองไป จะเห็นนาข้าวสาลีที่ไกลสุดลูกหูลูกตางามอร่ามราวกับมหาสมุทรสีทอง รวงข้าวแข็งแรงและอวบอิ่ม นอกจากเมล็ดข้าวจะเพิ่มขึ้นเป็นเท่าตัวแล้ว ขนาดของมันยังใหญ่กว่าข้าวสาลีทุกพันธุ์ที่เขาเคยเห็นมาด้วย ไม่ต้องชั่งน้ำหนักก็รู้ว่า ปีนี้พวกเขาจะต้องได้ผลผลิตมหาศาลอย่างแน่นอน
เขาเคยปลูกข้าวสาลีกับพ่อมาเป็นสิบปี ย่อมรู้ดีว่าข้าวสาลีปกติหน้าตาเป็นอย่างไร ข้าวสาลีหนึ่งต้นจะมีรวงเพียงหนึ่งถึงสามรวง โดยแต่ละรวงจะให้เมล็ดยี่สิบถึงสามสิบเมล็ดเท่านั้น ความอุดมสมบูรณ์ของดินส่งผลต่อขนาดของเมล็ดก็จริง แต่ปัจจัยอะไรที่ทำให้เมล็ดในรวงเพิ่มขึ้นจากเดิมเป็นเท่าตัวแบบนี้ได้ นอกจากแม่มดแล้ว เขาก็นึกคำตอบอื่นไม่ออกจริงๆ
การเปลี่ยนแปลงลักษณะนี้ยังมีอีกหลายอย่าง อย่างเช่นหอคอยน้ำสูงตระหง่านในเมือง...เขาเคยสำรวจวัตถุขนาดมหึมานี้ในระยะใกล้มาแล้ว กำลังคนเพียงอย่างเดียวไม่สามารถเคลื่อนย้ายถังเหล็กขนาดใหญ่ไปไว้บนโครงเหล็กซึ่งสูงกว่าบ้านพักอาศัยได้แน่นอน แล้วไหนจะการก่อสร้างที่แล้วเสร็จได้ในชั่วข้ามคืนอีกเล่า ทุกวันนี้ พวกชาวเมืองไม่ค่อยถือถังน้ำไปตักน้ำกันแล้ว เพราะแค่บิดก๊อกน้ำ ก็จะมีน้ำเย็นๆ ไหลออกมาจากท่อแล้ว
‘เกาะน้อย’ กลางแม่น้ำแดงก็เช่นกัน นับตั้งแต่เจ้าชายจัดพิธีมอบเหรียญเกียรติยศ แล้วเรียกคุณหนูนาน่าขึ้นเวทีเป็นต้นมา เขาก็กล้าใช้งานแม่มดอย่างเปิดเผยมากขึ้น ดูอย่างผืนดินที่โผล่ขึ้นเหนือผิวน้ำอันว่างเปล่าก็ได้ คนที่ทำเรื่องแบบนี้ได้ก็มีแต่แม่มดไม่ใช่หรือ
เขาเคยถามเรื่องนี้กับผู้ดูแลสำนักงานเมือง บารอฟแล้ว แต่คำตอบที่ได้ก็คือไม่ต้องสนใจ เจ้าชายโรแลนด์ทรงมีพระดำริของพระองค์เอง
เอาเถอะ...อย่างไรเสียพวกเชื้อพระวงศ์ก็ชอบทำตัวเป็นปรปักษ์กับศาสนจักรอยู่แล้ว หากฝ่ายหลังจะส่งกองทัพมาปราบเจ้าชาย ก็ต้องเอาชนะกองทัพที่หนึ่งให้ได้ก่อน มิฉะนั้น ดินแดนตะวันตกก็จะยังเป็นดินแดนตะวันตกของเจ้าชายโรแลนด์วันยันค่ำ
ดูดยุกไรอันเป็นตัวอย่างก็ได้
“นายท่าน ท่านมาแล้วหรือ” ทาสที่กำลังถอนหญ้าสองคนเห็นเซนจ์เดินมาก็รีบปรี่มาหา “ท่านดูสิ นาผืนนี้ใกล้จะถึงเวลาเก็บเกี่ยวแล้ว ดะ ดังนั้น ข้าจึงอยากถามว่า...”
“อยากถามว่าสัญญาที่เจ้าชายทรงให้ไว้ยังมีผลอยู่หรือไม่”
“ใช่ๆๆ” ทาสถูมืออย่างตื่นเต้น “พวกเราจะได้เลื่อนฐานะเป็นสามัญชนจริงๆ ใช่หรือไม่”
ในฐานะที่เป็นผู้รับผิดชอบกองการเกษตร นอกจากจะต้องบันทึกวิธีเพาะปลูกที่เหมาะสมที่สุดและเก็บข้อมูลผลผลิตแล้ว เซนจ์ยังมีหน้าที่สำคัญอีกอย่างหนึ่งด้วย นั่นคือติดต่อสื่อสารกับพวกทาส โดยประกาศนโยบายของเจ้าชายและสำนักงานเมืองให้พวกเขารู้โดยเร็วที่สุด แม้เขาจะไม่ชอบพวกบ้านนอกที่วันๆ อยู่แต่กับดินโคลนพวกนี้เท่าไรนัก แต่เขาก็ยังมีคุณธรรมพอจะรับผิดชอบภารกิจตัวเองให้เสร็จสมบูรณ์
“เห็นคำขวัญพวกนั้นหรือไม่” เซนจ์ชี้ไปที่ป้ายข้อความริมนา
“นายท่าน ข้า...อ่านไม่ออก...” ทาสคนนั้นยิ้มอายๆ
“งานคือเครื่องผลิตเงินตรา งานคือเครื่องเปลี่ยนชะตาชีวิต” เขาพูด “หรือพูดง่ายๆ ก็คือ แค่เจ้าขยันเพาะปลูก เจ้าก็จะมีโอกาสเลื่อนฐานะเป็นสามัญชนแล้ว นี่คือสิ่งที่เจ้าชายทรงสัญญาไว้ และจะยังคงมีผลแน่นอน”
“ยะ อย่างนั้นหรือ วิเศษไปเลย!”
“นอกจากนี้ หลังจากได้เป็นสามัญชนแล้ว เจ้าก็จะได้เข้าไปอยู่ในเขตใจกลางเมือง มีบ้านอิฐเป็นของตัวเอง และมีสิทธิ์เข้ารับการศึกษาขั้นพื้นฐานด้วย ต่อไปเจ้าก็ไม่ต้องถามข้าแล้วว่าคำขวัญพวกนั้นเขียนว่าอย่างไร” เซนจ์พูดเนื้อหาในประกาศซ้ำอีกครั้ง
“ข้าเข้าใจแล้ว นายท่าน” ทาสพยักหน้าอย่างตื้นตัน “อากาศร้อนๆ เช่นนี้ ท่านอยากเข้าไปจิบน้ำเย็นๆ ในกระท่อมข้าหรือไม่”
“ไม่ล่ะ พวกเจ้าไปทำงานเถอะ” เขาโบกมือ มองคนสองคนที่โค้งตัวก้มหัวขอบคุณอยู่เป็นนาน ก่อนจะกลับไปยุ่งกับงานในนาต่อ นี่คือคำถามที่เซนจ์ถูกถามมากที่สุดในช่วงหนึ่งเดือนมานี้ ไม่ว่าจะอธิบายอย่างไร พวกเขาก็ยังแวะเวียนมาถามอย่างไม่รู้จักเหนื่อยหน่าย ราวกับกลัวว่าเจ้าชายจะยกเลิกสัญญาในพริบตาอย่างไรอย่างนั้น
เซนจ์เดินต่อได้ไม่ไกล ก็มีกลุ่มคนกรูมาหาเขาอีก “สวัสดี ท่านเซนจ์ หลังจากเก็บข้าวสาลีพวกนี้ไปตากแล้ว พวกเราต้องส่งให้เมืองชายแดนแค่ร้อยละเจ็ดสิบเองหรือ”
เฮ้อ เขาแอบถอนใจเงียบๆ คำถามนี้ถูกถามมากเป็นอันดับสองรองจากคำถามเรื่อง ‘การเลื่อนฐานะเป็นสามัญชน’ เท่านั้น “ปีแรกเป็นเช่นนั้นจริงๆ และหลังจากนั้นก็จะลดปริมาณลงเรื่อยๆ ด้วย หลังจากเจ้าได้เป็นสามัญชนแล้ว ปริมาณข้าวสาลีที่เจ้าต้องส่งจะลดลงเหลือแค่ร้อยละยี่สิบเท่านั้น ข้าย้ำเรื่องนี้ไปไม่รู้กี่รอบต่อกี่รอบแล้ว”
“หากข้าได้เป็นสามัญชนจริงๆ ก็ดีสิ” ชายตัวสูงเกาท้ายทอยว่า “แล้วข้าวสาลีที่เหลืออีกร้อยละสามสิบเล่า พวกเราสามารถ...”
“ขายให้เจ้าชาย เก็บไว้กินเอง หรือเก็บไว้เป็นเมล็ดพันธุ์เท่านั้น” เซนจ์ปรบมือ สั่งให้พวกเขาเรียกทาสที่อยู่บริเวณนั้นมาให้หมด “พวกเจ้าฟังให้ดี เมืองชายแดนห้ามพวกเจ้าซื้อขายเสบียงกันเองเด็ดขาด ไม่ว่าจะขายให้ชาวเมืองหรือขายให้พ่อค้าต่างถิ่นก็ตาม ล้วนถือว่าละเมิดกฎหมายเมืองชายแดนทั้งนั้น คนที่ทำเช่นนี้ไม่เพียงแต่จะถูกริบทรัพย์สินเท่านั้น แต่ยังอาจถูกจำคุกด้วย”
“แล้วถ้าเจ้าชายเสนอราคาต่ำๆ ให้พวกเราจะทำอย่างไร” ชายตัวสูงบ่นงึมงำ
“จะไม่เป็นเช่นนั้นแน่นอน เจ้าชายจะทรงซื้อเสบียงตามราคาตลาด ไม่ว่าพวกเจ้าจะเก็บเกี่ยวได้มากหรือน้อย ราคาก็จะไม่เปลี่ยนแปลงมาก ดังนั้นพวกเจ้าไม่ต้องกลัวว่าหลังจากขายข้าวสาลีแล้วจะไม่มีเงินซื้ออาหารกิน หรือว่าหากเก็บเกี่ยวผลผลิตได้มากเกินไปแล้วจะขายไม่ออกหรือต้องขายในราคาถูกเลย” เซนจ์พูดเน้นทุกถ้อยคำ “เมืองชายแดนมีจุดจำหน่ายเสบียงเพียงแห่งเดียวเท่านั้น นั่นก็คือตลาดชาวบ้าน และผู้ที่ดูแลตลาดก็คือสำนักงานเมืองนั่นเอง”
“เช่นนั้นราคาจะ...”
“วางใจเถอะ เจ้าชายจะทรงประกาศราคาก่อนรับซื้อแน่นอน”
เซนจ์มองดูพวกทาสที่แยกย้ายกันไปเป็นกลุ่มๆ พลางเลียริมฝีปากที่แห้งผาก จากนั้นจึงหันมาตรวจดูพืชเกษตรต่อ ไม่รู้จะมีสักคนที่จำคำพูดของเขาได้ แต่ว่าท่านบารอฟได้ประกาศเจตนารมณ์อันแน่วแน่ของเจ้าชายแล้ว หากถึงตอนนั้นมีใครแอบซื้อขายเสบียงเองล่ะก็ คนคนนั้นก็จะต้องถูกลงโทษอย่างรุนแรง
ทันใดนั้นเอง ชายหนุ่มคนหนึ่งก็ผละออกจากกลุ่ม แล้วเดินย้อนมาหาเขา “นายท่าน” เขาหอบหายใจแรง “ข้ายังมีเรื่องอยากถามท่านอีกเรื่อง”
“หืม”
“ท่านพอรู้หรือไม่ว่าสุภาพสตรีเอรินและเมย์หายไปไหน” เขาดูลังเลเล็กน้อย “ระยะนี้ไม่มีละครแสดงที่ลานเมืองเลย ข้าอยากจะถามท่านว่า...ตอนนี้พวกนางเป็นอย่างไรบ้าง พวกนาง...ป่วยอยู่หรือ”
คำถามนี้ถือว่าแปลกใหม่ทีเดียว เซนจ์อดยิ้มไม่ได้ หากไม่ใช่เพราะเขาบังเอิญเห็นพวกเธอกำลังยื่นเรื่องอยู่ที่สำนักงานเมืองล่ะก็ เขาคงตอบคำถามนี้ไม่ได้แน่ๆ “พวกนางเดินทางไปป้อมปราการลองซองแล้ว”
“หา” อีกฝ่ายผุดสีหน้าผิดหวัง “พวกนางจะไม่อยู่เมืองชายแดนแล้วหรือ”
“พวกนางแค่ไปแสดงละครที่ป้อมน่ะ” เขายักไหล่ “แล้วตอนนี้อากาศก็ร้อนขนาดนี้ เจ้าเองก็คงไม่อยากเห็นพวกนางยืนเหงื่อไหลอยู่กลางแดดกระมัง ประเดี๋ยวถึงฤดูใบไม้ร่วงเมื่อไร พวกนางก็จะกลับมาแสดงละครเรื่องใหม่ที่ลานเมืองอีกครั้ง”
“ทะ ที่แท้ก็เป็นเช่นนี้เอง...ขอบคุณนายท่าน!”
เมื่อเห็นชายหนุ่มเดินจากไปอย่างมีความสุข เซนจ์ก็อดนึกถึงตัวเองไม่ได้...จากอัศวินมาเป็นเชลย จากเชลยมาเป็นเจ้าหน้าที่ในสำนักงานเมือง ชีวิตเขาในช่วงไม่กี่เดือนมานี้เรียกได้ว่าผกผันถึงขีดสุด เขาไม่อยากกลับไปตระกูลวูล์ฟแล้ว เพราะที่นั่นไม่มีอะไรนอกจากบ้านผุๆ พังๆ และนาข้าวสาลี ที่เขามาเป็นอัศวินก็เพราะไม่อยากปลูกข้าวกับพ่อไปตลอดชีวิตนั่นเอง
ใช่ว่าอัศวินทุกคนจะเจริญรุ่งเรืองได้เหมือนอัศวินแสงอรุณ หรือมีที่ดินและลูกน้องดีๆ เหมือนอัศวินของดยุกเสียเมื่อไร ตอนนี้เขามีรายได้ต่อปีมากกว่าตอนเป็นอัศวินด้วยซ้ำ มิหนำซ้ำยังมีโอกาสเจริญก้าวหน้าอีกมาก บางทีนี่อาจเป็นเวลาที่เขาควรพาพ่อแม่มาอยู่เมืองชายแดน แต่งงานกับผู้หญิงสักคน แล้วดื่มด่ำชีวิตอันแสนสุขแล้วกระมัง
........................................




[Go To Next Chapter]( ./176.md)