##บทที่ 149 วาณิชจากเมืองหลวง (2)
“เจ้าขายดินประสิวเป็นหลักหรือ” โรแลนด์พูดเข้าประเด็น


“เปล่าเพคะ ฝ่าบาท” มาร์เจอรีในตอนนี้ไม่ได้ฉีกยิ้มตามมารยาทอีกต่อไป น้ำเสียงของเธอฟังดูสนิทสนมขึ้นมาก “หม่อมฉันขายสินค้ามากมายหลายชนิด ตั้งแต่อัญมณีไปจนถึงผ้าพับ ตั้งแต่โรงแรมไปจนถึงโรงเหล้า อันที่จริง เมื่อหนึ่งเดือนที่แล้ว หม่อมฉันยังไม่ได้ขายดินประสิวเลยเพคะ เพียงแต่เจ้าของโรงผลิตดินประสิวแพ้พนันหมดตัวในบ่อนของหม่อมฉัน เลยต้องยกโรงผลิตดินประสิวให้หม่อมฉัน”


นอกจากจะขายสินค้าหลายชนิดแล้ว ยังมีธุรกิจบริการด้วยหรือนี่...แม่ค้าคนนี้มีที่มาอย่างไรกัน คนที่จะเปิดบ่อนในเมืองหลวงได้ คงไม่ได้มีแค่เงินอย่างเดียวแน่ เขาเคาะโต๊ะส่งสัญญาณให้ไนติงเกล แต่ไนติงเกลกลับบีบต้นคอเขา...นั่นหมายความว่าอีกฝ่ายสวมหินอาญาสิทธิ์ ไม่สามารถตรวจสอบได้ว่าเธอพูดโกหกหรือไม่


แต่เดี๋ยวก่อน...ถ้าตรวจสอบไม่ได้ แล้วทำไมก่อนหน้านี้เธอถึงบีบไหล่ขวาเขาอย่างแรงล่ะ


โรแลนด์กระแอมสองครั้ง เกือบจะหันไปถามอีกฝ่ายอยู่รอมร่อ


เขาเคยได้ยินว่า หลังจากพวกพ่อค้าแม่ค้าจากฟยอร์ดมาตั้งรกรากในสี่อาณาจักรใหญ่แล้ว พวกเขาก็จะขยายกิจการจนใหญ่โต จนกระทั่งเก็บเงินได้มากมายมหาศาล อย่างไรเสียชาวทะเลก็เกิดมาเพื่อค้าขายอยู่แล้ว เพราะพวกเขากล้าได้กล้าเสียและมีสายตาที่แหลมคม มักมองเห็นโอกาสธุรกิจได้ก่อนใคร


จริงอยู่ที่พอคนส่วนใหญ่มีฐานะแล้วก็มักถูกปอกลอกรีดไถ แต่ก็มีคนบางส่วนที่สามารถประคับประคองตัวเองจนมั่นคงได้เหมือนกัน พวกเขามักอาศัยเส้นสายในท้องถิ่น และสร้างเครือข่ายที่เอื้อประโยชน์ซึ่งกันและกัน บางทีมาร์เจอรีอาจจะเป็นหนึ่งในเศรษฐีพวกนั้นก็เป็นได้


ดังนั้นโรแลนด์จึงตัดสินใจพูดสิ่งที่ตัวเองต้องการออกมาตรงๆ “ข้าต้องการดินประสิวจำนวนมาก ยิ่งมากเท่าไรยิ่งดี”


“แต่ดินแดนตะวันตกไม่ได้อยู่ในเขตร้อน โดยเฉพาะอย่างยิ่งเมืองชายแดนที่อยู่ติดกับเทือกเขาสิ้นวิถีแห่งนี้ ฝ่าบาท ฝ่าบาททรงต้องการดินประสิวมากขนาดนั้นจริงๆ หรือเพคะ” เธอพูดอย่างสงสัย “หม่อมฉันมีโรงผลิตดินประสิวสามแห่งไม่ไกลจากเมืองหลวง พอที่จะให้ขุนนางในเมืองขนาดกลางใช้คลายร้อนได้ทั้งเมือง”


โรงผลิตดินประสิวสามแห่ง! โรแลนด์ดีใจจนเนื้อเต้น แต่ไม่แสดงออกทางสีหน้า “ข้าว่าจะสร้างห้องแช่เย็นที่ชั้นใต้ดินน่ะ เผื่อไว้เก็บอาหารที่เน่าเสียง่าย หากเจ้าให้ราคาที่สมเหตุสมผล ข้าก็ยินดีซื้อดินประสิวเจ้าทั้งหมด”


“ในเมื่อฝ่าบาทตรัสเช่นนี้” เธอพยักหน้า “หม่อมฉันก็ยินดีขนดินประสิวทั้งหมดมาที่เมืองชายแดนเช่นกัน ทั้งยังจะขายให้ฝ่าบาทในราคาเพียงร้อยละเก้าสิบของราคาตลาดด้วย แต่ว่า...”


“แต่ว่าอะไร”


“หม่อมฉันไม่ค่อยอยากได้เงินน่ะสิเพคะ เพราะเท่าที่มีอยู่ก็ใกล้จะล้นคลังสมบัติเต็มทีแล้ว ได้ยินว่าเมืองชายแดนมีสินค้าพิเศษไม่ใช่หรือเพคะ หากเป็นไปได้ล่ะก็ ทรงใช้สินค้าพวกนั้นมาจ่ายแทนเงินได้หรือไม่เพคะ แล้วหม่อมฉันจะทำสัญญาซื้อขายกับฝ่าบาททันที”


“สินค้าพิเศษหรือ” โรแลนด์อึ้ง เขาเพิ่งได้ยินคนบอกว่าไม่อยากได้เงินเป็นครั้งแรก


“เพคะ อย่างเช่นก้อนเหล็กดำๆ ที่เคลื่อนไหวเองได้” มาร์เจอรีโน้มตัวไปด้านหน้าเล็กน้อย “คนของฝ่าบาทบอกว่าของชนิดนี้มีพละกำลังมหาศาล แค่ต้องคอยจุดไฟต้มน้ำให้มันเท่านั้น อันที่จริง ที่หม่อมฉันตัดสินใจมาที่นี่ก็เพราะได้ยินเรื่องนี้นี่ล่ะเพคะ มิฉะนั้นหม่อมฉันขายดินประสิวให้ขุนนางในเมืองยังได้กำไรดีกว่า...เพราะยิ่งขนส่งไกลเท่าไร ค่าใช้จ่ายของหม่อมฉันก็ยิ่งเพิ่มมากขึ้นเท่านั้น”


ลาภลอยแท้ๆ โรแลนด์คิด แม้จะไม่รู้ว่าลูกศิษย์ของบารอฟไปเจอเธอ และพูดถึงเครื่องจักรไอน้ำได้อย่างไร แต่ก็เห็นได้ชัดว่าแม่ค้าจากเมืองหลวงคนนี้สนใจมันมาก


ผลิตภัณฑ์อุตสาหกรรมสามารถทำกำไรได้มากแค่ไหนเขาย่อมรู้ดี ยิ่งเป็นเครื่องจักรที่เขาผลิตได้แค่เจ้าเดียวด้วยแล้วยิ่งไม่ต้องพูดถึง ตอนแรกเขายังกังวลว่าหากเมืองชายแดนเลิกขายแร่เมื่อไร เงินที่ยึดมาจากดยุกก็ต้องหมดลงสักวัน ไม่คิดเลยว่าอยู่ดีๆ จะมีโอกาสทองลอยมาตรงหน้า


“ที่แท้ก็อย่างนี้นี่เอง” โรแลนด์ยิ้มบางๆ “ของที่เจ้าพูดถึงเรียกว่าเครื่องจักรไอน้ำ มันสามารถเปลี่ยนไอน้ำที่ได้จากการต้มน้ำมาเป็นพลังงานได้ หลักการก็ไม่ซับซ้อนอะไร แต่มีแค่เมืองชายแดนเท่านั้นที่ผลิตมันได้”


“ของสิ่งนี้มีอยู่จริงหรือเพคะ”


“แน่นอนอยู่แล้ว” โรแลนด์แบมือ “แต่ว่ากระบวนการผลิตซับซ้อนพอดู ราคาก็สูงมากเชียวล่ะ แต่หากเจ้าสนใจ ข้าจะพาไปดูของจริงก่อนก็ได้”


“ด้วยความยินดีอย่างยิ่งเพคะ” เธอลุกขึ้นอย่างตื่นเต้น


********************


ที่เหมืองเนินเขาทิศเหนือ ทันทีที่เห็นสัตว์ประหลาดเหล็กคำรามเสียงดังขณะลากรถขนแร่พูนๆ ออกมาจากอุโมงค์ มาร์เจอรีก็จ้องจนตาถลน


“ฝ่าบาท นี่ นี่มัน...ไม่น่าเชื่อเลยจริงๆ” เธอพูดเสียงสั่น “ตอนแรกหม่อมฉันยังคิดว่าคนของฝ่าบาทพูดโม้เกินจริง ใครจะรู้ว่าเขาพูดน้อยไปด้วยซ้ำ...คนหลายสิบคนรวมกันยังสู้เจ้า...เครื่องจักรไอน้ำนี่ไม่ได้เลย”


มาร์เจอรีจะขยับไปดูใกล้ๆ แต่โรแลนด์ห้ามไว้ “เครื่องจักรไอน้ำที่กำลังทำงานอยู่อันตรายมาก พยายามอยู่ห่างๆ ไว้ดีกว่า เจ้าเห็นไอสีขาวที่มันพ่นออกมาหรือไม่ มันลวกผิวเจ้าเละได้เลยล่ะ”


“ฝ่าบาททรงใช้มันขนแร่อย่างเดียวหรือเพคะ” เนื่องจากเสียงเครื่องจักรดังมาก เธอจึงต้องแหงนหน้าตะโกนคุยกับเขา


“ในเหมืองของข้ามีเครื่องจักรอยู่สองเครื่อง เครื่องแรกใช้ลากรถขนแร่ เครื่องที่สองใช้ตักน้ำในอุโมงค์” โรแลนด์ตอบ


“อันที่จริง นับตั้งแต่ข้าศึกษากระบวนการผลิตมาจนถึงตอนนี้ ข้าเพิ่งผลิตเครื่องจักรไอน้ำออกมาแค่สามเครื่องเท่านั้น ข้าจึงอยากใช้มันกับงานที่จำเป็นจริงๆ แต่ความจริงแล้วมันใช้งานได้หลากหลายทีเดียว นอกจากงานเหมืองที่เจ้าเห็นอยู่นี้ มันยังสามารถบดข้าวสาลีแทนกังหันลมหรือกังหันน้ำได้ด้วย เจ้าจึงไม่ต้องอาศัยแรงลมหรือแรงน้ำอีกต่อไป งานไหนที่ต้องใช้แรงคนหรือแรงสัตว์มากๆ ก็ใช้เจ้านี่แทนได้ทั้งนั้น หรือถ้าจะเอาไปใช้งานบนเรือแทนฝีพาย เรือเจ้าก็จะแล่นได้อย่างรวดเร็วโดยไม่ต้องพึ่งใบเรือเลย!”


เขารู้ว่าเรือเดินทะเลที่สามารถแล่นได้โดยไม่ต้องอาศัยแรงลมหรือทิศทางลมนั้นมีความหมายต่อชาวฟยอร์ดแค่ไหน จริงดังคาด มาร์เจอรีจ้องโรแลนด์ตาเป็นประกาย “ฝ่าบาททรงเสนอราคามาเลยเพคะ หม่อมฉันต้องการซื้อของสิ่งนี้!”


“ถ้าเครื่องนี้คงไม่ได้หรอก ข้ายังต้องใช้มันทำงานในเหมืองน่ะ แต่เจ้าสามารถสั่งผลิตเครื่องใหม่ได้ ไว้เจ้าขนดินประสิวมาเมื่อไร พวกเราค่อยคำนวณค่าใช้จ่ายกันอีกที”


“ฝ่าบาททรงขายเครื่องละเท่าไรหรือเพคะ...”


โรแลนด์พาเธอเดินห่างออกมาจากปากอุโมงค์ เสียงเครื่องจักรไม่ได้ดังบาดหูอย่างเมื่อครู่แล้ว “ห้าร้อยเหรียญทอง” เขาพูด
เขาแอบตั้งราคาไว้เกินจริงเล็กน้อย ราคานี้เทียบได้กับผลประกอบการในที่ดินหนึ่งปีของอัศวินหนึ่งคนเลยทีเดียว วัสดุที่ใช้ในการผลิตเครื่องจักรไอน้ำมีมูลค่าประมาณยี่สิบเหรียญทอง รวมกับค่าหลอม ค่าแรง ค่าติดตั้งแล้วก็เพิ่งห้าสิบเหรียญทองเท่านั้น แต่ว่าของซื้อของขายน่ะ อย่างไรเสียก็ต้องมีการต่อรองราคาอยู่แล้ว


“เช่นนั้นก็ตกลงตามนี้เพคะ! หม่อมฉันขอสั่งซื้อเครื่องจักรไอน้ำสิบเครื่อง!”


“...” โรแลนด์อึ้ง สิบเครื่องก็ห้าพันเหรียญทอง! มากพอๆ กับเงินที่ดยุกไรอันสะสมไว้ถึงห้าหกปีเชียวนะ จะต่อราคาสักนิดก็ไม่มี คนรวยเขาทำธุรกิจกันอย่างนี้หรือ เขากระแอม “เจ้าแน่ใจหรือ เงินก้อนนี้ไม่ใช่เล็กๆ เลยนะ แล้วอีกอย่าง เครื่องจักรก็ไม่ใช่ของที่ซื้อแล้วจะใช้งานได้ตลอดกาล เจ้ายังต้องจ่ายค่าบำรุงรักษามันไปเรื่อยๆ อีก”


“หม่อมฉันรู้เพคะ เรือเดินทะเลก็ต้องเข้าอู่เพื่อทำความสะอาดเพรียงและสาหร่ายที่เกาะท้องเรือ หรือไม่ก็เปลี่ยนเชือกเปลี่ยนใบเรือเหมือนกัน” มาร์เจอรีพูดอย่างไม่ยี่หระ “หากต้องเปลี่ยนหรือเพิ่มอะไร หม่อมฉันก็จ่ายเงินซื้อกับฝ่าบาทได้นี่เพคะ หรือหากไม่ได้จริงๆ ฝ่าบาทก็ทรงขายช่างซ่อมบำรุงกับคนคุมเครื่องจักรให้หม่อมฉันเลยแล้วกัน”


โรแลนด์หุบปากฉับ ในหัวเหลือเพียงความคิดเดียวเท่านั้น คนรวยนี่ดีชะมัด


........................................


[Go To Next Chapter]( ./62.md)