##บทที่ 158 แอชเชส (2)
“นักรบที่แกร่งกล้าที่สุดของศาสนจักร และเป็นไม้ตายที่พวกเขาใช้รับมือกับแม่มดอมนุษย์” แอชเชสพูด “พวกเขาว่องไวและแข็งแกร่งไม่แพ้ข้าเลย มิหนำซ้ำ...” เธอลังเลสักครู่


“ดูเหมือนพวกเขาจะสูญเสียจิตวิญญาณไปแล้วด้วย ข้าเคยฟันแขนขวานักรบอาญาสิทธิ์คนหนึ่งขาดขณะต่อสู้ แต่เขากลับยื่นมือซ้ายมาควักตาข้าอย่างไม่ลังเล ขนาดข้าวิ่งหนีเขา เขาก็ยังวิ่งตามข้าได้ราวกับบาดแผลนั้นทำอะไรเขาไม่ได้เลย...เรื่องนี้ไม่เกี่ยวกับสติแน่นอน นักรบเก่งๆ ที่เสียแขนไปอาจจะยังตั้งสติบอกตัวเองให้สู้ต่อไปได้ แต่ไม่มีทางทรงตัวได้โดยปราศจากแขนภายในระยะเวลาสั้นๆ เด็ดขาด”


“ข้าเคยได้ยินแต่ทหารพิพากษา” เวนดี้พึมพำ “ในเมื่อศาสนจักรมีนักรบที่แข็งแกร่งขนาดนี้ เหตุใดข้าจึงไม่เคยเห็นพวกเขาตอนออกล่าแม่มดเลย”


“ข้าไม่รู้” แอชเชสตอบช้าๆ “ชื่อนักรบอาญาสิทธิ์นี่ ข้าก็เพิ่งได้ยินตอนกลับไปที่เมืองศักดิ์สิทธิ์เก่าอีกครั้งนี่ล่ะ”


“ท่าน...ยังกลับไปที่นั่นอีกหรือ” เวนดี้ถามอย่างประหลาดใจ


“อืม ข้าจะปล่อยเดนมนุษย์พวกนั้นไปง่ายๆ ได้อย่างไร” เธอลุกขึ้นเดินไปที่ริมหน้าต่าง “ข้ากลับไปโจมตีโบสถ์เล็กๆ และกองบัญชาการทหารพิพากษาอีกหนึ่งแห่ง บังเอิญที่นั่นมีผู้พิพากษาอยู่ด้วย ตอนแรกข้ายังคิดว่าเขาไม่กลัวตายเสียอีก”


เมื่ออยู่ต่อหน้าความตายและความทรมาน ผู้พิพากษาก็แสดงสีหน้าหวาดกลัวและร้องขอชีวิตไม่ต่างจากคนธรรมดาเลย “ข้ารู้จักคำว่านักรบอาญาสิทธิ์จากเขา พวกเขาก็คือทหารพิพากษาที่เข้าพิธีเปลี่ยนร่างแล้ว และคนที่จะเข้าพิธีอันทรงเกียรตินี้ได้ก็จะต้องเป็นนักรบฝีมือดีเท่านั้น การเปลี่ยนร่างจะต้องมาจากความสมัครใจ เพราะโอกาสที่จะเปลี่ยนร่างสำเร็จนั้นขึ้นอยู่กับแรงใจอันเด็ดเดี่ยวเป็นส่วนใหญ่ หรือพูดอีกอย่างก็คือ นักรบอาญาสิทธิ์ต่างจากแม่มดตรงที่พวกเขาไม่ได้แข็งแกร่งโดยธรรมชาติหรือมีพรสวรรค์มาแต่กำเนิด ทว่าถูกคนดัดแปลงเอาภายหลัง”


“...” เวนดี้ตกใจจนพูดไม่ออก


“ข้าเดาว่าที่พวกเขาไม่ค่อยส่งนักรบอาญาสิทธิ์ไปทำสงครามเหมือนทหารพิพากษา คงเป็นเพราะผลข้างเคียงหลังจากการเปลี่ยนร่างน่ะ นักรบที่ไม่มีชีวิตจิตใจก็ไม่ต่างอะไรจากสัตว์ประหลาดหรอก” แอชเชสถอนใจ “ช่วงนั้นข้าซ่อนตัวอยู่ในทางระบายน้ำหรือไม่ก็บ่อน้ำตอนกลางวัน พอตกกลางคืนก็ออกมาสังหารสาวกศาสนจักร จนกระทั่งศาสนจักรออกค้นหาข้าจนทั่วเมือง ข้าจึงต้องหนีออกมาจากเมืองศักดิ์สิทธิ์เก่า วันที่ข้าหนีออกมานั้น เสื้อผ้าของข้าชุ่มเลือดจนแนบติดกับเนื้อ ดูน่าสยดสยองมากเชียวล่ะ ข้าคงไม่ต่างจากสัตว์ป่าที่บ้าคลั่งในสายตาคนทั่วไป”


เธอรู้สึกถึงมือข้างหนึ่งที่กดลงบนไหล่ “ไม่เป็นไรแล้วนะ อยู่ที่นี่ท่านจะได้ใช้ชีวิตเหมือนคนธรรมดาแล้ว เจ้าชายทรงดีกับพวกพี่น้องมาก และตั้งแต่ผ่านเดือนแห่งปีศาจและสงครามกับดยุกป้อมเป็นต้นมา พวกชาวเมืองก็เริ่มยอมรับแม่มดได้แล้ว เมืองชายแดนแห่งนี้ก็คือภูเขาศักดิ์สิทธิ์ที่พวกเราตามหามานาน”


แอชเชสมองผู้หญิงที่ยืนริมหน้าต่างข้างเธอ เท่าที่เธอจำได้ พวกเด็กๆ ที่สำนักนางชีมักมีรูปร่างผ่ายผอม ดวงตาเลื่อนลอย และมองไม่เห็นแววตา ทว่าดูจากสภาพเวนดี้ในเวลานี้แล้ว เธอนึกภาพอีกฝ่ายในวัยเด็กไม่ออกจริงๆ ไม่ว่าจะเป็นรูปร่างหรือหน้าตา ก็ดูต่างจากพวกเด็กๆ ในตอนนั้นอย่างสิ้นเชิง นอกจากนี้ น้ำเสียงอ่อนโยนของเวนดี้ก็ทำให้เธอรู้สึกสงบและผ่อนคลายมาก


แต่ว่า เธอจำเป็นต้องพูดบางอย่างออกไป “ข้าจะไม่อยู่ที่นี่หรอก และข้าก็ไม่ได้มาที่นี่ด้วยเหตุนี้” เธอหยุดไปเล็กน้อย “ข้าจะพาพวกเจ้าไปจากที่นี่ ไปยังที่ที่ปลอดภัยจริงๆ เมืองชายแดนไม่ใช่ที่ที่พวกเจ้าควรอยู่นาน”


“ท่านจะไม่อยู่ที่นี่หรือ...” เวนดี้อึ้งไปสักครู่ “เพราะเหตุใด”


“เพราะตราบใดที่แม่มดยังอยู่ในทวีปนี้ ก็จะถูกศาสนจักรตามคุกคามอยู่ร่ำไป เจ้าหญิงทิลลีทรงนำแม่มดส่วนใหญ่ในเกรย์คาสเซิลเดินทางไปที่ฟยอร์ดแล้ว พวกเราจะสร้างอาณาจักรแม่มดขึ้นที่นั่น”


“แต่ฟยอร์ดก็มีศาสนจักรเหมือนกันไม่ใช่หรือ”


“แต่ที่นั่นมีภูมิประเทศเป็นหมู่เกาะ และเกาะแต่ละเกาะก็ไม่ได้อยู่ติดกัน ดังนั้นพวกเขาจึงแผ่อิทธิพลไปไม่ได้มาก นอกจากนี้...” แอชเชสยกมุมปาก “บนเกาะก็ไม่มีนักรบอาญาสิทธิ์ด้วย”


คราวนี้พวกเขาจะได้รู้ซึ้งถึงแรงอาฆาตของแม่มดเสียบ้าง เธอจะทำลายล้างอำนาจของศาสนจักรทุกเกาะ เหมือนอย่างที่พวกเขาเคยทำกับแม่มดมาแล้วในอดีต


“เจ้ากับพวกพี่น้องของเจ้าจะต้องไปจากที่นี่ เวนดี้” เธอพูดต่อ “การปล่อยข่าวเรียกแม่มดมาที่นี่ไม่ใช่เรื่องฉลาดเลย ข้าได้ยินข่าวนี้ ศาสนจักรก็ต้องได้ยินเช่นกัน พวกเขาไม่ปล่อยให้แม่มดรวมตัวกันง่ายๆ หรอก ข้าคิดว่าอีกไม่นาน กองทัพของศาสนจักรก็จะเดินทางข้ามเกรย์คาสเซิลมาจัดการพวกเจ้าแล้ว เจ้าคิดว่าหากถึงคราวเผชิญหน้ากับนักรบอาญาสิทธิ์ที่ไม่อาจเอาชนะได้พวกนั้นจริงๆ เจ้าชายจะทรงปกป้องพวกเจ้าหรือ ไม่มีผู้ปกครองคนไหนยอมเอาชีวิตมาเสี่ยงกับแม่มดหรอก ตอนนี้พระองค์อาจจะทรงดีกับพวกเจ้า แต่เมื่อถึงคราวคับขัน พระองค์ก็จะทรงสลัดพวกเจ้าทิ้งอย่างไม่ลังเล”


เวนดี้เงียบไปสักครู่จึงเอ่ยขึ้น “ข้าไม่รู้ว่าพี่น้องคนอื่นๆ คิดอย่างไร แต่ข้าจะไม่ไปจากเมืองชายแดนแน่นอน”


“ที่นี่มีแต่ภัยร้ายรอบด้าน” แอชเชสขมวดคิ้ว “ยิ่งอยู่นานก็ยิ่งอันตราย”


“ท่านจะให้ข้าทิ้งเจ้าชายไว้ แล้วหนีไปจากเมืองชายแดนเพื่อหลบเลี่ยงอันตรายที่กำลังจะมาถึงอย่างนั้นหรือ หากข้าทำเช่นนี้ข้าจะต่างจากเขาตรงไหน ข้าไม่อยากเป็นคนเช่นนั้น แล้วอีกอย่าง...” เธอสูดหายใจลึก “ข้าไม่คิดว่าเจ้าชายจะทรงพ่ายแพ้ต่อแรงกดดันของศาสนจักรอย่างที่ท่านพูด ไนติงเกลเคยถามคำถามนี้กับพระองค์แล้ว และพระองค์ก็ทรงตอบว่า ขอเพียงแม่มดในดินแดนของพระองค์สามารถใช้ชีวิตอย่างคนธรรมดาได้ ต่อให้ต้องเป็นปรปักษ์กับศาสนจักรก็ไม่เป็นไร”


“...” แอชเชสไม่ได้ตอบอีกฝ่าย เพราะเธอไม่รู้จะพูดอะไร เธอเคยเห็นสัญญาลวงโลกมาก็มาก หรือต่อให้เจ้าชายตั้งใจจะปกป้องแม่มดจนตัวตายจริงๆ ก็ไม่มีประโยชน์อยู่ดี การต่อสู้กับศัตรูที่เหนือกว่าก็คือการสละชีวิตโดยเปล่าประโยชน์


ทว่า เวลานี้เธอพอจะเข้าใจสถานการณ์ของสมาคมแล้ว หลังจากอสรพิษฮัคคาลาตายลง คนที่เหลือในสมาคมส่วนใหญ่ก็หันมาพึ่งเจ้าชาย ทาซาที่เดินทางไปกระจายข่าวถึงเมืองซิลเวอร์คนนั้นคงไม่ใช่แค่ชาวบ้านธรรมดาที่บังเอิญมาข้องเกี่ยวกับแม่มดหรอก แต่คงเป็นองครักษ์ของผู้ปกครองมากกว่า ถึงจะไม่รู้ว่าเขาใช้วิธีเจ้าเล่ห์อะไร ถึงทำให้แม่มดเชื่อใจเขามากขนาดนี้ แต่เธอเชื่อว่าแค่ใช้ดาบยักษ์ขู่เสียหน่อย ภาพลักษณ์จอมปลอมที่เขาบรรจงสร้างขึ้นก็จะถูกเปิดโปงอย่างรวดเร็ว


“ข้าอยากเจรจากับผู้นำของพวกเจ้า เจ้าชายโรแลนด์ วิมเบิลดัน” ในที่สุด แอชเชสก็พูดเสียงขรึม


...


แอชเชสได้เข้าเฝ้าเจ้าชายในเช้าวันต่อมา


ไนติงเกลพาแอชเชสเข้าไปในห้องทำงานของเขา เธอจึงได้พบผู้ชายน่ารังเกียจคนนั้นอีกครั้ง


แม้จะไม่อยากยอมรับเพียงใด แต่เธอก็หนีความจริงที่ว่าเขามีสายเลือดเดียวกับเจ้าหญิงทิลลีไม่ได้ ผมยาวสีเทาที่ถูกรวบด้วยริบบินง่ายๆ กำลังเปล่งประกายสีเงินจางๆ ใต้แสงอาทิตย์ยามเช้า นั่นคือสัญลักษณ์ของราชวงศ์เกรย์คาสเซิล หน้าผากและสันจมูกของเขาก็คล้ายกับเจ้าหญิงทิลลีมาก แต่ว่ายิ่งคล้ายมากเท่าไร เธอก็ยิ่งหงุดหงิดใจมากเท่านั้น ลักษณะท่าทางของเขาดูต่างจากตอนที่เธอเจอในวังหลวงพอดู เขาแต่งตัวเรียบง่ายผิดปกติ นอกจากเสื้อผ้าที่พอดีตัวแล้ว ก็แทบมองไม่เห็นเครื่องประดับสักชิ้น...ไม่มีทั้งต่างหู สร้อยคอ แหวน และกำไล เขานั่งพิงเก้าอี้สบายๆ แต่กลับทำให้เธอรู้สึกกดดันได้


ความน่าเกรงขามอย่างผู้มีอำนาจเหนือกว่า


เธออดคิดไม่ได้


เอาเถอะ ถ้าดูแค่เปลือกนอก เขาก็พัฒนาขึ้นจริงๆ นั่นล่ะ แอชเชสนึกอย่างเย็นชา ดูซิว่าเจ้าชายจะเสแสร้งไปได้นานแค่ไหน


“ยินดีต้อนรับสู่เมืองชายแดน ได้ยินว่าเจ้าชื่อแอชเชสหรือ” อีกฝ่ายเอ่ยขึ้นก่อน “เจ้าคงเป็นทูตที่น้องสาวข้าส่งมากระมัง”


“ไม่ใช่เพคะ หม่อมฉันตัดสินใจมาที่นี่เอง”


“แต่ก็มาในฐานะทูตเหมือนกัน ถูกหรือไม่เล่า”


“...” แอชเชสขมวดคิ้ว จะมามัวเน้นคำว่าทูตให้ได้ประโยชน์อะไร เธอไม่อยากเสียเวลากับเรื่องไม่เป็นเรื่องพวกนี้ “จะทรงคิดเช่นนั้นก็ได้เพคะ”


“ดีมาก ทูตแอชเชส” เขาผุดรอยยิ้มลึกลับออกมา “ได้ยินว่าเจ้าจะพาแม่มดของข้าไปจากที่นี่หรือ”


........................................


[Go To Next Chapter]( ./71.md)