##บทที่ 110 สงครามเมืองอีเกิล (1)
ทอว์ฟิคมองผ่านม่านหมอกที่มัวซัว พอจะเห็นธงที่โบกสะบัดอยู่เหนือกำแพงเมืองได้รางๆ


เขายกกล้องส่องทางไกล พยายามเพ่งดูสัญลักษณ์ตระกูลที่อยู่บนธง ธงพื้นเขียวรูปเรือสำเภากับมงกุฎเป็นของการ์เซีย วิมเบิลดัน น้องสาวของเขาอย่างไม่ต้องสงสัย และนี่ก็คือธงที่มีจำนวนมากที่สุดบนกำแพง


ส่วนธงที่มีจำนวนมากเป็นอันดับสองคือธงสีขาว ลวดลายงูพิษพันรอบหอคอยบนพื้นขาวคือสัญลักษณ์ของตระกูลบัลยา


ฮึ เขาแค่นหัวเราะในใจ ยอมสวามิภักดิ์แก่ราชินีเคลียร์วอเตอร์ไปแล้วยังมีหน้ามาแขวนธงรูปหอคอยอีกหรือ ช่างไร้ยางอายจริงๆ ประเดี๋ยวข้าจับตัวคนทรยศเช่นเจ้าได้เมื่อไร ข้าจะเอาธงยัดปากเจ้าเสียให้เข็ด เอิร์ลบัลยา เขาคิดในใจ


สุดท้ายคือธงพื้นแดงลายหอคอยกับสิงโต สัญลักษณ์ของตระกูลซีต้าซึ่งไร้ยางอายไม่แพ้กัน ทอว์ฟิคไม่ได้แสดงสีหน้าใดๆ ออกมา ทว่าในใจนึกตัดสินโทษประหารให้อายริง ซีต้าแล้ว และแน่นอนว่าเขาก็ต้องกลืนธงของอีกฝ่ายลงท้องเช่นเดียวกับทอมเมน บัลยา


“เซอร์นีแมน ชูธงของอาณาจักรเกรย์คาสเซิลขึ้น!” ทอว์ฟิคสั่ง


“พ่ะย่ะค่ะ ฝ่าบาท” อัศวินวายุรับคำสั่ง จากนั้นจึงกระตุ้นม้าไปยังกองทหารด้านหลัง “พระราชาทรงมีรับสั่งให้ชูธง!”


เมื่อพระราชาองค์ใหม่หันไปมอง ก็เห็นธงถูกชูขึ้นทีละเสาๆ ธงสีเทาโบกไสวตามแรงลม ลวดลายสีดำรูปหอคอยขนาดใหญ่กับทวนไขว้แลดูสง่างามน่าเกรงขาม นี่สิสัญลักษณ์ของพระราชาแห่งเกรย์คาสเซิล ไม่ว่าศัตรูผู้ทรยศหน้าไหนล้วนต้องยอมสยบใต้ธงผืนนี้


เพียงได้ข่าวว่าการ์เซียแยกตัวเป็นอิสระ เขาก็คิดมาตรการรับมือทันที...โดยการโยกกำลังจากดินแดนตะวันออกและเมืองหลวงมาโจมตีเมืองอีเกิล ตอนนั้นเขารู้สึกปั่นป่วนใจไม่น้อย แต่ก็ยังรักษาท่าทีสุขุมเยือกเย็นไว้ได้ นั่นทำให้เหล่าขุนนางที่อยู่ข้างเขารู้สึกอุ่นใจขึ้นมาก


การรวบรวมขุนนางและกองกำลังครั้งนี้ใช้เวลาไปเกือบหนึ่งเดือน การเดินทางมายังดินแดนตะวันออกกินเวลาไปอีกหนึ่งสัปดาห์ กว่าจะมาถึงที่นี่ก็อีกครึ่งเดือนให้หลัง


ทอว์ฟิคมาถึงเมืองอีเกิลเมื่อวานตอนพระอาทิตย์ตก โชคดีที่เมืองหลวงไม่ได้รับผลกระทบจากเดือนแห่งปีศาจมาก ถนนที่เชื่อมไปถึงดินแดนใต้จึงไม่ถูกหิมะกลบจนถึงกับเดินทางไม่ได้ ตรงกันข้าม อุณหภูมิที่ลดต่ำในช่วงฤดูหนาวกลับทำให้พื้นถนนแน่นและแข็งเป็นพิเศษ ทำให้ขบวนรถม้าขนเสบียงเดินทางได้เร็วกว่าประชาชนทั่วไปพอสมควร


ขบวนทัพของทอว์ฟิคยิ่งใหญ่มาก ในนั้นแบ่งออกเป็นกององครักษ์ของเขา กองอัศวินของเมืองหลวง และกองกำลังของดยุกฟอร์ลัน เชอริตแห่งดินแดนตะวันออก กองกำลังสามกองรวมกันมีคนมากถึงหกพันคน ในนั้นมีอัศวินที่ผ่านการฝึกมาอย่างดีพร้อมอาวุธครบมือมากถึงหนึ่งพันคน


แหล่งข่าวที่เชื่อถือได้แจ้งเขาว่ากองทัพของการ์เซียมีคนไม่ถึงสามพันคนด้วยซ้ำ มิหนำซ้ำคนส่วนใหญ่ก็เป็นชาวเมืองจากท่าเรือเคลียร์วอเตอร์ คนพวกนี้จะสู้ได้ก็แต่พวกชาวนากับพ่อค้าไม่มีอาวุธเท่านั้น หากถึงคราวทำสงครามจริงๆ เมื่อไร ย่อมไม่ใช่คู่ต่อสู้ของอัศวินแน่นอน


เจ้ากรมคลังเคยแสดงความเห็นที่ต่างออกไป เขาคิดว่าหลังจากพ้นเดือนแห่งปีศาจไปแล้ว ทุกๆ พื้นที่ก็จะเข้าสู่ฤดูกาลเพาะปลูก การเกณฑ์ทหารเวลานี้จึงไม่เป็นผลดีต่อผลผลิตทางการเกษตร


ดังนั้นทอว์ฟิคจึงห้ามขุนนางเกณฑ์ชาวนามาทำสงคราม แต่ให้เกณฑ์ประชาชนทั่วไปในดินแดนมารับผิดชอบงานพลาธิการแทน วิธีนี้ทำให้พวกเขาสามารถทำสงครามที่ดินแดนใต้ได้โดยไม่กระทบต่องานเกษตรกรรม


แต่ไม่ว่าอย่างไร ทอว์ฟิคก็จะไม่ยอมให้การ์เซียยึดครองดินแดนใต้อีกต่อไป เมืองอีเกิลไม่ใช่เมืองที่แข็งแกร่ง เมืองแห่งนี้เมื่อก่อนก็เป็นแค่ตลาดนัด แต่เพราะบังเอิญตั้งอยู่ตรงกลางหัวเมืองรอบนอกพอดี พอการค้าเริ่มเจริญขึ้นจึงค่อยๆ ถูกยกระดับขึ้นเป็นเมือง ทว่าก็ยังมีอายุไม่ถึงหนึ่งร้อยปี


มิหนำซ้ำผู้ปกครองที่นี่ทุกคนยังต้องรักษาภาพลักษณ์เมืองแห่งการค้าไว้ จึงไม่มีใครคิดสร้างกำแพงเมืองสูงๆ เพื่อป้องกันศัตรูสักคน กองกำลังประชาชนสามพันคนรวมกับคนของเอิร์ลทั้งสองแล้วยังไม่ถือว่ามากมายอะไร ยิ่งเขาตอบโต้ได้เร็วเท่าไร โอกาสชนะก็ยิ่งสูงเท่านั้น แต่หากเขาเปิดโอกาสให้การ์เซียได้พักหายใจ กระทั่งรวมกำลังคนทั้งหมดจากดินแดนใต้ได้ล่ะก็ ถึงตอนนั้นเขาคงเอาชนะเธอได้ยากแล้ว


กองทัพของเขากินอิ่มนอนหลับมาตลอดคืนแล้วก็พร้อมออกเดินทาง พระอาทิตย์ค่อยๆ เปลี่ยนจากสีส้มแดงเป็นสีทองจ้าตา หมอกเริ่มจางหายไป กำแพงเมืองสีน้ำตาลหม่นค่อยๆ เผยตัวออกมา...


ในสายตาพระราชาองค์ใหม่ สิ่งที่อยู่ตรงหน้าไม่ควรเรียกว่ากำแพงเมืองด้วยซ้ำ อย่างมากก็แค่เนินดินเท่านั้น มิหนำซ้ำยังเป็นเนินลาดธรรมดาๆ ตั้งแต่ฐานเนินไปจนถึงยอดเนินอีกด้วย งานนี้ไม่ต้องใช้บันไดเลย ใช้แค่มือกับเท้าก็ปีนขึ้นไปได้แล้ว บนยอดเนินยังมีเสาไม้ที่สูงพอๆ กับคนปักไว้โดยรอบเพื่อป้องกันโจรและผู้อพยพอีก แต่ของแบบนั้นจะป้องกันนักรบที่มีอาวุธครบมือได้อย่างไร


คนบนกำแพงยืนกันกระจัดกระจาย เห็นได้ชัดว่าไม่ได้เตรียมรับมือศัตรูผู้รุกรานเลย


“ใต้ฝ่าละอองฯ ทหารม้าที่สังเกตการณ์อยู่ประตูทิศใต้รายงานว่าเห็นขบวนคนกำลังออกเดินทางพ่ะย่ะค่ะ” อัศวินวายุขี่ม้ามารายงานพระราชา


ทอว์ฟิคยื่นกล้องส่องทางไกลให้ดยุกฟอร์ลัน ก่อนจะพูดด้วยน้ำเสียงผ่อนคลาย “นางคงคิดหนีกระมัง”


ฝ่ายหลังสังเกตดูอย่างละเอียดแล้วก็พยักหน้า “เจ้าหญิงตัดสินพระทัยได้รวดเร็วขนาดนี้นับว่าทรงเด็ดขาดมาก เมืองอีเกิลไม่ใช่เมืองที่ควรรักษา หากเจ้าหญิงทรงวางกำลังไว้ในเมืองนี้คงไม่แคล้วถูกพวกเรากำจัดสิ้น” ดยุกพูดถึงตรงนี้ก็หัวเราะร่วน “เป็นอย่างที่ใต้ฝ่าละอองฯตรัสไว้ในที่ประชุมเมื่อคืนจริงๆ เจ้าหญิงไม่ทรงคิดว่าพวกเราจะมาเร็วถึงเพียงนี้”


“พวกเรามาได้เวลาพอดี” ทอว์ฟิคพูด “ต่อให้นางอยากหนีแค่ไหน นางก็ไม่มีทางเคลื่อนทัพได้ในยามค่ำคืน”


“เป็นเช่นนั้นจริงๆ พ่ะย่ะค่ะ การเคลื่อนทัพตอนกลางคืนถือเป็นเรื่องต้องห้าม หากเจ้าหญิงทรงทำเช่นนั้น ต่อให้พวกเราไม่โจมตี กองทัพของพระองค์ก็ต้องแตกเองอยู่ดี หากคนในกองทัพพลัดหลงกันตอนกลางคืนแล้วก็อย่าหวังว่าจะกลับมารวมกันได้อีก คราวนี้ต่อให้ทรงหนีกลับไปท่าเรือเคลียร์วอเตอร์ ก็จะทรงพบกับความตายสถานเดียวพ่ะย่ะค่ะ”


“ดังนั้นน้องสาวที่รักของข้าจึงต้องรอถอนทัพตอนฟ้าสว่าง” ทอว์ฟิคมองเมืองอีเกิลที่อยู่ใกล้แค่เอื้อมอย่างพึงพอใจ คิดในใจว่าทุกสิ่งที่เธอทำไม่ได้อยู่เหนือความคาดหมายของเขาเลย การ์เซียอยากครอบครองเมืองอีเกิลมากเกินไป จึงตั้งกองทหารประจำการไว้ที่นี่...


การยึดปราสาทของผู้ปกครองดินแดนใต้ช่วยให้เธอเอาชนะใจขุนนางแถบใต้ได้ง่ายขึ้นก็จริง ทว่าผลประโยชน์มักมาพร้อมกับวิกฤตเสมอ เขาจงใจส่งกองทหารปลอมออกเดินทางอย่างช้าๆ ส่วนตัวเองนำทหารม้ามุ่งหน้ามายังดินแดนตะวันออกโดยไม่พาทหารเดินเท้ามาด้วย เสบียงก็ให้รถม้าขนมาทั้งหมด พอถึงดินแดนตะวันออกแล้วจึงให้ดยุกเสริมกำลังที่ขาด จากนั้นจึงยกทัพไปตีเมืองอีเกิลโดยอ้อมไปอีกเส้นทาง ขณะเดียวกันก็ให้ทหารม้าคอยปิดถนนเพื่อไม่ให้สายสืบส่งข่าวได้


การเคลื่อนทัพขนาดใหญ่กินเวลาค่อนข้างมาก การ์เซียน่าจะได้ยินข่าวเขาบ้างเมื่อไม่กี่วันก่อน วันนี้ถึงได้เริ่มถอนทัพตั้งแต่ฟ้าสาง นับว่าเป็นการตัดสินใจที่ฉุกละหุกมาก การเดินทัพด้วยเท้าจากเมืองอีเกิลไปเมืองเคลียร์สปริงต้องใช้เวลาหนึ่งวัน ที่สำคัญคือสองเท้าย่อมไม่เร็วเท่าสี่เท้า หากเขาส่งอัศวินพันคนไปไล่ฆ่าขบวนทัพของเธอจากทางด้านหลัง กองทัพพันธมิตรอันน่าสมเพชของเธอก็คงแตกกระเจิงอย่างไม่ต้องสงสัย


จะเสียดายก็แต่การ์เซียยังมีโอกาสหนีรอดไปได้ หากเธอทิ้งกองทัพสามพันคนไว้ แล้วควบม้าหนีไปเพียงลำพัง เธอก็อาจรอดชีวิตไปถึงท่าเรือเคลียร์วอเตอร์ได้


แล้วสุดท้ายเขาก็ต้องตามไปปิดฉากเรื่องบ้าๆ นี่ถึงรังของเธออยู่ดี เขาคิด


“ใต้ฝ่าละอองฯ เช่นนั้นพวกเราก็เคลื่อนไหวกันตามแผนที่ตกลงไว้ดีหรือไม่พ่ะย่ะค่ะ” ดยุกฟอร์ลันว่า “ใต้ฝ่าละอองฯ จะทรงรอกระหม่อมตีเมืองได้ แล้วค่อยยกทัพผ่านเมืองไปออกประตูทิศใต้เพื่อไล่ตามเจ้าหญิงไป หรือว่าจะทรงใช้ทางอ้อมดีพ่ะย่ะค่ะ หากทรงใช้ทางอ้อม กองทัพก็จะเสียเวลาเพิ่มขึ้นอีก”


“ข้าว่าข้าให้กองทัพอ้อมทางทิศตะวันตกเฉียงใต้ไปน่าจะดีกว่า” ทอว์ฟิคคิดอยู่สักครู่ “อัศวินเคลื่อนไหวในเมืองแคบๆ ไม่สะดวก นอกจากนี้การ์เซียอาจวางกับดักกีดขวางพวกเราไว้ ถึงใช้ทางอ้อมจะเสียเวลาเพิ่มขึ้นอีกสองชั่วโมง แต่นั่นไม่ใช่ปัญหาในการโจมตีศัตรูจากทางด้านหลัง”


“เช่นนั้นกระหม่อมจะออกเดินทางเดี๋ยวนี้พ่ะย่ะค่ะ”


“ระวังตัวด้วย” ทอว์ฟิคเตือน “การ์เซียคงไม่ทิ้งกำลังไว้ในเมืองมาก แต่ถ้าเป็นกับดักหลุมพรางคงทิ้งไว้ไม่น้อยเชียวล่ะ เจ้าระวังถนนแคบๆ กับบริเวณที่บ้านเรือนแออัดด้วย หากนางซุ่มทหารกล้าไว้ เจ้าจะเป็นอันตรายได้”


“ฮ่าๆๆๆ” ดยุกฟอร์ลันหัวเราะลั่น “ใต้ฝ่าละอองฯ โปรดวางพระทัย กระหม่อมเคยตามพระราชบิดาของใต้ฝ่าละอองฯ ไปออกรบบ่อยๆ เด็ดหัวศัตรูกับมือมาแล้วหลายร้อย ยังไม่เคยต้องเจ็บตัวสักครั้ง” เขาโบกมือให้องครักษ์ที่อยู่ข้างๆ “ส่งสัญญาณโจมตีได้!”


กองทหารด้านหลังทอว์ฟิคเริ่มเคลื่อนไหว คนจำนวนมากแยกตัวออกมาจากขบวนทัพ ก่อนจะเดินมุ่งไปยังเมืองอีเกิลภายใต้การนำของอัศวินจำนวนหนึ่ง...


พวกเขาคือประชาชนที่ถูกจัดให้อยู่ทัพหน้า ถัดมาคือทหารรับจ้างสวมชุดเกราะซึ่งเป็นกำลังหลักในการตีเมืองครั้งนี้ ส่วนอัศวินที่ดยุกพามานั้นเขาเรียกมารวมกับคนของเขาแล้ว


เมื่อกองทัพใหญ่เริ่มบุกกำแพงเมืองแล้ว ทอว์ฟิคจึงนำบริวารและอัศวินที่เหลืออยู่มุ่งหน้าไปทางทิศตะวันตกเฉียงใต้


.........................................




[Go To Next Chapter]( ./23.md)