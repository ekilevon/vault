##บทที่ 210 อยู่หรือไป
“สบู่หรือ” เธอหยิบสบู่ก้อนหนึ่งขึ้นมาดม แล้วก็ได้กลิ่นหอมของกุหลาบจริงๆ


“ถูกต้อง ไม่น่าเชื่อเลยนะว่ามันเคยเป็นของเหลวเหนียวๆ มาก่อน เจ้าชายทรงใส่น้ำหอมลงไปเพื่อให้มันมีกลิ่นหอมด้วยล่ะ”


เมย์เหลือบมองราคาบนกระดาษโดยไม่รู้ตัว ราคาก้อนละยี่สิบห้าเหรียญเงินสูงพอจะเรียกได้ว่าเป็นสินค้าฟุ่มเฟือยก็จริง แต่หากเทียบกับน้ำหอมที่แพงระยับแล้ว ราคาเท่านี้ยังนับว่าถูกเกินไปด้วยซ้ำ “ท่านแน่ใจหรือว่าเป็นน้ำหอมจริงๆ ตอนที่ข้าแสดงละครที่เมืองหลวง เคยมีขุนนางให้น้ำหอมข้ามาสามขวด แต่ละขวดมีขนาดเท่าหัวแม่มือเท่านั้น ทว่าราคาไม่ต่ำกว่าห้าเหรียญทองแน่นอน สบู่ก้อนใหญ่ขนาดนี้ อย่างน้อยๆ ก็ต้องใส่น้ำหอมลงไปครึ่งขวดกระมัง”


“อย่างนั้นหรือ” คาร์เตอร์อึ้ง “น้ำหอมแพงขนาดนั้นเชียว”


“แน่นอนสิ” เมย์ค้อนใส่เขา “น้ำหอมน่ะเป็นหนึ่งในผลงานเชิดหน้าชูตาของสมาคมเล่นแร่แปรธาตุแห่งเมืองหลวงเชียวนะ นอกจากแก้วคริสตัลแล้วก็มีน้ำหอมนี่ล่ะที่ขายดีรองลงมา ข้าได้ยินว่าพวกเขาจะถวายให้เชื้อพระวงศ์บางส่วน ส่วนที่ขายในตลาดมีแค่หนึ่งพันขวดเท่านั้น คนที่มีปัญญาซื้อของชนิดนี้ได้ก็มีแต่ขุนนางชั้นสูงกับพ่อค้าใหญ่ๆ นั่นล่ะ หากไม่มีใครให้ข้า ข้าก็คงไม่ควักเงินที่ได้จากการแสดงหลายรอบไปซื้อน้ำหอมแค่ขวดเดียวหรอก”


“แต่ตอนที่เจ้าชายทรงปรุงน้ำหอม ข้าก็ไม่เห็นพระองค์จะทรงใช้วัตถุดิบหายากอะไรเลย...ดูเหมือนพระองค์จะทรงใช้อ้อยนี่ล่ะ” คาร์เตอร์เห็นเมย์ทำหน้างุนงงก็อธิบายเพิ่ม “อ้อยก็คือแท่งน้ำตาล เป็นพืชจากฟยอร์ดน่ะ รูปทรงเหมือนกระบอง เวลาเคี้ยวจะมีน้ำหวานไหลออกมา ตอนนี้มีปลูกแค่ในสวนหลังปราสาทเท่านั้น ไว้คราวหน้าข้าจะลองขอเจ้าชายเอาออกมาให้เจ้าดู”


เจ้าชายอีกแล้ว...ตั้งแต่เมย์มาอยู่เมืองชายแดน คำที่ได้ยินบ่อยที่สุดก็คือคำว่าเจ้าชายโรแลนด์ ไม่ว่าเอรินหรือคาร์เตอร์ เวลาพูดถึงความเปลี่ยนแปลงของเมืองชายแดนทีไร ก็ต้องเอ่ยชื่อเขาออกมาเสียทุกครั้ง ราวกับเจ้าชายรู้ดีไปทุกเรื่อง ปราดเปรื่องไปทุกอย่าง และของมหัศจรรย์ทั้งหมดนี้ก็เป็นผลงานของเขาทั้งหมด


บนโลกนี้มีคนที่มีความรู้กว้างขวางถึงเพียงนี้จริงๆ ล่ะหรือ เธออดสงสัยไม่ได้ ต่อให้คนคนหนึ่งเฉลียวฉลาดแค่ไหน ก็ต้องใช้เวลาในการดูดซึมความรู้ใหม่ๆ อยู่ดี ไม่ว่าจะที่เมืองหลวงหรือป้อมปราการลองซองก็ตาม ปราชญ์ที่ได้รับการยอมรับก็มักเป็นคนชราผมขาวโพลนทั้งนั้น ดินแดนตะวันตกยังมีสุภาษิตบอกเลยว่า หนวดยิ่งยาว ความรู้ก็ยิ่งกว้าง แต่เจ้าชายอายุแค่ยี่สิบกว่าปีเท่านั้น จะรู้อะไรมากมายขนาดนั้นได้อย่างไร


แม้ในใจจะคิดอย่างนี้ ทว่าสีหน้าของเมย์ยังคงปกติ “ไม่ต้องหรอก หากนำมาทำน้ำหอมได้จริง ก็ต้องเป็นพืชที่ล้ำค่ามากแน่นอน ยิ่งสูตรน้ำหอมยิ่งแล้วใหญ่ ไม่ว่าจะเอาไปขายสำนักเล่นแร่แปรธาตุที่ไหนก็ได้ราคางามทั้งนั้น ท่านไม่ต้องไปสืบหรอก หรือต่อให้รู้แล้วก็อย่าบอกใครเป็นอันขาด”


“ตกลง” คาร์เตอร์รับคำ จากนั้นจึงควักผ้าเช็ดหน้าออกมาห่อสบู่สี่ก้อนไว้


“ท่านซื้อเยอะขนาดนี้เชียวหรือ”


“คนหนึ่งซื้อได้แค่สองก้อนเท่านั้น พวกเราทำเหมือนว่าแยกกันซื้อ ประเดี๋ยวออกไปแล้วข้าให้เจ้าหมดเลย...ได้โปรดอย่าปฏิเสธข้า” อัศวินยื่นมือไปห้ามเมย์ที่ทำท่าจะพูดอะไรบางอย่าง “ข้าใช้หมดแล้วยังขอเจ้าชายใหม่ได้ แต่หากที่นี่ขายหมดแล้วไม่รู้จะมีของมาลงอีกเมื่อไร เจ้าเอาไปสี่ก้อนคงพอใช้ได้ระยะใหญ่”


เมย์เห็นสายตาจริงจังของอีกฝ่ายก็รู้สึกร้อนรุ่มใจ พอใช้ได้ระยะใหญ่...อย่างนั้นหรือ เธอเม้มปาก ไม่พูดอะไรอีก ได้แต่มองอัศวินห่อสบู่เงียบๆ


“ไหนๆ ก็มาถึงที่นี่แล้ว พวกเราก็ดูของอย่างอื่นไปด้วยเลยดีกว่า” เขาถือห่อผ้าพลางฉีกยิ้ม


...


ตอนที่กลับมาถึง ‘บ้าน’ ในเมืองชายแดนนั้น ท้องฟ้านอกหน้าต่างกลายเป็นสีเหลืองมัวแล้ว


แสงอาทิตย์ยามเย็นส่องผ่านบานหน้าต่างเข้ามา ย้อมเครื่องเรือนภายในห้องจนกลายเป็นสีแดงส้ม


นับตั้งแต่เมย์อยู่แสดงละครเรื่องถัดมา เธอก็ได้บ้านเหมือนเอรินทุกอย่าง แม้จะมีขนาดไม่ใหญ่ แต่ก็มีอุปกรณ์เครื่องใช้ครบครัน


เธอวางสินค้าแปลกๆ ที่ซื้อมาจากตลาดลงบนโต๊ะทีละชิ้น นอกจากสบู่สี่ก้อนแล้ว ยังมีเหล้าอีกหนึ่งขวด


เหล้าขวดนี้ไม่เหมือนเบียร์หรือไวน์องุ่นที่เห็นตามร้านเหล้าทั่วไป มันแทบจะไม่มีสีเลย ใสสะอาดเสียจนดูไม่ต่างจากน้ำเปล่าด้วยซ้ำ เธอจำได้ว่าในใบแนะนำสินค้าเขียนไว้ว่าเหล้าขาว ความเข้มข้นสูง ควรดื่มแต่น้อย


เหล้าขาว เธอหัวเราะ ดูจากลักษณะภายนอกของมันก็เหมาะกับชื่อนี้จริงๆ


เมย์ดึงจุกไม้ออก แล้วรินเหล้าให้ตัวเองหนึ่งแก้ว ทว่าเพียงชูแก้วขึ้นมา กลิ่นฉุนจัดก็ลอยมาเตะจมูกเธอ ทำเอาเธอขมวดคิ้วมุ่น แต่พอกลิ่นนี้จางไปแล้ว กลิ่นหอมของเหล้าก็ลอยมาแทนที่ ทั้งหอมหวานและเข้มข้น ช่างต่างจากกลิ่นเหล้าผสมน้ำคุณภาพต่ำในร้านเหล้าอย่างสิ้นเชิง


เนื่องจากปกติแล้ว เธอต้องทุ่มเทแรงกายแรงใจและใช้สมาธิอย่างสูงในการแสดงละคร ดังนั้นเธอจึงแทบไม่ไปร้านเหล้าเลย จะมีก็แต่ตอนที่โรงละครเลี้ยงฉลองที่ละครประสบความสำเร็จเท่านั้น เธอจึงจะดื่มสักแก้วสองแก้ว ความรู้สึกเมามายนั้นใช่ว่าจะไม่ดี แต่พอเห็นนักแสดงหลายคนดื่มจนเสียจริตแล้ว เธอก็พยายามบังคับตัวเองให้ดื่มอยู่ในระดับที่ยังควบคุมสติได้


ทว่า ตอนนี้เมย์กลับอยากดื่มให้เมาเสียจริงๆ มิฉะนั้น เธอคงไม่ซื้อเหล้าขาวราคาแพงขนาดนี้มาทั้งที่คาร์เตอร์พยายามทัดทานหรอก...เธอได้ยินนักแสดงคนอื่นๆ บอกว่า เวลาเมา ความคิดฟุ้งซ่านและความกังวลจะหายไป ทำให้มองเห็นคำตอบที่แท้จริงในใจได้ เธออยากจะลองดูสักครั้ง


เมย์หลับตาลง แล้วแหงนหน้ากรอกเหล้าในแก้วเข้าปาก ความรู้สึกแสบร้อนพลันปะทุขึ้นในลำคอ เหล้ายังไม่ทันไหลลงคอก็ถูกพ่นออกมาเสียก่อน เธอสำลักอย่างแรงจนน้ำตาไหล


ให้ตายเถอะ นี่คือเหล้าจริงๆ หรือ


เธอรอจนความรู้สึกร้อนผ่าวจางหายไปจึงกัดริมฝีปาก แล้วลองใหม่อีกครั้ง...ครั้งนี้ เธอค่อยๆ จิบทีละน้อย หลังจากความแสบร้อนผ่านพ้นไป ความหอมหวานเข้มข้นก็เข้ามาแทนที่ รสชาติสองอย่างผสมผสานกัน เธอบอกไม่ได้ว่ามันอร่อยหรือไม่ แต่มันให้ความรู้สึกที่ประหลาดพิลึก


ผ่านไปเพียงไม่กี่อึดใจแท้ๆ แต่เมย์กลับรู้สึกมึนเมาเหลือเกิน


เธอหยิบกล่องเหล็กขนาดเท่ากำปั้นออกมาจากกระเป๋าเสื้อ พอเปิดมันออกก็เห็นกระจกใสแจ๋วด้านในกำลังสะท้อนภาพเธอ กระจกบานนี้ไม่เหมือนกระจกทองแดงหรือกระจกติดแผ่นเงินทั่วๆ ไป ผิวของมันใสวาวไร้ตำหนิ ภาพที่สะท้อนออกมาก็ชัดเจนไร้ที่ติ ดูท่าคงราคาสูงเอาเรื่อง เมย์เห็นพวงแก้มที่แดงระเรื่อและดวงตาที่ล่องลอยของตัวเองผ่านกระจกบานนั้น


มันเป็นของขวัญที่หัวหน้าอัศวินมอบให้เธอก่อนแยกจากกัน พอเธอทำท่าจะปฏิเสธ อีกฝ่ายก็หันหลังเดินหนีไป ไม่เปิดโอกาสให้เธอปฏิเสธเลย เขาก้าวเท้าอย่างรวดเร็ว ขณะเดียวกันก็หันมาโบกมือร่ำลาเธอด้วย อันที่จริง เวลาที่คาร์เตอร์ไม่พูดอะไรนั้น เขาดูสมบูรณ์แบบไปเสียทุกอย่าง แต่หากเขาไม่พูดล่ะก็ เธอก็คงไม่อยู่ที่นี่จนถึงตอนนี้แน่


เช่นนั้น เธอควรตั้งรกรากที่นี่หรือไม่ โบกมือลาเมืองใหญ่อันรุ่งเรือง แล้วเริ่มต้นชีวิตใหม่ในเมืองเล็กๆ อันห่างไกลอย่างนั้นหรือ มิหนำซ้ำคนที่รู้ฐานะเธอก็มีแค่คนในคณะละครเพียงไม่กี่คนเท่านั้น...ความหวาดกลัวต่ออนาคตที่ไม่รู้ว่าดีหรือร้ายทำให้เธอตัดสินใจลำบากเหลือเกิน


เมย์คลี่จดหมายที่วางอยู่บนโต๊ะตั้งแต่เมื่อหลายวันก่อน...นั่นเป็นจดหมายที่เจ้าชายฝากเอรินมาให้เธอ เจ้าของจดหมายก็คือผู้ดูแลป้อมหรือเปโรนั่นเอง ในจดหมายเขียนว่าโรงละครที่ป้อมประกาศว่าเธอหายตัวไป และตัวเปโรนั้นก็ขอให้เธอกลับไปแสดงละครที่ป้อมต่อ


เจ้าชายไม่ได้ปิดข่าวนี้ไว้ เขาให้สิทธิ์เธอในการตัดสินใจ


เมย์ดื่มเหล้าที่เหลือในแก้วจนหมด ภาพตรงหน้าค่อยๆ พร่าเลือนไป


เธอเดินเซไปที่โต๊ะเขียนหนังสือ คลี่กระดาษออกหนึ่งแผ่น แล้วเริ่มเขียนจดหมายตอบ


ท่ามกลางความคิดที่ซับซ้อนและพรั่งพรู เธอเห็นโรงละครที่ป้อม เอริน เฟร์ราน ตลอดจนลานเมืองที่เต็มไปด้วยเสียงโห่ร้องดังกระหึ่มและนักแสดงปลายแถวที่กำลังตื่นเต้นจนควบคุมตัวเองไม่อยู่...สุดท้าย ภาพเหล่านั้นก็ค่อยๆ เลือนหายไป ในสมองเธอเหลือเพียงภาพคาร์เตอร์ แลนนิสที่กำลังฉีกยิ้มเชื้อเชิญเธอเท่านั้น


‘สวัสดี เมย์ ข้าอยากเชิญเจ้าไปดื่มสักแก้วได้หรือไม่’


........................................




[Go To Next Chapter]( ./123.md)