##บทที่ 160 ปะทะ
โรแลนด์ครุ่นคิดเรื่องกระสุนปืนลูกโม่มานานแล้ว กระสุนตะกั่วลูกกลมกับดินปืนที่ไม่บรรจุห่อล้าสมัยเกินไปจริงๆ อันนามีความสามารถในการแปรรูปขนาดนั้น เรื่องผลิตกระสุนแบบมีปลอกทองแดงย่อมไม่ใช่ปัญหาแน่นอน แต่ประเด็นคือเขาไม่มีชนวนที่จะใช้งานได้ จะจุดดินปืนในปลอกกระสุนได้อย่างไร


ชนวนกระสุนปลอกโลหะในยุคแรกๆ ใช้เมอร์คิวรีฟูลมิเนตที่ไวต่อแรงกระแทก เมื่อลั่นไกปืน เข็มแทงชนวนจะวิ่งไปกระแทกชนวนที่ท้ายกระสุนทำให้ดินขับติดไฟ ดันกระสุนออกไปจากลำกล้องปืน


แต่เขาคิดจนหัวแทบแตกก็ยังคิดไม่ออกว่าต้องใช้อะไรในการผลิตเมอร์คิวรีฟูลมิเนตบ้าง ดูจากตัวอักษรแล้วต้องมีกรดไนตริกกับปรอทแน่นอน แต่หากดูจากสมการที่ออกมาจะพบว่า สสารสองชนิดนี้ทำปฏิกิริยากันแล้วก็ได้แค่เมอร์คิวรีไนเตรตเท่านั้น


นอกจากนี้ แค่รู้วัตถุดิบก็ไม่ได้หมายความว่าจะผลิตออกมาได้อย่างราบรื่น ระหว่างการทำปฏิกิริยา สารละลายจะต้องมีระดับความเข้มข้นและอุณหภูมิเท่าไรหรือต้องใช้ตัวเร่งปฏิกิริยาหรือไม่ ก็เป็นปัจจัยสำคัญที่ส่งผลต่อผลิตภัณฑ์เช่นกัน จุดเด่นของเมอร์คิวรีฟูลมิเนตคือความไวต่อการเสียดสี ดังนั้นจึงอาจเกิดระเบิดระหว่างการผลิตได้ง่าย หากไม่ระวังให้ดี นิ้วก็อาจจะหายไปได้ เพราะเหตุนี้ เขาถึงยังไม่กล้าทดลองด้วยตัวเองเสียที


ดังนั้น โรแลนด์จึงต้องหาอย่างอื่นมาใช้แทนก่อน กระสุนปลอกโลหะยังใช้วิธีจุดชนวนด้วยหินเหล็กไฟ นั่นแปลว่าประกายไฟจะต้องวิ่งเข้าไปจุดดินปืนในปลอกกระสุนได้ เพราะฉะนั้น ส่วนท้ายของปลอกกระสุนจะต้องมีรู และขณะเดียวกันก็ต้องมีวิธีป้องกันดินปืนไหลออกจากรูด้วย


เห็นได้ชัดว่าสองข้อนี้ขัดแย้งกันอย่างรุนแรง หากเจาะรูใหญ่ ดินปืนก็จะไหลออกไว แต่หากเจาะรูเล็กเกินไป ประกายไฟจากหินเหล็กไฟก็จะเข้าไปจุดดินปืนข้างในลำบาก


เขาต้องการสิ่งที่สามารถจุดชนวนได้ด้วยประกายไฟ และขณะเดียวกันก็สามารถอุดรูเพื่อป้องกันดินปืนไหลได้ด้วย


สิ่งแรกที่โรแลนด์คิดถึงก็คือไนโตรเซลลูโลส หรือก็คือดินสำลีที่เรียกกันโดยทั่วไป


นี่คือหนึ่งในสารเคมีไม่กี่ชนิดที่โรแลนด์จำได้ว่าสามารถนำมาใช้กับอาวุธได้...เพราะวัตถุดิบที่ใช้ทำของชนิดนี้มีไม่กี่อย่างเท่านั้น แค่นำใยฝ้ายไปแช่กรดแก่สองชนิดก็ใช้ได้แล้ว กรดที่ว่าก็คือกรดซัลฟูริกและกรดไนตริก ขั้นตอนการทำก็ไม่อันตรายอะไร ตอนแรกเขายังคิดว่าจะลองทำดินสำลีตอนที่นักเล่นแร่แปรธาตุมาแล้ว แต่ในเมื่อตอนนี้เขาบอกอีกฝ่ายไปแล้วว่าขอเวลาเจ็ดวัน เขาก็ต้องลงมือเองทั้งหมด


เขาหยิบพู่กันขึ้นมา เขียนแผนที่คิดมานานลงบนกระดาษร่าง


อันดับแรกคือใยฝ้าย ถ้าจะให้ดีต้องเป็นผ้าฝ้ายทอบางที่ยังไม่ย้อมสีด้วย...ของชนิดนี้เขาขนมาจากป้อมเยอะมาก ตอนนี้ยังกองรวมกันในโกดังปราสาทอยู่เลย ผ้าฝ้ายพวกนี้จะต้องล้างไขมันออกก่อน มิฉะนั้นคราบไขมันที่ติดผิวผ้าจะขวางกระบวนการไนตริฟิเคชัน ส่วนของที่ใช้ขจัดไขมันนั้น คนที่ย้อนเวลามาส่วนใหญ่ก็น่าจะคุ้นเคยกันดี นั่นก็คือโซเดียมไฮดรอกไซด์ หรือที่เรียกกันว่าโซดาไฟนั่นเอง ของชนิดนี้ยังเป็นวัตถุดิบที่ใช้ในผลิตภัณฑ์ชำระล้างด้วย เพียงเทสารละลายโซเดียมไฮดรอกไซด์ลงไปในไขมัน กวนให้เข้ากัน แล้วเทลงพิมพ์รอจนแข็งตัว ก็จะได้สบู่สำหรับขจัดคราบสกปรกทันที เพียงแต่โรแลนด์มัวแต่ยุ่งอยู่กับการพัฒนาอุตสาหกรรมและการทหาร จึงไม่มีเวลาผลิตของใช้ในชีวิตประจำวันชนิดนี้


ส่วนเรื่องที่ว่าจะผลิตโซเดียมไฮดรอกไซด์อย่างไรนั้น วิธีที่ง่ายที่สุดคงหนีไม่พ้นกระบวนการคลอร์อัลคาไล ดังนั้น โรแลนด์จึงค้นพบว่า หากคิดจะผลิตกระสุนรูปแบบใหม่ขึ้นมาสักนัด เขาจะต้องผลิตเครื่องกำเนิดไฟฟ้ากระแสตรงก่อน


********************


แอชเชสเดินอยู่ริมฝั่งแม่น้ำแดง รู้สึกหม่นหมองเล็กน้อย


หลังจากที่แม่มดพวกนั้นรู้ว่าเธอมาที่นี่เพื่อชักชวนพี่น้องในสมาคมให้ไปจากเมืองชายแดน ท่าทีของพวกเธอก็กลับกลายเป็นเย็นชา ไม่อบอุ่นอ่อนโยนเหมือนตอนเจอกันเมื่อคืนวาน


มิหนำซ้ำ เธอยังสังเกตด้วยว่าแม่มดส่วนใหญ่จะไปฝึกพลังตัวเองที่สวนหลังปราสาท นั่นหมายความว่าเจ้าชายก็รู้วิธีหลีกเลี่ยงปรากฏการณ์ปีศาจกัดกินร่างกายแล้วเช่นกัน ความคิดที่จะใช้ข้อมูลสำคัญเรื่องนี้มาแลกกับมิตรภาพดีๆ จึงเป็นอันพับเก็บไป เวลานี้ นอกจากการวิเคราะห์ส่วนได้ส่วนเสียให้พวกเธอฟัง เพื่อเกลี้ยกล่อมให้พวกเธอไปจากที่นี่แล้ว เธอก็นึกวิธีอื่นไม่ออกอีก


สิ่งที่ทำให้แอชเชสรู้สึกผิดคาดมากที่สุดก็คือเจ้าชายโรแลนด์ วิมเบิลดัน...รูปลักษณ์ภายนอกเขาเปลี่ยนไปไม่มากก็จริง ทว่าบุคลิกท่าทางกลับดูมีสง่าราศีอย่างยากจะอธิบาย ต่างจากภาพลักษณ์ชายหนุ่มเจ้าสำราญในอดีตอย่างสิ้นเชิง


ทำไมถึงเป็นแบบนี้ไปได้ เมื่อก่อนนี้เขายังโง่เง่าไม่เอาถ่านแท้ๆ เจออะไรเข้าหน่อยก็คิดหนีเป็นอย่างแรก อย่าว่าแต่เรื่องจะลุกขึ้นมาปกป้องใครเลย แค่เรื่องของตัวเองเขายังไม่กล้ารับผิดชอบด้วยซ้ำ เธอนึกถึงตอนที่เขามาคุกคามเธอเมื่อครั้งก่อน แค่เธอส่งสายตาโกรธแค้นใส่เขา เขาก็ตกใจจนล้มกับพื้นแล้ว พอเจ้าหญิงทิลลีได้ยินเสียงแล้วเดินมา เขาก็โกหกว่าตัวเองล้มเอง ซ้ำยังตำหนิเจ้าหญิงด้วยว่าทำไมถึงเอาผู้หญิงอัปลักษณ์อย่างเธอมาเป็นองครักษ์


นับแต่นั้นมา แอชเชสก็มองเจ้าชายลำดับที่สี่แย่สุดขีด


ตอนแรกเธอยังคิดว่าคนแบบนี้รับมือได้ง่ายที่สุดแล้ว แต่เธอกลับไม่ได้ประโยชน์อะไรจากการเจรจาวันนี้เลย โดยเฉพาะอย่างยิ่งเมื่ออีกฝ่ายพูดถึงการประลองแบบหนึ่งต่อหนึ่งด้วยแล้ว เธอถึงได้รู้ว่าเธอไม่สามารถเอาเรื่องกำลังทหารมาขู่เขาได้จริงๆ...เพราะเขาไม่คิดหลบเลี่ยงแม้แต่น้อย ซ้ำยังคิดจะใช้ผลการประลองมาตอบข้อสงสัยเธออีก ขืนเธอยังขู่เขาต่อไปก็คงไม่ได้ประโยชน์อะไร นอกจากจะทำให้พวกแม่มดเหม็นขี้หน้าเปล่าๆ


แอชเชสถอนหายใจ หากเธอฉลาดเหมือนเจ้าหญิงทิลลีก็คงดี ไม่ว่าเจอปัญหาหนักแค่ไหน เจ้าหญิงก็หาทางออกได้ทุกครั้ง หากเจ้าหญิงเจอสถานการณ์แบบนี้ก็คงคิดวิธีแก้ปัญหาได้กระมัง ความผ่อนคลายและความคาดหวังตอนขามาหายวับไปกับตา หากไม่ใช่เพราะต้องการช่วยเจ้าหญิงสุดความสามารถล่ะก็ ป่านนี้แอชเชสคงกระโดดขึ้นเรือที่ท่าเรือเคลียร์วอเตอร์ บอกลาเกรย์คาสเซิลไปนานแล้ว


เธอพบว่าตัวเองเดินออกมานอกเขตเมืองชายแดนโดยไม่รู้ตัว ฝั่งตรงข้ามของแม่น้ำไม่ใช่นาข้าวสาลีที่อุดมสมบูรณ์อีกต่อไป ทว่าเป็นผืนป่าที่ไม่มีใครบุกเบิก


ในขณะที่แอชเชสกำลังจะกลับตัวนั้น ก็พลันรู้สึกได้ถึงคลื่นพลังวิเศษที่พุ่งมาจากด้านหลัง เธอหันไปมองโดยสัญชาตญาณ กริชเล่มหนึ่งพุ่งออกมาจากข้างใบหน้าเธอ ก่อนจะกรีดตามแนวนอน พลังวิเศษที่กระเพื่อมไหวแปรเปลี่ยนเป็นกระแสคลื่นอันยิ่งใหญ่ แอชเชสรู้สึกเจ็บแก้มด้านหนึ่ง ท่วงท่าที่ต่อเนื่องของอีกฝ่ายไม่ใช่ทักษะที่คนธรรมดาจะทำได้ เธอไม่ลังเลอีกต่อไป รีบทิ้งตัวหลบกริชที่กวัดแกว่งอยู่เบื้องหน้า แล้วกระทืบเท้าข้างหนึ่งดันร่างตัวเองออกไป


ทว่าอีกฝ่ายหายวับไปในอากาศ ก่อนจะปรากฏตัวขึ้นด้านหลังเธอในเวลาเพียงชั่วพริบตา แอชเชสมองไม่ทันด้วยซ้ำว่าอีกฝ่ายเคลื่อนไหวอย่างไร


เธอชักดาบขนาดใหญ่ออกมา แล้วหมุนตัวไปหนึ่งรอบ คมดาบที่กรีดอากาศแผดเสียงคำรามหนักๆ รวดเร็วว่องไวจนเศษดินบนพื้นตลบคลุ้งไปทั่ว วิธีโจมตีอันไร้จุดบอดนี้สามารถขจัดภัยคุกคามทุกชนิดที่เข้ามาในอาณาเขตดาบได้ ทว่ามันใช้ไม่ได้กับอีกฝ่ายซึ่งมีวิชาเร้นกายอันพิสดารเลย ดาบยักษ์ฟันถูกตำแหน่งของเงาดำ แต่ก็ราวกับฟันไม่ถูกอะไรสักอย่าง


แย่แล้ว เธอคิดในใจ รู้สึกเกร็งไปทั้งตัว ในขณะที่เตรียมจะรับมือการโจมตีครั้งต่อไปของอีกฝ่าย เงาดำก็หายวับไปต่อหน้าต่อตาเธอ แอชเชสทิ้งตัวลงบนพื้นอย่างช้าๆ คนคนนั้นยืนห่างจากเธอไปไม่ไกล กำลังควงกริชในมือเล่นอย่างเพลิดเพลิน


ไนติงเกลนั่นเอง


“นี่คือการเตือนหรือ” แอชเชสขมวดคิ้วว่า


“ย่อมไม่ใช่แน่นอน” เธอเก็บกริชเข้าเอว “ข้าแค่อยากเห็นพลังที่แท้จริงของอมนุษย์เฉยๆ”


“อย่างนั้นหรือ ข้านึกว่าเจ้าจะบอกว่า...”


“...ให้เจ้ารีบไปจากเมืองชายแดนซะ มิฉะนั้นข้าจะไม่เกรงใจเจ้าแล้วอย่างนั้นสิ” ไนติงเกลขัด “หากข้าทำเช่นนั้น ข้าจะต่างอะไรจากฮัคคาลา”


ฮัคคาลาหรือ ทำไมเธอถึงพูดถึงผู้นำสมาคมคนก่อนเล่า แอชเชสคิดอย่างงุนงง


“เจ้าสามารถเกลี้ยกล่อมพี่น้องทุกคนได้ตามสบาย หากมีใครอยากไปกับเจ้า ข้าคิดว่าเจ้าชายก็คงไม่ทรงห้ามหรอก ข้าเองก็เช่นกัน แต่ว่า...” ไนติงเกลหยุดไปเล็กน้อย “อย่าได้คิดทำร้ายหรือข่มขู่เจ้าชายเป็นอันขาด มิฉะนั้นคราวหน้า ข้าจะไม่แกล้งแทงแฉลบเหมือนคราวนี้แน่” พอพูดถึงตรงนี้ เธอก็แสยะยิ้มก่อนจะหายตัวไปในอากาศ “อยู่ที่นี่ให้มีความสุขเถอะ”


จริงดังคาด สุดท้ายก็มาเพื่อเตือนเธอนั่นล่ะ แอชเชสส่ายหน้า


.......................................


[Go To Next Chapter]( ./73.md)