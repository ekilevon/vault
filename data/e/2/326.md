##บทที่ 414 แผนร้าย
“เจ้า...เจ้าพูดเหลวไหลอะไรกัน” สเปียร์พูดอย่างไม่เชื่อหูตัวเอง “สมุนปีศาจหรือ เจ้าใส่ร้ายข้าชัดๆ”
“ข้าใส่ร้ายท่านหรือไม่ บาทหลวงจะเป็นคนตัดสินเอง” ชายที่ถูกเรียกว่าเรดไวน์พูดเสียงดัง “ท่านตบตาท่านพ่อได้ ไม่ได้หมายความว่าจะตบตาทุกคนได้! อีกไม่นานพวกชาวเมืองก็จะรู้โฉมหน้าที่แท้จริงของท่าน ที่ที่เหมาะกับท่านก็คือนรก!”
“เรื่องพวกนี้เจ้าเป็นคนแต่งขึ้นเอง” น้ำเสียงของสเปียร์พลันสงบลงทันใด “หรือว่ามีใครแต่งให้ ข้าคิดว่าคำตอบน่าจะเป็นอย่างหลังมากกว่า...ท่านพ่อไม่ได้เลือกข้าเพราะเหตุผลอื่นใด แต่เพราะเจ้าและน้องสามไม่ได้เรื่องเอง”
“หุบปาก!”
จากนั้นไนติงเกลก็ได้ยินเสียงฉาด ก่อนจะตามมาด้วยเสียงร้องอย่างเจ็บปวดของมาควิสหญิง
“เอาล่ะ พานางไปสอบสวนที่โบสถ์ได้แล้ว” ชายอีกคนพูดขึ้น “ตราบใดที่ยังไม่มีการพิพากษา นางก็ยังเป็นขุนนางอยู่ ห้ามเสียมารยาทเด็ดขาด”
หลังจากสเปียร์ถูกลากออกไปแล้ว ทหารพิพากษาก็เดินเรียงแถวตามไปด้วย ภายในห้องจึงเหลือเพียงชายสองคนเท่านั้น ไนติงเกลมองไม่เห็นหน้าพวกเขาเพราะถูกหินอาญาสิทธิ์บัง จึงได้แต่วิเคราะห์จากเสียงว่าหนึ่งในนั้นคือเรดไวน์ที่คุยกับผู้ปกครองเมื่อครู่ และหากเธอฟังไม่ผิดล่ะก็ ดูเหมือนว่าคนคนนี้จะเป็นน้องชายของสเปียร์เสียด้วย
“ทำได้ไม่เลวนี่ ท่านเรดไวน์...ไม่แน่ว่าเจอกันครั้งหน้า ข้าอาจต้องเรียกท่านว่าท่านเอิร์ลแล้วก็ได้”
“คะ แค่นี้ก็เรียบร้อยแล้วหรือ ท่านรอสซาร์ด” น้ำเสียงของเรดไวน์เจือความตื่นเต้นอันไม่อาจปกปิด “ข้าจะได้เป็นผู้ปกครองสันเขาฟอลเลนดรากอนแล้วจริงๆ หรือ”
“แน่นอนสิ แค่ทำตามที่พวกเราตกลงกันไว้ ดีไม่ดีท่านอาจได้เป็นมากกว่านั้นด้วยซ้ำ” ฝ่ายหลังหัวเราะ
“เช่นนั้นข้าต้องทำอย่างไรต่อไป” เขาถามอย่างรีบร้อน “ข้าย้ายเข้าไปอยู่ในห้องพี่สาวข้าได้แล้วหรือยัง นางจะไม่ได้ออกจากคุกอีกแล้วใช่หรือไม่”
“สเปียร์ พาซีจะถูกจับแขวนคอที่ลานเมืองในข้อหาแม่มดเร็วๆ นี้แล้ว นี่คือหลักประกันของพวกเรา” อีกฝ่ายพึมพำอยู่สักครู่ “ส่วนเรื่องที่ว่าท่านจะทำอย่างไรต่อไปนั้น ข้าแนะนำให้ท่านเรียกรวมขุนนาง อัศวิน และบ่าวไพร่ทั้งหมดของนางมารับทราบเรื่องนี้ และแบ่งทรัพย์สินของมาควิสบางส่วนให้พวกเขา”
“ขะ...ข้าต้องทำเช่นนั้นด้วยหรือ”
“หากทุกคนได้ประโยชน์จากเรื่องนี้ ตำแหน่งของท่านก็จะยิ่งมั่นคงขึ้น แล้วพวกเราก็จะดำเนินการตามข้อตกลงได้สะดวกขึ้นด้วย” รอสซาร์ดพูด “หากท่านไม่รู้จะเริ่มต้นอย่างไร ข้าจะส่งศาสนบริกรมาช่วยท่านเอง คนคนนี้เชี่ยวชาญเรื่องการบริหารจัดการมาก หากท่านไม่เข้าใจตรงไหนก็ถามเขาได้ทุกเวลา”
“เช่นนั้นข้าต้องรบกวนท่านแล้ว” เรดไวน์ตอบตกลงอย่างรวดเร็ว
“หากท่านได้เป็นผู้ปกครองที่นี่ ก็จะเป็นผลดีต่อศาสนจักรไม่น้อยเช่นกัน ดังนั้น ศาสนจักรจะดูแลเรื่องพวกนี้เอง” อีกฝ่ายหัวเราะเสียงดัง
ไนติงเกลรอจนคนทั้งสองออกไปแล้ว จึงปรากฏตัวออกมาจากหมอกมายา ไลต์นิ่งกับเมซีก็บินลงมาเช่นกัน
“คราวนี้แย่แล้ว” เธอมองคนทั้งสอง “เหตุใดศาสนจักรถึงมาได้จังหวะเช่นนี้”
“ไม่ใช่เพราะน้องชายนางรู้ตัวตนที่แท้จริงของนาง แล้วเอาข่าวไปบอกศาสนจักรหรือ” ไลต์นิ่งตาเป็นประกาย “พวกเรามีงานให้ทำแล้ว”
“จะรู้ตอนไหนไม่รู้ ดันมารู้ตอนนี้นี่นะ ข้ารู้สึกว่าเรื่องนี้ชักไม่ชอบมาพากลเสียแล้ว” ไนติงเกลขมวดคิ้ว
“ไม่ว่าอย่างไร พวกเราก็ไม่มีวันยอมให้พวกเขาประหารสเปียร์ไปต่อหน้าต่อตาเด็ดขาด” ไลต์นิ่งเชิดหน้า “พวกเราจะต้องไปช่วยนาง แล้วบดขยี้ศาสนจักรให้แหลกเป็นผุยผง!”
“แหลกเป็นผุยผง จิ๊บ!”
นับตั้งแต่สู้กับปีศาจชนะเป็นต้นมา สาวน้อยผมทองก็ยิ่งทวีความมั่นใจขึ้นไปอีก ซึ่งนั่นไม่ใช่สัญญาณที่ดีเลย ไนติงเกลส่ายหน้า “พวกเราจะโจมตีศาสนจักรตอนนี้ไม่ได้ ข้ามั่นใจว่าพวกเขาจะต้องมีส่วนในแผนการนี้อย่างแน่นอน หากพวกเรากำจัดคนพวกนี้ทิ้ง สเปียร์ก็จะกลับไปเป็นผู้ปกครองอีกครั้ง บางทีนี่อาจเป็นโอกาสของพวกเราแล้วก็ได้ หากพวกเราช่วยนางออกมาแล้วนางไม่มีที่ไป นางก็ต้องไปเมืองชายแดนกับพวกเรา”
“เฮ้อ พวกเราจะไม่สู้กับศาสนจักรจริงๆ หรือ” ไลต์นิ่งพูดอย่างผิดหวัง
“พวกเราจะสู้ก็ต่อเมื่อไม่มีทางเลือกแล้วเท่านั้น อีกฝ่ายมีกำลังคนมาก ทั้งยังมีหินอาญาสิทธิ์อีกกองใหญ่ การรีบร้อนเอาชนะพวกเขาตอนนี้จะอันตรายเกินไป” ไนติงเกลคิดสักครู่จึงบอกอีกฝ่ายว่า “ข้าจะลองไปดูที่โบสถ์ก่อน เผื่อจะสืบข้อมูลอะไรได้บ้าง”
นอกจากนี้ยังมีอีกเรื่องหนึ่งที่เธอไม่ได้พูดออกไป นั่นก็คือหากไม่สืบต้นสายปลายเหตุให้แน่ชัด สเปียร์ก็อาจเข้าใจผิดได้ว่าเจ้าชายโรแลนด์เป็นคนสร้างเรื่องใส่ความเธอ เรื่องพวกนี้จะต้องไม่เกิดขึ้นเป็นอันขาด
“แล้วพวกเราล่ะ” สาวน้อยถาม
“คอยช่วยเหลือข้าอยู่ข้างนอกนี่ล่ะ”
…
โบสถ์ประจำสันเขาฟอลเลนดรากอนตั้งอยู่ในเขตเมืองชั้นนอกและมีขนาดไม่ใหญ่ ในนั้นมีห้องอธิษฐานหนึ่งห้อง บ้านพักของสาวกหนึ่งหลัง และหอคอยสูงสามชั้นอีกหนึ่งแห่ง รอบด้านมีกำแพงโอบล้อม มีทางเข้าออกเพียงทางเดียว แต่สำหรับไนติงเกลแล้ว สิ่งกีดขวางพวกนี้ไม่เป็นอุปสรรคเลย
ตกค่ำ เธอรอจนพวกสาวกที่มาอธิษฐานกลับไปหมดแล้ว จึงค่อยสำรวจพื้นที่ทั้งหมด...แม้ที่นี่จะมีหินอาญาสิทธิ์มากกว่าในปราสาทหลายเท่า แต่ก็ยังไม่เกินความสามารถของเธอ ภายในโถงมีหินอาญาสิทธิ์ขนาดใหญ่ซึ่งสามารถห้ามเวทมนตร์ได้ทั้งบริเวณ ทางเดินบางส่วนก็เช่นกัน ทว่าเธอสามารถอ้อมไปอีกทางได้ หรือถ้าต้องเดินทะลุเพดานก็ไม่มีปัญหา
ไนติงเกลพบสเปียร์ถูกขังอยู่ในห้องใต้ดินใต้หอคอย ดูเหมือนเธอจะไม่ได้ถูกทรมานอะไร เพียงแต่สีหน้าดูหมองไปเล็กน้อยเท่านั้น เธอตั้งใจจะรอให้ดึกกว่านี้ จึงค่อยเข้าไปช่วยมาควิสหญิงออกมา
หลังจากอธิบายแผนของตัวเองให้แม่มดทั้งสองฟังแล้ว ไนติงเกลก็แอบเข้าไปในหอคอยอีกครั้ง ครั้งนี้ เธอเดินตามเส้นที่ไม่มีอยู่ในโลกความจริงขึ้นไปถึงชั้นบนสุด แล้วซ่อนตัวอยู่ในห้องที่ตกแต่งอย่างหรูหราห้องหนึ่ง
ที่นี่คงเป็นห้องของบาทหลวง ประเดี๋ยวเขากลับมาแล้วถูกเธอใช้กริชจี้ ก็น่าจะคายความจริงออกมาเอง
ตอนที่เสียงระฆังบอกเวลาสามทุ่มดังสะท้านท้องฟ้าเหนือสันเขาฟอลเลนดรากอนนั้น ประตูห้องก็ถูกเปิดออก
เธอชักกริชออกมาเงียบๆ ทว่ายังไม่เคลื่อนไหวอะไร ฟังจากเสียงฝีเท้าแล้วเหมือนอีกฝ่ายจะมากันสองคน
“น่ายินดีแท้ๆ” คนที่พูดก่อนเป็นผู้หญิง “คิดไม่ถึงเลยว่ามาควิสสเปียร์จะเป็นแม่มดจริงๆ ดูท่าคงต้องปรับแผนกันหน่อยแล้ว”
“เอ่อ...ท่านทูตศักดิ์สิทธิ์” คนที่ตอบอีกฝ่ายก็คือรอสซาร์ดนั่นเอง น้ำเสียงของเขาฟังดูนอบน้อมมาก “หากนางเป็นแม่มด คำพูดของพวกเราก็น่าจะมีน้ำหนักขึ้นไม่ใช่หรือ”
“แต่ตอนนี้ไม่เหมือนเมื่อก่อนแล้ว พระสันตะปาปามีคำสั่งว่าหากใครพบแม่มดใหม่ ก็ให้ส่งไปที่เมืองศักดิ์สิทธิ์อย่างเงียบๆ” ผู้หญิงคนนั้นพูด “ส่วนโทษแขวนคอที่กำหนดไว้แต่เดิมก็ให้เปลี่ยนเป็นเผาแทน แล้วก็หานักโทษที่มีรูปร่างใกล้เคียงกันมาปิดหน้ารับโทษแทนด้วย”
“ข้าเข้าใจแล้ว” รอสซาร์ดรับคำ “ทว่าเหตุใดพระสันตะปาปาจึงออกกฎที่ยุ่งยากเช่นนี้ การส่งแม่มดไปเฮอร์มีสไม่ใช่เรื่องง่ายเลย”
“ข้าเองก็ไม่รู้เหมือนกัน แต่ฟังจากที่ข้างบนพูดกันแล้ว นี่เป็นแค่การฟื้นฟูธรรมเนียมเท่านั้น”
“ฟื้นฟู...ธรรมเนียมหรือ”
“เจ้าไม่จำเป็นต้องรู้มากหรอก ตั้งใจทำหน้าที่ตัวเองไปเถอะ” ทูตศักดิ์สิทธิ์ไม่ได้พูดต่อ “ไว้เสร็จงานที่นี่แล้ว ข้ายังต้องไปเมืองเรดวอเตอร์อีก”
“รับทราบ!” รอสซาร์ดรับคำเสียงสั่น
คนคนนี้เป็นใครกัน เหตุใดบาทหลวงจึงกลัวเธอถึงเพียงนี้ แล้วอีกอย่าง เท่าที่ฟังจากที่พวกเขาคุยกันแล้ว ดูเหมือนพวกเขาจะไม่รู้มาก่อนว่าสเปียร์เป็นแม่มด หรือว่าทั้งหมดนี้จะเป็นแค่แผนชิงตำแหน่งผู้ปกครองสันเขาฟอลเลนดรากอนเท่านั้น
ไนติงเกลอดใจไม่ไหว เดินออกจากที่ซ่อนไปมองอีกฝ่ายผ่านหมอกมายา ที่น่าแปลกใจก็คืออีกฝ่ายไม่ได้สวมหินอาญาสิทธิ์ ท่ามกลางโลกสีขาวดำ พลังวิเศษในตัวทูตศักดิ์สิทธิ์ดูเด่นสะดุดตาประดุจแสงที่เรืองรอง
คนคนนี้เป็นแม่มด!
“นั่นใครน่ะ” อีกฝ่ายมีปฏิกิริยาอย่างรวดเร็ว ลำแสงสีเงินจ้าตาพุ่งใส่ไนติงเกลแทบจะในพริบตา!
………………………………….




[Go To Next Chapter]( ./327.md)