##บทที่ 339 ผู้ลอบสังหาร
หลังจากที่เวเดอร์ถอดเสื้อคลุมซึ่งเต็มไปด้วยรอยปะชุน แล้วเปลี่ยนเป็นชุดเครื่องแบบใหม่เอี่ยมแล้ว เขาก็รู้สึกอบอุ่นไปทั้งร่างกาย
เครื่องแบบชุดนี้ด้านนอกเป็นหนังหนา ด้านในบุฝ้าย เสื้อหนังช่วยเก็บความอบอุ่นได้ดี ส่วนผ้าฝ้ายก็ให้สัมผัสที่อ่อนนุ่ม ลำพังแค่วัสดุตัดเย็บพวกนี้ก็น่าจะแพงเอาเรื่องแล้ว
แม้มันจะดูคล้ายเครื่องแบบเจ้าหน้าที่ในสำนักงานเมืองอยู่บ้าง ทว่าสีสันกลับต่างกันอย่างสิ้นเชิง...ทั้งเสื้อและกางเกงล้วนเป็นสีดำสนิท ไหล่เสื้อ คอเสื้อ และแขนเสื้อแต่งขอบสีขาวดูเด่นสะดุดตา คนทั้งสิบห้าคนเปลี่ยนเครื่องแบบใหม่เสร็จแล้วก็กลับมายืนตั้งแถวอีกครั้ง ทุกคนพากันยืดอกสูงกว่าเดิมด้วยโดยไม่รู้ตัว
“ไม่เลวนี่” คาร์เตอร์ยิ้มอย่างพอใจ “คราวนี้ก็ตามข้ามา”
เวลานี้หิมะยังคงโปรยปราย เวเดอร์เพิ่งเคยเห็นหิมะฤดูใบไม้ร่วงตกไม่หยุดแบบนี้เป็นครั้งแรก ที่เมืองวาเลนเซียก็มีหิมะตกบ้างเหมือนกัน แต่อย่างมากก็แค่วันสองวันเท่านั้น พวกเด็กๆ จะพากันปั้นตุ๊กตาหิมะอยู่ริมถนน หรือไม่ก็ปั้นหิมะเป็นลูกกลมๆ ปาใส่กัน จึงเป็นที่มาของคำพูดที่ว่า วันที่หิมะตกก็คือเทศกาลแห่งความสุขของเด็กๆ นั่นเอง แต่ว่าสำหรับพวกผู้ใหญ่แล้ว หิมะเป็นอุปสรรคต่ออะไรหลายๆ อย่าง มันทำให้รองเท้าเปียกชื้นและขึ้นรา การสัญจรไม่สะดวก การค้าซบเซา และยังอาจทับหลังคาบ้านจนพังลงมาด้วย
เวลาหิมะตก กองลาดตระเวนจะไม่ออกไปข้างนอกเด็ดขาด หรือถ้าจะออกไปก็คือออกไปร้านเหล้าเท่านั้น ทุกคนจะนั่งล้อมวงกันหน้าเตาผิง แล้วดื่มเบียร์อุ่นๆ พลางเกี้ยวบริกรหญิงอย่างสนุกสนาน
แต่เขาไม่เคยเห็นภาพพวกนี้ที่เมืองชายแดนสักครั้ง
ที่นี่มีคนงานคอยกวาดหิมะไปกองข้างถนนทุกวัน...นี่เป็นผลจากประกาศรับสมัครงานระยะยาวของสำนักงานเมือง คนที่รับงานจะคิดค่าแรงเป็นวันหรือเดือนก็ได้ ถือเป็นงานที่รายได้ไม่สูง แต่ได้เงินไว
บนถนนมีชาวเมืองเดินกันพลุกพล่าน บ้างก็สวมหมวกฟาง บ้างก็สวมเสื้อคลุม ทุกคนกำลังทำงานของตัวเองอย่างขะมักเขม้น หากตัดหิมะที่โปรยปรายออกไปล่ะก็ ที่นี่ก็คงเหมือนฤดูร้อนอย่างไรอย่างนั้น
หากไม่ใช่เพราะเห็นกับตาตัวเอง เวเดอร์ก็คงไม่เชื่อเด็ดขาดว่า เมืองเล็กๆ ซึ่งตั้งอยู่แถบชายแดนอาณาจักรจะเจริญกว่าเมืองวาเลนเซียได้ หากไม่ใช่เพราะในเมืองไม่มีหอนาฬิกาและโบสถ์ขนาดใหญ่ล่ะก็ เขาจะต้องคิดว่าตัวเองกำลังอยู่ในเมืองใหญ่สักเมืองแน่ๆ
ไม่นานนัก ทุกคนก็เดินทางมาถึงท่าเรือ ในแม่น้ำแดงมีเรือสำเภาจอดอยู่สิบกว่าลำ ริมฝั่งน้ำมีกลุ่มคนยืนรวมตัวกันหลายร้อยคน เขารู้สึกราวกับเคยเห็นภาพนี้ที่ไหนมาก่อน...จริงสิ เวเดอร์นึกออกแล้ว ตอนที่เพิ่งมาถึงเมืองชายแดนใหม่ๆ เขาและผู้อพยพจากดินแดนตะวันออกคนอื่นๆ ก็มีสภาพแบบนี้เหมือนกัน
“ขออนุญาต! ไม่ทราบว่าคนพวกนี้คือ...”
“ผู้อพยพจากดินแดนใต้และดินแดนเหนือ เจ้าชายทรงส่งคนไปรับพวกเขามาอยู่เมืองชายแดนเพื่อคุ้มครองพวกเขาจากภัยหนาว ภารกิจของพวกเจ้าก็คือช่วยสำนักงานเมืองดูแลความเรียบร้อย โดยจัดแถวให้พวกเขาเข้าจุดตรวจทีละคน เพื่อตรวจป้องกันโรคติดต่อและลงทะเบียน” คาร์เตอร์สั่งงาน “เนื่องจากตอนนี้ยังมีตำรวจไม่มากนัก ข้าจึงให้ทหารจากกองทัพที่หนึ่งมาช่วยพวกเจ้าด้วย แต่ต่อไป พวกเจ้าจะต้องรับผิดชอบงานนี้ด้วยตัวเอง”
“รับทราบ!”
ฟังดูก็ไม่ยากอะไร ก็เหมือนกับงานจัดแถวผู้อพยพรอรับข้าวต้มนั่นล่ะ เวเดอร์เดินไปที่หน้าจุดตรวจ แล้วเริ่มตะโกนเสียงดัง สั่งให้คนในบริเวณนั้นฟังคำสั่งเขา และขยับเข้ามาตั้งแถวทีละคน
“ชื่ออะไร มาจากไหน มีความสามารถเฉพาะทางด้านใดหรือไม่ อ่านหนังสือออกหรือไม่”
ผู้อพยพที่ผ่านจุดตรวจแต่ละคนจะถูกเจ้าหน้าที่สำนักงานเมืองซักถามและจดประวัติอย่างคร่าวๆ เวเดอร์รู้ว่านี่เป็นแค่การเก็บข้อมูลเบื้องต้นเท่านั้น หลังจากจัดหาที่อยู่ให้คนทั้งหมดเรียบร้อยแล้ว จึงจะมีการตรวจสอบและยืนยันข้อมูลขั้นต่อไป คนที่มีความสามารถเฉพาะทางจะถูกย้ายเข้าไปอยู่ในเขตเมืองชั้นในก่อน...เขาเองก็เคยผ่านขั้นตอนเหล่านี้มาแล้วเช่นกัน
ทันใดนั้นก็มีเสียงเอะอะดังขึ้นจากด้านหลัง เวเดอร์หันกลับไปมอง ก็เห็นชายหนุ่มในชุดคลุมขนสัตว์กำลังเดินมาที่ท่าเรือพร้อมกับองครักษ์หนึ่งกลุ่ม ผมยาวสีเทาที่ปลิวไสวบ่งบอกฐานะของเขาได้อย่างชัดเจน...เจ้าชายโรแลนด์ วิมเบิลดัน ผู้ปกครองดินแดนแห่งนี้นั่นเอง นอกจากเขาแล้ว ข้างกายเขายังมีขุนนางสวมชุดหรูหราอีกหลายคน คงจะเป็นคนใหญ่คนโตในสำนักงานเมืองทั้งนั้น
เขาคิดไม่ถึงว่าเจ้าชายจะเดินทางมาตรวจดูผู้อพยพท่ามกลางลมหนาวและหิมะด้วยตัวเอง นั่นทำให้เวเดอร์รู้สึกประหลาดใจเล็กน้อย ในฤดูที่หนาวเหน็บเช่นนี้ เขาไม่คิดว่าจะมีขุนนางคนไหนยอมผละจากผ้าห่มอันอุ่นสบายแต่เช้าตรู่ได้ โดยเฉพาะอย่างยิ่งขุนนางที่มีบริวารคอยจัดการธุระทุกอย่างให้อย่างเจ้าชาย
“ข้าชื่อบริสเซิล มาจากทางเหนือ เอ่อ...ข้าถนัด ถนัดเรื่องทำไร่ไถนา ข้าไม่รู้หนังสือ”
“ทำไร่ไถนาหรือ” เจ้าหน้าที่สำนักงานเมืองทำเครื่องหมายลงในช่องบันทึกข้อมูล “เรียบร้อยแล้ว ไปได้”
จังหวะนั้นเอง เวเดอร์สังเกตเห็นว่าอีกฝ่ายแอบเหลือบมองเจ้าชายขณะเดินผ่านจุดตรวจ ทว่าสายตาของเขาไม่มีแววเคารพยำเกรงแม้แต่น้อย เรียกได้ว่าต่างจากสายตาของสามัญชนทั่วไปอย่างสิ้นเชิง
“ช้าก่อน” เขาโพล่งออกไปทันที
“มะ มีอะไรหรือ”
“เจ้าเป็นชาวนาหรือ เช่นนั้นตอบข้ามา ข้าวสาลีควรปลูกช่วงใดในฤดูหนาว”
เจ้าหน้าที่สำนักงานเมืองมองมาทางเขา ก่อนจะชักสีหน้ารำคาญเล็กน้อย “นี่เป็นแค่การลงทะเบียนขั้นแรก ข้าไม่มีเวลามาตรวจสอบคำพูดพวกเขาทีละคนหรอก ท่านคาร์เตอร์ไม่ได้อธิบายขั้นตอนให้เจ้าฟังหรืออย่างไร เจ้าแค่ช่วยข้าดูแลความเรียบร้อยก็พอแล้ว”
พอได้ยินอีกฝ่ายพูดแบบนี้ คนคนนั้นก็ปิดปากฉับทันที
โง่เง่าจริงๆ! เวเดอร์ขมวดคิ้วก่อนจะพูดต่ออย่างไม่สนใจ “สำเนียงเจ้าไม่เหมือนคนทางเหนือ แต่เหมือนคนในพื้นที่ทางตอนกลางของอาณาจักรมากกว่า เจ้ามาจากเมืองไหนในดินแดนเหนือ ข้ารู้จักเมืองแถบนั้นดีทุกแห่ง”
บริสเซิลลังเลอยู่สักครู่ ทว่าก็ไม่ยอมปริปาก
“แล้วไหนจะการแต่งตัวของเจ้าอีก คนที่แต่งตัวอย่างนี้ในดินแดนเหนือ ถ้าไม่หนาวตายก็น่าจะนิ้วแข็งไปแล้ว ที่นั่นอากาศหนาวจัดตลอดปีไม่ใช่หรือ” เวเดอร์คว้าข้อมือขวาของเขาไว้ “แล้วถุงมือของเจ้าเล่า อย่าบอกนะว่าเจ้าเห็นเมืองชายแดนอากาศอบอุ่นกว่าจึงโยนถุงมือทิ้งไปแล้ว”
คราวนี้ เจ้าหน้าที่ที่จุดตรวจก็รู้สึกผิดสังเกตเช่นกัน หากอีกฝ่ายโกหกเรื่องความสามารถเฉพาะทาง ยังพอเข้าใจได้ว่าเพราะต้องการค่าตอบแทนสูงๆ แต่การปกปิดที่มาของตัวเองแบบนี้ออกจะประหลาดเกินไปจริงๆ “เจ้ามาจากไหนกันแน่”
บริสเซิลกัดฟัน พลางหยิบยาเม็ดสีแดงจากอกเสื้อออกมายัดใส่ปาก จากนั้นจึงตวาดเสียงดังลั่น “ไสหัวไปให้หมด!”
เวเดอร์รู้สึกเหมือนข้อมือของอีกฝ่ายพลันร้อนขึ้นมาทันตา เขาทำท่าจะกดบริสเซิลลงกับพื้นตามสัญชาตญาณ ทว่าแม้จะใช้เรี่ยวแรงทั้งหมดที่มี แต่อีกฝ่ายกลับไม่ขยับเขยื้อนแม้แต่น้อย บริสเซิลฟาดแขนขึ้นอย่างรวดเร็ว เวเดอร์รู้สึกได้ว่าตัวเองกำลังลอยคว้างอยู่กลางอากาศ
ร่างของเขาหล่นกระแทกพื้นอย่างแรง ความรู้สึกปวดแสบปวดร้อนแผ่ซ่านมาจากแผ่นหลัง บัดซบ แผลฉีกจนได้ เขาถ่มน้ำลายทิ้งแล้วสะบัดศีรษะที่ยังวิงเวียนสักครู่ พอพลิกตัวลุกขึ้นมาได้ บริสเซิลก็หายไปแล้ว
ขณะเดียวกันนั้น ก็มีผู้อพยพอีกสี่ห้าคนวิ่งออกมาจากกลุ่มคนอย่างรวดเร็ว การเคลื่อนไหวของพวกเขาปราดเปรียวไม่ต่างจากสัตว์อสูรนอกกำแพงเมืองแม้แต่น้อย พวกเขากระโดดข้ามรั้วที่สำนักงานเมืองทำขึ้นชั่วคราวอย่างว่องไว แล้ววิ่งตะบึงไปยังเจ้าชายทันที
เป้าหมายของคนพวกนี้ชัดเจนมาก นั่นก็คือผู้ปกครองและขุนนางระดับสูงของเมืองชายแดนนั่นเอง
พอคิดถึงพลังประหลาดที่บริสเซิลปล่อยออกมาแล้ว เวเดอร์ก็แทบจะนึกภาพองครักษ์ของเจ้าชายถูกพวกเขาฉีกเนื้อออกทันที คราวนี้แม้แต่เจ้าชายก็คงหนีไม่รอดเหมือนกัน
ทว่าความคิดพวกนั้นไม่ได้เกิดขึ้นจริง
เขาได้ยินเสียงปังๆๆ ดังรัวขึ้นไม่ขาดสาย...เหมือนอย่างตอนที่นักรบบนกำแพงเมืองสู้กับสัตว์อสูร
ควันสีขาวลอยวนอยู่ด้านหน้าเจ้าชาย
ศีรษะของบริสเซิลกลายเป็นละอองเลือดที่สาดกระเซ็นอยู่ท่ามกลางหมอกควัน
………………………………….


[Go To Next Chapter]( ./252.md)