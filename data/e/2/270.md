##บทที่ 358 คำเชิญ
นี่ไม่ใช่การเดาส่งเดช ประวัติศาสตร์การพัฒนาอารยธรรมของมนุษยชาติคือตัวอย่างที่ชัดเจนที่สุด
กว่ายุคหินจะพัฒนามาเป็นยุคเหล็กได้ก็ใช้เวลาไปเกือบหนึ่งล้านปี แต่จากยุคเหล็กมาเป็นยุคไอน้ำกลับใช้เวลาเพียงสามพันสองร้อยปีเท่านั้น หลังจากนั้น ยุคไอน้ำก็ใช้เวลาเพียงหนึ่งร้อยห้าสิบปีก่อนถึงยุคไฟฟ้า และอีกห้าสิบปีต่อมา มนุษย์ก็ก้าวเข้าสู่ยุคข้อมูลข่าวสาร
ฟังจากที่อกาธาเล่ามา ดูเหมือนปีศาจจะไม่ใช่เผ่าพันธุ์ที่ดักดานเลย เมื่อแปดร้อยกว่าปีก่อน วิธีทำสงครามของพวกเขายังเหมือนมนุษย์ทุกประการ นั่นก็คือใช้โล่และอาวุธที่ทำจากสำริดและเหล็กดิบเข้าฟาดฟันกับศัตรูในระยะประชิด หรืออย่างมากก็อาจมีปีศาจระดับสูงบางส่วนพกหินอาญาสิทธิ์มาด้วย และทุกครั้งที่ทำสงครามหน้ากำแพงเมือง พวกเขาก็จะพ่ายแพ้ต่ออาวุธโจมตีระยะไกลอย่างหน้าไม้หรือเครื่องยิงหินเสมอ กว่าจะยึดเมืองได้สักเมืองก็ต้องเสียไพร่พลไปมากมาย หากไม่ใช่เพราะพวกเขามีพละกำลังอันยิ่งใหญ่มาแต่กำเนิดแล้วล่ะก็ มนุษย์คงเป็นฝ่ายกุมชัยชนะในสงครามแห่งโชคชะตาครั้งที่หนึ่งไปแล้ว
แต่พอถึงสงครามแห่งโชคชะตาครั้งที่สอง ศัตรูก็ผลิตหินเวทมนตร์ออกมาจำนวนมาก เผ่าพันธุ์ของพวกเขาเริ่มมีความหลากหลายมากขึ้น ปีศาจที่มีลักษณะแตกต่างกันก็จะรับผิดชอบภารกิจสงครามที่แตกต่างกัน เวลานี้ แม้แต่ปีศาจคลุ้มคลั่งที่มีจำนวนมากที่สุดก็สามารถโจมตีระยะไกลได้แล้ว อกาธาบอกว่า พวกเขาถึงกับสร้างอุปกรณ์ขนส่งและเครื่องมือโจมตีกำแพงเมืองที่ขับเคลื่อนด้วยหินเวทมนตร์ขึ้นมาทีเดียว! นี่ก็ผ่านไปสี่ร้อยกว่าปีแล้ว ไม่รู้ว่าป่านนี้พวกเขาพัฒนาไปอย่างไรบ้าง
เดิมที โรแลนด์คิดว่าอกาธาจะถ่ายทอดศาสตร์เกี่ยวกับหินเวทมนตร์ของสถาบันให้เขาได้ แล้วเขาจะได้บุกเบิกเส้นทางการพัฒนาอุตสาหกรรมใหม่ต่อ แต่ไปๆ มาๆ วิทยาการนี้กลับเป็นของศัตรูเสียได้ คราวนี้ การประลองกำลังกับปีศาจก็คงกลายเป็นสงครามระหว่างเทคโนโลยีอุตสาหกรรมและวิทยาการหินเวทมนตร์แล้ว
ใครพัฒนาได้เร็วกว่า คนนั้นก็ชนะไป
พอคิดถึงตรงนี้ โรแลนด์ก็อดถอนใจไม่ได้ ดูท่าคงต้องปรึกษาทิลลีอย่างจริงจังเสียแล้ว
…
หลังจากกินมื้อเย็นเสร็จ โรแลนด์ก็นั่งรอทิลลีในห้องทำงาน
พอเห็นอีกฝ่ายเดินมาเพียงลำพัง เขาก็รู้สึกปลื้มใจอย่างยิ่ง...อย่างน้อย เขาและเธอก็สร้างความเชื่อใจระหว่างกันได้แล้ว
“เห็นไนติงเกลบอกว่าท่านมีเรื่องอยากปรึกษาข้าหรือ” เธอนั่งลงแล้วเปิดประเด็นทันที
“ถูกต้อง” โรแลนด์รินชาแล้วยื่นไปตรงหน้าเธอ “หลักๆ คือเรื่องการรับมือกับสงครามแห่งโชคชะตาครั้งที่สาม รวมถึงอนาคตของพวกเราด้วย”
ทิลลีรับถ้วยชามาแล้วกะพริบตาปริบๆ คล้ายกับรอให้เขาพูดต่อ
“ฟังจากที่อกาธาพูดมา ดูเหมือนสี่อาณาจักรใหญ่จะเป็นแค่พื้นที่เสี้ยวหนึ่งของดินแดนแห่งรุ่งอรุณเท่านั้น ส่วนดินแดนร้างก็เคยเป็นที่ราบลุ่มบริบูรณ์อันเจริญรุ่งเรืองมาก่อน มนุษย์รบแพ้ปีศาจไปสองครั้ง จึงต้องอพยพมาอยู่ที่นี่ และหากดูจากเวลาเปิดของประตูหินแล้ว สงครามแห่งโชคชะตาครั้งที่สามก็ใกล้จะมาถึงเต็มที” โรแลนด์ลังเลอยู่สักครู่ก่อนจะพูดตรงๆ ว่า “ข้าอยากให้เจ้าอยู่ที่นี่”
ทิลลีอึ้งไปเล็กน้อย ก่อนจะหัวเราะเบาๆ ว่า “ข้าคิดไม่ถึงว่าท่านจะพูดเช่นนี้”
“พวกเราไม่รู้ว่าปีศาจมีกำลังมากแค่ไหน ดังนั้นจึงต้องรวบรวมกำลังทั้งหมดเท่าที่จะสามารถรวบรวมได้ ถึงจะพอมีโอกาสชนะสงครามบ้าง ถึงอกาธาจะบอกว่าแม่มดกับคนธรรมดาเคยร่วมมือกันในช่วงสงครามแห่งโชคชะตาครั้งที่หนึ่งมาแล้ว แต่นั่นอาจเป็นแค่การร่วมมือกันเพียงผิวเผินก็ได้ สุดท้ายแล้วก็คงไม่ต่างจากสงครามแห่งโชคชะตาครั้งที่สองอยู่ดี” เขาพูดอย่างจริงใจ “เจ้าก็เห็นแล้วนี่ว่า ความทรงจำที่เพิ่มเข้ามาในสมองข้าสามารถสร้างอาวุธที่เอาชนะปีศาจได้ หากพวกเราเปลี่ยนความรู้ที่อยู่ในนั้นให้กลายเป็นวัตถุจริง คนธรรมดาก็จะมีพลังอันน่าเหลือเชื่อทีเดียว ข้าจะให้แม่มดผลิตจักรกลที่ใช้ในการสงคราม ส่วนคนธรรมดาก็ลงสนามรบไป นี่ต่างหากล่ะวิธีที่ถูกต้อง ในยามศึกยามสงครามเช่นนี้ การได้คนเพิ่มมาหนึ่งคนก็เท่ากับได้กำลังรบเพิ่มมาหนึ่งกำลัง”
“...” ทิลลีจิบชาแล้วนิ่งเงียบอยู่เป็นนาน นั่นทำให้โรแลนด์เริ่มกระวนกระวายใจขึ้นมา
แต่เวลาแบบนี้ร้อนใจไปก็ไร้ประโยชน์ เขายังแสร้งวางท่าสุขุมเยือกเย็น รอคำตอบจากอีกฝ่ายอย่างสงบเหมือนเดิม
หลังจากผ่านไปประมาณห้านาที ทิลลีก็ถอนใจแล้วส่งเสียงทำลายความเงียบว่า “แล้วหากข้าอยู่ที่นี่ แม่มดที่เกาะสลีปปิ้งจะทำอย่างไร”
ประโยคนี้หมายความว่า...เธอรับปากแล้วใช่หรือไม่ โรแลนด์เก็บอาการตื่นเต้นดีใจไว้ “ก็ให้พวกนางย้ายมาอยู่เมืองชายแดนทั้งหมดดีหรือไม่ ที่นี่รับพวกนางได้อยู่แล้ว ข้าจะแบ่งเขตแม่มดให้พวกเจ้าโดยเฉพาะ แล้วก็จะให้ค่าตอบแทนพวกนางเท่ากับสมาชิกในสโมสรแม่มดด้วย...เอ่อ ข้าไม่ได้คิดจะแย่งตัวพวกนางมาอยู่สโมสรแม่มดหรอกนะ พวกนางจะยังเป็นคนของเจ้าเหมือนเดิม เพียงแต่อยู่ในเขตปกครองพิเศษที่สร้างขึ้นในดินแดนตะวันตกเท่านั้น วิธีนี้จะช่วยให้พวกเราร่วมงานกันสะดวกขึ้น และยังช่วยกระชับความสัมพันธ์ระหว่างทั้งสองฝ่ายด้วย”
“ค่าตอบแทนเท่าสมาชิกในสโมสรแม่มดหรือ” เธอหัวเราะเบาๆ “ท่านคงไม่รังเกียจพลังของพวกนางกระมัง ท่านรู้หรือไม่ว่าพวกนางส่วนใหญ่ทำสงครามให้ท่านไม่ได้”
“ไม่เลย” โรแลนด์โบกมือรัว “หากเป็นแผนความร่วมมือที่ข้าคิดไว้ล่ะก็ แม่มดสายสนับสนุนกลับจะทำประโยชน์ได้มากกว่าแม่มดสายต่อสู้ด้วยซ้ำ เพราะพวกนางไม่ได้สร้างความแข็งแกร่งให้กับตัวเอง ทว่าเป็นคนธรรมดานับหมื่นนับพัน...โลกแห่งธรรมชาติเต็มไปด้วยพลังอันยิ่งใหญ่มากมาย เพียงแต่ขาดคนที่จะค้นพบและใช้มันเท่านั้น ลำพังแค่จุดนี้ แม่มดสายสนับสนุนก็เหนือกว่าแม่มดสายต่อสู้มากแล้ว”
“ดังนั้น นี่คงเป็นจุดประสงค์ที่แท้จริงของท่านกระมัง” เธอถามอย่างเจ้าเล่ห์
“เอ่อ...”
“นับเป็นข้อเสนอที่ใจกว้างจริงๆ” ทิลลีส่ายหน้ายิ้มๆ “หากคิดถึงส่วนรวมเป็นหลัก ข้าก็ควรอยู่ที่นี่เพื่อช่วยท่านต่อสู้กับปีศาจ หรือหากคิดถึงแต่ตัวเอง ข้าก็ยังอยากอยู่ที่นี่เพื่อศึกษาความรู้ที่น่าทึ่งพวกนั้นอยู่ดี...แต่ว่า ข้ายังไม่สามารถรับปากท่านได้ในตอนนี้”
โรแลนด์อึ้งไปเล็กน้อยก่อนจะถามอีกฝ่าย “เพราะเหตุใด”
“ข้าเป็นผู้นำที่ได้รับเลือกจากแม่มดในเกาะสลีปปิ้ง ข้าย่อมไม่สามารถกำหนดอนาคตของพวกนางโดยคำนึงถึงแต่ความต้องการของตัวเองได้ เพราะหากข้าพาพวกนางมาอยู่ดินแดนตะวันตก กลุ่มแม่มดกลุ่มนี้ก็จะต้องสูญเสียอิสรภาพไป หากถึงตอนนั้นเกิดความเปลี่ยนแปลงอะไรขึ้นมา พวกนางก็คงสู้รบปรบมือกับใครไม่ไหว หรือหากในอนาคตพวกเราเกิดผิดใจกัน แม่มดทั้งหมดจะยังเก็บสัมภาระกลับไปอยู่เกาะสลีปปิ้งได้อยู่หรือ”
“ไม่มีทาง ข้าจะ...”
“ข้าคงไม่สามารถเอาอนาคตของพวกนางมาเสี่ยงกับสัญญาปากเปล่าได้” ทิลลีขัดขึ้น “หากท่านเป็นข้า ท่านจะยอมยกทุกสิ่งทุกอย่างของท่านให้ข้าจัดการเพียงเพราะความเป็นพันธมิตรหรือไม่”
โรแลนด์ชะงักไปทันที เขาตอบได้โดยแทบไม่ต้องคิดเลย หากเขาเจอสถานการณ์แบบนี้ เขาก็คงไม่รับปากอีกฝ่ายง่ายๆ เช่นกัน โดยปกติแล้ว มนุษย์เรายิ่งอยู่ใกล้กันก็ยิ่งกระทบกระทั่งกันได้ง่าย นี่ก็คือที่มาของสำนวนที่ว่าผูกมิตรกับคนไกล เปิดศึกกับคนใกล้นั่นเอง สถานการณ์ระหว่างสองขั้วอำนาจมักเป็นเช่นนี้ หรือแม้แต่ระหว่างคู่รักเองก็เช่นกัน
“จริงหรือไม่เล่า ท่านเองก็คิดเช่นเดียวกับข้าเหมือนกัน”
“แต่...เจ้าเป็นน้องสาวข้า ข้าไม่มีวันทำร้ายเจ้าหรอก” โรแลนด์พยายามเป็นครั้งสุดท้าย
“อย่างนั้นหรือ...แต่เหตุผลที่ท่านอ้างมา จนแล้วจนรอดข้ายังเชื่อไม่ลง” ทิลลีหลับตาลงอย่างกลัดกลุ้ม “บางทีนี่อาจเป็นเหตุผลที่ข้าไม่สามารถรับปากท่านได้ทันที” เธอหยุดไปเล็กน้อย คล้ายกับพยายามสลัดความรู้สึกนี้ทิ้งไป “เวลานี้ขอให้พวกข้าได้อยู่ในฐานะพันธมิตรเถิด...ข้าจะสนับสนุนการสร้างเมืองชายแดนอย่างเต็มที่ หากท่านจำเป็นต้องใช้แม่มด ข้าก็จะพยายามสนองความต้องการของท่านอย่างสุดความสามารถ...และหากท่านไม่สามารถต้านทานการรุกรานของปีศาจได้จริงๆ ท่านก็ยังหนีมาใช้ชีวิตอย่างสงบสุขที่เกาะสลีปปิ้งได้ นี่คือสิ่งที่ข้าทำได้ในตอนนี้”
........................................


[Go To Next Chapter]( ./271.md)