##บทที่ 175 ประสบการณ์บนบอลลูน
บอลลูนมีหลักการไม่ซับซ้อน เวลาสร้างมีจุดที่ต้องระวังเพียงสองจุดเท่านั้น หนึ่งคือระบบเผาไหม้ สองคือถุงบอลลูน


จุดแรกคือ เขาไม่มีถังแรงดันสำหรับผลิตเชื้อเพลิง จึงต้องใช้ฟืนและถ่านไม้ในการผลิตอากาศร้อน ซึ่งนอกจากจะประสิทธิภาพต่ำแล้ว ปริมาณเชื้อเพลิงที่จำกัดก็ทำให้บินได้ไม่ไกลด้วย นี่คือเหตุผลที่คนนิยมใช้บอลลูนไฮโดรเจนมากกว่าบอลลูนอากาศร้อน ทั้งๆ ที่มีการคิดค้นบอลลูนอากาศร้อนมาตั้งแต่ช่วงแรกๆ ของประวัติศาสตร์ ดังนั้นโรแลนด์จึงเลิกสนใจเรื่องระบบเผาไหม้ แล้วหันไปพึ่งเปลวไฟของอันนาแทน


ส่วนจุดยากของถุงบอลลูนอยู่ที่ความแน่นหนา แต่สำหรับโรแลนด์ที่เคยศึกษาประสบการณ์จากคนรุ่นก่อนๆ มาแล้วนั้น ปัญหานี้แก้ไม่ยากเลย...แค่หาวัสดุมาบุเพิ่มอีกชั้นก็ใช้ได้แล้ว ชั้นนอกสุดของถุงบอลลูนเป็นผ้าใบที่ทนต่อแรงเสียดสี ชั้นกลางบุด้วยผนังลำไส้วัว ส่วนชั้นในสุดเป็นผ้าโปร่งเนื้อบางเบา แค่นำมาเย็บประกอบกันก็ป้องกันก๊าซรั่วได้แล้ว ขณะเดียวกันยังช่วยแก้ปัญหาเรื่องนกจิกถุงขาดได้ด้วย


โรแลนด์กางถุงบอลลูนส่วนล่างออก แล้วให้อันนาเสกไฟสีดำที่มีอุณหภูมิใกล้เคียงกับไฟธรรมดาเข้าไป ถุงบอลลูนก็ค่อยๆ พองตัวออก มองเผินๆ คล้ายฟักเขียวย่นๆ บอลลูนลูกนี้ต้องบรรทุกคนสองคนบินขึ้นฟ้า ดังนั้น ส่วนที่กว้างที่สุดของถุงบอลลูนจึงมีเส้นผ่านศูนย์กลางยาวถึงห้าเมตร ใช้ลำไส้วัวถึงสิบสองตัว และใช้เวลาเย็บเกือบหนึ่งสัปดาห์ หากไม่ใช่เพราะเป็นผู้ปกครองดินแดนล่ะก็ โรแลนด์คงไม่มีทางสร้างของเล่นชิ้นใหญ่ขนาดนี้ได้


“มันลอยได้เพราะแรงลอยตัวของอากาศร้อนหรือเพคะ” อันนาถาม “หม่อมฉันจำได้ว่าในหนังสือบอกว่า อากาศร้อนจะลอยขึ้นเสมอ”


“ถูกต้อง อากาศร้อนลอยขึ้นข้างบน อากาศเย็นจมลงข้างล่าง นี่คือปรากฏการณ์ธรรมชาติที่เห็นได้ทั่วไป หรือถ้าอธิบายด้วยทฤษฎีอนุภาคก็คือ เจ้าก้อนกลมในอากาศร้อนเคลื่อนที่อย่างรุนแรง และส่งกำลังแรงไปรอบทิศ เมื่อปริมาตรของมันขยายออก ความหนาแน่นก็ลดลง ทำให้น้ำหนักของมันเบากว่าอากาศโดยรอบที่ไม่มีการเปลี่ยนแปลง ดังนั้นจึงลอยขึ้นข้างบนได้”


โรแลนด์อธิบายหลักการจบก็พบว่า นอกจากอันนาที่ผุดสีหน้าประมาณว่า ‘ที่แท้ก็อย่างนี้นี่เอง’ แล้ว คนที่เหลืออีกสามคนต่างทำหน้าตางุนงงกันทั้งหมด เขาตระหนักถึงความสำคัญของพรสวรรค์ขึ้นมาทันที


เมื่อถุงบอลลูนขยายตัวเต็มที่แล้วก็เริ่มลอยขึ้น เชือกที่ผูกไว้ถูกดึงจนเป็นเส้นตรง โรแลนด์รีบกระโดดเข้าไปในตะกร้าก่อนจะรับอันนาที่ปีนตามเข้ามา


“หม่อมฉันไม่สบายใจเลยเพคะ” ไนติงเกลพูดอย่างเป็นห่วง “หรือจะให้หม่อมฉันทดลองก่อนดีเพคะ”


“เชื่อข้าสิ ไม่มีอะไรหรอก” โรแลนด์หัวเราะสบายๆ “หรือหากเกิดอะไรขึ้นจริงๆ ก็ยังมีไลต์นิ่งอยู่ทั้งคนนี่”


“ข้าจะคอยรับพวกเขาเอง วางใจได้” ไลต์นิ่งตบหน้าอก


“ข้าก็ด้วย!” เมซีทำท่าตบหน้าอกเลียนแบบไลต์นิ่ง


บอลลูนส่ายไปมาอยู่สักพัก ก่อนจะดึงตะกร้าลอยขึ้นจากพื้นอย่างช้าๆ เพียงไม่กี่อึดใจ พวกเขาสองคนก็ลอยผ่านยอดปราสาทไป ภาพเมืองชายแดนทั้งเมืองปรากฏอยู่ตรงหน้าอย่างชัดเจน


ทิวทัศน์แบบนี้ไม่ถือว่าแปลกใหม่สำหรับโรแลนด์ เพราะแม้แต่ตึกระฟ้าเขาก็เคยเห็นมาแล้ว แต่สำหรับอันนาแล้ว นี่คือประสบการณ์ใหม่ที่แตกต่างจากเดิมอย่างสิ้นเชิง เธอเกาะขอบตะกร้าพลางยื่นหน้าไปมองด้านนอก มือข้างหนึ่งกอดแขนโรแลนด์แน่น ดูท่าทางตื่นเต้นและเกร็งเป็นพิเศษ


นี่เป็นครั้งแรกที่โรแลนด์เห็นเธอทำสีหน้าแบบนี้ ดูท่าแล้ว คนที่เท้าเหยียบพื้นมาตลอดคงจะกลัวความสูงอยู่บ้างเวลาบินขึ้นฟ้า


ไม่นานนัก เชือกที่ใช้ยึดตระกร้าบอลลูนบนพื้นก็ถูกดึงจนตึงสุด บอลลูนจึงหยุดลอยขึ้นข้างบน เชือกเส้นนี้ยาวประมาณห้าสิบเมตร หรือพอๆ กับความสูงตึกสิบห้าสิบหกชั้นในยุคสมัยใหม่ โรแลนด์ให้อันนาลดกำลังไฟ จนกระทั่งบอลลูนหยุดนิ่งอยู่กลางอากาศ


ช่วงแรกๆ ไลต์นิ่งยังบินอยู่ข้างตะกร้าบอลลูน แต่พอเห็นตระกร้าหยุดนิ่งแล้วก็เริ่มคลายกังวล จึงหันมาเล่นไล่จับกับเมซีรอบๆ บอลลูนแทน


จากตรงนี้สามารถมองเห็นได้ทั้งยอดปราสาท เมืองชายแดนที่เต็มไปด้วยเขตก่อสร้าง แม่น้ำแดงที่ไหลจากตะวันตกไปตะวันออก ตลอดจนแปลงนาเขียวขจีริมฝั่งน้ำ


“รู้สึกอย่างไรบ้าง”


โรแลนด์รอจนอันนาหดศีรษะเข้ามาแล้วจึงถามยิ้มๆ


“ขอบพระทัยสำหรับของขวัญเพคะ” เธอพูดอย่างตื่นเต้น “ที่แท้หม่อมฉันก็บินได้สูงถึงเพียงนี้”


“จะให้สูงกว่านี้ก็ยังได้” โรแลนด์นั่งพิงผนังตะกร้าที่สานขึ้นจากหวาย “หากเชือกข้างล่างยาวกว่านี้ จะบินสูงกว่านี้สักสิบเท่าก็ไม่มีปัญหา เพียงแต่ยิ่งสูงกระแสลมก็ยิ่งแปรปรวน อันตรายก็ยิ่งมาก บอลลูนนี่เป็นพาหนะลอยฟ้าระดับพื้นๆ เท่านั้น ประเดี๋ยวข้าสร้างเครื่องยนต์ลูกสูบเมื่อไร คนธรรมดาก็จะบินได้เร็วและสูงกว่านกด้วยซ้ำ แล้วต่อไป...” เขาเงยหน้ามองฟ้าคราม “ผู้คนก็จะบินจากโลกนี้ไปยังจักรวาลอันไร้ขอบเขตได้ด้วย”


“...” อันนากลั้นหายใจ ดวงตาของเธอเปล่งประกาย บ่งบอกความรู้สึกตื่นเต้นอย่างเห็นได้ชัด


“เรื่องบินออกนอกโลกน่ะ ข้าไม่กล้ารับประกันหรอก” โรแลนด์ขำท่าทางเธอ “แต่เรื่องสร้างเครื่องยนต์ลูกสูบให้คนธรรมดาบินได้เหมือนนกนี่ ชาตินี้ข้าคงทำได้อยู่” อันที่จริงแค่มีอันนา เขาก็ตัดปัญหาเรื่องแปรรูปโลหะไปได้แล้ว จุดอ่อนที่มีตอนนี้คือคุณภาพของวัตถุดิบมากกว่า เหล็กดิบคุณภาพต่ำอาจนำมาผลิตเครื่องจักรไอน้ำได้ เหล็กอ่อนอาจนำมาผลิตปืนใหญ่ได้ หรือเหล็กล้าที่ถลุงด้วยไฟสีดำก็อาจนำมาผลิตปืนลูกโม่ได้ แต่หากเป็นเครื่องยนต์สันดาปภายในล่ะก็ น่ากลัวว่าต้องใช้เหล็กหล่อคุณภาพสูง เหล็กกล้าหล่อ หรือไม่ก็อลูมิเนียมเท่านั้น “เมืองชายแดนมีทุกวันนี้ได้ก็เพราะเจ้า ‘คุณหนูอันนา’ ”


อันนาได้ยินประโยคนี้ก็ชะงักไป ผ่านไปสักครู่จึงนั่งลงพูดเบาๆ “ท่านแม่ของหม่อมฉันจากไปเพราะเหตุเพลิงไหม้ แต่หม่อมฉันไม่เพียงแต่ไม่ตายลงในกลุ่มควันและเปลวไฟ ซ้ำยังกลับกลายเป็นแม่มด หม่อมฉันยังเคยคิดบ่อยๆ ว่าการตื่นรู้ของหม่อมฉันอาจเป็นสาเหตุของเพลิงไหม้ครั้งนั้น และนึกรังเกียจตัวเองที่เป็นแม่มดมาตลอด ตอนที่ถูกขังคุกนั้น หม่อมฉันคิดว่าบางทีนี่อาจเป็นการปลดปล่อยก็ได้ แต่ฝ่าบาทกลับทรงช่วยหม่อมฉันออกจากคุก และทรงสอนหม่อมฉันควบคุมพลัง...หม่อมฉันไม่คิดเลยว่าเปลวไฟจะมีประโยชน์อื่นใด นอกจากแผดเผาทำลายและสร้างความทรมาน” อันนาหยุดไปเล็กน้อย “อันที่จริงแค่ได้พบฝ่าบาท หม่อมฉันก็น่าจะพอใจแล้ว แต่ตอนนี้ความคิดของหม่อมฉันกลับเปลี่ยนไป บางครั้งหม่อมฉันก็อัดอั้นทรมานใจ นึกหวังไปไกลกว่าที่เป็นอยู่”


เธอเกาะไหล่โรแลนด์ “เช่นนี้แล้ว ฝ่าบาทยังจะทรงว่าจ้างหม่อมฉันต่อไปหรือไม่เพคะ”


ดวงตาสีฟ้าราวทะเลสาบของเธอเปล่งประกายระยิบระยับ ลมหายใจที่ปะทะถูกผิวหน้าทำให้เขารู้สึกคัน เขาสัมผัสได้ถึงเรือนร่างนุ่มนิ่มและหัวใจที่เต้นรัวของอีกฝ่ายภายใต้เสื้อผ้าที่บางเบา แต่ถึงอย่างนั้น เธอก็ไม่คิดหลบตาเขา...เวลาที่ไนติงเกลไม่อยู่ เธอมักแสดงท่าทีเร่าร้อนและเป็นฝ่ายรุกเสมอ


“ด้านนอกมี...”


โรแลนด์ยังไม่ทันพูดจบ อันนาก็ชิงปิดปากเขาก่อน


เขาหอบเบาๆ หลังจากถอนริมฝีปาก “ข้าจะว่าจ้างเจ้าตลอดไป คุณหนูอันนา”


“อืม”


ครั้งนี้ เขาเป็นฝ่ายก้มลงประทับจุมพิตบนริมฝีปากเธอเอง


...


“เอ๋ ช้าก่อน” เมซีบินไล่ไลต์นิ่งได้สักพักก็พลันหยุดบิน แล้วหันไปมองตะกร้าบอลลูนที่ว่างเปล่า “พวกเขาหายไปไหนแล้ว!”


“หา” ไลต์นิ่งหันไปมองแวบหนึ่ง “พวกเขาแค่นั่งลงเฉยๆ น่า!”


“เช่นนั้นก็มองไม่เห็นทิวทัศน์ด้านนอกน่ะสิ”


“ทิวทัศน์น่ะจะดูเมื่อไรก็ได้ แต่โอกาสเช่นนี้มีบ่อยๆ เสียเมื่อไร”


“โอกาสหรือ” เมซีกระพือปีกบินมาเกาะไหล่ไลต์นิ่ง “ข้าไม่เห็นเข้าใจเลย ไปดูพวกเขาหน่อยไม่ดีหรือ”


“ย่อมไม่ดีแน่” ไลต์นิ่งคว้าตัวนกพิราบไว้ “นี่เป็นพิธีศักดิ์สิทธิ์ ห้ามเข้าไปขัดจังหวะเด็ดขาด”


“เอ๋”


“เอาเป็นว่าอีกหน่อยเจ้าจะเข้าใจเอง ตอนนี้คิดเสียว่าไม่เห็นอะไรก็แล้วกัน นี่คือสิ่งที่ท่านพ่อของข้า...นักผจญภัยผู้ยิ่งใหญ่ที่สุดสอนไว้” ไลต์นิ่งเขวี้ยงเมซีออกไปแล้วเท้าเอวว่า “คราวนี้หนีให้ไวล่ะ ตาข้าไล่จับเจ้าแล้ว!”


........................................






[Go To Next Chapter]( ./88.md)