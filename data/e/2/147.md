##บทที่ 235 จดหมายที่ไม่คาดคิด
โรแลนด์คลี่กระดาษจดหมายออกพร้อมกับส่งเนื้อวัวแห้งให้เมซี
“จิ๊บๆๆ!” ฝ่ายหลังอ้าปากคาบเนื้อไปเคี้ยวอยู่สองสามทีก่อนจะกลืนลงท้อง จากนั้นจึงเดินไปฟุบอยู่ข้างโต๊ะอย่างว่าง่าย แล้วซุกหัวเข้าไปในขน
‘สวัสดี พี่ชายที่รักของข้า หรือถ้าเรียกให้ถูกก็คือ ‘เจ้าชายโรแลนด์ วิมเบิลดัน’ ’
‘ข้าได้รับจดหมายจากท่านแล้ว และรู้สึกเห็นด้วยกับความคิดของท่านอย่างยิ่ง แม้จะยังไม่รู้ว่าเหตุใดอยู่ดีๆ ท่านถึงเปลี่ยนตัวเองจากหนุ่มเสเพลมาเป็นผู้อุปถัมภ์แม่มดได้ แต่ในเมื่อท่านทำได้เช่นนี้จริงๆ เช่นนั้นศาสนจักรก็เป็นศัตรูร่วมของพวกเรา’
‘ท่านคงจะรู้แล้วข้าเองก็เป็นแม่มดเหมือนกัน และนั่นก็คือสาเหตุที่ทุกคนไว้ใจข้า แต่ท่านเป็นเจ้าชาย เป็นขุนนางโดยเนื้อแท้ ทว่ากลับได้รับความไว้วางใจจากแม่มดมากมายขนาดนี้ ต้องถือว่าน่าเหลือเชื่อมากจริงๆ นับตั้งแต่ที่รู้เรื่องท่านเป็นต้นมา ข้าก็ครุ่นคิดมาตลอดว่าท่านก้าวมาถึงจุดนี้ได้อย่างไร หากท่านเห็นแม่มดเป็นเพียงสิ่งของเหมือนขุนนางทั่วไป แอชเชสก็คงไม่ไว้ใจท่าน และคงไม่ยอมให้เมซีอยู่ที่เมืองชายแดนต่อเป็นแน่’
‘นอกจากนี้ เครื่องจักรไอน้ำกับการศึกษาที่สามารถกระตุ้นการพัฒนาพลังวิเศษได้ที่เมซีพูดถึงก็น่าสนใจไม่น้อย โดยเฉพาะอย่างยิ่งอย่างหลัง ข้าหวังเป็นอย่างยิ่งว่าจะมีโอกาสคุยเรื่องนี้กับท่านอย่างละเอียดอีกครั้ง’
‘ส่วนข้อเสนอของท่านนั้น หลังจากข้าไตร่ตรองอย่างดีแล้ว ก็พบว่าไม่มีเหตุผลที่จะปฏิเสธเลย การสร้างพันธมิตรต้องอาศัยทั้งความไว้วางใจและความทุ่มเท หากพวกเรามัวแต่ลังเล ละล้าละลัง สุดท้ายก็คงไม่แคล้วเป็นเหยื่อของศาสนจักร ดังนั้นข้าจึงแนบรายการพลังของแม่มดสายสนับสนุนส่วนใหญ่ที่เกาะสลีปปิ้งมากับจดหมายด้วย ท่านเลือกแม่มดที่มีความสามารถตามที่ท่านต้องการแล้วก็ให้เมซีมาบอกข้า หากไม่มีอะไรติดขัด พวกนางก็น่าจะออกเดินทางไปยังดินแดนของท่านได้เดือนหน้า และเพื่อความปลอดภัย ข้าคิดว่าควรให้พวกนางเดินทางครั้งละไม่เกินห้าคน’
‘ข้าขอให้ท่านแจ้งวิธีการรับส่งแม่มดที่ปลอดภัย และส่งคนมาคุ้มครองพวกนางด้วย การสูญเสียแม่มดไปสักคนถือเป็นความสูญเสียอันยิ่งใหญ่สำหรับทั้งเมืองชายแดนและเกาะสลีปปิ้ง และยังอาจทำให้พวกเราร่วมงานกันได้ไม่สนิทใจด้วย ข้าหวังว่าท่านจะดูแลพวกนางอย่างดีเหมือนที่ท่านดูแลแม่มดของท่านเอง และหากเป็นไปได้ ข้าก็อยากให้พวกนางได้เรียนหนังสือตอนกลางคืนด้วย ข้าเชื่อว่าหากแม่มดคนใดคนหนึ่งพัฒนาพลังตัวเองจนแข็งแกร่งได้ ก็จะเป็นผลดีต่อพวกเราทั้งสองฝ่าย’
‘สิ่งที่ท่านพูดมานั้นถูกต้องแล้ว ศาสนจักรได้เผยจุดประสงค์ที่แท้จริงออกมาแล้ว ไม่ช้าก็เร็ว พวกเขาก็ต้องยึดสี่อาณาจักรใหญ่ไว้ในกำมือ ข้าหวังว่าเมื่อวันนั้นมาถึง ท่านจะเตรียมการรับมืออย่างดีที่สุด หรือหากท่านต้านทานอีกฝ่ายไม่ไหวจริงๆ ก็สามารถหนีมาที่เกาะสลีปปิ้งได้ แน่นอนว่าระหว่างที่ท่านสู้กับศาสนจักรนั้น ข้าจะช่วยเหลือท่านอย่างสุดความสามารถ’
‘สุดท้ายนี้ ข้าขอให้พวกเรามีพลังพอที่จะยุติการกดขี่ข่มเหงของศาสนจักร และสร้างโลกใบใหม่ร่วมกัน...ให้เป็นอาณาจักรใหม่ที่ไม่มีใครถูกบีบคั้นรังแก ไม่ว่าจะแม่มดหรือคนธรรมดา’
‘จากน้องสาวของท่าน ทิลลี วิมเบิลดัน’
โรแลนด์วางจดหมายลง รู้สึกดีใจจนพูดไม่ออก เขาเก็บจดหมายยิ้มๆ แล้วยื่นเนื้อวัวแห้งให้เมซีอีกชิ้น
เธอยื่นศีรษะมาจิกอาหาร “จิ๊บ จิ๊บๆๆ!”
เขาลูบขนนุ่มนิ่มที่หลังคออีกฝ่าย ฝ่ายหลังหรี่ตาลงอย่างพึงพอใจ
“ลำบากเจ้าแล้ว ตอนนี้ไลต์นิ่งไปเมืองหลวงกับกองเรือน่ะ กว่าจะกลับมาคงอีกหลายวัน” โรแลนด์ยิ้ม “เจ้าไปเล่นกับนาน่าหรือลีฟแทนแล้วกัน หรือจะไปอาบน้ำนอนสักงีบก่อนก็ได้”
“จิ๊บ...จิ๊บ!” เมซีกระพือปีกบินจากโต๊ะไปที่หน้าต่าง ก่อนจะหายตัวไปอย่างรวดเร็ว
เมื่อครู่นี้เธอคงพูดว่า ‘ข้าไม่เหนื่อย ข้าจะไปเล่นกับพวกนาง’ ล่ะมั้ง โรแลนด์พบว่าต่อให้อีกฝ่ายพูดภาษานก เขาก็ยังเข้าใจความหมายคร่าวๆ ของเธอได้
...นั่นเป็นเพราะความเคยชินหรือ
จะว่าไปแล้ว เขาคิดไม่ถึงเลยจริงๆ ว่าทิลลีจะตอบรับข้อเสนอของเขา ซ้ำยังแนบใบรายการพลังแม่มดมาด้วย นี่มันกรุสมบัติชัดๆ! แม้ในจดหมายจะไม่ได้บอกว่าอนุญาตให้พวกเธออยู่ที่นี่นานเท่าไร แต่การเรียนจนจบหลักสูตรขั้นพื้นฐานก็ต้องใช้เวลาเป็นครึ่งปีอยู่แล้ว และถ้าเขาเพิ่มเนื้อหาเข้าไปอีก หลักสูตรนี้ก็จะขยายเวลาเรียนได้ถึงหนึ่งปี ไม่รู้ว่าถึงตอนนั้น แม่มดพวกนี้จะสร้างความเปลี่ยนแปลงให้เมืองชายแดนได้มากขนาดไหน
นอกจากนี้ หากพวกเธอพัฒนาพลังได้จริง ก็จะเป็นผลดีกับเขามากกว่าผลเสีย...หากการอยู่ที่เมืองชายแดนช่วยกระตุ้นการพัฒนาพลังได้อย่างมีประสิทธิภาพล่ะก็ ต่อให้หลังจากนั้นเขาปล่อยพวกเธอกลับไปที่เกาะสลีปปิ้งแล้ว พวกเธอก็ยังทำหน้าที่เป็นโฆษกของเขาได้ การกระจายข่าวแบบปากต่อปากจะช่วยดึงดูดแม่มดมาที่เมืองชายแดนมากขึ้นเรื่อยๆ และทิลลีก็ไม่มีทางหยุดพวกเธอได้เลย โรแลนด์เชื่อว่า หากเทียบกับการบีบบังคับหรือการใช้ผลประโยชน์เข้าล่อแล้ว การปฏิบัติต่อกันด้วยความจริงใจน่าจะเป็นหนทางที่ยั่งยืนมากกว่า
โดยรวมแล้ว จดหมายตอบรับฉบับนี้นำความเบิกบานมาให้เขาอย่างคาดไม่ถึงทีเดียว วิธีคิดที่ทันสมัยและความกระตือรือร้นของอีกฝ่ายทำให้เขารู้สึกเหมือนได้เจอมหาพันธมิตร คราวนี้เขาก็ไม่ต้องกลัวแล้วว่าตัวเองจะต้องสู้กับศาสนจักรเพียงลำพัง ส่วนเรื่องเส้นทางการรับส่งแม่มดที่ปลอดภัยนั้น เขาคิดไว้เรียบร้อยแล้ว...เขาจะไม่ให้พวกเธอไปที่ท่าเรือเคลียร์วอเตอร์หรือเขตซีวินด์ แต่จะให้พวกเธอมาขึ้นบกที่ชายฝั่งร้างทางทิศใต้ของเมืองชายแดนแทน พอเข้าเขตภูเขาเมื่อไร ก็ค่อยขึ้นบอลลูนข้ามเขาเข้ามาในตัวเมืองอีกที รับรองได้ว่าเส้นทางนี้ปลอดภัยจากศาสนจักร ทอว์ฟิค และการ์เซียแน่นอน
โรแลนด์ยิ่งคิดก็ยิ่งตื่นเต้น เขาห้ามใจตัวเองไม่ให้อ่านจดหมายแนบเพื่อเลือกแม่มด แล้วเบนความสนใจไปยังสิ่งที่ต้องทำตอนนี้แทน...เพราะอย่างไรเสีย เกาะสลีปปิ้งส่งแม่มดมาได้อย่างเร็วที่สุดก็เดือนหน้า แต่เวลานี้เมืองชายแดนกำลังประสบปัญหาสำคัญอย่างอื่นอยู่ นั่นก็คือการสร้างที่พักอาศัย
หลังจากเขาส่งกองทัพที่หนึ่งไปเมืองหลวงแล้ว ก็มีผู้อพยพจากที่นั่นเดินทางมาที่เมืองชายแดนอย่างไม่ขาดสาย โรแลนด์ไม่ต้องการให้เกิดโรคระบาดขึ้นอีก จึงให้พวกเขาไปอยู่นอกกำแพงเมืองตะวันตกก่อน...ที่นั่นมีกระท่อมไม้สำหรับให้ผู้อพยพอยู่ชั่วคราวหลายหลัง หากนับรวมชาวนาที่ทำการเกษตรอยู่ริมแม่น้ำแดงด้วยแล้ว คนที่อาศัยอยู่ในพื้นที่นั้นก็จะมีจำนวนมากกว่าแปดพันคน และหากผู้อพยพยังเดินทางมาที่นี่อย่างต่อเนื่องล่ะก็ ตัวเลขนี้ก็อาจพุ่งสูงขึ้นถึงหนึ่งหมื่นทีเดียว
เขาสามารถจัดหาเสบียงให้คนกลุ่มนี้ได้โดยไม่มีปัญหา เพราะหลังจากเดือนแห่งปีศาจเป็นต้นมา เมืองชายแดนก็นำเข้าเสบียงมาโดยตลอด แต่ปัญหาที่ยุ่งยากที่สุดตอนนี้ก็คือปัญหาเรื่องที่อยู่อาศัย ตอนนี้ยังเป็นฤดูร้อน กระท่อมไม้หยาบๆ ยังสามารถบังแดดบังฝนและระบายอากาศได้ดี เพียงแต่อาจมียุงเยอะไปหน่อยเท่านั้น แต่หากถึงฤดูหนาวเมื่อไร ในกระท่อมกับนอกกระท่อมก็คงมีสภาพไม่ต่างกัน นอกกระท่อมอุณหภูมิเท่าไร ในกระท่อมก็อุณหภูมิเท่านั้น หากพวกเขาไม่มีบ้านอิฐอยู่ ก็คงก้าวข้ามฤดูหนาวอันยาวนานได้ลำบาก หรือพูดอีกอย่างก็คือ เมืองชายแดนจะต้องสร้างบ้านและหอพักสำหรับคนหนึ่งหมื่นคนให้แล้วเสร็จภายในหกเดือน
โรแลนด์คลี่กระดาษออก แล้วเริ่มตวัดพู่กันอย่างรวดเร็ว
เขาจะโยกคนงานตัดถนนบางส่วนมาสร้างบ้านพักแทน เพราะอย่างไรเสีย ถนนจะเสร็จช้าไปสักสิบวันยี่สิบวันก็ไม่ใช่เรื่องใหญ่อะไร แต่หากมีคนหนาวตายในดินแดนใต้ปกครองของเขาล่ะก็ นั่นจะเป็นความอัปยศอันใหญ่หลวงในประวัติศาสตร์การปกครองของเขาทีเดียว ขนาดตอนที่ย้อนเวลามาใหม่ๆ เขาไม่มีทั้งเงินและคน ก็ยังไม่มีใครหนาวตายหรือหิวตายในช่วงเดือนแห่งปีศาจสักคน ทว่าตอนนี้เขามีทั้งสโมสรแม่มดและเครื่องจักรไอน้ำแล้ว ไหนจะแรงงานคนและรายได้ที่ล้นปรี่อีก เขาย่อมไม่ยอมให้เกิดเรื่องแบบนี้ขึ้นเป็นอันขาด
ทันใดนั้น คาร์เตอร์ก็เดินเข้ามาในห้องทำงานเขา
“ฝ่าบาท กระหม่อมมีข่าวร้ายพ่ะย่ะค่ะ” เขาพูดด้วยสีหน้าเคร่งขรึม “ห้องปฏิบัติการเคมีของฝ่าบาทเกิดเหตุระเบิดพ่ะย่ะค่ะ”
........................................




[Go To Next Chapter]( ./148.md)