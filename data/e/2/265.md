##บทที่ 353 สถาบันค้นคว้าศาสตร์ลึกลับ
ความมืดยามราตรีจากไปแล้ว แสงสลัวฉายลอดช่องผ้าม่านเข้ามาถึงด้านใน
ฟ้าสว่างแล้ว
อกาธานอนไม่หลับเกือบทั้งคืน ในสมองเต็มไปด้วยคำพูดของไนติงเกล
‘ประชาชนที่กระจายตัวอยู่ทั่วทวีปก็คือพลังที่แข็งแกร่งที่สุด’
‘เวลาสี่ร้อยปีสามารถเปลี่ยนแปลงอะไรได้มากมาย เหตุใดเจ้าจึงยังยึดติดกับความคิดเก่าๆ ไม่ยอมเปลี่ยนแปลงเล่า’
‘พวกเรายังมีเวลาอีกมาก เหตุใดจึงไม่ทำลายกำแพงในใจ แล้วพิสูจน์ด้วยตาตัวเองเล่า’
เธอลุกจากเตียงเดินไปที่ราวแขวนเสื้อ แล้วลูบชุดคลุมยาวอันเป็นสัญลักษณ์ของสถาบันค้นคว้าศาสตร์ลึกลับแห่งทาคิลาอย่างเบามือ เธอจำได้ว่าตอนที่เธอได้รับความเห็นชอบจากผู้นำทั้งสามและได้รับชุดคลุมนี้มานั้น เธอดีใจจนตัวลอย การศึกษาความลับแห่งพลังวิเศษคือความฝันอันสูงสุดในชีวิตของเธอ และแนวคิดที่สถาบันเชิดชูมาตลอดก็คือ ‘สรรพสิ่งคงอยู่ด้วยเหตุผลเสมอ’ หากคนธรรมดาพวกนั้นสามารถพิสูจน์ความสามารถของตัวเองได้ล่ะก็…
อกาธาสวมชุดคลุมแล้วเปิดประตูเดินไปที่โถงใหญ่
บางที เธออาจเป็นสมาชิกคนสุดท้ายของสถาบัน และผู้รอดชีวิตเพียงหนึ่งเดียวของเมืองศักดิ์สิทธิ์ทาคิลาก็ได้ การสร้างเมืองศักดิ์สิทธิ์ขึ้นใหม่ไม่ใช่ภารกิจที่จะสำเร็จลุล่วงได้ภายในวันสองวัน ก่อนที่วันนั้นจะมาถึง เธอควรไปดูให้เห็นกับตาตัวเองดีกว่าว่า เจ้าชายซึ่งเป็นคนธรรมดามีดีอะไร ถึงทำให้พวกแม่มดยอมเชื่อฟังคำสั่งของเขาได้
หลังจากกินมื้อเช้าเสร็จ อกาธาก็มาที่ห้องทำงานของเจ้าชายผมเทาพร้อมกับเวนดี้
การแต่งตัวของเขาไม่ต่างจากคนเมื่อสี่ร้อยกว่าปีก่อนเท่าไรนัก แต่เธอกลับรู้สึกว่าเขาดูไม่เหมือนพวกทหารรับจ้าง พ่อค้า และชาวนาที่อาศัยอยู่ในเขตเมืองตอนล่าง หรือคัฟฟี หัวหน้าองครักษ์ประจำตระกูลของเธอแม้แต่น้อย...คนพวกนี้มองปราดเดียวก็รู้แล้วว่ามีปัญญาแค่ไหน ความคิดความอ่านก็เดาได้ไม่ยากอะไร เพราะมันกลวงเสียจนไม่ต่างจากความว่างเปล่า ทว่าวิธีวิเคราะห์นี้ไม่สามารถใช้ได้กับเจ้าชาย โดยเฉพาะอย่างยิ่งดวงตาของอีกฝ่าย ทั้งๆ ที่เป็นดวงตาสีเทาธรรมดา แต่กลับเต็มไปด้วยความสง่างามและความมั่นใจอันยากจะบรรยาย โดยเฉพาะอย่างหลังนั้น มันไม่ใช่ความมั่นใจที่มาจากการมองโลกอย่างขาดประสบการณ์ ทว่ามาจากความหนักแน่นและความสุขุมซึ่งไม่สอดคล้องกับอายุแม้แต่น้อย ราวกับเขาผ่านโลกมาแล้ว...หลายพันปี ถึงได้รอบรู้ไปหมดทุกเรื่องราวกับตาเห็น
ทำไมเธอถึงมีความรู้สึกแบบนี้
เขาชื่อโรแลนด์ วิมเบิลดัน อกาธาแอบจำชื่อเขาไว้ในใจ
“เมื่อคืนหลับสบายดีหรือไม่” อีกฝ่ายยิ้ม “ข้าวต้มข้าวสาลีกับไข่ไก่ทอดในยุคสี่ร้อยปีให้หลังคงพอกินได้กระมัง”
“ก็พอไหว แต่หากเจ้าไม่ส่งแม่มดเข้าไปในห้องข้าโดยพลการก็จะดีกว่านี้”
เขาชะงักไปเล็กน้อยก่อนจะส่ายหน้าอย่างระอาใจ “เอาเถอะ ต่อไปข้าจะให้นางเคาะประตูก่อนแล้วกัน จริงสิ ถ้าเจ้าอยากออกไปเดินเล่นข้างนอก หรือเยี่ยมชมบ้านเมืองและประเพณีของชาวเมืองในยุคนี้ ก็ให้ไนติงเกลนำทางได้ หรือถ้าอยากอ่านหนังสือประวัติศาสตร์ ก็ลองไปถามบุ๊กดู นางจำหนังสือที่เคยอ่านได้ทุกเล่มเชียวล่ะ”
“ประเพณีของชาวเมืองหรือ” อกาธาขมวดคิ้ว “ปีศาจกำลังจะบุกมาอยู่แล้วแท้ๆ ข้าอยากรู้มากกว่าว่าทำไมเจ้าถึงกล้าพูดเสียใหญ่โตว่าคนธรรมดาก็เอาชนะปีศาจได้ หากเจ้าต้านทานพวกเขาไม่ได้ จะประวัติศาสตร์หรือประเพณีก็ไม่มีความหมายทั้งนั้น!”
เจ้าชายเบ้ปาก “อุตสาหกรรมเบาและความเป็นอยู่ของประชาชนก็สำคัญพอๆ กับอุตสาหกรรมหนักนั่นล่ะ...ทำไมคนถึงสนใจแต่ปืนใหญ่กันนะ”
“เจ้าพูดอะไรหนักๆ เบาๆ”
“เปล่า ไม่มีอะไร...” อีกฝ่ายพ่นลมหายใจออกมา “แล้วเจ้าจะได้เห็นแน่นอน บ่ายนี้จะมีการทดสอบประสิทธิภาพอาวุธใหม่พอดี แต่ว่าระหว่างนี้ ข้ามีคำถามอยากถามเจ้าสักหน่อย...เกี่ยวกับเมืองศักดิ์สิทธิ์ทาคิลาเมื่อสี่ร้อยห้าสิบปีก่อนน่ะ”
อาวุธใหม่ของคนธรรมดาน่ะหรือ อกาธานึกถึงธนูหน้าไม้และเครื่องโยนหินขึ้นมาทันที หากอาวุธที่เขาว่าหมายถึงของที่พัฒนาขึ้นจากอาวุธพวกนี้ล่ะก็ บอกได้เลยว่ายังห่างชั้นกับปีศาจมากนัก ทว่าเธอไม่ได้แสดงท่าทีแคลงใจใดๆ ออกมา “เช่นนั้นก็ถามมา”
“ก่อนหน้านี้เจ้าบอกว่า เมืองศักดิ์สิทธิ์ทาคิลาเป็นเมืองที่ปกครองโดยแม่มด คนธรรมดาที่ไม่มีพลังวิเศษเป็นแค่ชนชั้นล่างเท่านั้น เช่นนั้นพวกเขากินอาหารวันละกี่มื้อกัน อาหารหลักคืออะไร แล้วได้กินเนื้อบ้างหรือไม่”
อกาธาถึงกับอึ้งไป เธอคิดไม่ถึงว่าอีกฝ่ายจะถามคำถามแบบนี้ “สามัญชนก็มีหลายระดับเหมือนกัน คนธรรมดาที่สามารถทำงานให้แม่มดระดับสูง ทำงานเบ็ดเตล็ด และดูแลเมืองได้จะมีฐานะเทียบเท่ากับแม่มดสายสนับสนุนที่มีพลังอ่อนแอที่สุด ลำดับถัดมาก็คือชาวนาและพ่อค้า สุดท้ายจึงเป็นทาสและกรรมกร ส่วนคำถามที่เจ้าถามนั้น ข้าตอบไม่ได้...ไม่มีแม่มดในเขตเมืองตอนบนคนไหนสนใจหรอกว่าคนธรรมดากินอะไร แต่องครักษ์และบ่าวรับใช้ในหอคอยข้าจะได้กินอาหารวันละสามมื้อ และหากไม่ใช่ช่วงเดือนแห่งปีศาจ ก็จะได้กินเนื้อสัปดาห์ละครั้งด้วย”
“แล้วพวกเขาได้ค่าตอบแทนเท่าไร”
“เจ้าหมายถึงอะไร เงินหรือ” เธอเลิกคิ้ว “พวกเขาเป็นบริวารของข้า ยกย่องข้าเป็นนาย และมีหน้าที่รับใช้ข้าจนวันตาย ส่วนข้าก็มีหน้าที่จัดหาที่อยู่อาศัยและอาหารให้พวกเขา รวมทั้งถ่ายทอดความรู้ให้พวกเขาด้วย นอกจากนี้ก็ไม่มีสิ่งตอบแทนอื่นใดอีก”
“ที่แท้ก็อย่างนี้นี่เอง” อีกฝ่ายเขียนอะไรบางอย่างใส่กระดาษอย่างสนอกสนใจ “แล้วอย่างเรื่องการทำไร่ไถนา การเพาะปลูกเลี้ยงสัตว์ หรือการผลิตเครื่องไม้เครื่องมือที่ทำจากเหล็กพวกนี้ พวกแม่มดได้มีส่วนร่วมบ้างหรือไม่”
“แน่นอนอยู่แล้ว งานพวกนี้เป็นงานของแม่มดสายสนับสนุนทั้งนั้น” อกาธาตอบ “แต่ต่อให้เป็นแม่มดสายสนับสนุน พวกนางก็ยังเหนือกว่าคนธรรมดามากนัก...ขืนปล่อยให้คนธรรมดาทำกันเองหมดล่ะก็ ไม่มีทางถึงมาตรฐานของสมาพันธ์หรอก”
การถามตอบลักษณะนี้ดำเนินไปถึงเกือบหนึ่งชั่วโมง ดูเหมือนเขาจะสนใจเรื่องความเป็นอยู่ภายในเมืองแม่มดแต่ละเมืองเป็นพิเศษ มิหนำซ้ำยังถามเธอเสียละเอียดยิบด้วย นั่นทำให้อกาธาไม่เข้าใจอย่างมาก เขาไม่สนใจดินแดนแห่งรุ่งอรุณที่ถูกยึดครองไปกว่าครึ่ง และปีศาจที่กำลังจะเปิดสงครามขึ้นอีกครั้งเลยหรือ
เจ้าชายพักสักครู่ก่อนจะยื่นเนื้อหาที่จดไว้ให้บุ๊ก “เจ้าบอกว่าเจ้าเป็นสมาชิกของสถาบันค้นคว้าศาสตร์ลึกลับ และสถาบันนี้ก็มีหน้าที่ศึกษาเรื่องหินเวทมนตร์และพลังวิเศษโดยเฉพาะใช่หรือไม่”
ในที่สุดก็ถามคำถามที่เข้าท่าเสียที อกาธาพยักหน้า “ใช่แล้ว หินเวทมนตร์ก็ถูกแปลงมาจากหินอาญาสิทธิ์นั่นล่ะ มันสามารถยับยั้งพลังของแม่มดได้ ทั้งยังทำให้แม่มดใช้พลังที่แตกต่างกันได้ด้วย”
ประโยคนี้ทำให้ทุกคนตกตะลึง แม่มดที่บอกว่าตัวเองชื่อทิลลีถึงกับโพล่งออกมาว่า “แล้วพวกเจ้าแปลงหินได้อย่างไร”
ในที่สุด เธอก็รู้สึกเหมือนได้กลับไปเป็นบุคคลสำคัญอีกครั้ง ดังนั้นจึงอดภูมิใจไม่ได้ “นี่คือสิ่งที่สถาบันค้นคว้ามาตลอดสี่ร้อยกว่าปี พวกเราทุ่มเทแรงกายแรงใจไปมากมาย เพื่อที่จะได้รู้ถึงความเชื่อมโยงระหว่างพลังวิเศษและหินเวทมนตร์ ข้าจะบอกพวกเจ้าก็ได้ แต่พวกเจ้าต้องบอกความรู้ที่ช่วยเพิ่มอัตราการตื่นรู้ของแม่มดมาก่อน”
ทิลลีกับโรแลนด์สบตากัน “เรื่องนี้ไม่มีปัญหาอยู่แล้ว แต่ข้ายังสงสัยอยู่เรื่องหนึ่ง” เธอชูมือซ้ายขึ้น แหวนอัญมณีสีน้ำเงินบนนิ้วมือสะท้อนประกายวิบวับ “ข้าพบหินเวทมนตร์ก้อนนี้ในโบราณสถานแห่งหนึ่ง มันช่วยให้ข้าบินได้...แน่นอนว่าหินเวทมนตร์ชนิดนี้มีคุณค่าอย่างมหาศาล อย่างเวลาทำสงครามกับปีศาจ มันก็ช่วยให้กองทัพได้เปรียบทั้งยามบุกและยามถอย หรือต่อให้เป็นเวลาปกติ มันก็ช่วยย่นระยะเวลาเดินทางได้ไม่น้อย” เธอหยุดไปเล็กน้อย “แต่เหตุใดพวกเจ้าจึงถอยทัพด้วยการเดินเท้าเล่า ผู้ตื่นรู้ระดับสูงเช่นเจ้าไม่มีหินเวทมนตร์ที่สะดวกสบายเช่นนี้ ไม่แปลกไปหน่อยหรือ”
........................................


[Go To Next Chapter]( ./266.md)