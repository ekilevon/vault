##บทที่ 147 คณะทูต
อลิเซียคิดไม่ถึงว่าวันหนึ่งเธอจะได้ร่วมเดินทางกับคณะทูต


โดยปกติแล้วเวลาศาสนจักรจัดคณะทูต ก็มักเลือกแต่นักรบระดับหัวกะทิทั้งนั้น นอกจากจะต้องมีทักษะการต่อสู้และสติปัญญาที่ล้ำเลิศแล้ว ยังต้องมีรูปร่างหน้าตาที่ดีพอจะเป็นตัวแทนศาสนจักรได้ด้วย เธอมั่นใจในฝีมือการต่อสู้และความรู้เรื่องพิธีกรรมในสันตะสำนักของตัวเองมาก แต่หากพูดถึงเรื่องรูปร่างหน้าตาล่ะก็...ผู้หญิงที่ขลุกอยู่แต่ในแนวป้องกัน ทั้งวันเอาแต่แกว่งดาบแกว่งอาวุธจะดูดีได้สักแค่ไหนกัน พอคิดถึงตรงนี้ เธอก็รู้สึกเกร็งไปทั้งร่าง


เธอได้ยินศาสนบริกรมิราบอกว่า พวกเขาจะเดินทางไปยังเมืองเล็กๆ ทางตะวันตกของอาณาจักรเกรย์คาสเซิล เพื่อไปตรวจสอบกรณีที่เชื้อพระวงศ์แอบซุกซ่อนแม่มดไว้ ซึ่งถือเป็นการดูหมิ่นพระเจ้าอย่างร้ายแรง คณะทูตคณะนี้มีศาสนบริกรเป็นผู้นำคณะ ที่เหลือเป็นทหารพิพากษาอีกสิบคน หนึ่งในนั้นมีหัวหน้ากองกำลังพิพากษาหน้าตาเย็นชาที่อลิเซียเคยเจอที่แนวป้องกันเฮอร์มีสเมื่อครั้งก่อนด้วย


ทว่าแม้ตอนนี้จะไม่ได้อยู่ระหว่างการต่อสู้ เขาก็ยังทำสีหน้าเย็นชาอยู่ดี แค่ยืนใกล้ๆ อลิเซียก็รู้สึกเหมือนอุณหภูมิรอบกายลดลงอย่างฮวบฮาบ


ในขณะที่ศาสนบริกรมิรากลับมีท่าทีที่ต่างออกไป เธออายุสี่สิบกว่าปีแล้ว แต่ยังมีสายตาที่แหลมคม เธอมักเล่าเรื่องสนุกสนานในศาสนจักรเสมอ ความคิดความอ่านก็กว้างขวาง บุคลิกและนิสัยก็อบอุ่นดีงาม มีสง่าราศีไม่น้อยไปกว่าอัครมุขนายกเลย อลิเซียมักได้ยินคนพูดบ่อยๆ ว่าเธอน่าจะได้เป็นมุขนายกคนต่อไป


แต่สิ่งที่ทำให้นักรบหญิงแปลกใจก็คือ มิราไม่ใช่นักรบแท้ๆ แต่เธอกลับขี่ม้าได้คล่องแคล่วไม่แพ้ทหารพิพากษาเลย เธอขี่ม้านำหน้าขบวนตลอดสองวันที่ผ่านมา ตั้งแต่ป่าในภูเขาไปจนถึงถนนเล็กๆ ในตัวเมือง เธอรู้วิธีรักษาระดับความเร็วม้าและถนอมแรงม้าในเวลาเดียวกัน ปกติแล้วคนที่ทำแบบนี้ได้มีแต่ทหารพิพากษาที่ผ่านการฝึกมานานเท่านั้น


“พวกเราไม่เดินทางลงใต้หรือ” หลังจากออกจากเขตเฮอร์มีส เข้าอาณาจักรเกรย์คาสเซิลมาแล้ว ใครบางคนในขบวนก็ถามขึ้น


“ไม่แน่นอน เมืองชายแดนอยู่ไกลจากพวกเรามาก หากเดินทางทางบก ข้าคงเจ็บก้นตายเสียก่อน” มิราโบกมือ “พวกเราจะไปที่เมืองดีปวัลเลย์ทางตะวันออกก่อน ที่นั่นมีแม่น้ำไหลผ่านเมืองเรดวอเตอร์ จากเมืองเรดวอเตอร์ไปป้อมปราการลองซองก็ไม่ไกลแล้ว”


“ท่านเริ่มเข้าศาสนจักรตั้งแต่เมื่อไร” อลิเซียถามอย่างสงสัย “ท่านไม่เพียงรู้เรื่องราวต่างๆ ในเมืองศักดิ์สิทธิ์ดี แต่ยังรอบรู้เรื่องราวในโลกภายนอกด้วย”


“สิบสองปีที่แล้ว ตอนนั้นข้าอายุสามสิบพอดี” มิราตอบ


“ช้าขนาดนั้นเชียวหรือ” เธอประหลาดใจ “เท่าที่ข้ารู้ ยิ่งอายุมากก็ยิ่งเข้าใจคำสอนของพระเจ้าได้ยาก แต่ท่านกลับก้าวจากสาวกมาเป็นศาสนบริกรได้ภายในระยะเวลาเพียงสิบสองปี เหลือเชื่อจริงๆ”


“ถูกต้อง” มิราหัวเราะ “นี่ล่ะเสน่ห์ของศาสนจักร เมื่อก่อนนี้ข้าเป็นลูกพ่อค้า เลยได้เดินทางตามบิดาไปค้าขายตามสี่อาณาจักรใหญ่อยู่บ่อยๆ สินค้าธรรมดาๆ ในท้องถิ่นหนึ่งน่ะ หากข้ามไปอยู่ในอีกท้องถิ่นหนึ่งได้ ราคาก็ต่างกันหลายเท่าแล้ว ดูอย่างปะการังมรกตของเขตซีวินด์ก็ได้ ข้าซื้อจากชาวประมงมา ราคาเพิ่งต้นละยี่สิบสามสิบเหรียญเงินเท่านั้น แต่หากข้าจับมันใส่ถัง แล้วขนไปที่วังหลวงของอีเทอร์นัลวินเตอร์เมื่อไร ราคาของมันก็จะเพิ่มขึ้นเป็นหนึ่งเหรียญทองทันที หากต้นไหนคุณภาพดี กิ่งก้านสมมาตรกัน ก็อาจขายได้ถึงห้าเหรียญทองด้วยซ้ำ ข้ายังเคยคิดเลยว่าเหตุใดของชนิดเดียวกันจึงมีมูลค่าต่างกันนัก”


“เพราะว่า...ของที่หายากย่อมมีมูลค่าสูงน่ะสิ” อลิเซียตอบ


“ตอนแรกข้าก็คิดเช่นนั้น” ศาสนบริกรพยักหน้า “แต่เหตุการณ์ที่เกิดขึ้นหลังจากนั้นทำให้ข้าเปลี่ยนความคิดไป ขุนนางในเมืองหลวงคนหนึ่งแอบเลี้ยงแม่มดที่มีพลังควบคุมอุณหภูมิไว้ และหาวิธีเลี้ยงปะการังในเมืองหลวงของอีเทอร์นัลวินเตอร์ที่หนาวเหน็บได้สำเร็จ เขาดัดแปลงห้องใต้ดินในสวนเป็นสระน้ำขนาดใหญ่ ติดหน้าต่างด้านบนเพื่อให้แสงลอดลงมาได้ และคอยเก็บปะการังขายปีละครั้ง แต่เขาเก็บปะการังแค่ครั้งเดียวก็ได้ปะการังมากกว่าพวกข้าที่เดินทางไปกลับเป็นสิบครั้งแล้ว มิหนำซ้ำการเดินทางแต่ละครั้งก็กินเวลานาน บิดาข้าเดินทางได้แค่ปีละครั้งเท่านั้น ไม่นานนัก ปะการังมรกตก็มีขายเกลื่อนตลาด เขาขายให้ทั้งวังหลวงและพวกขุนนางตำแหน่งใหญ่ๆ หากของที่หายากมีมูลค่าสูงจริง ปะการังมรกตก็น่าจะราคาถูกลงเรื่อยๆ”


“แต่ว่าผ่านไปเพียงสองปี วังหลวงก็เลิกซื้อปะการังมรกตราคาถูกพวกนั้น เพราะคิดว่ามันเป็นของปลอม ปะการังที่บิดาข้าขายไม่เพียงแต่ราคาไม่ลดลงเท่านั้น มิหนำซ้ำยังสูงขึ้นกว่าเดิมเป็นเท่าตัว ส่วนขุนนางที่แอบเลี้ยงแม่มดคนนั้นถูกศาสนจักรตั้งข้อหาซุกซ่อนคนร้าย และถูกจับเผาไปพร้อมกับแม่มด แต่ข้ารู้ว่าปะการังที่เขาเลี้ยงไม่ใช่ของปลอม ไม่ต่างจากปะการังที่พ่อข้าขนมาเลย”


“ความคิดที่ว่าของหายากมีมูลค่าสูงน่ะไม่ผิดหรอก แต่ปัจจัยที่กำหนดมูลค่าของมันยังมีอีกมาก นี่เป็นเพียงตัวอย่างที่เห็นได้ชัดเท่านั้น...วังหลวงของอีเทอร์นัลวินเตอร์ถือว่าปะการังมรกตเป็นสัญลักษณ์ของความหรูหรา ดังนั้นจึงให้ค่ามันสูง แต่เมื่อปะการังมรกตในตลาดเพิ่มจำนวนมากขึ้น ก็เท่ากับว่ากฎของราชสำนักถูกท้าทาย ดังนั้นเมื่อถึงวันประหารขุนนางผู้นั้น ราชินีจึงจัดงานฉลองอย่างยิ่งใหญ่ เจ้าว่าสินค้าพวกนี้เหมือนมนุษย์โลกหรือไม่เล่า”


“เหมือน...อะไรนะ” อลิเซียยังคิดตามไม่ทัน


“ก็เหมือนประชาชนที่อยู่ใต้อำนาจปกครองอย่างไรเล่า เด็กน้อย” มิราพูดเน้นทีละคำ “พวกเราถูกตีมูลค่ามาตั้งแต่เกิด และมูลค่าที่ว่านี้ก็ไม่ได้สะท้อนถึงคุณค่าที่แท้จริงของพวกเราเลย พวกเราก็เหมือนปะการังมรกตนั่นล่ะ ทั้งๆ ที่เป็นปะการังเหมือนกัน แต่บางต้นก็ราคาต่ำ บางต้นก็ราคาสูงจนเกินเอื้อม”


“สูงจนเกินเอื้อม...ท่านหมายถึงพวกขุนนางหรือ”


“พวกขุนนางก็คือปะการังในวังหลวงของอีเทอร์นัลวิเตอร์” ศาสนบริกรยิ้ม “พวกเขาเกิดมาเหมือนพวกเราทุกอย่าง มีสองมือ สองเท้า สองตา หนึ่งปาก แต่พวกเขากลับถูกตีมูลค่าไว้สูงลิบลิ่ว สิ่งที่กำหนดมูลค่าคนไม่ใช่ความสามารถ ทว่าเป็นกฎของราชสำนัก ดังนั้นข้าจึงเข้าร่วมกับศาสนจักรอย่างไรเล่า อย่างน้อยที่เมืองศักดิ์สิทธิ์ใหม่ก็ไม่มีใครใช้ชาติกำเนิดมาชี้วัดคุณค่าในตัวข้า หากพวกเราเปลี่ยนทวีปนี้ให้กลายเป็นเมืองศักดิ์สิทธิ์สุดท้ายของศาสนจักรได้ สิ่งที่เรียกว่าอาณาจักรพระเจ้าก็วางอยู่ตรงหน้าเจ้านี่เอง”


“ท่านพูดได้ดีเหลือเกิน!” อลิเซียพยักหน้าหงึกหงัก รู้สึกตื้นตันใจขึ้นมา หากศาสนจักรสามารถสร้างอาณาจักรพระเจ้าได้อย่างที่มิราบรรยาย ไม่มีการแบ่งแยกชนชั้น ไม่มีคนนอกรีตและทาส นั่นคงเป็นภาพที่วิเศษเหลือเกิน


“อาณาจักรพระเจ้าหรือ ฮึ...พวกเขาคิดจะเปลี่ยนคนเป็นสัตว์ประหลาดเลือดเย็นอีกมากมายเท่าไรกัน” หัวหน้ากองกำลังพิพากษาหน้าตาเย็นชาคนนั้นตวัดสายบังเหียน กระตุ้นม้าเข้ามาใกล้ “ท่านศาสนบริกร ท่านรู้จักนักรบอาญาสิทธิ์ดีแค่ไหนเชียว”


“นี่ ท่าน...” อลิเซียกำลังจะบอกให้เขาระวังกิริยา แต่ยังไม่ทันพูดอะไรก็ถูกมิราห้ามไว้


“นักรบอาญาสิทธิ์ก็คือนักรบที่แข็งแกร่งที่สุดของศาสนจักร พวกเขาถูกเปลี่ยนร่างจากทหารพิพากษาผู้มีทั้งพลังศรัทธา ความเสียสละ และความกล้าหาญชาญชัย”


“แข็งแกร่งที่สุดถูกต้อง ต้องเปลี่ยนร่างมาจากทหารพิพากษาก็ถูกต้อง แต่หลังจากเปลี่ยนร่างแล้วพวกเขาไม่ได้เป็นนักรบ ทว่าเป็นสัตว์ประหลาดที่ไร้ชีวิตจิตใจ” ฝ่ายนั้นทิ้งถ้อยคำเย็นชาไว้ ก่อนจะควบม้าแซงไปหน้าขบวน


“ไร้มารยาทสิ้นดี!” อลิเซียพูดอย่างไม่พอใจ ตอนเจอเขาที่เฮอร์มีส เธอยังคิดว่าเขาเป็นคนสุขุมเยือกเย็น หนักแน่นอย่างผู้นำ และกล้าหาญอย่างนักรบ เหตุใดตอนนี้จึงกลายเป็นคนแบบนี้ไปได้


“ไม่เป็นไรหรอก เขาแค่อารมณ์ไม่ดีน่ะ” มิราส่ายหน้าว่า “เพื่อสร้างอาณาจักรพระเจ้าแล้ว บางครั้งพวกเราก็ต้องพบเจออุปสรรคหรือสูญเสียอะไรไปบ้าง...แต่ว่าอย่างน้อย พวกเราก็เต็มใจไม่ใช่หรือ”


กว่าทุกคนจะเดินทางถึงเมืองถัดไป ฟ้าก็มืดแล้ว ศาสนบริกรพาคณะทูตไปพักที่โบสถ์ หลังจากกินข้าวเสร็จ ทุกคนก็แยกย้ายกันเข้าห้องนอน อลิเซียเดินตามหัวหน้ากองกำลังพิพากษาคนนั้นไป แล้วปรี่ไปขวางเขาไว้


“ท่านมิราเป็นผู้นำคณะของพวกเรา ท่านทำเช่นนั้นต้องการอะไร ท่านลืมกฎและข้อบังคับของศาสนจักรแล้วหรืออย่างไร”


“เจ้าชื่ออลิเซียกระมัง” เขาเงียบไปสักครู่จึงพูดขึ้น


“ถูกต้อง เวลานี้ข้าเป็นหัวหน้ากองกำลังพิพากษาเหมือนท่านแล้ว ข้าเคยถามชื่อท่านไปช่วงเดือนแห่งปีศาจ แต่ท่านไม่ตอบข้า ตอนนี้คงตอบข้าได้แล้วกระมัง”


“แอบรัมส์” เขาตอบหน้านิ่ง “ส่วนเรื่องที่ว่าเหตุใดข้าถึงทำเช่นนั้น...เจ้ามีพี่น้องหรือไม่เล่า”


“ไม่มี” อลิเซียพลันนึกขึ้นได้ เขาเคยบอกว่าพี่ชายเขาเป็นนักรบอาญาสิทธิ์นี่


“ข้ามี ข้ากับเขาเติบโตมาในศาสนจักร พวกเรารู้ใจกันราวกับเป็นคนคนเดียวกัน ต่อมา เขาก็ขอเข้าพิธีเปลี่ยนร่างเป็นนักรบอาญาสิทธิ์ หลังจากนั้นข้าก็ไม่ได้พบเขาอีกเลย...ผู้พิพากษาบอกข้าว่าเขาเปลี่ยนร่างสำเร็จแล้ว ตอนนี้กำลังอยู่ระหว่างปฏิบัติภารกิจพิเศษที่ต่างเมือง ข้าฟังแล้วยังพลอยปลื้มใจไปด้วย” เขาหยุดไปเล็กน้อย


“จนกระทั่งวันหนึ่ง ข้าได้เจอเขาอีกครั้งในมหาวิหาร ข้าเรียกชื่อเขาแล้วจะเข้าไปกอดเขา แต่เจ้าเดาซิว่าข้าเห็นอะไร” แอบรัมส์ผุดสีหน้าปวดร้าว “ข้าเห็นคนแปลกหน้า เขาเดินผ่านข้าไปราวกับมองไม่เห็นข้า ดวงตาเขาไม่มีแวว เขาเอาแต่จ้องตรงไปข้างหน้าอย่างเดียว ท่าทางไม่เหมือนมนุษย์ปกติเลย”


“...” อลิเซียรู้สึกเสียวสันหลังวาบ เธออยากจะตะโกนเสียงดังว่าอีกฝ่ายโกหก แต่พออ้าปาก เสียงก็กลับหายไป


“นักรบอาญาสิทธิ์ถูกพรากความเป็นมนุษย์ไปหมดแล้ว พวกเขาเป็นแค่ก้อนเนื้อที่เคลื่อนไหวได้เท่านั้น” เขาผลักอลิเซียที่ยังยืนอึ้งจนพ้นทาง แล้วเดินกลับห้องไปโดยไม่แม้แต่จะเหลียวมองเธอ


........................................


[Go To Next Chapter]( ./60.md)