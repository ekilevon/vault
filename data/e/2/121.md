##บทที่ 209 ตลาดชาวบ้าน
“หยุด!”


เมย์ตะโกนบอกเอรินที่ทำท่าจะแทงกริช “เจ้าไม่ต้องทำหน้าถมึงทึงเช่นนั้นก็ได้ ถึงเขาจะเลวทรามอย่างไร เขาก็ยังเป็นพ่อเจ้าในละคร เจ้าควรทำท่ากึ่งลังเลกึ่งหนักแน่นต่างหาก แล้วตอนที่ลงมือค่อยทำหน้าสงบเหมือนได้ปลดปล่อยตัวเองออกมา ลองใหม่อีกครั้ง”


“ได้!” เอรินพูดอย่างตั้งใจ


นับตั้งแต่วันแรกที่เหยียบเมืองชายแดนจนถึงตอนนี้ก็ผ่านไปครึ่งเดือนกว่าแล้ว เธอเองก็ไม่รู้เหมือนกันว่าทำไมตัวเองถึงไม่ไปจากที่นี่ แต่กลับอยู่แสดงละครเรื่องที่สองต่อ ตอนนี้ คณะละครกำลังซ้อมละครเรื่องที่สาม ‘บันทึกของแม่มด’ อยู่ ดูจากบทก็รู้แล้วว่าละครเรื่องนี้จะต้องเป็นสุดยอดละครแห่งยุคสมัย เธอเพิ่งจะเคยอ่านเรื่องราวที่สนุกสนานและซับซ้อนขนาดนี้เป็นครั้งแรก มันไม่ใช่เรื่องราวความรักระหว่างเจ้าชายกับเจ้าหญิง หรือการชิงอำนาจในราชสำนัก ทว่าเป็นการสรรเสริญความกล้าหาญ มิตรภาพ และความศรัทธาของคนธรรมดากับแม่มด...ขนาดอ่านบทละครจบแล้ว เธอยังไม่วายอยากปรบมือให้ตัวละครในเรื่องด้วยซ้ำ


นี่คือเหตุผลที่เมย์ใช้บอกคนอื่นว่าทำไมเธอถึงยังอยู่เมืองชายแดนต่อ


แต่เหตุผลที่แท้จริงนั้น เธอเองก็ไม่แน่ใจเหมือนกัน


เอรินแทงกริชปลอมอย่างรวดเร็ว แซมที่แสดงเป็นพ่อส่งเสียงร้องอย่างเจ็บปวด “เจ้ากล้า...” จากนั้นก็เอียงศีรษะไปอีกข้าง แล้วแสร้งทำท่าขาดใจตาย


เกินจริงไปหน่อย เมย์ส่ายหน้า “นางแทงอกเจ้าแล้ว เจ้ายังมีเวลามาโหยหวนแถมพูดต่ออีกหรือ เจ้าแค่ยกมือขึ้นทำท่าจะจับเอรินไว้ แล้วค่อยๆ ทรุดลงไปก็พอ เวลาคนถูกทำร้ายก็มักทำมือเช่นนี้ทั้งนั้น เวลาเรียนเจ้าไม่ได้ฟังครูสอนเลยหรืออย่างไร!”


แซมหน้าแดงก่ำ “ขะ...ขอโทษ”


“เอาใหม่อีกรอบ” เธอพูดด้วยสีหน้าเฉยชา


ครั้งนี้ เอรินแสดงได้เหนือความคาดหมายของเมย์มาก เมย์ตำหนิเธอไปแค่ครั้งเดียว เธอก็แก้ไขได้อย่างรวดเร็ว ทั้งความตั้งใจและพรสวรรค์ด้านการแสดงของเธอล้วนอยู่ในระดับยอดเยี่ยมทั้งสิ้น ฉายาบุปผาแห่งวันใหม่ของเธอคงไม่ได้มาจากการเยินยอของนักแสดงระดับล่างทั้งหมด


“รอบนี้ดีมาก วันนี้พอแค่นี้ก่อน” เมื่อเห็นนักแสดงถ่ายทอดเนื้อหาในฉากได้อย่างราบรื่นแล้ว เมย์จึงปรบมือว่า “เฟร์รานคงสอนใกล้เสร็จแล้วกระมัง พวกเจ้ากลับบ้านไปเตรียมมื้อเย็นเถอะ อย่างไรเสียน้ำอะไรนั่น...”


“น้ำประปา” เอรินพูดยิ้มๆ


“อ้อ น้ำประปาจะมาช่วงก่อนค่ำ ถ้ากินมื้อเย็นดึกเกินไปจะไม่มีน้ำอาบเอา” เมย์กระแอม


“ข้าว่าคงเพราะท่านอัศวินจะมารับเจ้าแล้วมากกว่ากระมัง เมย์” โรเซียปิดปากหัวเราะเบาๆ “กว่าจะค่ำก็อีกตั้งนาน”


“เห็นว่าท่านคาร์เตอร์เป็นคนสนิทของเจ้าชาย เข้าออกปราสาทเจ้าชายเป็นประจำนี่นา” ทีน่าพูดบ้าง “จุ๊ๆๆ...สมแล้วที่เป็นดาวจรัสแสงแห่งดินแดนตะวันตก ไม่ว่าอยู่ไหนก็ดึงดูดสายตาคนเสมอ”


“พวกเจ้าพอได้แล้ว” เอรินโบกมือ “เมย์อาจจะไม่รับรักท่านคาร์เตอร์ก็ได้”


“...” เมย์เลิกคิ้ว สงสัยช่วงนี้เธอจะใจดีเกินไปสินะ เมื่อก่อนนี้เวลาอยู่กับเธอ สองคนนี้ยังไม่กล้าหายใจแรงด้วยซ้ำ แต่เวลานี้กลับกล้าหยอกล้อเธอแล้ว ดูท่าแล้วคงต้องจับพวกเธอฝึกหนักเสียหน่อย เพราะถ้าฝีมือพวกเธอยังอยู่ในระดับนี้ ย่อมไม่คู่ควรจะแสดงร่วมเวทีกับเธอแน่ “ข้าไปล่ะ”


“ ขอบคุณสำหรับคำแนะนำ!” เอรินและคนอื่นๆ ก้มศีรษะทำความเคารพเธอ


ปกติแล้ว คนที่จะรับได้เกียรติขนาดนี้ก็มีแค่ครูสอนการแสดงเท่านั้น แต่เมย์ไม่สนใจ เธอพยักหน้าน้อยๆ ก่อนจะเดินออกมาจากห้องซ้อม อากาศร้อนระอุด้านนอกเข้าปกคลุมเธออย่างรวดเร็ว


เธอเดินมานั่งพักใต้ร่มไม้สักครู่ ก็เห็นชายร่างสูงใหญ่เดินเร็วๆ มาหาเธอ


คาร์เตอร์ แลนนิส หัวหน้าอัศวินของผู้ปกครองเมืองชายแดน


“เจ้าคงรอนานแล้วกระมัง” เขาพูดพลางลูบท้ายทอย


“ไม่เท่าไรหรอก” เมย์ยิ้มบางๆ “พวกเราไปกันเถอะ”


แม้จะถูกเธอปฏิเสธคำชวนไปเมื่อครั้งก่อน แต่เขากลับไม่ล้มเลิกความตั้งใจ ยังคงแวะเวียนมาหาเธออย่างสม่ำเสมอ ซึ่งนั่นดูขัดกับลักษณะภายนอกอันเย่อหยิ่งของเขามาก ในขณะที่เธอเองก็ถูกเขารั้งให้อยู่ที่นี่ต่อทั้งที่ยังสับสนเหมือนกัน เมย์รู้ดีว่าอีกฝ่ายคิดอะไร แต่พอคิดว่าจะต้องตั้งรกรากบนแผ่นดินที่ไม่คุ้นเคยแห่งนี้ เธอก็รู้สึกไม่มั่นใจและหวาดกลัวขึ้นมาชอบกล


แม้แต่ตอนแรกที่เธอตัดสินใจมาหาอัศวินแสงอรุณ เธอก็ไม่ได้คิดจะใช้ชีวิตอยู่ที่นี่กับเขาเหมือนกัน


ตอนอยู่ที่ป้อม เธอเป็นดวงดาวแห่งโรงละครที่ใครๆ ก็ยกย่อง แต่พออยู่ที่นี่ เธอกลับไม่ต่างอะไรจากนักแสดงคนอื่นๆ เลย ชื่อเสียงของเธอยังเทียบไม่ได้กับเอรินที่เป็นครูสอนหนังสือด้วยซ้ำ


ทั้งสองคนเดินผ่านถนนกว้างที่ปกคลุมด้วยร่มไม้ มุ่งหน้าไปยังตลาดชาวบ้านใจกลางเมือง


เมืองแห่งนี้แทบจะเปลี่ยนโฉมทุกสัปดาห์ สัปดาห์ที่แล้วพื้นที่ด้านนอกนี้ยังโล่งว่างอยู่แท้ๆ มาวันนี้กลับเขียวชอุ่มไปด้วยต้นไม้ หากฝนไม่ตก พวกคนงานก็จะทำงานก่อสร้างกันทุกวัน หากไม่สร้างถนนก็สร้างบ้าน แต่ส่วนใหญ่มักสร้างทั้งสองอย่างพร้อมกันมากกว่า ภาพความสับสนวุ่นวายแบบนี้ ต่อให้อยู่ในเมืองหลวงก็ใช่ว่าจะเห็นได้ง่ายๆ


ตลาดชาวบ้านตั้งอยู่ทางทิศเหนือของลานเมือง โดยมีต้นพาราซอลแบ่งพื้นที่ออกเป็นสองฝั่ง ฝั่งขวาเป็นพื้นที่ขายสินค้าราคาประหยัดเหมือนตลาดนัด รอบด้านเปิดโล่ง ด้านบนเป็นหลังคาไม้ ด้านในขายอุปกรณ์ที่ทำจากเหล็กและผลผลิตทางการเกษตร อย่างแรกได้แก่อุปกรณ์ทำนา ค้อน หัวเจาะ และตะปู ส่วนอย่างหลังได้แก่ไข่ไก่ เนื้อวัว องุ่น และอาหารที่เธอเรียกชื่อไม่ถูกอีกบางส่วน สินค้าพวกนี้จะถูกเรียงบนแผงโดยแยกประเภทไว้อย่างเป็นระเบียบ แต่ละแผงมีคนรับผิดชอบดูแลโดยเฉพาะ


ส่วนฝั่งซ้ายเป็นพื้นที่ขายสินค้าชั้นดีซึ่งมีขนาดพื้นที่เล็กกว่ามาก รอบด้านก่อกำแพงอิฐเหมือนบ้าน สินค้าด้านในมีมากมายหลากหลาย มิหนำซ้ำราคายังค่อนข้างสูง ดังนั้นจึงมีคนเดินน้อยกว่าอีกฝั่ง เอรินพาเธอมาที่นี่ตั้งแต่วันที่สองที่เธอมาถึงเมืองชายแดนแล้ว หากไม่ใช่เพราะหัวหน้าอัศวินบอกว่าวันนี้มีสินค้าหายากออกมาล่ะก็ เธอคงไปจิบเบียร์เย็นๆ สักสองแก้วที่ร้านเหล้าแล้ว


หลังจากลงทะเบียนเสร็จ ทั้งสองคนก็เดินเข้าไปในพื้นที่ขายสินค้าชั้นดี วิธีการขายของที่นี่แปลกมาก เพราะทั้งตลาดมีทางเข้าออกแค่ทางเดียวเท่านั้น สินค้าจะถูกวางอยู่บนชั้นวางสินค้า ลูกค้าสามารถเลือกชมได้ตามใจ ที่นี่ไม่มีคนตะโกนขายของและห้ามต่อรองราคา คุณสมบัติและราคาของสินค้าจะถูกเขียนอยู่บนกระดาษที่แปะอยู่อีกด้าน หากได้ของที่ตัวเองต้องการแล้วก็แค่เดินไปจ่ายเงินที่หน้าประตูเท่านั้น


เมย์สังเกตว่า แก้วสีสดบนชั้นวางสินค้าแถวแรกยังเหลืออีกสิบกว่าใบ ลวดลายของมันยังเป็นลวดลายเดียวกับที่เธอเห็นเมื่อครั้งก่อน นั่นแปลว่าในช่วงหนึ่งเดือนมานี้ แก้วพวกนี้ยังขายออกไม่หมด หากเป็นพ่อค้าทั่วไปคงขาดทุนแย่แล้ว


“เจ้าชายทรงเป็นคนเปิดตลาดแห่งนี้จริงๆ หรือ” เธอถาม


“ถูกต้อง” คาร์เตอร์พยักหน้า “ดังนั้นที่นี่ถึงมีสินค้าแปลกๆ มากมายอย่างไรเล่า” เขาเดินไปที่ชั้นวางสินค้าแถวที่สาม “อย่างเช่นสิ่งนี้”


“นี่คือ...สินค้าหายากที่ท่านพูดถึงหรือ” เมย์เดินตามอัศวินมา เธอเห็นบนชั้นวางสินค้ามีวัตถุทรงสี่เหลี่ยมสีเหลืองอ่อนขนาดเท่าฝ่ามือวางอยู่ห้าหกก้อน มองปราดแรกยังไม่รู้ว่าใช้ทำอะไร


“นี่เป็นผลงานที่เจ้าชายทรงคิดค้นขึ้นเองเชียวนะ ตอนนี้พวกแม่มด...แค่กๆๆ ข้าหมายถึงพวกบ่าวไพร่และองครักษ์ในปราสาทน่ะ ใครๆ ก็ใช้มันทั้งนั้น เพราะเวลาอาบน้ำ มันจะช่วยขจัดคราบไขมันที่ล้างออกยากได้อย่างง่ายดาย หลังจากอาบเสร็จแล้ว เจ้าจะรู้สึกสดชื่นอย่างที่ไม่เคยรู้สึกมาก่อน แถมยังจะมีกลิ่นกุหลาบติดตัวด้วย ข้าสาบานได้เลยว่า ไม่มีอุปกรณ์อาบน้ำใดจะมหัศจรรย์ไปกว่าเจ้านี้แล้ว” หัวหน้าอัศวินพูดอย่างหนักแน่นน่าเชื่อถือ


เมย์เหลือบมองกระดาษที่แปะอยู่ด้านข้าง บนนั้นมีคำศัพท์แปลกๆ เขียนว่า สบู่


..............................




[Go To Next Chapter]( ./122.md)