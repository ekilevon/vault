##บทที่ 293 คืนก่อนวันสำคัญ
เวลาหนึ่งสัปดาห์ผ่านไปอย่างรวดเร็ว ถึงเวลาที่คณะสำรวจต้องออกเดินทางแล้ว
โรแลนด์เรียกบารอฟ คาร์เตอร์ และขวานเหล็กมาที่ปราสาท เพื่อแจ้งว่าเขาจะไม่อยู่เมืองชายแดนสองวัน งานบริหารต่างๆ ในเมืองให้ดำเนินตามขั้นตอนและแบบแผนปกติ
แน่นอนว่าคำประกาศนี้ถูกคนทั้งสามคัดค้านอย่างพร้อมเพรียง คาร์เตอร์แสดงออกว่าต้องการติดตามเจ้าชายไปด้วย เพื่อปฏิบัติหน้าที่หัวหน้าอัศวินของตัวเอง ส่วนขวานเหล็กขอให้แบ่งกองทหารหนึ่งร้อยคนตามไปอารักขาเจ้าชาย ด้านบารอฟก็อ้างว่ายังมีคำสั่งของสำนักงานเมืองที่ยังรอเจ้าชายประทับตราอยู่ และโน้มน้าวให้เขาอยู่ที่ปราสาทต่อ สุดท้ายโรแลนด์จึงต้องใช้อำนาจผู้ปกครอง สั่งให้ทุกคนปฏิบัติตามคำสั่งของตัวเอง
“ฝ่าบาท กระหม่อมไม่เข้าใจพ่ะย่ะค่ะ ทรงมีเรื่องอะไรสำคัญถึงขั้นต้องเสด็จด้วยพระองค์เองพ่ะย่ะค่ะ” บารอฟถามอย่างสงสัย
“เรื่องนี้เกี่ยวพันถึงความเป็นความตายของดินแดนตะวันตก...หรือแม้กระทั่งอาณาจักรเกรย์คาสเซิลทีเดียว” โรแลนด์เงียบไปสักครู่จึงพูดขึ้น “และมีเพียงข้าเท่านั้นที่อ่านสถานการณ์ได้ดีที่สุด”
“ฝ่าบาททรง…บอกเหตุผลที่ชัดเจนให้พวกกระหม่อมรู้ไม่ได้หรือพ่ะย่ะค่ะ”
“ตอนนี้ยังไม่ได้ แต่ว่าสักวันพวกเจ้าก็ต้องรู้อยู่ดี” เขาส่ายหน้า “แล้วก็อีกอย่าง การเดินทางครั้งนี้ถือเป็นภารกิจลับของข้า พวกเจ้าห้ามบอกเรื่องนี้กับใครเด็ดขาด”
บางทีอาจจะมีปีศาจตั้งรกรากอยู่ในพื้นที่ที่ไกลออกไปจากดินแดนตะวันตกสองร้อยกว่ากิโลเมตร มิหนำซ้ำ ปีศาจพวกนี้ยังเคยบดขยี้เมืองศักดิ์สิทธิ์ทาคิลา และไล่ผู้ต่อต้านไปที่ขอบทวีปมาแล้ว นับแต่นั้นมา ดินแดนร้างจึงกลายเป็นพื้นที่ต้องห้ามที่ไม่มีใครกล้าย่างกรายเข้าไปอีก หากเขาพูดคำพูดพวกนี้ออกไปคงน่าตกใจไม่น้อย
ลำพังตัวเขายังไม่เท่าไร เพราะเขาเคยดูหนังประเภททำลายล้างโลกมาแล้วทุกชนิด จึงรู้สึกชาชินมาแต่ไหนแต่ไร แต่สำหรับคนอื่นๆ คงยอมรับเรื่องนี้ไม่ได้ง่ายๆ แน่ ขืนปล่อยให้เรื่องนี้แพร่งพรายออกไปก็มีแต่จะวุ่นวายเปล่าๆ เกิดพวกชาวเมืองแตกตื่นกันขึ้นมา ดีไม่ดีอาจมีคนกลุ่มใหญ่ย้ายออกจากดินแดนตะวันตกไปเลยก็ได้
ดังนั้น ตอนนี้จึงยังไม่ใช่เวลาที่เหมาะจะพูดความจริง
หลังจากสั่งงานเสร็จ โรแลนด์กับพวกแม่มดก็ขึ้นบอลลูนออกเดินทางจากสวนหน้าปราสาท มุ่งหน้าไปยังทิศทางของภูเขาหิมะ
“ฝ่าบาทเพคะ หากเมื่อสี่ร้อยกว่าปีก่อน ศาสนจักรเคยสู้กับปีศาจจริง เช่นนั้นพวกเขาเป็นคนดีหรือคนชั่วกันแน่เพคะ” นับตั้งแต่รู้ว่ามีปีศาจอยู่จริง ซิลเวียก็ดูไม่สบายใจอย่างเห็นได้ชัด
“แน่นอนว่าต้องชั่วอยู่แล้ว” โรแลนด์ยังไม่ทันอ้าปาก ไนติงเกลก็แทรกขึ้นมาก่อน “เจ้าเคยเห็นคนดีๆ ที่ไหนออกล่าแม่มดอย่างไร้เหตุผลหรือไม่เล่า หากพวกเราเป็นสมุนปีศาจจริงๆ ก็ว่าไปอย่าง แต่นี่ทุกคนก็รู้ว่าแม่มดไม่มีอะไรเกี่ยวข้องกับปีศาจแม้แต่น้อย เรื่องปีศาจกัดกินร่างกายอะไรนั่นก็โกหกทั้งเพ”
ทว่าอีกฝ่ายยังคงมองโรแลนด์ตาไม่กระพริบ คล้ายกับอยากฟังคำตอบจากเขามากกว่า
ฝ่ายหลังครุ่นคิดอยู่สักครู่จึงพูดขึ้น “อันดับแรก พวกเรายังบอกไม่ได้ว่าคนที่สู้กับปีศาจใช่ศาสนจักรหรือไม่ หากพวกเขาเคยเสียสละอย่างใหญ่หลวงเช่นนั้นจริง แล้วเหตุใดจึงปิดบังเรื่องนี้ ทั้งยังทำลายบันทึกในอดีตทุกอย่างด้วย สู้ประกาศเรื่องนี้ให้ทุกคนรู้ น่าจะช่วยเพิ่มจำนวนสาวกได้มากกว่ามิใช่หรือ พวกเราต้องหาเบาะแสเพิ่มก่อนจึงจะตอบคำถามนี้ได้ แล้วอีกอย่าง พวกเราคงไม่สามารถตัดสินว่าใครดีใครชั่วได้เพียงเพราะเรื่องนี้หรอก มันขึ้นอยู่กับว่าเจ้ายืนอยู่ฝั่งไหนมากกว่า” พอพูดถึงตรงนี้ โรแลนด์ก็หัวเราะร่วน “อันที่จริงเจ้าคงอยากถามว่า ข้าจะไปเข้าพวกกับศาสนจักรเพื่อสู้กับปีศาจหรือไม่มากกว่ากระมัง”
“หม่อมฉัน...” ซิลเวียทำท่าขยับปาก ทว่าก็ไม่ได้ปฏิเสธออกมา
“อาณาจักรกับศาสนจักรก็เปรียบเสมือนน้ำกับน้ำมันนั่นล่ะ ต่อให้ไม่มีแม่มด ข้าก็ไม่มีวันยืนข้างเดียวกับศาสนจักรอยู่แล้ว” เขาแบมือว่า “ยิ่งตอนนี้มีพวกเจ้ามาอยู่ด้วยแล้ว ก็ยิ่งเป็นไปไม่ได้ใหญ่” ​
“ข้าก็บอกแล้วอย่างไรเล่า” ไนติงเกลหัวเราะอย่างภูมิใจ “ต่อให้ศาสนจักรเคยสู้กับปีศาจจริง แต่พวกเขาก็เป็นฝ่ายแพ้ มิหนำซ้ำยังแพ้ยับเยินเสียด้วย แต่หากเป็นเจ้าชาย ดีไม่ดียังมีโอกาสชนะได้ แล้วเหตุใดต้องไปเข้าพวกกับฝ่ายแพ้เล่า”
“...หม่อมฉันเข้าใจแล้วเพคะ” เธอพยักหน้าเบาๆ แววกังวลที่หว่างคิ้วดูเหมือนจะจางหายไปไม่น้อย
การเดินทางดำเนินต่อไปเช่นนี้เรื่อยๆ จนกระทั่งตกเย็น ทุกคนจึงเริ่มเห็นเค้าโครงของภูเขาหิมะ
ใหญ่โตมโหฬารจริงๆ โรแลนด์คิดในใจ ขนาดเขาเองยังไม่ค่อยได้เห็นภูเขาที่ใหญ่ขนาดนี้เท่าไรเลย รอบๆ ภูเขาไม่มีเทือกเขาที่มีขนาดใกล้เคียงกับมันสักแห่ง ราวกับว่าอยู่ดีๆ ผืนดินก็ปูดนูนขึ้นมาเพื่อเป็นทางเชื่อมสู่สวรรค์ ภูเขาสีเทาหม่นบดบังทัศนวิสัยไปกว่าครึ่ง หากใช้เส้นทางบกเดินทางอ้อมเชิงเขาไป ก็คงต้องใช้เวลาหลายเดือน
พวกเขาตั้งค่ายอยู่บนยอดเขาซึ่งอยู่ใกล้ทะเลลูกหนึ่ง ที่นี่สะดวกต่อการสังเกตการณ์รอบด้าน ทั้งยังอยู่ห่างจากป่าเร้นลับค่อนข้างมาก จึงมั่นใจได้ว่าสัตว์ป่าจะไม่เข้ามากล้ำกรายบริเวณนี้
หลังจากกินอาหารแห้งเสร็จแล้ว ทุกคนก็เริ่มตั้งกระโจม เนื่องจากบอลลูนอากาศร้อนบรรทุกน้ำหนักได้จำกัด พวกเขาจึงนำกระโจมขนาดใหญ่มาได้แค่หลังเดียว ดังนั้น โรแลนด์จึงแสดงความเป็นสุภาพบุรุษโดยการให้แม่มดทั้งหมดนอนในกระโจม ส่วนตัวเองนอนในตะกร้าบอลลูนแทน นอกจากนี้ก็มีเมซีที่นอนบนต้นไม้...ทั้งนี้เพราะเธอสามารถยืนหลับได้หลังจากแปลงร่างเป็นนกแล้ว
เขาเพิ่งพบว่าตัวเองขี้อายมากก็วันนี้ เขาไม่สามารถนอนเบียดกับพวกแม่มดได้อย่างสบายใจจริงๆ แม้เวนดี้กับโซโรยาจะเสนอว่าให้พวกแม่มดนอนในตะกร้า แล้วให้โรแลนด์นอนในกระโจมก็ตาม แต่สุดท้ายแล้วเขาก็ปฏิเสธอีกฝ่ายไป
มีเพียงซิลเวียเท่านั้นที่มองโรแลนด์ด้วยสายตาหวาดระแวงตลอดเวลาที่คุยกันเรื่องที่นอน ทำเอาฝ่ายหลังไม่รู้จะหัวเราะหรือร้องไห้ดี
หลังจากจัดคนเฝ้าเวรยามแล้ว ทุกคนก็พากันมุดเข้ากระโจม เนื่องจากพื้นตะกร้าขรุขระไม่เรียบเนียน โรแลนด์จึงนอนไม่หลับ เลยลุกขึ้นไปนั่งบนโขดหินริมทะเล เหม่อมองผิวน้ำที่สะท้อนแสงจันทร์สีขาวบริสุทธิ์
ทันใดนั้นเอง เขาก็ได้ยินเสียงฝีเท้าเบาๆ ดังมาจากด้านหลัง
พอหันกลับไปก็พบว่าเจ้าของเสียงนั้นคืออันนา
สมัยที่เขาเรียนหนังสือนั้น ทุกครั้งที่มีการออกค่าย เขาก็มักแอบหวังอยู่ลึกๆ ว่าอาจจะ ‘มีอะไรเกิดขึ้น’ ก็ได้ แม้ว่าฉากสุดท้ายส่วนใหญ่จะจบลงที่เขาคิดเพ้อไปเองก็ตาม แต่เขาก็ยังอดตั้งความหวังกับกิจกรรมครั้งต่อไปไม่ได้
แต่พอเหตุการณ์นี้เกิดขึ้นจริงๆ โรแลนด์ก็กลับรู้สึกใจเต้นรัว เขาแสร้งวางท่าเป็นปกติ แล้วเลิกคิ้วถามอีกฝ่ายว่า “เจ้าเป็นอะไรหรือเปล่า นอนไม่หลับหรือ”
“เปล่า” อันนาตอบตรงๆ “ข้าแค่อยากมาอยู่เป็นเพื่อนท่านเฉยๆ”
“อย่างนั้นหรือ” เขากระแอม “เช่นนั้นก็ขอบคุณมาก”
“คนที่ควรพูดว่าขอบคุณควรเป็นข้ามากกว่า” อันนายิ้มบางๆ แสงจันทร์สีเงินสาดกระทบใบหน้าเธอจนเป็นประกายผ่อง ดวงตาสีฟ้าคู่นั้นดูลุ่มลึกยิ่งกว่าทะเลกว้าง “สิ่งที่ท่านพูดกับซิลเวียนั้น...แม้นางจะไม่ได้เอ่ยขอบคุณท่าน แต่ข้าดูออกว่านางสบายใจขึ้นมาก”
“เจ้ามีความสุขเพราะเรื่องนี้หรือ”
“เปล่า” เธอส่ายหน้า “ข้ามีความสุขเพราะข้าตัดสินใจได้ถูกต้องต่างหาก”
โรแลนด์งง “เจ้าตัดสินใจ...อะไร”
อันนาไม่ตอบคำถามนี้ แต่กลับหลับตาลงแล้วจุมพิตที่ใบหน้าเขา ผ่านไปครู่ใหญ่ เธอจึงพูดเบาๆ ว่า “ราตรีสวัสดิ์ เจ้าชาย”
แบบนี้น่าจะพอถือว่า ‘มีอะไรเกิดขึ้น’...ได้แล้วล่ะมั้ง
โรแลนด์มองเธอเดินกลับกระโจมไป แล้วบิดขี้เกียจอย่างพึงพอใจ ในขณะที่เตรียมจะกลับไปนอนในตะกร้าบอลลูนนั้น มือล่องหนคู่หนึ่งก็ประคองใบหน้าเขาไว้ ทั้งๆ ที่ตรงหน้าเขาไม่มีสิ่งใด แต่เขากลับรู้สึกเหมือนมีสัมผัสอันนุ่มนวลประทับลงที่ข้างแก้มอีกครั้ง ทว่าครั้งนี้เป็นอีกฝั่ง “ยังมีหม่อมฉันอีกคนเพคะ ฝ่าบาท ขอบพระทัยที่ทรงทำเพื่อแม่มดมากมายขนาดนี้”
........................................


[Go To Next Chapter]( ./206.md)