##บทที่ 343 ฟื้นฟูความเจริญ
‘นายหญิง กำแพงเมืองถูกตีแตกแล้ว ทหารพันธมิตรคงต้านศัตรูได้อีกไม่นาน! พวกเราต้องรีบหนีแล้วขอรับ!’
เธอได้ยินเสียงเข่นฆ่ากันดังมาจากด้านนอก พอเดินออกจากหอคอยสูง ก็เห็นชั้นเมฆบนฟ้ากำลังฉายแสงสีแดงหม่นลงมาราวกับก้อนเลือดเหนียวๆ
‘แต่น้องสาวข้ายังไม่กลับมา’
‘นางเป็นนักรบในกองรักษาการณ์ ไม่สามารถทิ้งแนวป้องกันได้โดยพลการขอรับ’ เสียงของคัฟฟีทวีความร้อนรนขึ้นเรื่อยๆ ‘หากท่านตายอยู่ที่นี่ จะเป็นการทรยศน้ำใจนางเสียเปล่าๆ!’
เธอลังเลอยู่สักครู่ก่อนจะพยักหน้าในที่สุด ‘ข้าเข้าใจแล้ว’
บนท้องถนนเต็มไปด้วยศพคนตาย เหล่าทหารพยายามรักษาความสงบเรียบร้อยที่คงอยู่ได้ไม่นาน เธอวิ่งปะปนไปกับฝูงชน มุ่งหน้าไปยังประตูทิศใต้โดยไม่รู้ตัว คัฟฟีคอยตามติดเธอตลอด ทั้งยังใช้ร่างกายอันแข็งแรงกำยำปกป้องเธอไม่ให้ถูกฝูงชนที่กำลังตื่นตระหนกเบียดล้มด้วย
ทุกอย่างพินาศย่อยยับลงแล้ว
นี่คือจุดจบของพวกเราหรือ เธอหันไปมองหอคอยสวรรค์ทางด้านหลัง ที่นั่นเป็นจุดสูงสุดของเมืองและเป็นศูนย์กลางของสมาพันธ์ ปีศาจบินได้บินพาปีศาจคุ้มคลั่งมาโจมตียอดหอคอยแล้ว นานๆ ทีจึงจะมีสายฟ้าสว่างวาบฟาดใส่ปีศาจสักครั้ง ทว่านั่นไม่ได้ช่วยอะไรเลย...ศัตรูมีมากเกินไปจริงๆ
เมืองแห่งนี้ถูกสร้างและพัฒนามาเป็นเวลาหลายร้อยปี จนกระทั่งกลายเป็นเมืองศักดิ์สิทธิ์ที่เจริญที่สุดในที่ราบลุ่มบริบูรณ์ ทว่ามันกำลังจะล่มสลายลงในวันนี้แล้ว ความทุ่มเทของเหล่าบรรพชนกำลังจะกลายเป็นผุยผง...ไม่ต่างจากปราสาททรายที่เด็กๆ ใช้เวลาก่อตลอดบ่ายเลย เพียงพริบตาเดียว มันก็พังทลายกลายเป็นเม็ดทรายที่สับสนและไร้ระเบียบอีกครั้ง
…
หลังจากออกจากประตูทิศใต้มาแล้ว เหล่าปีศาจที่วิ่งอ้อมสิ่งกีดขวางมาได้ก็ตามมาทัน คนที่ยังสู้ไหวต่างลุกขึ้นสู้เคียงบ่าเคียงไหล่กับเหล่าองครักษ์
ทว่าฝ่ายตรงข้ามไม่ได้มีเพียงปีศาจคุ้มคลั่งเท่านั้น แต่ยังมีปีศาจสยองขวัญและผู้นำนรกอีก พวกเขามีกำลังมากกว่าเธอมากนัก หลังจากฝ่ายปีศาจเขวี้ยงหอกมากระลอกใหญ่ ก็มีคนทรุดจมกองเลือดไปหลายสิบคน บ้างก็ถูกหอกพุ่งทะลุท้องจนไส้ร้อนๆ ไหลร่วงลงบนพื้นหิมะอันเย็นเฉียบ บ้างก็ถูกหอกตัดแขนขาจนขาดกระเด็น ได้แต่กุมบาดแผลร้องโหยหวนอย่างน่าเวทนา
‘นายหญิง ท่านจะทำอะไรขอรับ’ คัฟฟีดึงเธอไว้
‘ข้าก็สู้ได้เหมือนกัน’ เธอสูดหายใจลึก ‘ปล่อยข้า’
‘ไม่ได้ขอรับ ท่านสำคัญกว่าพวกนางมากนัก ท่านห้าม...’
‘ปล่อย!’ เธอปล่อยพลังวิเศษออกมา ไอเย็นที่แผ่ซ่านทำให้อีกฝ่ายจำต้องคลายมือออก จากนั้นเธอก็เดินก้าวยาวๆ ไปข้างหน้าโดยไม่หันหลังกลับมาอีก เมื่อเห็นอาวุธที่ชุ่มไปด้วยเลือดสดๆ และหน้ากากบังหน้าอันน่าสยดสยองของศัตรูที่อยู่ห่างออกไปไม่ถึงร้อยก้าว เธอก็รู้สึกได้ว่าหัวใจกำลังบีบตัวอย่างช้าๆ แต่ถึงกระนั้น เธอก็จะไม่หลบหลังใครอีกเป็นอันขาด...ในฐานะแม่มดคนหนึ่งของเมืองศักดิ์สิทธิ์ ต่อให้สุดท้ายแล้วต้องตาย เธอก็ต้องตายในสนามรบ!
‘ถอยไปให้หมด!’
ทันใดนั้น เสียงตวาดคมชัดก็ดังมาจากมุมหนึ่งของสนามรบ ใครคนหนึ่งทิ้งร่างลงมาจากท้องฟ้าราวกับเทพเจ้าลงมาเยือนโลกมนุษย์
เธอหันหลังให้ทุกคนพลางชูดาบยาวขึ้นสูง ผมยาวสีน้ำตาลแดงที่ดูราวกับเปลวไฟจุดความหวังขึ้นในใจทุกคนอีกครั้ง
‘ผู้พิทักษ์ศักดิ์สิทธิ์แห่งสมาพันธ์!’
‘นางคือ...สุดยอดอมนุษย์!’
ท่ามกลางเสียงร้องอย่างตกตะลึงของทุกคน ประกายแสงเริ่มวิ่งไปที่คมดาบนั้น และเปลี่ยนมันเป็นสีทองจ้าตาอย่างรวดเร็ว...ลำแสงสว่างสาดส่องไปทั่วพื้นดินราวกับแสงอาทิตย์ที่เพิ่งโผล่พ้นขอบฟ้า แม้แต่หมู่เมฆสีแดงหม่นบนท้องฟ้าก็ไม่อาจบดบังรัศมีของมันได้ ชั้นเมฆด้านล่างสะท้อนประกายแสงสีทองพวกนั้นจนกลายเป็นลำแสงจำนวนนับไม่ถ้วน ตอนที่ประกายแสงสว่างจนถึงขีดสุดนั้น เธอก็กระโจนไปข้างหน้า พร้อมกับตวัดดาบยาวใส่ปีศาจที่บุกเข้ามา
เสียงทุกเสียงพลันเงียบสงัดในพริบตา
เวลาราวกับหยุดเดินในทันใด ก่อนที่แสงสว่างอันโชติช่วงจะเข้ากลืนกินสรรพสิ่ง ร่างของอีกฝ่ายดูราวกับเงามืดเงาสุดท้ายก่อนที่อรุณจะฉายแสง
ปีศาจคุ้มคลั่งก็ดี หรือผู้นำนรกก็ดี ไม่ว่าใครหน้าไหนก็ต้องดับสลายลงท่ามกลางแสงสว่างนี้
พอเธอลืมตาขึ้นอีกครั้ง ก็เห็นพื้นหิมะตรงหน้ากลายเป็นดินไหม้ๆ ไปแล้ว ศัตรูที่บุกมาประชิดเมื่อครู่นี้หายวับไปราวกับไม่เคยมีตัวตนมาก่อน
ปีศาจคนอื่นๆ เห็นเหตุการณ์นี้เข้า ก็พร้อมใจกันล่าถอยไปโดยไม่ได้นัดหมาย ผู้พิทักษ์ศักดิ์สิทธิ์คนอื่นๆ ที่ตามมาต่างพากันไล่ล่าศัตรูที่หนีหัวซุกหัวซุน วงล้อมของปีศาจถูกตีแตกแล้ว
‘รีบหนีไปเร็วเข้า’ ดูเหมือนแม่มดที่ถือดาบจะผลาญพลังในร่างกายไปจนหมด เธอคุกเข่าลงหนึ่งข้างพลางหอบหายใจว่า ‘รีบหนีไปเสียตั้งแต่ตอนนี้’
‘แต่...ท่านผู้กล้า พวกเราจะหนีไปไหนได้’ ใครบางคนร้องถาม
ใช่แล้ว พวกเราจะหนีไปไหนได้ เธอคิดอย่างขมขื่น แม้แต่เมืองศักดิ์สิทธิ์แห่งสุดท้ายก็ยังถูกปีศาจตีแตกได้ ผู้คนบาดเจ็บล้มตายไปหลายหมื่น ไม่ว่าจะใช้วิธีใดก็ไม่สามารถกู้สถานการณ์กลับมาได้แล้ว
‘อย่าเพิ่งถอดใจไป พวกเรายังมีหวังอยู่!’ แม่มดผมแดงพูดอย่างหนักแน่น ‘จงข้ามภูเขาใหญ่ ข้ามสายน้ำเชี่ยว แล้วมุ่งหน้าไปยังดินแดนร้างผืนนั้น’
‘แต่ว่า...ที่นั่นมีแต่คนล้าหลังไร้ความเจริญ’
‘แต่พวกเราสามารถฟื้นฟูความเจริญขึ้นใหม่ได้ จงไปเสีย ตราบใดที่ยังรักษาชีวิตไว้ได้ พวกเราจะได้รับชัยชนะเข้าสักวัน!’
…
‘นายหญิง เหตุใดท่านจึงไม่ไปกับพวกนางเล่า’
เธอนำคนบางส่วนแยกออกมาจากฝูงชน แล้วมุ่งหน้าไปทางทิศตะวันตกอย่างรีบร้อน นอกจากคัฟฟีและองครักษ์ประจำตระกูลแล้ว ก็ไม่มีใครมีทักษะการต่อสู้อีก คนที่เหลือล้วนเป็นบ่าวไพร่และคนงานในหอคอยทั้งสิ้น
‘ข้าทิ้งหินเวทมนตร์และเอกสารบางส่วนไว้ในหอทดลองกลางป่าเร้นลับ หากจะต้องฟื้นฟูความเจริญขึ้นอีกครั้ง ของพวกนี้ก็จำเป็นต่อแม่มดอย่างยิ่ง ข้าจะเอาพวกมันข้ามภูเขาไปด้วย’
‘ปีศาจตามมาทันแล้ว!’
‘เธรช เจ้าไปต้านพวกเขาไว้’ คัฟฟีสั่งการ
‘ขอรับ!’
เธอกัดฟันแน่นแล้วก้มหน้าวิ่งต่อไป คนธรรมดาพวกนี้พอถ่วงเวลาปีศาจได้ แต่ไม่สามารถเอาชนะปีศาจได้ พวกเขาไปครั้งนี้คงไม่มีโอกาสรอดชีวิตกลับมาอีก แต่เธอจำเป็นต้องทิ้งพวกเขาไว้ เพื่อมุ่งหน้าไปยังจุดหมายโดยไวที่สุด
ไม่รู้เพราะเหตุใด เธอจึงเห็นจุดสีดำๆ ขาวๆ ลายตาปรากฏขึ้นข้างหน้า...สายตาเธอเริ่มพร่ามัวลงทุกทีแล้ว
…
คัฟฟีวิ่งกระหืดกระหอบตามมาติดๆ แม้แต่เขาซึ่งมีร่างกายแข็งแรง ก็ยังอ่อนล้าจากการเดินทางท่ามกลางหิมะมาสามวัน
เธอหันไปมองด้านหลังแวบหนึ่ง เวลานี้ ขบวนผู้ร่วมทางสามสิบกว่าคนเหลืออยู่เพียงหกคนเท่านั้น บางคนก็แอบหนีไประหว่างทาง บางคนก็เจ็บหนักจนตัดสินใจแยกตัวออกไปจากกลุ่มเอง หากพวกปีศาจตามมาทันล่ะก็…
‘วางใจเถิดขอรับนายหญิง ท่านยังมีข้าอีกคน’ คัฟฟีพูดปลอบเธอราวกับอ่านความคิดเธอออก ‘ข้าจะถ่วงเวลาปีศาจอย่างสุดความสามารถ’
‘เพราะเหตุใด’
เขาชะงักไปเล็กน้อย
‘เหตุใดเจ้าจึงต้องสู้จนลมหายใจสุดท้าย หากเจ้าหนีไปตอนนี้ เจ้ายังมีโอกาสรอดชีวิตได้’ เธอพูดอย่างไม่เข้าใจ ‘พวกข้าเป็นแม่มด มีฐานะสูงกว่าพวกเจ้ามาแต่ไหนแต่ไร แต่เจ้าเป็นแค่คนธรรมดา หากเป็นเวลาปกติแล้วคงไม่คิดจะตายไปพร้อมกับข้ากระมัง’
‘แต่ท่านไม่เคยกดขี่ข่มเหงพวกข้าสักครั้ง แม้ข้าจะไม่มีพลังวิเศษ แต่ข้าก็เข้าใจเหตุผลมากมาย...การคุ้มครองท่านคือความรับผิดชอบของข้า’
เสียงความเคลื่อนไหวดังมาจากด้านหลัง ทุกคนรู้ดีว่าช่วงเวลาสุดท้ายมาถึงแล้ว
‘นายหญิง รีบหนีไป แล้วอย่าได้หันกลับมาอีก’
จุดสีดำๆ ขาวๆ เพิ่มจำนวนมากขึ้นทุกทีแล้ว
…
เธอวิ่งโซซัดโซเซเข้ามาในห้องใต้ดิน แล้วรีบเก็บเอกสารและหินเวทมนตร์ที่อยู่บนโต๊ะ
คำพูดของคัฟฟีทำให้เธอรู้สึกสับสนไปหมด
แต่ไหนแต่ไรมา ในเมืองศักดิ์สิทธิ์ก็มีค่านิยมที่ว่าแม่มดคือคนที่ได้รับเลือกจากพระเจ้า คนที่ไม่สามารถเก็บกักพลังวิเศษได้นั้นทั้งโง่เขลาและไร้ความสามารถ มีค่าแค่เศษดินที่ใช้หล่อเลี้ยงพวกเธอเท่านั้น ทว่าเธอกลับเห็นความกล้าหาญและความแข็งแกร่งในตัวหัวหน้าองครักษ์ประจำตระกูลคนนี้ คนธรรมดาไม่ได้ไร้ความสามารถอย่างที่ใครๆ พูดกัน หากว่ากันตามตรงแล้ว พวกเขาก็มีคุณสมบัติที่แม่มดขาดเหมือนกัน หากทั้งสองฝ่ายสามารถร่วมมือกันได้ ก็ย่อมดีกว่าการให้ฝ่ายใดฝ่ายหนึ่งออกคำสั่งเพียงฝ่ายเดียวแน่นอน...อย่างน้อยที่หอคอยหินของเธอก็เป็นเช่นนั้น
ในเมื่อเป็นเช่นนี้ แล้วเหตุใดคนที่มีชีวิตอยู่เมื่อสี่ร้อยกว่าปีก่อนจึงพ่ายแพ้ได้เล่า
เสียงขู่คำรามของปีศาจดังขึ้นมาจากนอกประตูแล้ว
บ้าจริง พวกเขาตามมาเร็วขนาดนี้เชียวหรือนี่
สายตาของเธอพร่ามัวไปหมด จุดกระดำกระด่างจำนวนนับไม่ถ้วนกำลังบินว่อนอยู่ตรงหน้าเธอ และแทบจะกินพื้นที่ทัศนวิสัยทั้งหมดของเธอ...แต่เธอจะตายอยู่ที่นี่ไม่ได้ เธอจะต้องเอาผลการค้นคว้าของตัวเองออกไปจากที่นี่...เธอจะต้องข้ามภูเขาใหญ่ ข้ามสายน้ำเชี่ยว แล้วมุ่งหน้าไปฟื้นฟูความเจริญที่ดินแดนร้างแห่งนั้น!
เธอหยิบหินเวทมนตร์แห่งเสียงสะท้อนออกมา แล้วปล่อยพลังวิเศษลงไปในนั้น เพื่อให้มันส่งเสียงร้องขอความช่วยเหลืออย่างต่อเนื่อง
ประตูไม้พลันแตกออกเป็นเสี่ยงๆ พร้อมกับเสียงดังโครมคราม ปีศาจพังประตูเข้ามาแล้ว
ขอให้มีใครได้ยินเสียงร้องขอความช่วยเหลือของเธอทีเถอะ เธอปล่อยพลังวิเศษทั้งหมดที่มี น้ำค้างแข็งพุ่งทะลักออกมาอย่างแรง ปีศาจคุ้มคลั่งชูหอกยาวขึ้นแล้ว แขนของเขาพองออกอย่างรวดเร็ว จากนั้น คมหอกวาววับน่าสยดสยองก็พุ่งตรงมาที่เธอทันที
เธอหลับตาลงโดยสัญชาตญาณ จุดสีขาวดำเข้าบดบังทุกอย่างแล้ว เธอมองไม่เห็นอะไรนอกจากความมืดเท่านั้น แม้แต่เสียงต่างๆ ก็เงียบหายไปจนหมด เธอไม่รู้สึกถึงความเหน็บหนาวใดๆ ราวกับร่างกายถูกห่อหุ้มด้วยกำมะหยี่อันอ่อนนุ่ม ประหนึ่งว่าเธอไม่ได้อยู่ในห้องใต้ดินอันมืดสนิท ทว่ากำลังนอนอยู่บนพื้นหญ้าอันอบอุ่น เธอไม่รู้สึกถึงความเจ็บปวดที่น่าจะแผ่ซ่านมาจากคมหอกแม้แต่น้อย
เธอตายแล้วหรือ
ผ่านไปครู่ใหญ่ เธอก็เห็นช่องแสงแคบๆ ปรากฏขึ้นท่ามกลางความมืดมิด จากนั้นมันก็เริ่มสว่างขึ้นทุกที เธอเปิดเปลือกตาอย่างช้าๆ ภาพเพดานสีเทามัวจึงค่อยๆ ปรากฏขึ้นแก่สายตา
เธอได้ยินใครบางคนพูดขึ้นว่า “ฝ่าบาท นางฟื้นแล้วเพคะ”
………………………………….


[Go To Next Chapter]( ./256.md)