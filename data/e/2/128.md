##บทที่ 216 โรคร้าย
สองวันหลังจากนั้น ทาซาเดินทางไปกลับระหว่างร้านค้าของมาร์เจอรีและชานเมืองหลวงไม่หยุด


มาร์เจอรีเป็นคนจัดเรือมารับผู้อพยพ ในขณะที่กองทัพที่หนึ่งแต่งตัวเป็นทหารรับจ้าง คอยจัดผู้อพยพขึ้นเรือที่ท่าตามเวลาที่นัดไว้


ส่วนงานกระจายข่าวเพื่อหลอกให้คนมาติดกับนั้น พวกค้อนดำเชี่ยวชาญเสียยิ่งกว่าอะไร ทาซาจึงไม่ต้องห่วงเรื่องนี้เลย ขบวนการใต้ดินทำเรื่องพวกนี้ได้สะดวกกว่าคนนอกมาก แม้ขอบเขตจะจำกัดแค่ภายในเขตเมืองทิศเหนือก็ตาม แต่ผู้อพยพย่อมกระจายข่าวกันเองอยู่แล้ว นอกจากนี้ เขาเองก็ไม่สามารถเคลื่อนย้ายคนทั้งหมดได้ในคราวเดียวอยู่ดี เจ้าชายบอกแล้วว่าเรื่องนี้ไม่จำเป็นต้องรีบร้อน ค่อยๆ ส่งผู้อพยพมาทีละลำเรือก็ได้


วันที่กองเรือมาถึงนั้น ที่ท่าเรือมีผู้อพยพซึ่งไร้จุดหมายถึงเกือบพันคน เรียกได้ว่าเหนือความคาดหมายของทาซาพอสมควร หากให้กองทัพที่หนึ่งกระจายข่าวล่ะก็ มีคนเชื่อแค่ร้อยกว่าคนก็นับว่าดีมากแล้ว


ทาซาคัดคนตามที่เจ้าชายบอก คือเลือกเด็กขึ้นเรือก่อน จากนั้นจึงเป็นครอบครัวของเด็ก สุดท้ายจึงเป็นผู้ใหญ่ ส่วนคนชรานั้น...เขาแทบไม่เห็นคนแก่ผมขาวในกลุ่มผู้อพยพเลย พวกเขาคงไม่อยากไปเสี่ยงภัยที่ดินแดนอันไกลโพ้น หรือไม่ก็ไม่มีแรงจะเดินทางจากดินแดนตะวันออกมายังเมืองหลวง


กองเรือกองแรกประกอบไปด้วยเรือสำเภาแบบเสาใบเรือเดียวสิบลำ หลังจากบรรทุกคนได้ห้าร้อยกว่าคนก็ออกเดินทาง ส่วนคนที่เหลืออยู่ถูกไล่กลับค่ายพร้อมกับข่าวที่ว่า ‘กองเรือจะกลับมาใหม่อีกครั้ง’


ตอนแรกทาซายังคิดว่าภารกิจแรกที่ได้รับมอบหมายจะทำสำเร็จได้อย่างราบรื่น ทว่าหลังจากที่กองเรือสินค้าเคลื่อนย้ายคนชุดที่สองไปได้ไม่นาน เขาก็พบกับปัญหาใหญ่


อยู่ดีๆ ก็มีโรคประหลาดระบาดในเมืองหลวง


ศพที่ถูกพบเป็นศพแรกนอนอยู่ริมถนน ตามเนื้อตัวปรากฏจุดสีดำเป็นดวงๆ ฟันหลุดร่วง ผิวปริแตก เลือดที่ไหลออกมาเปลี่ยนสีไปจากเดิม...แลดูน่าสยดสยองเหมือนตอนที่แม่มดถูกปีศาจกัดกินร่างกาย แต่ผู้ตายไม่ใช่ผู้หญิง ทว่าเป็นชาวเมืองชายที่อาศัยอยู่ในเขตเมืองฝั่งเหนือ


จากนั้นก็มีศพในลักษณะเดียวกันปรากฏให้เห็นอย่างต่อเนื่อง คนที่สัมผัสศพเริ่มมีจุดสีดำขึ้นตามตัว ไม่ว่าจะรักษาด้วยสมุนไพรหรือประคบเย็นก็ไม่ช่วยให้อาการบรรเทาลง หากรักษาด้วยการขับเลือดก็จะเห็นเลือดที่ขับออกมามีสีดำเจือปน คล้ายกับมีหมึกผสมในปริมาณมาก


ความหวาดกลัวแพร่ขยายไปอย่างรวดเร็ว คนที่มาอธิษฐานที่โบสถ์เพิ่มจำนวนมากขึ้นทุกวัน แต่นั่นไม่ได้ช่วยให้อะไรดีขึ้นเลย คนที่มีจุดสีดำขึ้นตามตัวเพิ่มจำนวนมากขึ้นเรื่อยๆ แม้แต่ผู้อพยพที่นอกเมืองก็มีอาการแบบเดียวกัน


ปุโรหิตของศาสนจักรออกมาประกาศว่านี่เป็นอุบายชั่วของแม่มด พวกเธอปล่อยพลังปีศาจออกมาทำร้ายผู้บริสุทธิ์ เวลานี้วิธีรักษาใดๆ ก็ไม่สามารถหยุดยั้งพลังปีศาจได้ คนที่ถูกพลังปีศาจกัดกินจะตายลงท่ามกลางความทรมานแสนสาหัส แต่ศาสนจักรจะไม่ยอมนิ่งดูดาย พวกเขาเริ่มค้นคว้าและผลิตยาศักดิ์สิทธิ์แล้ว รับรองว่าจะต้องหยุดยั้งพลังร้ายของปีศาจนรกนี้ได้แน่นอน


คำโฆษณานี้ทำให้คนที่ติดโรคมองเห็นแสงสว่างอีกครั้ง พวกเขามานั่งรอรับยาที่หน้าประตูโบสถ์ทุกวัน


แม้ทาซาจะสงสัยคำพูดของศาสนจักรเพียงใด แต่เพื่อความปลอดภัย เขาก็ยังตัดสินใจหยุดเคลื่อนย้ายผู้อพยพเป็นการชั่วคราว


“เหตุใดต้องหยุดเล่า” ค้อนดำไม่เข้าใจอย่างยิ่ง “ตอนนี้คนพวกนั้นกำลังถูกพลังปีศาจกัดกิน ก็ต้องรีบเขี่ยไปให้ไกลซิ ท่านอยากเก็บพวกเขาไว้นอกเมืองเป็นเมล็ดพันธุ์ของแม่มดหรืออย่างไร”


“เบื้องบนสั่งข้ามาเช่นนี้” เขาพูดอย่างรำคาญ “หากเป็นผู้อพยพปกติก็ว่าไปอย่าง แต่หากดินแดนตะวันตกติดโรคระบาดนี่ด้วย อาณาจักรนี้จะเป็นเช่นไรเล่า”


“เอ่อ...” ค้อนดำชะงักไปเล็กน้อย “แต่ว่าดินแดนตะวันตกจะเป็นอย่างไรก็ไม่เกี่ยวกับพวกเราเสียหน่อย ท่านทาซา ท่านแสร้งทำเป็นไม่ได้ยินที่เบื้องบนพูดดีหรือไม่ ส่งพวกเขาไปทั้งหมดนี่ล่ะ ลองคิดดูสิ โรคบ้าๆ นี่แค่สัมผัสโดนก็ติดได้แล้ว ข้าไม่อยากอยู่กับปีศาจนรกพวกนี้แม้แต่น้อย ถึงจะมีกำแพงกั้นกลางก็ตามเถอะ”


“ทำเป็นไม่ได้ยินอย่างนั้นหรือ ข้ามีศีรษะแค่ศีรษะเดียวนะ” ทาซาพูดเสียงเย็น “เจ้าเองก็เช่นกัน ทำตามที่ข้าพูดซะ!”


หลังจากออกจากร้านเหล้าแล้ว ทาซาก็ไปที่ร้านค้าที่ติดสัญลักษณ์ของกลุ่มมาร์เจอรี แล้วแสดงป้ายสัญลักษณ์ที่มาร์เจอรีเคยให้ไว้


“ข้าต้องการพบนายห้างของพวกเจ้า ยิ่งเร็วเท่าไรยิ่งดี”


ไม่นานนัก เขาได้พบมาร์เจอรีอีกครั้งในห้องลับของร้านค้า


“โรคนี้ไม่เกี่ยวกับแม่มดแน่นอน” มาร์เจอรีเอ่ยขึ้น “ถ้าแม้แต่หินอาญาสิทธิ์ยังไม่สามารถต้านทานพลังปีศาจที่ปล่อยออกมาได้ล่ะก็ พวกนางคงถล่มเฮอร์มีสจนราบเป็นหน้ากลองไปนานแล้ว”


“ข้าก็คิดเช่นนั้นเหมือนกัน แต่สิ่งที่สำคัญที่สุดตอนนี้คือการรายงานข่าวให้เจ้าชายโรแลนด์ทรงทราบ คนที่ขึ้นเรือไปสองชุดแรกไม่มีจุดดำขึ้นตามตัวก็จริง แต่โรคชนิดนี้ไม่ได้ออกอาการอย่างฉับพลัน หากบนเรือมีคนติดพลังปีศาจมาล่ะก็ เมืองชายแดนก็ต้องรีบหาวิธีรับมือแล้ว” ทาซาควักจดหมายที่พับเรียบร้อยออกมาจากอกเสื้อ “ข้าต้องการให้ท่านส่งจดหมายฉบับนี้ไปให้เจ้าชายโดยเร็วที่สุด”


“ไม่มีปัญหา” เธอพยักหน้า “การข่าวระหว่างพ่อค้ารวดเร็วอยู่แล้ว”


...


ลูเซียนั่งเรือติดต่อกันหลายวันจนเริ่มจะคลื่นไส้


ดูเหมือนเธอจะเดินทางไม่หยุดตลอดหนึ่งเดือนที่ผ่านมา จากดินแดนตะวันออกไปยังเมืองหลวง และจากเมืองหลวงไปยังดินแดนตะวันตก ทว่าอย่างแรกนั้นเป็นเพราะถูกคนไล่ออกมา ในขณะที่อย่างหลังนั้นเป็นความหวังสุดท้ายในใจเธอ


“พี่...น้ำ ข้าหิวน้ำ...”


เบลล์ส่งเสียงครางอย่างทรมานพร้อมกับยื่นมือมาคว้าแขนเธอไว้


“ได้สิ ข้าจะไปเอาน้ำมาให้เจ้าเดี๋ยวนี้”


ลูเซียคว้าถุงผ้าที่ข้างมือแล้วเดินโซเซออกจากห้องโดยสารเรือไป เธอฟุบอยู่ที่ตำแหน่งต่ำสุดของกราบเรือ แล้วยื่นถุงไปแช่น้ำในแม่น้ำ น้ำย่อยในกระเพาะเธอพลันพุ่งขึ้นมาทันใด เธอกลั้นไม่อยู่ อาเจียนออกมาในที่สุด เศษข้าวต้มในท้องถูกขย้อนออกมาจนหมด น้ำย่อยไหลออกมาตามรูจมูก เธออยากจะระเบิดเสียงร้องไห้แทบขาดใจ แต่ก็ได้แต่ขบฟันแน่น ใช้หลังมือเช็ดหน้าอย่างวุ่นวาย จากนั้นจึงแช่ถุงผ้าในน้ำต่อ จนกระทั่งถุงดูดซับน้ำเต็มที่แล้ว เธอจึงประคองมันไว้ที่อก แล้ววิ่งกลับไปที่ห้องโดยสารเรืออย่างรวดเร็ว


“น้ำมาแล้ว อ้าปาก”


สีหน้าของเบลล์เลวร้ายลงกว่าเดิมมาก แก้มทั้งสองกลายเป็นสีแดงผิดปกติ หน้าผากร้อนจนน่ากลัว เธอปิดปาก ส่งเสียงครวญครางขาดๆ หายๆ ออกมา


ลูเซียต้องง้างปากเธอออก แล้วบิดถุงผ้าเพื่อให้น้ำหยดลงไปในปากน้องสาว


“เจ้าอย่าอยู่ใกล้นางมาก จุดดำๆ นั่นลามมาถึงคอแล้ว นางอยู่ได้ไม่นานหรอก” ชายวัยกลางคนที่หายใจอย่างแผ่วเบาในห้องโดยสารพูดขึ้น “พวกเราคงต้องตายอยู่ที่นี่แล้ว เจ้ารักษาตัวให้ดีเถอะ”


ออกจากเมืองหลวงได้ไม่นาน ก็มีคนบนเรือติดโรคน่ากลัวนี้แล้ว อาการแรกเริ่มของโรคคือตัวร้อน จากนั้นก็จะมีจุดสีดำผุดขึ้นตามผิวหนัง ผ่านไปสามสี่วัน อาการก็จะเลวร้ายลงอย่างรวดเร็วจนกระทั่งคนป่วยสลบไปในที่สุด ส่วนคนที่สัมผัสถูกคนป่วยก็จะติดโรคชนิดเดียวกันไปด้วย ดังนั้นพอถึงวันที่ห้า กองเรือจึงหาเรือเปล่ามาบรรทุกคนติดโรคนี้โดยเฉพาะ ลูเซียคิดว่าที่อีกฝ่ายไม่โยนผู้อพยพที่ติดโรคลงแม่น้ำก็เพราะในกลุ่มของพวกเขาก็มีคนติดโรคเหมือนกัน


หลังจากเบลล์มีจุดดำๆ ขึ้นตามตัวแล้ว ลูเซียก็ยังตามน้องสาวมาอยู่บนเรือซึ่งเต็มไปด้วยคนป่วยโดยไม่ฟังเสียงใคร


เธออดหลับอดนอนมาเกือบสองวันเพื่อดูแลเบลล์ผู้เยาว์วัย


ลูเซียยังคงไม่ยอมแพ้ เธอเชื่อว่าหากถึงดินแดนตะวันตกเมื่อไร ทุกอย่างจะต้องดีขึ้นอย่างแน่นอน


หากข่าวลือเป็นความจริงล่ะก็...สมาคมแม่มดก็คือความหวังสุดท้ายของเธอ


........................................




[Go To Next Chapter]( ./129.md)