##บทที่ 173 ความปรารถนาของเอริน
หลังจากกลับถึงบ้านแล้ว เฟร์รานก็ส่ายหน้าอย่างระอาใจ “เจ้าจะคิดสักสองสามวันก่อนตอบเจ้าชายไม่ได้หรืออย่างไร”


ระหว่างทางกลับบ้าน เขาเห็นภรรยาดีใจจนตัวลอย ดูเหมือนครั้งล่าสุดที่เขาเห็นเธอมีความสุขขนาดนี้จะเป็นตอนที่พวกเขาเข้าพิธีแต่งงานกัน


“ไม่ได้” เอรินแลบลิ้น “ช้าไปแค่วันเดียวข้าก็นอนไม่หลับแล้ว”


ก็จริง เธอชอบละครเป็นชีวิตจิตใจ สมัยทำงานที่โรงละคร เธอก็มักซ้อมละครคนเดียวคนดึกดื่น มิหนำซ้ำยังจับเขามาต่อบทด้วยบ่อยๆ หากไม่ใช่เพราะดยุก เธอคงไต่เต้าจากบุปผาแห่งโรงละครมาเป็นดาราแห่งโรงละครอย่างเต็มภาคภูมิแล้ว พอคิดถึงตรงนี้ เขาก็เข้าไปกอดภรรยาจากด้านหลัง “ข้าขอโทษ”


“...” เอรินลูบศีรษะเขา “ไม่ใช่ความผิดท่านหรอก ตอนนั้นท่านถูกส่งไปทำงานที่อื่นนี่ ท่านหยุดเขาไม่ได้หรอก” เธอหัวเราะเบาๆ “แต่ถ้าอยากไถ่โทษล่ะก็ ท่านไปทำอาหารแล้วกัน ข้าว่าจะอ่านบทละครสักหน่อย”


“ได้ๆๆๆ ข้าจะเข้าครัวเดี๋ยวนี้” เฟร์รานจุมพิตใบหูเธอ “ข้าวต้มเนื้อกับไข่ไก่ทอด แล้วก็เพิ่มไส้กรอกย่างเป็นจานพิเศษ”


บ้านใหม่มีหลายจุดที่แตกต่างจากบ้านที่เขาเคยเห็นมา ตัวอย่างเช่นเตาทำอาหาร หากเป็นที่ป้อมปราการลองซอง ไม่ว่าจะบ้านขุนนางหรือสามัญชนก็มักตั้งเตาไว้กลางห้องรับแขกทั้งนั้น ไม่มีการแยกเตาไว้อีกห้องเหมือนบ้านที่นี่ เตาแบบใหม่นี้มีผนังล้อมสามด้าน ด้านหลังเชื่อมต่อกับปล่องไฟ ตำแหน่งที่เชื่อมกับปล่องไฟมีบานเลื่อนซึ่งสามารถเลื่อนตามแนวนอนได้ เวลาไม่ใช้ก็สามารถเลื่อนปิดเพื่อป้องกันฝุ่นควันจากห้องด้านล่างลอยออกมาจากเตาได้


เฟร์รานเดาได้ทันทีว่าการออกแบบแบบนี้มีข้อดีอย่างไร แค่ปิดประตูห้องไว้ก็สามารถป้องกันกลิ่นและควันจากการทำอาหารลอยเข้าไปในห้องรับแขกได้แล้ว นอกจากนี้ยังช่วยลดอุณหภูมิบ้านในช่วงฤดูร้อนได้ด้วย


เขาโยนฟืนและเศษไม้ใส่เตาแล้วจุดไฟ จากนั้นจึงเริ่มทำอาหารเย็นอย่างตั้งใจ


เอรินกินอาหารเย็นเสร็จแล้วก็ยังหมกหมุ่นอยู่กับบทละคร จนกระทั่งเทียนละลายจนถึงก้น เธอถึงได้วางบทละครเล่มที่สามลงแล้วถอนหายใจยาว


“เป็นอย่างไร” เฟร์รานอดสงสัยไม่ได้ บทละครประเภทไหนกันที่กินเวลาเธอมากขนาดนี้ สมัยทำงานที่โรงละคร เธออ่านบทละครเล่มหนาๆ ได้สิบกว่าเล่มภายในเวลาเพียงครึ่งวันด้วยซ้ำ


“ก็...พูดยากเชียวล่ะ” เอรินชื่นชม “ละครแต่ละเรื่องสร้างสรรค์มาก ข้าไม่เคยอ่านเรื่องราวเช่นนี้ที่ไหนมาก่อน! ดูอย่างเรื่อง ‘ซินเดอเรลล่า’ ก็ได้ คนที่เจ้าชายตกหลุมรักไม่ใช่เจ้าหญิง ทว่าเป็นหญิงสามัญชนผู้งดงาม...แต่นั่นยังไม่แปลกอะไร จะแปลกก็ตรงที่เจ้าชายดึงดันจะแต่งงานกับหญิงสามัญชนให้ได้มากกว่า ข้ายังอดคิดไม่ได้เลยว่า เจ้าชายโรแลนด์ทรงอ่านเรื่องพวกนี้แล้วจะไม่ทรงหงุดหงิดความเพ้อเจ้อเลื่อนลอยพวกนี้เลยหรือ แต่อันที่จริง หากตัดข้อนี้ทิ้งไป ละครเรื่องนี้ก็นับว่าซึ้งจับใจทีเดียว ยิ่งตอนที่เจ้าชายออกตามหาซินเดอเรลล่าแล้วสวมรองเท้าแก้วให้นางนะ ข้านี่อยากจะปรบมือให้พวกเขาจริงๆ”


“ส่วน ‘ไก่ขันตอนเที่ยงคืน’ ก็สนุกไม่แพ้กัน เพียงแต่เนื้อเรื่องเรียบง่ายกว่า ‘ซินเดอเรลล่า’ พอสมควร ข้าว่าแสดงแค่สองสามฉากก็น่าจะเล่าเรื่องได้ครบแล้ว ตอนที่สนุกที่สุดก็คือตอนที่พวกทาสลุกขึ้นมาต่อต้านขุนนาง เรื่องนี้มีการปูพื้นมานาน ทำให้เห็นถึงสภาพอารมณ์ของทาสที่ค่อยๆ เปลี่ยนจากความอดทนมาเป็นความสุดทน...อารมณ์ที่ระเบิดออกมาในการต่อสู้ครั้งสุดท้ายน่ะสาแก่ใจข้าจริงๆ!”


“ทาสต่อต้านขุนนางหรือ” เฟร์รานขมวดคิ้ว นี่เป็นเรื่องที่ขุนนางยอมไม่ได้เด็ดขาด หากทาสในที่ดินตระกูลชิลต์บังอาจใช้จอบและเสียมต่อต้านเจ้าของที่ล่ะก็ พ่อของเขาคงได้ตัดหัวพวกเขาเสียบประจานอยู่หน้าประตูตั้งแต่เนิ่นๆ แล้ว “เจ้าชายทรงให้เจ้าแสดงละครเช่นนี้จริงๆ หรือ”


“ก็ท่านยังไม่ได้อ่านบทละครนี่” เอรินค้อนเขา “หากท่านได้อ่านล่ะก็ ท่านจะต้องคิดเหมือนข้าแน่นอน บางครั้งการลุกขึ้นสู้ก็เป็นเรื่องที่หลีกเลี่ยงไม่ได้ ขุนนางชั่วนั่นน่ะกลั่นแกล้งพวกทาสจนเกินไป...แต่ขนาดพวกทาสถูกรังแกขนาดนั้น พวกเขากลับแค่จับขุนนางยัดกระสอบแล้วรุมซ้อมเท่านั้น ข้าว่านี่ยังน้อยไปด้วยซ้ำ เพราะหลังจากนั้น ขุนนางยังคิดจะสังหารทาสทั้งหมดอีก แต่โชคดีที่มีแม่มดผ่านมาช่วยพวกเขาไว้ได้เสียก่อน นางแปลงร่างเป็นขุนนางชื่อดังมาห้ามขุนนางชั่วไว้ แล้วไปขอความเป็นธรรมให้พวกทาสถึงปราสาทผู้ปกครอง ผู้ปกครองจึงไต่สวนแล้วตัดสินอย่างชาญฉลาดและเปี่ยมเมตตา...เขาซื้อทาสพวกนั้นแล้วเลื่อนสถานะพวกเขาเป็นสามัญชน! เชื่อข้าสิ หากแสดงถึงฉากนี้เมื่อไร พวกผู้ชมจะต้องลุกขึ้นโห่ร้องแน่นอน”


แต่ว่าพวกขุนนางจะโต้แย้งน่ะสิ เฟร์รานคิดอย่างไม่เห็นด้วย จากนั้นคณะละครก็จะถูกเหล่าขุนนางกดดันจนปิดตัวไปในที่สุด...ช้าก่อน เขาพลันนึกอะไรได้ นอกจากไวเคานต์ทีกและเจ้าชายโรแลนด์แล้ว เมืองชายแดนก็ไม่มีขุนนางคนอื่นอีกนี่นา มิหนำซ้ำคนหลังยังเป็นคนตั้งคณะละครเองเสียด้วย อย่างนั้นก็แปลว่าเจ้าชายต้องการทำละครพวกนี้ให้สามัญชนดูจริงๆ น่ะสิ แต่พวกเขาจะทำเงินให้เจ้าชายสักกี่เหรียญเชียว หากเจ้าชายจ่ายค่าจ้างนักแสดงในอัตราเดียวกับโรงละครที่ป้อมล่ะก็ งานนี้ก็เรียกได้ว่าขาดทุนย่อยยับทีเดียว หรือว่าเจ้าชายตั้งคณะละครขึ้นเพื่อสนองความต้องการของตัวเองเท่านั้น


“แต่ว่าที่รัก” เอรินไม่ได้สังเกตสีหน้าที่เปลี่ยนไปของเขา “ถึงละครสองเรื่องแรกจะสนุกแค่ไหน ก็ยังเทียบไม่ได้กับ ‘บันทึกของแม่มด’! ข้ารับรองได้เลย ต่อให้นำละครเรื่องนี้ไปเทียบกับละครในเมืองใหญ่ๆ อย่างเมืองเรดวอเตอร์หรือเมืองหลวง มันก็จะยังทรงคุณค่าขนาดที่โรงละครต้องรีบคัดตัวนักแสดง ทำการฝึกซ้อม และโฆษณาอย่างเอิกเกริกแน่นอน! ข้ายอมรับเลยว่าบุ๊กเป็นสุดยอดนักเขียนบทละครจริงๆ บันทึกของแม่มดเล่มนี้เหนือกว่าละครทุกเรื่องในเวลานี้ ไม่ว่าจะในแง่เนื้อเรื่องหรือวิธีการเล่าเรื่องก็ตาม”


“เจ้าแน่ใจหรือ” เฟร์รานขำท่าทางจริงจังของเธอ “ขนาดข้าอยู่ป้อมปราการลองซอง ข้ายังได้ยินชื่อเคแกน เฟสบ่อยๆ เลยนะ ใครๆ ก็ยอมรับว่า ‘แด่กุหลาบ’ กับ ‘เจ้าชายตามรัก’ ของเขาเป็นผลงานแห่งยุคสมัยทั้งนั้น อย่าว่าแต่ในเมืองหลวงเลย ข้าได้ยินมาว่าอาณาจักรอื่นๆ ยังส่งคณะละครมาศึกษางานเขาด้วยซ้ำ เจ้าคิดว่าบันทึกของแม่มดยอดเยี่ยมกว่าละครอมตะพวกนี้อีกหรือ”


“แน่นอนอยู่แล้ว ท่านไม่เชื่อสายตาข้าหรือ ที่รัก!” เธอเล่าเนื้อหาละครให้เขาฟังคร่าวๆ “ต่อให้ตัดเรื่องโครงเรื่องออกไป ลำพังแค่วิธีการเล่าเรื่องที่ไม่เหมือนใครก็ถือว่าแปลกใหม่สำหรับข้ามาก ละครแบบเดิมๆ มักเล่าเรื่องจากมุมมองของบุคคลที่สาม แต่ละครเรื่องนี้เล่าเรื่องจากมุมมองของแม่มดสามคน การกระทำของพวกนางส่งผลต่อกันและกันอย่างลึกซึ้งโดยที่พวกนางไม่รู้ตัวเลย แล้วพอถึงช่วงกลางๆ เรื่อง เส้นเรื่องที่ดูเหมือนไม่เกี่ยวข้องกันก็มาบรรจบกันได้อย่างพอเหมาะพอเจาะ ดังนั้น แม่มดทั้งสามจึงได้มารวมตัวกันอย่างเหนียวแน่นในที่สุด ข้ามั่นใจว่าวิธีการเดินเรื่องโดยอาศัยเส้นเรื่องหลายเส้นแบบนี้จะต้องกลายเป็นที่กล่าวขานอย่างไม่ต้องสงสัย...แต่แน่นอนว่าย่อมไม่ใช่ที่เมืองชายแดน ข้ายังสงสัยว่าชาวเมืองที่นี่จะมองจุดนี้ออกสักกี่คนเชียว” เธอหยิบกระดาษกับพู่กันมาเขียนจดหมายอย่างตื่นเต้น “ไม่ได้การแล้ว ข้าต้องรีบเรียกเพื่อนๆ ที่โรงละครมาที่นี่โดยเร็วที่สุด ข้าล่ะอยากเห็นสีหน้าตกตะลึงของพวกเขาจริงๆ!”


ทว่าเฟร์รานกดมือเธอไว้ “ช้าก่อน เอริน เจ้าไม่คิดว่า...ละครแบบนี้ขัดต่อสามัญสำนึกไปหน่อยหรือ”


เขาฟังภรรยาบรรยายแล้วก็รู้สึกประทับใจละครเรื่องนี้มากเหมือนกัน ละครเรื่องนี้บอกเล่าธรรมชาติของมนุษย์ที่มีทั้งถูกและผิด ดีและชั่วออกมาได้อย่างลึกซึ้งสมจริง ทว่า เรื่องราวเกี่ยวกับแม่มดพวกนั้นกลับขัดแย้งกับคำสอนของศาสนจักรอย่างสิ้นเชิง มิหนำซ้ำยังบรรยายละเอียดเกินไปด้วย...อย่างเช่น แม่มดคนที่สามได้รับความรักจากครอบครัว จึงสามารถใช้พลังได้อย่างอิสระ ทำให้ค้นพบว่าปรากฏการณ์ปีศาจกัดกินร่างกายเป็นเรื่องเหลวไหลทั้งเพ แม่มดแค่มีความสามารถในการควบคุมพลังวิเศษเท่านั้น นอกนั้นก็ไม่มีอะไรต่างจากคนธรรมดา พวกเธอสามารถร้องไห้และหัวเราะได้ หรือเมื่อคนที่รักจากไปก็รู้สึกร้าวรานใจได้เช่นกัน เจ้าชายไม่กลัวว่าหากเรื่องพวกนี้แพร่งพรายออกไปแล้วศาสนจักรจะบุกมาหรืออย่างไร


“ขัดต่อสามัญสำนึกหรือ ไม่...เฟร์ราน ก่อนที่พวกนางจะกลายเป็นแม่มด พวกนางก็เป็นคนธรรมดามาก่อนไม่ใช่หรือ”


“เอ่อ ก็ใช่”


“แล้วข้าล่ะ” เอรินจ้องเขาตาโต “หากข้ากลายเป็นแม่มด ท่านจะคิดว่าข้าเป็นสิ่งชั่วร้ายหรือไม่”


“ไม่ ไม่มีทางแน่นอน” เฟร์รานรีบปฏิเสธ “เจ้าจะยังเป็นผู้หญิงแสนดีที่ข้ารู้จักเสมอ”


“แล้วถ้าพวกเรามีลูกสาวแล้วนางกลายเป็นแม่มดเล่า”


“ข้ายิ่งไม่มีทางคิดเช่นนั้นใหญ่...” เขาพลันปิดปากฉับ เข้าใจความหมายของภรรยาในบัดดล การตัดสินแม่มดด้วยสายตาของคนนอก แตกต่างจากการตัดสินคนในครอบครัวที่อยู่ด้วยกันทั้งวันทั้งคืนว่าเป็นสิ่งชั่วร้ายอย่างสิ้นเชิง


“ถูกต้อง” เอรินพยักหน้าอย่างพอใจ “สมมติว่าพวกเรามีลูกสาวจริงๆ...”


“ข้าก็จะรักและปกป้องนางเช่นเดียวกับบิดาของแม่มดคนที่สามในละครเรื่องนั้น” อัศวินคุกเข่าลงหนึ่งข้าง ทำท่าปฏิญาณตน


“นี่สิคำตอบที่ข้าต้องการ” เธอวางพู่กันลงพลางหัวเราะเบาๆ “เช่นนั้น...พวกเรามาลองพิสูจน์ตอนนี้เลยดีกว่า”


“น้อมรับคำบัญชา ที่รักของข้า” เขากระซิบเบาๆ ข้างหูเธอก่อนจะอุ้มเธอเข้าไปในห้องนอน


........................................






[Go To Next Chapter]( ./86.md)