##บทที่ 278 แผนสงคราม
การทะเลาะวิวาทสิ้นสุดลงอย่างรวดเร็ว
เมื่อเห็นอัศวินผลุนผลันเข้ามาอย่างน่าเกรงขาม ก็ไม่มีใครกล้าพูดอะไรอีก หากจะบอกว่านักแสดงส่วนใหญ่เป็นจิ้งจกเปลี่ยนสีก็คงไม่ผิดนัก เพราะไม่อย่างนั้นคงไม่เกิดเหตุทะเลาะวิวาทกันตั้งแต่แรก เมื่อเผชิญหน้ากับเมย์ผู้โด่งดัง ก็ใช่ว่าทุกคนจะกล้าปะทะกับเธอเสมอไป เวลานี้สถานการณ์ไม่เหมือนเดิมแล้ว เบลล่าถูกผู้ชายสองคนลากออกจากห้องพักผ่อนไปแล้ว
เพียงไม่กี่อึดใจ ห้องอันกว้างใหญ่ก็เหลือเพียงคาร์เตอร์และคณะละครจากเมืองชายแดน
“ขอบคุณท่านมากที่ช่วยพวกเราไว้” พวกเกธโค้งตัวให้คาร์เตอร์
“เจ้าช่าง...ร้ายกาจจริงๆ! เจ้าพูดเพียงไม่กี่คำนางก็เถียงไม่ออกแล้ว” เอรินกุมมือเมย์ไว้พลางพูดอย่างตื่นเต้น “แล้วไหนจะฝ่ามือนั่นอีก ตบเสียนางมึนไปเลย!”
จากนั้นเธอก็หันไปทำความเคารพหัวหน้าอัศวิน “ท่านคาร์เตอร์ ท่านมาที่ป้อมปราการลองซองได้อย่างไร”
“ข้าก็สงสัยเรื่องนี้เหมือนกัน” เมย์ยักไหล่ ทว่าก็รู้สึกโล่งใจไม่น้อย
“เจ้าชายมีพระบัญชาให้ข้ามาที่นี่” คาร์เตอร์แบมือ “เจ้าอยากจะดื่มกับข้าสักแก้วไหม”
…
“ที่นี่คือ...ที่อยู่ของเจ้าหรือ” หัวหน้าอัศวินมองไปรอบด้านอย่างเกร็งๆ
“อืม ธรรมดามากกระมัง” เมย์หยิบเหล้าขาวออกมาจากตู้ แล้วรินให้เขาหนึ่งแก้วเล็กๆ “กว่าร้านเหล้าจะเปิดก็ตอนกลางคืน แก้วนี้ถือว่าข้าเลี้ยงท่านก็แล้วกัน” พวกเอรินสลายตัวกันเร็วมาก อยู่ๆ ทุกคนก็พูดขึ้นระหว่างทางว่าเพิ่งนึกได้ว่ามีธุระ สุดท้ายจึงเหลือแค่เธอกับคาร์เตอร์กลับมาที่พักกันสองคน
“อืม ธรรมดามาก...จริงๆ” คาร์เตอร์กระแอม “ว่าแต่คนในครอบครัวเจ้า...”
“ท่านแม่ข้าตายไปนานแล้ว ส่วนท่านพ่อข้า ข้าหางานในโรงละครให้เขาทำแล้ว เป็นงานเบ็ดเตล็ดง่ายๆ น่ะ” เมย์พูดเรียบๆ “แต่ข้าคิดว่าเขาน่าจะกลับดึก”
กระท่อมชั้นเดียวที่ตั้งอยู่ในซอยลึกในเขตเมืองชั้นในหลังนี้ เป็นบ้านที่เธอซื้อมาด้วยเงินเก็บของเธอหลังจากที่ได้ตำแหน่งดวงดาวแห่งดินแดนตะวันตกแล้ว แม้จะทั้งเล็กและเก่า แต่อย่างน้อย การอยู่ห่างจากเขตเมืองชั้นนอกก็ช่วยให้เธอปลอดภัยจากภัยคุกคามและสายตาสอดส่องของผู้ไม่หวังดีได้
“เอ่อ...ข้าขอโทษ”
“ไม่เป็นไร” เมย์รินเหล้าให้ตัวเองแก้วเล็กๆ “เจ้าชายทรงส่งท่านมาดูแลความเรียบร้อยในโรงละครและนักแสดงหรือ”
“ไม่ใช่หรอก ย่อมไม่ใช่เช่นนั้นแน่” คาร์เตอร์โบกมือรัว “พระราชาทอว์ฟิคทรงส่งคนมารุกรานดินแดนตะวันตกอีกแล้ว ตอนนี้เจ้าชายโรแลนด์กำลังเสด็จมาที่นี่พร้อมกับกองทัพใหญ่ ส่วนข้านั่งลิตเติ้ลทาวน์มาล่วงหน้า เพื่อสั่งกองทัพที่สองให้จัดเวรยามตอนกลางคืนให้รัดกุมยิ่งขึ้น รวมทั้งขอให้ตระกูลฮันนี่ซัคเคิลเพิ่มความระมัดระวัง เผื่อว่ามีศัตรูโจมตีประตูเมืองกะทันหันด้วย”
“ท่านไม่ควรเอาเรื่องนี้มาบอกข้าเลย” เมย์อึ้งไปเล็กน้อยก่อนจะส่ายหน้าอย่างรวดเร็ว
“ก็เจ้าถามข้านี่ แล้วเรื่องนี้ก็ไม่ใช่ความลับอะไรด้วย” คาร์เตอร์ดื่มเหล้ารวดเดียวหมด “วางใจเถอะ ข้ารู้ดีว่าอะไรควรไม่ควร”
“เอาเถอะ” เธอบุ้ยปาก “แล้วท่านไปที่โรงละครได้อย่างไร”
“ข้าสั่งงานลูกน้องแล้วบังเอิญเห็นประกาศละครที่เจ้าแสดงพอดี เลยอยากไปดูว่าเวลาเจ้าอยู่บนเวทีในโรงละครจริงๆ เป็นอย่างไร แล้วก็เป็นอย่างที่ข้าคิดไว้ไม่ผิด...แม้จะทันดูแค่ช่วงท้าย แต่ข้าก็ได้เห็นแล้วว่าเจ้าแสดงได้ยอดเยี่ยมจริงๆ” อัศวินถอนใจ “ข้าก็เลยไปที่หลังเวทีเพื่อชวนเจ้าดื่ม แต่เพราะไม่รู้ว่าควรเข้าไปดีหรือไม่ เลยได้แต่เดินวนไปวนมาอยู่หน้าประตู จนกระทั่งได้ยินเสียงเอะอะข้างใน...”
“ท่านรออยู่ข้างนอกนานแล้วหรือ” เมย์ขมวดคิ้ว
“ข้าไม่ได้ตั้งใจจะแอบฟังนะ” คาร์เตอร์ชูมือทั้งสองขึ้น “เรื่องนี้เป็นอุบัติเหตุจริงๆ ข้ารับรองได้”
“คิก” เมย์หัวเราะเบาๆ “ข้าก็ไม่ได้ว่าท่านเสียหน่อย ไม่ต้องทำหน้าเช่นนั้นก็ได้”
“อย่างนั้นหรือ” อัศวินสบายใจแล้วก็จะยื่นมือไปหยิบเหล้า ทว่าถูกเมย์ตีมือเสียก่อน
“คืนนี้ท่านยังมีภารกิจต้องทำอีกนี่” เมย์ส่ายนิ้ว “ดังนั้นดื่มได้แค่แก้วเดียวเท่านั้น ห้ามเติมอีก แต่ว่า...” เธอยิ้ม “หากเสร็จภารกิจแล้ว จะมาชวนข้าดื่มอีกทีก็ไม่มีปัญหา”
หลังจากคาร์เตอร์จากไปแล้ว เมย์ก็รินเหล้าให้ตัวเองจนเต็มแก้ว จากนั้นจึงทิ้งตัวพิงเก้าอี้ ค่อยๆ ละเลียดรสเหล้าทีละน้อย
นับตั้งแต่ได้ลิ้มรสเหล้าขาวเมื่อครั้งก่อนเป็นต้นมา เธอก็พบว่าตัวเองเริ่มหลงรักรสชาติที่ร้อนแรงและเข้มข้นนี้อย่างช้าๆ
ส่วนคำเชิญก่อนหน้านี้ของคาร์เตอร์นั้น เธอพอจะเห็นคำตอบในใจแล้ว ของบางอย่างไม่ลองก็ไม่รู้ ดูอย่างเหล้าขาวในมือเธอนี่ปะไร ตอนชิมใหม่ๆ รสชาติแย่จะตาย ทว่ากลิ่นหอมที่ตามมานั้นกลับละมุนเกินกว่าที่ไวน์ผลไม้รสหวานอมเปรี้ยวหรือเบียร์ที่จืดจางจะเทียบเคียงได้
หลังจากแสดงละครเรื่องนี้จบแล้ว เธอพาท่านพ่อกลับไปตั้งรกรากที่เมืองชายแดนด้วยกันดีไหมนะ
...
โรแลนด์มาถึงป้อมปราการลองซองในอีกสองวันต่อมา
เปโร เฮอร์มอนและสมาชิกจากห้าตระกูลใหญ่ออกมารับเสด็จเจ้าชายถึงนอกเมือง
หลังจากกองทัพที่หนึ่งเข้าไปประจำการในป้อมแล้ว โรแลนด์ก็มุ่งหน้าไปที่ปราสาทแล้วเรียกประชุมขุนนางทันที
“ข้าได้ข่าวจากแหล่งข่าวที่เชื่อถือได้ว่า ทอว์ฟิคกำลังส่งกองทัพมาที่ป้อม” เขานั่งบนเก้าอี้ใหญ่ซึ่งอยู่บนยกพื้นขั้นบันได มองเหล่าขุนนางที่อยู่เบื้องล่างจากมุมสูง “ข้ายังไม่รู้จำนวนคนและเส้นทางของพวกเขา แต่ข้ามั่นใจว่าพวกเขาจะต้องพุ่งเป้ามาที่ข้าแน่นอน ดูจากนิสัยของทอว์ฟิคแล้ว พวกเขาจะต้องต้อนชาวบ้านมาเข้ากองทัพ แล้วใช้ยากระตุ้นคนพวกนี้ให้ทำสงครามอย่างไม่ต้องสงสัย”
“กระหม่อมมีคำถามพ่ะย่ะค่ะ” ไวเคานต์อีลีแห่งตระกูลวูล์ฟถามอย่างสงสัย “ยาที่ฝ่าบาทตรัสถึงคือ...”
“ยาเม็ดสีแดงอันชั่วร้าย มันทำให้คนธรรมดามีพลังแข็งแกร่งเหนืออัศวินได้ แต่หลังจากที่ยาหมดฤทธิ์แล้ว คนที่กินยาก็จะต้องอยู่กับความทรมานอันไม่อาจบรรเทา แล้วตายลงในที่สุด” นอกจากเปโรแล้ว ขุนนางในตระกูลใหญ่ที่เหลือก็ไม่เคยรู้เรื่องยาลับของศาสนจักรมาก่อน โรแลนด์จึงอธิบายคุณสมบัติและที่มาของมันอย่างคร่าวๆ ให้ทุกคนฟัง “ทอว์ฟิคหมายจะใช้วิธีนี้ตัดกำลังคนของดินแดนตะวันตก ใครก็ตามที่ไม่มีประโยชน์ต่อเขาล้วนเป็นเป้าหมายของเขาทั้งนั้น และเขตปกครองของพวกเจ้าก็อยู่ในข่ายนี้เช่นกัน ในฐานะผู้คุ้มครองดินแดนตะวันตก ข้าขอให้พวกเจ้าย้ายสมาชิกในครอบครัวและคนในเขตปกครองเข้าเมืองให้หมด เพื่อไม่ให้ทอว์ฟิคต้อนพวกเขาเข้ากองทัพได้”
“แต่ว่าเสบียงในโกดังและสินค้าที่พวกกระหม่อมเก็บไว้...”
“ขนได้เท่าไรก็เท่านั้น” โรแลนด์ตัดบทอย่างเด็ดขาด “ข้าให้เวลาพวกเจ้าสามวัน พวกชาวบ้านที่อยู่รอบนอกจะต้องย้ายเข้ามาอยู่ในป้อมทุกคน ไว้ข้าขับไล่กองทัพของทอว์ฟิคไปได้แล้ว ข้าจะปล่อยพวกเจ้าเอง”
หลังจากประชุมเสร็จ เจ้าชายก็เรียกขวานเหล็กเข้ามาในปราสาท
ความจริงแล้ว เขาไม่ได้เปิดเผยข้อมูลทั้งหมดที่เขารู้แก่พวกขุนนาง...ไลต์นิ่งและเมซีบินสังเกตการณ์แบบปูพรม จนกระทั่งเห็นเส้นทางของกองทัพที่มาจากเมืองหลวง ครั้งนี้ต่างจากคราวก่อนตรงที่พวกเขาล่องเรือมาตามแม่น้ำแดง มุ่งหน้ามาทางทิศตะวันตก และจะผ่านเมืองวิลโลว์เพื่อเข้าสู่ดินแดนตะวันตก
เส้นทางนี้รับมือไม่ง่ายเลย หากศัตรูผ่านทางแยกแม่น้ำมาแล้ว ก็อาจจะล่องเรือตามสาขาลำน้ำเพื่อย้อนกลับไปตีประตูทิศใต้และทิศตะวันออกของป้อมปราการลองซอง หรืออาจจะมุ่งหน้าต่อไปทางตะวันตกจนถึงเมืองชายแดนก็ได้
การแบ่งทหารไปตั้งรับทั้งสองจุดอาจทำให้เกิดความผิดพลาดคลาดเคลื่อนได้ ดังนั้น เขาต้องรวบรวมทหารไปถล่มศัตรูในจุดเดียว
เห็นได้ชัดว่าสถานที่ที่เหมาะแก่การโจมตีศัตรูที่สุดก็คือทางแยกแม่น้ำแดงนั่นเอง
.........................................


[Go To Next Chapter]( ./191.md)