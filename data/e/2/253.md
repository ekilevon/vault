##บทที่ 341 เส้นทางขนส่ง
“ฝ่าบาททรงรู้ว่าใครส่งคนพวกนี้มาหรือพ่ะย่ะค่ะ” คาร์เตอร์รอจนเวเดอร์จากไปแล้วจึงขยับเข้ามาถาม
“นอกจากศาสนจักรแล้ว คนที่มียาเม็ดนั่นก็มีแต่ทอว์ฟิคเท่านั้น ตอนนี้การ์เซียไม่ได้อยู่ในเกรย์คาสเซิล นางไม่น่าจะยังคิดปองร้ายข้าอยู่” โรแลนด์ถอนหายใจ “และหากเทียบกับศาสนจักรแล้ว ข้าคิดว่าน่าจะเป็นทอว์ฟิคมากกว่า เวลานี้เขาไม่กล้าส่งทัพใหญ่ออกจากเมืองหลวงก็จริง แต่นั่นไม่ได้แปลว่าเขาจะไม่คิดล้างแค้นข้า”
โชคดีที่คนร้ายที่แฝงตัวมากับกลุ่มผู้อพยพพกมาแค่เม็ดยา ไม่ได้พกดินระเบิดมาเต็มตัวด้วย มิฉะนั้นหากเกิดระเบิดขึ้นกลางฝูงชนล่ะก็ ความพยายามของเขาตลอดสองเดือนที่ผ่านมาก็จะเป็นอันสูญเปล่า
โรแลนด์ไม่กลัวว่าอีกฝ่ายจะส่ง ‘หน่วยกล้าตาย’ มาทำร้ายเขา เพราะระหว่างที่ไนติงเกลไม่อยู่นี้ เวลาไปไหนมาไหน เขาก็พาองครักษ์สิบกว่าคนติดตามไปด้วยเสมอ มิหนำซ้ำยังพกหินอาญาสิทธิ์ติดตัวตลอดเวลา อย่าว่าแต่ทหารติดยาพวกนี้เลย ลองเจอปืนลูกโม่สิบกว่ากระบอกจ่อยิงเข้า ต่อให้เป็นแม่มดอมนุษย์ก็เข้าถึงตัวเขาไม่ได้เหมือนกัน
เขาพบว่าในระหว่างที่เขาเป็นผู้ปกครองมาไม่ถึงหนึ่งปีนี้ จิตใจเขาเปลี่ยนแปลงไปอย่างใหญ่หลวง หากเป็นตอนที่เขาเพิ่งมาถึงที่นี่ใหม่ๆ ล่ะก็ เจอสถานการณ์แบบนี้เข้าคงแข้งขาอ่อนปวกเปียก ทำอะไรไม่ถูกไปแล้ว...แต่ตอนนี้ เขารู้ว่าองครักษ์จะต้องคุ้มครองเขาและต่อสู้กับศัตรูอย่างไม่เสียดายชีวิตแน่นอน และเขาซึ่งเป็นจุดรวมสายตาของทุกคนนั้นยิ่งต้องห้ามเสียอาการเป็นอันขาด แม้แต่เขาเองก็ยังอดแปลกใจไม่ได้ที่ตัวเองมีความคิดเช่นนี้
“เรียกคณะทูตทั้งหมดมา แล้วสอบถามขั้นตอนการรับคนของพวกเขาอย่างละเอียด” โรแลนด์หันไปพูดกับบารอฟ “ข้าอยากรู้ว่าคนพวกนี้ขึ้นเรือจากที่ไหน”
“พ่ะย่ะค่ะ ฝ่าบาท” สีหน้าของผู้อำนวยการสำนักงานเมืองแลดูเคร่งเครียด คงเพราะคิดไม่ถึงว่าลูกศิษย์คนเก่งที่เขาส่งไปปฏิบัติงานจะทำเรื่องผิดพลาดใหญ่โตเช่นนี้ได้ ดังนั้นจึงรู้สึกเสียหน้าอย่างมาก
“เจ้าเองก็อย่าตำหนิพวกเขารุนแรงนักล่ะ ถามรายละเอียดให้แน่ชัดเสียก่อน”
หลังจากผู้อพยพทั้งหมดผ่านจุดตรวจแล้ว โรแลนด์ก็กลับไปที่ห้องทำงานในปราสาท ข่าวที่คณะทูตนำกลับมาครั้งนี้ทำให้เขารู้สึกตื่นเต้นดีใจเป็นพิเศษ...บริเวณพื้นที่ทางตอนใต้มีประชาชนเร่ร่อนอยู่จำนวนมาก เมืองอีเกิลและท่าเรือเคลียร์วอเตอร์ได้รับผลกระทบจากภัยสงคราม ที่นานอกเมืองจำนวนไม่น้อยถูกทิ้งขว้าง สภาพอากาศที่แปรปรวนทำให้ทุกพื้นที่ในเกรย์คาสเซิลหนาวลงอย่างกะทันหัน ส่งผลให้ราคาอาหารพุ่งขึ้นพรวดพราด และราคาทาสลดลงไปกว่าครึ่ง
หากสามารถสร้างเส้นทางขนส่งที่มีประสิทธิภาพได้สักเส้น เขาก็จะสามารถลำเลียงคนพวกนี้มายังดินแดนตะวันตกได้อย่างไม่ขาดสาย...อันที่จริงแล้ว จากที่ฟังคณะทูตรายงานมา ดูเหมือนจะมีคนตั้งใจเดินทางมายังดินแดนตะวันตกหลังจากที่รู้ข่าวเรื่องเมืองชายแดนกำลังเปิดรับคนไม่น้อยเลย
ทว่า จุดที่ยากที่สุดก็คือ ‘เส้นทางขนส่ง’
หิมะที่ตกในเดือนแห่งปีศาจปิดทางสัญจรบนบกทุกเส้นทาง หากจะรับคนเข้ามาตอนนี้ ก็ต้องอาศัยการขนส่งทางน้ำ ทว่าเมืองชายแดนมีเรือลำเล็กๆ ซึ่งต้องอาศัยแม่มดขับเคลื่อนเพียงลำเดียวเท่านั้น จึงไม่สามารถขนผู้อพยพทั้งหมดได้...หากจะให้มีเรือแล่นไปกลับตลอดเวลา ก็ต้องใช้เรือแม่น้ำประมาณยี่สิบลำเป็นอย่างต่ำ
คณะทูตที่ส่งไปครั้งนี้ก็ประสบปัญหาเรื่องนี้เช่นกัน เงินที่พกติดตัวไปถูกใช้ในการชักชวนผู้อพยพเพียงส่วนน้อยเท่านั้น ส่วนที่เหลือถูกใช้ไปกับการจ้างเรือและจัดหาที่อยู่ให้ผู้อพยพทั้งหมด ตอนนี้มีผู้อพยพเดินทางมาถึงชายแดนเพียงสี่ร้อยกว่าคน ยังเหลืออีกสามพันกว่าคนที่ยังรอเรือมารับอยู่ที่เมืองวิลโลว์ เมืองซิลเวอร์ และสันเขาฟอลเลนดรากอน
นอกจากนี้ เจ้าของเรือทั้งหลายซึ่งรู้สถานการณ์ของดินแดนตะวันตกดียังพากันขึ้นค่าบริการเสียสูงลิ่ว ลำพังแค่ค่าขนส่งคนสามพันกว่าคนนี้ ก็สูงพอๆ กับค่าใช้จ่ายในภารกิจช่วยเหลือผู้ประสบภัยจากเมืองหลวงครั้งก่อนแล้ว วิธีนี้ไม่เป็นผลดีในระยะยาวแน่ โรแลนด์คิดอยู่สักครู่ จึงตัดสินใจเขียนจดหมายขอความช่วยเหลือจากกลุ่มพ่อค้าของมาร์เจอรี เขาหวังว่าอีกฝ่ายจะเห็นแก่ไลต์นิ่ง และไม่เรียกค่าบริการที่สูงเกินไปนัก
ทว่า หากคิดจะตัดค่าใช้จ่ายส่วนนี้ออกไปจริงๆ การสร้างเรือเองก็คือคำตอบที่ดีที่สุด...เวลานี้ เขาพัฒนาคุณภาพของเหล็กเส้นและซีเมนต์จนดีขึ้นกว่าเดิมมาก สามารถสร้างเรือแม่น้ำท้องแบนที่มีขนาดใหญ่และแข็งแรงได้แน่นอน เรือลำนี้จะใช้เครื่องจักรไอน้ำเป็นตัวขับเคลื่อน และจะเป็นตัวบุกเบิกเส้นทางขนส่งในแม่น้ำแดงในอนาคต
…
หลังจากกินอาหารเที่ยงเสร็จแล้ว บารอฟก็เคาะประตูแล้วเดินเข้ามา “ฝ่าบาท กระหม่อมถามได้ความมาแล้วพ่ะย่ะค่ะ”
“ว่ามา”
“ลูกศิษย์ที่ชื่อเคียรานของกระหม่อมรับหน้าที่ชักชวนผู้อพยพทางตอนเหนือ แต่ระหว่างเดินทางกลับพบว่าเรือไม่พอ จึงได้ขอให้พรรคพวกที่อยู่ในเมืองหลวงช่วยสืบข่าว หรือช่วยหาเรือสินค้าที่ยอมเดินทางมาดินแดนตะวันตกให้” บารอฟถอนใจ “กระหม่อมคิดว่าข่าวน่าจะรั่วออกไปตอนนี้...เขาส่งผู้อพยพไปอยู่เมืองซิลเวอร์ทั้งหมด จากที่นั่นไปเมืองหลวงใช้เวลาเดินทางเพียงครึ่งวันเท่านั้น หากพระราชาทอว์ฟิคจะทรงลงมือระหว่างนั้นก็คงไม่ยากอะไรพ่ะย่ะค่ะ”
“แล้วตอนนี้ยังเหลือผู้อพยพอยู่ที่เมืองซิลเวอร์อีกกี่คน”
“ประมาณแปดร้อยคนพ่ะย่ะค่ะ” บารอฟพูดเสียงเบา “เรือสินค้าแล่นไปกลับหนึ่งรอบก็กินเวลาไปครึ่งเดือนแล้ว ไม่รู้ว่าผู้อพยพชุดหลังที่จะมาถึงเป็นอย่างไร หรือไม่อย่างนั้น...รีบเรียกกองทัพที่หนึ่งกลับมา แล้วทิ้งคนพวกนั้นไว้ดีหรือไม่พ่ะย่ะค่ะ”
“ไม่ได้เด็ดขาด ไม่ว่าทอว์ฟิคจะแอบส่งคนมาเท่าไร พวกเราก็จัดการได้ทั้งนั้น ถึงตอนนั้นแค่จับพวกเขาเข้าจุดตรวจทีละคน แล้วควบคุมการตรวจอย่างเข้มงวดก็ได้แล้ว” โรแลนด์ส่ายหน้า “หากทิ้งผู้อพยพไว้ที่เมืองซิลเวอร์ แล้วเกิดมีใครย้อนกลับไปป่าวประกาศเรื่องนี้ที่ดินแดนเหนือขึ้นมาจะทำอย่างไร คราวนี้พวกเราก็หมดโอกาสจะดึงคนจากที่นั่นแล้ว”
ตราบใดที่เขายังมีซิลเวียซึ่งมีดวงตาวิเศษและไนติงเกลซึ่งจับโกหกได้ สายสืบและนักฆ่าใดๆ ก็ไม่อาจแฝงตัวเข้ามาได้ทั้งนั้น ดังนั้นเขาจึงไม่กังวลเรื่องนี้แม้แต่น้อย ขอแค่พวกเขาไม่ทำอันตรายผู้อพยพคนอื่นๆ ก็พอ
“พ่ะย่ะค่ะ ฝ่าบาท” บารอฟกระแอมสองทีก่อนจะถามขึ้นว่า “เช่นนั้น...บทลงโทษของเคียราน ฝ่าบาททรง...”
“เจ้ามีความเห็นอย่างไร”
เขาลังเลอยู่สักครู่ “ความผิดพลาดครั้งนี้เกิดจากความประมาทของเขา กระหม่อมเห็นว่าควรไล่เขาออกจากตำแหน่งในสำนักงานเมือง และหักเงินเดือนอีกสองเดือนพ่ะย่ะค่ะ เคียรานไม่ได้เจตนาให้เกิดเรื่องเช่นนี้ขึ้น และความผิดพลาดครั้งนี้ก็ไม่ได้สร้างความเสียหายร้ายแรง จึงยังไม่ควรส่งเขาไปเหมืองเนินเขาทิศเหนือพ่ะย่ะค่ะ”
โรแลนด์อดขำไม่ได้ อีกฝ่ายแสดงสีหน้าทุกข์ตรมเสียชัดเจนขนาดนั้น “เจ้าวางใจเถอะ ข้าตัดสินใจเรื่องนี้แล้ว เขาทำผิดเพราะขาดประสบการณ์ ไม่ใช่เพราะบกพร่องในหน้าที่ ดังนั้น ข้าจะลงโทษสถานเบา เขาเองก็เพิ่งเคยรับงานประเภทนี้เป็นครั้งแรกไม่ใช่หรือ..ข้าจำได้ว่าเขาเพิ่งอายุยี่สิบกว่าปีเท่านั้น ประเดี๋ยวจับอบรมเสียหน่อย เขาก็จะพัฒนาตัวเองได้อย่างรวดเร็ว หักเงินเขาแค่สองเดือนก็พอแล้วล่ะ”
“น้อมรับพระบัญชาพ่ะย่ะค่ะ” บารอฟโค้งตัวทันที “กระหม่อมจะรีบดำเนินการตามที่ฝ่าบาทตรัสพ่ะย่ะค่ะ”
เจ้าชายส่ายหน้ายิ้มๆ ตอนแรกทำเป็นพูดเสียเข้มงวด แต่พอถึงคราวลงโทษเข้าจริงๆ ก็ยังอดสงสารไม่ได้อยู่ดี...อย่างไรเสีย เคียรานก็ติดตามบารอฟมาตั้งแต่สมัยอยู่เมืองหลวง ทั้งยังเป็นลูกศิษย์ชุดแรกที่เดินทางมาเมืองชายแดนด้วย สำหรับบารอฟแล้ว อีกฝ่ายไม่ต่างจากลูกแท้ๆ ของตัวเองเลย
“เจ้าออกไปได้แล้ว”
หลังจากจัดการเรื่องนี้เสร็จ โรแลนด์ก็บิดขี้เกียจ จากนั้นจึงหยิบกระดาษสองสามแผ่นออกมาจากลิ้นชัก ในขณะที่กำลังจะวาดแบบร่างเรือจักรไอน้ำนั้น ลีฟก็วิ่งผลุนผลันเข้ามา
“ฝ่าบาท” เธอพูดอย่างตื่นเต้น “ดิสแตนต์วอตช์กลับมาแล้วเพคะ!”
“จริงหรือ” โรแลนด์รีบลุกเดินตามเธอไปที่สวนด้านหลังอย่างรวดเร็ว เขาเห็นบอลลูนขนาดใหญ่กำลังลงจอดอย่างช้าๆ เงาจากถุงบอลลูนบดบังแสงในสวนจนมืดไปพอควร
ทันทีที่ตะกร้าบอลลูนแตะพื้น อันนาก็รีบกระโดดออกมา โรแลนด์เห็นดังนั้นก็เดินอ้าแขนเข้าไปหา ฝ่ายหลังจึงปรี่มากอดเขาหลวมๆ พร้อมรอยยิ้ม
“หม่อมฉันกลับมาแล้วเพคะ”
........................................


[Go To Next Chapter]( ./254.md)