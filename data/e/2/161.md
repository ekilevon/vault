##บทที่ 249 เคลียร์วอเตอร์ใหม่
บันไดหินแกรนิตหน้าวิหารศักดิ์สิทธิ์ในเมืองหลวงของอีเทอร์นัลวินเตอร์ถูกเลือดสดๆ ย้อมจนเป็นสีแดงฉาน กลิ่นคาวเลือดในอากาศฉุนแรงจนแสบจมูก
บนพื้นเต็มไปด้วยศพมากมาย...มีทั้งศพของนักรบอาญาสิทธิ์ สาวกศาสนจักร คนของฝ่ายตัวเอง และชาวทะเลทรายเผ่าโมเกน พวกเขาตายในลักษณะต่างๆ กัน แต่ส่วนใหญ่มักมีรอยไหม้ตามร่างกาย อวัยวะภายในและชิ้นส่วนแขนขาหล่นกระจายทั่วทุกแห่ง ฟาเรียนรู้ว่าพวกเขาตายเพราะถูกผงหิมะอำมหิตแผดเผาและทำลายร่างกาย
เขารู้สึกถึงสัมผัสเหนียวๆ ใต้เท้าเวลาเหยียบบันไดแต่ละขั้น ทหารพิพากษาและเหล่าสาวกมีจิตใจที่มุ่งมั่นจนถึงขั้นเรียกว่าบ้าคลั่ง แม้ต้องเผชิญหน้ากับทาสที่กินยากระตุ้นจนร่างกายแข็งแกร่ง พวกเขาก็ยังสู้สุดใจ ต่างใช้ร่างกายมาขวางศัตรูไว้เพียงเพื่อให้ฝ่ายตัวเองมีจังหวะโจมตีศัตรูสักครั้ง...ยานั่นทำให้คนมีพละกำลังมากขึ้นและทนความเจ็บปวดได้ดีขึ้นก็จริง ทว่าหัวใจ คอ และศีรษะก็ยังเป็นจุดอ่อนที่ต้องระวังอยู่ดี ราชินีเองก็ไม่มีเกราะมากพอสำหรับทาสต้อยต่ำพวกนั้นเสียด้วย
หากไม่ใช่เพราะผงหิมะล่ะก็ สงครามครั้งนี้อาจจบไม่สวยก็ได้
แต่พวกเราชนะแล้ว...ฟาเรียนรู้สึกในใจร้อนผ่าวราวกับถูกไฟเผา ในที่สุดพวกเราก็ชนะแล้ว! ธงของราชินีเคลียร์วอเตอร์โบกสะบัดอยู่เหนือกำแพง แม้แต่ฐานที่มั่นที่แข็งแกร่งที่สุดของศาสนจักรก็ต้านทานการโจมตีครั้งนี้ไม่ได้ คราวนี้ กองเรือสำเภาดำก็จะมีพื้นที่เคลื่อนไหวมากกว่าแค่มุมเล็กๆ ในอาณาจักรเกรย์คาสเซิลแล้ว ที่สำคัญคือพวกเขาไม่ต้องผลาญกำลังคนไปกับการทำสงครามที่ไม่มีวันสิ้นสุดกับพระราชาทอว์ฟิคอีกต่อไป
ภายในโถงวิหารก็เละเทะยับเยินไม่ต่างกัน บนพื้นเต็มไปด้วยเศษกระจกและเลือดที่ไหลนอง ทว่าความสนใจของเขาไม่ได้อยู่ที่สิ่งเหล่านั้น เขาพุ่งตรงไปหาหญิงสาวที่ยืนสง่าอยู่กลางโถง แล้วคุกเข่าลงหนึ่งข้าง “ใต้ฝ่าละอองฯ สำเภาดำยึดประตูทั้งสี่ด้านได้แล้วพ่ะย่ะค่ะ เมืองหลวงของอีเทอร์นัลวินเตอร์เป็นของใต้ฝ่าละอองฯแล้วพ่ะย่ะค่ะ”
“ลำบากเจ้าแล้ว ลุกขึ้นเถอะ” การ์เซียยื่นมือไปตรงหน้าเขา
ฟาเรียนกุมมือราชินีไว้อย่างนุ่มนวล ก่อนจะจุมพิตที่หลังมือเธอพอเป็นพิธี จากนั้นจึงลุกขึ้นไปยืนด้านข้าง
“ธรรมเนียมประหลาดๆ” คาบาราซึ่งอยู่อีกด้านโพล่งขึ้นมา “เจ้าจุมพิตไม่โดนพระหัตถ์พระองค์แท้ๆ เหตุใดต้องทำท่าเหมือนจุมพิตด้วยเล่า”
พอได้ยินคำถามที่มาอย่างกะทันหัน เขาก็อดขมวดคิ้วไม่ได้ แต่อีกฝ่ายเป็นถึงผู้นำกลุ่มแซนด์สโตน เขาจึงไม่สามารถตำหนิเธอว่าไร้มารยาทต่อหน้าฝูงชนได้ จึงได้แต่พูดเสียงเย็นว่า “นี่เป็นธรรมเนียมนิยมในหมู่ชนชั้นสูง เป็นการแสดงออกถึงมารยาทและความเคารพ หากโดนพระหัตถ์ถึงเรียกว่าเสียมารยาท...เจ้าเป็นชาวทะเลทราย ย่อมไม่เข้าใจธรรมเนียมพวกนี้เป็นธรรมดา”
“อย่างนั้นหรือ” เธอเลิกคิ้วพลางชี้ไปที่คอตัวเอง “ข้าช่วยพวกท่านรบแท้ๆ แต่พอจบสงคราม พวกท่านกลับสวมของสิ่งนี้ใส่คอข้าเสียอย่างนั้น มารยาทและความเคารพของชาวทวีปช่างเข้าใจยากเสียจริง”
ที่คอของคาบารามีห่วงเหล็กสวมอยู่หนึ่งวง ตรงกลางห่วงปูดนูนขึ้นมา ดูเผินๆ เหมือนเครื่องประดับ แต่ฟาเรียนรู้ว่าในนั้นเป็นหินอาญาสิทธิ์ นอกจากกุญแจชนิดพิเศษแล้ว ก็ไม่มีสิ่งใดไขห่วงเหล็กได้ และกุญแจที่ว่านี้ก็อยู่ในมือของการ์เซีย คาบาราเป็นแม่มด ดังนั้นพวกเขาจึงต้องปฏิบัติต่อเธอด้วยความระมัดระวัง ทว่าเธอมีส่วนสำคัญในการทำสงครามครั้งนี้อย่างมาก หากไม่ได้พลังควบคุมจิตใจคนของเธอ พวกทาสที่ถือผงหิมะพวกนั้นคงไม่มีทางวิ่งไปหาพวกสาวก แล้วสร้างแนวป้องกันที่แน่นหนาได้แน่ เขาขยับปากอยู่หลายครั้ง ทว่าก็ไม่รู้จะแย้งอีกฝ่ายอย่างไร
“เอาล่ะ เลิกทะเลาะกันเรื่องเล็กๆ น้อยๆ เสียที” การ์เซียแทรก “อย่าลืมจุดประสงค์ที่พวกเรามาที่นี่วันนี้...เพื่อพื้นที่อยู่อาศัยอันกว้างใหญ่ไพศาลแล้ว เจ้าจะทนหินก้อนเดียวไม่ได้เชียวหรือ”
“หม่อมฉันก็พูดไปอย่างนั้นล่ะเพคะ” คาบารายักไหล่ “หวังว่าใต้ฝ่าละอองฯจะทรงรักษาสัญญานะเพคะ”
“แน่นอนอยู่แล้ว นี่คือหลักการทำงานร่วมกันของพวกเรา” ราชินียิ้ม
“แล้วหลังจากนี้ จะทรงให้สำเภาดำทำอย่างไรต่อพ่ะย่ะค่ะ” ฟาเรียนถาม
“เรื่องนี้เดี๋ยวค่อยว่ากัน ตอนนี้ข้าขอดูอะไรสนุกๆ ก่อน” การ์เซียปรบมือสั่งองครักษ์ “พานางเข้ามา”
ไม่นานนัก นักรบสวมเกราะสองคนก็ลากตัวหญิงที่ถูกมัดมือไพล่หลังเข้ามาในวิหารศักดิ์สิทธิ์
เธออายุประมาณสามสิบปี หน้าตาธรรมดา ผมสีน้ำตาลกระเซิงสยายอยู่ข้างแก้มทั้งสอง บนตัวสวมชุดคลุมยาวสีทองของศาสนจักร ผู้ที่จะสวมเครื่องแบบที่ใช้วัสดุชั้นดีและตัดเย็บอย่างประณีตนี้ได้มีแค่พวกมุขนายกที่เฮอร์มีสเท่านั้น ทว่าเวลานี้ ชุดอันหรูหราสง่างามกลับปรากฏรอยขาดอยู่หลายแห่ง มิหนำซ้ำที่ชายชุดยังมีคราบเลือดเปรอะเป็นดวงๆ
“คนผู้นี้คือ...มุขนายกหรือพ่ะย่ะค่ะ”
“ถูกต้อง” ราชินีเคลียร์วอเตอร์ยกมุมปากขึ้น “ข้าไปถามขุนนางท้องถิ่นมาแล้ว นางชื่อเฮเธอร์ เป็นหนึ่งในสามอัครมุขนายกของศาสนจักร” เธอเลื่อนสายตาไปที่อีกฝ่าย “ว่าอย่างไรเล่า ข้าพูดไม่ผิดกระมัง”
“...” เฮเธอร์ไม่ตอบ แต่ฟาเรียนมองเห็นแววเสียดสีและเย้ยหยันที่ฉายอยู่ในตาเธอ
แน่นอนว่าการ์เซียก็เห็นเช่นกัน เธอถึงได้หัวเราะเบาๆ ออกมา “ข้าคิดไว้แล้วว่าเจ้าคงไม่ยอมจำนนแน่ ดังนั้นถึงได้เมตตาเจ้าเป็นพิเศษ อุตส่าห์พาเจ้าเข้ามาในวิหารเพื่อส่งเจ้ากลับอาณาจักรพระเจ้าเชียวนะ เจ้าจะอ้อนวอนขอให้พระเจ้าไถ่บาปให้เจ้า หรือจะร้องขอให้ข้าอภัยให้เจ้าก็ได้ ข้าจะค่อยๆ ตัดนิ้ว แขนขา และอวัยวะบนใบหน้าเจ้าทีละน้อย เจ้าจะได้สัมผัสความทรมานและความสิ้นหวังอย่างที่ประชาชนที่ท่าเรือเคลียร์วอเตอร์ของข้าเคยสัมผัสมาแล้ว”
“แล้วหลังจากนั้นเล่า” อัครมุขนายกหญิงพลันเอ่ยขึ้นอย่างไม่มีใครคาดคิด “ใต้ฝ่าละอองฯก็จะทรงถูกกองทัพใหญ่ของศาสนจักรบดขยี้เป็นผุยผง หรือจะทรงพเนจรอยู่ในทะเลไปตลอดพระชนม์ชีพ ไม่ได้เสด็จเข้าฝั่งอีกเลยเล่าเพคะ”
“เจ้าไม่ต้องกังวลเรื่องนี้หรอก” การ์เซียส่งสัญญาณให้องครักษ์ลงมือ “ตอนนี้ กองทัพของศาสนจักรกำลังบุกวูลฟ์ฮาร์ต เฮอร์มีสก็ไม่ต่างจากเมืองที่ไม่มีการป้องกันนั่นล่ะ ข้าว่าเรื่องนี้น่าจะสำคัญกว่าชะตาชีวิตข้ากระมัง บางทีข้าอาจไม่มีบุญได้เหยียบเมืองศักดิ์สิทธิ์ใหม่ แต่ถ้าเป็นเมืองศักดิ์สิทธิ์เก่าที่อยู่ใต้ที่ราบสูงล่ะก็ ข้าถล่มได้แน่นอนอยู่แล้ว เจ้าคงเคยได้ยินเรื่องน้ำในแม่น้ำดำมาบ้างกระมัง คุณสมบัติพิเศษของมันคือติดไฟง่ายและดับยาก ครั้งนี้ข้าขนมาเต็มลำเรือเชียวล่ะ”
องครักษ์หยิบกริชออกมา แล้วเดินไปหาเฮเธอร์ที่ถูกกดไว้กับพื้น จากนั้นจึงตัดนิ้วเธอทิ้งสองนิ้วอย่างเด็ดขาดว่องไว
เฮเธอร์กัดฟันแน่น ไม่ส่งเสียงร้องแม้แต่แอะเดียว
ราชินีเคลียร์วอเตอร์เดินขึ้นบันไดไปนั่งบนเก้าอี้ตัวใหญ่ แล้วใช้มือขวาเท้าคางไว้ สีหน้าแลดูสนอกสนใจ
...ผ่านไปอีกสามนิ้ว ตอนนี้มือซ้ายของอีกฝ่ายเหลือแต่ฝ่ามือโล่งๆ แล้ว บนหน้าผากเฮเธอร์เต็มไปด้วยเหงื่อเม็ดโต
“ทรงต้องทำถึงขนาดนี้ด้วยหรือเพคะ” คาบาราส่ายหน้า “หากไม่ใช่เพื่อขู่ศัตรูหรือสอบสวนสายสืบล่ะก็ หม่อมฉันไม่เห็นว่าต้องทรมานนางเช่นนี้เลย”
“ไม่ต้องอย่างนั้นหรือ” การ์เซียหัวเราะเสียงดัง “คำพูดนี้เจ้าน่าจะพูดกับนางมากกว่ากระมัง เจ้ารู้หรือไม่ว่าแม่มดที่ตกอยู่ในเงื้อมมือศาสนจักรมีชะตากรรมเช่นไร ข้าคิดว่าเจ้าคงไม่อยากรู้นักหรอก”
“ฮ่าๆๆ...” ทันใดนั้น เฮเธอร์ที่เสียนิ้วไปสิบนิ้วก็พลันหัวเราะเสียงดังลั่น “ใต้ฝ่าละอองฯไม่เข้าพระทัยความยิ่งใหญ่ของศาสนจักร จึงไม่อาจเข้าพระทัยว่าภารกิจของเมืองศักดิ์สิทธิ์นั้นสำคัญเพียงใด พวกใต้ฝ่าละอองฯอยู่กับความโง่เขลาเสียจนชิน ไม่เคยตระหนักถึงหายนะที่กำลังมาเยือนแม้แต่น้อย! เฮอร์มีสจะทำให้ใต้ฝ่าละอองฯเห็นว่าอะไรคือพลังที่แท้จริง...คนที่เป็นปรปักษ์กับศาสนจักรจะต้องพบกับความย่อยยับบรรลัย ไม่มีวันเป็นอื่นไปได้!”
“อย่างนั้นหรือ...” การ์เซียยิ้มบางๆ พลางกระดิกเท้า “เช่นนั้นข้าจะตั้งตารอแล้วกัน”
อัครมุขนายกตายไปโดยไม่เอ่ยคำอ้อนวอนแม้แต่คำเดียว แต่สิ่งที่ทำให้ฟาเรียนประหลาดใจที่สุดก็คือ เธอไม่แม้แต่จะเปล่งนามของพระเจ้า หรือร้องขอการไถ่บาปจากพระเจ้าเลย ในช่วงสุดท้าย ตอนที่เฮเธอร์กำลังจะหมดความรู้สึกเพราะเสียเลือดมากเกินไปนั้น สีหน้าของเธอดูเย็นชาจนน่ากลัว เธอดูไม่เหมือนคนที่กำลังถูกลงโทษแม้แต่น้อย ทว่าเหมือนคนที่กำลังมองดูความวุ่นวายบนโลกไม่เกี่ยวข้องกับเธอมากกว่า...ฟาเรียนราวกับมองเห็นอนาคตที่ถูกกำหนดไว้ผ่านดวงตาของเธอ
ความรู้สึกนี้ทำให้เขารู้สึกอึดอัดอย่างไม่มีเหตุผล อึดอัดจนแทบหายใจไม่ออกทีเดียว
“ตัดหัวนางไปแขวนหน้าประตูโบสถ์” การ์เซียสั่งการหลังจากแน่ใจว่าเฮเธอร์ตายแล้ว จากนั้นจึงหันไปมองฟาเรียน “คราวนี้พวกเราก็คุยเรื่องแผนขั้นต่อไปได้แล้ว”
“พ่ะย่ะค่ะ ใต้ฝ่าละอองฯ” เขาข่มความรู้สึกปั่นป่วนในใจ “ใต้ฝ่าละอองฯจะทรงบุกเฮอร์มีสหรือพ่ะย่ะค่ะ”
“ถูกต้อง แต่ข้าไม่ยกไปทั้งกองทัพหรอกนะ” เธอคลี่แผนที่หนังวัวที่นำติดตัวมาด้วย “กองเรือสำเภาดำจะทิ้งกะลาสีส่วนน้อยกับทาสจากดินแดนตะวันออกบางส่วนไว้ เพื่อนำกองเรือแล่นตามทิศตะวันตกไปยังเมืองศักดิ์สิทธิ์เก่า ส่วนพวกเราจะเดินทางลงใต้ ผ่านชายแดนอีเทอร์นัลวินเตอร์ มุ่งหน้าสู่วูลฟ์ฮาร์ต”
“วูลฟ์...ฮาร์ตหรือพ่ะย่ะค่ะ” ฟาเรียนอึ้ง
“ข้ากับพระราชาวูล์ฟแห่งวูล์ฟฮาร์ตทำข้อตกลงกันไว้” การ์เซียพูดตรงๆ “หากข้าช่วยเขาสู้กับศาสนจักร เขาก็จะช่วยข้ายึดอีเทอร์นัลวินเตอร์ทั้งอาณาจักร เช่นนี้แล้ว หากศาสนจักรไม่ยอมถอนกำลัง พวกเราก็จะใช้น้ำดำกับผงหิมะอำมหิตที่อยู่บนเรือเผาเมืองศักดิ์สิทธิ์เก่าจนเป็นทะเลไฟ...เมืองศักดิ์สิทธิ์เก่าไม่มีกำแพงเมืองเหมือนเมืองศักดิ์สิทธิ์ใหม่ หากพวกเขาไม่มีกำลังคนที่เพียงพอ ก็ไม่มีทางต้านทานทาสที่จู่โจมมาจากทุกทิศทางได้”
“แต่หากพวกเขาถอนกำลัง วูล์ฟฮาร์ตก็จะมีเวลาพักหายใจ และอาณาจักรทั้งสองก็จะเชื่อมต่อเขตแดนกัน หลังจากนั้นยังร่วมมือกันต้านทานศาสนจักรได้อีก!
“ถูกต้อง” ราชินีเคลียร์วอเตอร์พยักหน้า “และพวกเราก็จะปักหลักที่อีเทอร์นัลวินเตอร์ได้สำเร็จ”
........................................




[Go To Next Chapter]( ./162.md)