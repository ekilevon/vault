##บทที่ 306 ในสวนดอกไม้
บุ๊กยืนอยู่ด้านหลังโรแลนด์ มองดูเขาเขียนหนังสืออย่างเงียบๆ แสงอาทิตย์ในฤดูใบไม้ร่วงนอกหน้าต่างที่สาดมากระทบแผ่นหลังทำให้เธอรู้สึกราวกับถูกโอบอุ้มอยู่ท่ามกลางความอบอุ่น
“เฮ้อ นอกจากเรื่องสูญเสียและได้รับอิเล็กตรอนแล้ว ยังมีเนื้อหาส่วนไหนอีกนะ...คิดออกเสียทีสิ รีบจะแย่อยู่แล้ว” เจ้าชายขีดเขียนข้อความบนกระดาษได้ไม่นาน ก็กุมศีรษะครุ่นคิดอีกครั้ง มิหนำซ้ำยังพูดถ้อยคำเพ้อเจ้อที่เธอฟังไม่เข้าใจด้วย ตอนแรกบุ๊กยังรู้สึกห่วงอีกฝ่ายอยู่บ้าง แต่ต่อมาก็พบว่านั่นเป็นอาการปกติของเจ้าชายเวลาทบทวน ‘ความรู้’ ในสมอง
ทว่าอาการวันนี้ดูจะหนักกว่าปกติอยู่สักหน่อย
เสียดายที่เธอช่วยเขาอะไรไม่ได้เลย...บุ๊กถอนใจเบาๆ ในบรรดาแม่หมดทั้งหมด คนที่น่าจะช่วยเขาเรื่องนี้ได้มากที่สุดก็คงมีแค่อันนา แม้เธอจะจำเนื้อหาหลายหน้าที่เจ้าชายเขียนได้ขึ้นใจ...ทว่านั่นก็เป็นเพียงการจำเท่านั้น ความรู้พวกนี้ลึกซึ้งกว่าคณิตศาสตร์และธรรมชาติวิทยาที่เขาเคยสอนก่อนหน้านี้มาก แค่เห็นก็หน้ามืดตาลายแล้ว มิน่าเล่าเจ้าชายถึงได้ดูทรมานนัก
“วันนี้พอแค่นี้ก่อนดีหรือไม่เพคะ” บุ๊กพูดขึ้นอย่างอดไม่ไหว
โรแลนด์โยนพู่กันอย่างถอดใจ แล้วทิ้งตัวพิงพนักเก้าอี้พลางถอนหายใจยาว “ข้าล่ะอิจฉาเจ้าจริงๆ ที่สามารถจำทุกอย่างที่ผ่านตาได้ หากข้าทำได้อย่างเจ้า ข้าก็คงไม่กลัวการสอบ ป่านนี้คงสอบติดมหาวิทยาลัยดังๆ และประสบความสำเร็จในชีวิตไปนานแล้ว”
บุ๊กตัดคำพูดเพ้อเจ้อครึ่งหลังของเขาทิ้งโดยไม่ลังเล “ตอนประทับอยู่วังหลวงก็ทรงต้องสอบหรือเพคะ”
“ใช่สิ ไม่อย่างนั้นจะรู้ได้อย่างไรว่าเจ้าชายคนไหนเก่งกว่ากัน” เขาบ่นงึมงำ
“อันที่จริง การจำทุกอย่างได้ก็ใช่ว่าจะดีเสมอไปนะเพคะ” บุ๊กยิ้มบางๆ “อย่างเช่นประสบการณ์ที่เลวร้าย หรือเรื่องที่เจ็บช้ำและร้าวรานใจ หม่อมฉันว่าลืมๆ ไปเสียยังจะดีกว่า”
สมัยที่ยังอาศัยอยู่ในเขตซีวินด์นั้น เนื่องจากเธอมีฐานะยากจน จึงมักถูกกลั่นแกล้งและทำร้ายร่างกายเป็นประจำ จนกระทั่งบัดนี้ เธอยังจำบริเวณที่เคยถูกทุบตี ใบหน้าถมึงทึงของคนพาลที่กำลังบันดาลโทสะ ตลอดจนความเจ็บปวดที่ส่งผ่านกำปั้นและปลายเท้าพวกนั้นได้อย่างชัดเจน จนกระทั่งได้พบกับกัปตันเฒ่าขาพิการ ชีวิตเธอจึงดีขึ้นมาเล็กน้อย ที่จริงแล้ว ในแหล่งเสื่อมโทรมมีคนตายเพราะการจี้ปล้นและการทะเลาะต่อยตีกันทุกวัน คนที่ตายเพราะเรื่องพวกนี้มีไม่น้อยไปกว่าคนที่ตายเพราะความหนาวเหน็บหรือความหิวโหยเลย
เธอเคยนึกเกลียดตัวเองที่จดจำภาพความทรมานทุกอย่างได้ติดตา และเนื่องจากภาพในความทรงจำพวกนั้นชัดเจนมาก ทุกครั้งที่เธอฝันร้ายจึงมักรู้สึกราวกับได้สัมผัสอดีตอันเจ็บปวดอีกครั้ง ต่อมา เธอบรรลุนิติภาวะและได้พลังย่อย ‘หนังสือมหัศจรรย์’ เพิ่มขึ้นมา คราวนี้ถึงได้รู้ว่าแท้จริงแล้ว ที่ตัวเองมีความจำดีเลิศเกินคนธรรมดาก็เพราะตัวเองเป็นแม่มด
โรแลนด์คล้ายกับจะเดาความคิดเธอได้ จึงส่งยิ้มให้เธอเป็นเชิงขอโทษ “เจ้าพูดถูกแล้ว”
บุ๊กรู้สึกถึงกระแสความอบอุ่นที่เอ่อล้นหัวใจ
น้อยนักที่จะมีคนสนใจความรู้สึกของแม่มด ยิ่งเป็นเชื้อพระวงศ์ชั้นสูงด้วยแล้วยิ่งไม่น่าเป็นไปได้เลย
“ไม่เป็นไรหรอกเพคะ เรื่องพวกนั้นเป็นอดีตไปแล้วเพคะ ฝ่าบาท”
เจ้าชายโรแลนด์ วิมเบิลดันแตกต่างจากขุนนาง...ไม่สิ ต้องบอกว่าคนทั้งหมดที่เธอเคยเจอมาอย่างสิ้นเชิง เขามีความรู้อันกว้างขวาง แต่กลับคิดแต่จะถ่ายทอดให้ผู้อื่น เขามีฐานะอันสูงส่ง แต่กลับไม่แบ่งแยกชนชั้น เขาใช้ชีวิตอยู่ท่ามกลางคำสรรเสริญเยินยอ สามารถทำทุกอย่างได้ตามอำเภอใจ แต่เขากลับไม่ทำเช่นนั้น มิหนำซ้ำยังใส่ใจความรู้สึกของคนอื่นเสมอ
เมืองชายแดนที่ทั้งยากจนและกันดารกลับพลิกโฉมได้ภายในเวลาเพียงหนึ่งปี พวกแม่มดได้รับอิสระและความสงบสุขอย่างที่ใฝ่ฝันมานาน ทั้งหมดนี้เป็นเพราะเขาทั้งนั้น หากไม่ใช่เพราะได้เห็นกับตาตัวเอง เธอก็คงไม่มีวันเชื่อว่าบนโลกนี้จะมีผู้ปกครองแบบเขาอยู่จริงๆ
บุ๊กพบว่าความคิดของตัวเองกำลังเปลี่ยนไปทีละน้อย เมื่อก่อนนี้เธอไม่เห็นด้วยที่เจ้าชายจะแต่งงานกับแม่มด แต่ตอนนี้เธอกลับรู้สึกว่า ไม่ว่าเจ้าชายจะแต่งงานกับใคร เขาก็จะได้ขึ้นครองบัลลังก์เกรย์คาสเซิลอย่างแน่นอน...เพราะคนที่จะสนับสนุนเขาไม่ใช่ขุนนางหัวโบราณที่คิดแต่เรื่องผลประโยชน์และอำนาจ ทว่าเป็นประชาชนที่ต้องการให้เขาช่วยพัฒนาบ้านเมืองให้ดีขึ้น
เธอรู้สึกได้รางๆ ว่า พลังแห่งมวลชนนี้จะยิ่งใหญ่กว่าพลังใดๆ ที่เคยมีมา
“เฮ้อ พอกันที” โรแลนด์นวดศีรษะ “นี่เป็นเนื้อหาหน้าสุดท้ายแล้ว”
“ฝ่าบาทจะทรงทำต่อพรุ่งนี้หรือเพคะ”
“ไม่แล้ว ข้าจะเอาให้เขาทั้งแบบนี้นี่ล่ะ แล้วจะแนบตำราฟิสิกส์ให้เขาอีกเล่มด้วย เนื้อหาเท่านี้คงพอให้เขาขบคิดได้พักใหญ่แล้ว” เจ้าชายหยิบกระดาษแผ่นใหม่ออกมา แล้วเขียนข้อความขนาดใหญ่ลงบนนั้นอย่างรวดเร็ว “อย่างไรเสียก็เป็นตำรา ‘โบราณ’ นี่นะ หากเนื้อหาจะขาดหายไปเกินครึ่งก็คงไม่แปลกกระมัง”
บุ๊กรับกระดาษมาก็เห็นชื่อหนังสือเขียนว่า...‘เคมีขั้นกลาง (ฉบับไม่สมบูรณ์)’
…
หลังจากทำงานให้เจ้าชายเสร็จแล้ว บุ๊กก็เดินออกจากห้องทำงานของเขา ตั้งใจจะกลับไปที่สำนักงานเมืองอีกครั้ง ทว่ากลับถูกทิวทัศน์อันงดงามในสวนดอกไม้ด้านหลังดึงความสนใจไว้เสียก่อน
หลังจากเจ้าชายขยายพื้นที่ปราสาท สวนด้านหลังแห่งนี้ก็มีขนาดใหญ่ขึ้นจนใกล้เคียงกับลานเมือง ภายในเวลาไม่ถึงหนึ่งสัปดาห์ ในนั้นก็เต็มไปด้วยพืชพรรณนานาชนิด ซึ่งก็คงเป็นผลงานชั้นเยี่ยมของลีฟอีกตามเคย
บุ๊กเดินตามทางเดินที่ถูกปกคลุมด้วยต้นมะกอก มุ่งหน้าไปยังสวนด้านใน พอพ้นจากดงอ้อยอันหนาแน่นมาแล้ว เธอก็เห็นลีฟกำลังนั่งพักผ่อนอยู่ริมสระน้ำ
ลีฟไม่ได้ถักเปียเหมือนทุกครั้ง เธอปล่อยผมยาวสีเขียวลงมาคลุมไหล่ เรียวขาขาวผ่องของเธอกำลังตีน้ำเบาๆ มือคู่นั้นกำลังโยนเมล็ดข้าวสาลีบิละเอียดให้ฝูงปลาที่ว่ายไปมาเป็นระยะ ทุกครั้งที่มีปลามาตอดนิ้วเท้าเธอ เธอจะหัวเราะออกมาเบาๆ
“เท้าเจ้าหายดีแล้วหรือ” บุ๊กนั่งลงข้างเธอ
“อ้าว อาจารย์บุ๊ก” เธอกะพริบตาก่อนจะพยักหน้ายิ้มๆ “หายดีแล้วล่ะ นาน่าช่วยเสกให้มันเป็นปกติเหมือนเดิมแล้ว ฤดูหนาวนี้ข้าไม่ต้องทนเจ็บนิ้วเท้าแล้ว”
“พืชที่ปลูกในสวนดอกไม้นี่เจ้าปรับปรุงพันธุ์เองหมดเลยหรือ”
“อืม” ลีฟชี้มืออย่างอารมณ์ดี “ตรงนั้นเป็นเพิงองุ่น ส่วนตรงนี้เป็นไม้ผลและพืชเกษตร ข้ายังขอปุ๋ยจากเจ้าชายมาด้วยนะ จะได้ทดสอบดูว่าพืชชนิดใหม่ดูดซึมสารอาหารได้ดีแค่ไหน นอกจากนี้ยังมีนกมาทำรังในเขตไม้ผลหลายสิบรังด้วย สัตว์ส่งสารที่ฮันนี่เลี้ยงก็อาศัยอยู่บนต้นไม้พวกนี้นี่ล่ะ”
บุ๊กลูบผมยาวของเธออย่างเอ็นดู “ข้ายังนึกว่าเจ้าจะเป็นแม่มดสมาคมคนแรกที่พัฒนาพลังได้เสียอีก ข้าจำได้ว่าตอนอยู่ที่เทือกเขาสิ้นวิถี พลังของเจ้าแข็งแกร่งไม่แพ้ฮัคคาลาเลย”
“ฝ่าบาทตรัสว่าการพัฒนาพลังเกิดจากความเข้าใจพลังของตัวเอง เรื่องเซลล์พืชอะไรนั่นฟังดูมหัศจรรย์มากก็จริง แต่ข้าน่ะรู้สึกมาตั้งแต่แรกแล้วว่าพวกมันเหมือนกันไปหมด ท่านดูสิ เศษหญ้าที่พันเกี่ยวกันก็อาจเปลี่ยนเป็นเถาวัลย์ที่เหนียวแน่นได้ หากพวกมันไม่เหมือนกัน พวกมันจะมาเกาะกันได้อย่างไร”
บุ๊กขยับปากจะพูด แต่ไม่รู้ว่าควรปลอบเธอดี หรือควรเออออไปกับเธอดี สุดท้ายจึงพูดแค่ว่า “ต่อให้พลังของเจ้าไม่พัฒนา เจ้าก็ยังช่วยงานเจ้าชายได้มากมายอยู่ดี”
“ข้าคิดว่าอีกไม่นานหรอก” ลีฟส่ายหน้า ดวงตาเปล่งประกายสดใส “สัตว์มีชีวิต ต้นไม้ก็มีชีวิต หรือแม้แต่สิ่งที่ประกอบขึ้นเป็นมันก็มีชีวิต...นกต้องอาศัยต้นไม้เพื่อทำรัง แต่มูลของพวกมันก็เป็นปุ๋ยให้ต้นไม้ได้ ป่าหนึ่งผืนอาจมอบปัจจัยมากมายให้สิ่งมีชีวิต ทว่ามันก็เติบโตขึ้นได้ภายใต้การหล่อเลี้ยงจากสิ่งมีชีวิตเช่นกัน” เธอหยุดไปเล็กน้อย “ข้าเห็นสวนดอกไม้แห่งนี้แล้วก็รู้สึกว่า ข้าค้นพบแล้วว่าข้าจะเดินไปในทิศทางใด”
........................................


[Go To Next Chapter]( ./219.md)