##บทที่ 442 รอยยิ้มของพระเจ้า
ยิ่งเดินตามขั้นบันไดใต้ดินลงไป เทรวอนก็ยิ่งรู้สึกเหน็บหนาวอย่างประหลาด
ใต้โบสถ์ที่ทั้งลึกและเงียบสงัดแห่งนี้ มีความลับอันเป็นหัวใจของศาสนจักรซ่อนอยู่...สภาเฮอร์มีส
เขาเพิ่งเคยมาที่นี่เป็นครั้งแรก
“ท่านเมนให้ข้ามาพบที่นี่จริงๆ หรือ” ตามธรรมเนียมแล้ว คนที่มีสิทธิ์เข้ามาในเขตลับมีแค่อัครมุขนายกที่จะได้เป็นพระสันตะปาปาคนต่อไปเท่านั้น ทว่าเขาอายุมากแล้ว ไม่มีทางได้สืบทอดตำแหน่งต่อจากเมนแน่นอน
“ท่านรับใช้ศาสนจักรมานานปี ทั้งยังเคยร่วมงานกับพระสันตะปาปามาก่อน เขาจึงไว้ใจท่านมาก” อิสซาเบลลายิ้ม “นอกจากนี้ กฎในอดีตก็ไม่เหมาะจะนำมาใช้กับสงครามที่กำลังจะมาถึงด้วย พระประสงค์ของพระเจ้าไม่ควรต้องถูกเก็บงำไว้ แต่ควรต้องประกาศให้สาวกที่กำลังหลงทางได้รับรู้ และให้มันนำพวกเราไปสู่ความท้าทายครั้งสุดท้ายที่ใกล้จะมาถึง”
“นี่คือ...ความต้องการของพระสันตะปาปาหรือ”
“ถูกต้อง” เธอตอบเสียงหวาน
ทหารพิพากษาสองคนเดินมาหาพวกเขาทันทีที่เหยียบเข้าสภา “ท่านอัครมุขนายก พระสันตะปาปากำลังทดสอบหินเวทมนตร์อยู่ หากท่านสวมหินอาญาสิทธิ์มาด้วย กรุณาถอดออกด้วยขอรับ...เพราะมันอาจส่งผลต่อการเคลื่อนที่ของพลังวิเศษได้”
เทรวอนพยักหน้า แล้วยื่นสร้อยหินอาญาสิทธิ์ให้อีกฝ่าย
“พระสันตะปาปาอยู่ด้านใน โปรดตามข้ามาเถิด”
อิสซาเบลลาเดินเลี้ยวเข้าทางเดินยาวๆ แล้วผลักประตูเหล็กที่สุดปลายทางออก เมื่อเสียงเอี๊ยดอ๊าดแสบแก้วหูดังขึ้น เทรวอนก็เห็นผู้บริสุทธิ์ซึ่งสวมผ้าคลุมหน้าอีกคน เธอยืนเฝ้าอยู่หลังประตูราวกับวิญญาณ เขาเห็นผิวขาวใต้ผ้าโปร่งสีดำที่พันร่างเธออยู่รำไร ราวกับเธอไม่ได้สวมอะไรนอกจากผ้าบางๆ เพียงผืนเดียว ทว่าสิ่งที่ดึงดูดสายตาเขาที่สุดก็คือดวงตาของเธอ มันไม่เหมือนดวงตาของคนทั่วไป ลูกตาของเธอเป็นสีเทาเงินไร้ประกาย ในนั้นดูคล้ายกับมีน้ำวนอยู่ หากมองนานๆ จะรู้สึกเหมือนตัวเองกำลังถูกดูดเข้าไปข้างใน
เทรวอนก้มหน้าลงโดยไม่รู้ตัว
คราวนี้ถึงได้เห็นว่าอีกฝ่ายไม่ได้สวมรองเท้า ทว่ากำลังยืนเท้าเปล่า นิ้วเท้าที่งดงามได้สัดส่วนของเธอถูกปกคลุมด้วยสีแดงอ่อนๆ
ทันใดนั้น อัครมุขนายกก็นึกถึงประโยคที่ว่า ‘รสชาติของแม่มดน่ะเลิศเลอเกินกว่าที่ผู้หญิงธรรมดาจะเทียบเคียงได้’
ให้ตายเถอะ แม่มดพวกนี้เป็นนางมารยั่วสวาทหรืออย่างไร
เท้าเรียวเล็กคู่นั้นพลันย้ายตำแหน่งอย่างรวดเร็ว เสียงเตือนของอิสซาเบลลาดังขึ้นที่ข้างหูเขา “ท่านเทรวอน”
“อะแฮ่ม” เขาเก็บความคิดฟุ้งซ่านแล้วเดินเข้าไปในห้อง
ห้องห้องนั้นมีขนาดไม่ใหญ่ คบไฟยางสนที่แขวนอยู่บนผนังทั้งสี่กำลังลุกโชน ทว่าเขากลับไม่ได้กลิ่นหอมที่คุ้นเคยแม้แต่น้อย
ผู้บริสุทธิ์สี่คนกำลังนั่งศึกษาก้อนหินโปร่งใสแวววาวอยู่หน้าโต๊ะหิน และคนที่ยืนอยู่ข้างโต๊ะหินก็คือเมน พระสันตะปาปาองค์ปัจจุบันนั่นเอง
เทรวอนกำลังจะคุกเข่าทำความเคารพ แต่ถูกเมนคว้าแขนไว้เสียก่อน
“ที่นี่ไม่มีคนนอก เจ้าไม่ต้องมากพิธีไปหรอก” เขายิ้ม “คนกันเองทั้งนั้น เทรวอน”
ไม่ได้เจอกันแค่สองเดือน หน้าผากของเมนก็มีรอยย่นเพิ่มมาหลายเส้นเสียแล้ว บนศีรษะก็มีผมขาวแซมอยู่ประปราย มีเพียงเสียงเท่านั้นที่ยังคุ้นหูเหมือนในอดีต เมนไม่วางมาดอย่างคนที่มีตำแหน่งสูงกว่าเลย
“ไม่ได้หรอก...” เทรวอนพลันรู้สึกอบอุ่นใจ “ต่อให้ไม่มีสาวกคนอื่น ข้าก็ยังต้องปฏิบัติตามกฎของศาสนจักรอยู่ดี”
“คำพูดข้านี่ล่ะกฎ” พระสันตะปาปายิ้มอย่างไม่เห็นด้วย “เลิกพูดเรื่องนี้กันดีกว่า...สถานการณ์ข้างบนเป็นอย่างไรบ้าง ตอนแรกข้าว่าจะถามข่าวพวกเจ้าจากอิสซาเบลลาเสียหน่อย แต่ไหนๆ เจ้าก็มาแล้ว ก็รายงานข้าโดยตรงเลยแล้วกัน”
“รับทราบ พระสันตะปาปา” เทรวอนพยักหน้า หลังจากอธิบายสถานการณ์ของศาสนจักรจบแล้ว เขาก็พูดถึงคำสั่งที่อิสซาเบลลาถ่ายทอดเป็นลำดับสุดท้าย “แผนการโจมตีทั้งหมดของพวกเราล้วนพุ่งเป้าไปที่อาณาจักรดอว์น หากมีการปรับแผนใหม่เกรงว่าจะต้องใช้เวลาอีกมาก เหตุใดท่านจึงตัดสินใจเปลี่ยนไปตีเกรย์คาสเซิลก่อนเล่า”
“ที่ข้าเรียกเจ้ามาก็เพราะเรื่องนี้นี่ล่ะ” เมนถอนหายใจ “เวลานี้ เกรย์คาสเซิลเริ่มระส่ำระสายแล้ว ราชโองการชิงตำแหน่งรัชทายาทและยาคลุ้มคลั่งให้ผลอย่างที่พวกเราคาดการณ์ไว้ ส่วนอาณาจักรดอว์นนั้นยิ่งเละเทะเข้าไปใหญ่ ไม่ช้าก็เร็ว สองอาณาจักรนี้ก็ต้องล่มสลายอยู่ดี ดังนั้น ใครจะไปก่อนไปหลังก็ไม่สำคัญทั้งนั้น”
“ข้าเองก็คิดเช่นนั้น ทว่า...เกรย์คาสเซิลก็ยังเป็นคู่ต่อสู้ที่น่ากลัวอยู่ดี”
“เหตุผลที่ทำให้ข้าตัดสินใจปรับแผนการโจมตีมีอยู่สองข้อ” พระสันตะปาปาไพล่มือไว้ด้านหลังก่อนจะพูดขึ้นช้าๆ “ข้อแรกก็ตรงกับเรื่องที่เจ้ากังวลนั่นล่ะ อาณาจักรเกรย์คาสเซิลมีพื้นที่กว้างใหญ่ที่สุด และมีทรัพยากรอุดมสมบูรณ์ที่สุด ยิ่งศัตรูยิ่งใหญ่เท่าไร ผลตอบแทนที่ได้ก็ยิ่งมากมายเท่านั้น หากสามารถเปลี่ยนเกรย์คาสเซิลให้เป็นพื้นที่ของศาสนจักรได้ ผลประโยชน์ที่จะตามมาก็ย่อมเหนือกว่าการยึดครองดอว์นอย่างมหาศาล หากพวกเรามีเวลาสักสิบปี ข้าก็คงเดินตามแผนที่ท่านอะพอลเลอันวางไว้ แต่พวกเราเหลือเวลาไม่มากแล้ว การปรากฏตัวของอสุรกายนรกเป็นสัญญาณเตือนว่า พระจันทร์แดงอาจเผยตัวก่อนเวลาที่ระบุไว้ในคัมภีร์ศักดิ์สิทธิ์ ในเวลาแบบนี้ พวกเราจำต้องยอมเสี่ยงและเสียสละบางอย่าง”
เทรวอนพยักหน้าเบาๆ เหตุผลนี้มีน้ำหนักอยู่ แต่ประเด็นก็คือ...นี่ดูไม่ใช่วิธีคิดของเมนเลย “แล้วเหตุผลข้อที่สองของท่านคือ...”
“เจ้าชายโรแลนด์ วิมเบิลดันแห่งดินแดนตะวันตก” พระสันตะปาปาพูดอย่างเด็ดขาด
“ท่านหมายถึง...เจ้าชายลำดับที่สี่แห่งเกรย์คาสเซิลน่ะหรือ” เขาตะลึง
“จากข่าวทั้งหมดที่ได้มาตลอดระยะเวลาหนึ่งปีนี้ ข้าพบเรื่องที่น่าเหลือเชื่อเรื่องหนึ่ง” เมนตบไหล่อีกฝ่าย “ไม่ว่าศาสนจักรจะลงมือกับพระองค์ หรือเกรย์คาสเซิลจะลงมือกับพระองค์ ก็ล้วนประสบกับความพ่ายแพ้ทั้งนั้น ความพ่ายแพ้ครั้งแรกเกิดขึ้นตอนที่ดยุกแห่งดินแดนตะวันตกบุกโจมตีพื้นที่ใต้ปกครองของพระองค์ ตอนนั้นพระองค์ทรงมีอะไรบ้าง เมืองเล็กๆ โทรมๆ เพียงแห่งเดียวเท่านั้น คนนอกคิดว่าพระองค์ทรงเอาชนะกองอัศวินของดยุกได้ด้วยพลังของปีศาจ แต่พวกเรารู้ดีว่า นอกจากอมนุษย์แล้ว แม่มดธรรมดาแค่คนสองคนย่อมไม่มีทางทำอะไรอัศวินที่มีทั้งอาวุธและหินอาญาสิทธิ์ได้แน่นอน”
“และข่าวที่ได้รับหลังจากนั้นก็ยิ่งน่าเหลือเชื่อขึ้นเรื่อยๆ จดหมายลับที่ส่งมายังเมืองศักดิ์สิทธิ์เมื่อสองเดือนก่อนบอกว่า พระราชาทอว์ฟิคทรงเคยส่งกองทหารคลุ้มคลั่งเกือบสองพันคนไปโจมตีดินแดนตะวันตก ทว่าก็พ่ายแพ้ตั้งแต่การปะทะกันครั้งแรก นั่นหมายความว่าอย่างไร”
เทรวอนเสียวสันหลังวาบ ทหารคลุ้มคลั่งสองพันคน! ต่อให้เป็นเฮอร์มีส นี่ก็ไม่ใช่ศัตรูที่จะเอาชนะได้ง่ายๆ เลย
“หากแยกข้อมูลพวกนี้ออกจากกัน เจ้าอาจจะไม่รู้สึกอะไร แต่หากนำพวกมันมารวมกันเมื่อไร เจ้าจะพบว่านี่เป็นเรื่องที่น่าตกใจอย่างยิ่ง...เจ้าชายโรแลนด์ไม่ทรงเคยแพ้สงครามแม้แต่ครั้งเดียว!” พระสันตะปาปาพูดเสียงเข้ม “มิหนำซ้ำ ดูจากข่าวที่ได้มาก็รู้แล้วว่า อิทธิพลของพระองค์กำลังเติบโตอย่างรวดเร็วจนน่าหวั่นใจ มิหนำซ้ำยังมีแนวโน้มจะขยายออกไปภายนอกด้วย ขืนปล่อยให้เป็นแบบนี้ต่อไปอีกสักปี เกรย์คาสเซิลทั้งหมดก็อาจตกอยู่ในเงื้อมมือพระองค์ได้ และการจะกลืนแผ่นดินอันกว้างใหญ่เอาตอนนั้น ก็น่าจะต้องใช้ทรัพยากรมากกว่าตอนนี้มาก” เขาหยุดเล็กน้อยก่อนจะหันไปมองเทรวอน “ในสภามีธุระมากมาย ข้าไม่มีเวลาดูแลเรื่องการขยับขยายและการทำงานของสาวกระดับสูงในศาสนจักรจริงๆ งานนี้คงต้องฝากเจ้าดูแลแทนแล้ว”
**********
หลังจากอัครมุขนายกจากไปแล้ว ฉากในห้องก็เปลี่ยนไป
คบไฟบนผนังหายไปแล้ว ผู้บริสุทธิ์ที่กำลังศึกษาหินเวทมนตร์และโต๊ะหินก็หายไปด้วยเช่นกัน ร่างของพระสันตะปาปาค่อยๆ จางลง จนในที่สุดก็เหลือเพียงอิสซาเบลลา ซีโร่ และหญิงสาวชุดดำเพียงสามคนเท่านั้น
“ถ้าเจ้าไม่พูดข้าก็คงไม่รู้ว่า เจ้าชายลำดับที่สี่แห่งเกรย์คาสเซิลทรงเป็นคนน่าสนใจขนาดนี้” อิสซาเบลลาจุ๊ปาก “เหตุใดข้าจึงรู้สึกว่าพระองค์ทรงมีโอกาสจะชนะปีศาจได้มากกว่าศาสนจักรเสียอีก”
“เจ้าพูดเช่นนี้หมายความว่าอย่างไร” แม่มดชุดดำขมวดคิ้ว “เจ้าคิดทรยศศาสนจักรหรือ”
“ทรยศหรือ อย่าพูดเสียน่ากลัวอย่างนั้นสิ” อิสซาเบลลายักไหล่ “ศาสนจักรก่อตั้งขึ้นก็เพื่อปกป้องเผ่าพันธุ์มนุษย์ให้อยู่รอดจากสงครามแห่งโชคชะตา หากมีใครที่สามารถทำหน้าที่นี้ได้ ข้าก็ยินดีรับใช้คนนั้น”
“เจ้า…!”
“ไม่ต้องทะเลาะกันแล้ว” ซีโร่ห้าม “อิสซาเบลลาพูดถูก ผู้ชนะในสงครามแห่งโชคชะตาต่างหากจึงจะเป็นคนโปรดของพระเจ้า” เธอมองคนทั้งสองด้วยสีหน้าเรียบเฉย “ส่วนเรื่องที่ว่าพระเจ้าจะทรงยิ้มให้ใครนั้น...จะเป็นสมาพันธ์ หรือเจ้าชายแห่งเกรย์คาสเซิล สงครามครั้งนี้จะให้คำตอบแก่พวกเราเอง”
………………………………….




[Go To Next Chapter]( ./355.md)