##บทที่ 268 การประชุมเต็มคณะครั้งแรก (1)
โรแลนด์จัดการประชุมเต็มคณะระดับสูงครั้งแรกของเมืองชายแดนขึ้นที่โถงรับแขกภายในปราสาท
เมื่อก่อนนี้ ที่ประชุมมีแค่บารอฟและลูกศิษย์อีกสิบกว่าคนของเขาเท่านั้น แต่เวลานี้ สำนักงานเมืองขยายใหญ่ขึ้นจนมีเจ้าหน้าที่เกือบร้อยคน...ในจำนวนนั้นมีทั้งขุนนางที่ตกอับ อัศวินที่ถูกจับเป็นเชลยและบริวารของพวกเขา ตลอดจนชาวเมืองดั้งเดิมที่สำเร็จการศึกษาขั้นต้นและได้รับประกาศนียบัตรแล้ว
เมื่อจำนวนคนเพิ่มมากขึ้น กองการต่างๆ ก็พลอยเป็นรูปเป็นร่างมากขึ้นด้วย ทำให้สำนักงานเมืองเริ่มเปลี่ยนไปเป็นแบบที่เจ้าชายต้องการ ตอนนี้ เขาไม่จำเป็นต้องทำทุกอย่างเองเหมือนแต่ก่อนแล้ว หากเป็นนโยบายและแผนงานง่ายๆ ก็แค่สั่งการลงไป สำนักงานเมืองที่กำลังเข้ารูปเข้ารอยแห่งนี้ก็จะแบ่งงานไปยังกองการต่างๆ เอง นั่นทำให้โรแลนด์รู้สึกปลื้มใจมาก
ผู้เข้าร่วมการประชุมระดับสูงครั้งแรกล้วนเป็นผู้ที่มีตำแหน่งสูงสุดในหน่วยงานตัวเอง ได้แก่หัวหน้ากองการเกษตร เซนจ์ ดาลี หัวหน้ากองการศึกษา บุ๊ก ผู้ดูแลกองอุตสาหกรรมเคมี เคโม ชูอิล (ชั่วคราว) หัวหน้ากองโยธาธิการ คาร์ล ฟอว์เบิร์ต ผู้บัญชาการกองทัพ ขวานเหล็ก และผู้อำนวยการสำนักงานเมือง บารอฟ มงส์ ส่วนกองอุตสาหกรรมนั้นโรแลนด์เป็นคนรับผิดชอบเอง เพราะนอกจากเขาแล้ว ก็ไม่มีใครรู้ว่าการพัฒนาอุตสาหกรรมคืออะไร
ข้างๆ ทุกคนมีถังน้ำเย็นวางอยู่หนึ่งถัง มันกำลังปล่อยไอเย็นออกมาเป็นระยะ...แคนเดิลเสกน้ำแข็งในถังไว้แล้ว มันจึงสามารถแช่อยู่ในน้ำได้โดยไม่ละลายตลอดทั้งเช้า ต่อให้อากาศข้างนอกร้อนราวกับเปลวไฟ ภายในโถงปราสาทก็ยังเย็นสบายเหมือนเดิม
“เช่นนั้นก็เชิญหัวหน้ากองแต่ละกองรายงานผลการดำเนินงานได้” โรแลนด์หยิบกาน้ำออกมาจากถัง แล้วรินน้ำเย็นให้ตัวเอง “เริ่มจากกองการเกษตรก่อนแล้วกัน”
“พ่ะย่ะค่ะ ฝ่าบาท” เซนจ์ลุกขึ้นทำความเคารพเข้าชาย ก่อนจะคลี่ม้วนกระดาษที่เตรียมไว้แล้ว “รอบนี้ พวกทาสส่งเสบียงให้เมืองชายแดนประมาณหนึ่งหมื่นเจ็ดพันกระบุงพ่ะย่ะค่ะ เสบียงจำนวนนี้สามารถเลี้ยงชาวเมืองทั้งหมดได้จนถึงฤดูร้อนปีหน้า นอกจากนี้ กองการเกษตรยังรับซื้อเสบียงส่วนที่เหลือตามพระประสงค์ของฝ่าบาทด้วย แต่ปริมาณที่ซื้อได้กลับน้อยกว่าปริมาณที่ทาสส่งให้เมืองชายแดนมาก เวลานี้ซื้อได้เพียงสี่พันห้าร้อยกระบุงเท่านั้นพ่ะย่ะค่ะ”
สิ่งที่เรียกว่า ‘กระบุง’ ก็คือภาชนะตวงยอดนิยม หน้าตาคล้ายเข่งไม้ไผ่ ตัวเลขที่อีกฝ่ายว่ามานั้น เขาแค่ฟังผ่านหูก็พอ เพราะเขาไม่รู้ว่าจะแปลงหน่วยกระบุงเป็นกิโลกรัมหรือลิตรได้อย่างไร...โชคดีที่เรื่องนี้ไม่สำคัญนัก หัวใจหลักอยู่ที่เสบียงที่ได้มาสามารถเลี้ยงประชาชนทั้งหมดได้มากกว่า
อีกจุดที่น่าสนใจก็คือ หากคำนวณตามอัตราส่งเจ็ดเก็บสามจริงๆ ล่ะก็ ปริมาณเสบียงที่เขาซื้อได้ก็น่าจะอยู่ที่ประมาณเจ็ดพันกระบุง พวกทาสไม่น่าเก็บเสบียงไว้กินเองและใช้เป็นเมล็ดพันธุ์ปีต่อไปมากมายขนาดนั้น หรือพูดอีกอย่างก็คือ มีทาสบางส่วนที่ไม่ได้ขายเสบียงร้อยละสามสิบที่เหลือให้สำนักงานเมือง แต่เลือกที่จะเก็บตุนไว้เอง
แม้จะรู้ตั้งแต่แรกแล้วว่าจะต้องเจอเหตุการณ์แบบนี้ แต่พอเจอเข้าจริงๆ เขาก็ยังอดถอนใจไม่ได้ จุดประสงค์ของการตุนเสบียงนั้นชัดเจนมาก นั่นก็คือเพื่อฉวยโอกาสขายต่อทีหลัง...หากเมืองชายแดนเกิดขาดแคลนเสบียง หรือเกิดภัยพิบัติขึ้นมาเมื่อไร พวกเขาก็จะสามารถขายเสบียงส่วนนี้ได้ในราคาที่สูงกว่าราคาตลาด ถึงตอนนั้นจะโก่งราคาให้สูงขึ้นเป็นสิบเท่าก็ไม่มีปัญหา
นี่ก็คือเหตุผลที่โรแลนด์ให้สำนักงานเมืองเป็นผู้ผูกขาดการค้าเสบียง และกำหนดให้ผู้ที่มาซื้อเสบียงต้องแสดงบัตรประชาชนนั่นเอง ปัญหาเรื่องเสบียงเกี่ยวโยงไปถึงความมั่นคงพื้นฐานของเมืองชายแดน หากเขาไม่จำกัดการขายไว้ในขณะที่เมืองขาดแคลนเสบียง ก็คงมีคนซื้อเสบียงไปกักตุนไว้เผื่อขายต่อจำนวนมาก ซึ่งนั่นจะส่งผลให้ราคาเสบียงสูงขึ้นในที่สุด วิธีที่จะช่วยรักษาระดับราคาเสบียงให้มีเสถียรภาพได้ก็คือ ออกกฎให้ประชาชนใช้ชื่อจริงซื้อเสบียงในปริมาณที่กำหนด และตัดช่องทางการขายอื่นๆ ไปด้วยพร้อมกัน
“ฝ่าบาท เหตุใดจึงไม่ทรงบังคับพวกทาสให้ขายข้าวสาลีพ่ะย่ะค่ะ” เซนจ์ถามอย่างสงสัย “เพราะถึงอย่างไร กฎหมายก็ห้ามพวกเขาขายข้าวสาลีให้คนอื่นอยู่แล้ว”
“เพราะว่านั่นเป็นทรัพย์สินส่วนตัวของพวกเขา พวกเขามีอิสระในการจัดการทรัพย์สินของตัวเอง” โรแลนด์ตอบ “ข้าไม่ได้ออกกฎห้ามทาสกักตุนเสบียง เจ้าคิดเสียว่าหากไม่มีคำสั่งห้ามเป็นลายลักษณ์อักษร ก็เท่ากับว่าอนุญาตนั่นเอง”
เซนจ์ยังดูงงเล็กน้อย คล้ายกับไม่รู้ว่าจะทำความเข้าใจประโยคนี้ได้อย่างไร ไม่เพียงแต่เขาเท่านั้น คนส่วนใหญ่ก็ขมวดคิ้วมุ่นเช่นกัน มีเพียงบารอฟเท่านั้นที่ผุดสีหน้าครุ่นคิดอะไรบางอย่าง
“ยังมีเรื่องรายงานอีกหรือไม่” โรแลนด์จิบน้ำเย็น พวกเขายังต้องทำความเข้าใจแนวคิดเรื่องกฎระเบียบและลำดับขั้นตอนอีกมาก หรือพูดอีกอย่างก็คือ ไว้พวกเขาเข้าใจแนวคิดพวกนี้เมื่อไร จึงจะนับว่าเป็นข้าราชการยุคใหม่ที่แท้จริง แน่นอนว่ามันอาจทำให้พวกเขาหลงทางไปสุดกู่ จนเป็นเหตุให้เกิดระบบอำมาตยาธิปไตยได้เช่นกัน แต่อย่างไรเสีย อำมาตยาธิปไตยก็ยังดีกว่าความวุ่นวายไร้ระเบียบและพฤติกรรมกำเริบเสิบสานมากนัก
“เอ่อ...พ่ะย่ะค่ะ” เซนจ์ส่ายหน้า “ตอนนี้พวกทาสก็เก็บเกี่ยวผลผลิตในนาหมดแล้ว ไม่ทราบว่าฝ่าบาททรงมีแผนพักดินปีหน้าอย่างไรบ้างพ่ะย่ะค่ะ”
“ไม่มี นาพวกนี้ไม่ต้องพักดิน ถึงปีหน้าก็ปลูกข้าวสาลีต่อได้เลย” โรแลนด์โบกมือ “สิ่งปฏิกูลที่กองอยู่ริมนาพวกนั้นมีไว้เพื่อปรับปรุงดินโดยเฉพาะ เจ้าให้ทาสไปตักมันใส่นา แล้วผสมกับดินให้เข้ากัน พื้นที่ตรงไหนว่าง ก็เริ่มกองสิ่งปฏิกูลกองใหม่ได้เลย” อากาศร้อนชื้นแบบนี้ใช้เวลาแค่สองเดือนก็คงเน่าเปื่อยแล้ว ฤดูหนาวกินเวลาประมาณสี่เดือน ถึงฤดูใบไม้ผลิเมื่อไร ปุ๋ยหมักชุดนี้ก็คงปรับปรุงคุณภาพดินจนได้ที่พอดี ส่วนปุ๋ยหมักชุดใหม่ก็คงสามารถนำไปใช้เป็นปุ๋ยรองพื้นได้แล้ว ไม่จำเป็นต้องพักดินแม้แต่น้อย
ต่อให้ไม่มีปุ๋ยเคมีชั้นเยี่ยม ลำพังแค่ปุ๋ยคอกธรรมดาก็ช่วยยกระดับการผลิตทางการเกษตรได้มากแล้ว
“พ่ะย่ะค่ะ หากฝ่าบาททรงต้องการเช่นนั้น” เขาลูบศีรษะ “แล้วก็...ฝ่าบาทพ่ะย่ะค่ะ กระหม่อมเกรงว่าข้าวสาลีจำนวนมากขนาดนี้คงใช้ลูกกลิ้งหินกลิ้งไม่สะดวก กระหม่อมอยากทำเรื่องขอสร้างโรงโม่ข้าวที่ริมแม่น้ำแดงพ่ะย่ะค่ะ และหากสามารถติดตั้งเครื่องจักรไอน้ำได้ด้วยก็จะเป็นพระกรุณาอย่างยิ่งพ่ะย่ะค่ะ”
“ได้สิ” โรแลนด์พยักหน้า นี่ก็เป็นการพัฒนาครั้งสำคัญเช่นกัน...ในที่สุดก็มีคนอยากใช้พลังขับเคลื่อนชนิดใหม่นี้นอกจากตัวเขาแล้ว “เจ้าไปเสนอแผนกับบารอฟก่อน ได้งบเมื่อไรค่อยไปคุยรายละเอียดกับกองโยธาธิการอีกที”
“พ่ะย่ะค่ะ ฝ่าบาท” เซนจ์รับคำ “ส่วนเรื่องสุดท้ายคือการเลื่อนสถานะทาสเป็นสามัญชนพ่ะย่ะค่ะ รอบนี้มีคนได้รับสิทธิ์เลื่อนสถานะทั้งหมดห้าร้อยสิบหกคน เนื่องจากการเลื่อนสถานะครั้งนี้ ตัดสินโดยการนับปริมาณข้าวสาลีที่ส่งให้เมืองชายแดนต่อหน้าสาธารณชนอย่างละเอียด ดังนั้นจึงไม่มีใครโต้แย้งได้ กระหม่อมได้ส่งใบรายชื่อให้ท่านบารอฟแล้วพ่ะย่ะค่ะ” จากนั้นเขาก็ถวายบังคมอีกครั้ง “กระหม่อมขอจบรายงานเพียงเท่านี้”
“ไม่เลวนี่” โรแลนด์ปรบมือให้กำลังใจ ดูเหมือนอดีตอัศวินหนุ่มจากตระกูลวูล์ฟคนนี้จะคุ้นเคยกับความเป็นอยู่ในเมืองชายแดนแล้ว มิหนำซ้ำยังสร้างผลงานได้อย่างน่าประทับใจเสียด้วย จับมาปรับแก้อีกนิดๆ หน่อยๆ ก็จะเป็นกระบอกเสียงให้เขาได้เลย ต่อไปคงใช้ชักชวนอัศวินและขุนนางตกอับที่ป้อมมาเป็นพวกได้ไม่น้อย
คนที่รายงานคนที่สองก็คือบุ๊ก เธอรวบผมยาวไว้ด้านหลัง สวมเสื้อสีขาวสะอาดตาตัดกับกระโปรงยาวสีดำไม่มีขอบและลวดลาย ทำให้เธอดูเป็นผู้ใหญ่มากประสบการณ์ ไม่น่าเชื่อเลยว่าเมื่อครึ่งปีก่อน เธอยังเป็นแม่มดเร่ร่อนที่ต้องหนีศาสนจักรหัวซุกหัวซุนอยู่เลย
“เวลานี้ มีผู้สำเร็จการศึกษาขั้นต้นทั้งหมดสองรุ่น รวมทั้งหมดแปดสิบห้าคน ส่วนใหญ่เป็นนักเรียนที่เคยเรียนในโรงเรียนของคาร์ลมาก่อนเพคะ” พลังของเธอคือการจดจำทุกอย่างที่ผ่านตา ดังนั้นเวลารายงานจึงไม่ต้องเตรียมตัวใดๆ โรแลนด์อิจฉาเธอเรื่องนี้มาก “ในจำนวนนั้น มีคนเลือกทำงานที่สำนักงานเมืองสี่สิบหกคน โรงงานจักรยานยี่สิบเอ็ดคน กองทัพที่หนึ่งสิบสามคน” พอพูดถึงตรงนี้ เธอก็หยุดไปเล็กน้อย “และห้องปฏิบัติการเคมีอีกห้าคน”
ห้าคนหรือ โรแลนด์เผลอมองเคโมโดยไม่รู้ตัว ในขณะที่ฝ่ายหลังนั้นก็มีสีหน้าไม่สู้ดีนัก ดูท่าแล้ว พิธีมอบเหรียญเกียรติยศคงกระตุ้นคนได้ไม่มากอย่างที่เขาคิดไว้ อย่างนั้น ห้องปฏิบัติการที่สร้างใหม่อีกสามแห่งก็คงต้องปล่อยว่างไว้บางส่วน
โชคดีที่อย่างน้อยอัตราการจ้างงานก็ยังได้ร้อยละร้อย เขานึกปลอบตัวเอง
........................................




[Go To Next Chapter]( ./181.md)