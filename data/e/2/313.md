##บทที่ 401 ฤดูหนาวที่ฟยอร์ด
ณ เกาะสลีปปิ้ง เขตทะเลฟยอร์ด
ตอนที่บ้านหลังสุดท้ายถูกเสกขึ้นมาจากดินนั้น เส้นขอบฟ้ากลายเป็นสีเหลืองทองไปแล้ว แม้พระอาทิตย์ยามเย็นจะไม่ยอมเผยตัวออกมา ทว่าแสงสายัณห์ยังคงส่องทะลุชั้นเมฆมาทิ้งประกายสีทองระยับไว้เหนือผิวทะเล หากไม่ใช่เพราะลมหนาวยังพัดโชยอยู่ล่ะก็ บรรยากาศแบบนี้ก็แทบไม่ต่างจากฤดูใบไม้ร่วงเลย
“เอาล่ะ เสร็จเรียบร้อยแล้ว” โลตัสดึงผ้าพันคอนุ่มนิ่มขึ้นมาปิดหู “ที่เหลือก็แค่ย้ายเครื่องเรือนและเครื่องนอนเข้าไปก็อยู่ได้แล้ว”
“ยอดเยี่ยม!” ดูรัต โกลด์วิสเกอร์ปรบมือว่า “แค่ครึ่งเดือนก็สร้างบ้านได้มากมายขนาดนี้ ข้ายังนึกว่าเจ้าหญิงทิลลีตรัสเกินจริงเสียด้วยซ้ำ”
“เจ้าหญิงทิลลีไม่ทรงหลอกลวงใคร” บรีซพูดแทรก
“ใช่ๆ” เขาลูบคางสองชั้นหนาๆ ของตัวเอง “คราวนี้ ข้าก็จะได้อพยพคนมาที่นี่ได้อย่างสบายใจแล้ว เอ๋ นี่อะไรน่ะ”
สมาชิกกลุ่มพ่อค้าอ่าวเครสเซนต์มูนคลำแท่นเตี้ยๆ ซึ่งมีช่องยุบเข้าไปอย่างสงสัย ทั้งยังก้มตัวยื่นศีรษะเข้าไปดูข้างในด้วย
“นี่คืออุปกรณ์ให้ความร้อนที่ข้าเห็นมาจากดินแดนตะวันตก เรียกว่าเตียงเตา” โลตัสอธิบาย “เตียงนี่ต่อเชื่อมไปถึงครัว หากจุดไฟในครัว ช่องด้านในก็จะอุ่นขึ้นมาทันที ถึงตอนนั้นจะปูไม้ ผ้า หรือฟางทับอีกชั้นก็ได้ จะใช้เป็นเก้าอี้ยาวหรือเตียงก็ไม่มีปัญหา เป็นเครื่องเรือนที่สะดวกครบครันกว่าเครื่องเรือนทั่วไปมาก...โดยเฉพาะอย่างยิ่งในฤดูหนาว”
“ออกแบบได้น่าสนใจดีนี่” ดูรัตมองโลตัส “หากข้าจะจ้างเจ้าระยะยาว ข้าต้องใช้เงินเท่าไร”
“หา...ท่านหมายความว่าอย่างไร” โลตัสอึ้งไปเล็กน้อย
“ไปทำงานที่อ่าวเครสเซนต์มูนสิ ข้ามีที่ดินรกร้างที่ยังไม่บุกเบิกอีกตั้งหลายแห่ง พลังของเจ้าจะเป็นประโยชน์ต่อข้ามาก” เขาถูมือ “ข้าต้องจ่ายเงินให้ ‘มนตร์แห่งสลีปปิ้ง’ เท่าไร เจ้าหญิงทิลลีจึงจะทรงยอมให้เจ้าไปกับข้า”
“ไม่ ข้าไม่เคยคิดจะไปจาก...”
“แต่ชีวิตที่นั่นสุขสบายกว่าที่นี่มาก” ดูรัตขัด “เจ้าจะได้อยู่หมู่บ้านเดียวกับข้า ได้ดื่มไวน์องุ่นชั้นดีและอาหารนานาชนิดจากสี่อาณาจักรใหญ่ จะไปไหนมาไหนก็มีบ่าวไพร่คอยติดตาม...ใครๆ ก็อยากมีชีวิตแบบนี้ทั้งนั้น หากเจ้าทำงานรับใช้ข้า เจ้าก็จะได้ทุกอย่างที่ว่ามา แล้วอีกอย่าง เจ้าหญิงทิลลีก็ตรัสเองไม่ใช่หรือว่า ‘มนตร์แห่งสลีปปิ้ง’ ยินดีสนองความต้องการลูกค้าทุกคน ต่อให้ต้องใช้เงินมากเท่าไรข้าก็จ่ายไหว”
โลตัสขมวดคิ้ว เธอเคยเจอสถานการณ์แบบนี้มาก่อน ปากบอกว่าว่าจ้าง แต่แท้จริงแล้วก็คือการซื้อตัว ในขณะที่เธอกำลังจะโวยวายออกไปนั้น บรีซก็กระตุกมือเธอเบาๆ “สนองความต้องการของลูกค้าไม่ได้หมายความว่าจะต้องรับงานลูกค้าเสมอไป เรื่องบางเรื่องแม่มดก็ทำไม่ได้เหมือนกัน และในสัญญาก็ระบุไว้แล้วว่า งานทุกงานจะต้องได้รับความเห็นชอบจากเจ้าตัวก่อน”
“ความหมายของเจ้าคือ ต่อให้มีเงินจ่ายก็จ้างไม่ได้อยู่ดีอย่างนั้นสิ ข้าไม่ยักเคยเห็นใครทำการค้าเช่นนี้มาก่อน” ดูรัตพูดด้วยน้ำเสียงไม่พอใจ “อย่าบอกนะว่าคำโฆษณาที่พวกเจ้าพูดตอนเปิดสมาคม ‘มนตร์แห่งสลีปปิ้ง’ เป็นแค่เรื่องล้อเล่น ขืนพวกเจ้ายังทำงานกันแบบนี้ล่ะก็ ไม่ช้าก็เร็วลูกค้าได้หายหมดแน่”
“มันก็ไม่แน่หรอก” ทันใดนั้นก็มีเสียงคนดังขึ้นจากด้านหลัง “ทั้งในฟยอร์ดและสี่อาณาจักรใหญ่มีสมาคมวิชาชีพที่ก่อตั้งโดยแม่มดเพียงแห่งเดียวเท่านั้น ต่อให้เจ้าไม่ว่าจ้างพวกนาง พวกนางก็ยังมีลูกค้าคนอื่นอีก”
“แล้วเจ้าเป็น...” พอพ่อค้าหันไปมองอีกฝ่ายก็ตะลึงงัน “ทะ ท่านธันเดอร์!”
“ข้าเองก็มีส่วนช่วย ‘มนตร์แห่งสลีปปิ้ง’ ร่างกฎเหมือนกัน ที่สัญญาทุกฉบับต้องได้รับความเห็นชอบจากผู้รับจ้างก่อน ก็เพราะพวกเราคำนึงถึงอันตรายที่อาจเกิดขึ้นระหว่างการทำงาน ผู้ว่าจ้างจะบังคับพวกนางไปเสี่ยงอันตรายไม่ได้” ธันเดอร์หัวเราะเสียงดัง “เจ้าคิดว่าสัญญาข้อนี้มีปัญหาหรือไม่”
“ไม่เลย...เรื่องนี้สมเหตุสมผลมาก” สีหน้าของดูรัตกลับมาเป็นปกติอย่างรวดเร็ว “เช่นนั้น...วันหน้าข้าอาจต้องมารบกวนเจ้าอีก คุณหนูโลตัส”
“เฮ้อ” โลตัสถอนใจพลางมองตามหลังกลุ่มพ่อค้าที่เดินจากไป “ขอบคุณท่านมาก”
“ไม่เป็นไร ข้าแค่บังเอิญผ่านมาเท่านั้น” ธันเดอร์หัวเราะ “เจ้าไม่ได้ตามเจ้าหญิงทิลลีไปดินแดนตะวันตกหรือ”
“อืม แต่ข้า ฮันนี่ และบรีซกลับมาก่อน เพราะต้องมาเตรียมบ้านพักและสิ่งของสำหรับฤดูหนาวนี้” เธอเล่าเรื่องคร่าวๆ ให้อีกฝ่ายฟัง “ท่านเพิ่งกลับมาจากการผจญภัยหรือ”
“ฮ่าๆๆ ถูกต้อง...การเดินทางครั้งนี้เหลือเชื่อมากเชียวล่ะ” พอพูดถึงเรื่องผจญภัย ดวงตาของธันเดอร์ก็เปล่งประกายวิบวับ “ข้าเพิ่งเคยเห็นผิวน้ำทะเลที่สูงไม่เท่ากันในมหาสมุทรเป็นครั้งแรก เรือของข้าไต่ขึ้นไปตามหน้าผาที่ก่อตัวจากคลื่นทะเลราวกับบินได้ แต่พวกข้ากลับไม่ร่วงลงไปในทะเล! หากไม่ได้เห็นด้วยตาตัวเองล่ะก็ ข้าคงไม่เชื่อแน่ๆ ว่าในโลกนี้จะมีสิ่งมหัศจรรย์เช่นนี้อยู่”
“ผิวน้ำทะเลที่...สูงไม่เท่ากันหรือ” โลตัสพึมพำ มันเป็นอย่างไรกัน น้ำทะเลไม่ใช่ก้อนหินเสียหน่อย มันน่าจะไหลลงมาไม่ใช่หรือ
“อืม ข้าตั้งชื่อให้มันว่า ‘เส้นทะเล’ มันอยู่ทางทิศตะวันออกเฉียงเหนือของหมู่เกาะชาโดว์นี่เอง พอข้าแล่นเรือขึ้นไปถึงด้านบน ถึงได้เห็นว่าผานั่นเป็นเส้นยาวสุดลูกหูลูกตา มันแบ่งมหาสมุทรออกเป็นสองส่วนที่ต่างกันอย่างชัดเจน” เขาตบหน้าอกอย่างตื่นเต้น “ข้าล่ะอยากไปสำรวจเส้นทางที่ไกลกว่านี้ใจแทบขาดแล้ว!”
สมแล้วที่เป็นนักผจญภัยผู้ยิ่งใหญ่ที่สุดของฟยอร์ด สิ่งแรกที่พูดถึงหลังจากกลับมาจากการผจญภัยก็คือการผจญภัย ไม่ใช่ลูกสาวที่อยู่ไกลถึงดินแดนตะวันตก...โลตัสมองดูอีกฝ่ายเล่าเรื่องอย่างไม่มีทีท่าว่าจะหยุดแล้ว ก็ได้แต่ส่ายหน้าอย่างจนใจ
พอตกค่ำ อุณหภูมิภายนอกก็ลดลงอย่างรวดเร็ว โลตัสรีบกระโดดขึ้นเตียงตั้งแต่หัวค่ำ...นี่คือช่วงเวลาที่ผ่อนคลายที่สุดในแต่ละวันของเธอ ตลอดหนึ่งเดือนกว่าที่ผ่านมานี้ เธอไม่เพียงแต่สร้างบ้านใหม่เท่านั้น แต่ยังดัดแปลงบ้านเก่าให้แม่มดคนอื่นๆ ด้วย เธอนั่งเบียดกับทุกคนบนเตียงเตา เล่าเรื่องที่ตัวเองพบเจอที่เมืองชายแดน และตอบคำถามที่ทุกคนถามด้วยความอยากรู้ระคนอิจฉา ไม่ทันไรเวลาก็ผ่านไปค่อนคืน
ครั้งนี้เป็นเรื่องราวของเห็ดเบิร์ดคิส
พอเล่าถึงตอนที่ว่านำมันไปคลุกเนยเล็กน้อย ย่างจนเหลือง แล้วโรยเกลือจนอร่อยนั้น เสียงกลืนน้ำลายก็ดังขึ้นจากรอบวงอย่างพร้อมเพรียงกัน
“อา...ข้าก็อยากกินบ้างเหมือนกันนี่” ชาโดว์ร้อง “อยู่บนเรือกินแต่ปลาแห้งทั้งเดือน ปากข้าคาวไปหมดแล้ว”
“ดีจังเลย” มอลลีหยิกโลตัสอย่างอดไม่ได้ “หากพระเชษฐาของเจ้าหญิงทิลลีทรงเชิญข้าไปบ้างก็ดีสิ”
“นี่ๆ ยังมีที่มหัศจรรย์กว่านี้อีกนะ” ใครบางคนหัวเราะว่า “ที่นั่นน่ะ เวลาอาบน้ำจะมีน้ำพุ่งออกมาจากกำแพงล่ะ แล้วก็มีสบู่ที่ทำให้ร่างกายหอมฟุ้งหลังจากอาบน้ำเสร็จด้วย”
“มีของเช่นนี้จริงๆ หรือ” ชาโดว์ถามอย่างสงสัย
“แน่นอนสิ ข้ายังเอากลับมาด้วยก้อนหนึ่งเลย” โลตัสเบะปาก “แต่ข้าใช้หมดแล้ว”
“ไม่ต้องมาพูดเลย อย่างน้อยพวกเจ้าก็ยังมีโอกาสได้สัมผัสของพวกนี้ ข้าสิตามเจ้าหญิงทิลลีไปถึงดินแดนตะวันตกแล้วก็ต้องรับพวกนางกลับมาทันที ไม่ได้เห็นอะไรสักอย่าง!” บรีซบ่น
โลตัสฟังพวกแม่มดคุยกันอย่างออกรสแล้ว ก็เผลอผุดความคิดหนึ่งขึ้นมา
หากคนที่คิดจะ ‘ว่าจ้างเธอในระยะยาว’ คนนั้นคือเจ้าชายโรแลนด์ วิมเบิลดัน ไม่ใช่ดูรัต โกลด์วิสเกอร์ เธอจะตอบรับอีกฝ่ายหรือไม่
พอลองสมมติเหตุการณ์ดู เธอก็พบว่าหากอีกฝ่ายเป็นเจ้าชายโรแลนด์ล่ะก็ เธอคงไม่ปฏิเสธแน่
น่าขายหน้านัก!
โลตัสขดตัวอยู่ในผ้าห่มพลางมองไปทางซ้ายทีขวาที โชคดีที่ตอนนี้ตะเกียงดับหมดแล้ว จึงไม่มีใครรู้ว่าเธอกำลังคิดเรื่องไม่ดีอยู่
ว่าแต่ เมื่อไรเจ้าหญิงทิลลีถึงจะยอมรับเจ้าชายโรแลนด์ได้นะ
จะดีแค่ไหนหากพวกเขาสามารถอยู่ด้วยกันตลอดไปได้...โลตัสกอดผ้าพันคอแนบอก ถ้าเป็นอย่างนั้นได้ ไม่ว่าเธอก็ดี หรือแม่มดคนอื่นๆ ก็ดี ทุกคนก็จะได้ใช้ชีวิตในเมืองชายแดนอย่างมีความสุขเสียที
………………………………….


[Go To Next Chapter]( ./314.md)