##บทที่ 262 สะพานข้ามแม่น้ำแดง
หนึ่งสัปดาห์ต่อมา โรแลนด์ก็เริ่มงานสร้างสะพานเหล็กอย่างเป็นทางการ
“ฝ่าบาทตรัสว่าจะให้หม่อมฉันยกพื้นกลางแม่น้ำขึ้นมาสองแห่ง เพื่อใช้เป็นฐานตอม่อสะพานหรือเพคะ” โลตัสมองสายน้ำที่ไหลเชี่ยวพลางถามอย่างประหลาดใจ “หรือว่าฝ่าบาทจะทรงสร้างสะพานจริงๆ ไม่ใช่สะพานลอยน้ำ”
“อืม” โรแลนด์กางม้วนกระดาษในมือออก “ดูจากแรงปะทะของน้ำแล้ว ฐานตอม่อสองแห่งนี้ควรต้องใหญ่ระดับหนึ่ง และเพื่อลดแรงปะทะของน้ำ หน้าตาของมันก็ควรเป็นแบบนี้”
“นี่มัน...เหมือนเรือเลยนี่เพคะ” โลตัสเลื่อนสายตาไปที่แบบร่าง
“ถูกต้อง หรือถ้าพูดให้ถูกจริงๆ ก็คือรูปทรงกระสวย” เขาพยักหน้า “หากวางให้ขนานกับกระแสน้ำ ส่วนหน้าของมันก็ไม่ต้องรับแรงปะทะมาก ปัญหาก็คือ แม่น้ำแดงลึกถึงเกือบสิบเมตร เจ้าสามารถยกดินที่ก้นแม่น้ำขึ้นมาได้หรือไม่”
“เรื่องนี้ไม่ยากเพคะ ฝ่าบาท” โลตัสตอบชัดเจน “ปล่อยให้เป็นหน้าที่หม่อมฉันเถิดเพคะ”
เพื่อความปลอดภัย เรือที่จะบรรทุกแม่มดไปกลางแม่น้ำก็คือลิตเติ้ลทาวน์ เรือซีเมนต์ลำใหญ่ลำนี้สามารถลอยน้ำได้อย่างมั่นคงราวกับอยู่บนพื้นดิน คนขับเรือยังคงเป็นไลต์นิ่ง ส่วนคนบังคับทิศทางลมก็ยังคงเป็นเวนดี้
ทว่าหนึ่งสัปดาห์ที่ผ่านมานี้ ฝ่ายหลังเจอเจ้าชายทีไรก็มักหลบสายตาตลอด เห็นได้ชัดว่ายังเกร็งอยู่ โรแลนด์เพิ่งจะเห็นเธอเงยหน้ามองเขาตรงๆ เหมือนทุกครั้งก็วันนี้ และในจังหวะที่เดินสวนกันตอนขึ้นเรือนั้น เขายังได้ยินอีกฝ่ายพูดเบาๆ ด้วยว่า ‘ขอบคุณเพคะ’
“งานนี้ถือเป็นความดีความชอบของหม่อมฉันนะเพคะ” ไนติงเกลที่อยู่ในหมอกมายาส่งเสียงกลั้วหัวเราะเบาๆ ข้างหูเขา
ลิตเติ้ลทาวน์แล่นออกจากท่า มุ่งหน้าไปยังกลางแม่น้ำสายใหญ่อย่างรวดเร็ว คาร์เตอร์ขึงเชือกป่านบนฝั่งทั้งสองข้างไว้แล้ว บนนั้นผูกแถบผ้าสีแดงสองเส้น เป็นสัญลักษณ์บอกตำแหน่งวางตอม่อสะพาน เมื่อเรือซีเมนต์แล่นไปถึงตำแหน่งแรก โลตัสซึ่งยืนอยู่ข้างกราบเรือก็เสกพลังออกมา
ผิวน้ำพลันปะทุขึ้นราวกับน้ำเดือดจนกลายเป็น ‘ภูเขาขนาดย่อม’ เพียงครู่เดียวก็มีเศษหิน เศษหญ้า และโคลนตมผุดขึ้นมาจากแม่น้ำที่สั่นสะเทือน น้ำในแม่น้ำเริ่มขุ่นขึ้นอย่างเห็นได้ชัด
ที่แท้ก็อย่างนี้นี่เอง โรแลนด์คิด พลังของเธอไม่เพียงแต่ใช้ได้กับดินเท่านั้น แต่ยังรวมไปถึงน้ำด้วย มิหนำซ้ำ การยกผิวน้ำยังดูเหมือนจะง่ายกว่าการยกกรวดร่วนๆ อีกต่างหาก แม้ว่าน้ำที่ผุดขึ้นมาจะไหลลงไปด้านข้างอย่างรวดเร็ว ทว่าดินที่ก้นแม่น้ำก็กำลังดันตัวขึ้นมาจริงๆ
ไม่นานนัก ดินเหนียวสีเทานุ่มๆ ก็โผล่ขึ้นเหนือผิวน้ำพร้อมกับกลิ่นเหม็นแสบจมูก ทุกคนยกมือปิดจมูกกันถ้วนหน้า
ทว่าสำหรับโรแลนด์แล้ว นี่คือปุ๋ยชั้นดีทั้งนั้น ก้างปลา โครงกระดูกสัตว์น้ำ วัชพืชน้ำ ตลอดจนอุจจาระของชาวเมืองกองทับกันบนดินเหนียวเป็นเวลาหลายร้อยปี หากไม่ใช่เพราะติดเรื่องขนย้ายไม่สะดวกล่ะก็ เขาคงเอาดินพวกนี้ไปทำปุ๋ยแล้ว เสียดายที่ตอนนี้เขาต้องสั่งให้คนขุดมันทิ้งแม่น้ำไป
หลังจากขุดดินทิ้งไปหนึ่งชั้น และยกดินชั้นใหม่ขึ้นมา เขาก็เริ่มเห็นดินแน่นๆ สีเหลืองน้ำตาลจนได้ เขาให้คนทำขั้นตอนเดิมซ้ำไปซ้ำมาเรื่อยๆ จนกระทั่งพื้นดินทั้งสองแห่งถูกปรับแต่งจนได้รูปทรงที่ต้องการ
โรแลนด์คิดว่าการสร้างฐานตอม่อน่าจะต้องใช้เวลาประมาณหนึ่งสัปดาห์เป็นอย่างน้อย แค่ยกพื้นขึ้นเหนือผิวน้ำได้ไม่ได้หมายความว่าจะสามารถดำเนินการก่อสร้างได้เลย กระแสน้ำที่ไหลเชี่ยวจะพัดดินหายไปเรื่อยๆ หากไม่เตรียมการป้องกันไว้ ต่อให้ปรับพื้นที่เป็นรูปกระสวยแล้ว ฐานตอม่อก็คงอยู่ได้ไม่ถึงสิบกว่าปี
เขาเรียกคาร์ลมาหา แล้วหยิบดินสอถ่านออกมาวาดภาพ พลางอธิบายว่าควรปรับผิวดินอย่างไรต่อไป
“ฝ่าบาททรงหมายความว่า จะให้ขุดร่องที่ขอบดินพวกนี้แล้วเทซีเมนต์ลงไปหรือพ่ะย่ะค่ะ” หัวหน้ากองโยธาธิการคนปัจจุบันเอ่ยถามพลางชี้ไปที่กระดาษ
สมแล้วที่เป็นสมาชิกฝีมือดีของสหภาพช่างหิน โรแลนด์นึกอย่างพึงพอใจ เขาพูดแค่ไม่กี่ประโยค อีกฝ่ายก็เข้าใจเจตนาเขาทันที
“ถูกต้อง ร่องแต่ละส่วนจะยาวไม่เกินห้าเมตร ลึกประมาณหนึ่งเมตร พอเทซีเมนต์เสร็จแล้ว ค่อยให้แม่มดฝังมันลงไปหนึ่งเมตร ทำเช่นนี้ไปเรื่อยๆ พวกเราก็จะได้กำแพงซีเมนต์ที่ฝังอยู่กลางน้ำ” โรแลนด์เพิ่งคิดวิธีนี้ได้หลังจากเห็นพลังของโลตัส ในเมื่อเธอสามารถสั่งให้ดินจมลงไปข้างล่างได้ เธอก็น่าจะทำให้สิ่งก่อสร้างที่ติดกับดินจมลงไปด้วยได้เช่นกัน
“พระดำริของฝ่าบาทแยบคายจริงๆ” คาร์ลตาเป็นประกาย “เช่นนี้แล้ว ต่อให้น้ำพัดดินด้านนอกหลุดไป ก็ยังมีกำแพงที่แน่นหนาขวางไว้อยู่ดี”
โรแลนด์พยักหน้า “หัวใจสำคัญอยู่ที่การควบคุมความสูงของซีเมนต์ หากเตี้ยเกินไปก็จะทำให้ส่วนฐานไม่แข็งแรง หากสูงเกินไปก็จะเปลืองซีเมนต์และเวลาโดยใช่เหตุ เรื่องนี้ต้องฝากเจ้าดูแลแล้ว”
“พ่ะย่ะค่ะ ฝ่าบาท” เขารับคำ “หากนับโคลนและดินอ่อนที่ขุดทิ้งไปด้วยแล้ว กระหม่อมคิดว่าความสูงทั้งหมดน่าจะอยู่ที่สิบสองเมตรพ่ะย่ะค่ะ”
“แล้วก็ หลังจากล้อมกำแพงซีเมนต์ทั้งสี่ทิศแล้ว อย่าเพิ่งปิดซีเมนต์ทับดินที่อยู่ตรงกลาง ข้าจะปลูกดอกไม้บนนั้น” เขาสั่ง
“ปลูก...ดอกไม้หรือพ่ะย่ะค่ะ” คาร์ลอึ้ง
อย่างไรเสีย กำแพงพวกนี้ก็คงไม่แน่นหนาขนาดที่น้ำจะซึมเข้ามาไม่ได้อยู่แล้ว ยิ่งแยกสร้างทีละส่วนแบบนี้ด้วยแล้ว ตัวกำแพงย่อมต้องมีช่องว่างอย่างไม่ต้องสงสัย หากต้องการเพิ่มความแข็งแรงให้ดินล่ะก็ วิธีที่ง่ายที่สุดก็คือการปลูกพืชนั่นเอง...การปลูกพืชคลุมดินจะช่วยเรื่องความสมดุลของน้ำในดิน และลดการชะล้างพังทลายของดินได้ ยิ่งถ้าเป็นพืชรากยาวที่ลีฟเสกขึ้นด้วยแล้ว ก็มั่นใจได้เลยว่าดินเหนียวจะเกาะกันแน่นแน่นอน
หลังจากอธิบายบทบาทของพืชในการรักษาดินแล้ว โรแลนด์ก็หันไปมองคนงานที่กำลังทำงานอยู่ริมฝั่งน้ำ “คอสะพานสร้างไปถึงไหนแล้ว”
“กำลังปูซีเมนต์ผสมหินอยู่พ่ะย่ะค่ะ” คาร์ลรายงานได้โดยไม่ต้องคิด “น่าจะเสร็จภายในสัปดาห์นี้พ่ะย่ะค่ะ”
ตามแผนแล้ว คอสะพานริมแม่น้ำทั้งสองฝั่งจะถูกสร้างด้วยซีเมนต์ผสมหินเหมือนกำแพงเมือง หลังจากกำหนดตำแหน่งและสำรวจพื้นที่ดีแล้ว งานก่อสร้างก็ไม่มีอะไรยากอีกต่อไป พื้นสะพานจะถูกยกสูงจากพื้นดินถึงเจ็ดเมตร และเชื่อมต่อกับทางสัญจรในเมืองด้วยเนินยาว ระดับความสูงของคันดินและระดับน้ำต่างกันค่อนข้างมาก สะพานเหล็กสร้างเสร็จแล้วก็น่าจะสูงจากระดับน้ำในแม่น้ำแดงประมาณสิบถึงสิบสองเมตรได้ ซึ่งก็น่าจะสูงพอให้เรือแม่น้ำลอดใต้สะพานได้แล้ว
ตอนนี้ตัวสะพานสร้างเสร็จไปแล้วหนึ่งส่วน กำลังอยู่ระหว่างการทดสอบที่ริมฝั่ง...เนื่องจากระยะห่างระหว่างตอม่อไม่ยาวมาก ตอม่อจึงไม่ต้องรับน้ำหนักเยอะ ดังนั้นแม้โรแลนด์จะไม่มีความรู้เรื่องการก่อสร้างสะพานเลยก็ตาม เขาก็ยังมั่นใจเรื่องความปลอดภัยของสะพานมาก ในยุคที่ยังไม่มีรถสิบล้ออย่างยุคนี้ คานเหล็กรูปตัวไอสูงสามสิบเซนติเมตรก็ถือว่าเหลือเฟือแล้ว ต่อให้ด้านบนมีคนยืนแน่นขนัด คานสะพานก็ไม่มีทางหักได้ ยิ่งเมื่อได้อันนามาดูแลตั้งแต่งานแปรรูปไปจนถึงงานประกอบชิ้นส่วนด้วยแล้ว โอกาสที่สะพานจะถล่มนั้นก็แทบไม่มีเลย
นอกจากนี้ วิธีการประกอบสะพานก็ง่ายดายมาก ไว้รอให้คนงานสร้างชิ้นส่วนสะพานทั้งหมดเสร็จแล้ว เขาก็จะให้ฮัมมิงเบิร์ดลดน้ำหนักพวกมัน แล้วให้ไลต์นิ่งยกมันไปวางไว้ในตำแหน่งที่กำหนด
หากสะพานเหล็กที่กว้างขนาดรถม้าสี่ล้อขับสวนกันได้ตั้งตระหง่านอยู่กลางแม่น้ำแดงเมื่อไร พื้นที่ฝั่งเหนือและฝั่งใต้ก็จะเชื่อมต่อเป็นพื้นที่เดียวกันอย่างแท้จริง
“แม้แต่ช่างหินที่ยิ่งใหญ่ที่สุดก็จินตนาการสะพานอันใหญ่โตเช่นนี้ไม่ได้” คาร์ลถอนใจพลางมองผืนน้ำที่สะท้อนประกายแดดระยิบระยับ “ฝ่าบาท สะพานเหล็กแห่งนี้มีชื่อหรือไม่พ่ะย่ะค่ะ”
โรแลนด์คิดสักครู่ “ชื่อว่าสะพานแม่น้ำแดงก็แล้วกัน”
.......................................




[Go To Next Chapter]( ./175.md)