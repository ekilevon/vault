##บทที่ 411 นัดหมาย
…
ไม่มีแสงเทียนที่วูบไหว ไม่มีไฟเตาผิงที่ลุกโชน เมื่อในห้องมีระบบทำความร้อน ต่อให้สวมเสื้อชั้นเดียวก็ยังอุ่นสบาย หินเรืองแสงบนตู้หัวเตียงส่องห้องจนสว่างไสวไม่ต่างจากหลอดไฟ...แสงสีเหลืองนวลที่ทั้งนิ่งและอบอุ่นสาดกระทบผ้าห่มและผืนพรม ทำให้ภาพตรงหน้าดูทันสมัยอย่างน่าอัศจรรย์ใจ
โรแลนด์นั่งอยู่ข้างเตียง พลางฟังเสียงซ่าเบาๆ ที่ดังมาจากท่อส่งความร้อนเป็นครั้งคราว รู้สึกราวกับอยู่ในฝันก็ไม่ปาน ที่นี่ไม่เหมือนยุคศักดินาที่ล้าหลัง และก็ไม่เหมือนยุคปัจจุบันที่มองไปทางไหนก็มีแต่เครื่องใช้ไฟฟ้า ทว่ามันอยู่ตรงกลางระหว่างทั้งสองช่วงเวลา...หรือก็คือวัยเด็กของเขา
ภาพความทรงจำในสมัยนั้นก็เหมือนกับภาพที่เขาเห็นตรงหน้า ทุกอย่างล้วนถูกปกคลุมด้วยสีเหลืองสลัว ไม่ว่าจะเป็นหลอดไส้ ภาพยนตร์ หรือรูปถ่ายที่ล้างออกมา ก็มีแต่สีแบบนี้ทั้งนั้น
เพียงแต่ในความทรงจำส่วนนี้ไม่มีอันนา
พอคิดถึงตรงนี้ เขาก็เหลือบมองเด็กสาวที่นั่งอยู่ที่หัวเตียง
เธอกำลังพลิกอ่านหนังสือนิทานในมือ ปอยผมที่ปรกหน้าผากสะท้อนประกายสีทองงดงาม ขนตางอนยาวที่ขยับไหวเป็นระยะดูมีชีวิตชีวายิ่งกว่าสิ่งใด แน่นอนว่าสิ่งที่สะดุดตาที่สุดก็ยังคงเป็นดวงตาสีฟ้าคู่นั้นของเธอ แม้อยู่ภายใต้แสงสะท้อนจากหินเวทมนตร์ มันก็ยังคงเป็นสีฟ้าใสวาวราวกับทะเลสาบ หากจะมีอะไรผิดแปลกไปจากเดิม ก็เห็นจะเป็นผิวทะเลสาบที่ตอนนี้ไม่ได้นิ่งสงบเหมือนเมื่อก่อนอีกแล้ว
เธอเพียงคนเดียวก็ทำให้ภาพตรงหน้ามีชีวิตขึ้นมาได้ โรแลนด์อดคิดไม่ได้ อันนาคือสีที่แตกต่างในภาพ และเป็นสัญลักษณ์เดียวที่แยกความทรงจำกับปัจจุบันออกจากกัน เขาเห็นเธอแล้วถึงรู้ว่าทุกอย่างเป็นเรื่องจริง
“ท่านมองอะไรน่ะ” ทันใดนั้น เจ้าชายก็พบว่าอีกฝ่ายวางหนังสือมหัศจรรย์ลงแล้วเอียงศีรษะมองเขา “มองข้าหรือ”
“อะแฮ่ม...” เขาเผลอเบนสายตาไปที่อื่นก่อนจะเบนกลับมาที่เดิมอย่างรวดเร็ว “อืม...ใช่”
จากการอยู่ด้วยกันมาเป็นเวลาเกือบหนึ่งปี เวลานี้คนทั้งสองสนิทสนมกันมาก โรแลนด์ไม่ได้เป็นฝ่ายตั้งรับเหมือนเมื่อก่อนอีกต่อไป ยิ่งคืนนี้พวกเขาอยู่ด้วยกันตามลำพังด้วยแล้ว เขาจึงปล่อยความรู้สึกที่เก็บมาตลอดได้อย่างเต็มที่
พวกเขาสบตากันสักครู่ก่อนจะหัวเราะออกมาพร้อมกัน
“ท่านว่าคำขอของข้าเอาแต่ใจตัวเองเกินไปหรือไม่” อันนาส่ายหน้ายิ้มๆ “ทั้งๆ ที่ทุกคนเป็นห่วงข้าถึงเพียงนั้น แต่ข้ากลับไม่ยอมให้พวกนางเข้ามาในห้อง”
“เจ้าก็พูดเสียใหญ่โตเชียว” โรแลนด์แบมือว่า “พวกนางก็แค่ประหลาดใจเล็กน้อยเท่านั้น”
“หากอกาธาไม่พูดถึง ‘วิธีโบราณ’ พวกนั้น ข้าก็คงไม่ขออะไรแบบนี้หรอก” เธอแลบลิ้น...สีหน้าที่เริงร่าแบบนี้ไม่ค่อยปรากฏบนใบหน้าของอันนาบ่อยนัก “ต่อไปพวกพี่น้องคนอื่นๆ จะต้องเอาอย่างข้าแน่ๆ ถึงตอนนั้นท่านคงยุ่งน่าดู”
โรแลนด์ยิ้มอย่างจนใจ “ข้าเดาว่าพวกนางส่วนใหญ่น่าจะขอขนมปังไอศกรีมเพิ่มมากกว่า”
พอรู้ว่าวันตื่นรู้ของอันนากำลังจะมาถึง อกาธาก็รีบเล่าประสบการณ์ของตัวเองในเมืองศักดิ์สิทธิ์ทาคิลาให้เธอฟังทันที...จากผลการวิจัยของสมาพันธ์ แม่มดที่ใกล้จะบรรลุนิติภาวะหรือกำลังจะก้าวผ่านวันตื่นรู้ไม่เพียงแต่จะต้องระบายพลังวิเศษออกไปจากร่างกาย เพื่อลดแรงตีกลับของพลังเท่านั้น แต่ยังควรให้ความสำคัญกับสุขภาพจิตด้วย อารมณ์ที่เบิกบานและความพึงพอใจช่วยต้านพลังที่ตีกลับได้อย่างมหาศาล ดังนั้น หากมีแม่มดคนสำคัญกำลังจะบรรลุนิติภาวะล่ะก็ สมาพันธ์ก็จะส่งคนไปปรนนิบัติเอาใจพวกเธอโดยเฉพาะ
พออันนารู้เรื่องนี้เข้า ก็ขอให้โรแลนด์อยู่เป็นเพื่อนเธอในวันตื่นรู้แค่คนเดียว
“เพราะอกาธาแท้ๆ ข้าถึงได้มีความสุขเช่นนี้” เธอพูดตรงๆ “ตอนบรรลุนิติภาวะไม่ได้เห็นหน้าท่าน สุดท้ายก็ได้ชดเชยเอาตอนนี้”
พอได้เห็นสีหน้าจริงจังของอีกฝ่าย โรแลนด์ก็อดเขินขึ้นมาไม่ได้ เขากระแอมพลางหยิบหนังสือเล่มบางที่พันริบบิ้นสีสวยจากด้านหลังออกมายื่นให้อันนา “นี่คือของขวัญวันตื่นรู้ของเจ้า”
เขาอุตส่าห์รีบเขียนหนังสือคณิตศาสตร์ระดับสูงเรื่องแคลคูลัสอย่างเอาเป็นเอาตายก็เพื่อให้ทันวันนี้...สำหรับแม่มดแล้ว วันตื่นรู้สำคัญกว่าวันเกิดมากนัก ถึงขั้นเรียกได้ว่าเป็นการเกิดใหม่ครั้งที่สองด้วยซ้ำ แต่ไหนแต่ไรมา โรแลนด์ก็มักมีปัญหาเรื่องการเลือกของขวัญให้คนในเทศกาลต่างๆ อยู่แล้ว จนถึงตอนนี้ก็ยังไม่มีอะไรเปลี่ยนแปลง หลังจากที่ครุ่นคิดจนหัวแทบแตก เขาก็ตัดสินใจว่าจะมอบความรู้ใหม่เป็นของขวัญให้อันนา...อันนามีพรสวรรค์ด้านการเรียนหนังสือ อีกทั้งยังสนใจเรื่องพวกนี้ไม่น้อยด้วย เขาเลือกของขวัญชิ้นนี้ให้คงไม่น่ามีปัญหาอะไร
ทว่า เธอรับหนังสือที่ห่อปกสีส้มไปแล้วกลับไม่ได้เปิดดูทันทีเหมือนที่ผ่านมา แต่กลับวางมันไว้ด้านข้างพร้อมกับหนังสือมหัศจรรย์ “ขอบคุณท่านมาก”
“หนังสือนิทานนั่น...เจ้าอ่านจบแล้วหรือ”
“ยังหรอก” อันนาส่ายหน้าเบาๆ “แต่ข้าอยากรู้เรื่องที่พิเศษกว่านั้น”
“เรื่องที่พิเศษหรือ” โรแลนด์อึ้งไปเล็กน้อย
“อืม” เธอยิ้มบางๆ “ก็เรื่องของท่านอย่างไรเล่า...ครั้งก่อนยังฟังไม่ถึงไหนก็เผลอหลับไปเสียก่อน ครั้งนี้ข้าขอฟังต่อได้หรือไม่”
หมายถึงวันที่นอนอยู่บนเตียงเขาน่ะหรือ โรแลนด์เม้มปาก ในใจนึกวู่วาม อยากจะเล่าความเป็นมาที่แท้จริงของตัวเองให้อีกฝ่ายฟังเหลือเกิน ไม่ใช่ปิดบังเธอไปเรื่อยๆ แบบนี้ “เจ้าจำได้หรือไม่ว่า ข้าเคยบอกเจ้าไปว่าข้าเคยอาศัยอยู่ในเมืองใหญ่ ที่จริงแล้วเมืองที่ว่านั่น...ไม่ใช่เมืองหลวงของเกรย์คาสเซิลหรอก”
“ข้ารู้”
“หา” คำตอบของอันนาทำให้เขาตะลึง
“พอข้ากลับมาคิดดีๆ อีกทีก็พบว่า ต่อให้เป็นวังหลวงในเมืองหลวง ก็ไม่มีทางเกิดเหตุการณ์อย่างที่ท่านเล่ามาแน่นอน” เธอฉีกยิ้มว่า “ข้าน่ะอ่าน ‘ประวัติศาสตร์เกรย์คาสเซิล’ จบไปหลายรอบแล้วนะ”
“เอ่อ...อย่างนั้นหรือ” โรแลนด์รู้สึกลังเลเล็กน้อย “อันที่จริง ข้า...”
“ท่านไม่ต้องพูดหรอก” อันนาห้ามเขา “ท่านกำลังลังเล นั่นแสดงว่านี่ไม่ใช่เรื่องที่พูดออกมาได้ง่ายๆ จริงไหม เช่นนั้นก็ไม่ต้องพูดหรอก แล้วอีกอย่าง เรื่องนี้ก็เดาได้ไม่ยากด้วย ข้าเชื่อว่าไม่ได้มีแค่ข้าเท่านั้นที่รู้สึกแบบนี้ ยิ่งอยู่ใกล้ท่านมากเท่าไร ก็ยิ่งสัมผัสได้ว่า...ท่านแตกต่างจากคนอื่นๆ” เธอหยุดไปเล็กน้อย “สู้พวกเรามา...พนันกันดีกว่า”
“พนัน...อะไร”
“พนันว่าข้าเดาถูกมากแค่ไหน” อันนาพูดอย่างกระตือรือร้น “ข้าจะเขียนข้อสันนิษฐานของข้าลงในสมุด ไว้ท่านสะดวกใจจะเล่ามันออกมาเมื่อไร ค่อยมาดูกันว่าข้าเดาถูกกี่ข้อ ถ้าเกินครึ่งก็ถือว่าข้าชนะ”
โรแลนด์พลันนึกถึงเกมที่เขามักเล่นบ่อยๆ ตอนสมัยเด็กๆ แคปซูลเวลา วิธีเล่นก็คือเขียนข้อความที่อยากบอกตัวเองในอนาคตใส่ลงไปในกระป๋อง จากนั้นรอจนเวลาผ่านไปสักหลายๆ ปีจึงค่อยเปิดดู...แม้ว่าถึงตอนนั้นกระป๋องส่วนใหญ่จะหายไปเกือบหมด แต่พอเจอกระป๋องที่ยังเหลืออยู่เพียงไม่กี่ใบ และได้อ่านข้อความที่ตัวเองทิ้งไว้เมื่อหลายปีก่อน มันก็ยังเป็นความรู้สึกที่ไม่อาจบรรยายอยู่ดี
เขาไม่ได้ถามว่าเดิมพันคืออะไร เพราะใครจะแพ้หรือใครจะชนะก็ไม่มีความหมายทั้งนั้น ที่อันนาพูดแบบนี้ก็เพราะต้องการปลอบเขา ไม่ใช่เพราะต้องการเดาคำตอบจริงๆ เขาต้องยอมรับจริงๆ ว่าในบรรดาแม่มดทั้งหมด คนที่รู้ใจเขาและเข้าใจความคิดเขาที่สุดก็คืออันนานี่เอง
“อืม ตกลงตามนี้” เขาพยักหน้า
“เช่นนั้นครั้งก่อนท่านเล่าถึงตรงไหนแล้วนะ”
“ตรงที่เรียนกับอาจารย์จบแล้ว...” โรแลนด์หัวเราะ “เริ่มจากตรงนี้ก็แล้วกัน”
ตอนที่แสงแดดยามเช้าฉายประกายผ่านเส้นขอบฟ้าขึ้นมานั้น อันนาผ่านวันตื่นรู้ครั้งแรกของเธอหลังจากบรรลุนิติภาวะมาได้อย่างปลอดภัย
………………………………….




[Go To Next Chapter]( ./324.md)