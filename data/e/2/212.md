##บทที่ 300 หอพักแม่มด
“อ้าก อ้าก!”
เมซีกระพือปีกสะบัดหางอยู่ในสวนหลังปราสาทที่เพิ่งสร้างเสร็จ ทั้งยังหมุนตัวหนึ่งรอบให้ทุกคนได้เห็นชัดๆ
แม้โรแลนด์จะได้ยินเรื่องนี้จากพวกแม่มดมาแล้ว แต่พอได้เห็นเมซีที่แปลงร่างเป็น ‘สัตว์อสูร’ กับตาตัวเองจริงๆ ก็ยังเผลอตกใจจนได้
นกยักษ์ผิวสีน้ำตาลตัวนี้มีขนาดลำตัวรวมหางยาวสิบเมตร ปีกที่สยายออกแล้วยาวเกือบสิบห้าเมตร เป็นปีกประเภทเดียวกับค้างคาว เวลาอยู่ใต้แสงอาทิตย์จะเห็นเส้นเลือดและโครงกระดูกที่อยู่ใต้หนังบางๆ ได้อย่างชัดเจน และคงเป็นเพราะขนาดร่างกายที่ยาวเกินไป นกชนิดนี้จึงมีสี่ขา ขนาดของมันหนาพอๆ กับแขนของผู้ใหญ่ ส่วนปลายเป็นกรงเล็บ ใช้สำหรับพยุงร่างกาย
ทว่าสิ่งที่สะดุดตาโรแลนด์ที่สุดก็คือศีรษะของมัน...ดวงตาสามดวงกระจายอยู่เหนือศีรษะและทั้งสองด้านของศีรษะเป็นมุมสามเหลี่ยม นอกจากดวงตาแล้ว ใบหน้าของมันก็มีแค่ปากกว้างสีแดงก่ำ ซึ่งไม่ใช่จะงอยปากปกติเหมือนนกทั่วไป เวลาเมซีขยับปากพูด ปากของมันจะอ้าๆ หุบๆ เผยให้เห็นฟันอันแหลมคมและลิ้นยาว พอพวกแม่มดคนอื่นๆ เห็นเข้าก็กรีดร้องด้วยความตกใจ
“นี่คือพาหนะของปีศาจหรือ” ลีฟพูดอย่างอึ้งๆ “โชคดีที่พวกเราไม่เจอสัตว์ประหลาดชนิดนี้ตอนอยู่ในดินแดนร้าง มิฉะนั้นคงไม่มีใครหนีรอดแม้แต่คนเดียว”
“หากไม่ใช่เพราะนางพัฒนาพลังแล้วล่ะก็ ข้าก็คงไม่ได้กลับมาเหมือนกัน” ไนติงเกลลูบลำคอเกลี้ยงเกลาของเมซี “ข้าจะเตรียมปลาแห้งให้เจ้าหนึ่งห่อทุกวันเลย”
“อ้าก…!”
“ข้ารู้แล้ว ให้ราดน้ำผึ้งเยอะๆ ด้วยใช่ไหมล่ะ”
นกยักษ์ส่ายหางอย่างอารมณ์ดี
ปลาแห้งที่ว่านั่นมันของข้าชัดๆ โรแลนด์แอบถอนใจเงียบๆ อยู่ๆ ก็ขโมยของในครัวมาตกรางวัลคนอื่น ยังกล้าพูดเสียเต็มปากเต็มคำอีก!
“เช่นนั้นพวกเรามาทดสอบพลังใหม่เหมือนทุกครั้งกันดีกว่า”
“เพคะ!”
…
การทดสอบกินเวลาตลอดทั้งบ่าย ในที่สุดโรแลนด์ก็เข้าใจพลังของสัตว์ประหลาดในแบบฉบับเมซีแล้ว
ผลงานการแปลงร่างของเธอยังคงใหญ่กว่าต้นฉบับเหมือนที่แล้วมา นกยักษ์ผิวสีน้ำตาลฉบับแปลงร่างนี้มีขนาดใหญ่กว่านกยักษ์ตัวจริงที่ปีศาจขี่พอสมควร ทั้งยังสามารถแบกรับน้ำหนักได้มากขึ้นเล็กน้อยด้วย เธอสามารถบรรทุกแม่มดสองคนบินได้ในเวลาเดียวกัน แต่หากต้องบรรทุกน้ำหนักเต็มอัตรา ความเร็วในการบินก็จะอยู่ที่ประมาณแปดสิบกิโลเมตรต่อชั่วโมงเท่านั้น ซึ่งหากเทียบกับไลต์นิ่งแล้วยังถือว่าช้ากว่ามาก
แต่ข้อได้เปรียบของเมซีอยู่ที่ระยะเวลาที่พลังออกฤทธิ์ เวลาที่ไลต์นิ่งบรรทุกของหนักๆ เธอจะบินได้ค่อนข้างต่ำ มิหนำซ้ำยังเสียพลังเพิ่มขึ้นด้วย ส่วนเมซีนั้นหากได้แปลงร่างเป็นนกยักษ์แล้ว ไม่ว่าจะบินสูงหรือต่ำ แบกผู้โดยสารคนเดียวหรือสองคน ก็ใช้พลังน้อยทั้งนั้น สิ่งเดียวที่ต้องคำนึงก็คือพละกำลังของตัวเอง
เวลานี้พลังวิเศษในตัวเมซีเพิ่มขึ้นจนน่าตกใจ พลังที่เคยอยู่ในระดับล่างก็เลื่อนขึ้นมาอยู่ระดับกลางอย่างรวดเร็ว นั่นทำให้เธอสามารถแปลงร่างได้เจ็ดถึงแปดครั้งต่อวัน
นอกจากนี้ การพัฒนาพลังของเมซียังช่วยยืนยันข้อสันนิษฐานก่อนหน้านี้ของโรแลนด์ด้วย
การพัฒนาพลังของแม่มดขึ้นอยู่กับความเข้าใจพลังของตัวเอง ไม่ว่าความเข้าใจนี้จะมาจากการเรียนหนังสือหรือมาจากการรู้สึกตัวอย่างฉับพลัน ก็สามารถกระตุ้นพลังให้เกิดความเปลี่ยนแปลงได้ทั้งนั้น
นั่นเท่ากับว่า แม่มดสามารถพัฒนาพลังได้โดยธรรมชาตินั่นเอง...เมื่อวันเวลาผ่านพ้นไป จะต้องมีแม่มดสักคนหรือสองคนพัฒนาพลังได้เสมอ พลังหลังพัฒนานั้นแตกต่างจากพลังดั้งเดิมราวฟ้ากับดิน หรืออาจถึงขั้นที่เรียกได้ว่าเปลี่ยนร้ายกลายเป็นดีด้วยซ้ำ หรือนี่จะเป็นเหตุผลที่ศาสนจักรพยายามกำจัดแม่มดอย่างสุดจิตสุดใจ
หลังจากกินมื้อเที่ยงแล้ว ภายในเขตปราสาทผู้ปกครองก็มีเรื่องน่ายินดีครั้งใหญ่
ในที่สุด หอพักแม่มดก็ได้ฤกษ์เปิดใช้งานแล้ว หลังจากที่ดำเนินการก่อสร้างและตกแต่งมาเป็นเวลาเกือบสี่เดือน
โรแลนด์มองดูหอพักซึ่งมีเพียงสามชั้น และมีห้องชุดไม่ถึงห้าสิบห้องหลังนี้ด้วยความตื้นตันใจ หากอยู่ในยุคสมัยใหม่ อาคารแบบนี้คงเห็นได้แค่ในชนบทเท่านั้น แต่พอมาอยู่ที่นี่ มันคือผลงานการก่อสร้างระดับสูงสุดในอาณาจักรเลยก็ว่าได้...ซึ่งงานนี้ไม่ได้วัดกันที่ขนาด แต่เป็นที่วิทยาการ
มันเป็นอาคารโครงสร้างอิฐผสมคอนกรีตเสริมไม้ไผ่แห่งแรกในยุคนี้
เขาจำได้ว่าตอนที่เทเสาคอนกรีตต้นแรกนั้น คาร์ลเคยพูดกับเขาด้วยความรู้สึกที่หลากหลายว่า “ที่แท้ซีเมนต์ก็ทำเช่นนี้ได้ด้วย แค่นำมาผสมกับหินก็ปั้นแต่งเป็นรูปทรงต่างๆ ได้ตามใจ จะนำไปประกอบเป็นส่วนไหนของอาคารก็ได้...ฝ่าบาท กระหม่อมว่าอีกไม่นาน อาชีพช่างหินคงหายไปจากสายงานก่อสร้างแล้วพ่ะย่ะค่ะ”
นอกจากเสาและคานแล้ว พื้นของหอพักก็ถูกปูด้วยแผ่นซีเมนต์ทั้งหมด เมื่อเห็นแผ่นซีเมนต์แต่ละแผ่นที่มีรูตรงกลาง โรแลนด์ก็รู้สึกราวกับได้ย้อนกลับไปในวัยเด็กอีกครั้ง...มีแต่คนที่เกิดในยุคแปดศูนย์เท่านั้นถึงจะมีโอกาสเห็นวัสดุก่อสร้างโบราณชนิดนี้ พอเขาอายุได้สิบกว่าปี ของพวกนี้ก็ถูกแทนที่ด้วยพื้นคอนกรีต และสูญหายไปตามกาลเวลา
แต่ที่เมืองชายแดนแห่งนี้ พื้นอาคารที่ ‘ล้าหลัง’ ชนิดนี้กลับถูกชุบชีวิตขึ้นมาอีกครั้ง
หอพักแม่มดตั้งอยู่ทางด้านซ้ายของปราสาท ตั้งฉากกับปราสาทเป็นรูปตัวแอล พื้นที่ว่างซึ่งถูกโอบล้อมด้วยอาคารสองหลังก็คือสวนดอกไม้ซึ่งถูกขยายพื้นที่แล้วนั่นเอง เวลานี้พื้นที่ของมันใหญ่กว่าเมื่อก่อนถึงสามสี่เท่า เพียงพอให้ลีฟดัดแปลงพันธุ์พืชเกษตรและผลไม้ได้สบายๆ
********************
อีฟลินซึ่งย้ายมาอยู่ห้องใหม่แล้วยังไม่หายกระวนกระวายใจ
อยู่เมืองชายแดนมาก็หนึ่งเดือนแล้ว แต่นอกจากชิมเหล้าให้เจ้าชายแล้ว เธอก็ไม่มีภารกิจอื่นอีก มิหนำซ้ำผลสอบเมื่อครั้งก่อนก็ต่ำเตี้ยเรี่ยดิน ได้เพียงห้าคะแนนเท่านั้น...แม้อาจารย์บุ๊กจะไม่ได้ประกาศคะแนนต่อหน้าทุกคน แต่เรื่องแบบนี้ถ้าใครอยากรู้ แค่ไปแอบถามเอาก็เดาได้แล้ว
ขนาดเมซีที่พูดจาไม่เป็นภาษายังได้ตั้งหกสิบเอ็ดคะแนน!
เธอรู้สึกเหมือนตัวเองไม่ต่างจากคนปัญญาอ่อนเลย
แต่ถึงกระนั้น เจ้าชายก็ยังปฏิบัติต่อเธอไม่ต่างจากแม่มดคนอื่นๆ เขายังเรียกเธอไปถามเรื่องเหล้าจากเมืองต่างๆ เป็นระยะ จากนั้นก็ให้เธอชิมเหล้าขาวรสชาติร้อนแรงที่เพิ่งผลิตใหม่ เมื่อปลายเดือนก่อนเธอยังได้ค่าตอบแทนเป็นเงินหนึ่งเหรียญทองด้วย แต่นั่นทำให้เธอยิ่งรู้สึกไม่สบายใจ...เมื่อเทียบกับแม่มดอีกสี่คนที่เหลือแล้ว เธอรู้สึกเหมือนตัวเองนั่งกินนอนกินอย่างไรอย่างนั้น
“ข้างๆ ห้องรับแขกมีห้องครัวสำหรับใช้ทำอาหารโดยเฉพาะด้วยล่ะ แล้วก็ยังมีห้องเล็กๆ แปลกๆ สีขาวอีกห้องด้วย เจ้ามาดูด้วยกันสิ” แคนเดิลประตูห้องนอนพลางพูดอย่างตื่นเต้น
“อืม…” อีฟลินตอบเสียงอ่อย
“เจ้าเป็นอะไรน่ะ ไม่สบายหรือ” แคนเดิลชะงักไป ก่อนจะนั่งยองๆ ลงแตะหน้าผากเธอ “ก็ไม่ร้อนนี่” จากนั้นเธอก็ยิ้มว่า “อย่าบอกนะว่าเจ้าคิดถึงพวกพี่น้องในสมาคมที่นอนเตียงเดียวกันน่ะ”
อีฟลินเงียบไปสักครู่จึงพูดเบาๆว่า “พวกเรามาอยู่ที่นี่ได้เดือนกว่าแล้วกระมัง”
“ก็ประมาณนั้น”
“โลตัสใกล้จะสร้างกำแพงเมืองแห่งใหม่เสร็จแล้ว ฮันนี่ก็ฝึกสัตว์ส่งสารให้เจ้าชายได้ฝูงใหญ่ ส่วนซิลเวียก็ได้ไปสำรวจสัตว์ประหลาดน่ากลัวกับเจ้าชาย” เธอพูดอย่างหดหู่ “มีแต่ข้าเท่านั้นที่ไม่มีภารกิจสักอย่าง ขนาดเนื้อหาการฝึกพลังก็ไม่มี มิหนำซ้ำผลสอบยังแย่ที่สุดอีก...ข้าไม่เข้าใจจริงๆ ว่าเหตุใดเจ้าชายจึงเลือกข้ามาที่นี่”
“เอ่อ” แคนเดิลคิดอยู่สักครู่ “หรือไม่อย่างนั้น เจ้าลองไปถามพระองค์ตรงๆ เลยดีหรือไม่”
“หา”
“เจ้าชายโรแลนด์เป็นพระเชษฐาของเจ้าหญิงทิลลี เจ้าก็เห็นแล้วนี่ว่าพระองค์ทรงปฏิบัติต่อแม่มดด้วยความจริงใจ ขนาดซิลเวียที่ชอบพูดติดปากว่า ‘อยู่ห่างๆ เจ้าชายโรแลนด์ไว้ อย่าไว้ใจพระองค์เด็ดขาด’ ก็ยังเปลี่ยนความคิดเลย เมื่อวานนางยังชมพระองค์หลายคำเชียวล่ะ” แคนเดิลยักไหล่ “เจ้าถามพระองค์ไปตรงๆ นั่นล่ะ พระองค์ไม่ทรงจับเจ้ากินหรอก”
อย่างนั้นหรือ จะว่าไปก็ฟังดูมีเหตุผลอยู่
อีฟลินคิดอยู่ครู่ใหญ่ เพื่อที่จะได้หลุดพ้นจากความอึดอัดใจ เธอตัดสินใจจะลองทำตามที่แคนเดิลบอกสักครั้ง
........................................


[Go To Next Chapter]( ./213.md)