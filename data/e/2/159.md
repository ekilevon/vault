##บทที่ 247 พิธีจบการศึกษา
“ดูสิ นั่นท่านบุ๊กนี่” ไพเพอร์แอบใช้ศอกกระทุ้งจิลลี “ได้ยินว่านางเป็นหัวหน้ากองการศึกษาล่ะ”
“หัวหน้า...กองการศึกษาหรือ” ฝ่ายหลังถามอย่างสงสัย “คืออะไรน่ะ”
“ก็คือคนที่ดูแลพวกอาจารย์อย่างไรเล่า เจ้าชอบอาจารย์เฟร์รานที่สุด เกลียดอาจารย์แฮเบนจอมโวยวายที่สุดไม่ใช่หรือ” ไพเพอร์อธิบาย “ทั้งอาจารย์เฟร์รานและอาจารย์แฮเบนก็อยู่ใต้สังกัดท่านบุ๊กนี่ล่ะ”
“แล้วเจ้ารู้เรื่องพวกนี้มาจากไหน” จิลลีกระพริบตา “จากคนสำคัญที่เจ้าพูดถึงคนนั้นน่ะหรือ”
“หึๆๆ แน่นอนสิ” เขายิ้มอย่างภูมิใจ “แล้วอีกอย่างนะ ข้ายังรู้อะไรมากกว่านี้อีก คนที่จะมาร่วมพิธีจบการศึกษาวันนี้น่ะไม่ได้มีแค่เจ้าหน้าที่ในสำนักงานเมืองเท่านั้น แต่ยังมีผู้ปกครองเมืองชายแดน เจ้าชายโรแลนด์ด้วย!”
“จริงหรือ” สาวน้อยตาเป็นประกาย “แล้วเจ้าชายจะทรงสนทนากับพวกเราหรือไม่”
“เอ่อ...เรื่องนี้ข้าก็ไม่รู้เหมือนกัน” ไพเพอร์ลูบศีรษะ “ก็น่าจะนะ”
อย่างไรเสียเขาก็ได้ยินมาจากพี่แวนนาอีกทีนี่นา...พูดถึงพี่แวนนา คนคนนี้เรียกได้ว่าร้ายกาจแท้ๆ เมื่อก่อนนี้เขายังเป็นแค่คนบดหินธรรมดาๆ ที่เขตถนนเก่า แต่พอได้เข้ากองพลเรือนก็กลายเป็นหัวหน้ากองทันที และตอนนี้ก็ได้เป็นนายทหารประจำกองปืนใหญ่ของกองทัพที่หนึ่งแล้ว เงินเดือนสูงถึงยี่สิบห้าเหรียญเงินเชียวล่ะ มิหนำซ้ำยังเคยจับมือและพูดคุยกับเจ้าชายด้วย!
แม้แวนนาจะอยู่ในค่ายทหารเป็นส่วนใหญ่ แต่เมื่อไรที่กลับมาก็มักมีเรื่องราวแปลกๆ สนุกๆ มาเล่าให้ฟังมากมาย ทุกครั้งที่เขากลับมา ไพเพอร์จะตามไปถามเรื่องราวต่างๆ จากเขาเป็นประจำ ในฐานะที่เป็นผู้ชื่นชมและอดีตเพื่อนบ้านของแวนนา ไพเพอร์รู้มักรู้ข่าวใหม่ๆ จากเขาก่อนใครเสมอ
อย่างเรื่องที่เจ้าชายจะมาร่วมพิธีจบการศึกษาครั้งนี้ แวนนาก็เป็นคนบอกเขาเช่นกัน...ก่อนหน้านี้หนึ่งสัปดาห์ กองทัพที่หนึ่งได้รับคำสั่งอารักขาและคุ้มกันเจ้าชาย ทั้งยังได้ซักซ้อมเตรียมงานใกล้ๆ กับอาคารเรียนด้วย
ไม่นานนัก ขบวนทหารในชุดเครื่องแบบเรียบร้อยก็เดินหน้าเชิดหลังตรงเข้ามาด้วยท่าทางกระฉับกระเฉง ชายสองคนที่อยู่กลางขบวนก็คือเจ้าชายกับหัวหน้าอัศวินของเขา
ฝูงชนพลันตื่นตกใจกันยกใหญ่
เจ้าชายรอจนทหารตั้งแถวหน้าทางเข้าอาคารเรียนเสร็จแล้ว จึงเดินเข้าไปในโถงใหญ่ พลางโบกมือให้พวกนักเรียนที่ยืนเรียงแถวกันอยู่ “สวัสดี ประชาชนของข้า ข้าคือผู้ปกครองเมืองชายแดนและดินแดนตะวันตก โรแลนด์ วิมเบิลดัน ข้ามาแสดงความยินดีกับพวกเจ้าที่สำเร็จหลักสูตรการศึกษาขั้นต้น และได้เป็นบัณฑิตรุ่นแรกของเมืองชายแดน”
ไม่มีใครพูดอะไรสักคำ ไม่ใช่เพราะพวกเขาไม่รู้สึกอะไร ทว่าเพราะคนส่วนใหญ่ตื่นเต้นจนไม่รู้จะพูดอะไรมากกว่า
จิลลีเขย่าแขนไพเพอร์ไม่หยุด “เจ้าชายตรัสกับพวกเราด้วยล่ะ!”
ไพเพอร์เองก็ตื่นเต้นไม่แพ้กัน คราวนี้เขาได้สัมผัสเจ้าชายในระยะใกล้เหมือนแวนนาแล้ว
“ที่พวกเจ้าผ่านการทดสอบและสำเร็จการศึกษาได้รวดเร็วเช่นนี้ เป็นเพราะพวกเจ้าส่วนใหญ่เคยเป็นนักเรียนของอาจารย์คาร์ล ฟอว์เบิร์ตมาก่อน จึงได้เปรียบคนอื่นๆ มาตั้งแต่แรก ดังนั้น จงอย่าทะนงตัวไป บนโลกนี้ยังมีความรู้อีกมากมายรอให้พวกเจ้าสำรวจและค้นพบอยู่” โรแลนด์พูดต่อ “แน่นอนว่าวันนี้ยังคงเป็นวันดีๆ ที่น่าเฉลิมฉลอง นับแต่นี้ไป พวกเจ้าจะได้เดินบนเส้นทางที่ต่างจากคนอื่นอย่างสิ้นเชิง ไม่ว่าจะทำงานด้านไหนก็จะได้รับค่าตอบแทนที่น่าพอใจเสมอ ข้าขอแสดงความยินดีกับพวกเจ้า ณ ที่นี้ด้วย!”
“เจ้าชาย...ทรงพระเจริญ!” ไม่รู้ว่าใครเริ่มตะโกนเป็นคนแรก จากนั้นทุกคนก็ตะโกนตามด้วยความตื้นตัน “ทรงพระเจริญ! พวกเรายินดีรับใช้เจ้าชายโรแลนด์!”
โรแลนด์รอจนเสียงโห่ร้องซาลงแล้วจึงยิ้มว่า “ลำดับถัดไป ข้าจะมอบประกาศนียบัตรให้พวกเจ้าทุกคน เพื่อเป็นหลักฐานอันทรงเกียรติว่าพวกเจ้าได้สำเร็จการศึกษาแล้ว” เขาเปิดสมุดเล่มเล็กๆ ออก “ไพเพอร์”
ไพเพอร์รู้สึกตัวแข็งทื่อ ได้แต่อ้าปากมองเจ้าชาย ไม่รู้จะพูดอะไรดี จนกระทั่งอาจารย์เฟร์รานโบกมือให้เขา “ไม่ต้องกลัว ไปหาเจ้าชายสิ”
เขาเดินตัวแข็งออกจากแถว ได้ยินแม้กระทั่งเสียงหัวใจตัวเองที่เต้นดังตุ้บๆ ทันใดนั้น เขาก็นึกถึงท่าวันทยหัตถ์ที่แวนนาพูดถึงบ่อยๆ...ท่านั้นง่ายกว่าท่าทำความเคารพของอัศวิน และใช้แสดงความจงรักภักดีของตัวเองได้เช่นกัน ทั้งยังเป็นท่าที่เจ้าชายคิดขึ้นเองด้วย แม้จะไม่แน่ใจว่าท่าที่ถูกต้องเป็นอย่างไร แต่ก็เขาก็ยังรวบรวมความกล้า ทำตามภาพที่เคยเห็นในความทรงจำ ยกมือขึ้นแตะหน้าผากอย่างแข็งขัน
ท่าทางนั้นทำเอาเจ้าชายถึงกับหลุดหัวเราะ เขาพยักหน้าก่อนจะยื่นสมุดให้ไพเพอร์ “ถ้าเลื่อนมือไปใกล้หูอีกนิดจะถูกต้องกว่านี้...ยินดีด้วยที่จบการศึกษาแล้ว”
“ขะ...ขอบพระทัยพ่ะย่ะค่ะ” ไพเพอร์รับสมุดมาก่อนจะเดินตัวแข็งกลับแถวไป จนกระทั่งเจ้าชายเริ่มแจกประกาศนียบัตรให้คนอื่นๆ แล้ว เขาถึงได้สติกลับมา
“ขอข้าดูด้วยสิ ในนั้นเขียนอะไร” จิลลียื่นหน้ามาดูด้วยความสงสัย
“เดี๋ยวเจ้าก็ได้เหมือนกันน่า จะรีบอะไรหนักหนาเล่า” เขาบ่นเบาๆ มือทั้งสองเปิดปกประกาศนียบัตรอย่างสั่นๆ ในนั้นเป็นกระดาษหนังแกะคุณภาพดี มุมซ้ายบนเป็นรูปใบหน้าเขา ตรงกลางเป็นรูปหอคอยกับทวนอันเป็นสัญลักษณ์ของราชวงศ์ บนนั้นมีตัวอักษรเขียนอยู่สองสามบรรทัด หากเป็นเมื่อครึ่งปีก่อน เขาคงขอให้อาจารย์คาร์ลอธิบายความหมายของข้อความเหล่านั้น แต่ตอนนี้ ไพเพอร์สามารถอ่านและเขียนคำพื้นฐานได้แล้ว เขาแอบอ่านประกาศนียบัตรเงียบๆ ในใจ...
‘บัณฑิตภาคการศึกษาที่หนึ่งจากสถาบันการศึกษาเมืองชายแดน ไพเพอร์’
‘ผู้อำนวยการ บุ๊ก’
‘ผู้มอบประกาศนียบัตร ผู้ปกครองเมืองชายแดน โรแลนด์ วิมเบิลดัน’
...
หลังจากแจกประกาศนียบัตรทั้งหมดเสร็จแล้ว โรแลนด์ก็ปรบมือเรียกความสนใจของทุกคนกลับมา “นับแต่นี้ไป พวกเจ้าก็สามารถทำงานหลายอย่างที่คนทั่วไปทำไม่ได้แล้ว งานพวกนี้ล้วนมีค่าตอบแทนที่น่าพอใจ อย่างน้อยที่สุดก็สิบเหรียญเงินต่อเดือนได้ ลำดับต่อไป ขอเชิญสุภาพสตรีบุ๊กมาแนะนำรายละเอียดงานซึ่งประกาศโดยสำนักงานเมือง” เขาชูมือขึ้น ส่งสัญญาณให้ทุกคนอยู่ในความสงบ “พวกเจ้าไม่จำเป็นต้องตัดสินใจตอนนี้ก็ได้ ลองกลับไปปรึกษาคนที่บ้านให้ดีก่อน ตัดสินใจได้เมื่อไรค่อยนำบัตรประชาชนกับประกาศนียบัตรไปยื่นที่สำนักงานเมือง”
จิลลีอาศัยจังหวะที่บุ๊กกำลังแนะนำงาน หันมาถามไพเพอร์ว่า “เจ้าตัดสินใจแล้วหรือยัง ข้าว่าจะไปทำงานที่โรงงานจักรยานล่ะ ค่าตอบแทนสูงกว่าที่พ่อข้าได้อีกนะ ดีไม่ดียังอาจได้จักรยานใหม่มาใช้เปล่าๆ ด้วย!”
“ดีแล้วล่ะ” ไพเพอร์ตอบอย่างไม่ใส่ใจ ระยะนี้ มีคนนำป้ายไม้ขนาดใหญ่สี่ป้ายมาตั้งที่ลานเมือง บนนั้นเป็นรูปเจ้าชายและขุนนางอีกสองสามคน พาหนะเหล็กรูปทรงประหลาดที่อยู่ใต้ร่างพวกเขาเรียกเสียงวิพากษ์วิจารณ์จากชาวเมืองได้อย่างล้นหลาม นอกจากนี้ เงินเดือนที่โรงงานจักรยานก็สูงถึงสิบห้าเหรียญเงิน หากไม่ใช่เพราะที่นั่นรับเฉพาะคนที่จบการศึกษาขั้นต้นแล้วล่ะก็ ป่านนี้คนคงสมัครกันเต็มแล้ว
แต่ว่า เขามีงานอื่นที่อยากทำมากกว่า
นับตั้งแต่ได้เห็นพิธีมอบเหรียญเกียรติยศเป็นต้นมา ความคิดหนึ่งก็ผุดขึ้นมาในหัวไพเพอร์อย่างไม่อาจห้าม...เขาหวังว่าสักวัน เขาจะมีโอกาสขึ้นเวทีไปรับเหรียญเกียรติยศจากเจ้าชายต่อหน้าคนนับพันเหมือนนาน่า อดีตเพื่อนร่วมชั้นเรียนของเขาบ้าง
เจ้าชายบอกว่า คนที่จะได้รับเหรียญเกียรติยศจะต้องเป็นคนที่ทำคุณประโยชน์ให้เมืองชายแดนอย่างใหญ่หลวง หากเขาเข้าไปทำงานในโรงงานจักรยาน ทั้งชีวิตก็คงไม่มีโอกาสนั้น แต่ครั้นจะให้ไปคุมทหารทำสงคราม ฟาดฟันศัตรูเหมือนขวานเหล็กเขาก็ทำไม่ได้ แถมพลังวิเศษอย่างแม่มดก็ไม่มีอีก ตัวอย่างเดียวที่เขาพอจะเดินตามได้ก็คือหัวหน้านักเล่นแร่แปรธาตุ เคโม ชูอิล
เขามักได้ยินคนพูดบ่อยๆ ว่า หากใครสามารถคิดค้นผลงานเล่นแร่แปรธาตุที่มีคุณค่าเหมือนเคโมได้ ก็เท่ากับเขาคนนั้นได้นำความร่ำรวยและชื่อเสียงอันยิ่งใหญ่มาสู่เมืองชายแดน และจะได้รับยกย่องว่าเป็นปราชญ์ งานนี้ไม่ต้องใช้ความกล้าหาญหรือชาติตระกูลเลย อาศัยแค่โชคช่วยนิดๆ หน่อยๆ ก็พอแล้ว...ไม่มีทางไหนจะเหมาะกับเขาไปกว่าทางนี้แล้ว
พอคิดถึงตรงนี้ ไพเพอร์ก็ตัดสินใจเด็ดขาด
“ข้าจะไปสมัครทำงานที่ห้องปฏิบัติการเคมี” เขาพูดอย่างชัดถ้อยชัดคำ
........................................




[Go To Next Chapter]( ./160.md)