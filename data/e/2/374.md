##บทที่ 462 ดึงดัน
โจป่วยเสียแล้ว
เขาเป็นคนที่อ่อนแอเป็นอันดับสองของกลุ่มอยู่แล้ว หลังจากที่เปเปอร์ถูกพาตัวไป เขาก็กลายเป็นคนที่อ่อนแอที่สุด ตอนที่กลับมาจากลานเมืองเย็นนั้นเขายังไม่เป็นอะไร แต่พอวันรุ่งขึ้นเขี้ยวงูก็เห็นเขานอนนิ่งอยู่บนกองฟาง ส่งเสียงครวญครางขาดๆ หายๆ แก้มทั้งสองข้างแดงจนน่ากลัว
“เขาเป็นไข้หนาวเสียแล้ว” ซันฟลาวเวอร์แตะหน้าผากโจ “หน้าผากเขาร้อนมาก”
“ข้า...จะตายไหม”
เขาลืมตาครึ่งหนึ่ง ร้องถามเสียงเบา
ไม่มีใครตอบเขา
ไข้หนาวเป็นโรคที่รักษาให้หายยาก หากเป็นแล้วก็ต้องฝืนร่างกายสู้กับมันให้ได้...แต่โดยปกติแล้ว คนที่ร่างกายแข็งแรงจะไม่ค่อยเป็นกันนัก คนที่เป็นส่วนใหญ่มีแต่คนที่ร่างกายอ่อนแอทั้งนั้น ดังนั้นจึงไม่ค่อยมีใครรอด สำหรับพวกนักเลงแล้ว การเป็นไข้หนาวไม่ต่างจากการถูกตัดสินประหารชีวิตเลย
“ข้าจะไปหาคานาช” เขี้ยวงูส่งเสียงทำลายความเงียบ
“เจ้าจะไปหาเขาทำไม”
“ข้าจะไปขอให้เขาแบ่งอาหารให้โจมากหน่อย” เขาลุกขึ้น “ข้าเคยได้ยินคนพูดว่า ถ้าเป็นไข้หนาวก็ต้องกินให้อิ่ม ทำตัวให้อบอุ่น จึงจะมีโอกาสรอดชีวิตมากขึ้น”
“เขาไม่ให้เจ้าหรอก” ไทเกอร์คลอว์ส่ายหน้า “เจ้าก็รู้นี่ว่าเขาเป็นคนอย่างไร”
“ใช่แล้ว ดีไม่ดีเจ้าอาจถูกเขาซ้อมสะบักสะบอมกลับมาก็ได้” ซันฟลาวเวอร์รวบกองฟาง “พวกนักเลงไม่เลี้ยงคนไร้ประโยชน์อยู่แล้ว”
“แต่โจไม่ใช่คนไร้ประโยชน์” เขี้ยวงูแย้ง “เขารู้หนังสือ!”
“แต่ก็แค่ไม่กี่ตัวเท่านั้น จะมีประโยชน์อะไรกับคานาชเล่า เขาต้องการคนที่ต่อยตีจี้ปล้นได้ต่างหาก”
“...” เขี้ยวงูกัดฟัน ก่อนจะหันหลังเดินไปยังห้องของผู้ดูแลตรอกเอนด์เลส ต่อให้ต้องถูกอีกฝ่ายฟาดด้วยกระบอง เขาก็อยากลองดูสักครั้ง
แต่ที่น่าแปลกใจก็คือ คานาชยังไม่กลับมา
“นับว่าเจ้าโชคดีแล้ว” ตอนที่เขาเอาข่าวมาบอกเพื่อนๆ นั้น ไทเกอร์ถึงกับยิ้มว่า “มิฉะนั้นพวกเราอาจได้ดูแลเจ้าเพิ่มอีกคน”
ซันฟลาวเวอร์ถอนหายใจ “ประเดี๋ยวได้รับแจกขนมปังเมื่อไร พวกเราค่อยแบ่งให้โจมากหน่อยแล้วกัน เขาจะได้กินมากขึ้น”
ทว่าเขี้ยวงูไม่ได้รู้สึกว่าตัวเองโชคดีเลย เขารู้สึกผิดปกติอย่างไรชอบกล
ลำพังแค่รายงานข่าวให้บลัดดี้แฮนด์รู้ไม่น่าใช้เวลาถึงหนึ่งชั่วโมงด้วยซ้ำ อีกฝ่ายไม่กลับมาเมื่อคืนยังพอเข้าใจได้ว่าปรึกษาหารือกันอยู่ แต่นี่ก็เที่ยงของอีกวันแล้ว เหตุใดจึงยังปรึกษากันไม่เสร็จเล่า นอกจากนี้ ตอนที่เขาแอบมองเข้าไปในห้องคานาชตอนที่พวกลูกน้องเปิดประตูนั้น เขาสังเกตเห็นว่าไม่เพียงแต่คานาชเท่านั้นที่หายตัวไป ทว่าคนรักของเขาก็หายตัวไปด้วย
ไม่นานนักก็เริ่มมีการแจกอาหารในกลุ่มนักเลงตามปกติ เขี้ยวงูสังเกตว่าครั้งนี้ คนที่แจกอาหารเป็นคนสนิทของคานาช
และอาหารที่ถึงมือพวกเขาก็ยังคงเป็นขนมปังดำๆ ครึ่งก้อนเหมือนเดิม
…
สี่วันต่อมา อาการป่วยของโจไม่เพียงแต่ไม่ทุเลาลงเท่านั้น แต่กลับทรุดลงอย่างเห็นได้ชัด
เมื่อวานเขายังร้องครวญครางว่าหนาวได้ แต่มาวันนี้กลับพูดอะไรไม่ได้สักคำ ใบหน้าที่แดงก่ำเริ่มเปลี่ยนเป็นขาวซีด ลมหายใจเริ่มแผ่วลงทุกที
“พวกเราพยายามอย่างสุดความสามารถแล้ว” ซันฟลาวเวอร์ลูบท้องพลางพูดอย่างซึมเซา
พวกเขาแบ่งอาหารครึ่งหนึ่งให้โจมาหลายวันแล้ว หากไม่ทำอย่างนี้ อีกฝ่ายก็คงอยู่ไม่ถึงตอนนี้ แม้แต่ไทเกอร์คลอว์ที่กระปรี้กระเปร่าเสมอก็ยังดูอ่อนแรงไปพอควร
ระยะนี้ คานาชไม่โผล่หน้าออกมาเลย
เหล่านักเลงร้อยกว่าชีวิตที่อยู่ในห้องต่างวิจารณ์กันไปต่างๆ นานา ทว่าพวกเขาก็ทำได้แค่วิจารณ์เท่านั้น เพราะสุดท้ายแล้วก็ยังมีการแจกอาหารตามปกติเหมือนทุกวัน เพียงแต่เสียงเอะอะวันนี้ค่อนข้างดังเป็นพิเศษ
วันนี้เป็นวันที่เจ้าชายจะแจกอาหารตามประกาศ
“ข้าจะไปที่ลานเมือง” เขี้ยวงูลังเลอยู่ครู่ใหญ่ ในที่สุดก็กัดริมฝีปากว่า “ขนมปังแค่นี้พวกเรากินกันไม่พอหรอก หากได้ข้าวต้มร้อนๆ สักถ้วย โจอาจจะสู้ต่อไหว”
“เจ้าบ้าไปแล้วหรือ” ซันฟลาวเวอร์ถลึงตาใส่เขา “อย่าลืมสิว่าคานาชเตือนพวกเราว่าอย่างไร เจ้าอยากถูกเข็มเย็บปากจริงๆ หรือ”
“นั่นมันในกรณีที่เขาจับได้ว่าพวกเราแอบไปต่างหาก แต่ตอนนี้คานาชเองก็ไม่อยู่แล้ว เผลอๆ อาจจะถูกทางการจัดการไปแล้วจริงๆ ก็ได้!”-
“แต่ลูกน้องของเขายังอยู่นี่ เจ้าคิดว่าถ้าถูกจับได้ พวกเขาจะปล่อยเจ้าไปอย่างนั้นหรือ” ซันฟลาวเวอร์มองไทเกอร์คลอว์ “เจ้าก็อย่ามัวแต่ยืนนิ่งสิ รีบช่วยข้าเกลี้ยกล่อมเขาเร็วเข้า”
“ข้าจะไปกับเจ้าด้วย” ฝ่ายหลังโพล่งขึ้นมา
“พวกเจ้า...”
“ดีไม่ดีการแจกอาหารครั้งนี้อาจจะถูกล่มไปแล้วก็ได้ หรือบางทีพวกขุนนางอาจจะแค่พูดเอาหน้าไปอย่างนั้นเอง หากไม่มีอาหาร ก็ไม่ถือว่าพวกเราฝ่าฝืนคำเตือนของคานาชกระมัง” ไทเกอร์คลอว์เบ้ปาก “ข้าน่ะยังมีแรงอีกเหลือเฟือ รับรองว่าแบกโจไปกลับได้สบาย ใช้เวลาไม่นานหรอก ตอนนี้คานาชไม่อยู่ คนสนิทของเขาก็ผิงไฟอยู่ในห้องเขาหมด ไม่มีใครสังเกตเห็นพวกเราหรอก”
“เอ่อ...” ซันฟลาวเวอร์เริ่มจะลังเล
“เจ้าอยู่นี่นี่ล่ะ” เขี้ยวงูพูด “เผื่อมีใครถามถึงพวกเรา เจ้าจะได้แก้ตัวให้ได้ บอกว่าพวกเราท้องเสีย ไปหาที่เหมาะๆ ปลดทุกข์ก็แล้วกัน วางใจเถอะ พวกเราใช้เวลาเดินทางไปกลับพอๆ กับที่เข้าห้องน้ำนั่นล่ะ”
“เช่นนั้นก็ได้” เธอมองไปรอบตัว “พวกเจ้ารีบไปรีบกลับก็แล้วกัน”
…
เขี้ยวงูกับไทเกอร์คลอว์แอบหนีออกมาจากบ้านไม้ แล้ววิ่งไปตามทางในตรอกเล็กๆ หิมะที่กระเด็นขึ้นมาจากใต้เท้าซึมเข้าปลายขากางเกงจนเปียกชื้น ลมหนาวกรีดลงบนผิวหน้าราวกับคมมีด แต่ถึงกระนั้น คนทั้งสองก็ยังไม่หยุดฝีเท้า หลังจากที่วิ่งกระหืดกระหอบมาจนถึงลานเมือง พวกเขาก็เห็นคนนับพันกำลังยืนล้อมรอบเวทีไม้!
มีการแจกข้าวต้มข้าวสาลีจริงๆ ด้วย!
คนทั้งสองวิ่งไปอย่างรีบร้อน แต่ถูกองครักษ์ในชุดเครื่องแบบสีน้ำตาลสองคนขวางไว้ “ไปตรงโน้น ห้ามผลัก ห้ามแทรก มิฉะนั้นจะถูกตัดสิทธิ์รับอาหาร”
คราวนี้เขี้ยวงูถึงได้เห็นว่า รอบๆ เวทีแถลงการณ์กลางลานเมืองมีราวไม้ตั้งอยู่เป็นแถว ผู้คนกำลังเดินไปตามทางที่ถูกล้อมด้วยราวไม้ คล้ายกับงูตัวยาวที่ขดตัวเป็นชั้นๆ ระหว่างทางมีทหารถือกระบองหน้าตาประหลาดยืนอยู่เป็นระยะ ดูเหมือนจะเป็นผู้ดูแลความสงบเรียบร้อย เขาเห็นคนถูกไล่ออกจากแถวบ้างเป็นครั้งคราว
“เพื่อนของข้าไม่สบาย...ท่านช่วยพวกเราได้หรือไม่ ข้าขอร้องล่ะ!” เขี้ยวงูคุกเข่าลงบนพื้นหิมะ
“เขาหิวมาหลายวันแล้ว ต้องการอาหารโดยด่วน!” ไทเกอร์คลอว์ก็คุกเข่าตามไปด้วย
“เขาป่วยเป็นอะไร”
“ขะ...ไข้หนาว”
หนึ่งในนั้นยื่นมือมาดึงร่างโจที่ยังสะลึมสะลืออยู่ “ส่งเขามาให้ข้า แล้วพวกเจ้าไปต่อแถวเสีย”
“คือ...”
“เขากลับบ้านถูกใช่หรือไม่” ชายอีกคนพูดขึ้น “หรือถ้าเขาไม่รู้ทาง พวกเจ้าก็มารับเขาที่นี่แล้วกัน”
ขณะที่พูดนั้น องครักษ์คนนั้นก็เดินหิ้วโจจากไปไกลแล้ว
“เอาอย่างไรดี” พวกเขามองหน้ากัน ไม่มีใครคาดคิดว่าผลจะออกมาเป็นแบบนี้ พวกเขาคิดว่าถ้าอีกฝ่ายไม่นิ่งดูดาย ก็คงยอมให้พวกเขาข้ามราวไม้เข้าไปเอาข้าวต้มก่อน
“พวกเรากลับกันก่อนดีกว่า” เขี้ยวงูคิดสักครู่จึงตัดสินใจ
“อะไรนะ กลับก่อนหรือ” ไทเกอร์คลอว์อึ้ง “ไม่กินข้าวต้มแล้วหรือ”
“กว่าจะถึงตาพวกเราคงอีกเป็นชั่วโมงได้ พวกเราออกมานานเกินไปทางโน้นจะแย่เอา” เขาพยักหน้า “ไว้ตกเย็น พวกเราค่อยออกมารับโจอีกที”
ไทเกอร์คลอว์มองเวทีไม้ที่มีการแจกข้าวต้มอย่างแสนเสียดาย “เช่นนั้น...ก็ได้”
แต่ยังมีอีกสิ่งที่เขี้ยวงูไม่ได้พูดออกไป ตอนนี้ ข่าวเรื่องการแจกอาหารก็กลายเป็นจริงขึ้นมาแล้ว เช่นนั้นข่าวอย่างอื่นล่ะ จะกลายเป็นจริงด้วยหรือไม่
เขารู้สึกได้รางๆ ว่า โลกใต้ดินกำลังจะเกิดการเปลี่ยนแปลงครั้งใหญ่
คนทั้งสองกลับมาถึงตรอกเอนด์เลสแล้วก็แอบย่องเข้าไปในบ้าน ทว่าก็ต้องตกใจสุดขีด
ร่างของซันฟลาวเวอร์ที่ใบหน้าฟกช้ำถูกแขวนไว้หน้าประตู มือทั้งสองถูกมัดไพล่หลัง ใต้เท้าเป็นม้านั่งเบี้ยวๆ ลูกน้องของคานาชที่ยืนอยู่ข้างๆ กำลังมองพวกเขาด้วยรอยยิ้มเหยียดเยาะ
“อ้อ กินอิ่มกลับมากันแล้วหรือ”
………………………………….




[Go To Next Chapter]( ./375.md)