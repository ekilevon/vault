##บทที่ 454 ค่าทำขวัญและการลงโทษ
สามวันต่อมา โรแลนด์จัดแถลงการณ์ในโรงละครป้อมปราการลองซอง
เพื่อการกระจายข้อมูลครั้งนี้ เขาถึงกับให้เปโรประกาศรายละเอียดเรื่องจลาจลให้คนทั้งเมืองรู้ล่วงหน้า ทั้งยังให้เมซีบินไปรับเอคโคมาจากเมืองชายแดนด้วย
แต่พอถึงวันจริงกลับมีชาวเมืองมาที่โรงละครน้อยกว่าที่คิด แม้จะเข้าฤดูใบไม้ผลิแล้ว แต่เนื่องจากหิมะยังตกไม่หยุด ชาวเมืองส่วนใหญ่จึงไม่อยากออกจากบ้าน
โชคดีที่กองทัพที่สองและครอบครัวของพวกเขามากันครบ ดูเหมือนคำสัญญาที่ว่า ‘ทหารทุกคนที่ตายในสนามรบจะได้รับการชดเชยอย่างเต็มที่’ จะยังใช้ได้ผลอยู่ ส่วนชาวเมืองที่เหลือนั้นไว้ค่อยหาวิธีมัดใจเอาวันหลังแทน โรแลนด์เชื่อว่าวิธีโฆษณาที่ดีที่สุดก็คือวิธีบอกต่อ หากเขาสามารถเพาะเมล็ดพันธุ์ในใจคนพวกนี้ได้ ไม่ช้าก็เร็ว มันก็ต้องแพร่พันธุ์ไปสู่คนอื่นๆ แน่นอน...นี่ก็คือเหตุผลที่เขายืนกรานว่ากองทัพจะต้องมาจากประชาชนเท่านั้น
พวกเขาคือคมดาบ คือกำแพงเหล็ก และคือต้นแบบในการกระจายข้อมูล
“ประชาชนของข้า อรุณสวัสดิ์ ข้าคือผู้ปกครองดินแดนตะวันตก โรแลนด์ วิมเบิลดัน พวกเจ้าส่วนใหญ่คงเคยได้ยินชื่อของข้ามาบ้างแล้ว” โรแลนด์กวาดตามองฝูงชนที่อยู่ล่างเวที “อันดับแรก ข้าต้องขอแสดงความเสียใจต่อผู้ตายและผู้บาดเจ็บจากเหตุการณ์ความไม่สงบนี้ทุกคน นี่เป็นอุบายร้ายจากเมืองหลวง ทอว์ฟิคหาเหตุทำสงครามทำลายความสงบสุขในดินแดนตะวันตกมาแล้วนับครั้งไม่ถ้วน แต่ที่น่าเศร้าที่สุดก็คือ การที่สี่ตระกูลใหญ่แห่งดินแดนตะวันตกไม่ยอมยืนอยู่ข้างประชาชน แต่กลับถวายตัวเป็นสมุนของอีกฝ่าย จนกระทั่งเกิดโศกนาฏกรรมอันน่าสลดเช่นนี้”
โรแลนด์ไม่ได้เน้นเรื่องจลาจลมากนัก เพราะเขารู้ว่าคนส่วนใหญ่ชอบฟัง ‘ข่าววงใน’ ในร้านเหล้ามากกว่าแถลงการณ์ที่ตรงไปตรงมา ดังนั้น เขาจึงเพียงแต่เปิดประเด็นอย่างง่ายๆ แล้วเปลี่ยนไปพูดเรื่องเงินชดเชยที่คนสนใจมากกว่าแทน
“ระหว่างเหตุจลาจลครั้งนี้ มีทหารในกองทัพที่สองของดินแดนตะวันตกเสียชีวิตไปห้าสิบหกคนจากหนึ่งร้อยสิบสองคน นอกจากนี้ ผู้ก่อเหตุยังวางเพลิงและปล้นทรัพย์ในเขตที่อยู่อาศัย เป็นเหตุให้มีบ้านถูกเพลิงไหม้ไปสิบสองหลัง มีประชาชนเสียชีวิตไปสี่สิบแปดคน” โรแลนด์พูดด้วยน้ำเสียงจริงจัง “ข้าต้องขออภัยประชาชนในป้อมปราการลองซอง ณ ที่นี้...ข้าไม่ได้ทำหน้าที่ผู้ปกครองอย่างเต็มความสามารถ”
คำพูดของเจ้าชายเรียกเสียงฮือฮาได้ครั้งใหญ่ เห็นได้ชัดว่าไม่มีใครเคยได้ยินเชื้อพระวงศ์เอ่ยขอโทษประชาชนมาก่อน คนจำนวนไม่น้อยจึงรู้สึกตื้นตันและตกตะลึงอย่างมาก ทว่าสำหรับโรแลนด์แล้ว นี่เป็นแค่ท่าทีที่ผู้ปกครองพึงมีเท่านั้น เขาไม่มีความเย่อหยิ่งอย่างไร้เหตุผลเหมือนขุนนางทั่วไป หากไม่เห็นประชาชนอยู่ในสายตา ประชาชนก็ไม่มีวันสนับสนุนคนที่จะมาปกครองพวกเขา นี่คือบทเรียนจากประวัติศาสตร์ที่เกิดขึ้นมาแล้วนับครั้งไม่ถ้วน
“ข้าขอรับรองว่า เลือดของพวกเจ้าจะไม่เสียเปล่า! ข้าจะจัดพิธีศพให้ทหารที่ตายในสนามรบอย่างสมเกียรติ ครอบครัวของพวกเขาจะได้รับค่าทำขวัญเป็นเงินห้าเหรียญทอง และสามารถเบิกเสบียงและฟืนที่สำนักงานเมืองได้ทุกเดือน! กองทัพที่หนึ่งก็ใช้มาตรฐานนี้เช่นกัน และข้าขอสัญญาตรงนี้ด้วยว่า ประชาชนที่สมัครเข้ากองทัพที่สองหลังจากนี้ก็จะยังได้สวัสดิการแบบเดียวกัน!”
ทว่าเสียงตอบรับเบาบางมาก นั่นแสดงว่าคนส่วนใหญ่ยังสงสัยมาตรการชดเชยอันไร้ที่ตินี้อยู่ เพราะอย่างไรเสีย ที่ผ่านมาก็มักมีเหตุทุจริตและรับสินบนเกิดขึ้นเป็นประจำ ขนาดอาหารที่แจกช่วงฤดูหนาวก็ยังมีทรายและใบไม้ปนมาด้วย แล้วจะนับประสาอะไรกับเงินค่าชดเชย
ทว่าโรแลนด์คิดวิธีรับมือไว้เรียบร้อยแล้ว ในเมื่อนี่คือการกระจายข้อมูล เขาก็ต้องทำให้มันเป็น ‘ประเด็น’ ใหญ่ที่สุด พอเขาปรบมือ เปโร ขวานเหล็ก และทหารกองทัพที่หนึ่งอีกสองคนที่อยู่หลังม่านก็เดินยกหีบออกมาหน้าเวที “รายชื่อผู้เสียชีวิตอยู่ในมือข้าแล้ว เวลานี้ เปโร เฮอร์มอนตัวแทนปกครองป้อมปราการลองซองจะเป็นผู้มอบค่าทำขวัญให้พวกเจ้า!”
พอทหารเทวัตถุสีทองอร่ามในหีบลงบนโต๊ะ ฝูงชนจึงเริ่มคึกคักขึ้นมา
“ฮายา กองปืนที่หนึ่ง กองทัพที่สอง”
“คาพัต กองปืนที่หนึ่ง กองทัพที่สอง”
“...”
ขวานเหล็กอ่านรายชื่อบนกระดาษอย่างช้าๆ บรรดาครอบครัวผู้เสียชีวิตต่างทยอยกันขึ้นเวทีไปรับเงินทีละคน พวกเขาทั้งโค้งตัวและหมอบกราบ สถานการณ์จึงเริ่มสับสนวุ่นวาย โรแลนด์รู้สึกว่าไนติงเกลยื่นมือมาแตะที่เอวเขาแล้ว
โชคดีที่แม้สถานการณ์จะวุ่นวายไปบ้าง แต่สุดท้ายก็ไม่มีอุบัติเหตุใดๆ กว่าจะจ่ายค่าทำขวัญเสร็จ ก็เป็นเวลาเกือบเที่ยงพอดี โรแลนด์โบกมือหยุดเสียงวิพากษ์วิจารณ์ที่สับสนในโรงละคร “แน่นอนว่าผู้ที่เสียบ้านไปจากเหตุการณ์นี้ก็จะได้รับที่อยู่อาศัยและอาหารเช่นกัน จะมีคนแจกอาหารให้พวกเจ้าจนกว่าเดือนแห่งปีศาจจะสิ้นสุด”
“เช่นนั้น...หลังจากที่เดือนแห่งปีศาจสิ้นสุดไปแล้วเล่า” ใครคนหนึ่งตะโกนถามเสียงดัง...แน่นอนว่า ‘คนถาม’ คนนั้นก็คือเอคโคนั่นเอง
“ถึงตอนนั้น สำนักงานเมืองจะเปิดตำแหน่งงานจำนวนมาก พวกเจ้าจะได้รับค่าตอบแทนที่น่าพอใจ และยังจะได้ประโยชน์มากมายจากการขยายเมืองด้วย ขอแค่พวกเจ้าขยันทำงาน พวกเจ้าก็ไม่ต้องกังวลเรื่องปากท้องอีกต่อไป!” โรแลนด์ชูมือขวาแล้วตะโกนเสียงดังว่า “ดินแดนตะวันตกจะไม่ลืมผู้เสียสละทุกคน ข้าเองก็เช่นกัน!”
คราวนี้ ปฏิกิริยาของฝูงชนเร่าร้อนกว่าเดิมมาก พวกเขาชูมือขวาตอบรับคำประกาศของเจ้าชาย โรแลนด์ให้ลูกน้องแจกข้าวต้มเนื้อท่ามกลางเสียงโห่ร้องของชาวเมือง กระตุ้นบรรยากาศให้คึกคักถึงขีดสุด
ปรากฏว่าช่วงบ่ายมีคนมาที่โรงละครเยอะกว่าเดิมมาก ที่นั่งทั้งหมดถูกจับจองจนเต็ม มิหนำซ้ำยังมีคนจำนวนไม่น้อยนั่งยองๆ อยู่ตามทางเดินด้วย...คนพวกนี้ตั้งใจมาดูการพิพากษาในช่วงบ่ายทั้งสิ้น
ดูท่าแล้ว การดูการลงโทษนักโทษจะเป็นกิจกรรมยอดนิยมสำหรับทุกคนในโลก หรือแม้กระทั่งต่างโลกจริงๆ
โรแลนด์มอบเวทีให้ขวานเหล็กและเปโร ส่วนตัวเองหลบไปนั่งเป็นคนดูอยู่ที่ที่นั่งพิเศษบนชั้นสอง
ผลการพิพากษาถูกกำหนดไว้แล้ว นักโทษถูกลากขึ้นเวที และถูกจับคุกเข่าเรียงแถวต่อหน้าฝูงชน ด้านหลังเป็นทหารถือปืนสีหน้าเคร่งขรึม ขวานเหล็กประกาศความผิด เปโรอ่านบทลงโทษ จากนั้นทหารจึงคุมตัวพวกเขาไปยังลานประหาร...หรือก็คือลานเมืองของป้อม
ครอบครัวเหยื่อบางส่วนเห็นศัตรูคู่อาฆาตก็ปราดเข้าไปทุบตี แต่ตราบใดที่ยังไม่ถึงขั้นเอาชีวิต กองทัพที่หนึ่งก็จะไม่ห้ามปรามเด็ดขาด...ไม่มีใครสงสารคนชั่วพวกนี้ พวกเขาน่าจะรู้ตั้งแต่ตอนที่วางเพลิงปล้นทรัพย์แล้วว่าจะต้องพบจุดจบเช่นไร
สุดท้ายแล้ว มีคนถูกตัดสินประหารทั้งสิ้นหนึ่งร้อยสามสิบสองคน ในจำนวนนั้นเป็นขุนนางหกคน ส่วนที่เหลือเป็นทหารรับจ้าง องครักษ์ และบ่าวรับใช้ ส่วนวิธีประหารก็แตกต่างกันไป เนื่องจากแท่นแขวนคอมีจำกัด จึงมีแต่ขุนนางเท่านั้นที่มีสิทธิ์ลิ้มลองรสชาติของมัน ส่วนคนอื่นๆ นั้นถูกประหารโดยการยิง...นี่เป็นครั้งแรกที่ปืนถูกใช้ในลานประหาร
แม้คนที่เหลืออีกเก้าร้อยกว่าคนจะมีส่วนในการก่อจลาจล แต่เนื่องจากไม่ได้ลงมือสังหารใคร ดังนั้นจึงถูกคุมตัวไว้ รอเวลาแบ่งกลุ่มส่งไปยังเหมืองเนินเขาทิศเหนือ
ถึงตอนนี้ แรงต้านของขุนนางในดินแดนตะวันตกถูกกวาดล้างไปจนหมดแล้ว
วันรุ่งขึ้น โรแลนด์เรียกขุนนางที่ไม่มีความผิดมาที่โถงปราสาท
การกำจัดขวากหนามเป็นแค่การเริ่มต้นเท่านั้น หากคิดจะรวมดินแดนแห่งนี้จริงๆ เขายังต้องทำอะไรอีกมาก
และภารกิจที่สำคัญที่สุดก็คือ การจัดระเบียบเมืองใหม่
………………………………….




[Go To Next Chapter]( ./367.md)