##บทที่ 252 ซื้อของรอบใหม่
โรแลนด์เป็นถึงเจ้าของดินแดนตะวันตก ย่อมไม่ต้องลงมือทำงานนี้เองอยู่แล้ว เขาแค่วาดแบบคร่าวๆ บนกระดาษ แล้วอธิบายกับช่างตัดเสื้อที่จ้างมาก็พอ
ถึงเขาจะไม่เคยจับยกทรงมาก่อน แต่ก็เคยเห็นตามโฆษณา รายการโทรทัศน์ และภาพยนตร์ต่างๆ มาไม่น้อย ดูๆ แล้วก็มีอยู่ไม่กี่แบบ...เขาเลือกแบบมีสายติดตะขอหลังซึ่งเห็นได้บ่อยที่สุด ตะขอมีสามชุด สามารถปรับระดับความแน่นได้พอสมควร
เนื่องจากของประเภทนี้ต้องใส่แนบตัวจึงจะรัดหน้าอกอยู่ ดังนั้น โรแลนด์จึงเรียกสาวใช้ในปราสาทมาให้ช่างตัดเสื้อวัดตัว อีกฝ่ายตัดเสื้อมาหลายปี มีประสบการณ์ด้านนี้สูง พอฟังเจ้าชายอธิบายจบ ก็เข้าใจหน้าที่ของยกทรงทันที เธอแบ่งขนาดของยกทรงตามขนาดตัวที่วัดได้ จากนั้นจึงปรับรายละเอียดต่างๆ ให้เหมาะกับแต่ละขนาด
อันที่จริง ในยุคนี้ก็มีต้นแบบของยกทรงปรากฏให้เห็นแล้วเหมือนกัน...นั่นก็คือคอร์เซ็ต เพียงแต่มันไม่ได้มีไว้เพื่อทำให้ผู้หญิงรู้สึกสบาย แต่เพื่อรัดเอวพวกเธอให้แน่น และดันหน้าอกพวกเธอเพื่อให้พวกเธอมีรูปร่างเหมือนนาฬิกาทราย เสื้อผ้าอันหรูหราของชนชั้นสูงถูกออกแบบให้เอวเล็ก หากไม่มีคอร์เซ็ตช่วยรัด ก็คงไม่มีผู้หญิงธรรมดาคนไหนสวมชุดที่เอวเล็กขนาดนั้นได้ และภัยที่มากับการรัดเอวจนแน่นเกินพอดีก็คือความทรมาน อย่างแย่ที่สุดอาจถึงขั้นกระเทือนถึงระบบหมุนเวียนเลือด ทำให้หมดสติได้
ทว่ายกทรงไม่เพียงแต่ช่วยประคองหน้าอกเท่านั้น แต่ยังช่วยยึดและลดการสั่นสะเทือนของหน้าอกด้วย การสวมใส่เป็นประจำมีแต่จะทำให้ผู้หญิงรู้สึกสบาย
ช่างตัดเสื้อสูงวัยใช้เวลาเพียงสองวันก็ตัดยกทรงได้ยี่สิบตัว วัสดุที่ใช้ก็คือแพรต่วนและผ้าอย่างดีที่โรแลนด์หามาให้ ผลงานของเธอจึงทั้งสวยงามและระบายอากาศได้ดี บ่งบอกถึงฝีมืออันละเอียดประณีต
แต่โรแลนด์ยังไม่ทันมอบของขวัญชิ้นนี้ให้พวกแม่มด กลุ่มพ่อค้าจากเมืองหลวงก็มาถึงเมืองชายแดนเสียก่อน
โรแลนด์จำได้ว่ารอบก่อนกองเรือยังมาตรงเวลา ทว่ารอบนี้พวกเขามาช้ากว่าเดิมมาก มิหนำซ้ำขนาดของกองเรือก็เล็กลงกว่าเดิมอย่างเห็นได้ชัด เรือสำเภาดูบางตาไปมากเมื่อจอดเทียบกับท่าเรือที่สร้างขยายแล้ว
“ฝ่าบาท พวกเราพบกันอีกแล้วเพคะ” มาร์เจอรีพูดยิ้มๆ
“ยินดีต้อนรับ ขอบคุณเจ้ามากที่ช่วยอพยพผู้ลี้ภัยให้ข้า” โรแลนด์มองไปทางกองเรือริมแม่น้ำ “ดูเหมือนเรือรอบนี้จะน้อยลงกว่าเดิมไม่น้อยเลย”
“นั่นเพราะ...เหตุสุดวิสัยน่ะเพคะ” เธอปาดเหงื่อที่หน้าผาก “หากฝ่าบาทไม่ทรงถือสาล่ะก็ พวกเราเข้าไปคุยกันในโถงรับแขกดีหรือไม่เพคะ ตรงนี้ร้อนเหลือก่อน”
“ข้าก็คิดเช่นนั้นเหมือนกัน” ฮอกก์บ่นกระปอดกระแปด “ข้าเป็นชาวเกรย์คาสเซิลโดยกำเนิด จะทนอากาศบ้าๆ เช่นนี้ได้อย่างไร หากไม่ใช่เพราะเครื่องจักรไอน้ำเครื่องแรกล่ะก็ ข้าคงไม่ก้าวเท้าออกจากบ้านหรอก”
โรแลนด์พยักหน้าก่อนจะพาคนทั้งหมดไปที่ปราสาท พอทุกคนเดินเข้ามาในโถงใหญ่ ก็มีไอเย็นพัดมาปะทะหน้า ฮอกก์พ่นลมหายใจยาว “ขอบคุณพระเจ้าที่ประทานของวิเศษเช่นนี้แก่พวกเรา...หากไม่ใช่เพราะเคยเห็นขั้นตอนการผลิตดินประสิวกับตาล่ะก็ กระหม่อมคงไม่มีวันเชื่อแน่ๆ ว่ามันได้มาจากมูลสัตว์ อ้อ มีน้ำเย็นด้วยหรือนี่! ฝ่าบาท กระหม่อมขอ...”
“แน่นอน” โรแลนด์ผายมือให้อีกฝ่ายแล้วนั่งลงประจำที่ จากนั้นจึงหันไปถามมาร์เจอรีว่า “เช่นนั้น เหตุใดปริมาณสินค้าเดือนนี้จึงลดลงมากนักเล่า...โดยเฉพาะอย่างยิ่งดินประสิว”
หากว่ากันตามสัญญาแล้ว เธอน่าจะต้องจัดหาดินประสิวให้เมืองชายแดนเดือนละสามลำเรือเป็นอย่างต่ำ แต่เดือนนี้กลับมีเรือขนดินประสิวมาแค่ลำเดียวเท่านั้น
“เพราะสมาคมเล่นแร่แปรธาตุที่เมืองหลวงน่ะสิเพคะ ระยะนี้พวกเขากว้านซื้อดินประสิวกันอยู่ ราคาที่ให้ก็ไม่ดี แต่เพราะได้อัครมหาเสนาบดี มาควิส วิคคอยสนับสนุน การซื้อขายดินประสิวช่วงนี้เลยผิดปกติไป พวกพ่อค้าจะไม่ขายก็ไม่ได้” มาร์เจอรีแบมือ “หม่อมฉันเดาว่าคนที่อยู่เบื้องหลังน่าจะเป็นพระราชาทอว์ฟิคนี่ล่ะเพคะ อย่างไรเสียอัครมหาเสนาบดีก็เป็นพวกเดียวกับพระองค์อยู่แล้ว”
“ทอว์ฟิคหรือ” โรแลนด์ถามอย่างสงสัย “เขาไม่ได้ไปดินแดนใต้หรือ”
“พระองค์เสด็จไปดินแดนใต้จริงเพคะ” เธอพยักหน้า “ดูเหมือนฝ่าบาทจะทรงทราบข่าวจากทาซาแล้วกระมัง เห็นว่าตอนเสด็จออกจากเมืองหลวง พระองค์ทรงขนคนและสัมภาระจำนวนมากไปด้วย ดูท่าแล้วคงเสด็จไปตีราชินีการ์เซียนั่นล่ะเพคะ และหลังจากพระองค์เสด็จไปได้ไม่นาน สมาคมเล่นแร่แปรธาตุก็กว้านซื้อดินประสิวกันครั้งใหญ่”
โรแลนด์รู้เรื่องนี้มากพอดู การส่งทาซาไปทำงานที่เมืองหลวงได้ผลดีกว่าที่คิดไว้มาก ตอนแรกเขายังได้ข่าวแค่ว่าทอว์ฟิคกำลังเกณฑ์นักเลงใต้ดิน เขาจึงสั่งให้เปโรป้องกันป้อมให้แน่นหนากว่าเดิม เผื่อว่าอีกฝ่ายบุกโจมตีกะทันหัน แต่พอเห็นจดหมายลับฉบับถัดมาขององครักษ์ เขาก็พอโล่งใจได้บ้าง...ทอว์ฟิคมุ่งหน้าไปยังดินแดนใต้ เห็นได้ชัดว่าเป้าหมายของการเกณฑ์คนครั้งนี้ไม่ได้อยู่ที่เขา
ส่วนเหตุผลที่อีกฝ่ายใช้นักเลงใต้ดินนั้น โรแลนด์คิดเหมือนกับองครักษ์ นั่นก็คือพวกเขาไม่เหมาะกับการทำสงครามแบบปกติ เพราะพวกเขาไร้ระเบียบยิ่งกว่าสามัญชนและทาสเสียอีก ดังนั้น ทอว์ฟิคจะต้องควบคุมคนกลุ่มนี้ด้วยวิธีเดียวกับกลุ่มที่แล้วแน่นอน นั่นคือทำให้พวกเขาติดยาก่อน จากนั้นก็บังคับให้พวกเขาไปฆ่าศัตรู การใช้คนจำนวนมากผลาญกำลังฝ่ายตรงข้ามครั้งแล้วครั้งเล่าแบบนี้ นับเป็นกลยุทธ์ที่เหมาะสำหรับพระราชาผู้ครอบครองพื้นที่สองในสามส่วนของเกรย์คาสเซิลจริงๆ
ทว่าเหตุใดอยู่ดีๆ สมาคมเล่นแร่แปรธาตุจึงกว้านซื้อดินประสิวเล่า ผงหิมะเป็นหนึ่งในสิ่งประดิษฐ์เลื่องชื่อของพวกเขาอยู่แล้ว แต่เพราะอัตราส่วนยังไม่พอดี มันจึงทำได้แค่ส่งเสียงอยู่ในถังสัมฤทธิ์เท่านั้น พวกเขารู้สูตรทำดินปืนที่ถูกต้องแล้ว หรือว่าแค่กำลังทดลองหาอัตราส่วนที่เหมาะสมที่สุดกัน
โรแลนด์ส่ายหน้า สะบัดความสงสัยในสมองทิ้งไป คิดมากไปก็เปล่าประโยชน์ สิ่งที่เขาควรทำคือการเร่งผลิตสารเคมีชนิดต่างๆ ในเชิงอุตสาหกรรม เพื่อพัฒนาดินปืนให้มีคุณภาพดียิ่งๆ ขึ้นไปมากกว่า
“เช่นนั้น เดือนหน้าข้าก็อาจจะไม่ได้ดินประสิวสามลำเรือใช่หรือไม่”
“ข้อนี้...หม่อมฉันไม่ทราบจริงๆ เพคะ” แม้จะดูลำบากใจอยู่บ้าง แต่มาร์เจอรีก็ยังพูดตรงๆ “แค่ลำที่ส่งมาถึงดินแดนตะวันตกนี้ กว่าหม่อมฉันจะซื้อมาจากเมืองซิลเวอร์ได้ก็ลำบากไม่น้อย ตอนนี้เป็นช่วงที่อากาศร้อนที่สุดในฤดูร้อน ใครๆ ก็ต้องการดินประสิวทั้งนั้น หม่อมฉันจึงตอบไม่ได้ว่าเดือนหน้าจะหาซื้อมาได้เท่าไร หากเป็นฤดูอื่น หม่อมฉันรับรองได้ว่าฝ่าบาทจะได้ครบสามลำแน่เพคะ”
“ข้าเข้าใจแล้ว” โรแลนด์จิบน้ำเย็น “เช่นนั้นเดือนหน้าก็ฝากเจ้าด้วยแล้วกัน แต่ถ้าไม่ได้จริงๆ ก็ไม่เป็นไร เพราะข้ายังมีสินค้าอื่นที่ต้องการซื้อจากเจ้าอีก”
“เอ๋” มาร์เจอรีถอนใจโล่งอก “สินค้าอะไรหรือเพคะ แร่หรือเพคะ”
“หินซักล้างสำหรับซักเสื้อผ้า” เขาตอบ “ที่เป็นแผ่นหรือแท่งสีขาวขุ่นน่ะ เวลาแช่น้ำจะลื่นๆ หน่อย เห็นได้บ่อยตามโรงแรมในเมืองหลวง”
“สุดท้ายก็...เป็นแร่อยู่ดี” มาร์เจอรีหัวเราะอย่างจนใจ “ฝ่าบาททรงมีเหมืองขนาดใหญ่อยู่ในมือแท้ๆ แต่รายการสั่งซื้อของฝ่าบาทกลับมีแต่แร่ทั้งนั้น หม่อมฉันล่ะไม่เข้าใจจริงๆ แต่เอาเถอะเพคะ ของชนิดนี้หาได้ไม่ยาก ราคาก็ไม่แพง ว่าแต่เหตุใดฝ่าบาทจึงทรงต้องการของสิ่งนี้เพคะ”
“ก็เพื่อจะได้ซักผ้าง่ายๆ น่ะสิ” โรแลนด์ยิ้ม
หินซักล้างเป็นสิ่งที่อยู่ในความทรงจำของเจ้าชายตัวจริง มันเป็นด่างธรรมชาติชนิดหนึ่ง ส่วนประกอบหลักคือโซเดียมไบคาร์บอเนต สามารถขจัดคราบสกปรกได้ดี เป็นหนึ่งในสามสุดยอดเครื่องมือทำความสะอาดแห่งยุคโบราณ เช่นเดียวกับเถ้าไม้และสบู่โบราณ เมื่อไม่มีเยื่อแบบแลกเปลี่ยนประจุ กระบวนการคลอร์อัลคาไลก็เก็บโซเดียมไฮดรอกไซด์ได้ไม่มาก มิหนำซ้ำเกลือก็ไม่ได้ราคาถูกเหมือนผักกาดขาว ดังนั้น เขาจึงตัดสินใจซื้อด่างธรรมชาติมาผลิตโซดาไฟโดยตรงเสียเลย หากมีโซดาไฟมากพอ เขาก็ผลิตสบู่ในปริมาณมากได้...รวมทั้งกลีเซอรีนซึ่งเป็นผลพลอยได้จากสบู่ด้วย
........................................




[Go To Next Chapter]( ./165.md)