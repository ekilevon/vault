##บทที่ 425 ใช้แหล่งพลังงาน
มอเตอร์หยุดทำงานในบ่ายวันที่ห้า
หรือพูดอีกอย่างก็คือ ‘รุ่งอรุณหมายเลขหนึ่ง’ สามารถให้พลังงานแก่มอเตอร์ขนาดใหญ่ได้ห้าวัน หรืออาจมากกว่านั้นในกรณีที่ไม่ได้ใช้งานอย่างต่อเนื่อง แท่งทองแดงที่เสื่อมฤทธิ์แล้วสามารถเสกพลังเข้าไปใหม่ได้อีกครั้ง ดังนั้นจึงถือเป็นแหล่งพลังงานสีเขียวที่มีอัตราการบริโภคต่ำ ปราศจากมลพิษ และสามารถนำกลับมาใช้ใหม่ได้
ทว่าข้อเสียของมันก็ชัดเจนมากเช่นกัน นั่นคือการเสกพลังแต่ละครั้งจำเป็นต้องใช้พลังทั้งของอันนา ลูนา และสเปียร์ ต่อให้พวกเธอสามคนผลิต ‘รุ่งอรุณหมายเลขหนึ่ง’ ได้วันละชิ้น เขาก็ใช้งานมอเตอร์ได้แค่ห้าเครื่องเท่านั้น (ในกรณีที่ไม่มีการปิดเครื่อง) ทว่าตอนนี้ อันนายังมีหน้าที่หลอมเหล็กและแปรรูปงานละเอียดซึ่งไม่มีใครทำแทนได้อยู่ แม้โรแลนด์จะพยายามแบ่งงานผลิตส่วนใหญ่ให้คนธรรมดารับผิดชอบแล้วก็ตาม แต่หากไม่มีวัตถุดิบและเครื่องจักรที่อันนาสร้าง การผลิตชิ้นงานต่างๆ อย่างปืนลูกโม่และกระสุนปืนก็ต้องหยุดชะงักไปทันที
ทั้งปืนป้อมขนาดหนึ่งร้อยห้าสิบสองมิลลิเมตร อาวุธเบาชนิดใหม่ และงานอื่นๆ ที่เขาคิดไว้ก็ล้วนต้องอาศัยอันนาทั้งนั้น ดังนั้น เขาคงยอมให้อีกฝ่ายผลาญพลังวิเศษไปกับการชาร์จแบตเตอรีไม่ได้
โรแลนด์นั่งพิงพนักเก้าอี้ในห้องทำงานพลางถอนหายใจยาว
หากคิดจะฝ่าด่านนี้ไปให้ได้ ก็ต้องแก้ปัญหาสองข้อใหญ่ด้วยกัน ข้อแรกคือ เขาต้องยืดระยะเวลาทำงานของ ‘รุ่งอรุณหมายเลขหนึ่ง’ ให้นานขึ้น นั่นแปลว่าเขาต้องมีแหล่งพลังวิเศษที่ใหญ่ขึ้นกว่าเดิม หรืออาจเพิ่มจำนวนแม่มดเอาก็ได้ ทว่ามาควิสหญิงเคลื่อนย้ายได้แค่พลังของอันนาเพียงคนเดียว หลังจากเติมพลังเสร็จเธอก็แทบไม่เหลือเรี่ยวแรงใดๆ อีก ต่อให้เขาหาแม่มดมาเติมพลังให้ลูนาได้ก็ไม่มีประโยชน์อะไร ปัญหานี้คงต้องรอจนกว่าสเปียร์จะปรับตัวได้จริงๆ...อย่างไรเสียเธอก็ทำหน้าที่ผู้ปกครองมาโดยตลอด คงไม่มีเวลาศึกษาวิธีพัฒนาพลังเท่าไรนัก
ข้อที่สองคือ เขาต้องหาแม่มดมาแทนที่อันนา แม่มดส่วนใหญ่ไม่ค่อยมีโอกาสใช้พลังหมดตัวทุกวันเหมือนอันนา โซโรยา และอกาธาที่มีงานรัดตัวอยู่แล้ว หากเขาใช้พลังที่พวกเธอเหลืออยู่มาสร้างแกนแม่เหล็กผันแปรก็คงไม่มีปัญหาอะไร
ตราบใดที่พลังของพวกเธอรวมกันแล้วไม่มากเกินพลังของอันนา สเปียร์ก็น่าจะพอรับไหวอยู่...ก่อนหน้านี้เธอเคยบอกว่า ทางผ่านเวทมนตร์ไม่ได้รับส่งพลังได้เพียงครั้งละเส้นทางเท่านั้น แต่มันสามารถรับส่งพลังจากหลายเส้นทางได้พร้อมกัน
โรแลนด์จดความคิดนี้ลงบนกระดาษ ส่วนเรื่องที่ว่าใครมีพลังเยอะหรือน้อย ใช้พลังวันละเท่าไร และเหลือใช้วันละเท่าไรนั้น เขาคงมอบหมายให้สโมสรแม่มดไปรวบรวมข้อมูลมาให้อีกที
แน่นอนว่าเวนดี้ผู้ได้รับความไว้วางใจจากทุกคนย่อมเป็นตัวเลือกที่เหมาะสมที่สุด
พอแก้ปัญหานี้ได้แล้ว ทีนี้ก็ต้องคิดต่ออีกว่าจะใช้แหล่งพลังงานใหม่นี้อย่างไร
เครื่องจักรไอน้ำนั้นแค่ต้มน้ำก็ใช้งานได้แล้ว ทั้งยังสามารถผลิตได้ถึงเดือนละสี่ห้าเครื่อง ทว่า ‘รุ่งอรุณหมายเลขหนึ่ง’ มีปริมาณจำกัด ดังนั้น เขาผลิตเครื่องแปลงพลังงานมากไปก็ไม่มีประโยชน์ เพราะดูจากปริมาณพลังวิเศษที่มีในตอนนี้แล้ว เมืองชายแดนคงใช้ได้เพียงสามถึงสี่เครื่องเป็นอย่างมากเท่านั้น...ไม่ว่าจะใช้มันเป็นพลังงานขับเคลื่อน หรือใช้เพื่อต้มน้ำจุดหลอดไฟก็ตาม หากต้องการให้ระบบทำงานได้อย่างมีเสถียรภาพ เขาก็ต้องตัดสินใจอย่างระมัดระวังที่สุด
โรแลนด์คิดอยู่ครู่ใหญ่ ในที่สุดก็วงคำว่าหลอดไฟไว้
มอเตอร์นั้นแม้จะเหนือกว่าเครื่องจักรไอน้ำทั้งในเรื่องความเร็วที่เสถียรกว่า ควบคุมได้ง่ายกว่า และพัฒนาเป็นระบบอัตโนมัติได้สะดวกกว่า แต่ดูจากปริมาณความต้องการกำลังขับเคลื่อนในตอนนี้แล้ว แค่เครื่องจักรไอน้ำก็เอาอยู่ อันที่จริงเขาก็เคยคิดถึงระบบมอเตอร์ที่ล้ำสมัยเหมือนกัน อย่างเช่นรถจักรยานไฟฟ้าที่วิ่งไปมาระหว่างเมืองชายแดนกับป้อมปราการลองซอง หรือไม่ก็เรือเหาะไฟฟ้าที่คนธรรมดาสามารถควบคุมได้ ทว่าของพวกนี้ยังไม่คุ้มค่าเท่าที่ควร...เพราะหากจะทำให้เครื่องยนต์เหล่านี้ใช้งานได้ อันนาหรือแม่มดคนอื่นๆ ก็ต้องหยุดงานประจำไปหนึ่งวัน
หรืออย่างการต้มน้ำก็เช่นกัน แค่มีเตากับฟืนก็ต้มน้ำได้แล้ว ต่อให้ต้องใช้คนเฝ้าเยอะแค่ไหน ก็ยังคุ้มค่ากว่าการใช้พลังวิเศษอยู่ดี เขายังใจไม่กว้างพอที่จะใช้พลังงานไฟฟ้าอย่างสุรุ่ยสุร่ายได้
ทว่าแสงสว่างนั้นมีประโยชน์หลายอย่าง แสงที่นิ่งและบริสุทธิ์ไม่เพียงแต่ช่วยยกระดับความสุขให้ชาวเมืองได้อย่างมหาศาลเท่านั้น แต่มันยังช่วยให้พวกเขาทบทวนบทเรียนตอนกลางคืนได้ง่ายขึ้นด้วย จะมีชาวเมืองสักกี่คนกันที่เหน็ดเหนื่อยจากงานมาทั้งวันแล้ว ยังอยากกลับบ้านมาอ่านหนังสือใต้แสงเทียนที่มืดสลัวอีก
นอกจากนี้ การหยิบเอาพลังของสายฟ้าในตำนานมาให้ชาวเมืองใช้ยังมีส่วนช่วยขจัดความงมงาย และกระตุ้นความสนใจด้านวิทยาศาสตร์ของพวกเขาด้วย นี่น่าจะเป็นวิธีที่ทำให้พวกเขาเข้าใจการประยุกต์ใช้พลังงานไฟฟ้าที่ตรงไปตรงมาที่สุดแล้ว เรือเหาะและรถจักรยานไฟฟ้าอาจฟังดูน่าตื่นเต้นกว่าก็จริง ทว่ามันยังไกลตัวพวกเขาเกินไป
และที่สำคัญที่สุดก็คือ แสงสว่างอันน้อยนิดจากเทียนย่อมไม่สามารถใช้ในการผลิตตอนกลางคืนได้ แต่หากมีหลอดไฟให้ความสว่าง โรงงานก็จะสามารถผลิตงานต่อได้แม้ในยามค่ำคืน หรือหากถึงคราวจำเป็น คนงานก็ยังสามารถทำงานได้ตลอดสามกะ นั่นหมายความว่าประสิทธิภาพงานในเมืองชายแดนก็จะพัฒนาขึ้นอีกระดับ
เขากำหนดทิศทางการพัฒนาเรียบร้อยแล้ว แต่กว่าจะบรรลุเป้าหมายนี้ได้ก็ต้องแก้ปัญหาอีกชุดใหญ่ อย่างเช่นการผลิตหลอดไฟ การสร้างวงจร การส่งไฟฟ้า ตลอดจนการโฆษณา
แต่เรื่องพวกนี้ไว้ค่อยคิดทีหลังก็ได้
พอคิดถึงตรงนี้ โรแลนด์ก็เรียกเวนดี้เข้ามา
“ฝ่าบาททรงหมายความว่า จะให้หม่อมฉันจดปริมาณพลังวิเศษที่พวกพี่น้องใช้และเหลือในแต่ละวัน เพื่อวางแผนจ่ายพลังให้ลูนาหรือเพคะ” เวนดี้ถามหลังจากฟังเขาอธิบายจบ
“อืม แต่แม่มดสายต่อสู้ที่มีภารกิจแน่นอนอยู่แล้วอาจไม่ต้องเก็บข้อมูลก็ได้” เจ้าชายพยักหน้า “เจ้าว่าอย่างไร”
แท้จริงแล้ว นี่ก็คือการนำพลังที่เหลือจากการฝึกประจำวัน การใช้ทำภารกิจ และส่วนที่เก็บไว้เผื่อฉุกเฉินของแต่ละคนมารวมกันเพื่อสร้าง ‘รุ่งอรุณหมายเลขหนึ่ง’ นั่นเอง วิธีนี้ช่วยให้เขาสามารถใช้พลังของแม่มดได้อย่างเต็มที่ ทั้งยังมีประโยชน์ต่อการฝึกพลัง และช่วยเรื่องการยกระดับพลังในวันตื่นรู้ของพวกเธอได้ไม่น้อยด้วย
“หม่อมฉันคิดว่าพวกฮัมมิงเบิร์ดและเอคโคจะต้องดีใจมากแน่ๆ เพคะ” เวนดี้ยิ้ม “คราวนี้ พวกนางก็จะได้ทำงานเหมือนอันนาแล้ว ว่าแต่หม่อมฉันจะวัดพลังของพวกนางได้อย่างไรเพคะ”
“ใช้หินวัดพลังก็แล้วกัน สมาพันธ์นิยมใช้วิธีนี้ที่สุด”
“เพคะ ฝ่าบาท” เธอโค้งตัวลงเล็กน้อย “จริงสิเพคะ วันนี้เป็นวันบรรลุนิติภาวะของลูเซีย ฝ่าบาทจะทรงให้หม่อมฉันเรียกสมาชิกในสโมสรแม่มดมาอยู่เป็นเพื่อนนางหรือไม่เพคะ”
โรแลนด์ชะงักไป “เอ่อ...ถ้าเจ้าไม่เตือนข้า ข้าก็คงลืมไปแล้ว”
“ฝ่าบาททรงมีเรื่องต้องจำมากมาย” เวนดี้พูดอย่างอ่อนโยน “หม่อมฉันจดพัฒนาการของพี่น้องทุกคนลงสมุดไว้แล้ว รับรองว่าไม่มีข้อมูลใครตกหล่นแน่นอนเพคะ”
หลังจากอันนาผ่านวันตื่นรู้ของตัวเองมาแล้ว พวกนาน่า ไลต์นิ่ง และเอคโคก็ทยอยกันผ่าน ‘วันเกิดครั้งที่สอง’ ของตัวเองเช่นกัน ทว่าวันบรรลุนิติภาวะมีความหมายกว่าวันตื่นรู้มากนัก มันคือวันตื่นรู้ที่พิเศษกว่าทุกครั้ง แม้จะเกิดขึ้นในวันเดียวกัน แต่พลังที่ตีกลับในวันบรรลุนิติภาวะนั้นรุนแรงกว่าปกติหลายเท่าตัว ก่อนที่ทุกคนจะค้นพบวิธีกำจัดความทรมานจากการถูกพลังกัดกินร่างกายนั้น นี่คือด่านอันตรายที่ท้าทายที่สุดของเหล่าแม่มด
หลังจากบรรลุนิติภาวะแล้ว วิธีแสดงพลังของพวกเธอก็จะเสถียรขึ้นและพัฒนาขึ้นอย่างเห็นได้ชัด แม่มดบางส่วนยังอาจได้รับความสามารถบางอย่างเพิ่มขึ้นด้วย ซึ่งนั่นเทียบได้กับการพัฒนาพลังทีเดียว
“อืม เช่นนั้นคืนนี้ข้าจะจัดงานเลี้ยงอย่างยิ่งใหญ่ให้นาง” โรแลนด์พูดเสียงเบา “ข้าจะอยู่เป็นเพื่อนนางเช่นเดียวกับสมาชิกในสโมสรแม่มด”
………………………………….




[Go To Next Chapter]( ./338.md)