##บทที่ 364 เงาซ้อน
…
หิมะนอกหน้าต่างตกหนักขึ้นทุกที เกล็ดหิมะขนาดเท่าเล็บร่วงลงมาจากฟ้าไม่หยุดหย่อน หากทอดสายตามองไปไกลๆ จะเห็นท้องฟ้าเหนือเมืองชายแดนเต็มไปด้วยเงาของหิมะ ภูติสีขาวเทาปลิวละล่องไปตามลม ก่อนจะร่วงลงมาเกาะหลังคาและกิ่งไม้ขาวสะอาดตา ช่างเป็นทิวทัศน์ที่ชวนให้รู้สึกหนาวจับใจ
แต่ก็เพราะทิวทัศน์แบบนี้นี่เอง ทิลลีจึงรู้สึกอบอุ่นยิ่งกว่าเดิม
เธอนั่งพิงพนักเก้าอี้ ดึงผ้าห่มนุ่มๆ ขึ้นมาคลุมครึ่งตัว เท้าทั้งสองยื่นลงไปวางในถังไฟ...อุปกรณ์ให้ความอบอุ่นที่แสนสะดวกชนิดนี้เป็นอีกหนึ่งสิ่งประดิษฐ์ของโรแลนด์ มันเป็นถังไม้ทรงสี่เหลี่ยมซึ่งวางอยู่ในระนาบเดียวกับเก้าอี้ ด้านในเป็นเตาถ่าน เหนือเตาถ่านมีซี่ไม้วางทับอีกที มันต่างจากกองไฟสุกสว่างที่หากอยู่ใกล้ไปก็อาจถูกไฟลวก หรือหากอยู่ไกลไปก็จะไม่ได้รับความอบอุ่นอย่างสิ้นเชิง อุปกรณ์ชนิดนี้ให้ไออุ่นได้อย่างเต็มที่เพียงแค่วางเท้าลงไปบนซี่ไม้ และหากคลุมผ้าห่มทับลงไปอีกชั้น กระแสความอบอุ่นพวกนั้นก็จะไหลวนไปทั่วทั้งร่างกาย
หิมะที่โปรยปรายอยู่นอกหน้าต่างขับให้บรรยากาศภายในห้องยิ่งอุ่นสบาย คงมีแค่ความสุขที่เกิดจากการเปรียบเทียบเท่านั้นที่ตราตรึงใจได้ขนาดนี้
เธอต้องยอมรับจริงๆ ว่า ความเป็นอยู่ของแม่มดที่นี่ต่างจากเมื่อหนึ่งปีก่อนราวฟ้ากับดิน เธอไม่แปลกใจเลยหากพวกแม่มดจะติดใจเมืองชายแดนจนไม่อยากไปไหน เพราะแม้แต่ตัวเธอเองก็พอใจชีวิตในเมืองแห่งนี้มากเช่นกัน
นอกจากเธอแล้ว ในห้องนี้ยังมีอันนาและอกาธาด้วย...อันที่จริงห้องนี้เป็นห้องของอันนาอยู่แล้ว เนื่องจากทิลลีไม่ค่อยมีเวลาว่างมากนัก ดังนั้นเธอจึงมักหอบหนังสือมาขอคำแนะนำจากอันนาทุกครั้งที่พอปลีกตัวได้ แรกเริ่มยังมีแค่พวกเธอสองคนเท่านั้น แต่ตอนนี้พอมีแม่มดโบราณจากโบราณสถานเพิ่มมาอีกคน อันนาจึงย้ายถังไฟจากริมโต๊ะมาวางตรงกลางห้อง แล้วให้โรแลนด์หาเก้าอี้มาเพิ่มอีกสองตัวเสียเลย แบบนี้ทั้งสามคนก็จะได้นั่งอังไออุ่นรอบถังไฟ พลางถกเรื่องความรู้มหัศจรรย์ที่ช่วยเปิดโลกให้พวกเธอได้อย่างพร้อมหน้า
แน่นอนว่าคนที่ถามคำถามส่วนใหญ่ก็คือพวกเธอ และคนตอบก็คืออันนา
“ไม่น่าเชื่อเลยว่าหนังสือพวกนี้จะเป็นผลงานของคนธรรมดา” อกาธาปิด ‘พื้นฐานทฤษฎีวิทยาศาสตร์ธรรมชาติ’ ลงแล้วสูดหายใจลึก “ยิ่งอ่านก็ยิ่งรู้สึกว่าโลกนี้เป็นอย่างนั้นจริงๆ ในความสับสนวุ่นวายมีกฎซ่อนอยู่ สรรพสิ่งล้วนดำเนินไปภายใต้กฎเดียวกันทั้งนั้น ต่อให้เขาอยู่ในทาคิลา สมาพันธ์ก็ต้องรับเขาเข้าเป็นสมาชิกแน่นอน แถมดีไม่ดียังอาจมีตำแหน่งเทียบเท่ากับแม่มดระดับสูงด้วย”
ตอนแรกเธอยังสงสัยเนื้อหาในหนังสืออยู่หลายจุด แต่พอได้ฟังอันนาอธิบายอย่างละเอียดมากเข้า ท่าทีที่เธอมีต่อโรแลนด์ก็เปลี่ยนไปอย่างสิ้นเชิง
แต่ทิลลีเชื่อว่าความเปลี่ยนแปลงนี้เกิดขึ้นเฉพาะกับโรแลนด์เท่านั้น สำหรับเธอแล้ว คนธรรมดาคนอื่นๆ น่าจะยังโง่เขลาเบาปัญญาเหมือนเดิม
พอคิดถึงตรงนี้ เธอก็อดถอนใจไม่ได้ มีเพียงเธอเท่านั้นที่รู้ว่าความรู้พวกนี้ไม่ได้เป็นของโรแลนด์ ทว่าเป็นของใครอีกคนหนึ่ง คนที่อยู่ดีๆ ก็ปรากฏตัวขึ้นในสมองของเขา
หากดูจากประสบการณ์ที่ผ่านมาหลายวันและคำยืนยันของซิลเวียแล้ว ทิลลีก็พอจะเชื่อคำอธิบายนี้อยู่ แต่นั่นหมายความว่า เธอจะไม่มีวันพิสูจน์ได้เลยว่าเขายังเป็นคนเดิมอยู่จริงๆ นอกจากนี้ จุดที่น่าสงสัยที่สุดก็คือ เขาจะจำไม่ได้เชียวหรือว่าความทรงจำพวกนี้มาจากไหนและเป็นของใคร ไม่น่าเชื่อเลยว่าความทรงจำจะสามารถถูกตัดขาดจากชีวิตคนคนหนึ่งได้อย่างชัดเจนขนาดนี้ เพราะอย่างน้อยที่สุด เธอก็ทำแบบนั้นไม่ได้แน่ หากเธอนึกถึงความรู้ที่อาจารย์ในวังหลวงถ่ายทอดให้เมื่อไร เธอก็จะเห็นภาพเหตุการณ์ที่เกี่ยวข้องกันผุดขึ้นมาด้วยทุกครั้งไป
“เขาไปเอาความรู้พวกนี้มาจากไหน” อกาธาพูดอย่างทึ่งๆ “เดิมทีข้าคิดว่าคนธรรมดาในยุคนี้คงจะพัฒนาความรู้ไปไกลแล้ว แต่เท่าที่ข้าสังเกตมาหลายวัน ก็ไม่เห็นว่าจะต่างจากเมื่อสี่ร้อยปีก่อนตรงไหน...แถมดูจะล้าหลังกว่าด้วยซ้ำ”
“ข้าก็ไม่รู้เหมือนกัน” ทิลลียักไหล่ “อย่างไรเสียก็ไม่ได้มาจากในวังแน่นอน”
“เมื่อก่อนนี้เขาเป็นคนอย่างไร”
คำถามนี้ทำเอาอันนาเงยหน้าขึ้นมาทันที
“เมื่อก่อนน่ะหรือ...” ทิลลีพึมพำอยู่สักครู่ “อวดดี ขี้ขลาด เอาแต่ใจ ไร้ปัญญา ไม่เอาไหน นิสัยเสีย...ข้อดีเพียงอย่างเดียวของเขาก็คือ เขาไม่เคยใช้ฐานะเจ้าชายไปก่อเรื่องร้ายแรงใดๆ”
“เอ่อ...นี่คือลักษณะของคนธรรมดาในยุคนี้หรือ”
“เปล่าหรอก อย่างเขาถือว่าเลวร้ายกว่าคนธรรมดาทั่วไปน่ะ” เธอบ่นกระปอดกระแปด “แม้ว่าพอมาอยู่ที่นี่แล้วจะดีขึ้นผิดหูผิดตาก็ตาม แต่ข้าก็ยังดูไม่ออกอยู่ดีว่าเขาคิดอะไร...มีอะไรก็เก็บไว้ข้างใน แล้วยังมาขอให้ข้าเชื่อเขาอีก จะเป็นไปได้อย่างไร”
ในห้องพลันเงียบลงทันตา
“มีอะไรหรือ” ทิลลีรู้สึกว่าสายตาของคนทั้งสองดูแปลกไป
“เปล่า...ไม่มีอะไรเพคะ” อันนาป้องปากหัวเราะ “หม่อมฉันเพียงแต่เพิ่งเคยได้ยินฝ่าบาทตรัสเรื่องพวกนี้เป็นครั้งแรก”
ให้ตายเถอะ เธอเพิ่งจะรู้ตัวตอนนี้เองว่าตัวเองพูดมากไปจริงๆ คำวิจารณ์แบบนี้ไม่ควรหลุดออกจากปากของพันธมิตรเลย ดูเหมือนระยะนี้เธอจะทำตัวตามสบายเกินไปแล้ว “ความหมายของข้าคือ...”
“ไม่เป็นไรหรอกเพคะ เจ้าชายไม่ทรงถือเรื่องพวกนี้หรอก” อันนาส่ายหน้ายิ้มๆ “เจ้าชายเองก็คงจะทรงมีเรื่องลำบากพระทัยอยู่เหมือนกัน”
“เขา...” ทิลลีลังเลอยู่สักครู่ “ไม่เคยเล่าเรื่องพวกนี้ให้เจ้าฟังเลยหรือ”
“ไม่เคยเพคะ” อันนาตอบอย่างไม่ใส่ใจ“หม่อมฉันเองก็ไม่เคยถามเช่นกัน หากพระองค์ทรงอยากเล่าเมื่อไร เดี๋ยวก็ทรงเล่าเองล่ะเพคะ”
ก็จริง เธอแอบถอนใจเงียบๆ เขาน่าจะเปลี่ยนไปตั้งแต่ตอนที่เจออันนาครั้งแรกแล้ว เธอคิดเรื่องนี้ไปก็ไร้ประโยชน์
“ฟังจากที่พวกเจ้าพูดแล้ว เมื่อก่อนนี้เขาไม่ใช่คนแบบนี้หรือ” อกาธาถามอย่างสนใจ “คนในสถาบันเชื่อกันว่า ยิ่งเป็นคนที่พิเศษเท่าไร ก็ยิ่งมีนิสัยแปลกไปจากคนธรรมดาเท่านั้น บางทีความเปลี่ยนแปลงของเขาอาจจะเป็นปรากฏการณ์ทั่วไปก็ได้ เขาเคยหอนใส่พระจันทร์ หรือเคยทำท่าทำทางใส่กำแพงนานๆ หรือไม่เล่า”
“นั่นก็แปลกเกินไปหน่อยกระมัง...” ทิลลีส่ายหน้าอย่างจนใจ “เมื่อก่อนนี้เขาแค่ชอบทำตัวไร้เหตุผลเท่านั้น นอกจากนี้ก็ไม่มีอะไรต่างจากคนทั่วไปหรอก แต่ว่า...ข้าเคยได้ยินคนพูดเหมือนกันว่า เขาเคยประกาศว่าจะแต่งงานกับแม่มดต่อหน้าคนทั้งห้องเรียน และคงเพราะคำพูดนี้กระมัง กูลอนกับทอว์ฟิคจึงมักรังแกเขาโดยอ้างเรื่องชำระล้างกลิ่นอายปีศาจเสมอ แม้กระทั่งเสด็จพ่อเองก็ไม่พอพระทัยเรื่องนี้เช่นกัน ต่อมานิสัยของเขาก็ยิ่งเลวร้ายลงเรื่อยๆ”
“นี่เขาโดนดูถูกเพราะคิดจะแต่งงานกับแม่มดนี่นะ” อกาธาเบ้ปาก “หากอยู่ในทาคิลาล่ะก็ นี่ถือเป็นอุดมการณ์ที่ยิ่งใหญ่ทีเดียว แต่แน่นอนว่าคนที่ทำสำเร็จมีน้อยจนแทบนับนิ้วได้ เพราะแม่มดส่วนใหญ่ไม่ค่อยยอมอยู่กับผู้ชายคนเดียวไปชั่วชีวิตหรอก”
“แต่ตอนนี้ไม่เหมือนเมื่อสี่ร้อยปีก่อนแล้ว หากเขาแต่งงานกับแม่มด ก็เท่ากับว่าเขาจะไม่มีทายาทมารับช่วงต่อจากเขา เสด็จพ่อจะเห็นด้วยกับความคิดนี้ได้อย่างไร” ทิลลีถอนหายใจ “แต่นี่ก็ผ่านมาสิบกว่าปีแล้ว ป่านนี้เขาคงลืมไปแล้วล่ะว่าตัวเองเคยพูดคำพูดโง่ๆ พวกนั้นออกไป”
“อย่างนั้นหรือ” อันนาพลันโพล่งขึ้นมา “แต่ตอนนี้ เจ้าชายก็ยังตั้งพระทัยจะอภิเษกสมรสกับแม่มดอยู่นะเพคะ”
“อ้อ เขายังจำได้อยู่หรือ...เดี๋ยวนะ” ทิลลีเบิกตาโต “เจ้าบอกว่าตอนนี้หรือ”
“เพคะ” เธอหัวเราะเบาๆ “เจ้าชายโรแลนด์ตรัสเองเพคะ”
ทิลลีตะลึงงันไปทันที
........................................




[Go To Next Chapter]( ./277.md)