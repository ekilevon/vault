##บทที่ 227 ผู้บอกความลับ
ภายในโถงโบสถ์อันโอ่อ่า บาทหลวงฟิลลิปส์กำลังมองชาวนาที่คุกเข่าอยู่แทบเท้าเขา
ร่างที่สูงใหญ่ของเขาโค้งงอจนเป็นก้อน มือทั้งสองสั่นระริก ผิวหนังปรากฏสีเขียวคล้ำผิดปกติ อีกไม่ถึงครึ่งวัน จุดสีเขียวคล้ำพวกนี้ก็จะกลายเป็นสีดำและกระจายไปทั่วตัว...แค่เขารักษาตัวมาจนถึงตอนนี้ได้ก็นับว่าแข็งแกร่งมากแล้ว
“ข้ารู้จักเจ้า เจ้าคือร็อกกี้ที่อาศัยอยู่ในเขตเมืองฝั่งตะวันออก เจ้ามักนำข้าวสาลีใหม่ๆ มาให้ศาสนจักรเสมอ” บาทหลวงพูด
“ท่าน...จำข้าได้! วิเศษเหลือเกิน ท่านบาทหลวง” เขาโขกศีรษะไม่หยุด “ครอบครัวข้าติดโรคร้ายกันทุกคน ข้า ข้าต้องการยาศักดิ์สิทธิ์ ได้โปรดเถิด...”
“แล้วครั้งนี้เจ้านำอะไรมาให้ศาสนจักรเล่า ยาศักดิ์สิทธิ์ไม่ใช่ของที่แจกได้ง่ายๆ หรอกนะ” ฟิลลิปส์พูดอย่างไม่รีบร้อน “เจ้าจะต้องใช้ความศรัทธาเข้าแลก”
“ข้า ข้าถูกพวกใต้ดินหลอกให้ซื้อยาจนไม่เหลือเงินแล้ว” ร็อกกี้พูดเสียงสั่น “โปรดอภัยให้แก่ความไม่ซื่อสัตย์ของข้า ข้าไม่ควรคิดพึ่งตลาดมืดจริงๆ ตอนนี้ข้าเหลือไข่ไก่เพียงใบเดียวเท่านั้น ท่านโปรดรับไปเถิด” เขาหยิบไข่ไก่กลมๆ ออกมาจากอกเสื้อ แล้วยกมือทั้งสองขึ้นเหนือศีรษะ
“เจ้าฝากความหวังไว้กับตลาดมืดซึ่งเต็มไปด้วยการหลอกลวงและความอยุติธรรม ก็ต้องถูกลงโทษเป็นธรรมดา แต่พระเจ้าย่อมยื่นมือช่วยเหลือคนผิดที่รู้จักกลับตัวเสมอ มีเพียงคนที่สำนึกผิดเท่านั้นจึงจะเดินบนเส้นทางศักดิ์สิทธิ์ได้” ฟิลลิปส์รับไข่ไก่มายิ้มๆ “ลุกขึ้นเถอะ พระเจ้าให้อภัยเจ้าแล้ว”
“จะ จริงหรือ” ร็อกกี้พูดอย่างไม่เชื่อหูตัวเอง
“ทูตแห่งพระเจ้าไม่เคยโกหก” ทันทีที่ฟิลลิปส์กวักมือ ลูกศิษย์คนหนึ่งก็รีบเดินยกกล่องยาเข้ามา เขาหยิบขวดยาสี่ขวดออกมาจากในนั้นแล้วยัดใส่มืออีกฝ่าย “หากข้าจำไม่ผิด ครอบครัวเจ้ามีทั้งหมดสี่คนกระมัง”
“ใช่แล้ว! ท่านบาทหลวง” เขากลืนน้ำลาย กำขวดยาศักดิ์สิทธิ์ในมือแน่น จากนั้นจึงก้มตัวลงจุมพิตรองเท้าของบาทหลวง “ขอบคุณท่านเหลือเกิน ขอบคุณท่านจริงๆ! นับแต่นี้ไปข้าจะถวายชีวิตให้แก่ศาสนจักรและพระเจ้า!”
บรรดาลูกศิษย์ที่ยืนดูอยู่อีกด้านต่างส่งเสียงโห่ร้องด้วยความตื้นตันใจ ทุกคนล้วนปลื้มปริ่มที่ศาสนจักรได้สาวกที่มีศรัทธาแรงกล้าเพิ่มขึ้นอีกหนึ่งคน
ฟิลลิปส์รอจนเสียงโห่ร้องซาลงแล้ว จึงกดมือลงส่งสัญญาณให้ทุกคนอยู่ในความสงบ ก่อนจะพูดเสียงดังว่า “คนต่อไป”
...
พิธีแจกยาดำเนินไปจนถึงหัวค่ำ
เมื่อเสียงระฆังบอกเวลาในเมืองหลวงดังขึ้น ฟิลลิปส์ก็ประกาศเลิกพิธีวันนี้ โดยขอให้ทุกคนมาอีกทีพรุ่งนี้เช้า จากนั้นจึงเดินจากไปท่ามกลางเสียงอ้อนวอนและการฉุดรั้งของฝูงชน
แม้ร่างกายจะอ่อนเพลียเพียงใด ทว่าใจของเขากลับสดชื่นมาก การได้ยืนฟังเสียงอธิษฐานวิงวอนของผู้คนอยู่ในโถงใหญ่ และมองดูพวกเขาประจบเอาใจตัวเองอย่างกระตือรือร้นแบบนี้ ทำให้เขารู้สึกราวกับตัวเองเป็นพระเจ้าจริงๆ
ไม่สิ ที่เหมือนพระเจ้าจริงๆ น่าจะเป็นศาสนจักรมากกว่า ฟิลลิปส์คิด ศาสนจักรสร้างโรคร้ายและผลิตยารักษาขึ้นมา จึงสามารถกำหนดความเป็นความตายของผู้คนได้อย่างง่ายดาย พลังเช่นนี้ไม่ได้ต่างไปจากพระเจ้าเลย นึกแล้วก็ปลื้มใจนัก ตลอดชีวิตที่ผ่านมานี้ การตัดสินใจที่ถูกต้องที่สุดของเขาก็คือการทิ้งกิจการของตระกูลมาเข้าร่วมกับศาสนจักรนั่นเอง
ไม่ว่าใครก็ไม่อาจต้านทานพลังนี้ได้ พ่อค้าผู้ร่ำรวยหรือ ขุนนางผู้ทรงอิทธิพลหรือ เมื่อเผชิญหน้ากับความตาย ทุกคนก็ยินดีทำทุกอย่างเพื่อแลกกับโอกาสที่จะมีชีวิตอยู่ต่อไปทั้งนั้น
ทันทีที่เขากลับมาถึงบริเวณพักผ่อนในส่วนหลัง ศาสนบริกรคนหนึ่งก็เดินมาหาเขาอย่างรีบร้อน ก่อนจะกระซิบเบาๆ ข้างหูเขาว่า “ท่านบาทหลวง มีคนมารายงานว่าพบเบาะแสบางอย่าง”
“เกี่ยวกับอะไร”
“ผู้อพยพจากดินแดนตะวันออก ส่วนรายละเอียดที่เหลือเขาบอกว่าจะเล่าก็ต่อเมื่อได้พบท่านแล้วเท่านั้น” ศาสนบริกรตอบ
หากยึดตามแนวทางที่ศาสนจักรวางไว้ก่อนหน้านี้ ฟิลลิปส์ควรต้องอาศัยโรคระบาดและยาในการเพิ่มจำนวนสาวกให้เฮอร์มีส ดังนั้น การชักจูงผู้อพยพจึงเป็นส่วนหนึ่งในแผนการของเขา เพียงแต่พวกเขาอาจไม่สำคัญเท่าประชาชนในเมืองหลวงเท่านั้นเอง เดิมทีเขาตั้งใจจะรออีกสักสองสามวัน รอจนพวกเร่ร่อนไร้บ้านพวกนั้นตายไปสักครึ่งหนึ่งก่อนจึงค่อยออกจากเมืองไปรักษา จากนั้นก็จะชวนพวกเขามาอยู่กันให้เต็มเมือง เช่นนี้แล้ว เมืองหลวงอันกว้างใหญ่ก็จะมีจำนวนสาวกถึงร้อยละเก้าสิบของจำนวนประชากรทั้งหมด หากรวมผลงานครั้งนี้เข้ากับราชโองการชิงตำแหน่งรัชทายาทเมื่อคราวก่อนล่ะก็ เขาก็น่าจะเข้าใกล้ตำแหน่งมุขนายกขึ้นอีกก้าว
เรื่องการปูนบำเหน็จตามความดีความชอบนั้น ศาสนจักรค่อนข้างยุติธรรมทีเดียว ไม่ว่าสายเลือดหรือฐานะก็ไม่มีผลต่อการพิจารณาทั้งนั้น ขอแค่มีผลงานเข้าตาก็รับรองได้ว่าได้เลื่อนขั้นแน่นอน
หรือว่าจะเกิดปัญหาอะไรกับผู้อพยพ
เขาเก็บความสงสัยไว้แล้วพูดด้วยสีหน้าสงบว่า “เจ้าพาเขาไปรอที่ห้องลับก่อน ประเดี๋ยวข้าจะตามไป”
“รับทราบ ท่านบาทหลวง”
ฟิลลิปส์ถอดชุดบาทหลวงออก แล้วหยิบเกราะอ่อนจากในตู้ออกมาสวม จากนั้นจึงสวมเสื้อคลุมตัวหลวมทับอีกที หลังจากจัดแจงเสื้อผ้าหน้ากระจกดีแล้ว เขาก็เดินไปที่ห้องลับ
ภายในห้องเล็กๆ ซึ่งอยู่ใต้ดิน บาทหลวงเห็น ‘ผู้บอกความลับ’ คนนั้นในที่สุด...ผมเผ้ากระเซอะกระเซิง ใบหน้าซีดเหลือง แขนอันผอมแห้งเต็มไปด้วยรอยปูดโปนของกระดูก แต่น่าแปลกตรงที่เขากลับไม่เห็นจุดสีดำๆ บนตัวอีกฝ่ายเลย
“ท่านบาทหลวง ข้าชื่อพินโฮล” อีกฝ่ายเห็นบาทหลวงเดินมาก็คุกเข่าลงทันใด “ข้ามีข่าวสำคัญมาบอกท่าน”
“ว่ามา”
“แต่ว่า...” เขาเงยหน้ามองคนอีกสองคนในห้องลับ ทำท่าจะพูดทว่าก็ยั้งปากไว้
“ไม่เป็นไร คนคนนี้คือศาสนบริกรแชตรัธ ผู้ช่วยคนสนิทของข้า” ฟิลลิปส์พูด “ส่วนอีกคนคือยายเฒ่าฟันเหลือง มีหน้าที่เก็บกวาดดูแลห้องลับแห่งนี้ นางแทบไม่ได้ไปออกจากที่นี่เลย”
“เช่นนั้นข้าพูดเลยก็ได้ แต่คำสัญญาที่ท่านเคยให้ไว้...”
“ยาอยู่นี่” เขาหยิบขวดยาสีฟ้าออกมาเขย่าอย่างรำคาญ “หากข่าวของเจ้ามีประโยชน์จริง ข้าย่อมรักษาโรคให้เจ้าแน่นอน”
“ท่านบาทหลวง ข้ารับรองได้เลยว่าข่าวนี้น่าสะพรึงจริงๆ” พินโฮลเงยหน้า “มีคนกำลังเคลื่อนย้ายผู้อพยพอย่างต่อเนื่อง ในคลองมีเรือเปล่าจอดเต็มไปหมด ข้าเห็นกับตาตัวเองเลยล่ะ อีกไม่กี่วัน พวกเขาจะต้องขนผู้อพยพไปหมดแน่”
“เจ้าหมายถึงคนป่วยผิวกระดำกระด่างพวกนั้นน่ะหรือ” ฟิลลิปส์ขมวดคิ้ว “เจ้ามองไม่ผิดใช่หรือไม่”
ก่อนหน้านี้ เขาก็เคยได้ข่าวว่ามีกองเรือมาขนผู้อพยพไปเหมือนกัน แต่นั่นไม่ใช่เรื่องแปลกอะไร...ขุนนางที่ไหนๆ ก็ชอบฉวยโอกาสตอนเกิดภัยธรรมชาติหรือภัยมนุษย์ในดินแดนข้างเคียงมาดักแย่งแรงงานไปในราคาถูกทั้งนั้น ประเดี๋ยวโรคร้ายแสดงอาการเมื่อไร เจ้าโง่พวกนั้นก็จะถูกพระเจ้าลงโทษเอง แต่ว่าเหตุใด...จึงมีคนรับผู้อพยพไปทั้งที่รู้เรื่องโรคระบาดเล่า
“ข้ามองไม่ผิดแน่นอน พวกเขามีวิธีรักษาโรคระบาด! ทหารรับจ้างพวกนั้นเอาน้ำประหลาดให้คนป่วยกิน จากนั้นจุดดำๆ บนตัวพวกเขาก็หายไปอย่างรวดเร็ว มีคนบอกด้วยว่าพวกเขามาจากดินแดนตะวันตก หากผู้อพยพคนไหนตามกองเรือกลับไปก็จะได้ทั้งอาหาร บ้าน และค่าตอบแทน!” พินโฮลหยุดไปเล็กน้อย “แต่ที่น่าเหลือเชื่อที่สุดก็คือ ในกลุ่มคนพวกนั้นมีแม่มดอยู่ด้วย!”
“เจ้าว่าอะไรนะ”
“จริงแท้แน่นอน ท่านบาทหลวง!” เขาร้องเสียงดัง “ตอนแรกๆ ข้าขึ้นเรือไปก็ยังไม่รู้หรอก จนกระทั่งมีคนแอบกระโดดเรือหนีไปแล้วถูกทหารบนบกไล่ตามนั่นล่ะ ข้าถึงได้สังเกตว่าสิ่งที่บินอยู่บนฟ้าไม่ใช่นก แต่เป็นแม่มดที่บินได้ ข้าตกใจจนตัวแข็ง รอจนเรือแล่นออกไปไกลท่าแล้วจึงหาโอกาสกระโดดหนีลงน้ำ กว่าจะกลับมาได้ก็ใช้เวลาถึงหนึ่งวันเต็มๆ” พินโฮลทำท่าถูมือ “ท่านบาทหลวง ท่านคิดว่าข่าวนี้มีค่าพอแลกยาสักขวดหรือไม่เล่า”
“ช้าก่อน เจ้าบอกว่าพวกเขามีวิธีรักษาโรคระบาด แล้วเจ้าก็ดื่มยาลงไปแล้วด้วย นั่นหมายความว่าตอนนี้เจ้าหายจากโรคแล้วน่ะสิ” ฟิลลิปส์ถาม
“เอ่อ...จะว่าอย่างนั้นก็ได้ แต่ท่านบอกเองไม่ใช่หรือว่าหากใครให้ข่าวที่มีประโยชน์แก่ท่านได้ ท่านก็จะ...” พินโฮลยิ้มเก้อๆ เผยให้เห็นแผงฟันสีเหลืองโย้เย้
ที่แท้ก็อย่างนี้นี่เอง เขาคิดจะนำยาที่ตัวเองไม่ได้ใช้ไปขายในตลาดมืดสินะ ฟิลลิปส์คิดอยู่สักครู่ “ฝ่ายนั้นมีกี่คน เจ้าแน่ใจหรือว่าพวกเขาเป็นทหารรับจ้างของพวกพ่อค้าจริงๆ”
“ข้าแน่ใจมาก พวกเขาไม่มีทั้งเกราะและม้า อาวุธก็มีแต่ทวนไม้ ส่วนจำนวนคนนั้น...” พินโฮลเกาศีรษะ “อย่างมากก็ไม่เกินร้อยคน”
“แล้วเรือล่ะ มีเรือใครบ้าง”
“เอ่อ...ข้าไม่รู้หรอก เรือส่วนใหญ่ไม่ได้แขวนธงน่ะ หรือต่อให้แขวนข้าก็ไม่รู้จักอยู่ดี แต่เห็นทหารพวกนั้นบอกว่ากองเรือจะมุ่งหน้าไปยังดินแดนตะวันตก อ้อ...จริงสิ เขายังบอกด้วยว่านี่เป็นคำประกาศจากผู้ปกครองเมืองชายแดน” เขาพยายามนึกอย่างสุดความสามารถ “ดูเหมือนผู้ปกครองจะต้องการคนไปบุกเบิกที่ดินแถบนั้น ข้าจำได้แค่นี้ล่ะ”
“เอาเถอะ ข่าวของเจ้าก็สำคัญจริงๆ” บาทหลวงฟังจบแล้วสูดหายใจลึก จากนั้นจึงหยิบขวดยาสีฟ้าออกมาจากอกเสื้อแล้วโยนให้พินโฮล “เอาไป มันเป็นของเจ้าแล้ว”
“ขะ ขอบคุณ ท่านบาทหลวง!” ฝ่ายหลังรับขวดยามาอย่างตื่นเต้น ทว่าทันใดนั้นร่างกายก็พลันสั่นสะท้าน ดวงตาเบิกกว้าง ดาบเล่มเล็กแทงทะลุลำคอเขาออกมา ปลายดาบเปล่งประกายอำมหิต คนที่ยืนข้างหลังเขาก็คือหญิงชราผู้ดูแลห้องลับคนนั้นนั่นเอง


.......................................




[Go To Next Chapter]( ./140.md)