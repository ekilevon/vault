##บทที่ 469 ใจเต้น
วันรุ่งขึ้น โรแลนด์เดินฮัมเพลงเข้าห้องทำงานก็เห็นเวนดี้รออยู่ในห้องแล้ว
“มีอะไรหรือ” เขาเดินข้ามหนังสือที่กองระเกะระกะอยู่บนพื้น แล้วรินชาให้อีกฝ่าย
“ยินดีด้วยเพคะ เมืองชายแดนมีแม่มดเพิ่มอีกคนแล้ว” เธออมยิ้มเล่าเหตุการณ์ที่เกิดขึ้นช่วงนี้ให้เขาฟังอย่างละเอียด “หากฝ่าบาททรงต้องการ หม่อมฉันสามารถเรียกแอ็กเซียมาที่ปราสาทได้ทุกเวลาเพคะ”
นี่คือแม่มดคนแรกที่ตื่นรู้ในพื้นที่ใต้ปกครองของเขา...หรือก็คือผลจากประกาศเชิญชวน โรแลนด์ยิ่งอารมณ์ดีขึ้นไปใหญ่ แต่พอได้ยินประโยคหลังก็อดถามอย่างสงสัยไม่ได้ว่า “แล้วตอนนี้นางไม่ได้อยู่ในปราสาทหรือ”
“เปล่าเพคะ พอดีไนติงเกลไม่อยู่ พวกหม่อมฉันจึงไม่สามารถตรวจสอบตัวตนนางได้” เวนดี้อธิบายเหตุผลที่บุ๊กยืนกราน “พวกหม่อมฉันไปส่งนางที่บ้านและจ่ายค่าตอบแทนเดือนแรกให้นางล่วงหน้าแล้วเพคะ”
“พวกเจ้าตัดสินใจได้ไม่เลวเลย” โรแลนด์พยักหน้า “ให้นางมาทำสัญญาบ่ายนี้ได้เลย”
“เพคะ...” เวนดี้รับคำ ท่าทางดูคล้ายกับยังอยากพูดอะไร ทว่าก็ยั้งเอาไว้
“มีอะไรหรือ”
“ฝ่าบาทไม่กริ้วหรือเพคะ...ที่คนพวกนั้นมองฝ่าบาทและสโมสรแม่มดแบบนั้น แล้วก็...” เธอเงียบไปสักครู่ก่อนจะกัดฟันพูดต่อ “แล้วก็หม่อมฉันอาจไม่มีความสามารถพอจะดูแลสโมสรแม่มดได้ บุ๊กมีประสบการณ์มากกว่าหม่อมฉันมาก ทั้งยังรู้วิธีรับมือกับคนประเภทต่างๆ เป็นอย่างดี หม่อมฉันคิดว่านางเหมาะจะทำหน้าที่นี้มากกว่า”
“ข้าคิดว่าคำพูดพวกนี้ เจ้าน่าจะเคยพูดกับบุ๊กแล้วกระมัง” โรแลนด์ถามอย่างสนใจ “แล้วนางก็เห็นว่าเจ้าต่างหากคือคนที่เหมาะสมที่สุด”
“หา”
“ดูท่าจะจริง...” เขาถอนหายใจ “ข้าเองก็คิดแบบนั้นเช่นกัน เคล็ดลับและวิธีบริหารงานสามารถเรียนรู้ผ่านการปฏิบัติจริงได้ แต่นิสัยส่วนตัวไม่ใช่สิ่งที่จะเปลี่ยนกันได้ง่ายๆ เลย เจ้าไม่รู้สึกหรือว่านอกจากเมซีแล้ว คนที่แม่มดด้วยกันชื่นชอบมากที่สุดก็คือเจ้า แล้วอีกอย่าง บุ๊กก็มีงานในกองการศึกษาอยู่แล้ว แล้วต่อไปก็มีแต่จะยุ่งขึ้นเรื่อยๆ ด้วย นางคงไม่มีเวลามาสานสัมพันธ์กับแม่มดใหม่หรอก นี่ล่ะข้อดีของเจ้า ดังนั้นเจ้าต้องมั่นใจในตัวเองหน่อย ข้าน่ะมองคนไม่เคยพลาดหรอก”
เจ้าชายไม่รอคำตอบจากเวนดี้ก็พูดต่ออีกว่า “ส่วนเรื่องที่คนจากดินแดนอื่นเข้าใจสโมสรแม่มดผิดนั้น เป็นความสะเพร่าของข้าเอง ข้าเองก็ไม่คิดเหมือนกันว่าร่างกายนี้... ไม่สิ ชื่อเสียงของข้าเมื่อก่อนนี้จะโด่งดังไปทั่วทั้งทวีป” เขาครุ่นคิดอยู่สักครู่ “ถ้าคิดจะเปลี่ยนความคิดพวกเขาโดยไวล่ะก็ นอกจากวิธีเผยแพร่ข้อมูลแล้ว ข้าคิดว่าสโมสรแม่มดจะต้องบริหารงานเองให้ได้โดยเร็วที่สุด”
“บริหารงาน...เองหรือเพคะ”
“อืม สโมสรแม่มดจะต้องเป็นหน่วยงานอิสระเหมือนสำนักงานเมือง” ก่อนหน้านี้ โรแลนด์ก็เคยคิดถึงปัญหานี้เหมือนกัน ตอนนี้สโมสรแม่มดมีแม่มดเพียงสิบกว่าคนเท่านั้น เขาจึงยังพอดูแลไหว แต่หากหลังจากนี้ไปมีสมาชิกเพิ่มขึ้นมาเป็นหลายร้อยคน หรือกระทั่งหลายพันคนเหมือนอย่างเมืองศักดิ์สิทธิ์ทาคิลาล่ะก็ เขาคนเดียวคงดูแลไม่ทั่วถึงแน่ พวกเธอจำเป็นต้องมีระบบบริหารงานสำหรับดำเนินงานกันเอง เพื่อแก้ปัญหาเรื่องการหางานของแม่มด ส่วนเขามีหน้าที่แค่ชี้แนะเรื่องการใช้ประโยชน์จากพลังวิเศษและทิศทางการพัฒนาพลังเท่านั้น
หลังจากโรแลนด์อธิบายความคิดตัวเองให้อีกฝ่ายฟัง เวนดี้จึงพูดอย่างลังเลว่า “แต่สำนักงานเมืองมีเจ้าหน้าที่หลายร้อยคน ในขณะที่พวกหม่อมฉันมีสมาชิกแค่สิบกว่าคนเท่านั้นนะเพคะ มิหนำซ้ำสมาชิกส่วนใหญ่ยังมีภารกิจของตัวเองด้วย...แล้วอีกอย่าง วิธีนี้จะช่วยเปลี่ยนความคิดคนได้อย่างไรเพคะ”
“ข่าวลือก็เหมือนกับความกลัวนั่นล่ะ พวกมันเกิดจากความไม่รู้เหมือนกัน ที่ชาวเมืองชายแดนยอมรับแม่มดได้ก็เพราะพวกเขาได้รับสิ่งดีๆ จากนาน่าและลิลลี่” โรแลนด์ยิ้ม “การรับคนธรรมดาเข้ามาอยู่ในสโมสรแม่มดจะช่วยแก้ปัญหาเรื่องคนขาดได้ ทั้งยังช่วยให้พวกเขาเข้าใจหน่วยงานนี้มากขึ้นด้วย...วิธีโฆษณาแบบปากต่อปากจะช่วยเปลี่ยนความคิดที่คนนอกมีต่อแม่มดได้ง่ายกว่า และขณะเดียวกันนั้น ผลงานและความเสียสละอันยิ่งใหญ่ที่พวกเจ้ามอบให้เมืองชายแดนก็จะได้แพร่ไปสู่วงกว้างด้วย”
เหมือนอย่างที่สถาบันวิทยาศาสตร์ก็ไม่ได้มีแต่นักวิทยาศาสตร์นั่นเอง เพราะงานจุกจิกต่างๆ อย่างงานเบ็ดเตล็ดประจำวัน งานบริหาร และงานวางแผนวิจัยล้วนต้องอาศัยคนธรรมดาทั้งนั้น หากต้องการให้แม่มดเป็นที่ยอมรับของคนทั่วไป สิ่งที่สำคัญที่สุดก็คือการสร้างความเข้าใจระหว่างกัน การจับแม่มดไปอยู่ในสายอาชีพต่างๆ และจับคนธรรมดามาอยู่ในสายงานของแม่มด ก็ล้วนใช้หลักการนี้ทั้งนั้น
“ที่แท้ก็อย่างนี้นี่เอง” เวนดี้พยักหน้า “เป็นวิธีที่ไม่เลวจริงๆ เพคะ ว่าแต่พวกหม่อมฉันจะเลือกคนอย่างไร”
“ในเมื่อเป็นหน่วยงานอิสระแล้ว เจ้าก็ต้องประกาศรับสมัครและเลือกคนเอง” โรแลนด์ลูบคาง “เรื่องนี้เจ้าไปขอคำแนะนำจากสเปียร์ได้ นางน่าจะรู้เรื่องการสร้างหน่วยงานที่มีแม่มดเป็นศูนย์กลางอยู่ แต่ว่าตอนนี้สมาชิกในสโมสรยังมีไม่มาก เจ้าอาจจะรับผู้ช่วยหรือเจ้าหน้าที่ทั่วไปมาฝึกมือก่อนก็ได้ ประเดี๋ยวเดือนแห่งปีศาจสิ้นสุดลงเมื่อไร ข้าจะสร้างอาคารหลังใหม่ขึ้นข้างสำนักงานเมือง ไว้เป็นสำนักงานของสโมสรแม่มดโดยเฉพาะ”
ทว่าเขายังมีบางสิ่งที่ไม่ได้พูดออกไป นั่นก็คือต่อไปสโมสรแม่มดคงไม่ได้ดูแลแค่แม่มดในดินแดนตะวันตกหรือในเกรย์คาสเซิลเท่านั้น หากสามารถวางโครงสร้างที่มั่นคงได้ พวกเธอก็สามารถยึดรวมหน่วยงานแม่มดในอาณาจักรอื่นๆ ได้อย่างรวดเร็ว
“หม่อมฉันเข้าใจแล้วเพคะ” เวนดี้สูดหายใจลึก “หากฝ่าบาททรงมอบหมายภารกิจนี้ให้หม่อมฉันทำ หม่อมฉันก็จะทำอย่างสุดความสามารถเพคะ”
…
หลังจากเวนดี้จากไปแล้ว โรแลนด์ก็เก็บหนังสือที่เหลือจากเมื่อวานต่อ
พอเห็นหน้าหนังสือที่กระจายเกลื่อนพื้น เขาก็อดนึกถึงจุมพิตเร่าร้อนที่แสนวาบหวามและเนิ่นนานเมื่อวานไม่ได้ ไม่ว่าจะกลิ่นหอมจากผมของอันนา แววตาที่นุ่มนวลประดุจสายน้ำ หรือเรือนร่างที่อ่อนละมุน ก็ล้วนกระตุ้นอารมณ์เขาได้อย่างร้ายกาจ ทั้งๆ ที่ตอนที่เจอกันแรกๆ เธอก็เคยเผาเสื้อผ้าตัวเองในสวนอย่างไม่ยี่หระมาแล้วแท้ๆ แต่เขาก็ยังไม่เคยใจเต้นเหมือนอย่างตอนนี้
คงเพราะตอนนั้นเธอยังเป็นเด็กสาวที่ผอมแห้งกระมัง ทว่าตอนนี้ เธอโตเป็นสาวสวยรูปร่างสะโอดสะองแล้ว...ภายในระยะเวลาสั้นๆ เพียงหนึ่งปี ร่างกายเธอเปลี่ยนแปลงไปมากมายเหลือเกิน
บางทีเขาน่าจะรุกมากกว่านี้ เพื่อเป็นการตอบรับความรู้สึกของเธอ...ในขณะที่โรแลนด์กำลังคิดนั้น มือที่ยื่นออกไปก็สัมผัสถูกนิ้วนิ้วหนึ่ง คราวนี้เขาถึงพบว่าไนติงเกลยื่นหนังสือเล่มหนึ่งมาตรงหน้าเขา “หม่อมฉันช่วยนะเพคะ”
“เอ่อ...” โรแลนด์ชะงักไป นับตั้งแต่ที่อันนาเข้ามาในห้องและกอดเขาใช้เวลาเพียงไม่กี่อึดใจ เขาไม่ทันสังเกตว่าหลังจากจบงานเลี้ยงแล้ว ไนติงเกลตามเขาเข้ามาในห้องด้วยหรือไม่
“วางพระทัยเถอะเพคะ เมื่อวานหม่อมฉันออกจากห้องไปทันที ไม่ได้อยู่ขัดจังหวะฝ่าบาทแม้แต่น้อย” ไนติงเกลค้อนปะหลับปะเหลือก “หม่อมฉันเดาได้อยู่แล้วว่านางไม่เจอฝ่าบาทนานขนาดนี้ จะต้องปรี่มาแสดงความคิดถึงต่อฝ่าบาทแน่นอน...นางไม่เคยเก็บความรู้สึกตัวเองได้อยู่แล้ว”
“อย่าง...นั้นหรือ” พอได้ไนติงเกลช่วยอีกแรง หนังสือก็ถูกแยกเก็บตามประเภทอย่างรวดเร็ว ทำให้ตู้หนังสือที่ว่างเปล่าถูกเติมจนเต็ม
“เอาล่ะ...” โรแลนด์ยัดหนังสือเล่มสุดท้ายใส่ช่องว่างที่แหวกออกอย่างยากลำบาก “ขอบใจเจ้ามาก”
“ฝ่าบาทเองก็เหมือนกัน จะทรงถ่วงเวลาไปถึงเมื่อไรเพคะ อย่าให้นางต้องรออย่างไร้จุดหมายเลย...”
โรแลนด์ชะงัก พอหันกลับไปก็พบว่าไนติงเกลหายตัวไปแล้ว ทว่าประโยคสุดท้ายของเธอยังดังก้องอยู่ในหูเขา แม้เสียงนั้นจะเบามาก แต่เขาก็มั่นใจว่าได้ยินไม่ผิดแน่
“...แล้วก็อย่าให้หม่อมฉันต้องรอไปด้วยเลยเพคะ”
………………………………….


[Go To Next Chapter]( ./382.md)