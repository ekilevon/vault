##บทที่ 237 คำเชิญ
โรแลนด์กลับมาถึงห้องทำงานแล้ว ก็เริ่มวาดแบบเครื่องจักรใหม่ทันที
ในช่วงที่กองทัพที่หนึ่งและพวกแม่มดเดินทางไปเมืองหลวงนี้ เขาไม่ได้ว่างงานเลย ตรงกันข้าม โรแลนด์กลับรู้สึกว่าตัวเองยุ่งกว่าปกติด้วยซ้ำ ต่อให้ไม่มีไนติงเกลมาป้วนเปี้ยนอยู่ใกล้ๆ เขาก็ไม่มีเวลาอยู่กับอันนาตามลำพังอยู่ดี ตอนนี้เขาต้องจัดการกับผู้อพยพที่ทยอยมาเพิ่มทีละลำเรือ ทั้งยังต้องดูอันนากับลูเซียถลุงวัตถุดิบสำหรับใช้ในงานผลิต ตลอดจนสร้างเตาถลุงเพิ่มด้วย
เมื่อก่อนนี้ พวกเขาใช้ประสบการณ์และความรู้สึกในการถลุงเหล็กและเหล็กกล้ามาโดยตลอด โลหะที่ถลุงออกมาได้ประกอบด้วยอะไรบ้างก็ไม่รู้ แต่ตอนนี้พอได้ลูเซียมาช่วย โรแลนด์ก็สามารถวัดส่วนประกอบในก้อนโลหะได้อย่างแม่นยำ เขาอาศัยพลังของลูเซียทำการเปรียบเทียบซ้ำไปซ้ำมาอยู่หลายครั้ง จนกระทั่งได้ข้อมูลที่จำเป็นต่อการถลุงแร่มากมาย อย่างเช่น ต้องกวนแร่หลังจากหลอมนานเท่าไร ต้องใส่ถ่านไม้ลงไปมากแค่ไหน ต้องใส่วัตถุดิบเพิ่มเติมอย่างหินปูนเพื่อกำจัดฟอสฟอรัสหรือไม่ หรือต้องผสมโลหะอื่นๆ ลงไปเพื่อให้ได้โลหะผสมหรือไม่...
เมื่อมีข้อมูลพวกนี้ โรแลนด์ก็สามารถสรุปขั้นตอนการถลุงแร่ที่ได้มาตรฐานออกมาได้ ต่อให้ถลุงกี่ครั้งก็ยังได้เหล็กหรือเหล็กกล้าคุณภาพเดิม ขณะเดียวกันยังเป็นการพัฒนาความรู้ด้านวัตถุดิบไปในตัวด้วย
เตาถลุงแร่แบบใหม่ถูกสร้างขึ้นเพื่อการนี้
มันเป็นเตาทรงสี่เหลี่ยมกว้างและยาวสี่เมตร สูงสองเมตร ส่วนฐานเอียงลาดไปด้านหนึ่ง ผนังด้านนอกทำจากเหล็กหล่อ ผนังด้านในเป็นอิฐดินเผาและผิวเคลือบ ‘ดินเหนียว’ ของโซโรยาซึ่งทนความร้อนได้ดีมาก ส่วนล่างสุดเป็นช่องเปิดปิดซึ่งเชื่อมต่อกับเครื่องจักรไอน้ำ โรแลนด์นึกถึงวิธีเพิ่มอุณหภูมิสูงๆ อย่างการพ่นออกซิเจนและการอาร์คไฟฟ้า แต่พบว่าไม่มีวิธีไหนที่สามารถทำได้เลย ดังนั้นเขาจึงไม่ติดตั้งระบบเผาไหม้ใดๆ...เตาชนิดนี้หลอมเหล็กกล้าด้วยไฟสีดำของอันนาเพียงอย่างเดียว หลังจากใส่และหลอมวัตถุดิบตามอัตราส่วนที่คำนวณไว้แล้ว เหล็กกล้าหลอมเหลวก็จะไหลออกมาทางช่องด้านท้าย
เตาชนิดนี้สามารถผลิตเหล็กกล้าหลอมเหลวได้ครั้งละประมาณห้าสิบตัน อันนาใช้เวลาหลอมวัตถุดิบเพียงสิบห้านาทีเท่านั้น แต่หากรวมเวลาใส่วัตถุดิบและเวลาที่เหล็กไหลออกมาด้วยก็ประมาณหนึ่งชั่วโมง ซึ่งเหล็กถลุงเหล่านี้มีปริมาณมากพอผลิตปืนและปืนใหญ่แน่นอน เวลานี้ เมืองชายแดนใช้เตาปล่องและเตาตั้งในการผลิตเหล็กดิบจำนวนมหาศาล เหล็กพวกนี้สามารถนำมาใช้ผลิตเครื่องจักรไอน้ำและของใช้ในชีวิตประจำวันได้ ทั้งยังสามารถใช้เป็นวัตถุดิบในการผลิตเหล็กอ่อนและเหล็กกล้าได้ด้วย
...
สิ่งที่โรแลนด์ต้องออกแบบตอนนี้ก็คือระบบปั๊มกระสุน...เมื่อมีแหล่งผลิตเหล็กกล้าที่เชื่อถือได้ งานแปรรูปและงานประกอบเครื่องปั๊มกระสุนก็ไม่ใช่เรื่องยากอีกเรื่องไป เวลานี้เขาผลิตเมอร์คิวรีฟูลมิเนตได้แล้ว จึงสามารถเริ่มงานผลิตกระสุนชนิดใหม่ได้ทันที แม้อันนาจะควบคุมไฟได้แม่นยำอย่างไร แต่หากต้องทำงานทั้งหมดคนเดียวก็คงเสียเวลาไม่น้อย หากนำเครื่องปั๊มมาใช้ในการผลิตได้ เขาก็แค่ฝึกคนธรรมดาสักสามสิบคนให้ใช้เครื่องจักรเป็นก็พอ คนจำนวนนี้น่าจะผลิตกระสุนได้หมื่นนัดต่อวันเป็นอย่างต่ำ คราวนี้พวกทหารก็ไม่ต้องมานั่งบรรจุกระสุนซ้ำอีกต่อไป
โรแลนด์กินมื้อเย็นเสร็จแล้วยังเขียนแบบต่ออีกครู่ใหญ่ จนกระทั่งเสียงระฆังบอกเวลาเที่ยงคืนดังมาจากนอกหน้าต่าง แบบร่างทั้งหมดจึงเริ่มเป็นรูปเป็นร่างขึ้นมา แน่นอนว่านี่เป็นเพียงแบบคร่าวๆ เท่านั้น รายละเอียดบางอย่างก็ยังไม่รู้ว่าจะทำได้จริงหรือไม่ ดังนั้นจึงต้องมีการทดสอบก่อนเขียนแบบสุดท้ายอีกที
หากเป็นเวลาปกติล่ะก็ โรแลนด์คงหาวไปไม่รู้กี่รอบต่อกี่รอบแล้ว แต่วันนี้เขากลับกระปรี้กระเปร่าเป็นพิเศษ ไม่รู้สึกง่วงเลยแม้แต่น้อย
หลังจากเก็บแบบร่างสิบกว่าแผ่นอย่างดีแล้ว เขาก็หยิบกระดาษหนังแกะที่แนบมากับจดหมายเจ้าหญิงออกมาจากลิ้นชัก แล้วคลี่ลงบนโต๊ะ ในที่สุดก็ถึงเวลาที่เขารอคอยมานาน...เวลาที่จะได้เลือกแม่มดที่จะมาเมืองชายแดน
กระดาษแผ่นนั้นมีรายชื่อและพลังของแม่มดสายสนับสนุนประมาณหกสิบกว่าคน เขารู้จากเมซีว่าที่เกาะสลีปปิ้งมีแม่มดทั้งหมดสองถึงสามร้อยคนได้ เห็นได้ชัดว่าทิลลีไม่ได้เขียนรายชื่อแม่มดสายสนับสนุนทั้งหมดลงในใบรายการ ซึ่งนั่นก็เป็นสิ่งที่ผู้ปกครองควรทำแล้ว...มือนั้นควรยื่นออกมาเพื่อแสดงไมตรีจิต ไม่ใช่เพื่อเปิดเผยเรื่องภายในของฝ่ายตัวเอง เพียงเท่านี้เขาก็ถือว่าอีกฝ่ายได้แสดงความจริงใจในการผูกไมตรีแล้ว โรแลนด์เปลี่ยนเทียนเล่มใหม่ จากนั้นจึงเริ่มพิจารณาพลังต่างๆ ของแม่มดอย่างตั้งอกตั้งใจ
เขาต้องยอมรับจริงๆ ว่านี่เป็นการตัดสินใจที่ยากที่สุดสำหรับเขา หลังจากเปรียบเทียบพลังด้านต่างๆ อยู่ครู่ใหญ่ ในที่สุดเขาก็เลือกแม่มดจนครบห้าคน
จากนั้นโรแลนด์ก็คลี่กระดาษหนังแกะออก แล้วเขียนจดหมายตอบกลับไป
‘ถึงน้องสาวที่รักของข้า ข้าดีใจมากที่ได้รับจดหมายจากเจ้า’
‘ข้ารู้สึกตื่นเต้นและปลื้มใจอย่างยิ่งที่เจ้าตัดสินใจเช่นนี้ เมื่อมีเจ้าคอยช่วยเหลือข้า โอกาสที่ข้าจะเอาชนะศาสนจักรได้ก็เพิ่มขึ้นไปด้วย’
‘ที่ข้าได้รับความไว้วางใจและการสนับสนุนจากแม่มดก็เพราะว่า...เมืองชายแดนเป็นเมืองเดียวในเกรย์คาสเซิลที่ไม่อยู่ใต้อิทธิพลของศาสนจักร ชาวเมืองที่อาศัยอยู่ที่นี่ไม่เพียงแต่ยอมรับแม่มดได้เท่านั้น แต่พวกเขายังร่วมทำสงครามเคียงข้างพวกนางด้วย ไม่ว่าจะเป็นสงครามต้านทานสัตว์อสูรหรือศาสนจักร ประชาชนของข้ากับแม่มดก็ร่วมแรงร่วมใจกันเป็นอย่างดี เวลานี้ พวกนางมีบทบาทในการพัฒนาเมืองทุกๆ ด้าน แม้แต่เครื่องจักรไอน้ำที่เจ้าสนใจก็สำเร็จได้ด้วยความช่วยเหลือจากแม่มดทั้งสิ้น นี่เป็นนิมิตหมายอันดียิ่ง และสิ่งที่ข้าต้องทำก็คือผลักดันสิ่งเหล่านี้ให้แพร่หลายไปทั่วทั้งดินแดนตะวันตก หรือแม้กระทั่งทั่วทั้งอาณาจักร’
‘ด้วยเหตุนี้ ข้าจึงจำเป็นต้องทำลายศาสนจักร เพื่อให้ความเชื่อที่ว่าแม่มดเป็นสิ่งชั่วร้ายหมดสิ้นไป และช่วยให้ประชาชนทั้งหลายหลุดพ้นจากความโง่เขลาเบาปัญญา ซึ่งขั้นตอนนี้คงต้องใช้เวลาพอสมควร และข้าอาจต้องการความช่วยเหลือจากเจ้ามากกว่าเดิมด้วย’
‘ส่วนเรื่องที่ว่าเหตุใดข้าจึงตัดสินใจเช่นนี้ และเหตุใดข้าจึงหันมาสนใจโลกภายนอกผิดจากแต่เดิมนั้น ไว้มีโอกาสข้าจะอธิบายให้เจ้าฟังอย่างละเอียดเอง กระดาษเขียนจดหมายมีพื้นที่จำกัด ข้าคงไม่อาจบรรยายเรื่องราวทั้งหมดได้ในคราวเดียว’
‘สำหรับการเดินทางของพวกแม่มดในเดือนหน้านั้น ข้าเฝ้ารอด้วยใจจดจ่อจริงๆ เจ้าไม่ต้องห่วงเรื่องความปลอดภัยเลย ข้าได้เตรียมเส้นทางตรงสู่เมืองชายแดนสำหรับพวกนางไว้แล้ว เส้นทางนี้ปลอดภัยจากคนของศาสนจักร และไม่จำเป็นต้องขึ้นท่าเรือที่ไหน อันตรายเพียงอย่างเดียวเห็นจะเป็นการเดินทางทางทะเลเท่านั้น แต่ข้าคิดว่าตราบใดที่มีเมซีคอยนำทาง เรือคงไม่แล่นผิดเส้นทางแน่ ส่วนเส้นทางที่ชัดเจนนั้น ไว้ข้าจะเขียนแผนที่ฝากเมซีส่งไปที่เกาะสลีปปิ้งอีกที’
‘หลังจากที่แม่มดพวกนี้มาถึงเมืองชายแดนแล้ว ข้าจะให้พวกนางเข้าอบรมความรู้ขั้นพื้นฐานดังที่เจ้าต้องการ...แต่หากจะบอกว่าความรู้ช่วยกระตุ้นการพัฒนาพลังของแม่มดแล้ว ข้าคิดว่าการเข้าใจโลกอย่างถ่องแท้น่าจะเป็นสิ่งที่ทำให้เกิดความเปลี่ยนแปลงกับพวกนางมากกว่า ความเข้าใจที่ว่านี้รวมไปถึงความเข้าใจต่อธรรมชาติ ต่อพลังวิเศษ หรือแม้กระทั่งต่อตัวเองด้วย ข้ามั่นใจว่าหากมีแม่มดที่พัฒนาพลังได้เพิ่มขึ้นหนึ่งคน โอกาสที่พวกเราจะเอาชนะศาสนจักรได้ก็เพิ่มขึ้นอีกหนึ่งแต้ม ข้อนี้ข้าเห็นด้วยกับเจ้าทุกประการ’
‘สุดท้ายนี้ ข้าขอแจ้งรายชื่อแม่มดห้าคนที่ข้าเลือกไว้ตรงนี้ หวังว่าข้าจะได้พบพวกนางในเร็ววัน’
‘ผู้สร้างภูมิประเทศ...โลตัส’
‘ผู้คงสถานะ...แคนเดิล’
‘นักหมักเหล้า...อีฟลิน’
‘คนฝึกสัตว์...ฮันนี่’
‘และดวงตาแห่งความจริง...ซิลเวีย’
‘ข้าขอให้ทุกอย่างราบรื่นไร้อุปสรรค จากพี่ชายของเจ้า โรแลนด์ วิมเบิลดัน’
........................................




[Go To Next Chapter]( ./150.md)