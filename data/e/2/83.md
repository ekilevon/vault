##บทที่ 171 ของขวัญแห่งการแก้แค้น (2)
“ปีศาจ!” อลิเซียชักดาบ ปราดไปบังหน้ามิราไว้


“...ปีศาจหรือ” น้ำเสียงเย็นชาของเธอแทบไม่เจืออารมณ์ใดๆ “แล้วพวกเจ้าที่นำเด็กกำพร้าและเด็กที่ถูกทิ้งไปเลี้ยงในสำนักนางชีเพื่อเฟ้นหาแม่มดเล่า จะเรียกว่าอะไร”


“เจ้าพูดเพ้อเจ้ออะไร!” นักรบหญิงตวาด “ศาสนจักรรับเลี้ยงพวกนางก็ด้วยความเมตตา หากไม่มีสำนักนางชี พวกนางจะมีชีวิตรอดจนบรรลุนิติภาวะกี่คนเชียว เพียงแต่ปีศาจร้ายแทรกซึมอยู่ทุกที่ ถึงได้ชักจูงผู้ที่ไม่มีปณิธานอันเข้มแข็งไปสู่ทางที่ผิดได้ หากรู้ว่ามีใครหลงผิดไปเป็นแม่มดเมื่อไร ศาสนจักรก็จะรีบจัดการทันที เจ้ากำลังพูดเหลวไหลชัดๆ!”


ตอนที่ได้ยินคำว่า ‘จัดการ’ นั้น ดวงตาสีทองของแม่มดพลันหม่นไปอย่างชัดเจน เธอยกดาบขึ้นด้วยมือเดียว “ข้าไม่มีอารมณ์จะเกลี้ยกล่อมคนตายนัก พอแค่นี้ล่ะ”


พูดยังไม่ทันขาดคำ นกเค้าแมวก็สยายปีกบินขึ้นฟ้า ร่างของเธอพุ่งมาด้านหน้า อลิเซียยังจำภาพทหารพิพากษาที่ทั้งตัวและดาบถูกฟันขาดเป็นสองท่อนได้ ทว่าก็ยังกระโจนไปที่มุมขวาล่างของอมนุษย์อย่างไม่หวั่นกลัว...


อาจารย์ที่สอนวิชาดาบเคยย้ำอยู่หลายครั้งว่าจุดอ่อนของคนถนัดขวาก็คือมุมขวาล่าง เพราะท่าถือดาบของพวกเขาจำกัดการเคลื่อนไหวของพวกเขาไว้ ทำให้เปลี่ยนทิศทางได้ช้าลงอีกครึ่งลมหายใจ


อลิเซียหลบหลีกการจู่โจมของแม่มดอย่างรวดเร็วประดุจเสือดาว ขณะที่สวนกับอีกฝ่ายนั้น เธอพยายามตอบโต้อีกฝ่ายด้วยการแทงดาบออกไปตามแนวนอน ทว่าอมนุษย์ว่องไวจนน่าตกใจ...ฝ่ายนั้นกระโดดเบาๆ ก็หลบดาบเธอได้อย่างง่ายดาย ทั้งยังหันกลับมาตวัดดาบใส่เธอในเวลาเดียวกัน


เวลานี้ เท้าของอลิเซียยังไม่ทันแตะพื้นด้วยซ้ำ


เหตุการณ์ทั้งหมดเกิดขึ้นในชั่วเวลาเพียงพริบตา ท่อนขาของอลิเซียกระเด็นขึ้นฟ้าพร้อมๆ กับเลือดสดๆ ที่สาดกระเซ็น ความรู้สึกเจ็บปวดรุนแรงที่แผ่ซ่านมาจากร่างกายท่อนล่างแทบทำให้เธอสูญสิ้นสติไป นักรบหญิงกัดฟันแน่นด้วยสัญชาตญาณจึงกลั้นเสียงร้องไว้ได้


ฝีมือคนละระดับจริงๆ


เธอเพิ่งเข้าใจตอนนี้เองว่า แค่แอบรัมส์ถ่วงเวลาอมนุษย์ได้ถึงสิบกว่าดาบจนกระทั่งเธอหนีออกมาได้ก็ถือว่าเก่งมากแล้ว


อลิเซียพยายามพลิกตัวขึ้นมา ก็บังเอิญเห็นมิรากำลังหยิบหน้าไม้ออกมาจากกระเป๋าสะพาย แล้วยกขึ้นเล็งแม่มดอมนุษย์ที่มัวแต่พุ่งความสนใจมาที่เธอ


นี่คือโอกาสสุดท้ายแล้ว เธอตระหนักได้ บางทีเธออาจเบนความสนใจจากศัตรูได้!


ในขณะที่นักรบหญิงคิดจะพูดอะไรบางอย่าง ดาบยักษ์ก็ฟาดมาราวกับพายุ เธอรู้สึกแน่นที่ลำคอ จากนั้นโลกทั้งใบก็พลิกคว่ำลง...ไม่สิ คงเป็นเพราะเธอกำลังลอยอยู่ต่างหาก เธอเห็นร่างตัวเองกำลังร่วงลงพื้นอย่างอ่อนแรง ขณะเดียวกันก็เห็นนกเค้าแมวที่โผเข้าใส่มิราเปลี่ยนร่างเป็นเด็กผู้หญิงกลางอากาศ แล้วพุ่งกระแทกศาสนบริกรอย่างแรง...สายตาเธอพลันพร่ามัว ร่างเธอตกกระทบพื้น ร่วงลงสู่ความมืดมิดอันไร้ของเขต


...


“หินบัดซบนี่อีกแล้ว!” เมซีลูบศีรษะบริเวณที่ปูดนูนพลางก่นด่า “ท่านก็ประมาทเกินไปจริงๆ ถ้าไม่มีข้า ป่านนี้ท่านถูกยิงไปแล้ว!”


“วางใจเถอะ ข้าก็เห็นอยู่เหมือนกัน เพียงแต่ข้าอยากปิดฉากการต่อสู้ให้ไวที่สุดเท่านั้น” แอชเชสใช้ดาบขุดหลุมตื้นๆ อย่างรวดเร็ว ก่อนจะลากคนทั้งสองลงหลุมแล้วกลบดินทับ เธอยึดหินอาญาสิทธิ์และทรัพย์สินของอีกฝ่ายไว้ทั้งหมด เพียงเท่านี้ก็ไม่ต้องกังวลเรื่องค่าใช้จ่ายระหว่างเดินทางไปท่าเรือเคลียร์วอเตอร์แล้ว


นอกจากนี้เธอยังพบจดหมายบนตัวผู้หญิงที่สวมชุดศาสนบริกรด้วย อ่านคร่าวๆ แล้วจับใจความได้ว่าหากผู้ปกครองดินแดนตะวันตก โรแลนด์ วิมเบิลดันไม่มีส่วนยุ่งเกี่ยวกับแม่มด ก็ให้ขอซื้อทารกเพศหญิงและเด็กกำพร้าจากเขา...


ก่อนหน้านี้ คู่ค้าของศาสนจักรก็คือดยุกไรอัน เด็กหญิงทุกคนที่ยังไม่บรรลุนิติภาวะล้วนเป็นสินค้าที่สามารถซื้อขายได้ พวกเขาอาจจะจ่ายค่าตัวเด็กหญิงเป็นเงินตาม ‘ราคาตลาด’ หรืออาจจะจ่ายเป็นยาเม็ดแทนก็ได้


แอชเชสอ่านจดหมายจบก็หัวเราะเยาะ จากนั้นจึงใช้คบไฟเผาจดหมายจนไม่เหลือซาก


“ไปกันเถอะ พวกเรายังต้องฝังศพอีกกองใหญ่”


“อืม” เมซีเปลี่ยนร่างกลับเป็นนกเค้าแมว แล้วพาแอชเชสกลับไปยังสถานที่ต่อสู้แห่งแรก


ขุดหลุม ย้ายศพ ฝังศพ...งานใช้กำลังพวกนี้เมซีช่วยได้ไม่มากเท่าไร มิหนำซ้ำ ชิ้นส่วนอวัยวะและกลิ่นคาวเลือดที่คละคลุ้งก็ทำเอาเธอหน้ามืดตาลายอย่างหนัก จึงได้แต่บินไปเกาะเหนือยอดไม้ มองดูแอชเชสที่ทำงานไม่หยุด


“เหตุใดท่านต้องทำเช่นนี้ด้วย หากศาสนจักรรู้เข้าไม่ยิ่งแย่ไปใหญ่หรือ”


“กว่าพวกเขาจะรู้ว่าคณะทูตหายตัวไปก็อีกสองสามเดือนได้” แอชเชสพูดพลางขุดดินไปด้วย “ปกติแล้ว เวลาศาสนจักรส่งคณะทูตมาสืบเรื่องแม่มดน่ะ หากผู้ปกครองให้ความร่วมมือก็จะใช้เวลาประมาณหนึ่งเดือน รวมกับระยะเวลาเดินทางกลับแล้วก็ประมาณสองสามเดือนได้”


“แต่เจ้าชายจะไม่ทรงร่วมมือกับพวกเขาแน่นอน! ฮึ!”


“เจ้าแปลงร่างเป็นคนมาคุยกับข้าดีกว่า” แอชเชสถอนใจ “หากผู้ปกครองยอมให้คณะทูตเข้าเมืองชายแดน พวกเขาก็จะต้องรู้เรื่องสมาคมแม่มดแน่นอน...คณะทูตไม่จำเป็นต้องถามเจ้าชายด้วยซ้ำ แค่พวกเขาจับชาวเมืองสักคนมาสอบปากคำก็ได้คำตอบแล้ว หากเจ้าชายไม่ทรงหักหลังแม่มด โกหกว่าพระองค์ไม่เกี่ยวข้องกับเรื่องนี้ พระองค์ก็ทรงต้องจับคณะทูตทั้งคณะไว้ แต่หากคณะทูตวางแผนล่วงหน้าไว้แล้วส่งคนหนีออกไปได้แม้แต่คนเดียวล่ะก็ อีกไม่นานข่าวนี้ก็ต้องไปถึงเฮอร์มีส...เจ้าก็เห็นแล้วนี่ พวกเขาเอาพิราบสื่อสารมาด้วย”


“นกพิราบมองไม่เห็นทางตอนกลางคืน ข้าจับพวกมันไว้หมดแล้ว” เมซีตบกระเป๋าตุงๆ ที่เอว “ประเดี๋ยวพรุ่งนี้ย่างกินกันคนละตัว”


แอชเชสส่ายหน้าเงียบๆ เมื่อก่อนนี้ไม่เคยเห็นเธอจับนกกินมาก่อน แต่มาอยู่เมืองชายแดนไม่กี่วันก็กลับชอบนกย่างเสียแล้ว “หากศาสนจักรตัดสินใจยกทัพมาที่นี่แต่แรก เจ้าชายก็จะทรงเหลือเวลาเพียงหนึ่งเดือนเท่านั้น แต่ตอนนี้หากพระองค์ไม่ทรงโชคร้ายจนเกินไปล่ะก็ พระองค์ก็จะมีเวลาเพิ่มขึ้นอีกสามเดือนทีเดียว...นี่เป็นของขวัญที่ข้าถวายให้พระองค์ และยังเป็นการแก้แค้นศาสนจักรของข้าด้วย”


“ที่แท้ก็อย่างนี้นี่เอง สมแล้วที่เป็นพี่แอชเชส” เมซีชื่นชม


ทว่าแอชเชสยังมีอีกเรื่องที่ไม่ได้พูดออกไป นั่นก็คือการกระทำของเธอครั้งนี้เท่ากับเป็นการตัดสินใจแทนเจ้าชายแล้ว หากศาสนจักรพบว่าคณะทูตขาดการติดต่อไปเมื่อไร ก็จะต้องโยนความผิดให้เจ้าชายแน่นอน ถึงตอนนั้นต่อให้เขาคิดหักหลังแม่มดก็สายไปเสียแล้ว


กว่าแอชเชสจะเก็บกวาดทุกอย่างจนเรียบร้อย ขอบฟ้าก็เริ่มเปลี่ยนเป็นสีขาวแล้ว


“เช่นนั้น พวกเราก็แยกกันตรงนี้แล้วกัน” แอชเชสพูด


“...” เมซีตะลึง “อะไรนะ”


เธอลูบศีรษะเล็กๆ ของอีกฝ่ายแล้วย่อตัวลง “เจ้าชอบเมืองชายแดนมากไม่ใช่หรือ ที่นี่มีทั้งไลต์นิ่งและเวนดี้ เจ้าอยู่ที่นี่จะต้องมีความสุขมากแน่ๆ”


“แต่ว่า...” อีกฝ่ายก้มศีรษะลง สีหน้าดูสับสน “ข้าก็ชอบท่านกับเจ้าหญิงทิลลีเช่นกัน”


“ข้าไม่ได้จะให้เจ้าอยู่ที่นี่ตลอดไปเสียหน่อย” แอชเชสหัวเราะ “เจ้าชายโรแลนด์ไม่เหมือนเจ้าหญิงทิลลี อย่างไรเสียพระองค์ก็ทรงเป็นคนธรรมดา จะทรงยืนข้างเดียวกับแม่มดไปได้นานแค่ไหนก็ไม่มีใครรู้ นี่คือภารกิจที่ข้ามอบหมายให้เจ้า เจ้าจะต้องบินกลับมาบอกข่าวเมืองชายแดนให้พวกเรารู้ทุกๆ เดือน แล้วก็อย่าลืมนำข่าวของพวกเรากลับไปบอกแม่มดที่สมาคมด้วย แม่มดทั้งสองฝ่ายจะได้สร้างสัมพันธ์อันดีต่อกัน หรือหากเมืองชายแดนตกอยู่ในอันตราย เจ้าก็ยังช่วยพวกนางหนีจากเกรย์คาสเซิลมาที่ฟยอร์ดได้”


“ท่านจะเอาเช่นนี้หรือ” เมซีกะพริบตา


“เอาตามนี้ล่ะ” เธอพยักหน้า “ข้าเชื่อว่าเจ้าทำได้”


แอชเชสมองดูเมซีแปลงร่างเป็นนกพิราบแล้วบินจากไปท่ามกลางแสงแดดยามเช้า จากนั้นจึงกระโดดขึ้นม้า เดินทางต่อไปยังท่าเรือเคลียร์วอเตอร์


........................................




[Go To Next Chapter]( ./84.md)