##บทที่ 111 สงครามเมืองอีเกิล (2)
กองกำลังกลุ่มแรกซึ่งเต็มไปด้วยประชาชนผู้มักตกเป็นเหยื่อสงครามปีนขึ้นเนินดินไปอย่างราบรื่น ไม่ถูกศัตรูซุ่มโจมตีใดๆ ทั้งสิ้น


รั้วไม้ที่ตั้งตระหง่านทำองศากับเนินดินกีดขวางเส้นทางของพวกเขา เสาไม้ที่ตั้งเป็นแนวรั้วไม่ได้เรียงชิดกัน ทว่าเว้นช่องพอให้ทวนแทงทะลุได้ เผื่อเวลาเจอผู้บุกรุกพยายามทำลายรั้วไม้ คนที่เฝ้ารั้วไม้จะได้ถือทวนแทงศัตรูอยู่หลังรั้วได้


ทว่าสิ่งที่ทำให้ดยุกฟอร์ลันแปลกใจก็คือ คนที่ยืนอยู่บนกำแพงเนินดินเมื่อครู่นี้กลับหายไปหมด เวลานี้กำแพงรอบนอกทั้งหมดอยู่ในสภาพไร้การป้องกัน กองกำลังส่วนหน้าใช้ขวานขนาดเล็กฟันรั้วพังอย่างรวดเร็ว หลังจากล้มเสาไม้ไปหลายต้น ทุกคนก็กรูกันขึ้นเนินดินไปอย่างรวดเร็ว เพียงไม่กี่อึดใจ ประตูเมืองซึ่งทำจากไม้ก็ถูกเปิดออก


“ไปกันได้แล้ว” ดยุกกระตุกสายบังเหียน นำกำลังคนที่เหลือมุ่งหน้าไปที่ประตูเมือง นับตั้งแต่เริ่มบุกเมืองจนกระทั่งเปิดประตูเมืองได้ยังใช้เวลาไม่ถึงครึ่งชั่วโมงด้วยซ้ำ การ์เซียกำลังทำอะไรอยู่ ฟอร์ลันขมวดคิ้ว คนที่เคยผ่านสงครามมาก่อนจะรู้ว่า เวลาศัตรูทิ้งเมืองมักต้องทิ้งทหารสักกลุ่มไว้เสมอ หรือไม่ก็ใช้เงินก้อนใหญ่จ้างคนที่ไม่กลัวตายไปรับมือกับศัตรูที่กำแพงเมือง เพื่อยื้อเวลาให้กองทัพใหญ่มีเวลาหนีมากที่สุด


เจ้าหญิงลำดับที่สามไม่ใช่คนโง่ มิฉะนั้นคงไม่มีทางสยบดินแดนใต้ทั้งหมดได้เร็วขนาดนี้ แต่ทำไมเธอถึงไม่ทิ้งคนไว้ป้องกันเมืองเล่า ต่อให้กำแพงเมืองแน่นหนาแค่ไหน หรือกับดักแยบยลเพียงใด หากไม่มีคนใช้งานก็เปล่าประโยชน์ ดยุกฟอร์ลันคิดแล้วจึงตัดสินใจให้กององครักษ์เข้าไปดูลาดเลาในเมืองก่อน


หัวหน้ากององครักษ์กลับมารายงานว่า ในเมืองไม่มีผู้ต่อต้าน เพียงแต่ตามถนนมีสิ่งกีดขวางประเภทไม้และหินวางอยู่จริงๆ บริวารของเขาเรียกชาวเมืองมาย้ายสิ่งกีดขวางออกไปแล้ว


ดังนั้นฟอร์ลันจึงนำทหารที่เหลือเข้าเมืองอีเกิลไปอย่างไม่ลังเล เขาเองก็เป็นขุนนางเก่าแก่ที่เคยร่วมรบกับวิมเบิลดันที่สามมานานปี จะกลัวผู้หญิงแค่คนเดียวก็กระไรอยู่ ทอว์ฟิคเดินหมากผิดไปแล้วจริงๆ หากเขารอให้เขายึดเมืองได้แล้วค่อยยกทัพผ่านเมืองไปคงประหยัดเวลาไปได้มากโข


ทว่าตอนที่ผ่านประตูเมืองเข้าไปนั้น ดยุกได้กลิ่นเหม็นจนแสบจมูก มันไม่เหมือนกลิ่นศพเน่าอย่างที่เจอในสนามรบ แต่กลับเหมือนกลิ่นน้ำมันเมล็ดสน เปลือกส้ม และกำยานผสมกันมากกว่า เวลาสูดหายใจลึกๆ จะได้กลิ่นหอมน้อยๆ ปะปนอยู่


นี่มันกลิ่นอะไรกัน เขามองไปรอบตัว แต่ไม่พบความผิดปกติอะไร นอกจากทางระบายน้ำบนกำแพงที่ถูกอุดไว้ ทำให้น้ำเสียเอ่อล้นและไหลไปตามพื้นดินอย่างช้าๆ สิ่งปฏิกูลเหล่านี้คงไม่มีคนทำความสะอาดมานานนม เขาเห็นผิวน้ำสีดำสะท้อนลวดลายหลากสีสันเมื่อกระทบกับแสงอาทิตย์


สงสัยจะเป็นกลิ่นน้ำเสียนี่ล่ะ ฟอร์ลันส่ายหน้าก่อนจะนำกองทหารมุ่งหน้าไปยังเขตปราสาท


ไหนๆ ก็ยึดเมืองอีเกิลได้แล้ว ก็ไปดูๆ แถวสำนักงานเมืองกับปราสาทผู้ปกครองหน่อยดีกว่า เผื่อจะมีอะไรที่พอฉกฉวยเอาไปได้บ้าง แน่นอนว่าเมืองแห่งนี้คงถูกการ์เซียปล้นไปแล้วรอบหนึ่ง คงไม่เหลือเงินให้เขาปล้นซ้ำอีก แต่พวกงานฝีมือหรือเครื่องประดับชิ้นใหญ่ๆ ก็ยังเป็นตัวเลือกที่น่าสนใจไม่น้อย ประเดี๋ยวเขาไปจัดพื้นที่ในรถม้าขนเสบียงเสียหน่อย จะได้มีพื้นที่ใส่ของที่ยึดมาได้ ส่วนทหารรับจ้างพวกนั้นน่ะหรือ ป่านนี้คงไปไล่ปล้นตามร้านค้าและไร่นาแล้ว


ช่างพวกเขาเถอะ อย่างไรเสียดยุกโจอี้ก็ตายไปแล้ว ใครจะมาเป็นผู้ปกครองคนต่อไปก็ยังไม่รู้ ภารกิจสำคัญตอนนี้คือการปล้นให้เกลี้ยงเมืองต่างหาก


หลังจากสำรวจรอบปราสาทผู้ปกครองแล้ว ฟอร์ลันพบว่ามีบางอย่างผิดปกติไป


ปราสาทแห่งนี้ว่างเปล่า เขาคิด อย่าว่าแต่เงินเลย ขนาดในห้องใต้ดินยังไม่เหลือผ้าหรือเสบียงสักชิ้น ผนังที่น่าจะเคยแขวนภาพประดับโล้นว่าง ชั้นหนังสือไม่เหลือหนังสือสักเล่ม แม้แต่เตียงตัวใหญ่ในห้องนอนผู้ปกครองก็ยังอันตรธานไป ปราสาททั้งหลังราวกับถูกคนลอกคราบอย่างไรอย่างนั้น


คนที่รีบร้อนหนีตายสามารถทำได้ถึงขนาดนี้เชียวหรือ ฟอร์ลันรู้สึกสังหรณ์ใจไม่ดี หากไม่ใช่เพราะอีกฝ่ายทยอยขนข้าวของเหล่านี้ไปตั้งแต่เนิ่นๆ ปราสาทคงไม่มีทางโล่งเลี่ยนเตียนได้ขนาดนี้


ขณะที่เขากำลังจะไปดูที่สำนักงานเมืองนั้น ก็เห็นกลุ่มควันดำผุดขึ้นมาจากประตูเมืองทิศเหนือ


“เกิดอะไรขึ้น ไฟไหม้หรือ”


“ข้าเองก็ไม่ทราบเหมือนกัน แต่ข้าให้มอริลไปดูแล้ว” หัวหน้าองรักษ์ตอบ “บางทีศัตรูอาจจะจงใจวางเพลิงเผาพวกเรา”


ถูกต้อง ตอนแรกดยุกก็คิดว่าเป็นกับดักศัตรูเหมือนกัน แต่ไม่นานนักเขาก็คิดได้ว่าการใช้ไฟปิดทางเข้าออกแบบนี้เป็นการกระทำที่เปล่าประโยชน์ เพราะเขาก็ยังสามารถเลี่ยงประตูเมืองแล้วปีนเนินดินหนีออกไปได้อยู่ดี หากอีกฝ่ายเพียงแต่จุดไฟทิ้งไว้ แต่ไม่ฉวยโอกาสโจมตี กองทัพที่พอมีระเบียบหน่อยก็สามารถดับไฟได้อย่างรวดเร็วทั้งนั้น


ทันใดนั้นเอง ประตูเมืองที่เหลืออีกสามแห่งก็เริ่มมีควันดำผุดขึ้นมาเช่นกัน ส่วนประตูทิศเหนือนั้นตอนนี้สว่างไสวไปด้วยแสงจากเปลวไฟแล้ว ซ้ำร้ายไฟยังลุกลามอย่างรวดเร็วราวกับมีใครไปสุมฟืนไว้ เสียงร้องโหวกเหวกของชาวเมืองดังขึ้นมาจากในเมือง ดูเหมือนจะมีบ้านบางหลังติดไฟแล้ว


แปลกจริง...ดยุกคิด ตอนเข้าประตูทิศเหนือมาก็ไม่เห็นมีเชื้อไฟอะไรสักอย่าง มีแต่ที่โล่งว่างทั้งนั้น! ทว่าหากไม่มีเชื้อไฟ ไฟจะลามเร็วแบบนี้ได้อย่างไร ช้าก่อน...เขาพลันนึกอะไรขึ้นมาได้ หรือว่าการ์เซียจะแอบใช้แม่มด


ฟอร์ลันคลำหินอาญาสิทธิ์ที่แขวนอยู่บนคอ พอจะสงบสติอารมณ์ลงมาได้บ้าง หากเป็นไฟเวทมนตร์ที่แม่มดเสกขึ้น เขาก็สามารถลุยผ่านไปได้ไม่มีปัญหา เปลวไฟของปีศาจทำอะไรเขาไม่ได้แม้แต่ปลายเล็บ นอกจากนี้กององครักษ์ก็สวมหินอาญาสิทธิ์กันทุกคน ย่อมไม่มีใครเป็นอะไรแน่นอน ส่วนพวกประชาชนที่ไม่มีเงินบริจาคให้ศาสนจักรน่ะหรือ เขาคงไม่มีเวลามาสนใจหรอก


เมืองแห่งนี้ดูไม่ชอบมาพากลเอามากๆ เขารีบออกไปจากที่นี่ก่อนดีกว่า ประเดี๋ยวไปตั้งค่ายที่ประตูทิศใต้ก็ได้ เขาจะได้จับตาดูเมืองอีเกิลและรอรับกองทหารม้าของพระราชาหลังจากเสร็จศึกกลับมาด้วยเลย


พอคิดถึงตรงนี้ เขาก็สั่งหัวหน้ากององครักษ์ทันที “พวกเราออกจากเมืองไปทางทิศใต้ เจ้าส่งสัญญาณเรียกรวมพลไปตลอดทาง รวบรวมกำลังคนให้ได้มากที่สุด”


“รับทราบ!”


คนทั้งหมดปฏิบัติตามคำสั่งทันที แต่ขณะที่ทุกคนกำลังจะไปถึงประตูทิศใต้นั้น ก็กลับพบว่าไฟไหม้ลามมาถึงเขตเมืองแล้ว บ้านเรือนติดไฟไหม้เป็นแถบๆ คลื่นความร้อนที่ปะทะเข้ามาบีบให้พวกเขาต้องถอยร่นลงไป


พวกชาวเมืองที่เก็บตัวอยู่ในบ้านต่างพากันวิ่งออกมา บนถนนคลาคล่ำไปด้วยผู้คน ต่างคนต่างวิ่งหน้าตื่นไปยังบริเวณที่ยังไม่ถูกไฟไหม้ ไม่ว่าองครักษ์จะใช้ดาบขู่ไล่อย่างไรก็ไม่เป็นผล เพียงพริบตาเดียว คนทั้งหมดก็ตกอยู่กลางทะเลไฟ รอบกายเต็มไปด้วยกลุ่มควันอันหนาแน่นและเปลวไฟที่แรงกล้า


“ใจเย็นๆ ไว้! พวกเจ้ารีบไปหาบ่อน้ำแล้วตักน้ำมาดับไฟซะ” ดยุกฟอร์ลันพ่นคำสั่งมาเป็นชุด “บ้านเรือนไม่ต้องสนใจ ดับไฟที่ไหม้สิ่งกีดขวางบนถนนก็พอ พยายามเปิดเส้นทางให้ได้ สัญญาณรวมพลก็อย่าเพิ่งหยุดเป่า คนอื่นๆ จะได้รู้ว่าพวกเราอยู่ที่นี่!”


“ท่านดยุก!” อัศวินคนหนึ่งควบม้ามาจากกลางเมือง ม้ายังไม่ทันหยุดวิ่งก็รีบกระโดดลงจากหลังม้า เธอคือมอริล ผู้ที่เพิ่งได้รับคำสั่งจากหัวหน้ากององครักษ์ให้ไปดูประตูทิศเหนือเมื่อครู่นี้ “ท่านดยุก พวกเราดับไฟที่ประตูทิศเหนือไม่ได้!”


“เจ้าว่าอะไรนะ” ฟอร์ลันถามอย่างตกใจ “ดับไม่ได้หรือ”


“ไฟลุกไหม้อยู่บนน้ำสีดำพวกนั้น” เธอพูดอย่างรวดเร็ว “ใช้น้ำดับก็ดับไม่ได้ มิหนำซ้ำไฟยังไหลไปตามน้ำด้วย! ท่านดยุก ตอนนี้เขตทิศเหนือทั้งหมดลุกเป็นไฟแล้ว!”


“ใช้น้ำดับไม่ได้อย่างนั้นหรือ...” เขาพึมพำ “ใช่แล้ว ดูท่าจะเป็นไฟปีศาจจริงๆ” ว่าแล้วก็ตะโกนเสียงดัง “ทุกคนอย่าเพิ่งตกใจไป เจ้าหญิงการ์เซียใช้แม่มดชั่วร้ายเสกไฟปีศาจ! ตราบใดที่พวกเจ้าสวมหินอาญาสิทธิ์ไว้ ต่อให้ไฟพวกนี้ดูน่ากลัวเพียงใด มันก็ทำอะไรพวกเจ้าไม่ได้!”


“ที่แท้ก็อย่างนี้นี่เอง สวรรค์เมตตาแท้ๆ” มอริลลูบอก “เช่นนั้นท่านดยุก พวกเราจะทำอย่างไรต่อไป”


“มีหินอาญาสิทธิ์แล้วจะกลัวอะไร! ทุกคนขึ้นม้า พวกเราจะฝ่าเปลวไฟกัน” ดยุกโบกมือ “ไฟปีศาจเช่นนี้เจอหินอาญาสิทธิ์เมื่อไรก็ดับเมื่อนั้น!” เขาหยุดไปเล็กน้อย “มอริล เจ้าพาคนบางส่วนออกไปก่อน ข้าจะอยู่ที่นี่รอคนที่ตามมาทีหลัง”


“รับทราบ!” อัศวินหญิงพยักหน้า “ท่านดยุกระวังตัวด้วย คนอื่นๆ ตามข้ามา!”


จากนั้นเธอก็พลิกตัวขึ้นม้า ก่อนจะควบสู่ปลายทางที่ร้อนระอุอย่างไม่ลังเล


........................................


[Go To Next Chapter]( ./24.md)