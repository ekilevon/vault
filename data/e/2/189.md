##บทที่ 277 ความขัดแย้งในโรงละคร
ณ โถงแสดงในโรงละคร ป้อมปราการลองซอง
ม่านเวทีทิ้งตัวลงอย่างช้าๆ พร้อมๆ กับเสียงผิวปากและเสียงโห่ร้องของผู้ชมที่ดังขึ้นอย่างไม่ขาดสาย เมย์ปาดเหงื่อที่หน้าผาก พอเห็นเอรินส่งสายตาตื่นเต้นและเฝ้ารอมา จึงพยักหน้าน้อยๆ สองที
เมื่อได้รับการยอมรับจากเมย์ เอรินก็ส่งเสียงไชโยออกมาด้วยความดีใจ เธอรอจนม่านเวทีสัมผัสพื้นแล้วจึงโผไปกอดเมย์แน่น
“ฮ่าๆๆ ข้าแสดงได้แล้วจริงๆ!”
น่ารำคาญจริง เมย์ค้อนอีกฝ่ายก่อนจะผลักเธอออก “ก็ถือว่าพัฒนาขึ้นบ้าง ต่อไปก็ขึ้นเวทีแสดงเดี่ยวได้แล้ว”
“เมย์ แล้ว...ข้าล่ะ”
โรเซีย นักแสดงหญิงอีกคนที่แสดงเป็นแม่มดถามอย่างระมัดระวัง
“ของเจ้ายังอีกไกล” เธอตอบอย่างไม่ลังเล “สีหน้าแข็งทื่อ การเคลื่อนไหวเชื่องช้า อารมณ์ยังไม่ถึงบท ฉากที่สองแสดงพลาดไปสองจุด ฉากที่สี่อีกหนึ่งจุด เป็นความผิดพลาดที่เกิดจากการท่องบทไม่แม่น”
“ฮ่าๆๆ เมย์นี่เข้มงวดจริงๆ” เกธลูบศีรษะ “แต่ดูเหมือนผู้ชมจะให้การตอบรับดีทีเดียว ทุกคนฟังดูสิ เสียงปรบมือยังดังอยู่เลย”
“คนดูส่วนใหญ่ก็คือพวกชาวบ้านที่ไม่เคยเข้าโรงละครทั้งนั้น ละครเวทียังถือเป็นเรื่องแปลกใหม่สำหรับพวกเขาอยู่” เมย์พูดตรงๆ “หากเป็นการแสดงปกติล่ะก็ เจ้าพลาดแค่ไม่กี่ครั้ง พวกขุนนางก็ส่งเสียงฮึดฮัดแล้ว” เธอหยุดไปเล็กน้อย “หากพวกเจ้ายังอยากเดินบนทางสายนี้ต่อ ก็อย่าเพิ่งชะล่าใจกับความสำเร็จเพียงครั้งเดียว พวกเจ้าต้องคอยพัฒนาตัวเองอยู่เสมอ จึงจะสามารถยืนบนเวทีได้อย่างมั่นคง”
“พวกเราเข้าใจแล้ว ขอบคุณท่านมากที่ชี้แนะ!” ทุกคนก้มศีรษะลงอย่างพร้อมเพรียง
เมย์ถอนหายใจ เอาอีกแล้ว เธอไม่ใช่ครูสอนการแสดงพวกเขาเสียหน่อย ทว่าเธอก็ขี้เกียจจะถือสาหาความกับเรื่องเล็กๆ พวกนี้ “เอาเถอะ พยายามต่อไปแล้วกัน ‘บันทึกของแม่มด’ จะเปิดแสดงจนถึงเดือนเก้า พวกเรายังต้องแสดงกันอีกหลายรอบ โอกาสดีๆ เช่นนี้ไม่ได้มีมาบ่อยๆ อย่าปล่อยให้หลุดมือไปเชียวล่ะ”
“รับทราบ!”
เมย์ได้รับแจ้งจากกองการศึกษาเมื่อหนึ่งเดือนที่แล้วว่า ให้พาสมาชิกทั้งหมดในคณะละครไปแสดงละครที่ป้อมปราการลองซอง สมาชิกทั้งหมดที่ว่าก็คือพวกนักแสดงปลายแถวที่เดินทางไปเมืองชายแดนพร้อมกับเธอ รวมทั้งเอริน ชิลต์ด้วย
บางที เจ้าชายกับตัวแทนปกครองเปโรอาจจะตกลงอะไรกันแล้ว โรงละครจึงจัดเวลาแสดง ‘บันทึกของแม่มด’ ให้คณะละครได้ ดังนั้น เหล่านักแสดงปลายแถวไร้ฝีมือที่ไม่มีคุณสมบัติพอจะเรียกว่านักแสดงหน้าใหม่พวกนี้ จึงได้เดินขึ้นเวทีใหญ่ของโรงละครอย่างสง่าผ่าเผย หากเป็นเวลาปกติล่ะก็ พวกเขาไม่มีสิทธิ์แม้แต่จะเล่นเป็นตัวประกอบที่โผล่ขึ้นเวทีเพียงครั้งเดียวด้วยซ้ำ ทว่าตอนนี้ พวกเขากลับได้ขึ้นไปเฉิดฉายบนเวทีในบทบาทสำคัญ มิหนำซ้ำยังได้แสดงร่วมกับเธอซึ่งได้ชื่อว่าเป็นดวงดาวแห่งดินแดนตะวันตกอีก คิดแล้วก็ให้ปลงตกกับความไม่แน่นอนของโชคชะตาจริงๆ
เมย์เดินกลับมาถึงหลังเวทีแล้วก็ขมวดคิ้วมุ่น
คนกลุ่มหนึ่งกำลังส่งเสียงเอะอะอยู่ในห้องพักผ่อน คล้ายกับกำลังถกเถียงเรื่องอะไรบางอย่าง พอเห็นพวกเมย์เดินมา หญิงสาวคนหนึ่งก็เดินนำคนอีกสิบกว่าคนเข้ามาหา
คนพวกนี้ล้วนเป็นนักแสดงของโรงละคร หญิงสาวคนที่เดินนำหน้ามานั้น เมย์เองก็รู้จัก เธอชื่อเบลล่า ดีน เป็นนักแสดงที่พอมีชื่อเสียงอยู่บ้าง แต่อยู่คนละคณะกับเธอ เคยมีขุนนางบางคนคิดว่าเธอเป็นผู้เข้าชิงตำแหน่งดวงดาวแห่งดินแดนตะวันตกที่น่ากลัวที่สุด ทว่าความจริงแล้วเมย์เหนือกว่าเธออย่างมาก ไม่ว่าจะในด้านชื่อเสียงหรือฝีมือการแสดง
“ดูซิว่าข้าเห็นอะไร” เบลล่าเดินอ้อมเมย์ไปหยุดตรงหน้าเอริน “พวกนักแสดงกระจอกที่หนีกลับมาจากบ้านนอกคอกนา”
“เจ้าว่าอะไรนะ” เอรินหน้าเครียด ส่วนพวกเกธกับโรเซียก็ถึงกับชะงักไป ต่างก้าวถอยหลังไปสองก้าวโดยไม่รู้ตัว
“คิก” เบลล่ายกมือขึ้นปิดปาก “ดูเอาเถอะ นางยังไม่รู้ตัวอีก” คำพูดนี้เรียกเสียงหัวเราะจากผู้คนได้มากมาย “เช่นนั้นข้าก็จะพูดตรงๆ แล้วกัน เมืองใหญ่ๆ อย่างป้อมปราการลองซองไม่ใช่สถานที่ที่พวกเจ้าควรมาเหยียบ และโรงละครของป้อมก็ไม่ยอมรับการแสดงชั้นต่ำที่หยาบช้าและเลวทรามเช่นนี้ด้วย บันทึกของแม่มดอะไร ก็แค่การดิ้นรนและเห่าหอนของสุนัขจรจัดเท่านั้น ใครจะอยากดูละครที่น่าขยะแขยงเช่นนี้กัน พวกเจ้ารีบไสหัวกลับเมืองชายแดนไปดีกว่า”
“เจ้า...” เอรินหน้าแดงก่ำ “อะไรคือการแสดงชั้นต่ำ เจ้าไม่ได้ยินเสียงชื่นชมของพวกผู้ชมหรืออย่างไร”
“ฮะ ผู้ชมหรือ” เบลล่าเหยียดอีกฝ่ายอย่างสมเพช “เจ้าเรียกคนที่วันๆ อยู่แต่กับดินโคลน จอบเสียม และเตาไฟว่าผู้ชมหรือ ข้าล่ะอยากจะหัวเราะให้ฟันร่วง! ลองจับลิงไปเดินบนเวทีสักรอบสิ พวกเขาก็ปรบมือชื่นชมเหมือนกันนั่นล่ะ! หากไม่ใช่เพราะโรงละครไม่เก็บค่าเข้าชมล่ะก็ พวกเขาจะเอาเงินที่ไหนมาซื้อตั๋วดูพวกเจ้าแสดง”
“ข้า...” เอรินอ้าปากทำท่าจะแย้ง แต่ก็ไม่รู้จะแย้งอย่างไร
“โรงละครต้องจัดตารางแสดงให้พวกเจ้าสัปดาห์ละสามรอบ รายได้จึงลดลงไปมาก แม้แต่พวกข้าก็พลอยได้รับผลกระทบไปด้วย...แค่รู้ว่าต้องใช้โรงละครร่วมกับพวกเจ้า ก็ไม่มีขุนนางคนไหนอยากมาดูแล้ว!” เบลล่าพูดเสียงดัง “ใครจะอยากมานั่งเก้าอี้ที่เต็มไปด้วยเศษดินและคราบน้ำมันกัน หากเป็นข้า ข้าก็ไม่อยากนั่งในโรงละครสกปรกที่พวกบ้านนอกเพิ่งเข้ามาใช้เหมือนกัน”
แบบนี้มันจงใจหาเรื่องชัดๆ เมย์คิด การแทรกแซงของคณะละครจากเมืองชายแดนเบียดบังโอกาสแสดงของคนจำนวนไม่น้อยก็จริง แต่เบลล่าก็ใช่ว่าจะได้รับผลกระทบมากมายเสียหน่อย เธอได้ข่าวจากคนสนิทว่า หลังจากที่เธอออกจากป้อมปราการลองซองไปแล้ว โรงละครก็ตั้งใจจะปั้นเบลล่าขึ้นเป็นดวงดาวแห่งดินแดนตะวันตกคนใหม่ แล้วจะยกเลิกละครที่เบลล่าแสดงนำได้อย่างไร
อย่างนั้นพฤติกรรมของเบลล่าครั้งนี้ก็มีจุดประสงค์ที่ชัดเจนมาก เธอทำท่าเหมือนดุด่าพวกเอริน ทว่าความจริงแล้วเธอกำลังพุ่งเป้ามาที่เธอต่างหาก...หากคนพวกนี้ไม่ยอมสู้ต่อ เธอเพียงคนเดียวก็ไม่สามารถแสดงบันทึกของแม่มดต่อไปได้ ท้ายที่สุดก็ต้องกลับเมืองชายแดนไปอย่างผู้พ่ายแพ้ แบบนี้ก็เท่ากับว่าเบลล่าเอาชนะเธออย่างเป็นทางการ ทั้งยังคืนโอกาสขึ้นเวทีให้นักแสดงคนอื่นๆ ได้ด้วย ชื่อเสียงบารมีก็จะยิ่งโด่งดังขึ้นไปอีก และในที่สุดก็จะกลายเป็นดวงดาวแห่งดินแดนตะวันตกคนใหม่อย่างสมภาคภูมิ
ทว่า เธอไม่เคยยอมให้ตัวเองตกเป็นเครื่องมือของใครมาแต่ไหนแต่ไร
“รายได้ของโรงละครลดลงอย่างนั้นหรือ เจ้าคิดเช่นนั้นจริงๆ หรือ” เมย์หันไปพูดสบายๆ “โรงละครหมุนเงินไม่ทันเพียงเพราะไม่เก็บค่าเข้าชมนี่นะ เหตุใดความคิดของเจ้าจึงไร้เดียงสาเช่นนี้ เจ้าของโรงละครย่อมต้องทำข้อตกลงกับเจ้าชายโรแลนด์และท่านเปโรอยู่แล้ว สำนักงานเมืองชายแดนจะไม่ชดเชยรายได้ที่หายไปให้เขาได้อย่างไร นี่คือสัญญาทางการค้า ไม่ใช่เด็กเล่นขายของเสียหน่อย เจ้าหัดใช้สมองเสียบ้าง ไม่ใช่คิดเองเออเองแล้วมาแหกปากโวยวายอยู่ที่นี่”
“เจ้า...พูดเหลวไหลอะไร!”
“แล้วอีกอย่าง หากรายได้โรงละครจะลดลงก็เป็นเพราะนักแสดงปลายแถวไร้ฝีมืออย่างพวกเจ้ามากกว่า” เธอยิ้มบางๆ “ข้าเคยแสดงที่โรงละครในเมืองหลวงมาก่อน ที่นั่นเป็นโรงละครกลางแจ้ง บังเอิญว่าวันที่ข้าแสดงเกิดฝนตกพอดี แต่พวกขุนนางก็ยังนั่งกันเต็มพื้นที่ เจ้าบอกว่าพวกเขาไม่ยอมมาดูการแสดงเพราะพวกชาวบ้านอย่างนั้นหรือ ไม่หรอก พวกเขาแค่ไม่อยากลำบากเดินทางมาดูละครลิงต่างหาก”
“...”ความเงียบอันน่าประหลาดเข้าปกคลุมทั่วทั้งบริเวณ ไม่เพียงแต่ไม่มีใครลุกขึ้นมาต่อว่าเธอเท่านั้น ทว่าแม้แต่คนที่จะออกมาแก้ต่างก็ไม่มี
“แล้วก็ข้อสุดท้าย เจ้าบอกว่า ‘บันทึกของแม่มด’ หยาบช้าและเลวทราม เป็นแค่การดิ้นรนและเห่าหอนของสุนัขจรจัดใช่หรือไม่” เมย์ยกมุมปาก ทว่าน้ำเสียงกลับเย็นชาถึงขีดสุด “ข้าคงลืมบอกเจ้าไปว่า ละครเรื่องนี้เจ้าชายทรงนิพนธ์ขึ้นมาเอง เจ้ากำลังจะบอกว่าพระดำริของเจ้าชายหยาบช้าและเลวทรามอย่างนั้นหรือ ดูหมิ่นเบื้องสูงมีโทษถึงตัดลิ้นเชียวนะ เจ้ายังยืนยันความคิดเดิมอยู่หรือไม่” เธอมองไปทางกลุ่มคนด้านหลังเบลล่า “หรือว่ามีใครในพวกเจ้าอยากลองดูก็เชิญ”
เมย์เห็นนักแสดงสิบกว่าคนพากันก้าวถอยหลัง
“พอที!” เบลล่ากัดฟัน “ในเมื่อเจ้าไปอยู่เมืองชายแดนแล้ว ก็ไม่ควรกลับมาที่นี่อีก! เจ้าคิดว่าข้าไม่รู้หรือ เมย์! ที่เจ้าไปเมืองกันดารนั่นไม่ใช่เพราะอยากไปเจอนางเอรินหน้าโง่นั่นหรอก แต่เพราะอยากไปเจออัศ...”
“เพี๊ยะ!”
เสียงของเธอพลันขาดหายไป รอยฝ่ามือสีแดงปรากฏชัดบนแก้มด้านซ้ายของเธอ เบลล่าลูบใบหน้าตัวเองอย่างตกตะลึง “จะ เจ้ากล้าตะ ตบ...”
เฮ้อ วู่วามอีกจนได้ เมย์สูดหายใจลึก คราวนี้เธอแย่แน่ๆ แล้ว
จริงดังคาด เธอเห็นนักแสดงชายสองคนเดินออกมาจากด้านหลังเบลล่า “เมย์ เจ้าทำเกินไปแล้ว”
“เจ้าก็รู้นี่ว่ารูปโฉมสำคัญต่อนักแสดงแค่ไหน ข้าคิดว่าอย่างน้อยเจ้าก็ต้องขอโทษนางสักคำ”
ขอโทษอย่างนั้นหรือ นั่นไม่เท่ากับว่าเธอเป็นคนผิดหรอกหรือ เมย์ยิ้มเยาะในใจ วู่วามก็ส่วนวู่วาม แต่เธอไม่คิดว่าตัวเองมีเหตุผลที่จะต้องขอโทษอีกฝ่ายแม้แต่น้อย
เธอมองชายหนุ่มสองคนที่แต่งหน้าทำผมอย่างดีด้วยใบหน้าเคร่งขรึม คำพูดของคาร์เตอร์พลันผุดขึ้นมาในสมอง
‘อย่าคิดแค่ว่าผู้ชายมีพละกำลังมาก พวกเขาก็มีจุดอ่อนหลายแห่งเช่นกัน อย่างเช่นดวงตาและคอหอย หากถูกโจมตีเมื่อไรก็เสียหลักในพริบตา และแน่นอนว่า...ยังมีตำแหน่งกลางหว่างขาด้วย ขอแค่เจ้าลงมือไว จู่โจมเด็ดขาด เจ้าก็มีโอกาสเอาชนะผู้ชายที่แข็งแรงกว่าเจ้าได้’
แม้จะไม่ค่อยเข้าใจว่าตัวเองคุยเรื่องนี้กับเขาได้อย่างไร แต่เธอก็ตั้งท่าเตรียมพร้อมแล้ว ขอแค่ผู้ชายสองคนนั้นเข้ามาใกล้เธออีกนิด…
ทันใดนั้นเอง ประตูห้องพักผ่อนก็ถูกผลักเข้ามาอย่างแรง อัศวินชุดเกราะคนหนึ่งเดินเข้ามาข้างในพร้อมกับนักรบถือทวนอีกหลายคน พวกเขาจ่อปลายทวนใส่ทุกคนในจังหวะเดียวกับที่บุกเข้ามาในห้อง
“ได้ยินว่าในนี้มีคนหยามเกียรติเจ้าชายโรแลนด์ ทั้งยังคิดร้ายต่อคณะละครของพระองค์ด้วยหรือ”
เมย์ตกตะลึง เธอกะพริบตาปริบๆ คิดว่าภาพที่อยู่ตรงหน้าคือความฝัน ทว่าภาพนั้นยังคงไม่จางหาย เธอยังคงเห็นรอยยิ้มที่อีกฝ่ายแอบส่งให้เหมือนเดิม...อัศวินที่อยู่ตรงหน้าเธอคนนี้ก็คือคาร์เตอร์ แลนนิส
........................................


[Go To Next Chapter]( ./190.md)