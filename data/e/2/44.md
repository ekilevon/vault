##บทที่ 132 อัศวินแห่งแอลลาเฟียร์ (1)
ไพรซ์ถูกขังที่นี่มาห้าวันแล้ว


แม้ไม่ใช่ห้องขัง แต่บ้านที่ผ่านการดัดแปลงมาแล้วก็ไม่ต่างอะไรจากห้องขังมากนัก...ประตูไม้ถูกเปลี่ยนเป็นลูกกรงไม้ ข้าวของเครื่องใช้ข้างในถูกย้ายออกไปหมด เหลือเพียงพรมไม่กี่ผืนเท่านั้น ข้อดีเพียงข้อเดียวก็คือที่นี่ค่อนข้างสะอาด และสามารถบังลมบังฝนได้


ในห้องขังแห่งนี้ไม่ได้มีแค่เขาเท่านั้น แต่ยังมีเพื่อนร่วมห้องคนอื่นๆ อีกสี่คน สามในสี่คนนั้นมาจากตระกูลของดยุกไรอัน อีกคนมาจากตระกูลวูล์ฟ ส่วนเขาคืออัศวินจากตระกูลแอลลาเฟียร์


“ให้ตายเถอะ พวกนั้นคิดจะขังพวกเราไปถึงเมื่อไร!” อัศวินที่ดูสูงวัยที่สุดของตระกูลไรอันบ่น “ที่ดินข้ายังไม่ได้หว่านข้าวเลย! ภรรยาข้าก็ทำเรื่องพวกนี้ไม่เป็นเสียด้วย”


“ที่ดินท่านหรือ” อัศวินหนุ่มจากตระกูลวูล์ฟหัวเราะเยาะ “ท่านคิดว่าเจ้าชายจะทรงเก็บที่ดินท่านไว้ รอให้ท่านกลับไปรวบรวมคนและอาวุธมาแก้แค้นพระองค์อย่างนั้นหรือ พูดตามตรงนะ แค่เจ้าชายไม่ทรงส่งพวกท่านไปแท่นแขวนคอก็นับว่าเมตตามากแล้ว”


“เจ้าว่าอะไรนะ!” อัศวินสูงวัยถลึงตาใส่เขา


“ข้าแค่พูดความจริงเท่านั้น” อัศวินหนุ่มพูดอย่างไม่ยี่หระ “ดยุกเป็นตัวการก่อกบฏครั้งนี้ หากไม่กำจัดกองอัศวินอันแข็งแกร่งของเขาทิ้ง จะให้เก็บไว้ให้ลูกชายเขาหรืออย่างไร ส่วนพวกข้าน่ะ ที่ร่วมรบด้วยก็เพราะถูกดยุกขู่หรอก”


“เจ้านี่รนหาที่ตายเสียแล้ว!” เขาเดินไปกระชากตัวชายหนุ่ม มือขวากำหมัดแน่น ทว่าในจังหวะที่กำลังจะปล่อยหมัดนั้น มือข้างหนึ่งก็ยื่นมาคว้ากำปั้นเขาไว้จากด้านหลัง


“หยุดเถอะ ฮารอน ท่านอยากให้พวกองครักษ์มาที่นี่หรืออย่างไร” อัศวินรูปงามคนหนึ่งกดกำปั้นของเขาลง


“เขาพูดถูกแล้ว พวกเราเป็นอัศวินของดยุก ย่อมถูกตัดสินโทษหนักเป็นธรรมดา ในเมื่อเรื่องมาถึงขั้นนี้แล้ว ท่านก็รออย่างสงบเถอะ ท่านดูอัศวินตระกูลแอลลาเฟียร์สิ แล้วลองเทียบกับตัวเองดู กิริยาผู้ดีของท่านหายไปไหนหมดเล่า”


ไพรซ์จำเขาได้ เฟร์ราน ชิลต์ อัศวินดาวเด่นของป้อมปราการลองซอง ฉายาแสงอรุณ ชายหนุ่มคนนี้เคยขโมยหัวใจหญิงสูงศักดิ์มานับไม่ถ้วน แต่สุดท้ายกลับแต่งงานกับหญิงสามัญชน เรื่องนี้กลายเป็นที่โจษจันกันทั่วเมือง


เมื่อเห็นอีกฝ่ายพูดถึงตัวเอง ไพรซ์ก็ทนเงียบต่อไปไม่ไหว หันไปพูดกับคนทั้งสามที่กำลังโต้เถียงกันว่า “ที่ดินจะยังอยู่หรือไม่ข้าไม่รู้ แต่ที่รู้แน่ๆ คือเจ้าชายไม่ต้องการชีวิตพวกท่านหรอก”


“อ้อ เพราะเหตุใดเล่า”


“เพราะการฆ่าพวกท่านในป้อมจะสร้างความหวาดหวั่นได้มากกว่าน่ะสิ แต่นี่เจ้าชายอุตส่าห์พาพวกท่านมาถึงที่นี่ แล้วจะฆ่าให้ใครดูเล่า ประชาชนของพระองค์หรือ” ไพรซ์ส่ายหน้า “กองอัศวินยังไม่ได้เหยียบเมืองชายแดนสักก้าวด้วยซ้ำ”


พวกเขายังไม่ได้บุกเข้าเมืองไปปล้นฆ่าใคร ชาวเมืองย่อมไม่รู้สึกเคียดแค้นอะไรมาก ดังนั้นสำหรับเจ้าชายแล้ว แทนที่จะเชือดพวกเขาให้ชาวเมืองดู ก็สู้เชือดพวกเขาให้ขุนนางในป้อมดูจะดีกว่า หากพวกเขาไม่ถูกฆ่าตั้งแต่อยู่ในป้อมก็แปลว่าพวกเขารอดแล้ว


เฟร์รานคิดตามสักครู่จึงพยักหน้า “ก็มีเหตุผลอยู่ มิทราบว่าเจ้าชื่อ...”


“ไพรซ์ ดีซา”


“ขอบคุณสำหรับถ้อยคำปลอบประโลม เซอร์ดีซา” เฟร์รานส่งสายตาขอบคุณก่อนจะดึงฮารอนนั่งลงที่เดิม


ชายหนุ่มคนนั้นก็นั่งลงเช่นกัน เขาหันหลังพิงกำแพงแล้วเริ่มฮัมเพลงขึ้นมา


เขาไม่กลัวเลยจริงๆ ไพรซ์คิด ในขณะที่ท่าทาง ‘สุขุม’ ของตัวเขาเองนั้นเป็นการแสดงล้วนๆ


ไพรซ์รู้ว่าตัวเองไม่ได้เกิดมาเพื่อเป็นอัศวิน เขาไม่ได้รับความกล้าหาญมาจากพ่อ และไม่ได้รับความฉลาดมาจากแม่ เทียบกับการกวัดแกว่งอาวุธแล้ว เขากลับชอบเลี้ยงเป็ดเลี้ยงไก่ นั่งตกปลาริมบึง ดูแลที่ดินขนาดหนึ่งเอเคอร์กว่าๆ ของตัวเองมากกว่า


ที่ต้องมาสวมเกราะแกว่งดาบทำสงครามให้เอิร์ลตระกูลแอลลาเฟียร์ก็เพราะความจำเป็นทั้งนั้น อย่าว่าแต่ฆ่าคนเลย ขนาดแค่ล่าสัตว์เขายังไม่ชอบเลย ดังนั้นตอนที่กองอัศวินบุกเมืองชายแดน ไพรซ์จึงพยายามอยู่ด้านหลังที่สุด และนั่นก็ทำให้เขารอดชีวิตมาได้


ช้าก่อน...พอคิดถึงตรงนี้เขาก็รู้สึกประหลาดชอบกล ในฐานะอัศวินดาวเด่นของดยุก เหตุใดเฟร์รานถึงรอดมาได้เล่า เขาน่าจะอยู่หน้าขบวนไม่ใช่หรือ


“เจ้าชายทรงเรียกพวกเจ้าไปเข้าเฝ้า” ทหารยามพลันตะโกนขึ้นมาจากหน้าประตู “เซนจ์ ดาลี เจ้าออกมาได้”


อัศวินหนุ่มกระโดดผลุง โบกมือลาทุกคน แล้วเดินออกจากห้องขังไป


“นี่ แล้วพวกเราเล่า!”


ฮารอนตามไปถึงประตู แต่กลับถูกทวนสั้นๆ ในมือทหารยามดันให้ถอยหลัง ทหารยามใส่กุญแจประตูก่อนจะพูดกับอีกฝ่ายอย่างเย็นชา “ไม่ต้องรีบนักหรอก ประเดี๋ยวก็ถึงตาพวกเจ้าแล้ว”


พอรู้ว่าตัวเองกำลังจะถูกตัดสินโทษในอีกไม่กี่อึดใจข้างหน้า ไพรซ์ก็ยิ่งกระวนกระวายใจ ให้ตายเถอะ ตอนที่ยังไม่รู้ชะตากรรมตัวเองก็เฝ้ารอวันนี้มาตลอด แต่ตอนนี้พอกำลังจะได้รู้จริงๆ เขาก็กลับกลัวขึ้นมาเสียอย่างนั้น คิดแล้วก็น่าหงุดหงิดนัก เขาตัวสั่นน้อยๆ คอยแต่ชะเง้อมองประตูไม่หยุด ในใจเต็มไปด้วยความคาดหวังระคนหวาดหวั่น คล้ายกับตอนที่ภรรยากำลังจะคลอดลูกคนแรก


โชคดีที่การรอคอยครั้งนี้กินเวลาไม่นาน ผ่านไปประมาณครึ่งชั่วโมง ทหารยามที่ทำหน้าที่คุมตัวพวกเขาก็กลับมาอีกครั้ง “ไพรซ์ ดีซา ถึงตาเจ้าแล้ว”


เขาลุกขึ้นอย่างตื่นเต้น เท้าจึงสะดุดพรมบนพื้นเข้าอย่างจัง โชคดีที่เฟร์รานตาไว ปราดมาจับตัวเขาไว้ทัน


“ขะ...ขอบคุณท่านมาก” เขารู้สึกลำคอแห้งผาก


“เล็กน้อยน่ะ” เสียงของอีกฝ่ายนิ่งสงบและทรงพลัง ทำให้ไพรซ์หายตื่นเต้นลงไปมาก


เขาพยักหน้าให้เฟร์ราน แล้วเดินตามทหารยามออกจากห้องขังไป


คนที่นำทางเขาเป็นเด็กหนุ่มอายุประมาณสิบเจ็ดปี สวมเกราะหนังสีน้ำตาลเข้มกับรองเท้าบู๊ตหนัง ในมือถือทวนสั้น


“ไม่ต้องมัดมือข้าหรือ” ไพรซ์ถาม


“ก่อนจะเอาตัวเจ้ามาที่นี่ พวกเราก็ตรวจดีแล้ว เจ้าไม่มีอาวุธจะทำอะไรได้”


“เจ้าจะพาข้าไปไหน”


“ปราสาทของเจ้าชาย”


“แล้วคนก่อนหน้าข้าเล่า อัศวินเซนจ์น่ะ เขาเป็นอย่างไรบ้าง”


อีกฝ่ายยักไหล่ ไม่ยอมตอบอะไร


เอาเถอะ บางทีเขาอาจจะไม่รู้ หรือไม่ก็รู้ แต่อาจจะไม่อยากบอกเขาก็ได้ ไพรซ์ไม่พูดอะไรอีก


ไพรซ์มองคนที่คุมตัวเขาแล้วรู้สึกแปลกใจมาก ลักษณะและการแต่งตัวของเขาเหมือนชาวบ้านธรรมดาก็จริง แต่เวลาที่พูดกับอัศวินกลับไม่มีท่าทางหวาดกลัวแม้แต่น้อย มิหนำซ้ำคำพูดคำจาก็ไม่ได้นอบน้อมเลย เขาไม่รู้หรืออย่างไรว่าหากเป็นเวลาปกติ อัศวินสามารถชี้เป็นชี้ตายเขาได้ด้วยซ้ำ


แล้วไหนจะสายตานั่นอีก...ไพรซ์เคยเห็นสามัญชนที่หาเช้ากินค่ำมานักต่อนัก พวกเขาเฉยชาและแข็งทื่อเหมือนศพเดินได้ ในขณะที่แววตาของหนุ่มน้อยคนนี้กลับเต็มไปด้วยความเย่อหยิ่งและความภาคภูมิใจ เป็นแค่สามัญชนแท้ๆ แต่กลับมีมาดอย่างอัศวินผู้ทรงเกียรติ ไพรซ์เห็นความขัดแย้งแบบนี้แล้วก็ได้แต่งุนงง


สภาพแวดล้อมแบบไหนกันที่สร้างคนแบบนี้ออกมาได้


เขามองไปรอบตัว แม้เขาไม่เคยเหยียบเมืองชายแดนมาก่อน แต่ก็เคยได้ยินกิตติศัพท์เรื่องความแร้นแค้นและความล้าหลังของที่นี่มาบ้าง ทว่าภาพความคึกคักภายในเมืองที่เขาเห็นในยามนี้ กลับแตกต่างจากภาพเมืองหน้าด่านบริเวณชายแดนในจินตนาการเขาอย่างสิ้นเชิง


บนถนนเต็มไปด้วยผู้คนมากมาย ทุกคนกำลังเดินอย่างรวดเร็วราวกับจะรีบไปทำธุระที่ไม่มีวันจบสิ้น นานๆ ครั้งจะมีคนทักทายหนุ่มน้อยที่คุมตัวเขาบ้าง ใบหน้าของพวกเขาดูเปล่งปลั่งมีชีวิตชีวา ไม่เหมือนคนที่เพิ่งผ่านมรสุมร้ายในช่วงเดือนแห่งปีศาจมาแม้แต่น้อย


ใกล้ๆ กับเขตปราสาทนั้น เขาเห็นคนร้อยกว่าคนชุมนุมกันอยู่ในที่โล่งกว้าง...ดูเหมือนจะกำลังสร้างบ้านกันอยู่ และดูจากขนาดพื้นที่แล้วก็คงไม่ได้สร้างแค่หลังสองหลังเสียด้วย


เขาเห็นวัสดุก่อสร้างที่กองอยู่อีกด้านเป็นอิฐเผาทั้งหมดก็ยิ่งแปลกใจ ปกติแล้วคนที่จะเลือกใช้วัสดุราคาสูงแบบนี้ก็มีแต่พวกขุนนางเท่านั้น แต่หากจะบอกว่าบ้านพวกนี้เป็นบ้านขุนนาง พื้นที่บ้านก็ออกจะเล็กไปหน่อยกระมัง


บ้านที่สร้างเสร็จแล้วมีขนาดใหญ่กว่าห้องรับแขกบ้านเขาเพียงเล็กน้อยเท่านั้น มิหนำซ้ำบ้านพวกนี้ก็หน้าตาเหมือนกันไปหมด เรียกว่าหลุดมาจากพิมพ์เดียวกันก็ว่าได้ ขุนนางที่ไหนจะชอบบ้านแบบนี้กัน


ไพรซ์เดินเข้าปราสาทผู้ปกครองไปพร้อมกับข้อสงสัยมากมาย


........................................


[Go To Next Chapter]( ./45.md)