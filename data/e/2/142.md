##บทที่ 230 ลอบสังหาร (1)
เฟซเลสแอบข้ามคลองเงียบๆ มุ่งหน้าไปทางหลังค่ายทหารรับจ้างตั้งแต่พระอาทิตย์ยังไม่ลับเหลี่ยมเขา
ชื่อจริงๆ ของเธอไม่ใช่เฟซเลส แต่เป็นอัฟรา...อัครมุขนายกเฮเธอร์แห่งเมืองศักดิ์สิทธิ์เฮอร์มีสตั้งชื่อนี้ให้เธอ ความหมายของมันคือฝุ่น เธอชอบชื่อนี้มาก เพราะฝุ่นเป็นของไม่สะดุดตา หากร่วงลงพื้นเมื่อไร ก็จะกลืนไปกับพื้นอย่างแนบเนียน ไม่ต่างจากตัวเธอเลย
อัฟราจะเผยใบหน้าที่แท้จริงก็ต่อเมื่ออยู่ต่อหน้าเฮเธอร์เท่านั้น
ในฐานะสมาชิกคนหนึ่งของคณะผู้พิพากษา เธอช่วยศาสนจักรกำจัดคนใฝ่ต่ำมาแล้วมากมาย ในนั้นมีทั้งแม่มดที่ทรยศศาสนจักรและสาวกที่หลงใหลไปกับความเสื่อมทรามทางโลก เหตุผลที่เธอมาเมืองหลวงก็เพื่อปฏิบัติภารกิจสำคัญชิ้นหนึ่ง นั่นก็คือเปลี่ยนร่างผู้พิพากษาผู้จงรักภักดีให้เป็นพระราชาแห่งเกรย์คาสเซิล ส่วนงานจับแม่มดชั่วช้านั้นเป็นแค่กิจกรรมยามว่างเท่านั้น เธอชอบแปลงร่างเป็นแม่มดที่ถูกลงโทษหรือทรมานเพื่อสัมผัสประสบการณ์ของพวกเธอด้วยตัวเอง การดื่มด่ำความเจ็บปวดของพวกใฝ่ต่ำทำให้เธอรับรู้ถึงคุณค่าของงานที่เธอทำอย่างแท้จริง ทั้งยังเป็นการไถ่โทษตัวเองที่ได้ครอบครองพลังของปีศาจด้วย
ค่ายของอีกฝ่ายตั้งอยู่บนทำเลที่ดีมาก นั่นคือบนเนินริมฝั่งน้ำ หากอยู่ในจุดที่ต่ำกว่าก็จะมองไม่เห็นความเคลื่อนไหวของพวกเขา แม่มดบินได้คนนั้นทำให้เธอไม่กล้าเข้าใกล้อีกฝ่ายมาก อัฟราจึงได้แต่ซุ่มอยู่ในยุ้งฉางกลางนา รอให้ฟ้ามืดก่อนถึงค่อยเคลื่อนไหว
ทว่าเมื่อความมืดเข้าปกคลุมผืนดิน เธอกลับพบว่าสถานการณ์เปลี่ยนไปแล้ว
พวกทหารรับจ้างถอยออกมาจากเขตท่าเรือ ถอนกำลังกลับไปที่ค่ายหมดแล้ว แต่เจ้าพวกโง่จากกลุ่มน้ำแห่งฝันกลับชูคบไฟจับกลุ่มกันอยู่ริมฝั่งคลองเสียอย่างนั้น...ราวกับกำลังบอกอีกฝ่ายว่า ‘จะบุกค่ายแล้วนะ’ ก็ไม่ปาน งานนี้ไม่ต้องพึ่งแม่มดบินได้ด้วยซ้ำ แค่ทหารรับจ้างพวกนั้นตาไม่บอด ก็ต้องมองเห็นความผิดปกติแน่นอน
บ้าเอ๊ย เธอแอบร้องในใจ หากอีกฝ่ายรู้ว่าพวกนักเลงมากันมากและไม่มีทางเอาชนะได้ล่ะก็ พวกเขาจะต้องถอยไปทางฝั่งตะวันออกอย่างไม่ต้องสงสัย ต่อให้การเดินทัพตอนกลางคืนเป็นเรื่องต้องห้ามขนาดไหน แต่คนที่กำลังหนีตายคงไม่มีเวลาคิดอะไรอยู่แล้ว ขอแค่ได้หนีก็พอ ทว่าป่านนี้แล้วเธอยังไม่เห็นวี่แววว่าจะมีใครไปล้อมศัตรูเลย...กลุ่มน้ำแห่งฝันที่เพิ่งจะยึดท่าเรือได้ยังพายแพข้ามคลองกันอยู่ด้วยซ้ำ กว่าพวกเขาจะบุกได้ อีกฝ่ายคงหนีหายไปหมดแล้ว ส่วนเรื่องจะให้พวกนักเลงไล่ตามศัตรูไปตอนกลางคืนนั้นยิ่งเป็นไปไม่ได้ใหญ่ ถึงตอนนั้นเธอจะหาแม่มดสารเลวพวกนั้นเจอได้อย่างไร
อัฟรามุ่งหน้าไปยังค่ายอย่างรีบร้อน หมายจะเข้าไปปะปนกับขบวนคนให้ได้ก่อนที่พวกเขาจะถอนทัพ
ทว่าเมื่อเธอเข้าใกล้บริเวณที่พักของทหาร เธอก็เห็นภาพที่เหนือความคาดหมายเธอมาก
บริเวณรอบๆ ค่ายยังมีคนออกลาดตระเวน กองไฟในค่ายยังลุกโชนสว่างจ้า มีเงาคนเดินไปมาอย่างเป็นระเบียบ ไม่เละเทะกระจัดกระจาย
พวกเขาไม่หนีหรือนี่
หลังจากเฝ้าสังเกตอยู่สักครู่ อัฟราก็มั่นใจความคิดของตัวเอง ขณะเดียวกันก็แอบดีใจอยู่ลึกๆ แม้จะไม่รู้ว่าอีกฝ่ายกำลังคิดอะไร ถึงได้ตัดสินใจปักหลักอยู่ที่นี่แทนที่จะหนี แต่ลองสถานการณ์​ออกมาแบบนี้ ฉากจบก็แน่นอนอยู่แล้ว เธอหยิบกริชที่เอวออกมาพลางสังเกตความเคลื่อนไหวของทหารที่ยืนยามสักพัก จากนั้นจึงเลือกตำแหน่งที่โจมตีง่ายที่สุด
เฮเธอร์ไม่เพียงแต่มอบความหมายให้ชีวิตเธอเท่านั้น แต่ยังสอนทักษะการต่อสู้และลอบสังหารให้เธอด้วย อีกฝ่ายไม่ใช่ทหารมากประสบการณ์แต่อย่างใด ดูจากวิธีการเฝ้ายามก็รู้แล้ว อัฟราอาศัยจังหวะที่ทหารรับจ้างคนหนึ่งมองไปทางอื่น วิ่งหมอบเข้าไปจู่โจมหลังเขาจากมุมบอด เธอใช้มือหนึ่งปิดปากเขาไว้ ในขณะที่อีกมือแทงกริชใส่คอเขา
หลังจากสังหารทหารรับจ้างอย่างเงียบกริบแล้ว อัฟราก็ใช้มือหนึ่งกดร่างอีกฝ่ายไว้ ส่วนอีกมือวางแนบอกตัวเองเพื่อแปลงร่าง...ขั้นตอนนี้อาจกินเวลามากหรือน้อยก็ได้ ตอนที่เปลี่ยนร่างคนอื่นเป็นพระราชานั้น เธอใช้พลังจนเกือบหมดตัวเพื่อให้เวทมนตร์คงฤทธิ์ได้นานที่สุด การแปลงร่างครั้งนั้นกินเวลาถึงเกือบครึ่งวัน แต่ครั้งนี้เธอไม่จำเป็นต้องใช้พลังมากขนาดนั้น เพียงพริบตาเดียวเธอก็แปลงร่างตัวเองเป็นทหารรับจ้างคนนั้นได้แล้ว แม้ฤทธิ์ของพลังจะคงอยู่ได้เพียงไม่กี่ชั่วโมง แต่นั่นก็เพียงพอสำหรับการลอบสังหารแล้ว
เธออาศัยจังหวะที่กองลาดตระเวนยังไม่กลับมา ถอดเสื้อผ้าอีกฝ่ายมาสวมร่างตัวเองอย่างรวดเร็ว จากนั้นจึงลากศพเขาไปทิ้งในนาข้าวสาลี ทว่าเมื่อเห็นอาวุธของเขา เธอก็อึ้งไปเล็กน้อย...มันเป็นทวนที่ทำจากเหล็ก มีด้ามจับเป็นไม้ แต่ส่วนปลายไม่ใช่คมทวน ทว่าเป็นรูเล็กๆ สีดำๆ
นี่มันอาวุธอะไรกัน
เธอคิดอยู่เป็นนานก็ไม่ได้คำตอบ เมื่อเห็นกองลาดตระเวนกำลังจะกลับมา อัฟราก็รีบแบกมันไว้ด้านหลังตามภาพที่เคยเห็น แล้วแสร้งทำท่ายืนยามอย่างจริงจัง
และครั้งนี้ก็ไม่ต่างจากการลอบสังหารครั้งก่อนๆ แม้แต่น้อย กองลาดตระเวนเดินผ่านเธอไปโดยไม่สังเกตเห็นความผิดปกติใดๆ
อัฟราไม่รีบหาตัวแม่มดในค่าย เพราะพลังแปลงร่างของเธอเลียนแบบได้เพียงรูปลักษณ์ภายนอกเท่านั้น แต่ไม่สามารถอ่านความคิดของคนที่เธอเลียนแบบได้ เธอเกรงว่าหากเธอเจอเพื่อนสนิทของทหารคนนี้ เขาจะจับพิรุธเธอได้ ประเดี๋ยวรอคนพวกนี้ถูกโจมตีจนชุลมุนเมื่อไร เธอย่อมมีโอกาสลงมืออีกมาก
ตอนที่พระจันทร์ลอยขึ้นไปอยู่บนฟ้าสูงนั้น พวกนักเลงโง่เง่าพวกนั้นก็ข้ามแม่น้ำได้สำเร็จ และเริ่มเคลื่อนตัวมาทางนี้แล้ว เสียงนกหวีดดังขึ้นด้านหลังเธอ ทหารที่ทำหน้าที่ลาดตระเวรและเฝ้ายามต่างพากันกลับเข้าไปในค่าย...โอกาสของเธอมาถึงแล้ว
อัฟราเดินตามทุกคนเข้าไปในค่ายก็ต้องตกใจเมื่อพบว่าอีกฝ่ายไม่ได้มีแค่ร้อยคนอย่างที่รู้มา พวกเขาตั้งแถวยาวล้อมเนินเขาเล็กๆ นั้นได้ทั้งเนิน บางคนยืน บางคนนั่งยองๆ ทว่าทุกคนล้วนถืออาวุธประหลาดไว้ในมือ โดยหันด้านที่มีรูไปทางศัตรู
แต่เธอไม่มีเวลาพิจารณามากนัก เธออาศัยจังหวะที่ไม่มีใครสังเกต โค้งตัวมุดเข้าไปในกระโจมที่อยู่ใกล้ที่สุด
เพียงครู่เดียว เสียงคนสู้กันก็ลอยมาจากด้านนอก จากนั้นก็ตามมาด้วยเสียงดังสนั่นรุนแรง อัฟราถึงกับสะดุ้งโหยง เสียงนั้นดังขึ้นอย่างต่อเนื่อง แทบจะไม่มีช่วงเว้นจังหวะเลย
เกิดอะไรขึ้นกันแน่ เธอพยายามห้ามตัวเองไม่ให้ยื่นหน้าออกไปดู แล้วรอด้วยใจสงบ
เมื่อเวลาผ่านไป ภายในค่ายก็ยิ่งชุลมุน เสียงฝีเท้าและเสียงสั่งการดังขึ้นจากทุกที่ พวกทหารคงกำลังจัดกำลังป้องกันตามจำนวนศัตรูที่บุกรุกอยู่ แต่สิ่งที่ทำให้อัฟราร้อนใจที่สุดก็คือ จนป่านนี้แล้ว ทำไมพวกเขายังบุกขึ้นยอดเนินไม่ได้เสียที!
ผ่านไปครู่ใหญ่ เสียงเปรี้ยงปร้างเริ่มดังห่างกันมากขึ้น และเธอก็ไม่ได้ยินเสียงต่อสู้ของพวกนักเลงแล้ว...นั่นทำให้อัฟราเครียดมาก หรือว่า...สวะพวกนั้นจะถอยหนีไปหมดแล้ว ต่อให้ทหารรับจ้างมีจำนวนมากกว่าเดิมเป็นเท่าๆ แต่อย่างมากก็แค่สองสามร้อยคนเท่านั้น นักเลงพันกว่าคนที่บุกมาจากทุกทิศทางจะเหยียบยอดเนินไม่ได้แม้แต่ก้าวเดียวเชียวหรือ
ดูเหมือนโอกาสจะหนีเธอไปไกลขึ้นเรื่อยๆ
อัฟรารีบมุดออกจากกระโจม แล้วคลำทางไปที่ส่วนกลางของค่ายทันที...เพราะหากการต่อสู้สิ้นสุดลงเมื่อไร ก็ต้องมีการตรวจนับรายชื่อแน่นอน ซึ่งเธอคงตบตาคนมากมายขนาดนั้นไม่ไหว ภารกิจครั้งนี้ไม่มีการเตรียมการที่รัดกุม เธอไม่ชินกับคนและคำสั่งของกองทหาร ดังนั้นจึงต้องรีบจบภารกิจโดยไวที่สุด
อัฟราเดินอ้อมกระโจมสองหลัง แล้วค่อยๆ ยื่นหน้าไปมองที่กลางค่าย เธอเห็นผู้หญิงสี่คนนั่งอยู่รอบกองไฟ ดูท่าแล้วคงเป็นแม่มดตามที่ข่าวบอก ถึงจำนวนจะไม่ตรงกัน แต่ข่าวกรองบ้าๆ นั่นก็ไม่เคยมีความแม่นยำอะไรอยู่แล้ว แล้วอีกอย่าง การฆ่าแม่มดสองคนหรือสี่คนก็ไม่ได้ต่างกันนัก คนที่ถูกสงสัยว่าเป็นพวกใฝ่ต่ำจะต้องถูกสอบปากคำโดยการทรมาน แต่หากสอบปากคำไม่ทันก็จะต้องถูกฆ่าทั้งหมด ต่อให้ฆ่าผิดก็ถือว่าเหยื่อถึงคราวเสียสละเอง
เธอมองไปรอบตัวสักครู่ เมื่อรู้ทางหนีทีไล่ดีแล้วจึงลุกขึ้นจากหลังกระโจม แล้วเดินไปที่กองไฟด้วยท่าทางปกติ
ทว่าทันทีที่เท้าเหยียบลงบนพื้นว่าง อัฟราก็รู้สึกถึงของแข็งๆ เย็นๆ ที่จ่ออยู่หลังศีรษะ
“อย่าขยับ” เสียงของผู้หญิงคนหนึ่งดังขึ้น “เจ้าเป็นใครกันแน่”


........................................




[Go To Next Chapter]( ./143.md)