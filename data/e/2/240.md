##บทที่ 328 การเจรจาอย่างเป็นทางการ
หลังจากทิลลีออกจากห้องทำงานไปแล้ว โรแลนด์ก็ถอนหายใจยาว
การพูดเรื่องเพ้อเจ้อด้วยท่าทางจริงจังต่อหน้าคนที่ฉลาดเป็นกรดช่างเป็นเรื่องที่กดดันจริงๆ แล้วไหนจะต้องคอยรักษาสีหน้าให้ดูซื่อสัตย์จริงใจตลอดการสนทนาอีก โชคดีที่ไนติงเกลเข้ามารายงานขัดจังหวะการสนทนาพอดี เขาจึงมีเวลาพักหายใจบ้าง…เวลานี้แม่มดจากเกาะสลีปปิ้งทุกคนกลับมาถึงปราสาทแล้ว โรแลนด์จึงถือโอกาสจบการสนทนาเสียเลย
“เป็นอย่างไรบ้างเพคะ ได้เจอพระขนิษฐาแม่มดแล้ว ทรงมีความรู้สึกพิเศษบ้างหรือไม่” ไนติงเกลกระโดดขึ้นมานั่งบนโต๊ะ แล้วปรายตามองเจ้าชายจากมุมสูง
ฝ่ายหลังกลอกตาก่อนจะพูดอย่างไม่สบอารมณ์นักว่า “ความรู้สึกกดดันนี่ถือว่าพิเศษหรือไม่ล่ะ”
“หม่อมฉันยังนึกว่าจะเป็นบรรยากาศแห่งความประทับใจเสียอีก” เธอเบะปาก
“ความสัมพันธ์ระหว่างข้ากับนางไม่ค่อยดีนัก” โรแลนด์ถอนหายใจ “สมัยอยู่ในวัง ข้าเคยแกล้งนางบ่อยๆ พอโตขึ้นก็ไม่ต่างจากคนแปลกหน้า แค่นางยอมมาที่นี่ได้ก็ถือว่าน่าประทับใจมากแล้ว”
“อ้อ” เธอพูดอย่างครุ่นคิด “แต่ฝ่าบาทก็ไม่เคยประทับกับแม่มดแปลกหน้าเพียงลำพังมาก่อน ฝ่าบาทคงจะเชื่อพระทัยพระองค์มากกระมัง”
นั่นเพราะข้าไม่อยากให้เจ้าเห็นข้าตอนกำลังโกหกต่างหาก โรแลนด์ไม่ได้ตอบอีกฝ่าย แต่หันไปรินชาให้ตัวเองแล้วค่อยๆ จิบอย่างช้าๆ
“เอาเป็นว่า...อีกหน่อยเจ้าจะเข้าใจเอง”
ไนติงเกลยื่นมือไปแตะริมฝีปากเขา “ฝ่าบาทจะทรงบอกหม่อมฉันทุกเรื่องใช่หรือไม่เพคะ”
“...อืม”
“ทรงสัญญาแล้วนะเพคะ” เธอหัวเราะเบาๆ ก่อนจะหายตัวไปต่อหน้าโรแลนด์
โรแลนด์นั่งพิงพนักเก้าอี้พลางทบทวนบทสนทนาทั้งหมด เพื่อตรวจดูว่าตัวเองเผลอหลุดพิรุธอะไรออกไปหรือไม่...นี่เป็นคำอธิบายที่เหมาะสมที่สุดเท่าที่เขาจะคิดได้แล้ว ประสบการณ์ที่ได้จากการทำงานหลายปีบอกเขาว่า ยิ่งแต่งเรื่องโกหกมากเท่าไร ก็ยิ่งมีโอกาสหลุดพิรุธมากเท่านั้น ดังนั้น เขาจึงไม่ควรใช้เหตุผลประเภทที่ว่าเขาในวัยเด็กจงใจเก็บงำความสามารถไว้ บังเอิญพบตำราโบราณ หรือมีผู้วิเศษถ่ายทอดความรู้ให้เด็ดขาด เพราะหากอีกฝ่ายซักมากเข้า เขาก็อาจถูกต้อนจนมุมเอาได้ง่ายๆ ทิลลีไม่ได้เป็นแค่น้องสาวของเขาเท่านั้น แต่ยังเป็นถึงผู้นำกลุ่มแม่มดด้วย ในขณะที่ความสัมพันธ์ระหว่างทั้งสองฝ่ายยังไม่มั่นคงดีนั้น การถูกจับโกหกได้มีแต่จะทำลายความเชื่อใจกันเปล่าๆ
ดังนั้น เขาจึงเลือกที่จะพูดความจริงในส่วนที่พิสูจน์ได้ ส่วนเรื่องความรู้ต่างๆ ก็โยนไปให้ความทรงจำที่ผุดขึ้นมาอย่างกะทันหันแทน...แม้จะฟังดูไม่น่าเชื่อเท่าไรนักก็ตาม แต่หากเทียบกับการย้อนเวลามาซึ่งฟังดูไม่น่าเชื่อกว่า ก็ไม่น่าจะมีปัญหาอะไร มิหนำซ้ำยังพิสูจน์ไม่ได้ด้วยว่าเป็นเรื่องจริงหรือไม่ หากเขาพูดอย่างหลังไป ดีไม่ดีเธออาจจะรับคนแปลกหน้าซึ่งมาจากโลกอีกใบซึ่งต่างกันอย่างสิ้นเชิงไม่ได้ก็ได้
ตราบใดที่เขายังยืนยันว่าตัวเองคือเจ้าชายลำดับที่สี่แห่งเกรย์คาสเซิล ใครจะมาแย้งเขาได้ และสิ่งที่เธอต้องการก็คงมีแค่คำอธิบายจากปากเขาเท่านั้น โรแลนด์รู้ว่าผู้นำที่ฉลาดจะไม่จมปลักอยู่แต่กับอดีต เพราะสิ่งที่สำคัญที่สุดก็คือการเดินหน้าไปพร้อมกับพันธมิตร หากฤดูหนาวนี้ เขาสามารถทำให้เธอเห็นภาพความยิ่งใหญ่ของดินแดนตะวันตก ตลอดจนความจริงใจที่จะร่วมมือกันของเขาได้ การพบปะครั้งนี้ก็ถือว่าประสบความสำเร็จแล้ว ส่วนเรื่องความสัมพันธ์ระหว่างสองฝ่ายนั้น เขายังมีเวลาฟื้นฟูอีกมาก
เย็นนั้น โรแลนด์จัดงานเลี้ยงอย่างยิ่งใหญ่ขึ้นในโถงปราสาท
นอกจากสเต็กเนื้อพริกไทย ไข่ทอด และขนมปังเนื้อขาวเนียนที่พบได้โดยทั่วไปในงานเลี้ยงแล้ว ที่นี่ยังมีเหล้าขาวชนิดต่างๆ เห็ดเบิร์ดคิสย่าง ซาลาเปาไส้น้ำแกง และไอศกรีมที่ช่วยเพิ่มรสชาติอาหารให้ดีขึ้นอีกระดับด้วย นอกจากนี้ยังมีการตกแต่งภาชนะใส่อาหารอย่างงดงาม ในจานกระเบื้องขนาดใหญ่วางเนื้อชุ่มซอสชิ้นเล็กๆ ไว้เพียงชิ้นเดียวเท่านั้น ไม่ว่าจะดูจากมุมไหนก็สวยงามน่ามอง แค่เห็นก็ชวนน้ำลายสอแล้ว
ท่ามกลางขวดเหล้าที่วางระเกะระกะและและประกายแสงจากเปลวเทียนที่สะท้อนกับภาชนะ ในที่สุด งานเลี้ยงก็ปิดฉากลงด้วยบรรยากาศอันชื่นมื่นและปรองดอง
จากนั้นจึงเป็นการเจรจาอย่างเป็นทางการ
ภายในห้องประชุม เปลวไฟในเตาผิงกำลังลุกโชน โรแลนด์และสมาชิกในสโมสรแม่มดทุกคนนั่งเรียงกันด้านหนึ่งของโต๊ะตัวยาว ในขณะที่ทิลลีและพวกแม่มดจากเกาะสลีปปิ้งนั่งอยู่อีกด้าน ส่วนเมซีนั้น เนื่องจากสถานะยังคลุมเครืออยู่ จึงแปลงร่างเป็นนกพิราบแล้วขึ้นไปนั่งบนโคมไฟแขวนเหนือศรีษะแทน
ทิลลีเอ่ยขึ้นเป็นคนแรกว่า “ที่ข้ามาครั้งนี้ นอกจากจะตั้งใจมาช่วยเมืองชายแดนต่อสู้กับสัตว์อสูรแล้ว ยังตั้งใจมารับแม่มดห้าคนกลับไปด้วย” เธอเล่าสถานการณ์ปัจจุบันของเกาะสลีปปิ้งให้ทุกคนฟังอย่างคร่าวๆ “ทางอ่าวเครสเซนต์มูนจะส่งคนธรรมดามาที่เกาะสลีปปิ้งในฤดูใบไม้ผลิปีหน้า ข้าจำเป็นต้องส่งโลตัสกับฮันนี่กลับไปจัดการเรื่องที่พักอาศัยและอาหารให้พวกเขา”
โรแลนด์ได้ยินดังนั้นก็ปวดหัวขึ้นมาทันที ลำพังแค่รับมือกับสัตว์อสูร กองทัพที่หนึ่งก็เอาอยู่ พวกเขาไม่จำเป็นต้องพึ่งแม่มดด้วยซ้ำ นอกจากจะเจอพันธุ์ผสมที่ฉลาดปราดเปรียวเท่านั้น ในขณะที่เรื่องงานก่อสร้างนั้น ไม่มีใครสามารถแทนที่แม่มดได้เลย ตอนนี้เขายังปรับภูเขาทำท่าเรือไม่เสร็จ อู่ต่อเรือก็เพิ่งสร้างไปได้แค่ครึ่งเดียว แถมบ้านถ้ำก็ยังอยากสร้างเพิ่มอีกหลายชุด “ข้าขอเวลาอีกครึ่งเดือนได้หรือไม่”
“ข้าเองก็อยากรับปากท่านเหลือเกิน แต่ติดที่เวลานี้สถานการณ์เปลี่ยนไปแล้ว” ทิลลีส่ายหน้าอย่างจนใจ “ปีศาจทะเลกลายพันธุ์ปรากฏตัวขึ้นที่แหลมทางตอนใต้แล้ว ท่านจะคิดว่ามันเป็นสัตว์อสูรพันธุ์ปลาก็ได้ ข้ายังสงสัยเลยว่านี่อาจเป็นสาเหตุที่เดือนแห่งปีศาจมาเร็วผิดปกติ ว่ากันว่ายิ่งเดือนแห่งปีศาจกินเวลานานเท่าไร สัตว์อสูรก็ยิ่งดุร้ายขึ้นเท่านั้น ดังนั้น ยิ่งพวกนางเดินทางได้เร็ว ก็ยิ่งน่าจะปลอดภัยกว่า”
“แต่พวกนางไม่ใช่แม่มดสายต่อสู้”
“ข้ารู้ ดังนั้นบรีซจึงจะเดินทางไปกับพวกนางด้วย...พลังของนางใช้ได้ดีกับศัตรูที่ มีสติปัญญาต่ำ นอกจากนี้ เรือก็จะไม่แล่นกลับทางเดิมอีก แต่จะแล่นเลียบชายฝั่งทะเลขึ้นไปทางทิศเหนือจนกระทั่งถึงท่าเรือเคลียร์วอเตอร์ จากนั้นจึงค่อยแล่นตามเส้นทางเดินเรือของพวกพ่อค้ากลับไปยังเกาะสลีปปิ้ง สัตว์ส่งสารส่งข่าวมาแล้วว่า เส้นทางเดินเรือระหว่างฟยอร์ดกับอาณาจักรยังไม่มีร่องรอยของสัตว์อสูร”
โรแลนด์จำต้องใช้ความพยายามครั้งสุดท้าย “เอ่อ... เช่นนั้นนอกจากโลตัสกับฮันนี่แล้ว ข้าขอให้แม่มดอีกสามคนที่เหลืออยู่ต่อได้หรือไม่ พวกนางเพิ่งจะเรียนหนังสือไปได้แค่ครึ่งเดียว หากกลับเกาะไปตอนนี้ ก็เท่ากับทิ้งความรู้กลางคัน...”
“คิก” ทิลลีหลุดหัวเราะออกมา “ดูท่าแล้วท่านคงถูกใจพวกนางมากกระมัง”
“...” เขาไม่รู้จะตอบอีกฝ่ายอย่างไร
“ข้าเองก็อยากถามอยู่เหมือนกันว่า ท่านใช้ประโยชน์จากพลังของแคนเดิลและอีฟลินอย่างไร”
“ข้าใช้พลังของพวกนางในการคงสภาพชิ้นส่วนโลหะและหมักเหล้า อย่างแรกช่วยให้เครื่องจักรทำงานได้มีประสิทธิภาพมากขึ้น ส่วนอย่างหลัง...” โรแลนด์หยุดไปเล็กน้อย “เหล้าเป็นของที่มีคุณค่ามหาศาล นอกจากจะใช้ดื่มได้แล้ว ยังใช้ประโยชน์ได้อีกหลายอย่าง”
“ตอนอยู่ที่เกาะสลีปปิ้ง พวกนางยังมักกังวลว่าพลังของตัวเองไร้ประโยชน์ มิหนำซ้ำยังมักถูก...” ทิลลีไม่ได้พูดต่อ แต่โรแลนด์เดาได้ว่าคงเกี่ยวกับการโดนดูถูกเหมือนอย่างที่ลูนาเคยโดนตอนอยู่ในสมาคมแม่มด “พอได้ยินว่าท่านอยากรั้งตัวพวกนางไว้ ข้าก็ดีใจเหลือเกิน แม่มดทุกคนล้วนมีคุณค่าในแบบของตัวเอง ไม่มีพลังใดไร้ความหมายแม้แต่น้อย” ทิลลีมองไปทางพวกอีฟลิน “แล้วพวกเจ้ามีความเห็นอย่างไร”
“หม่อมฉันอยากอยู่กับเจ้าหญิงมากกว่าเพคะ” ซิลเวียตอบ
“หม่อมฉัน...” แคนเดินส่ายหน้า “อยู่ที่ไหนก็ได้เพคะ”
“หากเจ้าหญิงทรงต้องการหม่อมฉัน หม่อมฉันก็จะกลับไปที่เกาะสลีปปิ้งเพคะ” อีฟลินเงียบไปครู่ใหญ่ก่อนจะตอบ “หากไม่อย่างนั้นแล้ว หม่อมฉันก็อยากอยู่ที่เมืองชายแดนต่อเพคะ หม่อมฉัน...ยังอยากเรียนอะไรอีกหลายอย่างจากอาจารย์บุ๊ก”
“พวกเจ้าไม่ต้องเครียดขนาดนั้นก็ได้ ข้าไม่ได้จะให้พวกเจ้าเลือกว่าจะอยู่ที่ไหนเสียหน่อย...นี่ไม่ใช่คำถามที่ต้องเลือกคำตอบใดคำตอบหนึ่ง” ทิลลีส่ายหน้ายิ้มๆ “ข้าแค่อยากรู้สภาพความเป็นอยู่ของพวกเจ้าก็เท่านั้น พวกเจ้าสามารถกลับเกาะสลีปปิ้งได้ตลอดเวลา แน่นอนว่าโลตัสกับฮันนี่ก็สามารถกลับมาที่นี่ได้อีกเช่นกัน และข้าก็อยากเชิญแม่มดจากเมืองชายแดนไปเยี่ยมชมเกาะสลีปปิ้งด้วย ข้าหวังว่าหลังจากที่พวกเราร่วมมือกันแล้ว พวกแม่มดจะสามารถใช้ชีวิตได้อย่างอิสระทุกหนแห่งไม่ว่าจะอยู่ในดินแดนใด ท่านว่าข้าพูดถูกหรือไม่ พี่สี่”
โรแลนด์ชะงักไปเล็กน้อย นี่เป็นครั้งแรกที่เขาได้ยินอีกฝ่ายเรียกตัวเองแบบนี้ต่อหน้าสาธารณะ ต่อให้นับรวมความทรงจำของเจ้าชายตัวจริงด้วยแล้ว ครั้งล่าสุดที่เขาได้ยินเธอเรียกเขาแบบนี้ก็เมื่อสิบกว่าปีก่อนโน้น เขาฉีกยิ้มก่อนจะพยักหน้า “จะต้องมีวันนั้นแน่นอน”
………………………………….


[Go To Next Chapter]( ./241.md)