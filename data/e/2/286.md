##บทที่ 374 กลับบ้านเดิม
ตามหลักแล้ว เมื่อตัดขาดจากตระกูลแล้ว เขาก็ไม่ควรกลับไปยังที่ดินของตระกูลอีก แต่เฟร์รานไม่ได้กลับไปเพราะความสงสัยของตัวเอง...แต่เพราะบิดาของเขา
หลังจากจบงานเลี้ยงครั้งนั้น เซอร์ชิลต์ไม่เพียงแต่เอ่ยถึงคนในภาพวาดเท่านั้น แต่ยังพูดอย่างสะเทือนใจด้วยว่า ที่ตระกูลชิลต์คงอยู่ได้ก็เพราะความเมตตาของเธอ ทว่าบรรพบุรุษกลับทรยศความเมตตาของเธอ ตอนนั้นเฟร์รานไม่เข้าใจคำพูดพวกนี้แม้แต่น้อย แต่สีหน้าของบิดากลับตราตรึงใจเขามาจนถึงทุกวันนี้...นั่นคือความเสียใจต่อสิ่งที่บรรพบุรุษได้กระทำลงไป
และในเมื่อมันคือความเสียใจ เขาก็ยังมีโอกาสแก้ไขมันอีกไม่ใช่หรือ บางที ผู้หญิงที่เขาเห็นคนนั้นอาจจะเป็นทายาทของผู้ก่อตั้งตระกูลก็ได้
อย่างไรเสีย สาเหตุที่เขาออกจากตระกูลมาก็เพราะไม่อยากพรากจากเอริน เขาเป็นลูกชายคนโต ครอบครัวของเขาไม่มีวันยอมรับภรรยาสามัญชนของเขาได้ แต่นั่นเป็นแค่การตัดสินใจที่ไม่ตรงกันของทั้งสองฝ่ายเท่านั้น ตระกูลชิลต์ไม่ได้ทำอะไรผิดต่อเขา
และหลังจากที่เขาแต่งงานกับเอรินแล้ว แม้เซอร์ชิลต์จะไม่เคยมาเยี่ยมเขาสักครั้ง แต่มารดาของเขาก็ยังให้คนนำข้าวของเครื่องใช้และจดหมายมาส่งให้เขา ในจดหมายฉบับนั้นบอกว่าบิดาให้อภัยเขาแล้ว
เพราะเหตุนี้เอง เฟร์รานจึงตัดสินใจว่าจะต้องนำข่าวนี้ไปบอกครอบครัวให้ได้
เนื่องจากตอนนี้อยู่ในช่วงเดือนแห่งปีศาจ เรือที่แล่นไปกลับระหว่างสองเมืองจึงลดน้อยลงมาก เขาต้องรอถึงสามวันจึงจะมีเรือสินค้าแล่นมาจากป้อม มิหนำซ้ำยังต้องรอให้เรือขนถ่ายและตรวจสอบสินค้าจนเสร็จอีก กว่าจะเดินทางไปถึงป้อมได้ก็อีกหนึ่งสัปดาห์ให้หลัง
เฟร์รานเดินออกจากท่าเรือแล้วก็รู้สึกถึงความเหน็บหนาวในเมืองแห่งนี้ทันที หิมะที่กองอยู่บนพื้นสูงถึงข้อเท้า นอกจากรอยเท้าลึกๆ ตื้นๆ ที่ปรากฏอยู่ตามตรอกเพียงไม่กี่รอยแล้ว บนถนนก็มีเพียงหิมะที่เรียบเนียนเท่านั้น นั่นแปลว่าไม่มีคนใช้เส้นทางนี้มานานพอดู เมื่อเทียบกับเมืองชายแดนที่มีคนพลุกพล่านแล้ว เขาก็แทบไม่อยากเชื่อเลยว่าที่นี่คือเมืองที่ใหญ่ที่สุดในดินแดนตะวันตก
ที่ดินของตระกูลชิลต์อยู่ทางทิศเหนือของป้อม ที่นั่นเป็นหมู่บ้านซึ่งมีพื้นที่เกือบสองพันเอเคอร์ หากแม้แต่ป้อมยังมีสภาพแบบนี้ หมู่บ้านก็ยิ่งไม่ต้องพูดถึง เฟร์รานเดินตามรอยล้อรถม้าไปยังคฤหาสน์ ระหว่างทางก็เห็นศพคนตายเป็นระยะ...หิมะที่เริ่มตกตั้งแต่ฤดูใบไม้ร่วงทำให้คนจนส่วนใหญ่ไม่ทันตั้งตัว ทั้งฟืนและอาหารก็ยังตุนไว้ไม่มากพอ ปีนี้คงมีคนอยู่รอดถึงฤดูใบไม้ผลิเพียงครึ่งเดียวเท่านั้น อันที่จริง นี่เป็นปรากฏการณ์ปกติของเดือนแห่งปีศาจอยู่แล้ว แต่ตอนนี้ เฟร์รานกลับรู้สึกไม่ชินเสียอย่างนั้น
หลังจากเดินพ้นเขตกระท่อมไม้ที่บางตามาแล้ว เฟร์รานก็มาถึงประตูบ้านที่ไม่ได้เห็นมาหลายปี
ประตูเหล็กหน้าสวนปิดสนิท หิมะปกคลุมไปทั่วพื้นที่สวน แต่ก็ยังพอมีทางเดินสะอาดสะอ้านอยู่หลายเส้น เห็นได้ชัดว่ายังมีคนดูแลสวนของตระกูลอยู่
เขาตบประตูเหล็กอย่างแรง ไม่นานนักก็มีองครักษ์สองคนเดินออกมาจากในคฤหาสน์ หนึ่งในนั้นจำเฟร์รานได้แทบจะทันที จึงถามด้วยสีหน้าประหลาดใจว่า “ท่าน ท่านคือ...คุณชายใหญ่ใช่หรือไม่”
“ข้ามาพบเซอร์ชิลต์” เฟร์รานพูดเรียบๆ
แม้ทุกคนในคฤหาสน์จะรู้ว่าอัศวินแสงอรุณตัดขาดกับครอบครัวไปแล้ว แต่อย่างไรเสียนี่ก็ถือเป็นเรื่องระหว่างเจ้านาย องครักษ์ย่อมไม่มีสิทธิ์ตัดสินใจแทนแน่นอน คนทั้งสองเปิดประตูเหล็กอย่างรวดเร็ว จากนั้นคนหนึ่งก็เดินนำเขาไปที่โถงหน้าคฤหาสน์ ส่วนอีกคนรีบไปรายงานพ่อบ้าน
เฟร์รานคิดไม่ถึงว่า คนแรกที่ออกมาพบเขาจะเป็นน้องชายของเขาเอง มิสโซ ชิลต์
“ท่านไม่ใช่คนของที่นี่แล้ว กลับมาอีกทำไม” เขาขมวดคิ้วมองพี่ชายอย่างพิจารณาสักครู่ “ท่านเดินมาหรือ แล้วบ่าวรับใช้เล่า”
“ข้าไม่ใช่อัศวินแล้ว” เฟร์รานยิ้ม “ย่อมไม่มีบ่าวรับใช้คอยติดตามเป็นธรรมดา”
“อ้อ ข้าเกือบลืมไปแล้วว่าท่านถูกเจ้าชายแห่งเมืองชายแดนโจมตีเสียยับเยิน กลายเป็นเชลยของพระองค์ไปแล้ว พระองค์ทรงปล่อยท่านกลับมาแล้วหรือ” มิสโซส่งเสียงขึ้นจมูก “ฤดูหนาวนี้คงไม่มีเงินใช้กระมัง ข้าจะให้เงินท่านก็ได้ แต่ได้เงินแล้วก็รีบไปจากที่นี่เสีย”
ท่าทีของอีกฝ่ายทำให้เฟร์รานถอนใจเฮือก อันที่จริงก็พอเข้าใจได้ว่าทำไมอีกฝ่ายจึงมีปฏิกิริยาเช่นนี้...เวลานี้ มิสโซกลายเป็นผู้สืบทอดอันดับหนึ่งของตระกูลไปแล้ว เขาย่อมไม่อยากให้เขากลับมาที่นี่อีก เพราะอาจเกิดปัญหายิบย่อยตามมาได้
“ข้าไม่ได้มาขอเงิน และไม่คิดแย่งตำแหน่งผู้สืบทอดจากเจ้าด้วย” เฟร์รานพูดเสียงขรึม “เจ้าชายทรงจ้างข้าเป็นอาจารย์อยู่ที่เมืองชายแดน ข้าพอใจกับชีวิตข้าในตอนนี้มาก”
“อาจารย์หรือ” มิสโซชะงักไป “ข้าไม่ยักจำได้ว่าท่านมีความรู้มากพอจะสอนขุนนางได้”
“ข้าไม่ได้สอนขุนนาง แต่ข้าสอนสามัญชนให้อ่านออกเขียนได้”
“สอนสามัญชน...” เขาหัวเราะอย่างเย็นชา “ท่านแต่งเรื่องได้น่าสนใจดีนี่ นี่ท่านคงไม่ได้ถูกภรรยาสามัญชนล้างสมองจนเลอะเลือนไปแล้วกระมัง”
“พอได้แล้ว!” เสียงตวาดเบาๆ ดังมาจากด้านหลัง มิสโซสะดุ้งโหยง เฟร์รานหันไปมองตามเสียงก็เห็นเซอร์ชิลต์ บิดาของเขาเอง “เอรินไม่ได้ด้อยไปกว่าชนชั้นสูงคนไหน นางแค่ไม่ได้เกิดมาเป็นลูกขุนนางเท่านั้น ขืนเจ้ายังพูดเช่นนี้อีกก็เสียมารยาทเกินไปแล้ว”
“ท่านพ่อ!” มิสโซร้องเสียงสูง
เซอร์ชิลต์ไม่สนใจลูกชายคนรอง “เห็นองครักษ์บอกว่าเจ้ามีข่าวมาบอกข้าหรือ”
“ใช่แล้ว” เฟร์รานทำความเคารพอีกฝ่าย
“เช่นนั้นก็ตามข้าไปที่ห้องหนังสือ”
…
เฟร์รานเดินตามบิดาไปยังห้องหนังสือซึ่งอยู่ชั้นสองของคฤหาสน์ ขณะที่เดินผ่านโถงใหญ่นั้น เขายังถือโอกาสเหลือบมองภาพวาดที่แขวนบนผนังโถงด้วย ใบหน้าของผู้หญิงผมน้ำเงินปรากฏขึ้นตรงหน้าเขาอีกครั้ง...แทบจะเหมือนกับคนที่เขาเจอในตลาดชาวบ้านทุกประการ ภาพวาดของเธอมีสีสันสดใสต่างจากภาพวาดภาพอื่นๆ อย่างเห็นได้ชัด องค์ประกอบต่างๆ ก็ละเอียดกว่ามาก แม้แต่ไฝที่หางตาก็ยังคมชัด
พอเข้าห้องหนังสือมาแล้ว เซอร์ชิลต์ก็เป็นฝ่ายพูดขึ้นก่อน “ตอนที่โรงละครเปิดแสดงละครรอบฤดูใบไม้ร่วงน่ะ ข้าเห็นภรรยาเจ้าด้วย นางดูมีสง่าราศีทีเดียว ฝีมือการแสดงก็ไม่เป็นรองเมย์เลย ดูท่านางคงมีความสุขดีกระมัง”
เฟร์รานพลันรู้สึกขอบตาร้อนผ่าว เขาคิดไม่ถึงว่าบิดาจะพูดเรื่องนี้ขึ้นมาก่อน หลังจากเงียบไปครู่ใหญ่จึงพยักหน้าว่า “นางมีความสุขดี พวกเรามีบ้านอยู่ที่เมืองชายแดน และตั้งใจจะมีลูกหลังจากพ้นเดือนแห่งปีศาจไปแล้ว”
“เช่นนั้นก็ดี” เซอร์ชิลต์จิบชาอย่างช้าๆ “เจ้าเดินทางมาจากเมืองชายแดนตอนนี้คงลำบากไม่น้อย มีข่าวอะไรจะบอกข้าหรือ”
เฟร์รานสะกดอารมณ์สะเทือนใจไว้ “ข้าเจอผู้หญิงคนหนึ่งที่เมืองชายแดน นางหน้าตาเหมือนคนที่อยู่ในภาพวาดในโถงใหญ่ไม่มีผิด”
เซอร์ชิลต์มือสั่นจนถ้วยชาแทบจะหลุดจากมือ เขาเงยหน้าขึ้นแล้วถลึงตาว่า “เจ้าว่าอะไรนะ”
“ผมสีน้ำเงินหายาก ใบหน้าสวยสง่า ข้ามั่นใจว่ามองไม่ผิดแน่นอน” เฟร์รานพูด “เป็นไปได้หรือไม่ว่านางจะเป็นทายาทของคนในภาพวาด”
“เป็นไปไม่ได้เด็ดขาด! คนคนนั้นเป็น...” เสียงของเขาพลันขาดหายไป จากนั้นเขาก็ส่ายหน้าว่า “นางมีทายาทไม่ได้”
“อย่าง...นั้นหรือ” เฟร์รานก้มหน้า “เช่นนั้นข้าคงเข้าใจผิดไปเอง”
“นี่เจ้าเดินทางมาตั้งไกลเพื่อเรื่องนี้หรือ”
“ใช่ เพราะข้าจำสีหน้า...เสียใจของท่านได้”
เซอร์ชิลต์ก้มหน้าครุ่นคิดอยู่สักครู่ “เหมือนกันจริงๆ น่ะหรือ”
“นอกจากความยาวของผมแล้ว...” เฟร์รานนึกย้อนกลับไปอีกครั้ง “อย่างอื่นก็เหมือนกันทุกประการ นับตั้งแต่ข้าเกิดมาจนถึงตอนนี้ ข้าเคยเห็นผมสีนี้แค่ในภาพวาดเท่านั้น ดังนั้นข้าจึงตั้งใจสังเกตเป็นพิเศษ”
“นางไม่มีทางเป็นทายาทของคนคนนั้น” เซอร์ชิลต์พูดอย่างไม่แน่ใจ “แต่นางอาจจะเป็นคนในภาพวาดจริงๆ”
คำพูดของบิดาทำให้เฟร์รานแทบไม่เชื่อหูตัวเอง ความคิดนี้ฟังดูเพ้อเจ้อกว่าการสันนิษฐานของเขาเสียอีก “คนในภาพวาดจริงๆ อย่างนั้นหรือ ท่านหมายความว่า...นางมีชีวิตอยู่มาสี่ร้อยกว่าปีแล้วอย่างนั้นหรือ”
“เดิมทีข้าก็ไม่อยากบอกเรื่องนี้กับเจ้าหรอก” เขาลุกขึ้นยืน “นางเป็นแม่มด และสำหรับแม่มดแล้ว อะไรก็เกิดขึ้นได้ทั้งนั้น ตามข้ามา”
“ท่านจะไปไหน”
“ห้องใต้ดิน ข้ามีของบางอย่างจะให้เจ้าดู” เซอร์ชิลต์พูดเน้นทีละคำ “ของที่ตกทอดมาจากบรรพบุรุษน่ะ หรือจะเรียกว่า ‘ของต่างหน้า’ ที่นางทิ้งไว้ก็ได้”
……………………………….....




[Go To Next Chapter]( ./287.md)