##บทที่ 163 แม่มดเมซี
แอชเชสนั่งอยู่เหนือยอดปราสาท รอคอยวันประลองที่กำลังจะมาถึง


สองสามวันมานี้ เธอยังเกลี้ยกล่อมใครไม่ได้สักคน แม่มดสมาคมดื้อกว่าที่เธอคิดไว้มาก ไม่ว่าจะเป็นบุ๊กที่มีอายุแล้วก็ดี หรือลิลลี่ที่ยังไม่บรรลุนิติภาวะก็ดี ทุกคนปฏิเสธเธอเหมือนกันหมด จะต่างกันแค่เหตุผลที่ใช้ปฏิเสธเท่านั้น


บางคนก็เลือกที่จะอยู่ที่นี่เพราะเจ้าชาย บางคนก็ไม่อยากจากพี่น้องในสมาคมไป แม่มดทั้งสิบคนร่วมใจกันเป็นหนึ่ง ส่วนอันนาและนาน่าที่อยู่เมืองชายแดนมาตั้งแต่แรกนั้น เธอไม่คิดจะลองเกลี้ยกล่อมเลยด้วยซ้ำ


โดยเฉพาะอย่างยิ่งคนแรก เวลาที่ยืนอยู่ต่อหน้าเธอ แอชเชสจะรู้สึกถึงพลังวิเศษที่ต่างจากแม่มดคนอื่นๆ อย่างสิ้นเชิง...พลังวิเศษในตัวอันนาราวกับเหล็กกล้าที่แข็งแกร่ง ทั้งเนียนเรียบและละเอียดประณีต ประดุจกำแพงเหล็กที่กั้นกลางระหว่างคนทั้งสอง


ในบรรดาแม่มดที่ทิลลีรวบรวมมาได้ ไม่เคยมีใครทำให้เธอรู้สึกแบบนี้มาก่อน เธอสืบจากแม่มดคนอื่นๆ จนรู้ว่า อันนามีพลังควบคุมเปลวไฟซึ่งเป็นพลังที่พบเห็นได้โดยทั่วไป แต่ทำไมพลังเปลวไฟที่ไร้รูปของอันนาถึงทำให้เธอรู้สึกราวกับมีสิ่งกำบังจริงๆ ได้ แอชเชสคิดอย่างไรก็ไม่ได้คำตอบ


นอกจากนี้ เมืองชายแดนแห่งนี้ก็ไม่เหมือนเมืองหรือหมู่บ้านที่เธอเคยเห็นมาก่อน หากจะอธิบายออกมาเป็นคำพูด ก็ต้องบอกว่าที่นี่เต็มไปด้วยพลังชีวิตจริงๆ ดูเหมือนคนที่นี่จะมีธุระให้ทำอย่างไม่จบไม่สิ้นกันทุกวัน


เธอสามารถมองเห็นเมืองทั้งหมดได้จากยอดปราสาท บริเวณที่มีคนหนาแน่นที่สุดในเมืองก็คือบริเวณก่อสร้างบ้าน พวกเขาแบ่งพื้นที่เป็นเขตเล็กๆ รูปสี่เหลี่ยม บ้านแต่ละเขตหน้าตาเหมือนกันหมด รถม้าที่ขนอิฐจากทิศเหนือวิ่งมาอย่างต่อเนื่องไม่ขาดสาย พวกช่างหินขุดหลุมเล็กๆ ขนาดเท่าๆ กันสิบกว่าหลุม จากนั้นจึงเริ่มก่ออิฐเป็นชั้นๆ วิธีก่อสร้างแบบนี้ประหยัดเวลาจนน่าตกใจ พวกเขาใช้เวลาแค่วันเดียวก็ก่อกำแพงอิฐสูงถึงครึ่งตัวคนแล้ว


และหากมองไปทางทิศตะวันตกเฉียงเหนือ ก็จะเห็นควันหนาแน่นที่ลอยขึ้นฟ้า...นั่นไม่ใช่ไฟป่า แต่เป็นเตาเผาอิฐที่กำลังทำงาน มิหนำซ้ำยังมีหอคอยอิฐหยาบๆ ที่อยู่ระหว่างการก่อสร้างอีกหลายแห่งด้วย มองเผินๆ คล้ายกับต้นไม้สีแดงขนาดใหญ่ที่ถูกโค่นทิ้งไว้


ส่วนที่แม่น้ำก็มีเรือสำเภาจำนวนมากมาเทียบท่าทุกวัน ดูจากธงที่แขวนบนเสาใบเรือแล้ว ส่วนใหญ่เป็นเรือที่มาจากป้อมปราการลองซอง สินค้าที่มากับเรือแทบจะกองจนเต็มลานกองสินค้า รอบๆ ลานกองสินค้ายังมีทหารถือทวนเดินลาดตระเวนอยู่ด้วย พวกเขาไม่เหมือนกับกองทหารรักษาเมืองส่วนใหญ่ที่มักเดินอย่างเฉื่อยชา หรือไม่ก็หลบไปหามุมนอนหลับ ทว่ากลับเดินไปมาระหว่างท่าเรือและลานกองสินค้าอย่างเป็นระเบียบ และบางครั้งยังเข้าไปช่วยขนสินค้าด้วย เท่าที่แอชเชสจำได้ เธอไม่เคยเห็นภาพแบบนี้ที่ไหนมาก่อน


โรแลนด์ วิมเบิลดันมีเวทมนตร์อะไร ถึงทำให้ชาวเมืองพวกนี้หันมารักเมืองเล็กๆ ที่ห่างไกลความเจริญและยากจนข้นแค้นได้


ทันใดนั้นก็มีเสียงนกร้องดังมาจากด้านบน แอชเชสเงยหน้าขึ้น ก็เห็นนกพิราบตัวอ้วนใหญ่บินลงมาเกาะที่ไหล่


“ในที่สุดก็เจอท่านเสียที” นกพิราบคลอเคลียแก้มเธอ


“เจ้าหญิงทรงส่งเจ้ามาหรือ” แอชเชสหยิบข้าวสาลีจากกระเป๋าเสื้อออกมาโปรยลงบนหลังคา


นกพิราบโผไปตามข้าวสาลี ทว่าทันใดนั้นก็ราวกับรู้สึกอะไรได้ “ข้าไม่ใช่นกนี่!”


“เช่นนั้นก็เปลี่ยนร่างเป็นคนแล้วค่อยพูดกับข้า”


“ก็ได้” พอพูดจบ ขนของนกพิราบก็พองออก ประกายขาวสว่างแทรกออกมาตามช่องขน ศีรษะคนผุดออกมา ในขณะที่ขนที่พองขยายพลันหดกลับอย่างรวดเร็ว กลายเป็นผมยาวสีขาว


แม้ว่าเคยเห็นมาแล้วหลายครั้ง แต่แอชเชสก็ยังอดตื่นตาตื่นใจไม่ได้ เมซีเป็นแม่มดที่สามารถแปลงร่างเป็นนกได้สารพัดชนิด หากไม่นับเรื่องขนาดตัวที่ใหญ่กว่าปกติแล้ว รายละเอียดอื่นๆ ก็ดูสมจริงจนไร้ที่ติ บางครั้งเธอยังแอบอิจฉาพลังของอีกฝ่ายด้วยซ้ำ เทียบกับพลังของอมนุษย์ที่อยู่เหนือหินอาญาสิทธิ์แล้ว เธออยากมีพลังที่สามารถเดินทางไปไหนมาไหนได้รวดเร็วมากกว่า หากเป็นอย่างนั้น เธออยากเจอเจ้าหญิงทิลลีเมื่อไรก็จะได้เดินทางไปหาได้ทุกที่ทุกเวลา


“ถึงท่านจะพกยันต์สะกดรอยมาด้วย ข้าก็ยังหาตำแหน่งท่านยากอยู่ดี” เมซีสะบัดขนที่ติดตามตัวออก “ท่านอยู่ไกลขนาดนี้ รูปปั้นหินเวทมนตร์ของข้าแทบจะจับสัญญาณยันต์ไม่ได้เลย ยังดีที่ชาโดว์พอรู้ว่าท่านไปไหน รูปปั้นนี่เพิ่งจะมีปฏิกิริยาหลังจากข้าบินข้ามสันเขาฟอลเลนดรากอนมานี่เอง”


นอกจากผมสีขาวอันเป็นเอกลักษณ์ของเธอแล้ว จุดเด่นอีกอย่างหนึ่งของเมซีก็คือรูปร่างที่แคระแกร็น เมซีบรรลุนิติภาวะแล้ว แต่กลับสูงเท่าเอวเธอเท่านั้น หน้าตาท่าทางก็ยังดูเป็นเด็ก หากเธอปล่อยผมขาวลงมา มันก็คงห่อตัวเธอเสียมิดชิด


“เจ้าหญิงเสด็จถึงฟยอร์ดอย่างปลอดภัยแล้วหรือยัง” แอชเชสนั่งลงพลางตบกระเบื้องข้างกาย อีกฝ่ายขยับเข้าหาอย่างว่าง่ายราวกับลูกนก


“เรือจักรพรรดินีของพระองค์ไปถึงฟยอร์ดอย่างราบรื่นแล้ว แต่เรือลำที่สองชนหินโสโครกตอนเข้าฝั่ง โชคดีที่ไม่มีแม่มดได้รับบาดเจ็บ ส่วนเรือลำที่สามและสี่ยังอยู่ในทะเล ตอนข้ามาหาท่านยังบินผ่านพวกนางอยู่เลย”


“เช่นนั้นก็ดี” แอชเชสสบายใจขึ้น ถึงเจ้าชายจะเป็นคนน่ารังเกียจขนาดไหน แต่เขาก็พูดถูกอยู่เรื่องหนึ่ง นั่นคือการเดินทางจากเกรย์คาสเซิลไปฟยอร์ดเต็มไปด้วยอันตรายจริงๆ อากาศในทะเลเปลี่ยนแปลงเร็วและแรงกว่าบนบกมาก ฟ้าที่ดูปลอดโปร่งอาจมีพายุได้ทุกขณะ เมื่อเทียบกับคลื่นยักษ์ที่กระหน่ำมาอย่างมืดฟ้ามัวดินแล้ว พลังของอมนุษย์ก็ดูจะอ่อนด้อยลงไปถนัดตา


“พวกท่านพูดเหมือนกันเปี๊ยบเลย” เมซีแบมือ “ชาโดว์บอกว่าที่ท่านไม่กลับไปด้วยกันก็เพราะจะไปชักชวนแม่มดที่เมืองชายแดน ไม่ใช่เพราะเกิดอุบัติเหตุอะไร เจ้าหญิงทรงได้ยินแล้วก็ตรัสว่า ‘เช่นนั้นก็ดี’ เหมือนท่านนี่ล่ะ” เธอหยุดไปสักครู่ก่อนจะหันไปมองรอบด้าน “แล้วพวกแม่มดเล่า พวกนางอยู่ที่ไหนกัน”


“พวกนางไม่ยอมไปกับข้า” แอชเชสถอนใจ แล้วเล่าเรื่องทั้งหมดให้อีกฝ่ายฟังคร่าวๆ “พวกนางเชื่อใจผู้ปกครองเมืองนี้ หรือก็คือพระเชษฐาของเจ้าหญิงทิลลีมากกว่าข้า”


“เจ้าหญิงทรงรับเลี้ยงพวกเรา พระเชษฐาของพระองค์ก็ทรงรับเลี้ยงพวกเรา...อืม ก็ฟังดูไม่ใช่เรื่องเลวร้ายอะไรนี่” เธอหันหน้ามา “ในเมื่อเป็นเช่นนี้ ท่านก็รีบกลับฟยอร์ดดีหรือไม่ เจ้าหญิงไม่มีท่านเป็นผู้ช่วย ก็เริ่มแผนกวาดล้างไม่ได้เสียที”


แอชเชสส่ายหน้า “ข้าต้องประลองให้เสร็จก่อนจึงจะไปจากที่นี่ได้”


“แต่เมื่อครู่ท่านบอกว่า ต่อให้ท่านชนะ อีกฝ่ายก็ไม่ยอมบังคับแม่มดให้ไปกับท่านอยู่ดีนี่” เมซีบุ้ยปาก “เช่นนี้ท่านยังต้องประลองอีกหรือ”


“ถึงจะมีโอกาสเพียงเล็กน้อย ข้าก็ยังอยากลองดูสักครั้ง” แอชเชสพูดอย่างสงบ “แผนกวาดล้างเริ่มช้าไปบ้างไม่เป็นไรหรอก แต่หากข้าสามารถพาแม่มดกลับไปได้แม้เพียงคนเดียว เจ้าหญิงก็จะมีกำลังแข็งแกร่งขึ้นมาก”


“ข้าเข้าใจแล้ว” เมซีพยักหน้า “เช่นนั้นข้าก็รอกลับพร้อมท่านแล้วกัน แต่ว่าข้ามีเรื่องต้องเตือนท่าน ตอนที่ข้าบินผ่านสันเขาฟอลเลนดรากอนมา ข้าเห็นขบวนคนถือธงศาสนจักรด้วยล่ะ พวกเขามากันประมาณสิบคนได้”


“มากันไม่เยอะ...ถือธง น่าจะเป็นคณะทูตนั่นล่ะ” แอชเชสส่งเสียงฮึ “แถวนี้ก็มีแค่เมืองชายแดนเท่านั้น คณะทูตคงไม่มีที่ไปอื่นหรอก พวกเขาจมูกไวราวกับสุนัขจริงๆ แต่ก็ดีเหมือนกัน ประเดี๋ยวข้าเอาชนะอัศวินของเจ้าชายแล้ว ค่อยบอกพระองค์เรื่องศาสนจักรอีกที ถึงตอนนั้น เจ้าชายจะได้รู้เสียทีว่าพระองค์ทรงทำผิดมหันต์เพียงใด”


........................................


[Go To Next Chapter]( ./76.md)