##บทที่ 259 แม่มดจากเกาะสลีปปิ้ง (2)
แม่มดคนที่สี่คือซิลเวีย
ทุกครั้งที่เผชิญหน้ากับแม่มดคนนี้ โรแลนด์มักรู้สึกเกร็งเสมอ เหตุผลไม่ใช่เพราะไนติงเกลบอกว่าเธอพูดโกหกบ่อย เพราะในสังคมสมัยใหม่ นอกจากญาติพี่น้องและเพื่อนสนิทแล้ว ก็ไม่ค่อยมีใครพูดความจริงกันอยู่แล้ว ดังนั้นเขาจึงชินกับข่าวลือและคำประจบที่ผ่านการตีไข่ใส่สีมาแต่ไหนแต่ไร
เพียงแต่เวลาอยู่ต่อหน้าเธอ เขารู้สึกว่าตัวเองไม่สามารถปกปิดอะไรได้เลย และที่เลวร้ายกว่านั้นก็คือ เขารู้ว่าเขาไม่ได้รู้สึกไปเอง พลังของอีกฝ่ายเป็นแบบนั้นจริงๆ ดวงตาของเธอสามารถมองทะลุสิ่งกำบังได้ แค่เธอคิด เสื้อผ้าบนร่างกายเขาก็ราวกับหายวับไปแล้ว โรแลนด์แอบนึกในใจว่าทำไมตัวเองไม่มีพลังแบบนี้บ้าง ขณะเดียวกันก็เผลอเปลี่ยนท่านั่งเป็นไขว่ห้างโดยไม่รู้ตัว
หากพูดถึงหน้าตา ก็ถือว่าเธอสวยที่สุดในบรรดาแม่มดห้าคนนี้ ผมสีเขียวมรกตยาวปรกบ่า คิ้วเรียวยาวใต้หน้าม้าตรงปรากฏให้เห็นเป็นบางครา ดวงตาสีอำพันของเธอใสแจ๋วจนแทบมองไม่เห็นความลึก ราวกับกระจกที่สะท้อนแสงทั้งหมดออกมา โรแลนด์มองนานเข้า ก็เหมือนจะเห็นประกายสีแดงผุดออกมาจากในนั้นด้วย
พลังของซิลเวียไม่มีอะไรซับซ้อน เธอสามารถมองเห็นทุกอย่างที่อยู่ในพื้นที่รอบตัวเธอ...รวมทั้งด้านหลังเธอได้ มิหนำซ้ำยังมองทะลุสิ่งกีดขวางได้อีก ส่วนจะมองได้ลึกแค่ไหนนั้นขึ้นอยู่กับความคิดของเธอเอง นอกจากนี้เธอยังมีพลังย่อยคล้ายไนติงเกลด้วย นั่นคือสามารถมองเห็นการรวมและการกระจายตัวของพลังวิเศษได้
ข้อนี้โรแลนด์รู้สึกประหลาดใจอยู่บ้าง หากพลังย่อยสามารถใกล้เคียงกันได้ขนาดนี้ แล้วพลังหลักเล่า พอถามซิลเวียเรื่องนี้ ฝ่ายหลังก็ลังเลอยู่สักครู่ก่อนจะบอกว่า ในบรรดาแม่มดหลายร้อยคนที่เกาะสลีปปิ้งนั้น ไม่มีใครมีพลังหลักเหมือนกันเลย ด้านไนติงเกลก็บีบไหล่ซ้ายเขาเบาๆ เพื่อยืนยันคำพูดนี้
คงเพราะตัวอย่างมีน้อยเกินไปนั่นล่ะ โรแลนด์คิด
แม่มดที่ถูกทดสอบพลังเป็นคนสุดท้ายก็คือแคนเดิล
เธอเพิ่งบรรลุนิติภาวะเมื่อเดือนแห่งปีศาจที่ผ่านมาเหมือนอันนา ก่อนบรรลุนิติภาวะนั้น พลังของเธอใช้ได้แค่กับวัตถุที่ให้ความสว่างอย่างเทียน น้ำมันตะเกียง หรือคบไฟเท่านั้น แต่หลังจากบรรลุนิติภาวะแล้ว พลังก็เสถียรมากขึ้น และสามารถใช้งานได้กว้างขึ้นด้วย เธอสามารถเสกให้วัตถุที่เธอสัมผัสคงสภาพเดิมได้เป็นระยะเวลาหนึ่ง...อย่างเช่นน้ำแข็งที่ถูกเธอเสกแล้วจะสามารถอยู่กลางแดดได้โดยไม่ละลาย ซ้ำยังปล่อยไอเย็นออกมาได้เหมือนเดิมด้วย
พลังนี้ดูเผินๆ แล้วมหัศจรรย์ไม่น้อย มันสามารถทำในสิ่งที่ไม่สามารถทำด้วยวิธีปกติได้มากมาย ทว่าหลังจากทดสอบไปหลายครั้ง โรแลนด์กลับพบว่ามันไม่ได้สมบูรณ์แบบอย่างที่คิด อันดับแรกคือมันเป็นพลังประเภทเกาะติด เวลาใช้ต้องสัมผัสกับเป้าหมายโดยตรง ข้อจำกัดนี้ทำให้แคนเดิลไม่สามารถเสกพลังใส่ของที่มีอุณหภูมิสูงบางอย่างได้
ดังนั้น เขาจึงต้องล้มเลิกแผนการที่จะให้เธอเสกเหล็กกล้าหลอมเหลวให้คงสภาพร้อนจัด เพื่อนำมาใช้เพิ่มอุณหภูมิในเตาตั้งไปก่อน นอกจากอันนาแล้ว ก็ไม่มีใครกล้าใช้มือสัมผัสของร้อนเป็นพันองศาพวกนี้อีก หากเขาเปลี่ยนเป็นลวดเหล็กเส้นเล็กๆ แทน แคนเดิลก็จะสามารถจับปลายอีกด้านแล้วส่งพลังไปได้ แต่นั่นก็จะทำให้เกิดปัญหาอีกอย่างตามมา
นั่นก็คือ หากวัตถุอยู่ในสภาพที่ฝืนธรรมชาติมาก แคนเดิลก็จะต้องใช้พลังมากตามไปด้วย ในขณะที่ระยะเวลาออกฤทธิ์ของพลังกลับสั้นลง
โรแลนด์ลองใช้น้ำแข็งมาพิสูจน์สมมติฐานนี้แล้ว...โดยการเสกพลังใส่น้ำแข็งขนาดเท่ากันสองก้อน แล้วนำก้อนหนึ่งไปวางบนพื้นที่ร้อนจัด ส่วนอีกก้อนโยนใส่ถังน้ำ ปรากฏว่าก้อนแรกคงสภาพเดิมได้เพียงหนึ่งชั่วโมงก็เริ่มละลายแล้ว
ในขณะที่ก้อนหลังไม่เพียงแต่ลดอุณหภูมิน้ำได้เท่านั้น แต่ยังคงสภาพเดิมไว้ได้ด้วย
นั่นหมายความ หากเขาเปลี่ยนวัตถุเป้าหมายเป็นเหล็กเส้นหรือลวดที่ร้อนจนแดงล่ะก็ ผลลัพธ์ก็มีแต่จะแย่ลงเท่านั้น
นอกจากนี้ ขนาดของวัตถุก็เป็นหนึ่งในปัจจัยที่ส่งผลต่อการผลาญพลังวิเศษเช่นกัน ข้อนี้ไม่ต่างจากพลังของฮัมมิงเบิร์ดและลูนาเลย ยิ่งวัตถุเป้าหมายมีขนาดใหญ่ก็ยิ่งผลาญพลังมาก และจากการสังเกตของไนติงเกลแล้ว พลังของเธออยู่ในระดับกลางถึงล่างเท่านั้น หน้าตาของมันคล้ายกับไอสีทองบางๆ ที่ยังไม่จับตัวเป็นหมอกหนาแน่น
แต่ถึงกระนั้น เด็กสาวท่าทางเก็บตัวคนนี้ก็ยังทำประโยชน์ให้เขาได้มากกว่าใคร...เพราะในการผลิตเชิงอุตสาหกรรมนั้น การคงสภาพสสารอาจเรียกได้ว่าเป็นวิทยาการอันล้ำค่าทีเดียว หัวใจสำคัญของมันอยู่ที่คำว่า ‘สภาวะปกติ’ โลหะที่ถูกกระทบโดยปัจจัยต่างๆ เช่นการเพิ่มหรือลดอุณหภูมิ การเสียดสี และการรับแรงจะเกิดความล้า ส่งผลให้โครงสร้างเปลี่ยนแปลงไป เขาไม่ต้องการหัวเจาะที่ร้อนผ่าวจากการเสียดสี หรือเฟืองที่สึกหรอลงไปทุกวัน หากเขาสามารถคงสภาพชิ้นส่วนหลักๆ ของเครื่องจักรได้ มันก็จะสามารถทำงานได้อย่างมีประสิทธิภาพและแม่นยำไปตลอดกาล
หรือพูดอีกอย่างก็คือ แคนเดิลสามารถเพิ่มความแข็งแรงทนทานให้เครื่องจักรโลหะได้นั่นเอง
...
โรแลนด์กลับมาที่ห้องทำงานในปราสาทแล้ว ก็กวาดตาอ่านพลังแม่มดที่เพิ่งบันทึกมาอีกครั้ง จากนั้นจึงเริ่มวางแผนงานให้พวกเธอ
“เป็นอย่างไรบ้างเพคะ” ไนติงเกลปรากฏตัวออกมาจากหมอกมายา “ในห้าคนนี้ ทรงโปรดใครเป็นพิเศษหรือไม่เพคะ”
“ก็ใช้ได้ทุกคนนี่” โรแลนด์ตอบง่ายๆ
“อะไรนะเพคะ! ทรงโปรดทุกคนเลยหรือเพคะ”
เขาถลึงตาใส่ไนติงเกล ฝ่ายหลังเห็นดังนั้นก็แลบลิ้น แล้วเดินเคี้ยวปลาแห้งจากไป
ดูจากตอนนี้ คนที่ทำประโยชน์ให้เขาได้มากที่สุดก็คือโลตัสกับแคนเดิล
เมื่อมีพลังปรับภูมิประเทศของโลตัส เขาก็สามารถสร้างกำแพงดินแห่งใหม่นอกกำแพงเมืองได้สบายๆ...ตอนสร้างกำแพงซีเมนต์ผสมหินครั้งก่อนนั้น เขาต้องการประหยัดวัสดุและเวลาก่อสร้าง จึงเลือกสร้างที่ช่องว่างส่วนที่สั้นที่สุดระหว่างเชิงเขาทิศเหนือกับแม่น้ำแดง แม้วิธีนี้จะช่วยให้เขาสร้างกำแพงเสร็จทันเดือนแห่งปีศาจได้ แต่มันก็ทำให้เมืองชายแดนขยายพื้นที่ไปทางตะวันตกได้ลำบากเช่นกัน เมื่อมีประชากรเพิ่มมากขึ้น ไม่ช้าก็เร็ว เขาก็ต้องบุกเบิกพื้นที่บริเวณทุ่งและป่าเร้นลับอยู่ดี
กำแพงดินแห่งใหม่จะทอดยาวไปถึงบริเวณขอบนอกของป่าเร้นลับ และล้อมป่าบางส่วนไว้ข้างใน คราวนี้เมืองชายแดนก็จะมีพื้นที่เพิ่มขึ้นอีกเกือบเท่าตัว ส่วนเรื่องแนวป้องกันที่ยาวขึ้นนั้น สามารถแก้ไขได้ด้วยการเพิ่มจำนวนทหารและการหลอกล่อสัตว์อสูรมายังพื้นที่ที่เตรียมไว้ อย่างไรเสีย หากเทียบกับทวนไม้และปืนคาบศิลาแบบบรรจุกระสุนที่ปากกระบอกเมื่อปีที่แล้วแล้ว อานุภาพอาวุธของกองทัพที่หนึ่งในเวลานี้ก็พัฒนาขึ้นกว่าเดิมมาก ส่วนสิ่งก่อสร้างสำหรับป้องกันเมืองอย่างป้อมปืนและมุขป้อมนั้น เขาสามารถสร้างไปพร้อมๆ กับกำแพงเมืองใหม่ได้
นอกจากนี้ เขายังจะให้โลตัสบุกเบิกเส้นทางบริเวณภูเขาทางใต้ เพื่อให้เมืองชายแดนมีทางเชื่อมไปถึงชายหาดน้ำตื้นด้วย แบบนี้เมืองชายแดนก็จะมีท่าเรือธรรมชาติ ทำให้ค้าขายกับฟยอร์ดได้สะดวกขึ้น งานนี้ต้องใช้พลังในการปรับปรุงชั้นหินอย่างมหาศาล กว่าจะแล้วเสร็จคงต้องใช้เวลาหลายเดือน
ส่วนหน้าที่ของแคนเดิลก็คือ ช่วยอันนากับลูเซียสร้างเครื่องจักรรุ่นใหม่สำหรับผลิตอาวุธปืนและจักรกลอื่นๆ หากทุกอย่างราบรื่นดี อันนาก็จะได้ปลีกตัวจากงานแปรรูปอันน่าเบื่อหน่ายเสียที
ด้านซิลเวียก็มีภารกิจที่ชัดเจนเช่นกัน หลักๆ คือการสำรวจเหมืองเนินเขาทิศเหนือกับป่าเร้นลับ พวกคนงานเหมืองบอกว่าในอุโมงค์มีถ้ำเป็นร้อยแห่ง แต่ไม่มีใครรู้ว่าพวกมันเชื่อมไปที่ไหน เวลานี้พวกเขาสำรวจและเปิดทางถ้ำไปเพียงยี่สิบกว่าแห่งเท่านั้น ในนั้นมีแร่มากมายหลายชนิด โรแลนด์อยากรู้ว่าข่าวลือเรื่องรังสัตว์ประหลาดโบราณนั้นเชื่อถือได้แค่ไหน ในเมื่อตอนนี้เขามีแม่มดที่สามารถมองทะลุสิ่งกำบังได้แล้ว เขาก็ควรสำรวจเขตเหมืองเพื่อทำแผนที่อย่างละเอียดเสียที ทีนี้จะได้ให้โลตัสช่วยปรับปรุงพื้นที่เหมือง เพื่อเพิ่มปริมาณผลผลิตในเหมืองไปด้วยเลย
คราวนี้ก็เหลือแต่ฮันนี่ที่โรแลนด์ยังไม่รู้จะจัดการอย่างไรดี เขาเลือกเธอมาเพราะต้องการเพิ่มประสิทธิภาพการข่าวในยุคที่ยังไม่มีการใช้คลื่นวิทยุเท่านั้น เขาต้องการสัตว์ปีกที่รู้งานจำนวนมากมาทำหน้าที่แทนพิราบสื่อสาร อาจไม่ต้องฉลาดเหมือนเมซีก็ได้ แค่ส่งข่าวให้เขาได้รวดเร็วก็พอ
........................................




[Go To Next Chapter]( ./172.md)