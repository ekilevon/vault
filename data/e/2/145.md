##บทที่ 233 โบราณสถานดึกดำบรรพ์
เมื่อเรือแล่นไปทางทิศตะวันออกมากขึ้น หมอกก็ยิ่งจางลงทุกที ทว่าท้องฟ้ากลับยังคงมืดครึ้ม ราวกับแสงอาทิตย์ส่องไม่ถึงทะเลส่วนนี้
หินโสโครกบริเวณนั้นเริ่มสูงขึ้นเรื่อยๆ จนกลายเป็นเสาหินต้นใหญ่ ไม่รู้เพราะเหตุใดเรือจึงยังแล่นด้วยความเร็วคงที่ได้ทั้งๆ ที่ระดับน้ำกำลังลดลง แม้แต่คลื่นก็มีขนาดเล็กลงมาก ผิวน้ำเรียบนิ่งราวกับทะเลสาบที่ปราศจากลม
“เหตุใดพวกท่านไม่รอให้น้ำทะเลลงจนถึงระดับต่ำสุดก่อนค่อยเข้าไปในเขตชาโดว์เล่า” ทิลลีถามอย่างไม่เข้าใจ “เช่นนั้นหินโสโครกก็จะโผล่ขึ้นมาหมด พวกท่านก็ไม่ต้องกลัวเรือจะชนหินอีกต่อไป”
“เพราะว่าหากรอให้น้ำลงถึงขนาดนั้น พวกกระหม่อมก็จะมองไม่เห็นแม่น้ำโกสต์ชาโดว์เรด ซึ่งเป็นเส้นทางเดียวที่จะนำนักผจญภัยไปสู่โบราณสถาน” ธันเดอร์อธิบาย “เกาะที่หน้าตาเหมือนเสาพวกนี้ไม่ได้อยู่ที่เดิมตลอด ตำแหน่งของพวกมันเปลี่ยนไปทุกครั้งที่น้ำขึ้นหรือลง หรือต่อให้ทำสัญลักษณ์อะไรไว้ส่วนใหญ่ก็ถูกน้ำทะเลชะล้างจนหมด ดังนั้นจึงใช้บอกตำแหน่งไม่ได้”
“แม่น้ำโกสต์ชาโดว์...เรดอย่างนั้นหรือ” เธอพูดซ้ำ
“ถูกต้อง ดูนั่นสิ นั่นล่ะแม่น้ำที่ว่า...” ธันเดอร์ผิวปากพลางชี้ไปทางหัวเรือ
พวกแม่มดมองตามทิศทางที่เขาชี้ ก็เห็นเงาสีแดงหลายเส้นผุดขึ้นท่ามกลางทะเลสีเขียวเข้ม...พวกมันผุดขึ้นมาแล้วก็หายวับไปราวกับภาพมายา ทว่าไม่นานนัก ก็มีเงาสีแดงอีกสองสามเส้นผุดขึ้นตามมา คราวนี้แอชเชสเห็นเป้าหมายอย่างชัดเจน มันคือปลาที่มีสีส้มแดงตลอดตัว
“นั่นคือ...ปลาหรือ”
“ปลาเกล็ดแดงที่มีเฉพาะที่หมู่เกาะชาโดว์น่ะ” ธันเดอร์ลูบคางยิ้มๆ “ประเดี๋ยวทุกคนจะได้เห็นโฉมหน้าที่แท้จริงของแม่น้ำโกสต์ชาโดว์เรดแล้ว”
ปลาค่อยๆ เพิ่มปริมาณขึ้นอย่างช้าๆ มิหนำซ้ำพวกมันยังว่ายไปทางท้ายเรืออย่างเป็นกลุ่มเป็นก้อน ไม่กระจัดกระจายเหมือนก่อนหน้านี้...แอชเชสมองไปข้างหน้าก็ตกตะลึงกับภาพที่เห็น ฝูงปลาว่ายเข้ามาในกระแสน้ำที่ไหลบ่านี้มากขึ้นทุกที เส้นสีแดงหนาเข้มเริ่มปรากฏชัดขึ้นบนผิวทะเล และเรือสำเภาก็กำลังแล่นตามเส้นสีแดงเส้นนี้อย่างเห็นได้ชัด ฝูงปลาว่ายผ่านใต้ท้องเรือไป ทุกคนได้ยินเสียงลำตัวพวกมันกระทบใต้ท้องเรือดังกุกกักเป็นระยะ
ที่แท้ก็อย่างนี้นี่เอง เธอรู้ทันทีว่านี่คือแม่น้ำโกสต์ชาโดว์เรด...แม่น้ำประหลาดที่ไม่มีอยู่จริง! ยิ่งเรือแล่นไปไกลเท่าไร ฝูงปลาที่เนืองแน่นก็ยิ่งเพิ่มจำนวนมากขึ้นเท่านั้น เส้นสีแดงเริ่มขยายออกจนกว้างพอจะรองรับเรือได้หลายลำ น้ำทะเลสีเขียวเข้มหายไปแล้ว เรือของพวกเขาคล้ายกับกำลังแล่นอยู่บนตัวปลา หากไม่ใช่เพราะเรือกับปลามุ่งหน้าสวนทางกันล่ะก็ เธอคงคิดว่าปลาพวกนี้กำลังแบกเรือว่ายน้ำอยู่เป็นแน่
“เหตุใดจึงเป็นเช่นนี้” ทิลลีถามอย่างประหลาดใจ
แอชเชสก็อยากถามคำถามนี้เหมือนกัน ภาพแบบนี้ไม่มีวันเกิดขึ้นในเกรย์คาสเซิลหรืออาณาจักรอื่นๆ แน่นอน...หมอกที่ปกคลุมรอบด้าน ท้องฟ้าที่มืดครึ้ม หินก้อนยักษ์รูปทรงประหลาด ตลอดจน ‘แม่น้ำ’ ที่เกิดจากปลาเกล็ดแดง นี่เป็นครั้งแรกที่เธอรู้สึกหวั่นไหวกับทิวทัศน์อันพิสดารของท้องทะเลกว้าง
“ที่เป็นเช่นนี้ก็เพราะเกาะหลัก” ธันเดอร์ตอบ “เกาะหลักมีลักษณะเหมือนหอคอยปลายแหลมทรงสามเหลี่ยม
ตรงกลางมีถ้ำขนาดใหญ่เจาะทะลุอยู่ ปลาเกล็ดแดงพวกนี้ชอบไปวางไข่ในถ้ำนั้นมาก พอถึงเวลาน้ำลง ถ้ำจะโผล่ขึ้นมาเหนือผิวน้ำ พอฝูงปลาที่อยู่ในนั้นรู้สึกถึงความเปลี่ยนแปลงของระดับน้ำก็จะกรูกันออกมา ดังนั้นหากแล่นเรือตามแม่น้ำโกสต์ชาโดว์เรดไป พวกเราก็จะไปถึงเกาะหลักแน่นอน”
“ท่านธันเดอร์ ข้างหน้ามีสิ่งกีดขวางขนาดใหญ่! ดูเหมือนจะเป็นภูเขายักษ์!” กะลาสีตะโกนบอก
“พวกเราคงใกล้ถึงแล้วล่ะ” ธันเดอร์เขย่ากล้องสูบ “สุภาพสตรีทั้งหลาย ยินดีต้อนรับสู่หมู่เกาะชาโดว์”
ไม่นานนัก แอชเชสก็เห็นโฉมหน้าของเกาะหลัก เป็นอย่างที่ธันเดอร์พูดจริงๆ มันเหมือนหอคอยที่ประกอบขึ้นจากสามเหลี่ยมหลายๆ ชิ้น ด้านล่างกว้าง ด้านบนแคบ ผิวด้านนอกดูเรียบเนียน ไม่เหมือนสิ่งที่เกิดขึ้นเองตามธรรมชาติ แต่หากจะบอกว่าหอคอยนี้เป็นสิ่งประดิษฐ์ของมนุษย์ก็คงจะน่าตกใจเกินไป เพราะลำพังแค่ตัวหอคอยที่โผล่ออกมาก็แทบจะใหญ่พอๆ กับเมืองครึ่งเมืองแล้ว ส่วนถ้ำที่อยู่ตรงกลางก็กว้างพอจะจุหอคอยสวรรค์ของมหาวิหารเฮอร์มีสได้ด้วยซ้ำ
น้ำทะเลยังคงลดลงเรื่อยๆ น้ำที่ขังอยู่ที่ยอดถ้ำไหลซู่ลงมาราวกับน้ำตก ในขณะที่ส่วนที่จมอยู่ด้านล่างถูกปกคลุมไปด้วยฝูงปลา พวกมันย้อมทะเลจนกลายเป็นสีแดงเถือก แอชเชสอดคิดไม่ได้ว่า ปลาเกล็ดแดงที่ใช้ชีวิตในถ้ำคงมีเป็นล้านตัวทีเดียว
กว่าน้ำทะเลจะลดลงจนถึงก้นถ้ำ ฟ้าก็มืดพอดี ธันเดอร์รีบฉวยจังหวะนี้สั่งให้ลูกเรือจอดเรือชิดฝั่ง แล้วผูกเชือกเส้นหนากับเสาโลหะที่ปากถ้ำ หากยืนอยู่ที่ขอบถ้ำ จะสามารถมองเห็นปากถ้ำอีกฝั่งได้ไกลๆ...แสงที่ส่องเข้ามาจากสองฝั่งให้ความสว่างได้เพียงพื้นที่เล็กๆ เท่านั้น ส่วนบริเวณกลางถ้ำนั้นแทบจะมืดสนิทก็ว่าได้ ชวนให้รู้สึกอึดอัดอย่างประหลาด
“ท่านตั้งเสาพวกนี้ไว้ตั้งแต่คราวก่อนหรือ” แอชเชสถาม
“เปล่า” ธันเดอร์ส่ายหน้า “ข้าเห็นเสาพวกนี้ตั้งแต่ตอนที่มาที่นี่ครั้งแรกแล้ว เจ้าของสถานที่คงจะสร้างมันไว้น่ะ”
“โบราณสถาน...อยู่ที่ไหน”
เขายิ้มพลางชี้ไปด้านบน “ก็อยู่เหนือศีรษะพวกเรานี่อย่างไร พวกเรายืนอยู่หน้าทางเข้าโบราณสถานแล้ว”
...
เส้นทางหลังจากนั้นเรียกได้ว่าน่าเหลือเชื่ออย่างที่สุด พวกแม่มดเดินตามธันเดอร์เข้าประตูหินที่ก้นถ้ำ จากนั้นจึงปีนบันไดที่ยังมีน้ำไหลซู่ซ่าขึ้นไปทีละก้าวๆ แม้ทุกคนจะถือคบไฟติดมือ ทว่าแสงสว่างที่วูบไหวนั้นกลับดูอ่อนแรงและเล็กน้อยมากเมื่อเทียบกับบันไดที่มองไม่เห็นปลายทางแห่งนี้
ขณะที่เดินอยู่ท่ามกลางความมืดราวกับหุบเหวนั้น ทิลลีเกาะแขนแอชเชสแน่น ท่าทางสุขุมเยือกเย็นในวันวานมลายหายไปจนหมด
นี่สิเจ้าหญิงที่เธอคุ้นเคย แอชเชสคิด เจ้าหญิงลำดับที่ห้าผู้มีความคิดเป็นของตัวเองและไม่เคยย่อท้อต่ออุปสรรคคนนี้ มีจุดอ่อนที่ร้ายแรงที่สุดก็คือกลัวความมืด ขนาดเวลานอนตอนกลางคืน เธอยังต้องจุดเทียนไว้ทั่วห้อง หรือแม้แต่ตอนที่หนีออกจากวังนั้น หากสถานการณ์ไม่อำนวยให้จุดเทียนได้ เธอก็จะเรียกเธอมานอนเป็นเพื่อนด้วยทุกครั้งไป
ขณะที่เดินในหอคอยที่ทั้งมืดและชื้นนั้น แอชเชสกลับรู้สึกเบิกบานขึ้นอย่างเห็นได้ชัด
ระหว่างทางไม่มีสัตว์อสูรหรือสิ่งกีดขวางผู้บุกรุกใดๆ...หรือต่อให้มี ป่านนี้ก็คงถูกน้ำทะเลกัดเซาะหมดแล้ว ปัญหาเดียวที่มีตอนนี้ก็คือ ทุกคนเหนื่อยกับการปีนบันไดอันยาวเหยียดแทบขาดใจ พวกเขาเคลื่อนตัวช้าลงทุกที พอปีนมาถึงบันไดขั้นสุดท้าย ทุกคนก็ส่งเสียงโห่ร้องด้วยความดีใจ
ด่านสุดท้ายของโบราณสถานไม่ใช่ประตูหิน ทว่าเป็นประตูโลหะซึ่งสะท้อนประกายวิบวับอยู่ใต้แสงจากคบไฟ ธันเดอร์ใช้มือทั้งสองผลักประตูอย่างแรง ประตูบานหนาจึงค่อยๆ เปิดออกพร้อมๆ กับเสียงเสียดสีบาดแก้วหู
แอชเชสเดินถือดาบเข้าไปในห้องเป็นคนแรก หลังจากมองไปรอบด้านจนแน่ใจแล้วว่าปลอดภัยดี จึงให้ทิลลีและแม่มดคนอื่นๆ เดินตามเข้าไป
คบไฟที่แขวนเต็มผนังสี่ด้านส่องให้เห็นห้องโถงขนาดใหญ่...ภายในโถงนั้นกว้างขวาง ทว่าว่างเปล่า มองปราดเดียวก็เห็นทุกอย่าง แต่ไม่มีอะไรน่าสนใจสักอย่าง
“ที่นี่คือโบราณสถานหรือ” เธอลูบโต๊ะหินที่แช่น้ำนานจนกลายเป็นสีเขียว “ข้าก็ไม่เห็นอะไรสักอย่างนอกจากโต๊ะหินกับม้านั่งพวกนี้”
“ที่นี่แทบไม่มีอะไรจริงๆ นั่นล่ะ” ธันเดอร์พยักหน้า “มันจมอยู่ใต้ทะเลมานาน นอกจากก้อนหินแล้ว ข้าวของอื่นๆ ก็สูญสลายไปตามกาลเวลา ข้าเคยทูลเจ้าหญิงทิลลีแล้ว แต่พระองค์ทรงยืนกรานจะมาที่นี่ให้ได้”
“แล้วหินสีแดงพวกนั้นเล่า” ทิลลีเอ่ยขึ้น “พวกท่านไปเจอที่ไหน”
“บนพื้นพ่ะย่ะค่ะ ตอนนั้นกระหม่อมเห็นมันร่วงกระจายเกลื่อนพื้น น่าจะหลายสิบเม็ดได้พ่ะย่ะค่ะ”
แต่ตอนนี้ไม่มีอะไรเหลือแล้ว แอชเชสก้มหน้ามองพื้นเปียกๆ ที่มีสาหร่ายทะเลงอกออกมา นักผจญภัยที่เคยมาที่นี่ไม่ได้มีแค่ธันเดอร์คนเดียว สมบัติในนี้คงถูกกวาดไปไม่รู้กี่รอบต่อกี่รอบแล้ว ถ้ายังเหลือหินเวทมนตร์อยู่ก็แปลกแล้ว
ทว่าทิลลีกลับยังตื่นเต้นเหมือนเก่า เธอชูคบไฟ มองไปทั่วทุกมุมของโถงใหญ่ ตรงไหนที่มืดสนิท เธอจะให้กะลาสีจุดไฟเพิ่ม มอลลี่สั่งให้ผู้ช่วยวิเศษแผ่ตัวอยู่เหนือพื้นเพื่อให้ทุกคนได้นั่งพักผ่อน ส่วนแอชเชสเดินอยู่ข้างๆ ทิลลี มองดูอีกฝ่ายลูบคลำกำแพงไปมา
“เอ๋” ทันใดนั้น เจ้าหญิงลำดับที่ห้าก็หยุดฝีเท้า “นี่อะไรน่ะ”
แอชเชสมองตามสายตาเธอไป ก็เห็นกำแพงที่ถูกปกคลุมด้วยตะไคร่น้ำสะท้อนประกายบางอย่างออกมา
ทิลลียื่นมือไปแกะตะไคร่ออก ก็เห็นอัญมณีที่ฝังอยู่ในกำแพงหินครึ่งหนึ่ง...หินทรงผลึกแวววาวสะท้อนประกายสีแดงสดเหมือนหินเวทมนตร์ ขนาดของมันใหญ่ประมาณแขน ขอบนอกเป็นเส้นสีทองบางๆ คล้ายกับเป็นร่องยึดหินไว้ข้างใน แม้จะอยู่ในน้ำทะเลเป็นเวลานาน แต่เส้นสีทองที่ล้อมรอบอัญมณีกลับยังแวววาวเสมือนใหม่
ทิลลีลองดึงมันออกมา ทว่าอัญมณีไม่ขยับเขยื้อนแม้แต่น้อย
“หม่อมฉันเองดีกว่าเพคะ” แอชเชสพูด
เจ้าหญิงส่ายหน้าราวกับกำลังครุ่นคิดอะไรบางอย่าง จากนั้นเธอก็วางมือลงบนผลึกนั้น แล้วหลับตาทั้งสองข้าง
ทันใดนั้น ใจกลางของผลึกหินก็เปล่งแสงวาบออกมา...แอชเชสยังคิดว่าตัวเองตาฝาดไปด้วยซ้ำ ทว่าไม่นานนักก็มีเสียงโครมครามดังมาจากหลังกำแพง คล้ายกับมีกลไกบางอย่างกำลังทำงาน เพียงไม่กี่อึดใจทุกคนก็ได้ยินเสียงนั้นกันถ้วนหน้า เสียงเสียดสีเอี๊ยดอ๊าดดังไปทั่วทั้งกำแพงหิน แสงสีขาวนวลพลันฉายวาบออกมาจากกำแพง แม้แต่เพดานเหนือศีรษะก็สว่างขึ้นมาทันตา
เหล่ากะลาสีผุดลุกขึ้นยืนอย่างตื่นตระหนก ต่างพากันชักอาวุธออกมา แต่ไม่รู้ว่าควรป้องกันทางไหนดี สุดท้ายจึงได้แต่ยืนหันหลังชนกันอยู่รอบๆ ผู้ช่วยวิเศษของมอลลี่
ทว่าไม่มีสัตว์ประหลาดอะไรบุกออกมาทั้งนั้น
เมื่อเสียงนั้นสงบลง ทั่วทั้งโถงก็สว่างกระจ่างตา


........................................


[Go To Next Chapter]( ./146.md)