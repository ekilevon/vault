##บทที่ 467 ผู้ซึ่งไม่มีใครแทนที่ได้
หลังจากที่ภาพลวงตาหายไปแล้ว ในโถงใหญ่ก็ตกอยู่ในความเงียบผิดปกติ
ผ่านไปครู่ใหญ่ บุ๊กจึงพ่นลมหายใจยาวๆ ออกมา “มิน่าเล่า พี่สาวเจ้าถึงได้ตกใจจนหงายหลัง ภาพแบบนี้...น่ากลัวจริงๆ นั่นล่ะ”
“การสร้างภาพลวงตาต่อหน้าคนหมู่มากเป็นพลังที่พบเห็นได้ยาก แต่ก็ใช่ว่าจะไม่มี...” อกาธาพูดช้าๆ “สมัยอยู่สมาพันธ์ ข้ารู้ว่ามีแม่มดที่มีพลังประเภทนี้อย่างต่ำสองคน มิหนำซ้ำ หนึ่งในนั้นยังเป็นถึงแม่มดระดับสูงแห่งเมืองมีทีเออร์ด้วย”
“เจ้าสามารถใช้พลังได้วันละกี่ครั้ง” เวนดี้ถาม “แล้วสามารถควบคุมตำแหน่งเวลาที่แสดงภาพลวงตาได้หรือไม่” ถ้ายึดตามวิธีของเจ้าชาย ลำดับต่อไปก็น่าจะเป็นการทดสอบความสามารถด้านต่างๆ และการสังเกตลักษณะเด่น การผลาญพลัง และประโยชน์ใช้สอยแล้ว
“น่าจะประมาณ...สองถึงสามครั้งได้” แอ็กเซียตอบเบาๆ “ตำแหน่งเวลาคืออะไร ท่านหมายถึงว่าสามารถเห็นเหตุการณ์ก่อนหน้าได้ไกลเท่าไรหรือ” พอเห็นฝ่ายแรกพยักหน้า เธอก็ลูบศีรษะอย่างเขินๆ ว่า “ข้าเองก็ไม่เคยลองเหมือนกัน แต่ดูเหมือนว่าถ้ายิ่งย้อนไปไกลเท่าไร ก็ยิ่งเปลืองแรงเท่านั้น...”
อกาธาอดหัวเราะไม่ได้ “ไม่ใช่เปลืองแรง แต่เปลืองพลังวิเศษในร่างกายเจ้าต่างหาก”
“พลังวิเศษหรือ”
“เจ้าคงรู้สึกถึงมันได้กระมัง มันเหมือนน้ำที่ไหล เหมือนไอที่ลอยอยู่ในร่างกาย ทุกครั้งที่จะเสกก็ต้องเคลื่อนที่มันก่อน” บุ๊กอธิบาย “พลังวิเศษมีลักษณะเด่นมากมาย พวกเราจะค่อยๆ สอนเจ้าเอง”
“อืม” แอ็กเซียพยักหน้าเบาๆ
จากนั้น เวนดี้ก็ให้เธอใช้พลังทั้งหมดเสกภาพลวงตาออกมาอีกครั้ง ครั้งนี้ ภาพที่เธอเสกออกมาย้อนไปไกลประมาณวันครึ่งได้ ในโถงสว่างไสวไปด้วยแสงไฟฟ้า บรรดาพี่น้องในสโมสรแม่มดกำลังนั่งกินมื้อเย็นอยู่หน้าโต๊ะตัวยาว จากนั้น พลังของแอ็กเซียก็ถูกผลาญจนหมด เด็กสาวทิ้งมือลงอย่างอ่อนล้า หน้าผากผุดเหงื่อออกมาบางๆ
เวนดี้จดผลการทดสอบสองครั้งลงสมุดอย่างละเอียด ส่วนประโยชน์ของมันนั้น...ตอนนี้เธอยังนึกไม่ออก เพราะอย่างไรเสีย ภาพลวงตาพวกนี้ก็แสดงให้เห็นถึงสิ่งที่เกิดขึ้นในอดีต ไม่ใช่อนาคต ดูท่าคงต้องรอเจ้าชายกลับมาวิเคราะห์เองแล้ว พอคิดถึงตรงนี้ เธอก็เศร้าไปเล็กน้อย เจ้าชายเคยบอกเธอว่า เขาตั้งใจจะให้สโมสรแม่มดเป็นหน่วยงานที่ดำเนินงานได้อย่างอิสระ และให้เธอทำหน้าที่เป็นผู้ดูแล ทว่าเธอไม่มีประสบการณ์และความรู้ที่กว้างขวางเหมือนเจ้าชาย เธอไม่สามารถประยุกต์ใช้ความสามารถของพวกพี่น้องได้อย่างแยบคายเหมือนเขา
ในขณะที่เวนดี้พยายามสงบอารมณ์ และเตรียมจะพูดให้กำลังใจอีกฝ่ายนั้น บุ๊กก็ส่งสัญญาณมือให้เธอเสียก่อน
คนทั้งสองเดินมาอีกฝั่ง เธอถามอีกฝ่ายเบาๆ ว่า “มีอะไรหรือ”
“เจ้ากำลังจะบอกแอ็กเซียใช่ไหมว่าถ้าไม่อยากกลับบ้าน ก็อยู่ที่นี่เลยก็ได้” บุ๊กขมวดคิ้ว “เจ้าลืมไปแล้วหรือว่าทุกครั้งที่จะรับสมาชิกใหม่ จะต้องทำการตรวจสอบก่อน”
เวนดี้ย่อมรู้เรื่องนี้แน่นอน แม่มดภายนอกจะต้องตอบคําถามเกี่ยวกับตัวตนและที่มาของตัวเองสิบข้อต่อหน้าไนติงเกลก่อน จึงจะได้รับการยอมรับจากพวกเธอ “แต่แอ็กเซียไม่น่าจะมีพิษมีภัยอะไรนี่...บัตรประชาชนของนางโซโรยาก็เป็นคนวาดเอง ประวัติก็ถูกต้อง แล้วอีกอย่าง นางก็เพิ่งจะตื่นรู้ ทั้งยังไม่ใช่แม่มดสายต่อสู้ด้วย ต่อให้เป็นศาสนจักรก็คงไม่คิดกับนางแบบนั้น”
“ใช่ว่ามีแต่พลังวิเศษเสียหน่อยที่ทำร้ายคนได้ กริชหนึ่งเล่ม หรือยาพิษหนึ่งห่อ ก็ให้ผลแบบเดียวกันทั้งนั้น หรืออาจจะให้ผลดีกว่าด้วยซ้ำ”
“ไม่นะ นางจะ...”
“แต่เจ้าปฏิเสธความเป็นไปได้เรื่องนี้ไม่ได้” บุ๊กขัด “สำนักงานเมืองทำได้แค่ตรวจสอบจำนวนผู้พักอาศัยเท่านั้น ไม่มีทางตรวจสอบลึกไปถึงสมาชิกทุกคนในบ้านได้ การตื่นรู้อย่างกะทันหันในเวลานี้เป็นโอกาสดีที่สุดที่จะแฝงตัวเข้ามาในปราสาท...” เธอหยุดไปเล็กน้อย “ข้ารู้ว่าเรื่องนี้มีความเป็นไปได้ไม่มาก แต่เจ้าอย่าลืมนะว่า เจ้าชายโรแลนด์ทรงเป็นคนสำคัญที่สุดของพวกเรา แล้วไหนจะเจ้าหญิงทิลลีที่ประทับอยู่ที่หอพักแม่มดอีก หากเกิดอะไรขึ้นกับพระองค์ พวกแม่มดที่เกาะสลีปปิ้งคงได้แตกหักกับพวกเราแน่ ถึงตอนนั้นความพยายามทั้งหมดของเจ้าชายก็จะสูญเปล่า ความเสียหายใหญ่หลวงขนาดนี้ พวกเรารับผิดชอบไม่ไหวหรอก”
“...” เวนดี้เงียบไป เธอรู้ว่าสิ่งที่บุ๊กกังวลมีเหตุผล แล้วก็ไม่ได้พุ่งเป้าไปที่แอ็กเซียคนเดียวด้วย ทว่าใจเธอยังรับไม่ค่อยได้ แอ็กเซียเป็นแม่มดที่ตื่นรู้ในเมืองชายแดนคนแรกหลังจากที่เจ้าชายโรแลนด์มาปกครองที่นี่ แต่เธอกลับถูกกีดกันด้วยเหตุผลว่าอาจเป็นศัตรูที่แฝงตัวเข้ามา ความขัดแย้งนี้ทำให้เธอรู้สึกทรมานใจเหลือเกิน ผ่านไปครู่ใหญ่เธอจึงพูดขึ้นว่า “ข้าเข้าใจแล้ว ข้าจะส่งนางกลับไปเอง”
“ข้าจะไปส่งนางกับเจ้าด้วย” บุ๊กถอนใจ
…
พอออกจากปราสาทมา เด็กสาวก็ดูร่าเริงขึ้นอย่างเห็นได้ชัด เธอจูงมือเวนดี้พลางถามเรื่องราวเกี่ยวกับแม่มดและผู้ปกครองมากมาย
“ทำไมหรือ” เวนดี้ตอบข้อสงสัยเธอแล้วจึงถามเธอบ้าง “ดูเหมือนเจ้าจะดีใจมากที่ไม่ต้องอยู่ที่ปราสาท”
“เอ่อ...” แอ็กเซียชะงักไป ก่อนจะก้มหน้าอย่างเก้อๆ “ข้าได้ยินว่าท่านผู้ปกครองหรือก็คือเจ้าชายทรงเป็นคนที่น่ากลัวมาก พระองค์จะทรงทรมานผู้หญิงที่อยู่ข้างกายทุกวันวันละหลายรอบ”
“แค่ก” เวนดี้แทบสำลักน้ำลายตัวเอง “เจ้าไปได้ยินมาจากไหน”
“พระองค์ทรงเป็นเจ้าชายลำดับที่สี่แห่งเกรย์คาสเซิลใช่หรือไม่ ตอนอยู่ที่เมืองอีเกิล ข้าได้ยินมาไม่น้อยเลย ที่นั่นมีเพลงพื้นเมืองร้องว่า เจ้าชายลำดับที่สองโหดเหี้ยมใจทราม เจ้าชายลำดับที่สี่หื่มกามลามก มีแค่เจ้าหญิงลำดับที่สามแห่งท่าเรือเคลียร์วอเตอร์เท่านั้นที่เป็นผู้ปกครองผู้ทรงคุณธรรม” แอ็กเซียพูดเสียงเบา
“ที่แท้ก็อย่างนี้นี่เอง...” บุ๊กพูดอย่างสนใจ “นี่คงเป็นวิธีโฆษณาชวนเชื่อของราชินีการ์เซียกระมัง นับว่าสร้างสรรค์ดีจริงๆ”
“เจ้าชาย...ไม่ได้ทรงเป็นอย่างคำร่ำลือจริงๆ หรือ”
“ยะ ย่อมไม่ใช่เช่นนั้นแน่” เวนดี้พูดหน้าแดง “อีกหน่อยเจ้าจะรู้เองว่า พระองค์นี่ล่ะ ผู้ปกครองที่แม่มดไว้ใจที่สุด”
พอมาถึงเขตที่อยู่อาศัยของครอบครัวแอ็กเซีย คนทั้งสามก็เดินไปเคาะประตูบ้านสองชั้นหลังหนึ่ง
คนที่มาเปิดประตูก็คือมารดาของแอ็กเซียนั่นเอง
“ท่านแม่ ข้ากลับมาแล้ว” แอ็กเซียพูดอย่างดีใจ
“เหตุใดเจ้า...” เธออึ้งไปเล็กน้อย จากนั้นจึงมองผู้หญิงสองคนที่ยืนอยู่หลังบุตรสาวด้วยสีหน้าร้อนรน “นางทำอะไรผิดหรือ พวกท่านไม่ต้องการนางแล้วหรือ”
“ตอนนี้เจ้าชายยังไม่เสด็จกลับ ดังนั้น...”
“ให้นางอยู่รอเจ้าชายที่ปราสาทก็ได้” หญิงคนนั้นพูดอย่างรีบร้อน “แอ็กเซียเป็นเด็กว่านอนสอนง่าย ถึงจะเงียบไปบ้าง แต่ก็ทำได้ทุกอย่าง”
“เจ้า สโมสรแม่มดไม่ได้เป็นอย่างที่เจ้าคิดนะ...” เวนดี้รู้สึกถึงไฟโทสะที่พวยพุ่ง แต่พูดได้เพียงครึ่งเดียว ก็ถูกบุ๊กห้ามไว้เสียก่อน
ฝ่ายหลังหยิบเงินหนึ่งเหรียญทองออกมาจากในกระเป๋า แล้วแกว่งต่อหน้าอีกฝ่าย “บุตรสาวของเจ้าเป็นแม่มดจริงๆ ประเดี๋ยวเจ้าชายเสด็จกลับมาแล้วก็จะได้ทำสัญญากัน นี่คือค่าตอบแทนสำหรับเดือนแรก เจ้าเก็บไว้ให้ดี”
“ได้สิ” ความสนใจของเธอพุ่งไปที่วัตถุสีทองอร่ามทันที “ขอบคุณท่านมาก!”
“แล้วก็จำไว้ เจ้าต้องดูแลนางแทนเจ้าชายให้ดี เข้าใจแล้วหรือไม่”
“เข้าใจแล้ว ข้าจะดูแลแอ็กเซียอย่างดี”
จนกระทั่งออกจากเขตที่อยู่อาศัยมาแล้ว เวนดี้ก็ยังไม่หายเดือดดาล “เหตุใดเจ้าต้องให้เงินคนพรรค์นั้นด้วย ต่อให้เป็นการจ่ายค่าตอบแทนล่วงหน้า นั่นก็เป็นเงินส่วนของแอ็กเซีย”
“แล้วแอ็กเซียดูแลเงินส่วนนี้ได้หรือไม่ล่ะ” คำตอบของบุ๊กทำให้เวนดี้ชะงักไป “ถ้าดูแลไม่ได้ล่ะก็ ไม่ช้าก็เร็วก็ต้องตกอยู่ในมือคนในบ้านอยู่ดี หรือถ้าดูแลได้ คนพวกนั้นก็มีแต่จะยิ่งเห็นนางเป็นคนนอกเท่านั้น แต่ถ้าให้เงินนี่แก่มารดานางโดยตรง นางก็จะไม่ต้องรับผิดชอบอะไร มิหนำซ้ำ ยังเป็นการช่วยยกระดับฐานะในบ้านของนางด้วย วันหน้ายังอีกยาวไกล หากเงินจำนวนนี้สามารถแลกความเป็นอยู่ที่สุขสบายยิ่งขึ้นให้นางได้ ก็นับว่าคุ้มค่าแล้วไม่ใช่หรือ”
“...” เธอคิดสักพักจึงพูดว่า “เจ้าพูดถูก ข้าคิดตื้นเกินไปจริงๆ”
ความล้มเหลวที่เกิดขึ้นติดต่อกันทำให้เวนดี้รู้สึกแย่ลงกว่าเดิม เธอคิดอย่างเจ็บปวดว่าบางที เธออาจไม่ใช่คนที่เหมาะจะดูแลสโมสรแม่มดก็ได้
“แต่ว่า ไม่มีใครห่วงใยพวกนางมากไปกว่าเจ้าแน่นอน” บุ๊กคล้ายกับอ่านความคิดเธอออกจึงพูดยิ้มๆ ว่า “ข้าเคยอยู่ในสมาคมที่มีฮัคคาลาเป็นผู้นำมาก่อน ถึงได้เข้าใจว่า...ผู้นำที่ได้ใจแม่มดที่สุดก็คือผู้นำที่ห่วงใยแม่มดทุกคนโดยไม่สนใจพลังของพวกนาง และรู้จักเอาใจเขามาใส่ใจเราต่างหาก นั่นคือจุดที่ไม่มีใครแทนที่เจ้าได้”
………………………………….
แจ้งข่าวจากทีมงานนะคะ
ขอชวนนักอ่านร่วมลุ้นเหรียญทอง
กับกิจกรรมเนื่องในโอกาสครบรอบ 3 ปี fictionlog #3Yearswithfictionlog
ที่เพจ fictionlog วันที่ 24 ส.ค. นี้
มาร่วมสนุกกันเยอะๆ นะคะ :)









[Go To Next Chapter]( ./380.md)