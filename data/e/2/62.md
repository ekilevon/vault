##บทที่ 150 หอคอยหิน
ไลต์นิ่งบินบนท้องฟ้าเหนือป่าเร้นลับ


โลกที่เห็นจากตรงนี้ดูเล็กลงไปถนัดตา ไม่ว่าจะมองไปทางไหนก็ดูเหมือนรายละเอียดจะเลือนหายไปหมด เหลือเพียงสีไม่กี่สีเท่านั้น สีน้ำตาลคือพื้นดิน สีเทาคือภูเขา สีเขียวคือป่า และสีน้ำเงินคือแม่น้ำ


พื้นที่ส่วนใหญ่ที่เธอเห็นเป็นสีเขียว


แต่ไม่ใช่สีเขียวสดอย่างแปลงนาที่เมืองชายแดน สีเขียวที่นี่มีสีเทาและดำปนอยู่ ทำให้ดูเข้มและมืดทึบ ไม่ว่าจะมองไปทางตะวันตกหรือทางเหนือ ก็เห็นเพียงสีเขียวเข้มนี้ทอดยาวไปไกลสุดสายตา ไลต์นิ่งก้มหน้ามองนานๆ ก็รู้สึกเหมือนตัวเองกำลังจะร่วงลงไปข้างล่าง จึงต้องเงยหน้ามองท้องฟ้าเป็นระยะ เพื่อไล่ความรู้สึกอึดอัดที่เริ่มจะรุนแรงขึ้นทุกทีนี้ออกไป


กลุ่มเมฆดำด้านหลังเธอลอยต่ำลง บดบังยอดเขาในเทือกเขาสิ้นวิถี ปกคลุมเมืองชายแดนไว้ใต้หมอกและฝน


เธอกำลังตามหาโบราณสถานอายุสี่ร้อยห้าสิบปีในป่าเร้นลับ และนี่ก็คือการผจญภัยอันยิ่งใหญ่ ตอนที่ไลต์นิ่งได้รับมอบหมายภารกิจนี้จากเจ้าชายเมื่อครึ่งเดือนก่อนนั้น เธอรีบตบอกตอบรับด้วยความยินดี


เจ้าชายไม่เหมือนฮัคคาลาที่เอาแต่ก้มหน้าอ่านคัมภีร์โบราณแม้แต่น้อย เขาย้ำอยู่หลายครั้งว่าแผนที่ฉบับนี้เป็นแค่ข้อมูลอ้างอิงเท่านั้น ทั้งยังกำชับเธอด้วยว่าให้ยึดความปลอดภัยเป็นหลัก หากหาโบราณสถานไม่เจอก็ไม่เป็นไร นั่นทำให้สาวน้อยเบิกบานใจมาก


เธอรู้ว่าเจ้าชายพูดไม่ผิดแม้แต่คำเดียว ต่อให้เป็นปราสาทหลังใหญ่ แต่หากผ่านกาลเวลามาสี่ร้อยกว่าปี ก็น่าจะถูกต้นไม้ใบหญ้าเกาะเกี่ยว ค่อยๆ เสื่อมโทรมจนกลายเป็นกองหินเข้าสักวัน ทว่า เธอก็ยังอยากหาสถานที่แห่งนี้ให้เจออยู่ดี...หากรู้ตำแหน่งของดาวหกแฉก ก็เท่ากับรู้ทิศทางของเมืองศักดิ์สิทธิ์ทาคิลา ไลต์นิ่งที่พอรู้อะไรมาบ้างย่อมเข้าใจว่าทาคิลามีความสำคัญอย่างไร


หากเจอทาคิลา เธอก็อาจช่วยเจ้าชายหาสาเหตุได้ว่าทำไมศาสนจักรถึงปกปิดเรื่องที่เคยทำสงครามกับปีศาจมาก่อน


ภารกิจนี้น่าตื่นเต้นกว่าการสำรวจเส้นทางเดินเรือกับท่านพ่อเสียอีก


ไลต์นิ่งวาดตารางลงในกระดาษสี่เหลี่ยมเหมือนเวลาวาดแผนที่ทะเล จากนั้นจึงกรอกข้อมูลลงในช่องแต่ละช่อง โดยคำนวณจากระยะทางที่ตัวเองบินได้ในช่วงเวลาหนึ่งๆ หากช่องไหนถูกกรอกเต็ม ก็แปลว่าเธอสำรวจพื้นบริเวณนั้นทั่วแล้ว


ตอนนี้เธอกรอกได้ครึ่งหนึ่งแล้ว


เมฆฝนที่ด้านหลังเคลื่อนตัวเข้ามาไวกว่าที่ไลต์นิ่งคิด เสียงคำรามเบาๆ ลอยมาจากชั้นเมฆ ไลต์นิ่งลดระดับความสูง บินพุ่งไปยังป่าด้านล่าง


ทันใดนั้น เธอก็เห็นเงาสีเทาขาวฉายวาบผ่านไป


ไลต์นิ่งอึ้ง รีบหยุดบินทันที เธอลอยตัวอยู่กลางอากาศ หันกลับไปมองบริเวณที่เพิ่งบินผ่านมาเมื่อครู่นี้


ไม่มีอะไรทั้งนั้น


ตาฝาดหรือ ไลต์นิ่งคิด ตัดสินใจบินสำรวจพื้นที่บริเวณนั้นอีกครั้ง


ครั้งนี้เธอบินต่ำมาก ป่าไม่ใช่สีเขียวล้วนอีกต่อไป เธอเห็นต้นไม้ลำต้นลายพร้อย กิ่งไม้เป็นรูปง่าม ใบไม้รูปทรงต่างๆ...รายละเอียดมากมายค่อยๆ ปรากฏขึ้นต่อหน้าอีกครั้ง


ผ่านไปครู่หนึ่ง เธอก็เห็นหอคอยหินสีขาวใต้กิ่งไม้หนา ส่วนยอดของหอคอยหักหายไป ทำให้ตัวหอคอยถูกป่าบัง เวลามองจากบนฟ้าจึงเห็นไม่ชัด หากไม่ใช่เพราะหนีเมฆดำมาล่ะก็ เธอคงไม่ทันสังเกตจริงๆ


ไลต์นิ่งใจเต้นรัว หรือว่าที่นี่จะเป็นโบราณสถานในแผนที่จริงๆ


เธอบินวนรอบหอคอยหินหนึ่งรอบ พอไม่เห็นสิ่งผิดปกติ จึงตัดสินใจเข้าไปดูใกล้ๆ


ไลต์นิ่งบินลงพื้นมาแล้วจึงพบว่าที่นี่ไม่น่าเรียกว่าหอคอยหินสีขาวเลย


ผนังด้านนอกของมันเต็มไปด้วยเถาวัลย์และตะไคร่น้ำ หากมองใกล้ๆ จะเห็นเป็นสีเทาเขียว ตัวหอคอยเอียงเล็กน้อย คล้ายกับถูกอะไรบางอย่างกระแทกใส่ บริเวณรอบๆ มีเศษหินร่วงกระจาย ลักษณะและสีใกล้เคียงกับหอคอยหินมาก คาดว่าคงเป็นเศษหินจากยอดหอคอยที่หักลงมา ชิ้นใหญ่ๆ ยังพอมองเห็นได้บ้าง แต่ชิ้นเล็กๆ คงถูกดินและหญ้ากลบไปหมดแล้ว หอคอยหินแห่งนี้มีขนาดค่อนข้างใหญ่ ส่วนฐานของหอคอยมีขนาดพอๆ กับปราสาทของเจ้าชายทีเดียว โดยทั่วไปแล้ว สิ่งก่อสร้างแบบนี้มักมีห้องใต้ดินด้วย


ไลต์นิ่งรู้ว่าสิ่งที่เธอควรทำตอนนี้คือการจดตำแหน่งที่ตั้งของโบราณสถานไว้ แล้วกลับไปที่เมืองชายแดน


ประสบการณ์การผจญภัยในอดีตกำลังเตือนเธอว่า การสำรวจโบราณสถานอายุหลายร้อยปีเพียงลำพังไม่ใช่ความคิดที่ดีเลย เพราะลำพังแค่แก๊สพิษในห้องใต้ดินก็อันตรายพอที่จะคร่าชีวิตเธอได้แล้ว


แต่ไลต์นิ่งรู้สึกว่าตัวเองก้าวเท้าไม่ออก ความอยากรู้อยากเห็นกำลังกระซิบบอกเธอว่า เข้าไปดูสิ ดูแค่นิดหน่อยเท่านั้น เธอเงยหน้ามองท้องฟ้า ท้องฟ้าที่เคยสว่างใสเปลี่ยนเป็นมืดครึ้มแล้ว เห็นได้ชัดว่าฝนกำลังจะตกลงมา


เอาอย่างนี้ดีกว่า เธอบอกตัวเอง ไหนๆ ตอนฝนตกก็บินไม่สะดวกอยู่แล้ว ก็เข้าไปหลบฝนในหอคอยก่อนแล้วกัน จะได้ถือโอกาสสำรวจคร่าวๆ ไปด้วยเลย ต่อให้เจอห้องใต้ดิน เธอก็จะไม่เข้าไปคนเดียวเด็ดขาด


พอคิดได้ดังนั้น ไลต์นิ่งที่ทนความสงสัยใคร่รู้ไม่ไหวก็เดินไปยังทางเข้าหอคอยที่ถูกเถาวัลย์เกาะอย่างแน่นหนา เธอหยิบมีดเล็กๆ ที่เอวออกมาตัดเถาวัลย์เป็นช่องพอให้ตัวเองมุดเข้าไปได้ ประตูไม้หลังเถาวัลย์ผุพังไปนานแล้ว เธอจึงเข้าหอคอยได้โดยสะดวก


เนื่องจากยอดหอคอยหักไปแล้ว ข้างในหอคอยจึงสว่างพอจะมองเห็นทุกอย่างได้ชัดเจนโดยไม่ต้องใช้คบไฟ ไลต์นิ่งเดินสำรวจไปหนึ่งรอบ แต่ยังไม่พบอะไร สิ่งของและร่องรอยต่างๆ สูญสลายไปกับกาลเวลา นอกจากกำแพงที่สึกกร่อนจนไม่เหลือดีแล้ว ก็ไม่มีอะไรหลงเหลืออีก เธอสังเกตเห็นรูบนกำแพงที่เรียงกันขึ้นไปด้านบน คิดว่าคงเป็นโครงสร้างของบันได แต่ตอนนี้เธอไม่ยักเห็นบันไดสักขั้น


ทางที่ทอดไปยังห้องใต้ดินเด่นสะดุดตามาก มันอยู่ทางทิศตะวันตกเฉียงใต้ตรงกับทางเข้าหอคอยพอดี ไลต์นิ่งสงสัยว่าหากเธอมุ่งหน้าไปยังดินแดนร้างตามทิศทางนี้ เธอจะพบเมืองศักดิ์สิทธิ์ทาคิลาตามที่คัมภีร์โบราณบันทึกไว้หรือไม่


จังหวะนั้นเอง ฝนเม็ดเล็กๆ ก็ร่วงลงมาจากฟ้า หยดใส่จมูกของไลต์นิ่ง เธอจึงเดินหลบฝนไปทางห้องใต้ดิน พอเลี้ยวพ้นหัวมุมมา ก็เห็นประตูไม้บานหนึ่งปรากฏอยู่ตรงหน้า แม้ยังไม่ถึงขั้นพังทลาย แต่ก็เท่าที่เห็นก็ผุพังไปไม่น้อย แค่แตะเบาๆ ก็อาจแตกเป็นเสี่ยงๆ ได้


ไม่นานนัก ฝนที่ตกปรอยๆ ด้านนอกก็กลายเป็นฝนห่าใหญ่ เสียงน้ำฝนที่กระทบพื้นดังเปาะแปะค่อยๆ กลืนเป็นเสียงเดียวกัน เสียงแตกๆ บางๆ เปลี่ยนเป็นเสียงทึบหนักจนจับรายละเอียดไม่ได้ น้ำฝนไหลตามบันไดหินลงมาอย่างรวดเร็ว ไลต์นิ่งไม่อยากให้รองเท้าเปียก จึงลอยตัวขึ้นเหนือพื้นแล้วบินอย่างช้าๆ


ทันใดนั้น เธอก็ได้ยินเสียงร้องเบาๆ ลอยมากับเสียงฝน เสียงทั้งสองกลืนกันจนแทบแยกไม่ออก


ไลต์นิ่งขนลุกซู่ เธอมองไปรอบตัวอย่างหวาดๆ บนทางเดินแคบๆ มีเพียงเศษเถาวัลย์แห้งกระจายเกลื่อน เธออาศัยแสงสว่างอันน้อยนิดที่ส่องมาจากภายนอกค้นกระเป๋าที่เอว แล้วหยิบคบไฟกับหินเหล็กไฟออกมา ตั้งใจจะจุดไฟเพิ่มแสงสว่าง


ทว่าเสียงร้องเมื่อครู่กลับดังขึ้นอีกครั้ง คราวนี้เหมือนจะดังมาจากประตูไม้ด้านหลังเธอ ไลต์นิ่งตัวสั่นระริก กลับหลังหันอย่างรวดเร็ว คบไฟหลุดมือร่วงลงพื้น น้ำบนพื้นแตกกระเซ็น


ครั้งนี้เสียงนั้นดังชัดกว่าเดิมมาก เธอฟังออกว่าเป็นเสียงผู้หญิง


มีคนอยู่ในห้องใต้ดินหรือ ความคิดนี้ทำเอาไลต์นิ่งเหงื่อไหลท่วมหลัง จะเป็นไปได้อย่างไร! หอคอยหินนี่น่าจะมีอายุสี่ร้อยกว่าปีแล้วไม่ใช่หรือ มิหนำซ้ำยังอยู่ในป่าเร้นลับอีก นอกจากเธอแล้ว ใครจะมาที่นี่ได้


“ช่วยข้าด้วย...”


เสียงครั้งที่สามดังชัดเจนมาก มันมาจากหลังประตูไม้จริงๆ คล้ายกับกำลังขอความช่วยเหลือจากเธออยู่ ไลต์นิ่งกลืนน้ำลาย ทาบมือลงบนบานประตูแล้วผลักเบาๆ อย่างระมัดระวัง ประตูไม้ที่ทั้งเปียกและลื่นหงายไปด้านหลัง ก่อนจะล้มกระแทกพื้นดังโครม


เงาร่างสูงใหญ่ของใครบางคนพลันปรากฏขึ้นต่อหน้าเธอ!


ไลต์นิ่งรู้สึกเหมือนเลือดในกายพลันแข็งตัว ลักษณะของคนคนนั้นเหมือนปีศาจในภาพวาดของโซโรยาทุกประการ! ใต้แสงสลัวนั้น ปีศาจก็กำลังมองเธออยู่เหมือนกัน ร่างใหญ่ยักษ์โน้มมาด้านหน้าเล็กน้อย มือใหญ่ที่มีนิ้วเพียงสามนิ้วกำขวานแน่น คมขวานเปรอะเลือดสีแดงเข้มเป็นดวงๆ พริบตานั้น ไลต์นิ่งพลันนึกถึงภาพปีศาจอำมหิตไล่ฆ่าพี่น้องในสมาคมอย่างโหดเหี้ยมขึ้นมาทันที


“กรี๊ด... !” เธอกรีดร้องอย่างตกใจ เขวี้ยงหินเหล็กไฟในมือใส่อีกฝ่าย แล้วหันหลังบินพุ่งออกไป มุ่งหน้าฝ่าฝนไปยังเมืองชายแดนด้วยความเร็วสูงสุด


ทว่าไลต์นิ่งไม่ทันสังเกตว่า หลังจากที่หินเหล็กไฟก้อนนั้นกระแทกถูกอกปีศาจจนเกิดเสียงดังแล้ว บริเวณที่ถูกหินกระแทกก็ปรากฏรอยร้าวเล็กๆ กระจายออกไปจนทั่วตัวปีศาจ ร่างของปีศาจแตกสลายลงท่ามกลางรอยร้าวที่เพิ่มมากขึ้นทุกที กลายเป็นผงสีขาวปลิวหายไปกับสายลม


........................................


[Go To Next Chapter]( ./63.md)