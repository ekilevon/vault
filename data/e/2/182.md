##บทที่ 270 ถังก๊าซแรงดันสูง
หลังจากจบการประชุม โรแลนด์ก็เรียกบารอฟไว้
“เจ้าเองก็คงเห็นแล้ว เวลานี้ห้องปฏิบัติการเคมีและบริษัทอุตสาหกรรมแห่งเกรย์คาสเซิลกำลังต้องการคน นอกจากนี้ ข้ายังอยากผลิตสบู่กับน้ำหอมในปริมาณมากด้วย งานนี้ก็ต้องการคนจำนวนมากเช่นกัน” เจ้าชายพูดตรงๆ “กว่าชาวเมืองส่วนใหญ่จะสำเร็จการศึกษาขั้นต้นก็คงปีหน้า ข้าคำนวณดูแล้วก็ประมาณหกเจ็ดร้อยคนเท่านั้น ไม่เพียงพอต่อความต้องการแน่นอน ข้าต้องการคนมากกว่านี้”
“เช่นนั้นหากพวกเราเกณฑ์คนจากป้อม...”
“ไม่ได้หรอก” โรแลนด์ขัด “หลังจากที่ข้าสร้างเมืองแล้ว ป้อมกับเมืองชายแดนก็จะเชื่อมเป็นอาณาเขตเดียวกัน ทำเช่นนั้นก็เหมือนควักเงินจากกระเป๋าซ้ายไปใส่กระเป๋าขวานั่นล่ะ ข้าต้องการคนจากนอกดินแดนตะวันตกมากกว่า”
“เอ่อ...” บารอฟพูดอย่างลำบากใจ “กระหม่อมเกรงว่าจะหาได้ยากน่ะสิพ่ะย่ะค่ะ คงไม่มีผู้ปกครองเมืองไหนยอมให้พวกเราแย่งคนไปง่ายๆ แน่ๆ”
“พวกเราจะไม่แย่งคนจากเมืองอื่นหรอก” โรแลนด์ใช้นิ้วจุ่มน้ำเย็นในแก้วแล้ววาดลงบนโต๊ะ “เจ้าสังเกตหรือไม่ว่า นับตั้งแต่สิ้นสุดเดือนแห่งปีศาจเป็นต้นมา เกรย์คาสเซิลก็ตกอยู่ในภาวะสงครามมาตลอด ทอว์ฟิคโจมตีดินแดนใต้หลายครั้ง เป็นเหตุให้เมืองอีเกิลถูกเผาจนวอดวาย หมู่บ้านและชุมชนโดยรอบก็พลอยเดือดร้อนไปด้วย ต่อมาก็ยกทัพไปตีดินแดนเหนือ ยึดดินแดนของดยุกเอซด้วยข้ออ้างว่าปราบกบฏอีก สุดท้ายจึงเป็นสงครามทางทะเลที่ดินแดนตะวันออก” เขาเคาะโต๊ะอย่างแรง ทิ้งรอยน้ำไว้เป็นแอ่งเล็กๆ “ทำให้เขตซีวินด์ เมืองวาเลนเซีย และป้อมปราการเรเวนได้รับผลกระทบอย่างใหญ่หลวง ยิ่งเมืองเล็กๆ แถบนั้นยิ่งไม่ต้องพูดถึง ดูจากจำนวนคนที่ลี้ภัยมายังเมืองหลวงก็รู้แล้วว่าความเสียหายครั้งนี้รุนแรงแค่ไหน”
“ฝ่าบาททรงหมายความว่า...” บารอฟผุดสีหน้าครุ่นคิด
“ถึงเวลาโฆษณาดินแดนตะวันตกแล้ว” เจ้าชายเขี่ยน้ำทั้งหมดมารวมกัน “ตลอดครึ่งปีมานี้ มีเพียงดินแดนตะวันตกเท่านั้นที่ยังสงบสุขอยู่ ไม่มีทั้งการบังคับเกณฑ์คนและภัยสงคราม โดยเฉพาะอย่างยิ่งข้อแรก...ทอว์ฟิคใช้ประชาชนทำสงครามอย่างโจ่งแจ้ง นั่นแปลว่าเขาจะต้องเกณฑ์คน หรือแม้กระทั่งปล้นชิงคนจากที่ต่างๆ แน่นอน ไม่มีใครรับประกันได้ว่าตัวเองจะกลายเป็นเหยื่อของเขาหรือไม่ ดังนั้นพวกเราจะเน้นโฆษณาเรื่องความสงบสุขและความปลอดภัยจากสงครามเป็นหลัก”
“กระหม่อมเข้าใจแล้วพ่ะย่ะค่ะ” บารอฟครุ่นคิด “ฝ่าบาททรงต้องการดึงดูดคนในหมู่บ้านและชุมชนอื่นๆ โดยการให้สัญญาว่าจะไม่บังคับเกณฑ์ทหารหรือแรงงาน ทั้งยังจะให้ที่อยู่อาศัย อาหาร และอาชีพที่มั่นคงใช่หรือไม่พ่ะย่ะค่ะ”
“ก็ประมาณนั้น” โรแลนด์พยักหน้ายิ้มๆ จุดเด่นของผู้ช่วยเจ้ากรมก็คือความหัวไวและเข้าใจอะไรได้ง่ายนั่นเอง “แล้วก็เน้นไปด้วยว่าคนที่รู้หนังสือจะได้รับค่าตอบแทนอย่างงาม ข้าคิดว่าน่าจะมีอัศวินหรือขุนนางที่ตกอับมาเสี่ยงดวงที่ดินแดนตะวันตกพอสมควร”
หมู่บ้านและเมืองเล็กๆ ส่วนใหญ่ก็อยู่ในอาณาเขตที่ดินของขุนนางทั้งนั้น หากเป็นเวลาปกติ ต่อให้ที่ดินแร้นแค้นเพียงใด หรือการบริหารย่ำแย่เพียงใด การมีที่ดินติดตัวไว้ก็ยังถือเป็นหลักประกันที่น่าอุ่นใจ แต่ในช่วงจลาจลที่ผู้คนพากันหนีหัวซุกหัวซุนนั้น การจะใช้ชีวิตแบบเดิมย่อมเป็นไปไม่ได้อยู่แล้ว เวลานี้ขอแค่มีปลายทางที่ปลอดภัย ไม่ว่าใครก็น่าจะหวั่นไหวทั้งนั้น อย่างไรเสียต่อให้ที่ดินไม่มีคนดูแล ก็ไม่มีใครมายึดได้อยู่ดี ไว้ผ่านช่วงวิกฤตไปได้เมื่อไร ค่อยหอบเงินและทหารรับจ้างกลับไปบริหารที่ดินเหมือนเดิมก็ยังไม่สาย
ส่วนเรื่องที่ว่าจะโฆษณาอย่างไรนั้น เขาคิดว่าอีกฝ่ายน่าจะมีวิธีอยู่แล้ว
“แต่ว่าฝ่าบาท หากทำเช่นนั้น พวกเราก็จะเสียค่าใช้จ่ายในการจัดการคนพวกนี้อีก อีกทั้งยังต้องนำเข้าเสบียงจากเมืองอื่นต่อไปด้วย” บารอฟพูดอย่างลังเล “หากเกิดอะไรขึ้นกับกลุ่มพ่อค้า เงินในคลังของพวกเราก็คงหายวับไปทันตา”
“อืม...ที่เจ้าพูดก็มีเหตุผลอยู่” โรแลนด์ลูบคาง ภารกิจที่สำคัญที่สุดสำหรับผู้ปกครองหน้าใหม่ก็คือการสร้างบารมีและความเชื่อมั่นในหมู่ประชาชน หากวันดีคืนดีเขาเกิดไม่มีเงินจ่ายค่าจ้างขึ้นมา สถานการณ์ที่กำลังไปได้สวยก็คงกลับตาลปัตรทันที “เอาอย่างนี้แล้วกัน เจ้าลองกลับไปเขียนแผนงานก่อน ประเดี๋ยวกลุ่มพ่อค้าตกลงซื้อขายเดือนต่อไปกับเมืองชายแดนแล้วมีเงินเข้าคลังเมื่อไร ค่อยว่ากันอีกที”
“น้อมรับพระบัญชาพ่ะย่ะค่ะ ฝ่าบาท” บารอฟยกมือแตะหน้าอก
หลังจากสั่งงานเรียบร้อยแล้วโรแลนด์ก็กลับมาที่ห้องทำงาน จากนั้นจึงเริ่มคิดว่าจะจัดการกับคำสั่งซื้อของมาร์เจอรีอย่างไรดี
ราคาบอลลูนลูกละหนึ่งพันเหรียญทองแพงกว่าราคาเครื่องจักรไอน้ำด้วยซ้ำ ทั้งๆ ที่ต้นทุนของมันถูกกว่ามาก ถุงบอลลูนผลิตโดยโซโรยา ส่วนเชือกป่านและตะกร้าสานก็ล้วนเป็นสินค้าราคาถูกทั้งสิ้น อันที่จริง โรแลนด์ได้ลองผลิตสินค้าตัวอย่างอย่างง่ายๆ ขึ้นที่โรงผลิตสรรพาวุธแล้ว นั่นคือบอลลูนไฮ​โดนเจนที่สามารถบรรทุกไลต์นิ่งและเมซีลอยขึ้นฟ้าได้นั่นเอง
หลังจากคิดอยู่หลายตลบ ในที่สุดเขาก็เขี่ยแผนการผลิตบอลลูนอากาศร้อนทิ้งไป...เนื่องจากแก๊สได้มาจากการกลั่นสลายถ่านหิน อุปกรณ์ของมันกินพื้นที่ค่อนข้างมาก งานผลิตก็จุกจิก แล้วไหนจะถ่านหินที่ต้องนำเข้าจากเมืองอื่นอีก ซึ่งหากสั่งผลิตในปริมาณน้อยก็ไม่คุ้มเงินแน่นอน เห็นได้ชัดว่าใช้ไฮโดรเจนสะดวกกว่าจริงๆ
สินค้าทดลองทำขึ้นจากผิวเคลือบน้ำหนึ่งด้าน หลังจากวาดเสร็จแล้วเผากระดาษด้านหลังทิ้งไป ก็จะได้ถุงบอลลูนที่เบาจนแทบไร้น้ำหนักและมีความเหนียวแน่นสูง จากการทดสอบพบว่า ถุงบอลลูนที่พองตัวแล้วสามารถกันน้ำ กันไฟ และกันแรงกระแทกได้ดี เมซีลองแปลงร่างเป็นนกชนิดต่างๆ แล้วจิกอย่างแรงก็ไม่ปรากฏรอยใดๆ มีแค่เข็มเท่านั้นที่สามารถแทงทะลุผิวเคลือบหนาหนึ่งมิลลิเมตรนี้ได้ เนื่องจากน้ำหนักของมันเบามาก มันจึงสามารถบรรทุกคนหนึ่งคนลอยขึ้นฟ้าได้ทั้งที่มีเส้นผ่านศูนย์กลางเพียงห้าเมตร
จุดที่ยากเพียงจุดเดียวก็คือการแก้ปัญหาเรื่องถังไฮโดรเจนแรงดันสูง
เขาไม่สามารถขายเครื่องกำเนิดไฟฟ้ากระแสตรงซึ่งสามารถผลิตไฮโดรเจนด้วยน้ำอิเล็กโทรไลต์ให้ใครได้ เพราะหากนำเครื่องกำเนิดไฟฟ้ามาต่อกับเครื่องจักรไอน้ำเมื่อไร มันก็จะสามารถเติมก๊าซให้บอลลูนไฮโดรเจนได้ทุกลูก เห็นได้ชัดว่าไม่คุ้มค่าแม้แต่น้อย หากคิดจะสูบเงินจากพวกมหาเศรษฐีอย่างต่อเนื่องล่ะก็ เขาก็ต้องมีถังไฮโดรเจนแรงดันสูงที่สามารถเติมก๊าซซ้ำได้
ตัวถังนั้นไม่มีอะไรซับซ้อน หากวัตถุดิบไม่พร้อมก็เพิ่มความหนาผนังเอา จะใช้เหล็กดิบหรือเหล็กอ่อนก็ได้ทั้งนั้น ตราบใดที่มีอันนาอยู่ เขาก็แปรรูปเหล็กได้สบายๆ ประเด็นสำคัญอยู่ที่การเติมก๊าซมากกว่า...ถังก๊าซในยุคหลังมีแรงดันอยู่ที่ยี่สิบเอ็มพีเอขึ้นไป ดังนั้นเขาจึงไม่สามารถเติมก๊าซด้วยที่สูบลมมือได้เลย ต่อให้มีแขนล่ำๆ สักสิบแขนก็เป็นไปไม่ได้ อย่างน้อยๆ ก็ต้องมีเครื่องเติมอากาศแรงดันสูงเสียก่อน ซึ่งหากแรงดันข้างในไม่พอ ก็ไม่มีทางเติมก๊าซได้เต็มถุงบอลลูนอยู่ดี
เครื่องเติมอากาศแรงดันสูงแบ่งออกเป็นชนิดลูกสูบและชนิดกังหัน อย่างแรกจัดอยู่ในประเภทเครื่องยนต์สันดาปภายใน อย่างหลังจัดอยู่ในประเภทเครื่องจักรกลกังหัน แต่ไม่ว่าจะอย่างแรกหรืออย่างหลัง ก็ต้องเสียเวลาและแรงงานในการสร้างทั้งนั้น จนกระทั่งตกเย็น โรแลนด์จึงคิดวิธีแก้ปัญหาที่ง่ายที่สุดออก นั่นก็คือถังที่สามารถเติมก๊าซได้เอง
เขาได้แรงบันดาลใจจากข่าวที่เคยเห็นก่อนย้อนเวลามา ร้านขายบอลลูนไฮโดรเจนข้างทางดัดแปลงถังเก็บก๊าซเหลวเพื่อใช้เก็บไฮโดรเจน ผลสุดท้ายคือเกิดระเบิดอย่างน่าอนาถ สาเหตุมาจากพ่อค้าผลิตไฮโดรเจนโดยอาศัยปฏิกิริยาระหว่างกรดซัลฟูริกเจือจางกับอลูมิเนียม แต่ไม่ได้คำนวณอัตราส่วนให้ดี จึงทำให้แรงดันในถังสูงเกินไป ส่งผลให้ถังบวมและแตกออกในที่สุด
วิธีเติมก๊าซเองนั้นก็คือการใส่กรดซัลฟูริกเจือจางและโลหะที่ไวต่อปฏิกิริยาลงไปในถัง จนเกิดไฮโดรเจนมาแทนที่ โดยปกติแล้ว โลหะที่ห้องทดลองใช้บ่อยที่สุดก็คือสังกะสี ส่วนโลหะที่ผลิตไฮโดรเจนได้มากที่สุดก็คืออลูมิเนียม ทว่าโลหะทั้งสองชนิดนี้ยังไม่มีในยุคนี้ ดังนั้น โรแลนด์จึงตั้งใจจะใช้เหล็กมาทำปฏิกิริยาแทน...ลูเซียสามารถแยกเหล็กซึ่งมีความบริสุทธิ์สูงได้ ส่วนปัญหาเรื่องความเร็วในการทำปฏิกิริยาในอุณหภูมิห้องนั้น ก็อาจแก้ไขได้โดยการเพิ่มความร้อนและเพิ่มพื้นที่สัมผัส (เช่นแผ่นเหล็กหรือผงเหล็ก) นอกจากนี้ เขายังจะเคลือบผิวเคลือบในถังอีกชั้นเพื่อป้องกันกรดกัดถังด้วย
พอคิดถึงตรงนี้ โรแลนด์ก็วาดแบบร่างลงบนกระดาษทันที...เพื่อป้องกันก๊าซรั่ว ถังก๊าซที่ว่านี้จึงไม่ควรผลิตจากชิ้นส่วนหลายชิ้น ดังนั้นตัวถังจึงถูกออกแบบให้เป็นชิ้นเดียวกันทั้งหมด ที่ปากถังมีรูเกลียวนูนขึ้นมาสำหรับใส่วาล์ว
เมื่อใส่ตัวทำปฏิกิริยาลงไปแล้วบิดวาล์วจนแน่น ก๊าซที่ถูกผลิตขึ้นมาอย่างต่อเนื่องก็จะไม่มีที่ระบายออก แรงดันในถังก็จะเพิ่มขึ้นอย่างมหาศาล เวลาใช้เพียงแค่บิดวาล์วออก ไฮโดรเจนก็จะไหลเข้าไปในถุงบอลลูนทันที จะเติมซ้ำกี่รอบก็ไม่มีปัญหา เพียงแค่แกะวาล์วออก เป่าน้ำให้แห้ง และทำความสะอาดคราบไอร์ออนซัลเฟตข้างในให้เรียบร้อย ก็สามารถกรอกตัวทำปฏิกิริยาลงไปใหม่ได้แล้ว
กรดซัลฟูริกเจือจางก็เป็นผลิตภัณฑ์ที่ได้จากการเล่นแร่แปรธาตุเหมือนกัน ดังนั้นค่าเติมก๊าซจึงต้องสูงพอควร
อย่างนั้นก็ครั้งละห้าสิบเหรียญทอง เติมสิบครั้งแถมหนึ่งครั้งแล้วกัน โรแลนด์คิด
........................................






[Go To Next Chapter]( ./183.md)