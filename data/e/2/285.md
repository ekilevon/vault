##บทที่ 373 ตลาดนัดและเบาะแส
เฟร์รานที่ยืนอยู่หลังภรรยากำลังยิ้มมองเธอเลือกสินค้าจากแผงลอยอย่างตั้งอกตั้งใจ
ทุกครั้งที่ซื้อของ สายตาของเอรินจะดูจริงจังกว่าปกติเสมอ
“อันที่จริง...เนื้อทุกชิ้นก็ขายตามน้ำหนักทั้งนั้น เลือกชิ้นไหนก็เหมือนกันกระมัง”
“ไม่ได้!” เธอปฏิเสธอย่างเด็ดขาด “ท่านชอบกินเนื้อไม่ติดมันนี่นา แต่ถ้าไม่มีมันติดเลย เวลาต้มก็จะไม่หอม ซี่โครงหมูที่ดีจะต้องมีทั้งส่วนติดมันและไม่ติดมัน ต่อให้หั่นแล้วเอาไปทอดก็ยังอร่อยอยู่ เพราะฉะนั้น ข้าต้องตั้งใจเลือกอย่างดีที่สุด”
เฟร์รานหลุดหัวเราะออกมา “ก็ได้ เช่นนั้นเจ้าค่อยๆ เลือกเถอะ เดี๋ยวข้าจะไปซื้อข้าวสาลีก่อน ตรงนั้นมีคนต่อแถวนานแล้ว เจ้าซื้อเสร็จแล้วค่อยไปหาข้าดีหรือไม่”
“อืม” เอรินตอบเขาโดยไม่เงยหน้า
เขาส่ายหน้าอย่างจนใจ ก่อนจะหันหลังเดินไปที่ร้านขายข้าวสาลีในตลาดชาวบ้าน
พอหิมะเริ่มตก เจ้าชายก็สั่งให้คนตั้งเพิงไม้บังลมขึ้นรอบๆ ตลาด ทั้งยังแปะประกาศด้วยว่า ที่นี่เปิดให้บริการในฤดูหนาว
นั่นหมายความว่า เมืองชายแดนจะยังมีอาหารขายอย่างต่อเนื่องตลอดเดือนแห่งปีศาจอันยาวนาน
แน่นอนว่าสำหรับชาวเมืองแล้ว มาตรการนี้สร้างความอุ่นใจได้ไม่น้อยเลย
ร้านขายข้าวสาลีมีลูกค้าเยอะกว่าแผงขายเนื้อมาก ที่หน้าโต๊ะเก็บเงินมีคนต่อแถวยาวเป็นหางว่าว ไม่ไกลออกไปมีสมาชิกกองลาดตระเวนในชุดเครื่องแบบสีดำสองคนคอยดูแลความสงบเรียบร้อยอยู่ แต่ในเมืองชายแดนแห่งนี้ พวกเขามีชื่อเรียกอีกชื่อว่า ตำรวจ
เฟร์รานเริ่มชินกับโครงการแปลกๆ ทั้งหลายแหล่ของเจ้าชายแล้ว แค่เรื่องเปลี่ยนชื่อเรียกแค่นี้ไม่นับว่าประหลาดอะไร เขารู้ดีว่ากองลาดตะเวนมีภาพลักษณ์ไม่ต่างจากอันธพาลในสายตาชาวเมืองส่วนใหญ่ การเปลี่ยนชื่อเรียกจะช่วยเปลี่ยนความรู้สึกของชาวเมืองได้
“ท่านชิลต์ สวัสดี” คนที่กำลังต่อแถวอยู่จำเขาได้ “ท่านก็มาซื้อข้าวสาลีเหมือนกันหรือ”
“มาแทรกข้าดีกว่า”
“ข้าให้ที่ท่าน”
“ไม่ ไม่ต้องหรอก” เฟร์รานโบกมือแล้วเดินไปต่อท้ายแถว “ขอบใจพวกเจ้ามาก”
“ท่านนี่เป็นขวัญใจทุกคนจริงๆ” ชายวัยกลางคนที่ยืนอยู่หน้าเขายิ้มว่า “สมแล้วที่เคยเป็นอัศวินอันดับหนึ่งแห่งดินแดนตะวันตก”
เฟร์รานชะงักไปเล็กน้อย “เจ้ารู้หรือว่าเมื่อก่อนข้า...”
“ฮ่าๆๆ แน่นอนอยู่แล้ว ก็ไม่ใช่ความลับอะไรนี่” อีกฝ่ายลูบคางว่า “ลูกชายและลูกสาวข้าปลื้มท่านมากเชียวล่ะ พอเจ้าเนท ลูกชายคนโตข้ารู้ประวัติท่าน ก็ร่ำร้องจะเป็นอัศวินให้ได้”
“เรื่องพวกนั้นเป็นอดีตไปแล้วล่ะ” เขาส่ายหน้า “และเจ้าชายก็ไม่ทรงต้องการอัศวินแล้ว”
“ก็พวกเรามีกองทัพที่หนึ่งแล้วนี่” ชายวัยกลางคนพูดอย่างไม่คิดมาก “หากเป็นเมื่อก่อนล่ะก็ ข้าคงไม่กล้าคุยกับท่านแบบนี้หรอก”
ก็จริง สมัยที่เขายังเป็นอัศวินของดยุกนั้น ชาวเมืองส่วนใหญ่ถึงกับไม่กล้าสบตาเขาตรงๆ ด้วยซ้ำ แม้ลับหลังเขาจะเอ่ยวาจาชื่นชมและเคารพเขาอย่างไร แต่คนส่วนใหญ่ก็ยังกลัวเขาอยู่ดี คนที่กล้าสบตาและพูดจาตรงไปตรงมากับเขาโดยไม่สนใจเรื่องฐานะก็มีเอรินเพียงคนเดียว...การพบกันครั้งแรกที่โรงละครตอนนั้น ทำให้เขาพบบ้านของหัวใจในที่สุด
ตอนที่รบแพ้แล้วถูกจับตัวมาเมืองชายแดนนั้น เขายังคิดว่าตัวเองคงแค่เปลี่ยนเจ้านายเฉยๆ แต่คิดไม่ถึงเลยว่าสุดท้ายแล้ว เขาจะกลายมาเป็นอาจารย์ที่ให้ความรู้ประชาชนได้ มิหนำซ้ำยังได้รับความเคารพจากทุกคนเหมือนเดิมด้วย
ความเคารพนี้ให้ความรู้สึกที่ต่างจากความเคารพที่เขาเคยได้รับตอนเป็นอัศวินมาก ทุกคนจะไม่หลบลี้หนีหน้าเขา แต่จะพยายามเข้าใกล้เขาให้มากที่สุด...หากเทียบกับความเคารพที่มาพร้อมกับระยะห่างแล้ว อย่างหลังก็ทำให้เฟร์รานรู้สึกอบอุ่นและพึงพอใจกว่ามาก
บางที เขาอาจไม่เหมาะจะเป็นอัศวินก็ได้
…
ผ่านไปประมาณสิบห้านาที ก็ถึงตาของเฟร์ราน
“บัตรประชาชน” เจ้าหน้าที่พูดขึ้นแล้วก็พลันชะงักไป “อาจารย์เฟร์ราน”
“เบ็ตตี้” เขาเองก็ประหลาดใจเหมือนกัน ที่แท้ เด็กผู้หญิงที่ยืนอยู่หลังโต๊ะเก็บเงินก็คือนักเรียนชุดแรกของเขาที่เพิ่งเรียนจบไป จากนั้นเฟร์รานก็เดาเรื่องราวได้อย่างรวดเร็ว เขาพูดอย่างดีใจว่า “เจ้าได้งานในสำนักงานเมืองหรือ”
“ใช่แล้ว” เธอผุดสีหน้าชื่นมื่น ก่อนจะโค้งศีรษะทำความเคารพเขาเหมือนตอนเรียนหนังสือ “ตอนนี้ข้าฝึกงานอยู่ในกองเกษตรของสำนักงานเมือง”
เฟร์รานไม่อยากให้คนข้างหลังรอนาน จึงยื่นบัตรประชาชนและเงินอีกหกเหรียญเงินให้เธอไป “ข้าขอข้าวสาลีถุงกลางหนึ่งถุง”
“รับทราบ!” เธอจดชื่อลงในสมุด แล้วหันไปตะโกนบอกคนข้างหลัง ไม่นานนักก็มีคนงานเดินแบกข้าวสาลีจากในคลังเก็บสินค้ามาวางบนโต๊ะ ที่นี่ไม่อนุญาตให้ลูกค้าเลือกหรือตรวจสอบสินค้า ข้าวสาลีแต่ละถุงถูกบรรจุมาดีแล้ว โดยจะแบ่งออกเป็นขนาดเล็ก กลาง และใหญ่ตามน้ำหนัก ข้าวสาลีถุงเล็กสามารถเลี้ยงคนสองคนได้ประมาณหนึ่งเดือน ราคาอาหารที่ขายที่นี่เป็นราคาตายตัวซึ่งแทบไม่มีวันเปลี่ยนแปลงเลย ลูกค้าจะต้องแสดงบัตรประชาชนเพื่อซื้ออาหาร และจะซื้อได้ในปริมาณจำกัดเท่านั้น เฟร์รานรู้ดีว่ามาตรการนี้ถูกเขียนขึ้นเพื่อป้องกันคนกักตุนอาหาร มิฉะนั้น ประชาชนที่ต้องการอาหารจริงๆ ก็อาจไม่มีอาหารกินได้
“อาจารย์ ไว้วันไหนท่านว่างก็แวะมาบ้านข้าได้นะ” เบ็ตตี้ส่งบัตรประชาชนคืนให้เขา
“อืม” เฟร์รานยิ้มรับ ก่อนจะแบกถุงข้าวสาลีเดินไปอีกด้านเพื่อหลีกทางให้คนข้างหลัง จนป่านนี้แล้ว เอรินก็ยังไม่ปรากฏตัว สงสัยคงจะไปเลือกซื้อสินค้าอย่างอื่นต่ออีกตามเคย เขาวางถุงข้าวสาลีลงบนที่ที่แห้งและมองเห็นได้ง่ายแห่งหนึ่ง จากนั้นจึงนั่งพักสักครู่
ทันใดนั้น เขาก็เห็นเงาสีน้ำเงินฉายวาบผ่านไป
อัศวินแสงอรุณตกตะลึง เผลอมองตามเงานั้นไปโดยไม่รู้ตัว จากนั้นก็ถึงกับสั่นสะท้านไปทั้งร่าง...นั่นเป็นเงาของหญิงสาวที่มีใบหน้างดงามจับใจ ผมสีน้ำเงินที่หาได้ยากยิ่งของเธอนั้น มองปราดเดียวก็ไม่มีวันลืมเลือนได้ เฟร์รานรู้สึกเหมือนเลือดในกายแทบจะแข็งตัวในพริบตา ไม่ใช่เพราะอีกฝ่ายมีรูปโฉมที่โดดเด่นเกินใคร แต่เพราะ...เขาเคยเห็นภาพความสง่างามนี้ในโถงใหญ่ประจำตระกูลมาก่อน
ตอนเด็กๆ เขาเคยถามบิดาอยู่หลายครั้งว่า คนที่อยู่ในภาพแขวนภาพแรกบนกำแพงโถงเป็นใคร แต่บิดากลับปิดปากเงียบ เธอเป็นผู้หญิงแน่นอน แต่ตำแหน่งภาพของเธอกลับอยู่หน้าบรรพบุรุษคนอื่นๆ ทั้งหมด เขาเคยได้ยินบิดาพูดถึงอีกฝ่ายแค่ตอนเมาเท่านั้น
หากเขาจำไม่ผิดล่ะก็ คนที่อยู่ในภาพวาดก็คือผู้ก่อตั้งตระกูลชิลต์นั่นเอง
แต่นั่น...จะเป็นไปได้อย่างไร
“ขอโทษนะ ปล่อยให้ท่านรอนานไปหน่อย” เสียงของเอรินดึงเขาออกจากภวังค์ที่สับสน “พอดีข้าเลือกไข่ต่อน่ะ แล้วก็ซื้อเนยถุงเล็กกลับมาด้วย ท่านซื้อข้าวสาลีเสร็จแล้วใช่หรือไม่”
“อืม” เฟร์รานตอบทั้งที่ใจไม่อยู่กับเนื้อกับตัว
จนกระทั่งกลับมาถึงบ้านแล้ว เขาก็ยังคิดถึงแต่ภาพวาดนั้น ภาพของหญิงสาวคนนั้นยังคงวนเวียนไม่จางหาย...เหตุใดเขาจึงพบบรรพบุรุษของตระกูลชิลต์ในเมืองชายแดนได้
หลังจากลังเลอยู่ครู่ใหญ่ เขาก็ตัดสินใจว่าจะต้องกลับไปที่ป้อมปราการลองซองอีกครั้ง
ตอนที่เฟร์รานบอกเอรินว่าจะกลับป้อมนั้น ฝ่ายหลังก็เลิกคิ้วว่า “ท่านตัดขาดกับครอบครัวไปแล้วไม่ใช่หรือ เหตุใดจึงต้องกลับไปอีกเล่า”
“เอ่อ...เพราะ” เขาพูดอย่างลังเล “เพราะมีธุระน่ะ”
“เรื่องสิทธิ์ในการสืบทอดมรดกหรือ” เอรินเอียงศีรษะถาม “ไม่สิ อย่าบอกนะว่าเป็นเรื่อง...ผู้หญิง”
“แค่กๆๆ” เฟร์รานเบือนหน้าไปอีกทาง “จะเป็นไปได้อย่างไร!”
“แต่สายตาท่านบอกข้าว่า ท่านกำลังโกหก” เธอกดร่างอัศวินแสงอรุณลงกับเก้าอี้ แล้วมองเขาจากตำแหน่งที่สูงกว่า “ท่านสัญญากับข้าแล้วว่าจะเป็นอัศวินของข้า และข้าก็เชื่อว่าท่านไม่มีวันทรยศคำสัญญาของตัวเอง ดังนั้นข้าถึงได้สงสัยนัก...แล้วอีกอย่าง ท่านมีเรื่องอะไรที่บอกข้าไม่ได้ด้วยหรือ พวกเราเคยสัญญากันที่โรงนานอกป้อมแล้วนี่ว่าจะไม่มีเรื่องปิดบังกัน”
ดวงตาของเธอใสแจ๋วแวววาว ไม่ว่ายามใดเธอก็พร้อมจะเคียงข้างเขาเสมอ ทั้งในยามดีและยามร้าย...ทั้งที่ผ่านความยากลำบากมามากมาย เอรินก็ยังไม่เปลี่ยนแปลง
เฟร์รานสูดหายใจลึกแล้วดึงเธอมากอดแนบอก ก่อนจะเล่าสิ่งที่ตนสงสัยให้เธอฟังเบาๆ
“ที่แท้ก็อย่างนี้นี่เอง” พอฟังอีกฝ่ายเล่าจบ เอรินก็พยักหน้า “เช่นนั้นท่านก็ไปเถอะ”
“เจ้า...เชื่อข้าหรือ” อันที่จริง แม้แต่เขาเองก็ยังไม่อยากเชื่อเรื่องราวที่พิลึกพิลั่นแบบนี้เลย หนึ่งในบรรพบุรุษของเขาจะมีชีวิตมาถึงตอนนี้ได้อย่างไร
“แน่นอนสิ” เธอกะพริบตา “เพราะครั้งนี้ท่านไม่หลบตาข้านี่”
………………………………….




[Go To Next Chapter]( ./286.md)