##บทที่ 213 แผนผังเรือกลไฟ
สี่วันต่อมา เรือของกลุ่มพ่อค้าก็ชักใบแล่นออกจากท่า


ทาซาและทหารจากกองทัพที่หนึ่งอีกหนึ่งร้อยคนก็โดยสารเรือไปยังเมืองหลวงด้วย


ไม่กี่วันก่อนหน้านี้ โรแลนด์กับมาร์เจอรีทำสัญญาตกลงกันว่า ทาซาสามารถเบิกเงินที่ร้านค้าของเธอได้มากเท่าที่ต้องการ โดยเงินก้อนนี้จะถูกหักออกจากค่าเครื่องจักรไอน้ำ นอกจากนี้ โรแลนด์ยังต้องจ่ายค่าดอกเบี้ยอีกร้อยละสิบด้วย


ดินประสิวและแร่ที่อีกฝ่ายนำมาครั้งนี้มีปริมาณมากกว่าครั้งก่อนถึงสองเท่า แต่เมื่อหักลบกับค่าดัดแปลงเรือแม่น้ำอีกสองลำแล้ว ก็ยังเหลือเงินอีกสองพันสองร้อยกว่าเหรียญทองเข้ากระเป๋าโรแลนด์ รายได้จำนวนนี้ไม่มีทางเกิดขึ้นได้เลยในช่วงเดือนแห่งปีศาจ...เพราะต่อให้ขายแร่ได้ตลอดเดือน รายได้ที่ได้ก็ยังไม่ถึงสามร้อยเหรียญทองอยู่ดี


หลังจากที่ขบวนพ่อค้าจากไปแล้ว ก็ถึงเวลาที่เมซีต้องจากเมืองชายแดนไปชั่วคราวเหมือนกัน


เธอต้องบินไปแจ้งข่าวของดินแดนตะวันตกที่ฟยอร์ดตามที่ตกลงไว้กับแอชเชส


โรแลนด์เขียนจดหมายฉบับยาวฝากเธอไปด้วย เนื้อหาในนั้นไม่เพียงแต่ขอให้ทั้งสองฝ่ายร่วมมือกันเท่านั้น แต่ยังขอให้เจ้าหญิงลำดับที่ห้าส่งแม่มดที่พอจะช่วยเขาได้มาช่วยเขาด้วย ในจดหมายฉบับนั้น เขาไม่ได้แสดงท่าทีข่มอีกฝ่ายในฐานะพี่ชายเลย เขาเพียงแต่ยื่นข้อเสนอในฐานะผู้ปกครองเมืองชายแดนและผู้กุมอำนาจเหนือดินแดนตะวันตกเท่านั้น แม้โอกาสที่อีกฝ่ายจะตอบรับเขานั้นน้อยเต็มทน แต่เขาก็ยังอยากลองดูสักครั้ง...อย่างไรเสีย การเขียนหนังสือเพิ่มอีกไม่กี่ตัวก็ไม่ได้กินเวลามากมายอะไร


สถานที่อำลาอยู่ที่สวนหลังปราสาท แม่มดทั้งหมดมารวมตัวกันที่นี่ครบแล้ว


ไนติงเกลให้ปลาแห้งเธอหนึ่งถุงเล็ก ส่วนไลต์นิ่งให้พริกไทยเธออีกหนึ่งห่อ


แม้มดคนอื่นๆ เข้าไปลูบขนเธอและกอดลาเธอด้วยสีหน้าอาลัยอาวรณ์...คล้ายกับจะจากกันตลอดกาลอย่างไรอย่างนั้น


“วางใจได้!” เธอเงยหน้าขึ้น “แล้วข้าจะรีบกลับมา!”


“แล้วถ้าเจ้าหญิงทิลลีไม่ทรงปล่อยเจ้ากลับมาเล่า จะทำอย่างไร” ไลต์นิ่งพูดอย่างกังวล


“เอ่อ...” นกพิราบหดคอคิดสักครู่ก่อนจะสะบัดหาง “เช่นนั้นข้าก็จะแอบบินกลับมา!”


“ถือว่าพวกเราตกลงกันแล้วนะ” สาวน้อยพูดอย่างจริงจัง “ถ้าเจ้ากลับมา ข้าจะจับนกฝูงใหญ่มาย่างให้เจ้ากินเลย แล้วก็รังผึ้งที่พวกเราเจอเมื่อครั้งก่อนด้วย ข้าจะรอเจ้ากลับมาแหย่พร้อมกัน”


“รับทราบ!” เธอพยักหน้ารัว “ตกลงตามนี้!”


เขาจะพูดอะไรได้อีก โรแลนด์ยืนทึ่งอยู่อีกด้าน แค่เดือนเดียวก็ดึงเมซีมาเป็นพวกได้แล้ว ทำได้ดีมาก ไลต์นิ่ง!


“เช่นนั้นลาก่อนนะทุกคน!” เมซีสยายปีกแข็งแรง แล้ววิ่งบนพื้นสักครู่ก่อนจะทะยานขึ้นฟ้าอย่างช้าๆ เธอบินวนอยู่สองรอบก่อนจะค่อยๆ หายตัวไปทางทิศตะวันออกเฉียงใต้


“หวังว่านางคงไปถึงจุดหมายอย่างปลอดภัยนะ” โรแลนด์มองดูเมซีที่บินอย่างเชื่องช้าแล้วอดเป็นห่วงไม่ได้


“ไม่มีปัญหาหรอกเพคะ” ไลต์นิ่งพูดอย่างมั่นใจก่อนจะเอียงศีรษะไปอีกด้าน “คิดว่านะ...เพคะ”


หลังจากส่งเมซีไปแล้ว โรแลนด์ก็กลับมาทำงานอันวุ่นวายอีกครั้ง


ครั้งนี้ เขาจะต้องวาดแผนผังสำหรับดัดแปลงเรือสองลำที่กลุ่มพ่อค้าอ่าวเครสเซนต์มูนทิ้งไว้...เรือสองลำนี้จะกลายเป็นเรือกลไฟที่ใช้ไอน้ำขับเคลื่อนเป็นครั้งแรกในโลก


เนื่องจากเรือประเภทนี้ใช้พลังงานจากแหล่งเดียว ดังนั้นจึงไม่จำเป็นต้องมีกระปุกเกียร์ เขาสามารถต่อเพลาของเครื่องจักรไอน้ำเข้ากับวงล้อใบพายได้เลย โรแลนด์ควบคุมความเร็วเรือโดยการใช้ท่อส่งไอน้ำหลายท่อควบคุมปริมาณไอน้ำ เวลาที่อยากลดความเร็วหรือหยุดเรือ ก็แค่ปิดท่อส่งไอน้ำเพื่อให้ไอน้ำส่วนเกินถูกระบายออกจากช่องระบายไอน้ำ เวลานี้เตาจะยังคงเผาไหม้อยู่ หากต้องการเร่งความเร็วใหม่ก็สามารถทำได้โดยสะดวก


หลักการนี้ไม่มีอะไรซับซ้อน โรแลนด์วาดโครงสร้างคร่าวๆ ออกมาอย่างรวดเร็ว แต่ถ้าจะให้แม่นยำจริงๆ ก็ต้องไปวัดขนาดที่แน่นอนที่สถานที่จริงอีกที


ทันใดนั้น อันนาก็เดินหอบหนังสือเข้ามาในห้องทำงาน


“มีอะไรหรือ” เขาวางพู่กันก่อนจะฉีกยิ้มโดยไม่รู้ตัว


“หม่อมฉันอ่านเล่มนี้จบแล้วเพคะ” เธอวางหนังสือลงบนโต๊ะ หนังสือเล่มนั้นคือ ‘พื้นฐานทฤษฎีวิทยาศาสตร์ธรรมชาติ’


รอยยิ้มของโรแลนด์พลันชะงักไป เร็วเกินไปไหม เธอใช้เวลาแค่ไม่กี่เดือนก็อ่านฟิสิกส์กับคณิตศาสตร์ระดับมัธยมปลายจบแล้วหรือนี่ เขาไม่ได้ถามอีกฝ่ายว่าอ่านเข้าใจหรือไม่ เพราะถ้าอันนาอ่านจบได้ก็แปลว่าเข้าใจทั้งหมด มิฉะนั้นเธอจะต้องอ่านซ้ำไปซ้ำมาจนกว่าจนเข้าใจ หรือไม่ก็มาถามเขาแล้ว


“แผนผังที่ฝ่าบาททรงวาดนี่คือการใช้เครื่องจักรไอน้ำมาเป็นกำลังขับเคลื่อนแทนใบเรือหรือเพคะ” อันนาเบนความสนใจไปที่ภาพร่างบนโต๊ะทันที “แต่ว่า...”


“แต่ว่าอะไร”


“ล้อสองล้อนี่คงทำหน้าที่พายกระมัง เวลาหมุนสร้างแรงขับเคลื่อนได้ก็จริง แต่โผล่ออกมาข้างนอกกว่าครึ่งแบบนี้ ก็เท่ากับเสียพลังงานส่วนหนึ่งไปเปล่าๆ เหตุใดจึงไม่ให้มันอยู่ใต้น้ำทั้งหมดเพคะ”


“...” โรแลนด์อึ้ง ไม่รู้จะพูดอย่างไรดี บนโลกนี้ไม่มีใครมีความรู้ติดตัวมาตั้งแต่เกิด หรือพูดอีกอย่างก็คือ เธอแสดงความเห็นเมื่อครู่นี้ได้ทั้งที่เห็นรูปวาดแค่ปราดเดียวนั่นเอง เขาพลันรู้สึกสนใจขึ้นมาทันที “เช่นนั้นเจ้าว่าควรทำอย่างไร”


อันนาคิดสักครู่ก็หยิบพู่กันมาวาดรูปบนกระดาษ


โรแลนด์ลูบคางพลางมองเธอที่ตั้งใจวาดรูปอย่างสนใจ...ผมม้าที่หลุดจากตัวหนีบผมแกว่งไปตามอากัปกิริยาของเธอ ขนตายาวขยับไหวเป็นระยะ พวงแก้มขาวผ่องผุดสีแดงระเรื่อเป็นธรรมชาติ แม้ว่ามองจากมุมนี้จะเห็นได้แค่ใบหน้าด้านข้างของเธอ แต่เมื่อมีแสงสว่างจากด้านหลังคอยขับดุน เส้นโค้งที่ไล่ตั้งแต่จมูกมาจนถึงคางและต่อไปยังลำคอก็ยิ่งทวีความงดงามและอ่อนช้อย


“กินปลาแห้งไหม” ไนติงเกลโผล่มายื่นมือแทรกกลางระหว่างคนทั้งสอง


“อืม” อันนาพยักหน้า แล้วอมปลาแห้งที่ฝ่ายหลังส่งให้ “ขอบคุณ”

โรแลนด์ที่ถูกบังสายตาส่งเสียงกระแอมสองที ก่อนจะเลื่อนสายตาไปที่ภาพวาดบนโต๊ะอย่างจำใจ


ตอนแรก อันนาพยายามย้ายวงล้อใบพายลงไปใต้น้ำทั้งหมด แต่หากทำอย่างนั้น ก็จะทำให้มองไม่เห็นตำแหน่งวงล้อเวลาเรือเข้าฝั่ง เป็นเหตุให้เรือชนกับท่าเรือหรือสะพานท่าเรือได้ง่าย


ต่อมา เธอก็ย้ายวงล้อใบพายไปที่ท้ายเรือ...ซึ่งก็เป็นวิธีที่พบเห็นได้บ่อย แต่ว่าระบบการส่งกำลังนั้นยุ่งยากพอตัว อย่างไรเสียเครื่องจักรไอน้ำที่เทอะทะก็ไม่เหมาะจะวางไว้ที่ท้ายเรือ เพราะหากทำอย่างนั้น เพลาขับกับชุดเฟืองก็จะกินพื้นที่เรือไปมาก


ตอนที่โรแลนด์เห็นแผนผังฉบับใหม่ที่เธอวาดนั้น ก็อดทึ่งระบบความคิดอันเฉียบแหลมของเธอไม่ได้


ภาพร่างที่อันนาร่างออกมานั้นใกล้เคียงกับระบบใบจักรชนิดเพลาเดี่ยวมาก เครื่องจักรไอน้ำตั้งอยู่ด้านล่างของลำเรือ เพลาขับยื่นออกไปนอกลำเรือใต้ระดับน้ำ ที่ปลายเพลาเป็นใบพายรูปสี่เหลี่ยมสี่ใบ ดูเผินๆ คล้ายกับกังหัน


“แบบนี้ไม่รู้ว่าใช้ได้หรือไม่” เธอพูดอย่างลังเล “ตามหลักแล้วแค่รักษาองศาของใบพายให้ได้ ก็จะเกิดแรงองค์ประกอบตามมา แต่ว่าหม่อมฉันลดวงล้อใบพายไปหนึ่งตัว ใบพายแค่สี่ใบอาจจะขับเคลื่อนเรือไม่ได้”


“ได้สิ แค่ปรับนิดหน่อยก็ได้แล้ว” โรแลนด์รับพู่กันมาจากอันนา แล้ววาดรูปทรงเดิมของใบจักร “เทียบกับทรงกังหันแล้ว ใบพายทรงนี้จะหมุนใต้น้ำได้ดีกว่า เจ้าคำนวณได้ถูกแล้ว แต่ว่าในสัญญาเขียนไว้ว่าให้ดัดแปลงเป็นเรือกลไฟ ดังนั้นพวกเราจึงต้องทำตามวิธีแรก...เรื่องนี้ไม่เกี่ยวกับองค์ความรู้ใดๆ แต่เป็นกลยุทธ์ทางการค้าล้วนๆ” เขาหยุดไปเล็กน้อย “ข้าจะไปวัดขนาดเรือแล้ว เจ้าจะไปกับข้าหรือไม่”


อันนากะพริบตาสีฟ้าครามคู่นั้น “เพคะ!”


เมื่อรู้ทฤษฎีแล้วก็ต้องพิสูจน์โดยการปฏิบัติ นี่คือวิธีเรียนรู้ที่ดีที่สุด


...


“ไนติงเกล”


อันนากับเจ้าชายเดินไปถึงหน้าประตูแล้ว เห็นไนติงเกลยังก้มมองแผนผังบนโต๊ะพวกนั้นจึงร้องถาม


“อืม พวกเจ้าไปกันก่อนเถอะ ประเดี๋ยวข้าจะตามไป”


หลังจากเทียบแบบร่างในมืออยู่หลายครั้ง ไนติงเกลก็ได้ข้อสรุปว่า พวกเขาก็แค่เปลี่ยนตำแหน่งวางวงล้อนี่นา


........................................




[Go To Next Chapter]( ./126.md)