##บทที่ 392 ความตั้งใจ
โรแลนด์เบิกตาโต “ใช้แม่มดที่ตายไปแล้วใช่...”
“ไม่ใช่” อีกฝ่ายขัดขึ้น “เลือดแม่มดก็ต้องใช้สดๆ เหมือนเลือดปีศาจนั่นล่ะ”
เขาได้ยินเสียงสูดปากของไนติงเกลที่อยู่ด้านหลัง
“นี่คือความลับสุดยอดของสถาบัน หลังจากที่พวกนางเริ่มทดลองได้ไม่นาน ข้าก็ออกจากหอคอยเมืองศักดิ์สิทธิ์ สิ่งเดียวที่ข้ารู้ก็คือ พวกนางใช้เลือดแม่มดสูงอายุมาผสมกับหินอาญาสิทธิ์แล้วกรอกใส่ร่างคนธรรมดา ทำให้เกิดความเปลี่ยนแปลงขึ้นภายในร่างกายของพวกเขา” เสียงของอกาธาเข้มขึ้นเล็กน้อย “และหากดูจากบันทึกที่เจ้าเจอแล้ว การทดลองครั้งนี้ก็น่าจะประสบผลสำเร็จด้วย”
“แล้วต้อง...ใช้เลือดมากเท่าไร”
“เกินครึ่งของร่างกายได้” คำตอบของแม่มดทำให้โรแลนด์เครียด “นอกจากนี้ เลือดที่ใช้ก็ต้องมาจากแม่มดคนเดียวกันด้วย มิฉะนั้น พลังวิเศษในเลือดก็จะหักล้างกันเอง ทำให้ประสิทธิภาพของมันลดลงอย่างมหาศาล” เธอหยุดไปเล็กน้อย “เจ้าเดาถูกแล้วล่ะ การทดลองแต่ละครั้งต้องสังเวยชีวิตแม่มดไปหนึ่งคน ในขณะที่คนธรรมดาก็มักทนต่อการกัดกร่อนของพลังวิเศษที่เจือจางแล้วไม่ได้ ช่วงแรกๆ ไม่มีใครรอดชีวิตมาได้สักคน สมาชิกจำนวนมากจึงเริ่มต่อต้านแนวคิดนี้ เพราะคิดว่าคนธรรมดาไม่สามารถรับพลังวิเศษได้ หากไม่ใช่เพราะอควาเรียสยังยืนยันความคิดเดิมล่ะก็ การทดลองนี้ก็คงไม่ดำเนินมาจนถึงปลายทาง”
“แต่ตอนนี้ศาสนจักรมีนักรบอาญาสิทธิ์จำนวนมาก...ทิลลีบอกว่า พวกเขาน่าจะมีนักรบอาญาสิทธิ์ประมาณห้าร้อยถึงหนึ่งพันคนได้” โรแลนด์ขมวดคิ้วว่า
“หากคำว่าผลลัพธ์ที่น่าประทับใจในบันทึกหมายถึง อัตราความสำเร็จในการสร้างนักรบอาญาสิทธิ์เพิ่มขึ้นเป็นร้อยละสิบล่ะก็ นั่นแปลว่าอย่างน้อยก็ต้องมีแม่มดตายไปครึ่งหนึ่ง และข้าก็คิดว่าคนพวกนั้นไม่น่าจะรวบรวมแม่มดสูงอายุได้มากขนาดนั้น”
ที่ศาสนจักรไล่ล่าและรับเลี้ยงแม่มด ก็เพราะต้องการเลือดสดๆ ของพวกเธอมาสร้างนักรบที่เเข็งเเกร่งเหนือมนุษย์หรือนี่ โรแลนด์รู้สึกว่ามือที่วางบนไหล่เขากำลังบีบเขาแน่น ให้ตายเถอะ แม่มดที่มีพลังอัศจรรย์นานาชนิดหลายร้อยชีวิตกลับต้องมาตายอย่างไร้ค่าที่เมืองศักดิ์สิทธิ์เฮอร์มีส มิหนำซ้ำยังถูกตราหน้าว่าเป็นคนใฝ่ต่ำและถูกคนดูแคลนอีก...องค์กรที่ไม่เจริญแบบนี้จะต้องถูกกำจัดทิ้ง แม้ว่าจุดมุ่งหมายของพวกเขาจะคือการต้านทานปีศาจก็ตาม
“เจ้าวางใจเถอะ ข้าจะหยุดยั้งพวกเขาเอง” โรแลนด์พูดเน้นทีละคำ
พออกาธาออกไปแล้ว ไนติงเกลจึงเผยตัวออกมาจากหมอกมายาแล้วเข่นเขี้ยวเคี้ยวฟันว่า “นึกไม่ถึงเลยว่านักรบอาญาสิทธิ์จะมีที่มาแบบนี้! หากศาสนจักรพัฒนามาจากสมาพันธ์จริง ผู้นำของพวกนางก็ต้องเป็นคนบ้าแน่ๆ!”
“ถูกต้อง” เขาถอนหายใจ “ในที่สุดก็รู้เสียทีว่าทำไมศาสนจักรถึงรับแต่ทารกและเด็กกำพร้าที่เป็นผู้หญิง พวกเขาแค่ต้องการรวบรวมวัตถุดิบในการสร้างกองทัพเท่านั้น แถมดีไม่ดี การใส่ร้ายแม่มดว่าเป็นสมุนปีศาจก็อาจเป็นส่วนหนึ่งในแผนการของพวกเขาด้วย...เพราะวิธีนี้ช่วยให้การสังหารแม่มดกลายเป็นเรื่องชอบธรรมขึ้นมาได้”
“...” ไนติงเกลไม่ได้พูดอะไร ทว่าใบหน้าเต็มไปด้วยความโกรธแค้น
โรแลนด์กุมมือเธอด้วยความเป็นห่วง “เจ้าคงไม่คิดจะ...”
“ไปคิดบัญชีกับศาสนจักรเพียงลำพังน่ะหรือ” เธอส่ายหน้า “หม่อมฉันไม่โง่ขนาดนั้นหรอกเพคะ หากศาสนจักรสามารถล่มสลายได้ด้วยน้ำมือแม่มดเพียงคนเดียวล่ะก็ ป่านนี้คงมีคนทำไปนานแล้วเพคะ”
เจ้าชายถอนใจด้วยความโล่งอก “ศาสนจักรสร้างนักรบอาญาสิทธิ์ขึ้นมาก็เพื่อเสริมสร้างกำลังตัวเองให้แข็งแกร่ง ดังนั้น พวกเขาคงไม่จับแม่มดที่มีพลังร้ายกาจไปสังเวยเลือดหรอก...หากเจ้าต้องสู้กับแม่มดที่จงรักภักดีต่อศาสนาจักรพวกนี้จริงๆ ต่อให้หลบอยู่ในหมอกมายาก็ใช่ว่าจะปลอดภัย ประเดี๋ยวข้าเปิดสงครามกับศาสนจักรเมื่อไร พวกเราค่อยอาศัยอานุภาพปืนของกองทัพที่หนึ่งจะดีกว่า เพราะไม่ว่าศัตรูจะเป็นอะไร ก็ไม่มีทางต้านทานกระสุนปืนได้ทั้งนั้น” เขาหยุดไปเล็กน้อย “ข้าบอกเจ้าแล้วนี่ว่า ในโลกใบใหม่ในอนาคตข้างหน้า แม่มดจะได้ใช้ชีวิตปกติที่ปราศจากความเคลือบแคลงใจดังเช่นคนธรรมดา”
“เพคะ” ไนติงเกลรับคำเบาๆ แล้วแนบหน้าผากลงกับศีรษะโรแลนด์ “หม่อมฉันเชื่อว่าฝ่าบาททรงทำได้เพคะ”
…
เวนดี้ส่งเปเปอร์กลับหอพักแม่มดแล้ว จึงกลับมายังปราสาทอย่างอิ่มเอมใจ
ระยะนี้ เธอรู้สึกเหมือนชีวิตเธอได้รับการเติมเต็มจริงๆ แม้ชีวิตที่ผ่านมาจะถือว่ามีความสุขดีอยู่แล้วก็ตาม แต่เธอก็มักรู้สึกเหมือนมีอะไรบางอย่างขาดหายไปเสมอ เวลานี้ ข้างกายเธอมีสาวน้อยที่ว่านอนสอนง่ายและเคารพนับถือเธอเพิ่มขึ้นมาอีกคน ไม่มีอะไรจะน่าปลื้มใจไปกว่านี้อีกแล้ว
ตอนนี้เข้าฤดูหนาวแล้ว นี่เป็นช่วงเวลาที่มีแม่มดตื่นรู้มากที่สุด ไม่แน่ว่าอีกสักสองสามเดือนข้างหน้า อาจจะมีแม่มดหน้าใหม่มาเข้าสโมสรแม่มดเพิ่มก็ได้ ถึงตอนนั้น เธอก็จะมีเด็กให้ดูแลมากขึ้นไปอีก คิดแล้วก็อยากให้ถึงวันนั้นไวๆ เหลือเกิน
เวนดี้ฮัมเพลงที่ฟังมาจากเจ้าชายเบาๆ พลางเปิดประตูห้องนอนออก ภาพตรงหน้าทำให้เธอถึงกับตะลึงงัน
สวรรค์ นี่มันอะไรกัน ไนติงเกลกำลังนั่งอ่าน ‘พื้นฐานทฤษฎีวิทยาศาสตร์ธรรมชาติ’ อยู่ที่โต๊ะหรือนี่!
หรือว่าเธอจะทะเลาะกับเจ้าชายมา
“อะแฮ่ม” เวนดี้กระแอมขึ้น “ข้ากลับมาแล้ว”
อีกฝ่ายพยักหน้า แต่ไม่ได้ตอบอะไร ดูจากใบหน้าด้านข้างของเธอแล้ว สีหน้าเธอดูหม่นหมองอย่างเห็นได้ชัด เวนดี้คล้ายกับเห็นคำว่าทรมานแปะอยู่บนหน้าเธอทีเดียว
ดูท่าจะเป็นอย่างที่เธอคิดจริงๆ
เวนดี้เข้าไปลูบไหล่อีกฝ่ายพลางปลอบประโลมอย่างอ่อนโยนว่า “ความรักก็อย่างนี้นี่ล่ะ บางครั้งก็อาจมีเรื่องผิดใจกันได้ แต่ถ้าลองนึกย้อนกลับไปจะพบว่าแท้จริงแล้วไม่มีอะไรเลย นอนหลับสักงีบก็หาย”
“ท่านกำลังพูดเรื่องอะไรน่ะ” ไนติงเกลขมวดคิ้ว
“ก็เรื่องเจ้ากับเจ้าชายน่ะสิ...ทะเลาะกันก็แค่ชั่วครั้งชั่วคราวหรอก เจ้าอย่าเก็บมาใส่ใจเลย”
“ทำไมข้าต้องทะเลาะกับพระองค์ด้วย” เธอกุมหน้าผาก
“อ้าว...พวกเจ้าไม่ได้ทะเลาะกันหรอกหรือ” เวนดี้อึ้ง “แล้วทำไมอยู่ๆ เจ้าถึงอ่านหนังสือเล่า”
ไนติงเกลพ่นลมหายใจออกมายาวๆ ก่อนจะเล่าเรื่องนักรบอาญาสิทธิ์ที่ฟังมาจากอกาธาให้อีกฝ่ายฟัง “ข้าแค่คิดว่าถ้าข้าแข็งแกร่งกว่านี้ ข้าก็จะทำประโยชน์ในสงครามโค่นล้มศาสนจักรได้มากขึ้น”
“ที่แท้ก็อย่างนี้นี่เอง” เวนดี้ฟังจบแล้วจึงพยักหน้าอย่างเคร่งขรึม “คิดไม่ถึงเลยว่าที่พวกเขาสร้างสำนักนางชีขึ้นมาก็เพราะต้องการเลือดแม่มด...หากไม่ใช่เพราะอยู่ๆ แอชเชสก็ตื่นรู้เป็นอมนุษย์ แล้วดึงความสนใจของทุกคนไปที่นางล่ะก็ ป่านนี้ข้าคงกลายเป็นศพไปแล้ว”
ไนติงเกลพูดถูก บางที บรรยากาศในปราสาทอาจจะสุขสบายจนเกินไป จึงทำให้เธอเผลอชะล่าใจไปบ้าง เธอพลันตระหนักได้ว่าศัตรูยังคงอยู่ตรงหน้า ไม่ว่าจะศาสนจักรหรือปีศาจก็ตาม อันตรายที่มีอยู่ไม่ได้ลดน้อยลงเลย ในขณะที่ตัวเธอกลับย่ำอยู่กับที่มาได้พักใหญ่แล้ว จริงอยู่ที่พลังวิเศษในร่างกายเธอกำลังเติบโตขึ้นอย่างช้าๆ ทว่าทักษะการต่อสู้และความสามารถในการเรียกลมของเธอนั้น กลับยังอยู่ในระดับเดียวกับตอนที่เธออยู่ในสมาคม เธอแทบไม่ก้าวหน้าเลยก็ว่าได้
หากเทียบกับพวกพี่น้องที่ตั้งใจเรียนหนังสืออย่างลูนา ฮัมมิงเบิร์ด และเอคโคแล้ว เธอก็ดูจะขี้เกียจเกินไปหน่อยจริงๆ ทั้งๆ ที่อายุก็มากกว่าคนอื่นแท้ๆ แต่กลับเสกหินเวทมนตร์บนยันต์แห่งโชคชะตาได้ไม่ถึงสองก้อนด้วยซ้ำ ขืนยังเป็นแบบนี้ต่อไป เธอจะมีคุณสมบัติอะไรไปให้คำแนะนำคนอื่นในฐานะผู้อาวุโสเล่า
“เจ้าพูดถูก ข้าก็ต้องพยายามเหมือนกัน” เวนดี้สูดหายใจลึก เธอตัดสินใจแน่วแน่แล้วว่า นับตั้งแต่วันนี้เป็นต้นไป เธอจะอ่านหนังสือสองชั่วโมงก่อนนอนทุกคืนเหมือนแม่มดคนอื่นๆ
เธอรีบอาบน้ำอย่างรวดเร็วแล้วกลับมาที่ห้องอีกครั้ง ปรากฏว่าไนติงเกลฟุบหลับคาโต๊ะหนังสือไปแล้ว
………………………………….


[Go To Next Chapter]( ./305.md)