##บทที่ 379 บุกโจมตี
“ใส่กระสุนให้ไวกว่านี้!”
“นิ้วห้ามสั่น ใส่ลงไปทีละนัด!”
“เพื่อนทหารแถวหน้าต้องการกระสุนบรรจุเสร็จจากพวกเจ้า ถ้ามัวแต่ชักช้า ศัตรูจะพุ่งมาสังหารพวกเจ้าทั้งหมด!”
“ตาอย่าวอกแวก ดูแค่นิ้วตัวเองเท่านั้น!”
“หากเพื่อนทหารยังไม่หยุดยิง พวกเจ้าก็ห้ามหยุดบรรจุกระสุน!”
ในค่ายกองทัพที่หนึ่ง ไบรอันกำลังตะโกนสั่งทหารใหม่บรรจุกระสุนเสียงดังลั่น เนลก็เป็นหนึ่งในนั้นด้วย
เขาไม่ใช่ทหารใหม่ หรืออาจเรียกได้ว่าเป็นทหารเก่าของกองทัพที่หนึ่งด้วยซ้ำ...นับตั้งแต่เจ้าชายนำกองพลเรือนบดขยี้สัตว์อสูรเป็นต้นมา เฮดก็คะยั้นคะยอให้เขาเข้ามาอยู่ในกองทัพจนได้ เฮดบอกว่าการแบกปืนสู้กับศัตรูและปกป้องเจ้าชายกับคุณหนูนาน่า ยังมีอนาคตกว่าการขุดแร่อยู่ในเหมืองทั้งชีวิต
หลังจากเนลสมัครเป็นทหารได้ไม่นาน กองพลเรือนก็ถูกเปลี่ยนเป็นกองทัพที่หนึ่ง นอกจากจะได้สู้กับสัตว์อสูรแล้ว เขายังได้ตามเจ้าชายและท่านขวานเหล็กไปถล่มขุนนางใหญ่ที่เขาไม่เคยคิดว่าจะเอาชนะได้ รวมถึงดยุกไรอันด้วย แม้แต่ทัพใหญ่ของพระราชาทอว์ฟิคก็ไม่อาจรุกล้ำเมืองชายแดนได้แม้แต่ก้าวเดียว หลังจากผ่านสงครามมาหลายสนาม เขาก็ได้เป็นหัวหน้ากลุ่มเล็กๆ ของกองปืน
แต่ว่าตามธรรมเนียมของกองทัพที่หนึ่งแล้ว ทุกครั้งที่กองทัพรับทหารชุดใหม่เข้ามา จะต้องมีการส่งทหารเก่าบางส่วนไปอยู่ในกองทหารใหม่เพื่อทำหน้าที่แนะแนวเสมอ ซึ่งผู้แนะแนวก็จะต้องฝึกซ้อมและกินนอนร่วมกับทหารใหม่ด้วย ตอนแรกที่ถูกเลือกนั้น เนลยังรู้สึกไม่เต็มใจนัก เพราะนั่นหมายความว่าเขาจะไม่สามารถทำสงครามร่วมกับเพื่อนทหารคนสนิทที่แนวหน้าได้ แต่พอนึกถึงว่าตอนที่ตัวเองเข้ากองทัพมาใหม่ๆ ก็ได้ทหารเก่าในกองพลเรือนคอยชี้แนะเหมือนกัน เขาก็ยอมรับหน้าที่นี้แต่โดยดี
ตอนนั้น ทหารเก่าที่ทำหน้าที่แนะแนวเขาก็คือท่านไบรอันนี่เอง ซึ่งตอนนี้ ท่านไบรอันก็ได้เป็นผู้บัญชาการกองปืนย่อยที่หนึ่งแล้ว
เนลหวังว่าตัวเองจะมีวันนั้นบ้าง วันที่ได้ติดเหรียญเกียรติยศที่ได้รับมอบจากเจ้าชาย แล้วประกาศคำบัญชาการต่อหน้าคนนับพัน เฮดพูดถูกจริงๆ อาชีพนี้ดีกว่าอาชีพคนคุมเครื่องจักรไอน้ำในเหมืองเยอะ
“ท่านเนล พวกเราต้องฝึกแบบนี้ไปอีกนานเท่าไร” เด็กหนุ่มในกลุ่มที่เขาดูแลอยู่ร้องถามขึ้น “หิมะก็ยังตกอยู่แท้ๆ”
“ฝึกจนกว่าพวกเจ้าจะหลับตาแล้วใส่กระสุนเสร็จได้ภายในห้าลมหายใจ” เนลหยุดลงตรงหน้าเขา “เจ้าชื่อไฮมอนใช่หรือไม่ ต่อไปก่อนจะพูดอะไรให้ตะโกนว่าขออนุญาตก่อน นี่เป็นกฎของกองทัพที่หนึ่ง!”
“ขออนุญาต” ชายร่างเล็กข้างๆ ไฮมอนตะโกนขึ้นทั้งที่มือยังไม่หยุดเคลื่อนไหว “เย็นนี้จะมีไข่ไก่กินหรือไม่”
คำถามนี้ทำเอาเสียงกลืนน้ำลายดังขึ้นรอบกลุ่ม
เนลอดยิ้มไม่ได้ สิ่งที่ทำให้ทหารใหม่จากดินแดนใต้และเหนือของอาณาจักรยังรักษาระเบียบไว้ได้แม้ในวันหิมะตก ไม่ได้มีเพียงการฝึกอย่างต่อเนื่องเป็นเวลาครึ่งเดือนและการลงโทษด้วยกระบองเท่านั้น แต่ยังมีอาหารที่เติมเต็มความหิวด้วย...ข้าวต้มข้าวสาลีกับเนื้อแห้งนั้นมีแน่นอน และบางครั้งยังอาจมีปลาเค็มชิ้นเล็กๆ หรือไข่ไก่ด้วย แต่ว่าอย่างหลังนั้นจะมีเฉพาะวันที่ทำสงครามกับสัตว์อสูรหรือฝึกนอกสถานที่เท่านั้น
“เรื่องนี้อยู่ที่ว่าสัตว์อสูรจะบุกเมืองชายแดนหรือไม่” เขายักไหล่ว่า “เจ้าชื่ออะไร”
“แอบแซ็งธ์ ท่านเนล”
“กระสุนนัดนั้นเจ้าใส่มาทั้งวันแล้วกระมัง ยายเฒ่าข้างบ้านข้ายังไวกว่าเจ้าเลย” เนลหุบยิ้มก่อนจะพูดเสียงเข้มว่า “ขืนเจ้ายังชักช้าเช่นนี้ล่ะก็ อย่าว่าแต่ไข่ไก่เลย แม้แต่ข้าวต้มเนื้อข้าก็ไม่ให้เจ้ากิน!”
ทุกคนได้ยินดังนั้นก็รีบก้มหน้าทำงานทันที ดูท่าแล้ว คงไม่มีใครยอมอดมื้อเย็นแน่
ทันใดนั้นเอง เสียงระฆังถี่ๆ ก็ดังมาจากหอสังเกตการณ์บนกำแพงเมือง
สัตว์อสูรบุกแล้ว
“หยุดฝึก!” ไบรอันตะโกนเสียงดัง “ผู้แนะแนวทุกกลุ่มนำคนของตัวเองไปที่เขตกำแพงเมือง เตรียมตัวสู้กับสัตว์อสูร!”
“ได้ยินแล้วใช่หรือไม่” เนลเร่ง “ถือกระสุนในมือให้ดี อย่าให้หล่นแม้แต่นัดเดียว แล้วต่อแถวขึ้นกำแพงเมืองเหมือนตอนฝึกทุกอย่าง ตำแหน่งของพวกเราอยู่ที่กำแพงส่วนที่สี่ ปฏิบัติ!”
ไม่นึกเลยว่าวันนี้จะได้กินไข่ไก่จริงๆ เขาคิดเงียบๆ ในใจ
…
พอมาถึงตำแหน่งที่กำหนด เนลก็เห็นสมาชิกกองปืนเข้าประจำที่ และหันหน้าไปทางเงามืดที่ปรากฏอยู่ไกลๆ แล้ว พวกเขาตรวจปืนครั้งสุดท้ายอย่างใจเย็น ก่อนจะพาดปืนกับสันกำแพง
เนลนึกเสียดายขึ้นมาลึกๆ เดิมทีเขาก็จะได้ใช้ปืนยาวลูกโม่สั่งสอนสัตว์เดรัจฉานพวกนี้อย่างดุเดือดเหมือนกัน
กระสุนแต่ละนัดถูกบรรจุลงในอุปกรณ์ช่วยบรรจุกระสุน ก่อนจะถูกวางในตำแหน่งที่ทหารแถวหน้าสามารถเอื้อมหยิบถึง ด้านหลังทหารเก่าหนึ่งคนจะมีคนช่วยบรรจุกระสุนสองคนเสมอ เพราะหากถึงคราวจำเป็น พวกเขาอาจต้องยิงกระสุนห้านัดออกไปในรวดเดียว อาวุธชนิดนี้มีอานุภาพร้ายแรงกว่าปืนคาบศิลาในอดีตมากนัก
“ดูนั่นสิ พวกแม่มดมาแล้ว!” ไฮมอนร้องเบาๆ
“พวกนางช่าง...สวยจริงๆ” แอบแซ็งธ์พึมพำ “ก่อนมาอยู่ที่นี่ ข้าเคยฟังศาสนจักรพูดถึงพวกนาง ยังคิดว่าพวกนางจะน่าเกลียดน่ากลัวเสียอีก”
“เจ้าสนใจแต่เรื่องพวกนี้หรือ” ฝ่ายแรกส่งเสียงขึ้นจมูกอย่างดูถูก “ครั้งก่อนเจ้าก็เห็นแล้วนี่ แม่มดที่สะพายดาบยักษ์คนนั้นฟันพันธุ์ผสมตายภายในดาบเดียวด้วยซ้ำ หากข้ามีพลังเช่นนี้บ้างก็คงดี”
“ถ้านั่นเป็นพลังของปีศาจจริงๆ...”
“เหลวไหล!” เนลตวาด “คุณหนูนาน่าก็เป็นแม่มดเหมือนกัน เช่นนั้นก็แปลว่านางเป็นปีศาจเหมือนกันหรือ” จากนั้นเขาก็ลดเสียงพูดว่า “คำพูดเช่นนี้เจ้าอย่าได้พูดต่อหน้าทหารเก่าในกองทัพที่หนึ่งเป็นอันขาด มิฉะนั้นวันรุ่งขึ้นเจ้าได้หน้าบวมตุ่ยแน่ นางเป็นนางฟ้าประจำเมืองชายแดน พลังของนางเป็นพลังของพระเจ้า เข้าใจแล้วหรือไม่ ตั้งใจบรรจุกระสุนไป ตอนนี้ไม่ใช่เวลาฝึกแล้ว!”
หลังจากดุเด็กหนุ่มปากมากพวกนี้เสร็จ เนลก็เหลือบมองไปข้างหน้าแวบหนึ่ง สัตว์อสูรกลุ่มนี้ดูไม่ต่างจากกลุ่มก่อนๆ นัก ใช้เวลาไม่นานก็น่าจะเก็บกวาดได้หมด...ช้าก่อน นั่นมันอะไรน่ะ
ท่ามกลางคลื่นสีดำมีเงาขนาดใหญ่ยักษ์อยู่หนึ่งเงา ตอนแรกเขายังนึกว่าเป็นสัตว์อสูรพันธุ์ผสมชนิดมีกระดอง ทว่าขนาดของมันดูเหมือนจะใหญ่กว่ามาก มิหนำซ้ำยังเคลื่อนไหวได้เร็วกว่าอย่างเห็นได้ชัด
พออีกฝ่ายขยับเข้ามาใกล้ขึ้น เนลก็ถึงกับเบิกตากว้าง มันเป็นสัตว์อสูรขนาดมหึมาที่ไม่เคยมีใครเห็นมาก่อน! เขี้ยวหนาๆ บนใบหน้ามันโค้งยาวราวกับเคียว มิหนำซ้ำยังใหญ่กว่าลำตัวมนุษย์เสียอีก ขาทั้งสี่ที่ใหญ่พอๆ กับเสาหินย่ำหิมะบนพื้นจนกระจุย พื้นดินแทบจะสั่นสะท้านตามจังหวะก้าวของมัน กำแพงเมืองซึ่งสูงสี่เมตรกว่ายังสูงไม่ถึงขากรรไกรล่างของมันด้วยซ้ำ หากมันพุ่งเข้ามาจริงๆ กำแพงดินแห่งนี้ก็คงแหลกละเอียด
กองปืนใหญ่!
ปืนธรรมดารับมือสัตว์ประหลาดยักษ์ชนิดนี้ไม่ไหวแน่ มีเพียงอาวุธของกองปืนใหญ่เท่านั้นที่จะหยุดยั้งมันได้! และปืนใหญ่ที่แข็งแกร่งที่สุดก็คือปืนใหญ่กระบอกยาวรุ่นใหม่ซึ่งอยู่ที่กำแพงส่วนที่หกนั่นเอง
“สวรรค์ ดูนั่นสิ” เสียงร้องอย่างตกใจของทหารใหม่ดังขึ้นจากด้านหลัง “นั่นมันสัตว์ประหลาดอะไรกัน!”
“ขอพระเจ้าคุ้มครอง นี่คือปีศาจนรกหรือ”
“หุบปากแล้วทำสิ่งที่เจ้าควรทำได้แล้ว!” เนลกลืนน้ำลายเอื้อกก่อนจะมองไปยังตำแหน่งปืนใหญ่กระบอกใหม่ กระบอกปืนที่สะท้อนประกายสีเงินวาวเริ่มขยับตัวแล้ว ปลายกระบอกปืนที่เรียบตรงกำลังหมุนอย่างช้าๆ เล็งทิศทางไปยังสัตว์อสูรที่วิ่งตะบึงมา
ประกายไฟจ้าตาพลันสว่างวาบขึ้น ก่อนที่เสียงดังสนั่นหวั่นไหวจะตามมา!
………………………………….






[Go To Next Chapter]( ./292.md)