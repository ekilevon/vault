##บทที่ 193 ห้องอาบน้ำในปราสาท
ละครเวทีประสบความสำเร็จอย่างงดงาม


พวกเขาแสดง ‘ซินเดอเรลล่า’ ไปสามรอบภายในระยะเวลาสองสัปดาห์ และชาวเมืองจำนวนมากก็มาดูมากกว่าหนึ่งครั้ง การแสดงรอบแรกอาจเรียกผู้ชมได้ด้วยป้ายประกาศและคำโฆษณา แต่การแสดงอีกสองรอบถัดมานั้นพวกผู้ชมมาด้วยใจจริงๆ ชาวเมืองบางคนยังมาถามที่สำนักงานเมืองด้วยว่าเมื่อไรจะเปิดแสดงรอบถัดไปอีก


เสียงตอบรับนี้ทำเอาโรแลนด์ดีใจจนออกนอกหน้า ทุกคนสนุกสนานไปกับเรื่องราว แทบไม่มีใครสงสัยเลยว่าทำไมคนที่มาช่วยซินเดอเรลล่าถึงเป็นแม่มด ประเดี๋ยวเดือนหน้าเปิดแสดง ‘ไก่ขันยามเที่ยงคืน’ เมื่อไร ประชาชนผู้ยากไร้ทั้งหลายคงรู้สึกเหมือนได้ดูละครที่เปิดแสดงเพื่อพวกเขาโดยเฉพาะทีเดียว ไม่รู้ว่าพวกทาสจะรู้สึกอย่างไรกับแม่มดที่มาช่วยพวกเขาในละคร


นอกจากนี้เขายังมีเรื่องน่ายินดีอีกเรื่องก็คือ คณะละครได้ลงหลักปักฐานที่เมืองชายแดนแล้ว มิหนำซ้ำยังยอมรับแม่มดได้เสียด้วย...หลังจากแสดงละครไปสามรอบ เอรินก็มาถามเขาว่าทำไมถึงมี ‘เสียงประกอบ’ ดังขึ้นอย่างไม่มีวี่แววทุกครั้ง โรแลนด์จึงต้องแนะนำเอคโคให้เธอรู้จัก


ไนติงเกลแอบดูอีกฝ่ายเงียบๆ ก็สรุปได้ว่า แม้เอรินจะตกใจไม่น้อย แต่ก็ไม่ได้แสดงท่าทีรังเกียจหรือต่อต้านใดๆ มิหนำซ้ำพอตั้งสติได้แล้วยังแสดงท่าทางอยากรู้อยากเห็นอย่างชัดเจนด้วย เธอถามโน่นถามนี่เอคโคไม่หยุด ทั้งยังขอให้เอคโคส่งเสียงให้ดูอยู่หลายครั้ง ดังนั้น เอคโคจึงได้เข้าร่วมกับคณะละคร กลายเป็นผู้บรรเลงเพลงประกอบละครเวทีลับๆ ไปโดยปริยาย...เพื่อป้องกันเหตุไม่คาดฝัน เอรินจะมาซ้อมละครกับเอคโคตามลำพังเฉพาะตอนที่ต้องการเสียงประกอบเท่านั้น ส่วนสมาชิกคนอื่นๆ ในคณะละครยังไม่มีใครรู้เรื่องนี้ ไม่ต้องสงสัยเลยว่า เสียงประกอบการแสดงรอบถัดไปจะครบเครื่องยิ่งใหญ่แค่ไหน


ส่วนเรื่องน่าดีใจอีกเรื่องก็คือ ปราสาทแห่งนี้กำลังจะมีน้ำประปาใช้แล้ว


หอคอยน้ำทรงสูงตั้งตระหง่านอยู่ในสวนหลังปราสาท ตัวหอคอยประกอบขึ้นจากโครงเหล็กรูปสามเหลี่ยม ยอดหอคอยเชื่อมติดกับถังเหล็กสูงสามเมตร เส้นผ่านศูนย์กลางสองเมตร ในถังมีลูกลอยสำหรับควบคุมระดับน้ำ อันนาประกอบหอคอยเหล็กนี้ขึ้นมาก่อน จากนั้นจึงให้โซโรยาทาผิวเคลือบกันสนิม สุดท้ายจึงให้ฮัมมิงเบิร์ดลดน้ำหนักของมัน เพื่อจะได้ยกไปตั้งบนฐานซีเมนต์ที่เทไว้ล่วงหน้าได้


เนื่องจากปราสาทค่อนข้างสูง หอคอยน้ำในสวนด้านหลังจึงต้องสูงตามไปด้วย มันสูงถึงเกือบสิบสองเมตร แทบจะเท่ายอดปราสาททีเดียว ดังนั้น โรแลนด์จึงติดตั้งอุปกรณ์ยึดกำแพงกับตัวหอคอยไว้ เพื่อให้หอคอยน้ำและปราสาทเชื่อมติดกัน เป็นการป้องกันหอคอยถล่มอีกทาง


ส่วนเครื่องจักรไอน้ำสำหรับจ่ายน้ำให้หอคอยน้ำตั้งอยู่ด้านนอกสวน แหล่งน้ำก็มาจากบ่อน้ำในสวนหลังปราสาทนั่นเอง เครื่องจักรไอน้ำเครื่องนี้เป็นเครื่องจักรไอน้ำรุ่นที่สามแล้ว จุดที่พัฒนาไปไกลที่สุดก็คือระบบลดเสียงรบกวนซึ่งช่วยให้เครื่องจักรทำงานได้เงียบขึ้นมาก


ทุกๆ รอยต่อของเครื่องจักรไอน้ำจะติดวัสดุกันกระแทกไว้...ตัวรองสีฟ้าอ่อนชนิดนี้ก็คือสีที่โซโรยาใช้วาดท้องฟ้าซึ่งมีทั้งความเหนียวและความอ่อนนุ่ม ช่วยลดเสียงจากแรงสะเทือนของเครื่องจักรขณะทำงานลงได้มาก ในขณะที่กระบอกสูบและขอบลูกสูบถูกเคลือบด้วยสีของสนามหญ้า ช่วยลดการรั่วของอากาศและเพิ่มประสิทธิภาพการทำงานไปพร้อมกัน ส่วนชิ้นส่วนที่สั่นสะเทือนได้ง่ายอย่างท่อระบายไอน้ำนั้น ได้ถูกเปลี่ยนเป็นท่ออ่อนซึ่งทำขึ้นจากสีของโซโรยาทั้งหมด


เพื่อปกป้องเครื่องจักรไอน้ำจากแดดฝนและเพิ่มประสิทธิภาพการเก็บเสียง โรแลนด์ได้สร้างกระท่อมเล็กๆ สำหรับเก็บเครื่องจักรไอน้ำโดยเฉพาะ โดยให้โซโรยาทาสีผนังภายในให้มีลักษณะเหมือนรังผึ้งเพื่อช่วยดูดซับเสียงอีกแรง และผลการทดสอบก็ยืนยันแล้วว่า ต่อให้เครื่องจักรทำงานตอนกลางคืน เสียงของมันก็จะไม่รบกวนคนที่นอนอยู่ในปราสาทแน่นอน


ทว่าโรแลนด์ไม่สามารถทำให้เครื่องจักรไอน้ำเติมวัตถุดิบเองได้อย่างที่คิด ตอนแรกเขาตั้งใจจะใช้ลูกเหวี่ยงหนีศูนย์กลางของเครื่องจักรไอน้ำมาควบคุมลิ้นเปิดปิดของกล่องไม้ เมื่อแรงดันในเครื่องจักรไอน้ำลดลง ลูกตุ้มจะหมุนแคบลง ลิ้นจะเปิดออก ทำให้ฟืนในกล่องไม้กลิ้งตกลงไปในเตา แต่นั่นแปลว่าเขาต้องทำลูกเหวี่ยงหนีศูนย์กลางขนาดใหญ่มาก เพราะไม่อย่างนั้นลูกตุ้มก็จะเบาเกินไป ไม่สามารถเปิดปิดลิ้นได้ หลังจากคิดอยู่หลายตลบ โรแลนด์ก็ล้มเลิกความตั้งใจ อย่างมากกล่องไม้ก็เติมฟืนแค่รอบเดียวเท่านั้น พอใช้หมดจึงค่อยให้คนมาเติมใหม่ อย่างนี้สู้เขาจัดตารางให้คนมาเติมเป็นรอบๆ ดีกว่า


ขั้นตอนสุดท้ายก็คือการติดตั้งระบบจ่ายน้ำในปราสาท...รวมทั้งก๊อกน้ำ ฝักบัว สายท่อ ตลอดจนท่อระบายน้ำที่ใช้งานร่วมกันด้วย


เนื่องจากปราสาทหลังนี้ไม่ได้เจาะรูเผื่อไว้เหมือนบ้านอิฐที่เพิ่งสร้างใหม่ และการดัดแปลงผนังกับเพดานที่ก่อด้วยหินก็ยุ่งยากไม่น้อย โรแลนด์จึงเสียเวลากับขั้นตอนนี้ไปเกือบหนี่งสัปดาห์ เพื่อความเป็นอยู่ที่สะดวกสบายยิ่งขึ้น โรแลนด์ถึงกับช่วยคาร์ลดัดแปลงห้องชั้นสองและชั้นสามเป็นห้องอาบน้ำด้วยตัวเอง


พลังใหม่ของโซโรยายังคงแสดงบทบาทสำคัญอย่างต่อเนื่อง พื้นซึ่งติดตั้งทางระบายน้ำไว้แล้วถูกทาทับด้วยซีเมนต์ จากนั้นจึงถูกวาดทับเป็นรูปสนามหญ้าบางๆ สนามหญ้านี้ไม่เพียงแต่กันน้ำได้เท่านั้น แต่ยังทำให้คนรู้สึกราวกับเดินบนพื้นหญ้าจริงๆ ด้วย โรแลนด์เห็นดังนั้นก็เกิดความคิดบรรเจิด เขาสั่งให้โซโรยาวาดรูปทั้งห้องเสียเลย ส่วนเพดานเป็นท้องฟ้าอันกว้างใหญ่และก้อนเมฆ ผนังสี่ด้านเป็นหุบเขาและทุ่งหญ้าเขียวซึ่งอยู่ไกลออกไป ส่วนผนังอ่างอาบน้ำลงสีสันแวววาวราวกับอัญมณี


วันที่เปิดใช้ระบบประปานั้น เจ้าชายเรียกแม่มดทุกคนมาที่ห้องอาบน้ำเพื่ออวดผลงานชิ้นเอกนี้


ถังน้ำในสวนด้านหลังบรรจุน้ำจนเต็มแล้ว พอเขาบิดก๊อกน้ำ น้ำก็ไหลตามท่อออกมา


“นับแต่นี้ไป พวกเราไม่ต้องไปตักน้ำในบ่อแล้ว” โรแลนด์ประกาศอย่างภาคภูมิใจ “แล้วก็ไม่ต้องคอยเปลี่ยนน้ำในอ่างทุกสามวันอีกต่อไป แค่ยืนอยู่ใต้ฝักบัวนี้ แล้วหมุนที่เปิดปิดตรงนี้ก็ใช้น้ำได้แล้ว”


“เอ๋ น้ำมาจากไหนกัน” ไลต์นิ่งใช้ลิ้นเลียน้ำที่ไหลมาไม่ขาดสาย “หวานจัง”


เมซียื่นหน้าออกมาจากด้านหลังไลต์นิ่งแล้วทำตามอีกฝ่าย “หวานจัง!”


โรแลนด์กดตัวนาน่าที่กำลังจะยื่นหน้าออกมาเป็นคนที่สาม “หากจะดื่มน้ำก็ต้องนำไปต้มเสียก่อน น้ำที่ไหลมาจากตรงนี้ใช้อาบน้ำล้างมือได้อย่างเดียว”


“ทรงใช้...หลักการกาลักน้ำหรือเพคะ” อันนามองโรแลนด์ ดวงตาสีฟ้าราวน้ำทะเลเปล่งประกายวิบวับ


“มันคืออะไร” ฮัมมิงเบิร์ดยกมือถาม


หลังจากถูกอาจารย์บุ๊กอบรมได้ระยะใหญ่ บรรดาแม่มดที่เข้าห้องเรียนก็ติดนิสัยยกมือก่อนถามกันหมด


“ ‘ฟิสิกส์ขั้นต้น’ เขียนไว้ว่า เมื่อผิวของของเหลวในภาชนะสองชิ้นสูงไม่เท่ากัน พวกเราสามารถใช้ท่อเชื่อมของเหลวจากภาชนะสองชิ้นให้ไหลถึงกันได้ ไม่ว่าท่อจะมีลักษณะอย่างไร แรงถ่วงของของเหลวก็จะทำให้ของเหลวไหลไหลลงภาชนะที่ต่ำกว่าเสมอ” อันนาคิดไปพลางอธิบายไปพลาง “ตำแหน่งที่พวกเราอยู่อยู่ต่ำกว่าหอคอยน้ำ ดังนั้นน้ำจึงไหลมาที่นี่อย่างต่อเนื่อง”


“ถูกต้องทุกประการ” โรแลนด์ชม สามารถเชื่อมโยงความรู้ที่เรียนมากับสถานการณ์จริงได้แบบนี้ ไม่เสียทีที่เป็นอัจฉริยะจริงๆ


“แล้วเจ้านี่ล่ะเพคะ” ไนติงเกลชี้ฝักบัวที่แขวนบนที่สูงอย่างสงสัย “เหตุใดมันถึงมีรูมากมายเช่นนี้เพคะ”


โรแลนด์เปิดวาล์วให้หยดน้ำเล็กๆ กระจายออกมา “เพื่อให้อาบน้ำได้สะดวกขึ้นน่ะ แค่ยืนอยู่ใต้ฝักบัวนี่ เจ้าก็อาบน้ำได้สบายแล้ว”


“ที่ฝ่าบาททรงยุ่งมาตลอดหนึ่งสัปดาห์นี้ แค่เพราะทรงต้องการสรงน้ำได้สบายขึ้นหรือเพคะ” ลิลลี่เบ้ปากก่อนจะพึมพำเบาๆ “สมแล้วที่เป็นชนชั้นสูงผู้รักสบาย”


“ลิลลี่!” บุ๊กขมวดคิ้ว


“ไม่เป็นไร” โรแลนด์โบกมือเป็นเชิงว่าไม่ถือสา “การดิ้นรนเพื่อความสบายเป็นหนึ่งในแรงผลักดันความเจริญก้าวหน้าของมนุษย์ ข้าเองก็เป็นอย่างที่ว่าจริงๆ”


........................................




[Go To Next Chapter]( ./106.md)