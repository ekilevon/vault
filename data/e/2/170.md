##บทที่ 258 แม่มดจากเกาะสลีปปิ้ง (1)
ในจดหมายยังบอกด้วยว่า ทิลลีกำลังแปลอักษรพวกนี้อยู่ และเธอยังอยากรู้ด้วยว่าทางสมาคมพอมีข้อมูลอะไรหรือไม่
โรแลนด์ตัดสินใจเขียนจดหมายบอกเรื่องปีศาจและเมืองศักดิ์สิทธิ์ทาคิลา พร้อมกับแนบรูปสถานที่เกิดเหตุที่โซโรยาวาดไปด้วย เผื่อว่าจะเป็นประโยชน์ต่อการแปลของเธอ เขารู้ว่าไม่ควรเก็บข้อมูลพวกนี้ไว้เพียงผู้เดียว เพราะยิ่งรู้เหตุการณ์ที่เกิดขึ้นเมื่อสี่ร้อยกว่าปีก่อนเร็วเท่าไร ก็ยิ่งเตรียมการรับมือได้เร็วเท่านั้น และไม่แน่ว่ายังอาจพบจุดอ่อนของศาสนจักรด้วย...หากพวกเขาไม่มีอะไรต้องกลัวจริง ก็ไม่เห็นต้องปกปิดเรื่องราวในอดีตเลย
เห็นได้ชัดว่าพวกเขามีเรื่องที่ต้องการซ่อนไว้ไม่ให้ใครรู้
นอกจากนี้ เขายังจะส่งคนไปสำรวจหอคอยหินในป่าเร้นลับอีกครั้งด้วย โบราณสถานที่เขตซีวินด์ในดินแดนตะวันออกถูกศาสนจักรปิดไปแล้ว ส่วนเกาะหินที่ฟยอร์ดก็จมอยู่ใต้ทะเลมานานปี นอกจากกองหนังสือในห้องลับแล้ว ก็แทบไม่เหลืออะไรอีก แต่ส่วนในของป่าเร้นลับนั้นแทบเรียกได้ว่าร้างผู้คน แม้แต่ศาสนจักรก็เข้าไปได้ลำบาก บางทีเขาอาจจะพบเบาะแสที่เป็นประโยชน์ก็ได้
ทว่าปีศาจที่ไลต์นิ่งพูดถึงก็น่ากลัวจริงๆ งานนี้จะไม่ส่งแม่มดไปก็ไม่ได้ แต่หากส่งแม่มดไปแล้วเกิดความสูญเสียใดๆ ขึ้นกับพวกเธอ ไม่ว่าแม่มดคนนั้นจะเป็นใคร โรแลนด์ก็คงรับไม่ได้ทั้งนั้น เขาคิดอยู่หลายตลบ สุดท้ายจึงตัดสินใจว่าไว้รอให้กองทัพได้ใช้ปืนรุ่นใหม่ก่อน ค่อยให้พวกเขาเข้าป่าไปกับแม่มด เผื่อว่าต้องรับมือกับปีศาจที่อาจปรากฏตัว
โรแลนด์ข่มความไม่สบายใจไว้แล้วฝืนยิ้มออกมา "ข้าเข้าใจสิ่งที่ทิลลีต้องการบอกแล้ว ไว้ข้าจะเขียนจดหมายอธิบายนางเอง ตอนนี้พวกเรามาทดสอบพลังก่อนดีกว่า"
อย่างไรเสีย สิ่งที่เขาควรทำตอนนี้ก็คือการเร่งพัฒนากำลังตัวเองให้แข็งแกร่งในขณะที่สถานการณ์ยังสงบสุขอยู่ อย่างน้อยเมื่อถึงคราวทำสงครามขึ้นมาจริงๆ เขาก็ยังมีกำลังพอจะต่อสู้ได้
...
สถานที่ทดสอบพลังก็คือบริเวณนอกกำแพงเมืองชายแดน โรแลนด์ยังสั่งให้กองทัพที่หนึ่งปิดล้อมพื้นที่ไว้ เพื่อป้องกันผู้อพยพเข้ามาในเขตทดสอบพลังด้วย
แม่มดคนแรกที่ถูกทดสอบพลังก็คือโลตัส
เธอมีอายุไล่เลี่ยกับไนติงเกล ไว้ผมลอนสั้นสีดำสนิท หน้าตาน่ารักน่าเอ็นดู ส่วนสูงประมาณหนึ่งร้อยห้าสิบเซนติเมตร รูปร่างผอมบาง หากเทียบกับไนติงเกลที่มีรูปร่างสูงโปร่งแล้ว เธอก็เหมือนเด็กสาวที่ยังโตไม่เต็มที่ ยังดูนุ่มนิ่มอ่อนแออยู่นั่นเอง ทว่าพลังของเธอนั้นไม่อ่อนแอเลยสักนิด เธอสามารถเปลี่ยนภูมิประเทศใต้ฝ่าเท้าได้อย่างง่ายดายภายในระยะห้าเมตร
ภาพที่โรแลนด์เห็นนั้นน่าประทับใจกว่าข้อความที่บรรยายอยู่ในจดหมายมาก ขณะทดสอบ โลตัสสามารถเสกให้พื้นดินที่อยู่ข้างๆ ดันตัวขึ้นมาได้ราวกับ 'เสาดิน' ต้นใหญ่ ทว่าตอนที่มันดันตัวจนสูงถึงประมาณเจ็ดแปดเมตรนั้น 'เสาดิน' ที่สูงใหญ่ก็ทลายลงเพราะเสียสมดุล
เธอบอกว่ายิ่งดินร่วนเท่าไหร่ ก็ยิ่งประหยัดพลังในการเสกเท่านั้น ในทางกลับกัน หากดินมีคุณภาพไม่ดี บ้านและกำแพงที่เธอสร้างขึ้นก็จะพลอยเปราะบางไปด้วย...นั่นแปลว่าพลังของเธอสามารถปรับภูมิประเทศได้ แต่ไม่สามารถปรับคุณภาพดินได้ ทว่าปัญหานี้สามารถแก้ไขได้ด้วยการขยายขนาดและความหนาของสิ่งก่อสร้าง
โรแลนด์ลองให้เธอสร้างบ้านให้ดูแล้ว แต่ว่าดินในดินแดนตะวันตกไม่ดีเหมือนดินที่เกาะสลีปปิ้ง บ้านดินที่ผุดขึ้นมาจากพื้นจึงเกิดถล่มขณะที่เธอพยายามเว้นช่องหน้าต่างและประตูอยู่หลายครั้ง สุดท้ายเลยต้องสร้างกำแพงให้หนาครึ่งเมตรจึงแก้ปัญหานี้ได้ บ้านที่สร้างเสร็จแล้วดูหยาบไม่ต่างจากถ้ำ พอแค่อยู่อาศัยได้เท่านั้น หากเทียบกับบ้านอิฐที่มีการวางโครงสร้างอย่างเป็นระเบียบและแน่นหนาแล้ว ก็ถือว่าด้อยกว่าอย่างเห็นได้ชัด
แต่ถึงกระนั้น ต่อให้บ้านดินเลวร้ายเพียงใด ก็ยังดีกว่ากระท่อมไม้ที่ลมเข้าออกได้ทุกทิศทางวันยันค่ำ อย่างน้อยเมื่อถึงฤดูหนาว ภายในบ้านก็ยังอบอุ่นได้ด้วยกระถางไฟและเตียงเตา หากเขาสร้างบ้านอิฐเสร็จไม่ทันเดือนแห่งปีศาจ ก็ยังสามารถใช้บ้านประเภทนี้แก้ขัดไปก่อนได้
ขั้นตอนสุดท้ายก็คือการสรุปผลการทดสอบ...พลังของโลตัสจัดอยู่ในประเภทเรียกใช้ ไม่มีพลังย่อย พลังปรับภูมิประเทศของเธอสามารถใช้ได้ในระยะห้าเมตร และถูกจำกัดได้ด้วยหินอาญาสิทธิ์ แต่หินอาญาสิทธิ์จะไม่สามารถทำลายดินที่ถูกเสกจนเป็นรูปเป็นร่างแล้วได้
"ระดับพลังของนางเป็นอย่างไร" โรแลนด์ถาม
"เป็นหมอกวนสีน้ำตาลเพคะ ตรงกลางหนาแน่นมาก ถือว่าอยู่ในเกณฑ์ดีมากเมื่อเทียบกับแม่มดทั่วไป” ไนติงเกลคิดสักครู่ "พลังของนางน่าจะใกล้เคียงกับลีฟเพคะ"
"แล้วระดับการผลาญพลังล่ะ"
"ตอนยกผิวดินยังไม่เท่าไร" เธอมองไปทางกำแพงหินที่โผล่ขึ้นที่เชิงเขา "แต่ตอนเสกหิน พลังของนางลดลงค่อนข้างเร็วเพคะ คาดว่าน่าจะใช้ได้เพียงสองถึงสี่ชั่วโมงเท่านั้น"
โรแลนด์พยักหน้า ลีฟมีพลังมากเป็นอันดับสามของสโมสรแม่มด พลังของเธอเป็นรองแค่อันนากับโซโรยาเท่านั้น และพลังที่มหาศาลก็คือปัจจัยที่จะทำให้แม่มดใช้พลังติดต่อกันได้เป็นเวลานาน...แต่แน่นอนว่า ก็มีพลังบางประเภทที่มีอัตราการเผาผลาญที่ต่ำมากเหมือนกัน อย่างเช่นพลังของไนติงเกลและไลต์นิ่ง พวกเธอสามารถใช้พลังอย่างต่อเนื่องได้ตลอดวันโดยไม่มีปัญหา
หลังจากจดข้อมูลพวกนี้ลงสมุดแล้ว เขาก็เริ่มทดสอบพลังของแม่มดคนที่สอง
"ใครจะเป็นคนต่อไป"
"หม่อมฉันๆๆ!" ฮันนี่ยกมือร้อง
โรแลนด์ฉีกยิ้ม "เช่นนั้นก็แสดงพลังของเจ้าให้ข้าดู"
เด็กสาวที่ชื่อฮันนี่ก็ตัวไม่สูงเหมือนกัน ดูเหมือนจะเตี้ยกว่าโลตัสด้วยซ้ำ เธอเพิ่งบรรลุนิติภาวะเมื่อฤดูหนาวปีที่แล้ว มีนิสัยร่าเริงแจ่มใส ผมสีน้ำตาลสั้นฟูของเธอบิดเป็นเกลียวเหมือนขนมเกลียว สีผิวค่อนข้างเข้ม ที่คอ ข้อมือ และข้อเท้าสวมสร้อยเขี้ยวสัตว์เป็นเครื่องประดับ
พลังหลักของเธอคือการใช้ภาษาสัตว์ ซึ่งสามารถใช้ได้กับสัตว์ที่อยู่ในอาณาเขตที่พลังออกฤทธิ์ สัตว์ชนิดต่างๆ ที่ถูกเสกให้เชื่องจะปฏิบัติตามคำสั่งของเธอ แต่คำสั่งนั้นจะต้องอยู่ในขอบเขตที่สัตว์สามารถทำได้เท่านั้น หลังจากเสร็จสิ้นภารกิจแล้วพลังจะหมดฤทธิ์ไปเอง หรือเธออาจสั่งถอนพลังเองก็ได้
นอกจากนี้ ฮันนี่ยังมีพลังย่อยที่น่าสนใจมากอีกอย่างหนึ่ง นั่นก็คือสัตว์ส่งสาร เธอสามารถสั่งให้สัตว์ส่งสารนำคำสั่งของเธอไปส่งยังสัตว์เป้าหมายได้...เช่นว่า เธออาจเรียกนกมาหนึ่งตัว แล้วสั่งให้มันไปหาสัตว์ที่แข็งแกร่งกว่ามารับคำสั่งเธอได้ ซึ่งอาจก็เป็นได้ทั้งแมวแก่ๆ หรือเหยี่ยวที่ดุร้าย ขั้นตอนนี้อยู่เหนือการควบคุมของเธออย่างสิ้นเชิง ผลลัพธ์จึงไม่อาจคาดเดาได้
ทว่าทั้งพลังหลักและพลังย่อยของเธอก็ยังถูกจำกัดได้ด้วยหินอาญาสิทธิ์ โดยเฉพาะอย่างยิ่งพลังสัตว์ส่งสาร ซึ่งสามารถถูกหินอาญาสิทธิ์ลบล้างคำสั่งได้โดยตรง ทำให้สัตว์กลับมาเป็นอิสระได้อีกครั้ง นอกจากนี้ ยิ่งสัตว์ที่ถูกเสกมีขนาดใหญ่เท่าไร เธอก็ยิ่งต้องใช้พลังในการเสกมากเท่านั้น เธอบอกว่าเธอสามารถเรียกนกได้หลายสิบตัวในเวลาเดียวกัน แต่หากเปลี่ยนจากนกเป็นวัวนมล่ะก็ เธอสามารถควบคุมได้เพียงครั้งละสองถึงสามตัวเท่านั้น
แม่มดคนที่สามที่ถูกทดสอบพลังก็คืออีฟลิน เธออายุประมาณยี่สิบห้าปี มีสำเนียงมาตรฐานอย่างชาวเมืองหลวง โรแลนด์ฟังแล้วรู้สึกคุ้นเคยเป็นพิเศษ
ทิลลีเขียนในใบรายการว่า เธอสามารถเสกให้เบียร์ชั้นเลวกลายเป็นเหล้าชนิดอื่นที่มีรสชาติและกลิ่นอายต่างไปจากเดิมได้ แต่จะต้องเป็นเหล้าที่เธอเคยชิมมาก่อนแล้วเท่านั้น...จุดประสงค์ที่โรแลนด์เลือกแม่มดคนนี้นั้นชัดเจนมาก นั่นก็คือเพื่อกลั่นแอลกอฮอล์ ในเมื่อเธอสามารถเปลี่ยนเบียร์จางๆ ให้กลายเป็นไวน์องุ่นหรือเหล้าผลไม้รสเลิศได้ เหล้าขาวก็ไม่น่าจะเกินกำลังเธอเหมือนกัน
ดังนั้น โรแลนด์จึงเตรียมเหล้าจำนวนหนึ่งไว้เพื่อการนี้โดยเฉพาะ ความเข้มข้นก็มีตั้งแต่ห้าสิบดีกรีไปจนถึงเก้าสิบห้าดีกรี แน่นอนว่ารสชาติอาจร้อนแรงไปบ้าง แต่ดื่มแค่ไม่กี่จิบคงไม่น่าเป็นอะไร ประเด็นหลักอยู่ที่การทำให้เธอเชื่อว่าของเหลวใสๆ รสชาติแสบคอพวกนี้เป็นเหล้าจริงๆ มากกว่า
แต่ว่า ทุ่งร้อนๆ แบบนี้ย่อมไม่ใช่สถานที่ที่เหมาะแก่การชิมเหล้าแน่นอน เมื่อไม่มีแก้วคริสตัล น้ำแข็ง และกับแกล้มอร่อยๆ เหล้าขาวกลิ่นแรงของเขาก็อาจถูกเข้าใจผิดว่าเป็นยาพิษได้ เรื่องนี้ไว้ค่อยว่ากันอีกทีตอนมื้อเย็นดีกว่า ดังนั้นเขาจึงถามอีฟลินเพียงไม่กี่คำถาม แล้วข้ามไปยังแม่มดคนต่อไปทันที
........................................


[Go To Next Chapter]( ./171.md)