##บทที่ 447 ผู้เก็บเกี่ยว
อาร์เธอร์ตกใจจนตัวแข็ง มองอีกฝ่ายที่หันมามองตัวเองอย่างอึ้งๆ เขาเห็นแม้กระทั่งของเหลวเหนียวๆ ที่หยดลงมาจากคมเขี้ยวสีน้ำตาลเทาของมัน
“วางใจได้ ข้าไม่กินเจ้าหรอก” สัตว์ประหลาดนั่นส่งเสียงแหบๆ ออกมา ทำเอาอาร์เธอร์แทบจะกรีดร้อง ให้ตายเถอะ เจ้านี่พูดได้ด้วย!
แต่ที่ทำให้เขาประหลาดใจยิ่งกว่าก็คือเหตุการณ์หลังจากนั้น ผู้หญิงคนหนึ่งกระโดดลงมาจากหลังสัตว์ประหลาด เธอก้าวฉับๆ มาที่ร่างของบรอนซ์ฮิลล์แล้วสำรวจตัวเขาอยู่สักครู่ “คนคนนี้ยังไม่ตาย เมซี รีบพาเขาไปหานาน่าเร็ว”
“อ้าก!” สัตว์ยักษ์ราวกับเข้าใจคำพูดของเธอ มันใช้กรงเล็บหน้าคว้าตัวหัวหน้ากลุ่มไว้ แล้วกระพือปีกบินขึ้นฟ้า กระแสลมจากปีกมันพัดใส่อาร์เธอร์จนลืมตาไม่ขึ้น หลังจากลมสงบแล้ว เขาจึงหยีตามองไปข้างหน้าอีกครั้ง บนกำแพงมีเพียงความว่างเปล่า ราวกับเหตุการณ์ทั้งหมดเมื่อครู่นี้เป็นแค่ความฝัน
ไม่สิ นี่ไม่ใช่ความฝัน...ผู้หญิงคนนั้นยังอยู่!
ความมืดมิดปกคลุมไปทั่วกำแพง เขามองเห็นแค่เงารางๆ ของอีกฝ่าย ทั้งๆ ที่บริเวณรอบๆ นี้ไม่มีแสงสว่างใดๆ แต่ลูกตาของเธอกลับสะท้อนประกายสีทองประหลาดออกมา ราวกับดวงดาวบนท้องฟ้ายามค่ำคืน
“จะ เจ้าเป็นใครกันแน่”
“กองหนุน” คำตอบของหญิงสาวทำเอาเขาตะลึงตาค้าง
“อะ...อะไรนะ” อาร์เธอร์รู้สึกว่าความฝันยังสมจริงเสียยิ่งกว่าสิ่งที่เกิดขึ้นตรงหน้า “เจ้ามาช่วยข้าหรือ”
“นี่คือพระประสงค์ของเจ้าชายโรแลนด์” เธอนั่งยองๆ ลง แล้วควานหาดาบจากศพที่ถูกทับจนแหลก จากนั้นจึงลองขยับอาวุธอย่างง่ายๆ โดยไม่สนใจเลือดและเศษเนื้อที่ติดอยู่บนนั้นแม้แต่น้อย
อาร์เธอร์รู้สึกท้องไส้ปั่นป่วนเต็มที เขาส่งอาเจียนแห้งๆ ออกมา ทว่านอกจากน้ำย่อยแล้ว ก็ไม่มีอะไรไหลออกมาอีก ทันใดนั้นก็มีเสียงเอะอะดังขึ้นมาจากด้านล่างกำแพงอีกครั้ง เห็นได้ชัดว่าความเคลื่อนไหวของสัตว์ยักษ์และเสียงคำรามอันน่ากลัวของมันสะเทือนไปถึงศัตรูแล้ว...ทว่าก็แค่สะเทือนเท่านั้น พวกเขาไม่ได้เห็นเหตุการณ์อันน่าตื่นตะลึงที่เกิดขึ้นบนกำแพง พอทุกอย่างสงบลง พวกเขาก็จะเริ่มการโจมตีอีกครั้ง
“เจ้าชายที่เจ้าพูดถึง...หมายถึงเจ้าชายแห่งเมืองชายแดนหรือ” เขาเช็ดมุมปากพลางหอบหายใจถาม
“แล้วนอกจากพระองค์แล้วยังมีใครชื่อโรแลนด์อีก” หญิงสาวผมดำเริ่มควานหาอาวุธจากศพอื่นๆ อาร์เธอร์หันหน้าไปอีกทาง เพื่อที่จะได้ไม่ต้องเห็นกิริยาของเธอ
“แต่จากเมืองชายแดนมาที่นี่ต้องใช้เวลาอย่างต่ำถึงสามวัน...เหตุใดเจ้าชายจึงทรงรู้เรื่องขุนนางก่อกบฏเร็วขนาดนั้น” อาร์เธอร์กลืนน้ำลาย “แล้วก็สัตว์ประหลาดเมื่อครู่นี้คือ...”
“นั่นไม่ใช่สัตว์ประหลาด แต่เป็นแม่มดที่มาช่วยพวกเจ้า” น้ำเสียงของเธอเปลี่ยนเป็นเย็นชา “ข้าไม่มีเวลามาตอบคำถามเจ้าทั้งวันหรอกนะ ไปหลบอยู่อีกด้านไป”
เมื่อไม่มีปืนคอยสกัดกั้น ศัตรูก็ปีนขึ้นสันกำแพงได้อย่างง่ายดาย แสงจากคบเพลิงที่แกว่งไกวสว่างขึ้นอีกครั้ง เพียงแต่ครั้งนี้ พอพบว่าคนที่ยืนอยู่ตรงหน้ามีแค่ผู้หญิงเพียงคนเดียว พวกเขาก็พร้อมใจกันหยุดฝีเท้าโดยมิได้นัดหมาย
แต่ไม่นานนัก ภาวะชะงักงันนี้ก็ถูกทำลายด้วยเสียงหัวเราะต่ำๆ ที่เต็มไปด้วยความมุ่งร้าย
อาร์เธอร์ย่อมเข้าใจความนัยที่แฝงอยู่ในเสียงหัวเราะนี้แน่นอน
“ระวังให้ดีล่ะ อย่าตกหลุมพรางของไพร่พวกนี้เชียว”
“วางใจเถอะ ลูกพี่ พวกเราจะช่วยท่านดูเอง แต่อีกประเดี๋ยว...”
“ไว้ข้าเสร็จแล้วจะยกให้พวกเจ้า”
“หึๆๆ...ไม่มีปัญหา”
“ระ รีบถอยมานี่เร็ว!” อาร์เธอร์พยายามจะลุกขึ้นจากพื้น แต่สิ่งที่เกิดขึ้นหลังจากนั้นทำเอาเขาตาค้างไปเสียก่อน
ลำแสงสีทองฟาดผ่านไป เสียงหัวเราะหายวับไปในพริบตา
คนที่เป็นหัวหน้าศัตรูถูกดาบฟันร่างขาดเป็นสองท่อน แม้แต่โล่และเกราะหนังก็ไม่อาจต้านทานคมดาบได้ เขาไม่ทันมองด้วยซ้ำว่าหญิงสาวลงมืออย่างไร
ตอนที่ศพสองท่อนพ่นเลือดสดๆ ออกมานั้น รอยยิ้มของทุกคนก็หายไป
ทว่า นี่เป็นแค่การเริ่มต้นเท่านั้น
หญิงสาวผมดำก้าวไปข้างหน้าพร้อมกับตวัดดาบเป็นแนวขวาง อาร์เธอร์มองความเคลื่อนไหวของอีกฝ่ายไม่ทันเหมือนเดิม แต่เขาได้ยินเสียงเนื้อฉีกและกระดูกหักดังขึ้นอย่างต่อเนื่อง
ศัตรูที่เหลืออีกสามคนยังไม่ทันตอบโต้ใดๆ ก็ถูกดาบกรีดท้องจนหนังท้องเปิด
เลือดและลำไส้ที่ไหลออกมาจากข้างในกระจายเกลื่อนพื้น
“เจ้า...” อาร์เธอร์ขยับปากจะพูด แต่ก็ไม่รู้จะพูดอะไร
หญิงสาวหันมามองเขาแวบหนึ่ง “ไปเรียกเพื่อนๆ ของเจ้ามาที่กำแพงให้หมด อีกประเดี๋ยวจะมีคนมารับพวกเจ้า” พอพูดจบ เธอก็กระโดดลงจากกำแพงไป
กำแพงเมืองตรงนี้สูงถึงสามสิบฟุตเชียวนะ! เขาสะกดกลั้นความเจ็บปวดที่กระจายไปทั่วร่าง แล้วตาลีตาลานคลานไปดูที่ข้างกำแพง คราวนี้จึงเห็นว่ากลุ่มคนที่อยู่ด้านล่างกำลังแตกฮือ...หญิงสาวพุ่งปะทะศัตรูซึ่งๆ หน้า ไม่ว่าเธอย่างกรายไปที่ใด ที่นั่นล้วนพินาศย่อยยับ อาวุธในมือเธอโบยบินขึ้นๆ ลงๆ เธอฟันทุกคนที่ขวางหน้าราวกับชาวนาที่กำลังเกี่ยวข้าวสาลี
เพียงไม่กี่อึดใจ ศัตรูก็พ่ายแพ้ราบคาบ
พวกเขาไม่เคยเจอคู่ต่อสู้ที่น่ากลัวขนาดนี้มาก่อน ปราดเปรียวเสียยิ่งกว่าหมาป่า ทรงพลังเสียยิ่งกว่าหมี ไม่มีใครผ่านด่านเธอไปได้โดยไม่สัมผัสคมดาบเลย จะหลบก็หลบไม่พ้น จะต้านก็ต้านไม่อยู่ บริวารของขุนนางวิ่งหนีกันกระจัดกระจาย วงล้อมกลับแตกออกได้เพราะคนเพียงคนเดียว
เธอไล่ตามฆ่าคนที่วิ่งหนี ทิ้งรอยเลือดสดๆ ไว้เป็นทาง อาร์เธอร์นั่งลงกับพื้น รู้สึกถึงแผ่นหลังที่ชุ่มไปด้วยเหงื่อเย็นๆ
นี่น่ะหรือแม่มด
แต่ไม่ว่าจะอย่างไร...เขาก็รอดชีวิตแล้ว!
**********
บริเวณรอบๆ ปราสาทป้อมสว่างไสวด้วยแสงไฟจากกองไฟหลายสิบกอง คนของสี่ตระกูลใหญ่ล้อมที่นี่ไว้อย่างแน่นหนา
หลังจากต่อสู้มาเป็นเวลาหนึ่งวันหนึ่งคืน ปราสาทชั้นที่สองก็ถูกยึดได้ในที่สุด เวลานี้ สมาชิกตระกูลฮันนี่ซัคเคิลหนีขึ้นไปอยู่ชั้นบนสุดแล้ว ป่านนี้คงกำลังทรมานจากความหิวและความหวาดกลัวอยู่
ฌักมองปราสาทผู้ปกครองที่ใหญ่โตโอ่อ่าแล้วก็รู้สึกฮึกเหิมขึ้นมา
หลังจากบิดาของเขาตายลง เขาก็รีบเดินทางจากเมืองหลวงมายังที่ดินของตระกูล เพื่อรับตำแหน่งเอิร์ลต่อจากบิดา ทว่าตอนนี้ เขากำลังจะก้าวหน้าไปอีกขั้น
ในจดหมายลับของพระราชาทอว์ฟิคเขียนไว้ว่า หากเขาสามารถช่วยเมืองหลวงยึดป้อมปราการลองซองได้ หลังจากหิมะละลายแล้ว ทัพใหญ่จากเมืองหลวงจะรีบเดินทางมาจัดการเจ้าชายกบฏที่นี่ทันที หากเขาสามารถขุดรากถอนโคนอิทธิพลของเจ้าชายกบฏได้ อีกฝ่ายก็ยินดียกดินแดนตะวันตกให้เขาปกครอง
แล้วไหนจะที่ดินของเอิร์ลแห่งฮันนี่ซัคเคิลที่จะถูกแบ่งมาให้เขาอีก ถึงตอนนั้น เขาก็จะได้เป็นดยุกอย่างแท้จริง!
ดยุกแมดเดน ช่างเป็นชื่อที่ไพเราะอะไรเช่นนี้
และนับแต่นี้ไป ปราสาทแห่งนี้ก็จะกลายเป็นฐานที่มั่นของเขา
“ท่านเอิร์ล กองกำลังชุดที่หกออกมาแล้ว” อัศวินคนหนึ่งเดินมารายงาน “พวกเขาบอกว่าเสียงปืนของอีกฝ่ายเงียบลงไปมาก จะให้เปลี่ยนกลุ่มชุดเกราะเลยหรือไม่”
สิ่งที่เรียกว่ากลุ่มชุดเกราะก็คือกลุ่มทหารที่มีไว้ต้านทานกระสุนปืนโดยเฉพาะ โดยปกติแล้วจะมีประมาณสามสี่คน สองคนถือโล่ไม้หุ้มเหล็กซึ่งมีขนาดใหญ่กว่าตัวนำหน้าไปอย่างช้าๆ ตรงกลางเว้นช่องไว้สำหรับให้มือยิงฝ่ายเขาเล็งเป้าและยิงตอบโต้ได้...เพื่อที่จะผลิตโล่ชนิดนี้ในปริมาณมาก เขาถึงกับต้องสละเกราะอัศวินไปสิบกว่าตัว ทว่าโล่หุ้มเหล็กที่หนาหนักนี้ก็ยังมีจุดอ่อนตรงที่การเคลื่อนที่ที่ลำบาก ทำให้มีโอกาสเป็นเป้าศัตรูเวลาขึ้นลงบันไดได้ง่าย
โชคดีที่ตระกูลฮันนี่ซัคเคิลคงต้านทานได้อีกไม่นาน ฌักยิ้มเยาะในใจ ถึงอีกฝ่ายจะมีปฏิกิริยาไวจนน่าตกใจ และสามารถเรียกอัศวินกับกองลาดตระเวนบางส่วนเข้าปราสาทได้ก่อนที่ทหารพันธมิตรจากสี่ตระกูลใหญ่จะบุกป้อมก็ตาม แต่สุดท้ายแล้ว พวกเขาก็รวบรวมคนได้ไม่ถึงร้อยคนเท่านั้น ถ้านี่เป็นสงครามตัดกำลัง เขาก็จะผลาญกำลังอีกฝ่ายจนหมดตัว
กว่าเจ้าชายลำดับที่สี่จะรู้เรื่องนี้ก็คงอีกหลายวัน
หากเขาส่งศีรษะเปโรไปให้เจ้าชายโรแลนด์เป็นของขวัญ อีกฝ่ายจะทำหน้าเช่นไร
………………………………….




[Go To Next Chapter]( ./360.md)