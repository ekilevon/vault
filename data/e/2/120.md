##บทที่ 208 “ข้ามันโง่จริงๆ”
ลิลลี่ใช้ผ้าเช็ดผมห่อผมที่เปียกชื้น แล้วเดินกลับไปที่ห้อง


แม้จะเคยตำหนิเจ้าชายว่ารักสบายเกินไป แต่เธอก็ปฏิเสธไม่ได้เลยว่าห้องอาบน้ำที่ว่านั่นช่าง...วิเศษจริงๆ พอได้ยืนสัมผัสน้ำเย็นๆ ที่โปรยลงมากระทบตัว ได้ชะล้างความร้อนและความไม่สบายตัวจากอากาศอันอบอ้าวแล้ว เธอก็รู้สึกราวกับได้เกิดใหม่หลังจากที่เหนื่อยมาทั้งวัน


แต่ว่าหลังจากอาบน้ำอย่างมีความสุขแล้ว เธอกลับรู้สึกไม่สบายใจขึ้นมาชอบกล วันนั้นเธอยั้งปากไว้ไม่ทัน เธอควรไปขอโทษเจ้าชายหรือไม่นะ


“คนทรยศ!”


“อะไรกัน” ลิลลี่เขี่ยผมที่ติดหน้าผากออก


“เจ้าบอกว่าเจ้าไม่เชื่อทฤษฎีเจ้าก้อนกลมนั่นแท้ๆ แต่ตอนนี้เจ้ากลับพัฒนาพลังได้แล้ว” ลูนาที่นั่งคุกเข่าหลังตรงอยู่บนเตียงชี้นิ้วมาที่เธอ “คนโกหก!”


ลิลลี่ค้อน “ข้าก็ไม่ได้เชื่อเสียหน่อย สรรพสิ่งล้วนประกอบขึ้นจากก้อนกลมๆ นี่นะ...จะเป็นไปได้อย่างไร”


“แต่พี่ไนติงเกลบอกว่าพลังของเจ้าจับตัวกันแล้ว”


“เรื่องนี้ไม่เกี่ยวกับเจ้าก้อนกลมเสียหน่อย” เธอยักไหล่ก่อนจะปีนขึ้นเตียงไปกดมือลูนาลง “เจ้าชายตรัสว่า การพัฒนาพลังไม่ได้ขึ้นอยู่กับความเข้าใจเรื่องเจ้าก้อนกลมเพียงอย่างเดียว ขอเพียงเจ้าเข้าใจพลังตัวเองได้ถ่องแท้ เจ้าก็พัฒนาพลังตัวเองได้เหมือนกัน”


“จริงหรือ” ลูนาบุ้ยปาก


“ก็เจ้าชายตรัสเช่นนี้นี่”


ตอนอยู่ในสมาคม ไม่เคยมีใครให้ความสำคัญกับลูนา ลูนาจึงขาดความมั่นใจมาตลอด ลิลลี่คิด ไม่เหมือนกับเธอ พลังของเธอเป็นประโยชน์ต่อสมาคมที่มักขาดแคลนอาหารอย่างมาก แต่เธอก็พอจะเข้าใจความรู้สึกอีกฝ่ายได้เหมือนกัน เพราะหลังจากมาอยู่เมืองชายแดนแล้ว พลังของเธอก็กลับกลายเป็นสิ่งไร้ค่า ไม่เคยได้ใช้ประโยชน์สักครั้ง เธอเองก็เคยกังวลว่าตัวเองจะถูกไล่ออกจากเมืองเหมือนกัน แต่ทุกอย่างกลับตรงข้ามกับที่เธอคิด แม้เจ้าชายไม่เคยมอบหมายภารกิจให้เธอ แต่ท่าทีที่มีต่อเธอก็ไม่ได้ต่างจากท่าทีที่มีต่อแม่มดคนอื่นๆ เลย


นี่คงเป็นเหตุผลที่ทำให้ลูนาที่เคยซึมเซาและระวังตัวมาตลอดเริ่มใจกล้าขึ้นทุกวัน อาการประหม่าของเธอเกิดจากฮัคคาลาที่มักหมางเมินเธอ หรือแม้กระทั่งห้ามเธอใช้พลังในค่าย


“เช่นนั้น...” ลูนาขมวดคิ้ว “ข้าจะเข้าใจพลังตัวเองได้อย่างไร เจ้าชายตรัสว่าสนามแม่เหล็กมองไม่เห็นและสัมผัสไม่ได้ กล้องจุลทรรศน์ก็ช่วยอะไรข้าไม่ได้”


“อย่าถามข้า ข้าก็ไม่รู้เหมือนกัน” ลิลลี่หาวหวอด “อันที่จริงข้าก็แค่รู้ว่าพลังตัวเองหน้าตาเป็นอย่างไรเท่านั้น พวกเซลล์ แบคทีเรีย หรือราที่เจ้าชายตรัสถึงนั่น...ข้าฟังไม่เข้าใจสักนิด พระองค์ยังตรัสว่าจะเขียนตำราเรียนให้ข้าด้วย” เธอพูดอย่างหน่ายใจ “เมตตาข้าทีเถอะ ข้าไม่ได้อ่านหนังสือออกทุกตัวเสียหน่อย”


“ข้าก็อยากเก่งขึ้นบ้างนี่” ลูนาดิ้นไปมาบนเตียง “ข้าก็อยากทำอะไรให้เจ้าชายบ้าง!”


ลิลลี่ถอนใจ ลูนาอายุมากกว่าเธอแท้ๆ แต่พฤติกรรมกลับเด็กกว่าเธอมาก ให้ตายเถอะ...“เจ้าไปถามพี่อันนาสิ”


“ถามพี่อันนาหรือ” ลูนาหยุดดิ้นทันที


“ใช่แล้ว เจ้ากลัวจะทำเจ้าชายเสียเวลาไม่ใช่หรือ เช่นนั้นก็ไปขอคำแนะนำจากพี่อันนาสิ” ลิลลี่พูด “ทั้งเมืองนี้นอกจากเจ้าชายแล้ว ก็มีนางนี่ล่ะที่รู้เรื่องมากที่สุด”


“แต่พี่อันนาก็ยุ่งเหมือนกันนี่นา เห็นว่านางเป็นคนสร้างเครื่องจักรทั้งหมดในเมืองชายแดนเลยนี่” ลูนาพูดอย่างลังเล


“เจ้าก็เลือกเวลาที่นางว่างสิ อย่างเช่นหลังกินข้าวเย็น เจ้าก็ไปขอให้นางมาช่วยอุ่นน้ำให้ หรือไม่ก็ชวนนางมาอาบน้ำด้วยกันก็ได้ คราวนี้เจ้าก็มีเวลาคุยกับนางเยอะแยะแล้ว” ลิลลี่ช่วยวางแผน


“ที่เจ้าพูดมาก็...มีเหตุผลอยู่” ตาเธอเป็นประกาย


“เช่นนั้นก็ไปนอนได้แล้ว พรุ่งนี้พวกเราต้องตื่นกันแต่เช้า” ลิลลี่คลี่ผ้าเช็ดผมบนศีรษะออกมาเช็ดสองที แล้วทิ้งศีรษะลงบนหมอน “เจ้าไปดับเทียนด้วย”


“อ้อ ก็ได้” เธอลุกจากเตียงแล้วเดินไปเป่าเทียนจนดับ “ราตรีสวัสดิ์”


...


วันรุ่งขึ้น ลิลลี่ไม่ได้ไปฝึกพลังในห้องครัวหรือโกดังข้าวสาลีเหมือนทุกครั้ง แต่กลับฝึกใช้กล้องจุลทรรศน์อยู่หน้าโต๊ะ


นี่คือภารกิจใหม่ที่เจ้าชายมอบหมายให้เธอ...ก่อนที่ตำราเรียนจะเสร็จสมบูรณ์ เธอจะต้องทำความรู้จักประเภทและลักษณะของราและเซลล์ชนิดต่างๆ และจะต้องจดข้อแตกต่างของพวกมันออกมาด้วย ถึงเขียนหนังสือไม่ได้ก็ไม่เป็นไร แค่วาดรูปออกมาได้ก็พอ


นอกจากนี้ เจ้าชายยังบอกด้วยว่าอันนากำลังสร้างกล้องจุลทรรศน์ที่มีกำลังขยายมากกว่านี้อยู่ หากสามารถขยายได้ถึงสี่ร้อยเท่าล่ะก็ เธอก็จะเห็นจุลินทรีย์ที่มีขนาดเล็กกว่าที่เคยเห็นมา...ซึ่งก็คือแบคทีเรียนั่นเอง


นับแต่นั้นมา เนื้อหาการฝึกของเธอก็ไม่ใช่เรื่องการรักษาอาหารให้สดใหม่อีกต่อไป ทว่าเป็นการคิดวิธีเพิ่มความสามารถของแม่แบบและตัวจำลองให้หลากหลายขึ้น ข้อนี้ลิลลี่ไม่ค่อยเข้าใจนัก โชคดีที่เจ้าชายพอแนะแนวทางการฝึกให้เธอได้บ้าง เช่นว่าให้เธอสั่งให้พวกมันลอกเลียนลักษณะของสิ่งมีชีวิตเซลล์เดียว หรือใช้ความคิดสั่งให้พวกมันทำลายหรือปรับปรุงเซลล์ให้ดีขึ้น แน่นอนว่าก่อนจะไปถึงขั้นนั้น เธอจะต้องมีความรู้เกี่ยวกับสิ่งมีชีวิตขนาดเล็กชนิดต่างๆ เสียก่อน ลิลลี่ไม่รู้ว่าตัวเองจะทำได้หรือไม่ แต่เธอก็ตั้งใจจะลองดูสักครั้ง


ไหนๆ การสำรวจโลกที่ไม่เคยรู้จักก็เป็นเรื่องน่าสนุกอยู่แล้ว


พอตกเย็น ลูนาก็เดินหน้าเศร้ากลับเข้ามา


“เป็นอะไรไป” เธอถามอย่างสงสัย “พี่อันนาได้บอกอะไรหรือไม่”


“นางบอกข้ามามากมายเชียวล่ะ” ลูนากระโดดใส่เตียง “แต่ข้าฟังไม่เข้าใจสักประโยค นางบอกว่าสนามแม่เหล็กมีอยู่ทุกหนแห่ง ที่เข็มทิศสามารถบอกทิศทางได้ก็เพราะพวกเราอยู่ในสนามแม่เหล็กขนาดใหญ่ นั่นแปลว่าพลังของข้าไม่มีประโยชน์เลยใช่ไหม แล้วไหนจะทฤษฎีสนามแม่เหล็กอีก เจ้าก้อนกลมที่มีประจุไฟฟ้ากับแรงแม่เหล็กมีความสัมพันธ์กันอย่างไรก็ไม่รู้ แถมสนามแม่เหล็กยังผลิตกระแสไฟฟ้าได้ด้วย...ถ้าไม่เข้าใจทฤษฎีเจ้าก้อนกลมก็คงไม่มีทางพัฒนาพลังได้จริงๆ สินะ” เธองึมงำเบาๆ “เจ้าว่าข้าโง่เกินไปหรือไม่”


“ก็นิดหน่อยนะ” ลิลลี่ยกมือกุมหน้าผาก


“คนทรยศ!”


...


ในสโมสรแม่มดมีแม่มดได้พลังใหม่เพิ่มขึ้นอีกคนแล้ว เวนดี้รู้สึกปลาบปลื้มใจมาก


นอกจากนี้ การพัฒนาของลิลลี่ยังทำให้แม่มดคนอื่นๆ กระตือรือร้นมากขึ้นด้วย แม่มดหลายคนเข้าไปถามคำถามบุ๊กมากมายหลังจากเลิกเรียน แม้แต่เมซีเองก็เช่นกัน พอได้ยินว่าการเรียนช่วยพัฒนาพลังได้ เธอก็ปรี่ไปนั่งฟังบรรยายอยู่บนโคมแขวนอย่างว่าง่าย


ยกเว้นก็เพียงคนเดียวเท่านั้น


ตอนที่เวนดี้เดินถือ ‘พื้นฐานทฤษฎีวิทยาศาสตร์ธรรมชาติ’ กลับไปที่ห้องนั้น ไนติงเกลกำลังก้มหน้าอยู่กับโต๊ะ ดูเหมือนกำลังยุ่งอยู่กับอะไรบางอย่าง


เวนดี้มั่นใจว่าต้องไม่ใช่เรื่องเรียนแน่นอน


“เจ้ากำลังทำอะไรน่ะ” เธอถาม


“แบ่งปลาแห้ง อยากกินไหมเล่า” ไนติงเกลที่คาบปลาแห้งอยู่พูดเสียงอู้อี้ “ข้าเพิ่งไปเอามาจากครัวน่ะ”


“เยอะขนาดนี้เชียวหรือ” เวนดี้มองกองปลาแห้งสีเหลืองทองบนโต๊ะ กลิ่นหอมเข้มข้นโชยเตะจมูก


“อืม พ่อครัวเห็นข้ามาเอาทุกวัน ก็เลยอบปลาที่เหลือทั้งหมดเสียเลย อย่างไรเสียปลานี่ก็เก็บได้นานอยู่แล้ว” เธอหยิบถุงผ้าเล็กๆ ขึ้นมา แล้วใส่ปลาแห้งลงไปในนั้น ที่ขอบโต๊ะยังมีถุงผ้าแบบเดียวกันอีกห้าหกใบ แต่ละใบถูกยัดเสียจนตุง


เวนดี้รู้ทันทีว่าเธอกำลังทำอะไร...เธอกำลังเตรียมเสบียง ทุกครั้งที่สมาคมจะเดินทางออกจากเมือง ทุกคนจะแบ่งเสบียงใส่ถุงผ้าพกติดตัวไว้ ระหว่างนั้นต่อให้หิวแค่ไหน ก็กินได้แค่ส่วนที่แบ่งไว้เท่านั้น ทั้งนี้เพื่อป้องกันไม่ให้อาหารหมดระหว่างทางนั่นเอง ทว่าหลังจากมาอยู่เมืองชายแดน ทุกคนก็มีอาหารกินครบสามมื้อ ทั้งยังมีกิจกรรมจิบชายามบ่ายที่มักจัดขึ้นเป็นประจำอีก ดังนั้นจึงไม่มีใครเตรียมเสบียงอีกต่อไป


แน่นอนว่าสำหรับไนติงเกลแล้ว แทนที่จะบอกว่าเตรียมเสบียง สู้บอกว่าเตรียมของกินเล่นจะเหมาะกว่า


“เจ้าไม่อ่านหนังสือหรือ”


“อ่านไปก็ไม่เข้าใจอยู่ดี แค่ได้ยินทฤษฎีกับหลักการพวกนั้นข้าก็มึนหัวแล้ว” ไนติงเกลกลืนปลาแห้งก่อนจะตอบยิ้มๆ “แล้วอีกอย่าง พลังข้าก็พอใช้การได้อยู่แล้ว จะพัฒนาได้หรือไม่ก็ไม่ใช่เรื่องสำคัญ”


ที่แท้ก็อย่างนี้นี่เอง


หากเทียบกับไนติงเกลในอดีตแล้ว ไนติงเกลในตอนนี้มีแววตาที่เปล่งประกายมาก ในนั้นไม่มีความกล้ำกลืนหรือลังเลใจแม้แต่น้อย จะมีก็แต่ความเป็นธรรมชาติเท่านั้น คนที่ยังสับสนในชีวิตไม่มีทางแสดงสีหน้าแบบนี้ได้ เวนดี้คิด เธอรู้จุดหมายของตัวเองแล้ว


เพียงรู้ว่าตัวเองต้องเดินไปทางไหน เธอก็เผยด้านที่เด็ดเดี่ยวออกมาทันที ตอนที่หนีจากตระกูลขุนนางก็เช่นนี้ ตอนที่เผชิญหน้ากับฮัคคาลาก็เช่นนี้ และตอนนี้ก็ยังคงเช่นเดิม


เพียงแต่เวนดี้ไม่ได้ถามเธอต่อ เพราะเธอเชื่อว่าสักวัน เธอจะได้เห็นคำตอบของอีกฝ่ายกับตาตัวเอง


........................................




[Go To Next Chapter]( ./121.md)