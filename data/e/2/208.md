##บทที่ 296 ปีศาจ
หลังจากที่เมซีแบกไนติงเกลมาร่วมวงต่อสู้ สถานการณ์ก็เปลี่ยนไปทันที
ปีศาจส่งเสียงคำรามอย่างเดือดดาล จำต้องหยุดไล่ล่าไลต์นิ่งที่หลบหลีกอย่างว่องไว แล้วตีลังกาพุ่งไปหาเมซีแทน ท่อนแขนที่ยังฟื้นฟูกำลังได้ไม่เต็มที่ชูหอกขึ้นอีกครั้ง ขนาดของมันพองโตขึ้นอย่างรวดเร็ว ผิวชั้นนอกปริแตกออกเป็นริ้วๆ จนเลือดกระเซ็นออกมา
การโจมตีครั้งนี้ยังคงใช้พลังเต็มที่เหมือนเดิม ทว่าหอกที่พุ่งมานั้นไม่ทรงพลังเหมือนเดิมแล้ว อย่างน้อยไนติงเกลก็พอมองเห็นด้ามหอกที่พุ่งมาได้
“เมซี!” เธอตบลำตัวสัตว์ขนาดยักษ์ที่ขี่อยู่ ก่อนจะเรียกหมอกมายาออกมาแล้วกระโดดเข้าไปข้างใน
“อ้าก...จิ๊บ!” ลำตัวของเมซีหดลงในเวลาเดียวกัน เธอแปลงร่างกลับไปเป็นนกพิราบอีกครั้ง
เมื่อเป้าหมายขนาดใหญ่หายวับไป หอกยาวจึงพุ่งผ่านช่องว่างระหว่างคนทั้งสอง แล้วร่วงลงไปในทะเลกว้าง
พริบตาต่อมา ไนติงเกลที่เผยร่างออกมาจากหมอกมายาก็กลับไปอยู่บนหลังเมซีที่แปลงร่างกลับไปเป็นสัตว์อสูรอีกครั้ง การหลบหลีกครั้งนี้เป็นไปอย่างว่องไวไร้ที่ติ
ปีศาจส่งเสียงโหยหวนอย่างเจ็บปวด แขนของเขาเริ่มหดลีบลง จนในที่สุดก็แตกออกเป็นชิ้นๆ คล้ายกับกิ่งไม้ที่ขาดน้ำ ทว่ามือขวาของเขายังกุมสายบังเหียนแน่น เขากระตุ้นพาหนะพุ่งตรงมาที่พวกไนติงเกล คล้ายกับตั้งใจแล้วว่าจะลากศัตรูไปลงนรกด้วยกัน
แต่เห็นได้ชัดว่าเมซีไม่ยอมให้เขาได้สมใจ ในขณะที่ทั้งสองฝ่ายกำลังจะพุ่งชนกันนั้น เธอก็ลดระดับลงอย่างกะทันหันแล้วบินเฉียดศัตรูไป ตอนที่เธอทรงตัวได้อย่างมั่นคงอีกครั้งนั้น ไนติงเกลที่อยู่บนหลังก็หายวับไปแล้ว
ฝ่ายหลังปรากฏตัวขึ้นด้านหลังปีศาจราวกับวิญญาณ
ศัตรูพยายามแกะสายบังเหียนที่รั้งร่างตัวเองไว้เป็นพัลวัน แต่ไนติงเกลไม่มีวันให้โอกาสนั้นแก่เขา
เธอลั่นไกเต็มเหนี่ยวคล้ายกับกำลังระบายความเดือดดาล เสียงปืนดังขึ้นติดต่อกันหลายครั้ง
ครั้งนี้ กระสุนไม่เพียงแต่ฝังเข้ากระดองหลังของปีศาจเท่านั้น แต่ยังทะลุไปถึงช่องอกของเขา ศัตรูส่งเสียงหอบหายใจแหบแห้งไม่หยุด ก่อนจะทรุดลงท่ามกลางละอองเลือดอย่างรวดเร็ว
ส่วนสัตว์อสูรที่ขาดคนควบคุมก็ถูกไลต์นิ่งที่บินตามมายิงตาย ร่วงลงทะเลลับสายตาไปอีกตัว
ดิสแตนต์เกซลงจอดที่ริมฝั่งทะเลอย่างช้าๆ
“คราวนี้จะทำอย่างไรต่อ” ไนติงเกลมองอันนาอย่างร้อนรน เวลานี้คงมีแค่เธอเท่านั้นที่ยังรักษาความสุขุมเยือกเย็นไว้ได้
“พวกเราเสียเวลาไปมากแล้ว ต่อให้บินตอนกลางคืนด้วย ก็คงถึงเมืองชายแดนตอนเที่ยงคืนเป็นอย่างเร็ว” อันนาพูดเน้นทีละคำ “ไลต์นิ่งกับเมซีจะต้องพาเจ้าชายบินกลับไปก่อน”
“ไม่มีปัญหา!” ศีรษะขนาดใหญ่ของสัตว์อสูรขยับปากกว้างสีแดงก่ำอยู่อีกด้าน
“ข้าก็...ไม่มีปัญหาเหมือนกัน เรื่องนี้ไว้เป็นหน้าที่พวกเราเถอะ” สีหน้าของสาวน้อยดูหมองไปพอควร เธอคงคิดว่าตัวเองเป็นนักผจญภัยแท้ๆ แต่กลับกลัวการต่อสู้กับศัตรู เลยทำให้ทุกคนต้องตกที่นั่งลำบาก
ไนติงเกลลูบศีรษะเธอ “ไม่มีใครถนัดเรื่องพวกนี้มาตั้งแต่เกิดหรอก นี่ไม่ใช่ความผิดของเจ้า”
พวกแม่มดช่วยกันมัดร่างเจ้าชายที่ยังสลบไสลติดกับหลังเมซี ส่วนท่อนแขนของเขาให้ไลต์นิ่งเป็นคนถือ ทั้งสองคนพุ่งทะยานขึ้นฟ้า แล้วบินเลียบแม่น้ำแดงมุ่งหน้าไปยังเมืองชายแดน
“ทีนี้พวกเราจะทำอย่างไรต่อ” เวนดี้ถาม “ตอนนี้ข้าเหลือพลังไม่มากแล้ว”
“บินต่อไป บินได้แค่ไหนก็แค่นั้น ข้ากลัวว่าศัตรูจะส่งทหารชุดที่สองไล่ตามมาอีก ที่นี่อยู่ใกล้ภูเขาหิมะเกินไป พวกเราต้องไปจากที่นี่โดยไวที่สุด” อันนาพูด “ประเดี๋ยวพวกเราบินเข้าเขตปลอดภัยเมื่อไร ค่อยหาที่ที่มิดชิดตั้งค่ายชั่วคราว”
แม่มดทุกคนเห็นด้วยกับการตัดสินใจของเธอ
ดิสแตนต์เกซลอยขึ้นฟ้าอีกครั้ง แต่ครั้งนี้ในตะกร้าบอลลูนเหลือแม่มดเพียงห้าคนเท่านั้น
“ปีศาจเห็นพวกเราได้อย่างไร” โซโรยาพูดขึ้นอย่างสงสัย “ข้าวาดลายท้องฟ้าทั่วถุงบอลลูนและตะกร้าแล้วนะ พวกเราอยู่สูงจากพื้นดินถึงสองพันกว่าเมตร ต่อให้ใช้กล้องส่องทางไกลก็ไม่น่าจะเห็นได้”
“ข้าเห็นปีศาจยักษ์ตัวหนึ่ง” ซิลเวียย่นหัวคิ้ว “เขานั่งยองๆ อยู่บนยอดหอคอยสีดำ ศีรษะเขาใหญ่กว่าลำตัวเขาด้วยซ้ำ บนนั้นเต็มไปด้วยลูกตาจำนวนมาก ข้ามองเขาเพียงปราดเดียว...ดวงตาทั้งหมดของเขาก็จ้องมาที่ข้า จากนั้นก็มีปีศาจหลายร้อยคนกรูออกมาจากใต้ดิน ทุกอย่างดูชุลมุนวุ่นวายไปหมด”
“มีสัตว์ประหลาดแบบนี้ด้วยหรือนี่” โซโรยาเสียวสันหลังวาบ
“ไม่ใช่แค่นั้นหรอก ข้าว่าสัตว์อสูรบินได้สองตัวนั้นก็ดูประหลาดมากเช่นกัน” อันนาพูดอย่างครุ่นคิด “ข้าเห็นตอนที่พวกมันโดนยิง เลือดของพวกมันไม่ใช่สีดำเหมือนน้ำหมึก แต่เป็นสีน้ำเงินเข้ม...ต่างจากพันธุ์ผสมที่พวกเราเคยเจอในเดือนแห่งปีศาจอย่างสิ้นเชิง”
“ข้าว่าเหมือนปีศาจเสียมากกว่า” โซโรยาเสริม “ข้าเห็นเลือดของปีศาจที่ถูกยิงคนแรกเป็นสีน้ำเงิน”
“หรือพวกมันจะไม่ใช่สัตว์อสูร” ซิลเวียถาม
“ไม่รู้สิ...แต่โชคดีเหลือเกินที่เมซีแปลงร่างเป็นพวกมันได้” เวนดี้ถอนใจ “หากไม่ได้นางช่วยไนติงเกลไว้ พวกเราคงเป็นอันตรายแล้ว”
“พลังของนางพัฒนาแล้ว” ไนติงเกลที่นิ่งเงียบมาตลอดพลันเอ่ยขึ้น “ตอนอยู่ในหมอกมายา ข้าเห็นพลังในร่างกายนางมีรูปทรงที่ชัดเจน ไม่ใช่หมอกวนเหมือนเมื่อก่อนอีกต่อไป...พลังของนางเป็นรูปปีกสีขาวที่กำลังแผ่สยาย”
********************
ไลต์นิ่งกอดท่อนแขนเจ้าชายแน่น ในใจเต็มไปด้วยความรู้สึกผิด
ปีศาจก็แค่ดูน่ากลัว แต่เวลาอยู่บนฟ้าก็ใช่ว่าจะแข็งแกร่งถึงขั้นรับมือไม่ได้เสียเมื่อไร หากเธอบินออกจากตะกร้าบอลลูนไปสู้กับปีศาจตั้งแต่แรก เจ้าชายก็คงไม่บาดเจ็บสาหัสถึงเพียงนี้
การลุกขึ้นปกป้องพวกพ้องถือเป็นหน้าที่อันไม่อาจปฏิเสธของนักผจญภัย สมัยที่เธอผจญภัยอยู่ในเขตฟยอร์ดนั้น ทุกครั้งที่พบเจออันตราย ธันเดอร์ก็จะทำหน้าที่ผู้นำ นำทุกคนบุกฝ่าอุปสรรคอันยากลำบากเสมอ ไม่ว่าศัตรูจะเป็นโจรสลัดหรือสัตว์ยักษ์จากใต้ทะเลลึก เขาก็ไม่เคยหวั่นกลัวแม้แต่น้อย
นี่เป็นครั้งแรกที่ไลต์นิ่งรู้สึกว่าตัวเองยังห่างไกลจากคำว่านักผจญภัยผู้ยิ่งใหญ่มากนัก
แต่ท่านพ่อก็เคยบอกเหมือนกันว่า ความกลัวสามารถขจัดได้ด้วยความเข้าใจและความคุ้นเคย ส่วนทักษะการต่อสู้สามารถพัฒนาได้ด้วยการฝึกฝนอย่างสม่ำเสมอ
เธอตัดสินใจแล้วว่าไว้เจ้าชายอาการดีขึ้นเมื่อไร เธอจะขอปืนจากเขาสักกระบอก แล้วขอให้พี่ไนติงเกลช่วยสอนทักษะการต่อสู้และวิธียิงปืนให้เธอ
“เจ้าชายทรงเป็นอย่างไรบ้างแล้ว” เมซีร้องถาม เมื่อเทียบกับเสียงนกพิราบแล้ว เสียงของเธอในเวลานี้ฟังดูแหบแห้งและขุ่นมัวมาก ไม่ต่างจากเสียงลมที่พัดผ่านถ้ำหินแม้แต่น้อย “ข้ารู้สึกเหมือนพระวรกายของพระองค์กำลังเย็นลงเรื่อยๆ”
สาวน้อยกำมือแน่นก่อนจะบินอ้อมไปด้านหลังเมซี
เธอเห็นเจ้าชายกำลังหลับตาสนิท ริมฝีปากซีดขาว ผมยาวสีเทาที่ยุ่งกระเซิงทำให้เขายิ่งดูโรยรา เลือดบนเสื้อผ้าเขาแห้งหมดแล้ว จะเหลือก็แต่บาดแผลดำเกรียมที่ยังดูน่าสยดสยอง เธอแตะมือลงบนคอเขาเบาๆ ชีพจรที่ยังเต้นอ่อนๆ บ่งบอกว่าเขายังมีชีวิตอยู่ ทว่าปลายนิ้วเธอกลับรู้สึกเย็นเฉียบจนน่าตกใจ
“เจ้าเหลือพลังมากแค่ไหน” ไลต์นิ่งคำนวณระยะทาง “พวกเราต้องบินด้วยความเร็วสูงสุดแล้ว”
“ตกลง!”
กว่าคนทั้งสองจะมาถึงเมืองชายแดนได้ ไลต์นิ่งก็รู้สึกหน้ามืดตาลายอย่างหนัก การบินด้วยความเร็วที่สูงเกินไปไม่เพียงแต่ผลาญพลังวิเศษเธออย่างรวดเร็วเท่านั้น แต่ยังสร้างภาระอันหนักหน่วงให้ร่างกายเธอด้วย เธอกัดฟันแน่น ใช้พลังเฮือกสุดท้ายบินเข้าไปในสวนหน้าปราสาท แล้วหันไปตะโกนใส่องครักษ์ที่ถือทวนวิ่งตามเสียงเข้ามา “รีบตามนาน่ามาที่นี่เร็วเข้า เจ้าชายทรงได้รับบาดเจ็บสาหัส!”
........................................


[Go To Next Chapter]( ./209.md)