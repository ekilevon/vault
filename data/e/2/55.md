##บทที่ 143 ผู้อพยพ
เรือจากป้อมปราการลองซองแล่นมาเทียบท่าเรือเมืองชายแดนอย่างช้าๆ


ไม้กระดานถูกพาดลงมา ผู้คนบนเรือแบกสัมภาระต่างๆ เดินลงมาที่สะพานท่าเรือ พวกเขาส่วนใหญ่เพิ่งเคยมาเยือนดินแดนต่างถิ่นแห่งนี้เป็นครั้งแรก แต่ละคนต่างผุดสีหน้างุนงง และเสียงเร่งของกะลาสีด้านหลังก็ยิ่งทำให้พวกเขาตื่นเต้นร้อนรน


ท่ามกลางฝูงชนที่แออัดยัดเยียด หญิงวัยกลางคนคนหนึ่งเกิดลื่นแล้วทรงตัวไม่อยู่ ทำท่าจะตกลงไปจากสะพานท่าเรือ ทว่าทันใดนั้นก็มีหญิงสาวอีกคนปราดมาคว้าข้อมือเธอไว้ ช่วยพยุงร่างเธอได้ทัน


“ขะ...ขอบคุณมาก” ฝ่ายที่ถูกช่วยไว้ลูบอกอย่างเสียขวัญ เธอเอ่ยขอบคุณอีกฝ่ายอยู่หลายครั้ง


หญิงสาวคนนั้นเพียงแต่โบกมือยิ้มๆ เป็นเชิงว่าแค่เรื่องเล็กน้อยเท่านั้น


เฟร์ราน ชิลต์ซึ่งยืนอยู่ที่ท่าเรือเห็นหญิงสาวผู้กระฉับกระเฉงว่องไวคนนี้ตั้งแต่แรก...บุปผาแห่งวันใหม่ของโรงละครป้อมปราการลองซอง เอริน ภรรยาสุดที่รักของเขา เธอสวมชุดกระโปรงสีขาวสะอาด เกล้าผมยาวไว้เหนือศีรษะ ทว่ายังคงดูงามสง่า


อัศวินอันดับหนึ่งข่มความตื่นเต้นไว้ รอจนเธอเหยียบพื้นดินอย่างปลอดภัยแล้วจึงเข้าไปกอดเธอจากด้านข้าง ไม่สนใจสายตาและเสียงวิพากษ์วิจารณ์ของคนรอบข้างแม้แต่น้อย หญิงสาวตกใจ แต่พอรู้ว่าอีกฝ่ายคือเฟร์รานก็กอดตอบอย่างอ่อนโยน


“ตอนที่ได้ยินว่าดยุกรบแพ้ ข้าตกใจแทบแย่ ตอนอยู่ที่ป้อมข้าอยากเจอท่านมาก แต่ไม่มีโอกาสเสียที” เธอกระซิบข้างหูอัศวิน “โชคดีที่ท่านปลอดภัย”


“ตอนนั้นข้าอยู่ในคุก พวกทหารไม่ให้เจ้าเข้าไปหรอก” เฟร์รานปล่อยภรรยา “ครึ่งเดือนมานี้ เจ้าเป็นอย่างไรบ้าง”


“...” เธอเงียบไปสักครู่ “ข้าออกจากโรงละครแล้ว”


เฟร์รานเข้าใจความหมายของคำพูดนั้น ตอนที่เขายังเป็นอัศวินอันดับหนึ่งแห่งดินแดนตะวันตก คนที่กล้าแตะต้องเธอมีเพียงดยุกเท่านั้น แต่เวลานี้เขากลายเป็นเชลยของเจ้าชายไปแล้ว พวกผู้ชายที่หมายปองเอรินจึงไม่จำเป็นต้องหลบๆ ซ่อนๆ อีก เพียงแค่รอโอกาสลงมือเท่านั้น หากเอรินไปทำงานที่โรงละครตอนนี้ก็เท่ากับส่งเนื้อเข้าปากเสือนั่นล่ะ


“ไม่เป็นไร ข้ามีงานทำที่นี่ ค่าจ้างก็ไม่ถือว่าแย่นัก” เขาปลอบ “กลับไปคุยกันที่บ้านดีกว่า”


“บ้านหรือ” เอรินประหลาดใจเล็กน้อย “พวกเราไม่ต้องแยกกันอยู่หรือ”


โดยทั่วไปแล้ว เชลยที่ไม่ได้ถูกตัดสินโทษหรือถูกไถ่ตัวส่วนใหญ่จะต้องทำงานใช้แรงงาน สถานที่อยู่อาศัยก็คือกระโจมและค่าย กระโจมแต่ละหลังอยู่กันหลายคน เวลานอนก็ปูฟางนอนกับพื้น ส่วนครอบครัวของเชลยก็ไม่ได้ดีไปกว่ากันเท่าไร ผู้หญิงถูกจับแยกไปอยู่อีกค่าย แต่ก็ต้องนอนพื้นเหมือนกัน เวลาพวกผู้ชายออกไปทำงาน พวกเธอก็ต้องไปเก็บกวาดที่อยู่ของพวกเขา รวมทั้งซักผ้าทำอาหารด้วย


พอคิดถึงตรงนี้ เฟร์รานก็รู้สึกตื้นตันใจมาก อย่างน้อยตอนอยู่ที่ป้อม เธอก็ยังมีบ้านหลังใหญ่ มีเตียงนอนสบายและผ้าห่มนุ่มๆ แต่เพื่อเขาแล้ว เธอถึงกับยอมมาอยู่ที่นี่เพียงลำพัง ต่อให้ต้องอยู่รวมกับผู้หญิงคนอื่นๆ ในกระโจมหรือกระท่อมหลังเล็กๆ และถูกใช้งานทุกวัน เธอก็ไม่หวั่น


“ตอนนี้ข้าเป็นครู” เขารับสัมภาระจากเอริน แล้วจูงมือเธอเดินไปที่เขตอารยธรรมใหม่ “คนเป็นครูจะได้อยู่บ้านพักน่ะ”


อันที่จริง ตอนที่ฟังเจ้าชายสาธยายสวัสดิการนั้น เขาไม่ได้หวังอะไรมากเลย...ในฐานะเชลย แค่มีห้องนอนสักห้องก็ถือว่าดีมากแล้ว ต่อให้เป็นกระท่อมไม้ผุพังหลังคารั่ว เขาก็ยังซ่อมได้ แต่สิ่งที่เขาได้รับกลับเหนือความคาดหมายมาก บ้านที่เตรียมไว้ให้เขาอยู่กลับเป็น...บ้านจริงๆ


ทันทีที่เดินเข้ามาในเขตชุมชน ถนนก็กลับกว้างขึ้นมาทันตา เศษหินสีขาวเทาบนพื้นถนนถูกลูกกลิ้งบดจนแบนราบ ช่วยให้เดินสบายไม่ทิ่มเท้า ตอนแรกเฟร์รานยังไม่เข้าใจว่าทำไมต้องทำถนนแบบนี้ เขาคิดว่าพวกช่างหินเสียแรงและเวลาเปล่า


จนกระทั่งฝนตกลงมา เขาถึงได้เห็นน้ำฝนไหลตามร่องหินไปรวมกันที่ทางระบายน้ำสองข้างถนน คราวนี้ถึงได้เข้าใจแจ่มแจ้ง เทียบกับตรอกแคบๆ ในป้อมปราการลองซองที่พอฝนตกทีก็เต็มไปด้วยโคลนเฉอะแฉะและน้ำขังแล้ว ถนนแบบนี้ดีกว่าหลายเท่านัก


เอรินมองไปรอบตัวก่อนจะถามอย่างสงสัย “แถวนี้มีแต่บ้านใหม่ทั้งนั้น ท่านเดินมาผิดทางหรือไม่”


“เปล่าเลย ที่รัก พวกเราใกล้ถึงแล้ว”


เฟร์รานพาเอรินเดินเลี้ยวอีกสองหัวมุม แล้วมาหยุดลงตรงหน้าบ้านอิฐสองชั้น “ที่นี่ล่ะ”


“ที่ไหน” เธอมองไปสองข้างทาง ก่อนจะเลื่อนสายตาไปหยุดที่สิ่งก่อสร้างใหม่เอี่ยมตรงหน้าอัศวิน จากนั้นจึงยกมือขึ้นปิดปากอย่างไม่เชื่อสายตา “อย่าบอกนะว่า...บ้านทั้งหลังนี้เป็นของพวกเรา”


“ย่อมไม่ใช่แน่นอน” เขาหัวเราะ “ที่นี่เป็นบ้านพักครู ห้องของพวกเราอยู่ชั้นสอง พวกเราขึ้นไปกันเถอะ”


เฟร์รานควักกุญแจมาเปิดประตูห้อง แล้วจูงมือภรรยาเข้าไปข้างใน...บ้านใหม่ของพวกเขามีโถงใหญ่หนึ่งห้อง ห้องนอนสองห้อง และห้องอเนกประสงค์อีกสองห้อง ข้างในมีข้าวของเครื่องใช้ครบครัน แม้พื้นที่ไม่กว้างมาก แต่ก็ดูน่าอยู่อย่างไม่น่าเชื่อ ไม่ว่าจะเป็นการตกแต่งในห้องโถงหรือการจัดวางในห้องนอน ก็ชวนให้รู้สึกสดชื่นสบายตาทั้งนั้น ยิ่งเวลานี้มีเอรินมาอยู่ด้วย บ้านหลังนี้ก็ยิ่งสมบูรณ์มากขึ้น


“สวรรค์ นี่ท่านเป็นเชลยจริงๆ หรือ” เอรินวิ่งไปสำรวจในห้องอย่างละเอียด ท่าทางตื่นเต้นเหมือนเด็กๆ “ต่อไปพวกเราจะอยู่ด้วยกันที่นี่ใช่หรือไม่”


“อืม แน่นอนที่สุด” เฟร์รานยิ้มพลางหยิบขนมปังกรอบกับเนยแข็งในตู้มาวางบนโต๊ะ “ตอนอยู่บนเรือเจ้าคงไม่ได้กินอะไรกระมัง รองท้องเสียก่อนสิ ประเดี๋ยวข้าต้องออกไปทำงานแล้ว”


“จริงสิ ตอนนี้ท่านเป็นครูแล้ว” เอรินวิ่งกลับมาหาสามี “ท่านสอนลูกศิษย์ขุนนางตระกูลใดหรือ”


“ไม่ใช่ขุนนาง แต่เป็นชาวเมืองของเจ้าชายน่ะ”


“ชาวเมืองหรือ” เธออึ้ง “แล้วท่านสอนอะไรพวกเขาหรือ”


เฟร์รานหยิบหนังสือที่วางอยู่มุมโต๊ะให้ภรรยา “สอนพวกเขาอ่านเขียนหนังสือน่ะ นี่คือ...‘ตำรา’ ที่เจ้าชายแจกให้ข้า”


ตอนแรกที่เขาเลือกเป็นครู เขายังกลัวว่าตัวเองจะมีความรู้ไม่พอ...เพราะอย่างไรเสียคนที่ทำอาชีพนี้ส่วนใหญ่ก็เป็นผู้อาวุโสคงแก่เรียนทั้งนั้น แต่เจ้าชายกลับพูดง่ายๆ ว่าแค่สอนตามตำราก็พอ จนกระทั่งเขาเห็นสิ่งที่เรียกว่าตำราเล่มนี้แล้วถึงได้เข้าใจ ที่แท้การสอนคนให้อ่านออกเขียนได้ก็มีรายละเอียดมากมายถึงเพียงนี้


ในตำราบอกครบทุกอย่างตั้งแต่วิธีการสอนไปจนถึงเนื้อหาในบทเรียน หน้าแรกเป็นปัญหาถามตอบที่ครูมือใหม่มักเจอบ่อยๆ เช่นว่า ทำอย่างไรจึงจะเป็นครูที่ดีได้ หรือทำอย่างไรจึงจะกระตุ้นให้นักเรียนอยากเรียนหนังสือได้ คำตอบพวกนั้นทั้งสั้นและง่าย ช่วยให้เขาเข้าใจได้อย่างทะลุประโปร่ง ยังไม่ทันเริ่มสอน เขาก็วางตำราเล่มนี้ไม่ลงเสียแล้ว


เอรินเองก็เช่นกัน เธอเติบโตมาในโรงละคร เคยอ่านหนังสือและบทละครมามากกว่าเฟร์รานเสียอีก อัศวินเคยนึกเสียดายว่าภรรยาของเขามีทั้งรูปโฉมและความรู้ความสามารถ หากเธอเกิดในตระกูลขุนนาง เธอคงเป็นคุณหนูที่เพียบพร้อมงดงาม และคงเป็นที่กล่าวขานไปทั้งดินแดนตะวันตก


หลังจากพลิกอ่านไปได้หลายหน้า เอรินก็เงยหน้าขึ้นถามเขา “ก่อนหน้านี้ท่านบอกว่า...ครูได้ค่าจ้างไม่เลวเลยใช่หรือไม่”


“เดือนละยี่สิบเหรียญเงิน เพิ่มขึ้นทุกปีปีละห้าเหรียญ”


“ที่นี่ไม่มีโรงละครใช่หรือไม่”


“ไม่...มี” เฟร์รานลังเลสักครู่ เขาเดาความคิดภรรยาออกแล้ว


จริงตามคาด อีกฝ่ายปิดหนังสือแล้วยิ้มว่า “เช่นนั้นข้าก็จะเป็นครูเหมือนกัน จะได้ทำงานเหมือนท่านอย่างไรเล่า ที่รัก”


.......................................


[Go To Next Chapter]( ./56.md)