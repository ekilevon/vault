##บทที่ 45 อุบาย (1)
เมื่อพระจันทร์เริ่มเคลื่อนคล้อย กูลอน วิมเบิลดันมองเห็นเค้าโครงคร่าวๆ ของกำแพงเมืองหลวงท่ามกลางความมืดยามราตรี


ผ่านไปตั้งหลายเดือน ในที่สุดก็ได้กลับมาที่นี่อีก เขาคิด ความอ่อนล้าจากการเดินทางไกลจางหายลงไปมาก ทว่าความระแวดระวังภัยยังคงอยู่ เขาหยุดม้าที่ขี่ลง ส่งสัญญาณให้ผู้ช่วยเข้าไปดูลาดเลาก่อน


หากแผนยังเหมือนเดิม ปราชญ์โอเวนก็น่าจะเปลี่ยนทหารที่เฝ้าเมืองเป็นคนของตัวเอง แล้วปล่อยสะพานชักที่ประตูข้างลงหลังจากที่ผู้ช่วยเขาส่งสัญญาณไป


เขาเบิกตาจ้องไปด้านหน้า กลัวว่าตัวเองจะพลาดแสงไฟเล็กๆ นั้น


ทั้งที่รอไม่นาน แต่กูลอนกลับรู้สึกราวกับเวลาหยุดเดิน ตอนที่ตาเริ่มล้าจนใกล้จะทนต่อไม่ไหวแล้วนั้น ในที่สุดเขาก็เห็นแสงไฟกะพริบจากที่ไกลๆ...ใต้กำแพงเมืองสองที บนกำแพงเมืองสามที เหมือนที่ตกลงกันไว้ตามแผน เขาถอนหายใจยาว โบกมือเรียกคนของเขาให้ไปต่อ


แบบนี้ เขาก็อยู่ห่างจากตำแหน่งพระราชาเพียงก้าวเดียว


กูลอนขี่ม้าเข้าประตูข้างของกำแพงเมืองไปพร้อมกับผู้ช่วยของเขา


ข้างหลังเขายังมีทหารม้าอีกยี่สิบกว่าคน ทุกคนไม่พูดอะไรกัน เพียงแต่ดึงสายบังเหียนบังคับม้าเดินเข้าไปช้าๆ


วัสดุที่ใช้สร้างกำแพงเมืองหลวงของเกรย์คาสเซิลมาจากสันเขาฟอลเลนดรากอน เมื่ออยู่ใต้แสงจากคบไฟ หินสีน้ำตาลเทาชนิดนี้ก็เปล่งประกายมันวาวสีแดงเข้มราวกับชโลมเลือด กำแพงแห่งนี้กว้างยี่สิบฟุต เพื่อที่จะสร้างมันขึ้นมา ทาส ช่างหิน และคนงานนับพันกว่าคนต่างสังเวยชีวิตไว้ที่นี่


กำแพงป้องกันที่กองทัพนับหมื่นก็ไม่อาจบุกยึดกลับเปิดให้เขาผ่านเข้าไปง่ายๆ อย่างในเวลานี้ กูลอนคิด ช่องโหว่ใดๆ ก็มีที่มาจากภายในทั้งสิ้น ไม่รู้เพราะอะไร เขาพลันนึกถึงเมืองศักดิ์สิทธิ์ใหม่ขึ้นมา กำแพงที่ยิ่งใหญ่แน่นหนายิ่งกว่านี้ก็คงถูกตีแตกได้ด้วยน้ำมือคนในกระมัง


“ฝ่าบาท กระหม่อมรออยู่ที่นี่นานแล้วพ่ะย่ะค่ะ” พ้นจากประตูเมืองเข้ามา ปราชญ์โอเวนกับคนกลุ่มเล็กๆ กำลังรออยู่ที่ข้างประตู เมื่อเห็นกูลอนปรากฏตัว ปราชญ์โอเวนก็รีบพลิกตัวลงจากม้ามาถวายบังคม


กูลอนโยนความคิดฟุ้งซ่านทิ้งไป ดูเหมือนเขาจะตื่นเต้นมากไปจึงคิดอะไรเหลวไหลไปเรื่อย “ดีมาก เปลี่ยนตัวทหารที่วังหลวงหมดแล้วใช่ไหม”


“ทูลฝ่าบาท แผนเกิดความผิดพลาดเล็กน้อยพ่ะย่ะค่ะ อัศวินหัตถ์เงินที่นัดแนะกันไว้ถูกย้ายไปดินแดนใต้เมื่อสามวันก่อน เวลานี้จึงทันเปลี่ยนแค่ทหารที่ห้องพระบรรทมพ่ะย่ะค่ะ”


กูลอนย่นหัวคิ้ว นี่หมายความว่าเขาไม่สามารถพาทหารยี่สิบกว่าคนเข้าวังหลวงทั้งหมดได้ ทหารยามพวกนั้นไม่ขวางเขาแน่นอน แต่คงไม่ปล่อยทหารพร้อมอาวุธจำนวนมากขนาดนี้เข้าไปในสถานที่สำคัญของราชวงศ์


“เอาเถอะ ถ้าอย่างนั้นก็ให้ทหารที่ห้องพระบรรทมตามข้ามาสองคน ส่วนคนที่เหลือเฝ้าอยู่ที่ประตู อย่าให้คนนอกเข้าไปรบกวนข้าก็พอ” เขาลังเลอยู่สักพักก็ตัดสินใจ แม้แผนจะมีการปรับเปลี่ยน แต่สถานการณ์ยังคงอยู่ในความควบคุมของเขา โดยปกติองครักษ์ประจำตัวเสด็จพ่อจะเฝ้าอยู่ที่ห้องด้านนอก หากมีคนรั้งพวกเขาไว้ได้สักครู่ เขาก็มั่นใจว่าจะสังหารอีกฝ่ายได้แน่นอน


หลังจากเข้ามาในเมืองแล้ว เขารู้สึกราวกับทุกอย่างกลับไปสู่สภาพเดิมเหมือนตอนที่เขาจากมา เขายังจำถนนทุกสายได้แม้ในยามค่ำคืน ที่นี่คือดินแดนของเขาอย่างไม่ต้องสงสัย ทุกคนลงจากม้าแล้วเร่งฝีเท้ามุ่งหน้าไปที่วังหลวง เมื่อมาถึงหน้าประตูวัง คนยี่สิบกว่าคนก็แยกย้ายไปแอบซุ่มอยู่นอกวังตามแผนใหม่ เป็นอย่างที่ปราชญ์โอเวนบอกไว้ไม่มีผิด แม้ทหารที่เฝ้าประตูจะแปลกใจว่าเหตุใดเจ้าชายจึงกลับเมืองหลวงตอนดึกๆ ดื่นๆ แต่เมื่อกูลอนหลอกว่ามีเรื่องด่วน อีกฝ่ายก็เปิดประตูให้พวกเขาเข้าไปอย่างง่ายดาย


อย่างไรเสีย เขาก็เป็นพระโอรสองค์โตของพระราชา และเป็นผู้สืบทอดราชสมบัติอันดับหนึ่งตามกฎหมาย


เจ้าชายกับปราชญ์โอเวนเดินทะลุสวนดอกไม้และโถงใหญ่เข้ามา เบื้องหน้าก็คือที่อยู่ของวิมเบิลดันที่สาม เมื่อปราชญ์โอเวนโบกคบไฟในมือไปทางซ้ายและขวา ก็มีองครักษ์เดินออกมาจากความมืดทันที เขาคุกเข่าลงข้างหนึ่งต่อหน้าคนทั้งสอง “ฝ่าบาท ทรงตามกระหม่อมมาเถิดพ่ะย่ะค่ะ”


กูลอนสูดจมูก เขาได้กลิ่นคาวเลือด


ไหนว่าเปลี่ยนทหารที่ห้องพระบรรทมแล้วไม่ใช่หรือ เขาอาศัยแสงสว่างพิจารณาคนคนนั้น เป็นคนคุ้นเคยของเขาจริงๆ...อัศวินของเอิร์ลที่สนับสนุนเขาขึ้นครองราชย์ นั่นทำให้เขาสบายใจขึ้นเล็กน้อย


“เกิดอะไรขึ้น มีคนเข้ามาในนี้หรือ”


“ทูลฝ่าบาท คืนนี้ใต้ฝ่าละอองฯ ทรงเรียกสาวใช้เข้าไปปรนนิบัติพ่ะย่ะค่ะ นางออกมาเห็นพวกเรากำลังสับเปลี่ยนคนพอดี” อีกฝ่ายตอบ “แต่วางพระทัยเถิดพ่ะย่ะค่ะ พวกเราจัดการนางแล้ว”


สาวใช้หรือ เสด็จพ่อไม่แตะต้องผู้หญิงมานานมากแล้ว...นับตั้งแต่เสด็จแม่จากไป กูลอนรู้สึกประหลาดใจ แต่นี่ไม่ใช่เวลามาสนใจเรื่องหยุมหยิมประเภทนี้ เขาพยักหน้าแล้วไม่ได้พูดอะไรอีก จากนั้นจึงเดินตามองค์รักษ์เข้าไปข้างในโดยมีคนอื่นๆ เดินตามหลัง


กูลอนสามารถหลับตาเดินในวังหลวงแห่งนี้ได้ทั้งวัง เขาใช้ชีวิตอยู่ในนี้มายี่สิบกว่าปี ที่ไหนมีทางลับหรือประตูลับ เขารู้ดีที่สุด เพียงแต่จุดประสงค์ที่เขามาครั้งนี้คือการเกลี้ยกล่อมเสด็จพ่อให้ยกบัลลังก์ให้เขา จึงไม่จำเป็นต้องแอบย่องเข้าห้องพระบรรทม เขาจะต้องจัดการองครักษ์ประจำตัวเสด็จพ่อที่เฝ้าอยู่ข้างนอกเสียก่อน หลังจากทำให้เสด็จพ่อตระหนักถึงสถานการณ์ของตัวเองแล้ว จึงนั่งลงเจรจาเรื่องสิทธิ์ในการสืบทอดราชสมบัติอย่างจริงจัง


หากเขาเกลี้ยกล่อมไม่สำเร็จ...


กูลอนสูดหายใจลึก ยกมือส่งสัญญาณให้ทุกคนหยุด ก่อนจะชักดาบขนาดใหญ่ออกมาจากข้างหลัง


ประตูสัมฤทธิ์บานใหญ่ที่สุดทางเดินก็คือทางเข้าห้องพระบรรทมเพียงทางเดียว ข้างหลังประตูเป็นโถงด้านนอก และเป็นแนวป้องกันด่านสุดท้ายก่อนถึงห้องพระบรรทม ปกติที่นั่นจะมีองครักษ์เฝ้าอยู่สองถึงสามคน เผื่อเกิดเหตุไม่คาดฝันจะได้เข้าไปคุ้มครองพระราชาในห้องได้ทันท่วงที


กูลอนแง้มประตูใหญ่ออกเป็นช่องเล็กๆ ก่อน จากนั้นจึงกระแทกไหล่เข้าไปข้างในอย่างรวดเร็ว พร้อมกันนั้นก็ยกดาบตั้งท่าเตรียมสู้...ทว่าภายในโถงด้านนอกกลับเงียบสงัด ไม่มีใครอยู่สักคน ขณะเดียวกัน กลิ่นคาวเลือดรุนแรงก็พุ่งมาปะทะจมูก


เขาสังหรณ์ใจไม่ดี รีบวิ่งไปที่ห้องพระบรรทมทันที


จากนั้นกูลอนก็ได้เห็นภาพที่ไม่น่าเชื่อ


วิมเบิลดันที่สามในชุดคลุมนั่งอยู่ที่หัวเตียง ร่างกายท่อนบนพิงอยู่กับหมอน ชุดคลุมแหวกออก บริเวณหน้าอกมีดาบปักอยู่หนึ่งเล่ม เลือดไหลลงมาตามท้องที่นูนขึ้นก่อนจะซึมลงผ้าห่ม


คนที่ยืนอยู่ข้างๆ เสด็จพ่อก็คือน้องชายของเขาเอง ทอว์ฟิค วิมเบิลดัน


“ปะ เป็นไปได้อย่างไร...” กูลอนตะลึงงัน


“ก็เหมือนท่านนั่นล่ะ พี่ใหญ่” ทอว์ฟิคถอนใจ “ข้าไม่ได้อยากทำเช่นนี้เลย”


เขาปรบมือ นักรบในชุดเกราะกลุ่มหนึ่งพลันพุ่งเข้ามาจากหลังประตูแล้วล้อมกูลอนไว้อย่างรวดเร็ว “หมากตานี้น่ะ เดิมทีข้าก็ตั้งใจจะเล่นตามกฎจนจบตา แต่พี่ใหญ่ ท่านรู้หรือไม่ น้องสามนางไม่ได้คิดจะเล่นหมากตานี้มาตั้งแต่แรกแล้ว แน่นอนว่า...ท่านเองก็เช่นกัน มิฉะนั้นคงไม่รีบเดินทางข้ามน้ำข้ามภูเขามาเมืองหลวงทันทีที่เห็นคำทำนายของปราชญ์โอเวนหรอก บอกตามตรง หากท่านไม่มา ข้าก็คงไม่รู้จะทำอย่างไรเหมือนกัน”


“ท่านปราชญ์!”


เขากัดฟันมองไปด้านหลัง ปราชญ์โอเวนถอยหลังไปหนึ่งก้าวก่อนจะแบมือว่า “กระหม่อมไม่ได้หลอกฝ่าบาทเลยพ่ะย่ะค่ะ ‘ดาวนำทางเคลื่อนตัวห่างจากดวงอาทิตย์’ แปลความได้ว่าผู้ที่กำลังหาทางได้เดินออกจากทางที่ถูกต้องไป แต่มันก็มีความหมายว่าดาวตกเช่นกันพ่ะย่ะค่ะ”


ตอนนี้กูลอนเข้าใจทุกอย่างแล้ว เขาตกหลุมพรางที่วางไว้อย่างแยบคายนี้มาตั้งแต่แรก กลิ่นคาวเลือดที่ประตูตอนนั้นคงไม่ใช่เลือดของสาวใช้ที่ไหน ข้ออ้างที่ว่าอัศวินหัตถ์เงินถูกย้ายไปก็เช่นกัน แต่สิ่งที่ทำให้เขาผิดหวังที่สุดก็คือปราชญ์โอเวนที่ดูแลเขามาสิบกว่าปี สอนเขาอ่านเขียนหนังสือมาตั้งแต่เด็ก สุดท้ายแล้วแม้แต่เขาก็ยังเลือกเจ้าชายลำดับที่สอง...เหมือนกับเสด็จพ่อของเขา


“ทอว์ฟิค วิมเบิลดัน! พวกเราสองคนเป็นโอรสเสด็จพ่อเหมือนกัน แต่เสด็จพ่อทรงรักเจ้ามากกว่าใคร เสด็จพ่อทรงอุตส่าห์เลือกดินแดนที่ดีที่สุดให้เจ้า แต่เจ้ากลับแว้งกัดพระองค์เป็นคนแรก! เจ้านี่มันปีศาจนรกชัดๆ!”


ดวงตาของทอว์ฟิคฉายประกายเดือดดาลขึ้นมาวาบหนึ่งก่อนจะหายไปอย่างรวดเร็ว “ท่านคิดเช่นนี้จริงๆ หรือ พี่ใหญ่ที่รัก หากครั้งนี้ท่านไม่สามารถเกลี้ยกล่อมเสด็จพ่อให้ทรงยกราชสมบัติให้ท่านได้ ท่านก็จะยอมรามือแต่เพียงเท่านี้จริงๆ หรือ อย่าหลอกตัวเองดีกว่า”


........................................


[Go To Next Chapter]( ./46.md)