##บทที่ 71 สายลับ (2)
นอกจากแสงไฟในเตาผิงแล้ว ข้างๆ โต๊ะบารอฟยังวางเชิงเทียนซึ่งทำจากไม้แดงไว้ด้วย ส่วนบนของเชิงเทียนแตกออกเป็นสี่ช่อ ช่อที่สูงที่สุดอยู่ตรงกลาง ช่อที่เหลืออีกสามช่อรายล้อมรอบด้านเป็นรูปสามเหลี่ยม ทุกๆ ช่อจุดเทียนไว้ แสงสว่างที่เปล่งออกมาเงียบๆ ดูราวกับยอดเขาอันสุกสกาว


ภายในห้องอบอวลไปด้วยกลิ่นน้ำมันสนที่ทั้งหอมและอับชื้นคล้ายกลิ่นไม้ผุๆ ชวนให้รู้สึกง่วงงุน


แต่ที่เมืองชายแดนแห่งนี้ เขาไม่สามารถเรียกร้องอะไรได้มาก ความประณีตและความสง่างามไม่มีอะไรเกี่ยวข้องกับเมืองยากจนแห่งนี้


แค่มีห้องที่บังลมบังฝนได้ก็นับว่าดีมากแล้ว และเขาที่ได้ครอบครองห้องใหญ่ขนาดนี้ก็ยิ่งนับว่าโชคดีขึ้นไปอีก


สถานที่ทำงานของเขาอยู่ในสวนแห่งหนึ่งซึ่ีงอยู่ไม่ไกลจากปราสาทมาก เป็นบริเวณที่ตั้งของสำนักงานเมืองที่ผู้ปกครองคนเก่าสร้างไว้


แน่นอนว่าตอนที่ย้ายออกไป เขาได้พาบริวารทั้งหมดไปด้วย เวลานี้สถานที่แห่งนี้จึงกลายเป็นดินแดนของผู้ช่วยเจ้ากรมแต่เพียงผู้เดียว


เสียงเขียนหนังสือครืดๆ ภายในห้องดังตัดกับเสียงลมพัดอู้ๆ นอกหน้าต่างอย่างสิ้นเชิง บารอฟกำลังตวัดพู่กันในมืออยู่บนโต๊ะที่เต็มไปด้วยกองเอกสารและม้วนกระดาษเก่าๆ


ข้างๆ เขามีโต๊ะไม้ยาวตัวเตี้ยตั้งอยู่อีกด้านละตัว เวลาปกติไม่ได้ใช้งาน แค่เอาไว้วางเอกสารเท่านั้น ยกเว้นคราวจำเป็น เขาถึงจะเรียกลูกศิษย์เข้ามานั่งจัดการข้อมูลหรือเขียนหนังสือแทนเขาที่โต๊ะพวกนี้


เทียนบนเชิงเทียนถูกเปลี่ยนมาสามครั้งแล้ว นอกจากลุกขึ้นไปเปลี่ยนเทียน บารอฟก็ไม่ได้หยุดตวัดพู่กันในมือเลย เวลาคือสิ่งที่มีค่าที่สุดสำหรับเขา ตรงหน้าเขายังมีกองเอกสารรอให้สะสางอีกกองใหญ่ และค่าใช้จ่ายที่เจ้าชายพูดถึงก็จำเป็นต้องตรวจทานอย่างละเอียด


ทุกวันนี้บารอฟทำงานเฉลี่ยวันละสิบชั่วโมง แต่เขาไม่รู้สึกอ่อนเพลียแม้แต่น้อย ตรงกันข้าม เมื่ออยู่ที่นี่เขากลับได้แสดงฝีมือในหน้าที่การงานอย่างเต็มที่ ร่างกายเขาเต็มไปด้วยพลังที่ไม่มีวันใช้หมด นี่สินะรสชาติของอำนาจ เขาคิด


ไม่จำเป็นต้องทำตัวนอบน้อมตามก้นอาจารย์ ลูกศิษย์ทั้งหมดต่างเชื่อฟังคำสั่งเขา ไม่มีใครกล้าฉุดรั้งหรือขัดขวางเขาทั้งนั้น ขอเพียงทำงานที่เจ้าชายสั่งให้เรียบร้อย งานบริหารอื่นๆ ที่เหลือก็แล้วแต่เขาจะจัดการ


หากคำสั่งของเจ้าชายจะปกติสักหน่อยก็คงสมบูรณ์แบบมาก บารอฟจุ๊ปากอย่างเสียดายหน่อยๆ ตัวอย่างเช่นเอกสารที่มีตราประทับของโรแลนด์ตรงหน้านี้


เนื้อหาบนนั้นคือคำขอให้ส่งคนไปรับสมัครพนักงานธุรการที่เมืองวิลโลว์ ตลอดจนคำสั่งซื้อเรือสำเภาสองเสาหนึ่งลำ ท้ายข้อที่สองยังระบุหมายเหตุด้วยว่า เพื่อประหยัดค่าใช้จ่าย อาจไม่ต้องจ้างกัปตัน คนขับ และกะลาสีก็ได้


เขาเห็นแล้วไม่รู้จะหัวเราะหรือร้องไห้ดี ไม่เอาคนพวกนี้แล้วใครจะขับเรือกลับมาให้เล่า หรือว่าซื้อเรือเสร็จแล้วให้พวกเขาเดินกลับไปเอง นอกจากนี้เจ้าชายจะซื้อเรือมาทำอะไร นี่ล่ะประเด็นสำคัญที่สุด


ตอนนี้การค้าระหว่างเมืองชายแดนกับเมืองวิลโลว์ก็มั่นคงมากแล้ว หากพ้นฤดูหนาวไปแล้วอยากขยายกิจการแร่ก็บอกให้อีกฝ่ายเพิ่มจำนวนเรือก็ได้ การซื้อเรือมาใช้เองไม่คุ้มค่าแม้แต่น้อย


นอกจากนี้ท่าเรือของเมืองนี้ก็มีไว้แค่จอดเรือเฉยๆ ไม่มีทั้งอู่เรือและกะลาสีคอยดูแล อีกไม่นานก็ต้องผุพังไป ดูท่าเจ้าชายจะเกิดความคิดพิเรนทร์ขึ้นมาอีกแล้วสิ


ส่วนข้อแรกนั้น เขายังพอเข้าใจได้


เวลานี้ทุกๆ คนในสำนักงานเมืองต่างยุ่งกันจนตัวเป็นเกลียว บรรดาลูกศิษย์ที่บารอฟพามาสิบกว่าคนรับผิดชอบเรื่องการค้า ทำรายงานสถิติและงบบัญชีรายรับรายจ่าย


ส่วนตัวเขารับผิดชอบงานบริหารและงานกฎหมายทั้งหมด...ซึ่งเป็นเรื่องไม่สมเหตุสมผลอย่างเห็นได้ชัด


เจ้าชายอยากเพิ่มหน่วยงานก็จำเป็นต้องเพิ่มจำนวนคนในสำนักงานเมืองด้วย นี่เป็นเรื่องปกติแท้ๆ


ทว่าผู้ช่วยเจ้ากรมกลับไม่อยากวางมือไวขนาดนี้ เขารู้สึกพึงพอใจที่ได้กุมอำนาจเด็ดขาดอย่างในเวลานี้มาก เขาคิดว่าต่อให้เป็นอาจารย์ของเขาเอง เจ้ากรมคลังของอาณาจักร ก็รับผิดชอบได้เพียงกระเป๋าเงินของเกรย์คาสเซิลเท่านั้น ในขณะที่เขาได้เป็นถึงมือขวาพระราชา


หึๆๆ เอาเถอะ ก็มีผลเฉพาะตอนอยู่เมืองชายแดนเท่านั้น เขานึกในใจ แม้โรแลนด์จะเคยสัญญากับเขาไว้แบบนั้น แต่กว่าจะไต่เต้าไปถึงตำแหน่งพระราชาได้ หนทางยังอีกยาวไกล


บารอฟพบว่าตัวเองเผลอเพิ่มชื่อเจ้าชายลำดับที่สี่ลงไปในรายชื่อผู้ร่วมชิงตำแหน่งรัชทายาทโดยไม่รู้ตัว หากเป็นเมื่อก่อนนี้ เขาคงไม่คิดว่าเจ้าชายผู้เหลวไหลไร้การศึกษาคนนี้จะมีโอกาสสวมมงกุฎพระราชาแน่


นับตั้งแต่มาอยู่เมืองชายแดน เขาก็มีเรื่องให้ประหลาดใจไม่หยุด จนถึงตอนนี้ เมืองชายแดนยังคงปลอดภัยภายใต้การปกป้องของกองพลเรือน ยืนหยัดอยู่ได้อย่างสง่างามในอาณาเขตดินแดนตะวันตก และดูท่าจะเป็นเช่นนี้ต่อไปอีกนาน


ลำพังแค่จุดนี้ก็น่าชื่นชมมากแล้ว นอกจากนี้หากตัดพวกของเล่นประหลาดที่เจ้าชายประดิษฐ์เองออกไป วิธีการอ่านใจคนของเขาก็ไม่เหมือนเจ้าชายลำดับที่สี่สมัยที่อยู่เกรย์คาสเซิล แต่เหมือนปีศาจที่รู้แจ้งแทงตลอดมากกว่า


เวลานี้เอง เสียงเคาะประตูก๊อกๆ ก็ดังขึ้นจากด้านนอก บารอฟหยุดงานในมืออย่างไม่ค่อยเต็มใจก่อนจะขานตอบเสียงดัง “เข้ามา”


คนที่ผลักประตูเข้ามาเป็นหนึ่งในลูกศิษย์ที่เขาภาคภูมิใจ ‘ด้ามพู่กัน’ แอร์โรว์


“อาจารย์ พวกเราจับหนูได้อีกตัวแล้ว”


“อ้อ แล้วถามได้ความอะไรหรือไม่”


“เขาบอกว่าเจ้าชายองค์รองส่งเขามา พวกเราค้นตัวเขาแล้วเจอผงซีเมนต์ เงินบางส่วน และจดหมายอีกหนึ่งฉบับ” แอร์โรว์เดินเข้าไป ยื่นจดหมายที่ห่อด้วยหนังวัวให้บารอฟ “ส่วนข้อมูลอื่นๆ ยังอยู่ระหว่างซักถาม อาจารย์ พวกเราจะจัดการเขา...”


“เหมือนเดิม ซักถามเสร็จแล้วรวบรวมข้อมูลเป็นรูปเล่ม จากนั้นตัดสินโทษแขวนคอตาย” บารอฟพูดง่ายๆ


“ทราบแล้ว” แอร์โรว์โค้งตัวคารวะ “เช่นนั้นศิษย์ขอตัวก่อน”


ประตูถูกปิดลงอีกครั้ง บารอฟไม่ได้ทำงานต่อทันที แต่กลับไปนั่งที่หน้าโต๊ะ ใช้มีดกรีดปากซองจดหมายแล้วหยิบจดหมายข้างในออกมา


คนที่สี่แล้ว...เขาคิดในใจ


ก่อนที่เดือนแห่งปีศาจจะมาถึง โรแลนด์เคยเรียกเขาไปปรึกษาปัญหานี้


เจ้าชายคิดว่า เมื่อซีเมนต์ ผงหิมะรูปแบบใหม่ และแม่มดเริ่มปรากฏตัวแก่สาธารณชนทีละอย่างๆ สายสืบของพวกพี่น้องเขาจะต้องอดรนทนไม่ไหวแล้วโผล่หัวออกมาจากที่ซุ่มในที่สุด


และนี่ก็คือโอกาสดีที่สุดในการกำจัดหนู บารอฟเห็นด้วยกับคำพูดครึ่งแรกของเจ้าชาย แต่ไม่เห็นด้วยกับครึ่งหลัง


ในสายตาเขา ชาวเมืองชายแดนมีถึงสองพันกว่าคน ไม่มีทางที่จะตามสะกดรอยได้ทุกคน พวกเขาไม่มีกำลังคนด้านนี้ และไม่มีเวลาที่จะเตรียมการป้องกันหัวขโมยพวกนี้ด้วย


แต่เจ้าชายกลับพูดอย่างไม่เห็นด้วย ‘จะไม่มีคนได้อย่างไร ชาวเมืองชายแดนทุกคนนั่นล่ะจะช่วยเป็นหูเป็นตาให้พวกเรา’


ตอนนั้นบารอฟยังคิดว่าอีกฝ่ายเพ้อเจ้อ ให้ชาวเมืองที่ทั้งโง่เขลาและไร้การศึกษามาจับตาดูหนูที่อาจโผล่หัวออกมาน่ะหรือ เป็นไปไม่ได้เด็ดขาด!


แต่ความจริงคือ เขาคิดผิด


ตอนที่สำรวจสำมะโนครัวครั้งแรกหลังจากเข้าฤดูหนาวนั้น โรแลนด์กำชับเป็นพิเศษว่า ให้แจ้งประชาชนที่อยู่ที่นี่เกินห้าปีขึ้นไปด้วยว่า แม้ป้อมปราการลองซองจะเผาเสบียงไม่สำเร็จ แต่พวกเขายังไม่ยอมรามือ และยังส่งศัตรูมาดักซุ่มอยู่รอบๆ ตัวทุกคน


คนเหล่านี้มักปลอมตัวเป็นญาติของคนในเมืองหรือพ่อค้าที่เดินทางออกจากเมืองไม่ทัน และจะคอยหาโอกาสบ่อนทำลายทุกคน


หากใครพบเห็นบุคคลน่าสงสัยให้รีบรายงานสำนักงานเมืองทันที หากพบว่าเป็นเรื่องจริง ผู้แจ้งเบาะแสจะได้รับเงินรางวัลยี่สิบห้าเหรียญเงิน


ปรากฏว่ามาตรการนี้ประสบผลสำเร็จอย่างน่าอัศจรรย์


แม้ตอนแรกจะยังมีการแจ้งเบาะแสผิดบ้าง ทว่าไม่นานนักหนูตัวแรกก็เข้ามาติดกับ


ตอนนั้นบารอฟยังจำคำพูดประหลาดที่โรแลนด์พูดอย่างภาคภูมิใจได้


ว่าอย่างไรนะ เขาคิดอยู่สักครู่ ใช่แล้ว...


‘ให้ศัตรูร่วงลงไปสู่มหาสมุทรแห่งการต่อสู้ของประชาชน’


เป็นถ้อยคำที่ประหลาดทั้งคำศัพท์และรูปประโยค เจ้ากรมส่ายหน้า คลี่กระดาษจดหมายในมือออก


ชายที่ถูกเรียกว่า ‘หนูมาร์มอต’ คนนี้ย้ำในจดหมายอยู่หลายรอบว่า ปรากฏการณ์ต่างๆ แสดงให้เห็นว่า เจ้าชายลำดับที่สี่โรแลนด์ วิมเบิลดันถูกสลับวิญญาณกับปีศาจ


บารอฟถึงกับสัมผัสได้ถึงความหวาดกลัวผ่านตัวอักษรของเขา เมื่อคิดไปถึงวิธีที่เจ้าชายใช้ประโยชน์จากคนแล้ว ผู้ช่วยเจ้ากรมก็อดรู้สึกอย่างเดียวกันไม่ได้ เขาสูดหายใจ เลื่อนจดหมายไปที่เปลวเทียน กระดาษถูกไฟกลืนจนกลายเป็นขี้เถ้าอย่างรวดเร็ว


ต่อให้เป็นเช่นนั้นจริง มันก็ยังเป็นปีศาจที่ไม่กลัวหินอาญาสิทธิ์และมอบอำนาจให้แก่เขาไม่ใช่หรือ


........................................


[Go To Next Chapter]( ./72.md)