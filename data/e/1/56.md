##บทที่ 56 ระหว่างภูเขา
ไนติงเกลเดินช้าๆ ไปตามทางเล็กๆ ในร่องเขา


ทางเดินใต้เท้าเธอกว้างเท่าช่วงไหล่ ข้างๆ เป็นผาหินขนาดใหญ่ ฝั่งตรงข้ามเป็นผาสูงชัน สองสิ่งนี้มีระยะห่างจากกันประมาณสิบฟุต เหวที่คั่นอยู่ตรงกลางลึกจนมองไม่เห็นก้น เธอแนบตัวไปตามผาหินอย่างระมัดระวังเพื่อป้องกันตัวเองพลาดตกลงไป


เมื่อเงยหน้ามองข้างบน ก็เห็นท้องฟ้าซึ่งเหลือเพียงเส้นเล็กๆ กำลังส่องสว่างราวกับเส้นไหมเงินที่ลอยอยู่ท่ามกลางความมืดยามค่ำคืน แต่เธอรู้ว่าเวลานี้เพิ่งเลยเที่ยงวันไป…


แม้เป็นเวลากลางวัน เธอก็ต้องถือคบไฟ ลำพังแค่เส้นแสงที่เล็ดลอดลงมาจากแนวผาหินไม่เพียงพอที่จะส่องทางข้างหน้าให้สว่าง เมื่อเดินนานเข้า เธอถึงกับเผลอจินตนาการไปว่าตัวเองกำลังเดินอยู่ในแกนกลางของภูเขาใหญ่


ข้อดีเพียงอย่างเดียวของที่นี่ก็คือ แม้ในหมู่เขาจะมีลมพัดกระหน่ำ หิมะโปรยปรายอย่างไร ก็ไม่ส่งผลกระทบใดๆ ต่อช่องเขานี้ นานๆ ทีจะมีเกล็ดหิมะสองสามเกล็ดร่วงลงมาจากเหนือศีรษะ ตกลงมากระทบผาหรือทางเล็กๆ แล้วละลายกลายเป็นไอไป อุณหภูมิในนี้ไม่สอดคล้องกับโลกภายนอก บางครั้งเธอยังมองเห็นไอร้อนผุดขึ้นมาจากเหวลึกที่ใต้เท้าเธอ


หากไม่ใช่เพราะเหตุนี้ เธอคงไม่กล้าเดินทางมาที่เทือกเขาสิ้นวิถีในเดือนแห่งปีศาจตามลำพังแน่ หมอกมายาทำให้เธอล่องหนได้ แต่กั้นอุณหภูมิไม่ได้ หากต้องเดินเท้าท่ามกลางลมหนาวจริงๆ เธอคงได้หนาวตายอยู่บนพื้นหิมะภายในเวลาไม่ถึงสองชั่วโมง


แต่ไนติงเกลก็ไม่อยากอยู่ที่นี่นาน…เพราะเธอรู้สึกเหมือนมีอะไรบางอย่างกำลังจับจ้องเธออยู่ในความมืด ทำให้เธอรู้สึกหนาวยะเยือก


หากเป็นไปได้ ไนติงเกลอยากเดินในหมอกมายาตลอดทางด้วยซ้ำ แต่เสียดายที่เธอทำแบบนั้นไม่ได้ การใช้พลังเป็นเวลานานๆ จะทำให้เธอเหน็ดเหนื่อยอย่างรวดเร็ว


ไนติงเกลชูคบไฟ ภูเขาสูงฝั่งตรงข้ามปรากฏเค้าโครงรางๆ ท่ามกลางแสงไฟอันน้อยนิด เธอมองเห็นเงาดำขนาดใหญ่เล็กแตกต่างกันไปบนกำแพงหินฝั่งตรงข้ามเป็นระยะ


ไนติงเกลรู้ว่ามันคือถ้ำหิน แต่แสงสว่างส่องไม่ถึงเพราะมันลึกมาก ทำให้ดูเหมือนเงามืดเป็นก้อนๆ และผาหินที่เธอกำลังแนบตัวติดอยู่นี้ก็มีถ้ำลึกในตำแหน่งเดียวกันเช่นกัน


นั่นทำให้เธอนึกถึงคำบอกเล่าเรื่องอุโมงค์เหมืองเนินเขาทิศเหนือ ว่ากันว่าที่นั่นเคยเป็นรังของสัตว์ประหลาดใต้ดินมาก่อน ข้างในเต็มไปด้วยทางแยกซึ่งเกิดจากฝีมือของสัตว์ประหลาด เนินเขาทิศเหนือเป็นเพียงส่วนหนึ่งของเทือกเขาสิ้นวิถีเท่านั้น จะเป็นไปได้หรือไม่ว่าในถ้ำพวกนี้จะมีทางเชื่อมไปถึงอุโมงค์เหมือง


ความคิดนี้ทำให้เธอหนาวสะท้าน


ทิศตะวันตกของเทือกเขาสิ้นวิถีเป็นดินแดนร้างที่ไม่มีใครเคยเหยียบย่างเข้าไป หากจะบอกว่ามีใครสามารถขุดแกนในของเทือกเขาขนาดใหญ่ที่เชื่อมต่อกันหลายร้อยลี้จนเป็นถ้ำจำนวนนับไม่ถ้วนได้แล้ว ก็คงมีเพียงสัตว์ประหลาดที่อาศัยอยู่ในดินแดนร้างเท่านั้นที่ีทำได้


เธอไม่กล้าคิดต่อ ได้แต่รวบรวมสมาธิเดินหน้าต่อไป


ในที่สุด ทิวทัศน์ข้างหน้าก็เปลี่ยนไป ทางที่กว้างเท่าช่วงไหล่ถูกแยกออกเป็นสองเส้น เส้นหนึ่งมุ่งขึ้นไปข้างบน ส่วนอีกเส้นทอดลงไปข้างล่าง ไปสู่ที่ที่ลึกลงไป ปลายทางจมหายไปในความมืด ไม่มีใครรู้ว่าทางเส้นนี้เชื่อมไปถึงที่ไหน


ขณะที่ยืนอยู่บนทางแยกนี้ ความรู้สึกราวกับถูกใครจ้องมองยิ่งชัดเจนมากขึ้น ราวกับมีดวงตาจำนวนนับไม่ถ้วนกำลังจับจ้องเธออยู่ในความมืด ทำให้เธอถึงกับขนหัวลุก ริมฝีปากแห้งผาก


ไนติงเกลกัดฟัน เรียกหมอกมายา แล้วก้าวเร็วๆ เดินขึ้นด้านบนไป ไม่นานนัก ความรู้สึกประหลาดนั้นก็หายไป


เมื่อความสูงเพิ่มขึ้น อุณหภูมิรอบกายก็ค่อยๆ ลดลง เส้นไหมเงินเหนือศีรษะก็เริ่มขยายกว้างขึ้นเรื่อยๆ ผ่านไปครู่หนึ่ง ถ้ำขนาดใหญ่ก็ปรากฏขึ้นเบื้องหน้าของเธอ บริเวณปากถ้ำยกสูงเหนือพื้นดินเล็กน้อย เธอก้าวเข้าไปในถ้ำ มองเห็นแสงสว่างที่อยู่ลึกเข้าไปได้รางๆ


ที่นี่ก็คือค่ายลับของสมาคม


ทันทีที่ไนติงเกลเดินออกจากหมอกมายา แม่มดที่ทำหน้าที่รักษาความปลอดภัยก็เห็นเธอทันที กำแพงหมอกสีดำผุดขึ้นมาขวางหน้าเธอไว้ ทว่าเพียงไม่กี่อึดใจก็สลายไปอย่างรวดเร็ว


เสียงร้องอย่างตื่นเต้นดีใจของเพื่อนแม่มดดังขึ้นท่ามกลางความมืดมิด “เจ้ากลับมาแล้ว!”


ในที่สุดก็กลับมาจนได้ เธอคิด แต่เมื่อเห็นผ้าขาวสองเส้นที่ผูกรอบแขนเพื่อนแม่มดแล้ว อารมณ์ที่เพิ่งจะเบิกบานของไนติงเกลก็พลันหดหู่ลง “พี่น้องอีกสองคน…”


เสียงของอีกฝ่ายหยุดไปครู่หนึ่ง “เอ่อ…เอแน็งกับแอช พวกนางไม่สามารถผ่านพ้นการบรรลุนิติภาวะเมื่อห้าวันก่อนได้” เธอฝืนยิ้ม “เรื่องแบบนี้ก็เกิดขึ้นบ่อยๆ นี่นา อย่าพูดเรื่องนี้เลยดีกว่า รีบเข้าไปในค่ายเถอะ เวนดี้บ่นถึงเจ้านานแล้ว”


เอแน็งกับแอชเป็นฝาแผดที่ถูกพาตัวมาจากตระกูลคหบดีที่สันเขาฟอลเลนดรากอน แต่สุดท้ายพวกเธอก็จบชีวิตลงในภูเขาลึกแห่งนี้ บางครั้งไนติงเกลก็สงสัยว่าตัวเองทำถูกหรือไม่ หากไม่พาตัวพวกเธอทั้งสองมา อย่างน้อยพวกเธอก็ยังได้ใช้ชีวิตอย่างสุขสบายก่อนที่จะพบกับความตาย ไม่ต้องเที่ยวเร่ร่อนตามใคร กินนอนไม่เป็นหลักแหล่งแบบนี้


แต่พอคิดถึงเวนดี้ ไนติงเกลก็รู้สึกอบอุ่นใจขึ้นมา หากไม่ได้เธอช่วยไว้ เธอในวันนี้ก็คงมีสภาพไม่ต่างจากหุ่นกระบอกที่พร้อมจะถูกโยนทิ้งได้ทุกเวลาเมื่อหมดประโยชน์


จริงสิ เธอต้องรีบบอกข่าวดีแก่ทุกคน บอกพี่ๆ น้องๆ ทุกคนว่าพวกเธอไม่จำเป็นหลบๆ ซ่อนๆ เหมือนหนูอีกต่อไป มีคนยินดีรับพวกเธอไปอยู่ด้วย มิหนำซ้ำ…ยังมีโอกาสที่จะก้าวผ่านวันตื่นรู้ของทุกๆ ปีได้อย่างปลอดภัยอีกด้วย


ไนติงเกลเดินเข้าไปในค่าย เห็นร่างที่คุ้นเคยกำลังนั่งยองๆ ทำอาหารอยู่หน้ากองไฟ เธอร้องทักออกไปทั้งๆ ที่ยังเดินไม่ถึงตัวอีกฝ่าย “เวนดี้ ข้ามาแล้ว”


อีกฝ่ายชะงักไปเล็กน้อย ก่อนจะเงยหน้าขึ้นมาส่งยิ้มที่คุ้นเคยให้ไนติงเกล “เวโรนิกา ยินดีต้อนรับกลับบ้าน”


เวนดี้เป็นผู้หญิงที่จิตใจดี และเป็นสมาชิกรุ่นแรกของสมาคมแม่มด เธออายุเข้าสามสิบปีแล้ว แต่ใบหน้ายังไม่มีรอยเหี่ยวย่นแม้แต่รอยเดียว ผมตรงสีน้ำตาลแดงยาวเกือบถึงเอว ใบหน้าเปี่ยมเสน่ห์อย่างคนวัยผู้ใหญ่ เปรียบประดุจพี่สาวคนโตของทุกคน เธอเอาใจใส่พี่น้องทุกคนในสมาคม ไม่ว่าจะเป็นเรื่องทั่วไปหรือเรื่องทางใจ หากเป็นเรื่องที่เธอช่วยได้เธอก็จะช่วยอย่างเต็มที่


หากไม่ใช่เพราะเวนดี้ ทางสมาคมก็คงไม่สามารถรวบรวมแม่มดได้เป็นกลุ่มเป็นก้อนในเวลาอันรวดเร็วขนาดนี้


เพราะเจอเธอ ไนติงเกลถึงได้ก้าวออกจากอดีตอย่างเด็ดเดี่ยว แล้วร่วมเดินบนเส้นทางสู่ภูเขาศักดิ์สิทธิ์ไปพร้อมเธอ เธอเป็นหนึ่งในไม่กี่คนที่รู้ชื่อเดิมของเธอ


“บอกตั้งหลายหนแล้วว่าข้าไม่ใช่สาวน้อยผู้อ่อนแออย่างในอดีตแล้ว” ไนติงเกลส่ายหน้ายิ้มๆ “ตอนนี้ข้าคือแม่มดผู้แข็งแกร่ง ไม่มีเวโรนิกาอีกต่อไป”


“เจ้าคนนี้ก็ยังเป็นคนเดียวกับในอดีตนี่ล่ะ การหลุดพ้นจากฝันร้ายในอดีตไม่ได้หมายความว่าเจ้าจะต้องตัดอดีตทิ้งไปเสียหน่อย” เวนดี้พูดเสียงอ่อนโยน


“แต่แน่นอนว่าเจ้าชอบปัจจุบันก็ดีแล้ว ไนติงเกล ข้ารอเจ้ากลับมาตลอด ลำบากเจ้าแล้ว”


“อืม” ไนติงเกลเดินเข้าไปกอดเธอ “ขอบคุณนะ”


ครู่ใหญ่ผ่านไป เวนดี้จึงเอ่ยถาม “เด็กคนนั้นเป็นอย่างไรบ้าง เจ้า…ช่วยนางไว้ไม่ได้หรือ”


พอพูดถึงเรื่องนี้ ไนติงเกลก็กระปรี้กระเปร่าขึ้นมา เธอคว้าแขนอีกฝ่ายพลางพูดอย่างตื่นเต้นว่า “ไม่ นางไม่ต้องการความช่วยเหลือแม้แต่น้อย ตรงกันข้าม นางกลับจะเป็นฝ่ายช่วยพวกเราทั้งหมดด้วยซ้ำ!”


จากนั้นเธอก็เล่าเรื่องราวที่เกิดขึ้นที่เมืองชายแดนอย่างละเอียด


“ผู้ปกครองที่นั่นชื่อโรแลนด์ วิมเบิลดัน เป็นเจ้าชายลำดับที่สี่แห่งอาณาจักรเกรย์คาสเซิล พระองค์ทรงยินดีให้ที่พักพิงแก่พวกเรา และยังทรงรับปากด้วยว่าสักวัน พระองค์จะทรงทำให้แม่มดได้ใช้ชีวิตเช่นคนปกติในดินแดนของพระองค์!”


........................................


[Go To Next Chapter]( ./57.md)