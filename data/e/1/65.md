##บทที่ 65 ลางร้าย
ก่อนหน้านี้ก็เคยมีเสียงแตรดังมาแล้วหลายครั้ง ส่วนใหญ่เป็นกรณีที่สัตว์อสูรบุกโจมตีเมืองชายแดนทีละหลายสิบตัว ซึ่งกองพลเรือนรู้วิธีรับมือกับสถานการณ์นี้ดีอยู่แล้ว


ดังนั้นโรแลนด์จึงไม่ตกใจ เขาสั่งหยุดการฝึกกลางคัน ให้เวนดี้และไลต์นิ่งกลับไปพักผ่อนในปราสาท ให้อันนาพานาน่าไปรอคนเจ็บที่หน่วยพยาบาล ส่วนเขากับไนติงเกลรีบไปที่กำแพงเมือง


แต่ไลต์นิ่งแย้งว่า “หม่อมฉันเป็นนักผจญภัยแท้ๆ มาเหยียบดินแดนตะวันตกก็นานแล้ว แต่ยังไม่เคยเห็นสัตว์อสูรบุกมาครั้งละมากๆ เลย พูดไปก็น่าละอายใจนัก ดังนั้นหม่อมฉันขอไปด้วยเพคะ!”


โรแลนด์ปฏิเสธข้อโต้แย้งอีกฝ่ายโดยไม่ลังเล ทั้งยังสั่งให้เวนดี้คอยดูไลต์นิ่งให้ดี อย่าให้เธอออกไปเพ่นพ่านตอนที่สัตว์อสูรบุกโจมตีเด็ดขาด


จากนั้นจึงหันไปมองไนติงเกล ฝ่ายหลังพยักหน้าแล้วเข้าไปคว้ามือโรแลนด์ เปิดโลกแห่งหมอกมายามุ่งหน้าไปยังกำแพงเมืองทันที...


นับตั้งแต่รู้ว่าไนติงเกลสามารถนำสิ่งที่สัมผัสเข้าหมอกมายาด้วยได้ โรแลนด์ก็หลงใหลการเดินทางด้วยวิธีนี้มาก ทะลุสิ่งกีดขวาง ข้ามผ่านภูมิประเทศ เดินหนึ่งก้าวก็ไปได้ไกลหลายเมตร นั่นทำให้เขารู้สึกเบิกบานจากความเป็นอิสระพอสมควร


เมื่อถึงเชิงกำแพงเมือง โรแลนด์ก็ก้าวออกจากหมอกมายาในมุมลับตาคน แล้วเดินไปที่แนวป้องกันเพียงลำพัง


ทุ่งกว้างไกลออกไปขาวโพลนไปด้วยหิมะ เขาไม่เห็นภาพกองทัพสัตว์อสูรบุกมาอย่างที่คิด หรือว่าเกิดความผิดพลาดอะไรขึ้น ไม่ได้มีแค่เขาเท่านั้นที่คิดอย่างนี้ กองพลเรือนที่ทยอยกันเข้าประจำที่ก็กำลังถกเถียงเรื่องนี้อยู่เหมือนกัน


เจ้าชายเจอตัวขวานเหล็กแล้ว แต่กลับเห็นเขากำลังมองไปไกลๆ ด้วยสีหน้าเคร่งขรึม ในมือยังกำแตรเขาสัตว์แน่น


“เจ้าเป็นคนเป่าแตรหรือ”


“พ่ะย่ะค่ะ ฝ่าบาท ทอดพระเนตรตรงนั้นสิพ่ะย่ะค่ะ...” เสียงของเขาแหบกว่าปกติมาก “เจ้านั่นมาแล้ว”


เจ้านั่นหรือ โรแลนด์มองไปไกลๆ ก็เห็นจุดสีดำๆ รางๆ ที่สุดสายตา แม้ว่าอยู่ท่ามกลางพื้นหลังสีขาวปลอดก็ยังสังเกตเห็นได้ยาก


ตามกฎแล้ว พวกเขาจะเป่าแตรเขาสัตว์เฉพาะสถานการณ์ที่ประเมินแล้วว่ากองลาดตระเวนไม่สามารถรับมือได้เท่านั้น แต่ขวานเหล็กเป็นนายพรานผู้มากประสบการณ์ ย่อมต้องมีเหตุผลของตัวเองแน่นอน


“เป็นพันธุ์ผสมพ่ะย่ะค่ะ” เขากลืนน้ำลาย “เมื่อหกปีก่อน กระหม่อมเคยพบเจ้าตัวนี้”


อย่างนั้นหรือ โรแลนด์ย่นคิ้ว ตามหลักแล้ว สัตว์อสูรควรจะตายไปตั้งตอนที่บุกป้อมปราการลองซองแล้ว...


พวกมันไม่มีปัญญา ไม่สามารถคิดได้ว่าควรล่าถอยไปก่อน ป้อมปราการลองซองยังไม่เคยถูกตีแตก ทว่ามันกลับไม่ตาย ซ้ำยังมีชีวิตอยู่ต่อมาได้ถึงหกปี เขาชักจะสังหรณ์ใจไม่ดีขึ้นมาเสียแล้ว


แต่ว่ามันอยู่ไกลขนาดนี้ เขามองเห็นเพียงจุดสีดำๆ รางๆ เท่านั้น ในขณะที่ขวานเหล็กกลับจำแนกประเภทของมันได้อย่างชัดเจน สายตาของเขาไม่ธรรมดาจริงๆ หรือว่าบางที เขาอาจจะมองผิดไป เจ้าชายคิด


สัตว์อสูรไม่ปล่อยให้โรแลนด์รอนาน มันขยับเข้าใกล้กำแพงเมืองมากขึ้นทุกที ไม่นานนักทุกคนก็เห็นศัตรูซึ่งมีลักษณะเฉพาะตัวนี้


รูปร่างของมันไม่ได้ใหญ่ยักษ์เหมือนพันธุ์ผสมที่เจอคราวก่อน มองเผินๆ คล้ายสัตว์ตระกูลแมวขนาดใหญ่ แต่ที่หลังของมันมีปีกอยู่หนึ่งคู่ เวลาไม่ใช้งานจะเก็บแนบลำตัวสองด้าน ส่วนหัวมีลักษณะคล้ายสิงโตและมีตาสองคู่...


ถ้าหากตาคู่ที่สองไม่ได้มีไว้เพื่อประดับล่ะก็ ต่อให้ไม่ต้องหันหลังมองมันก็สามารถรู้ความเคลื่อนไหวด้านหลังได้


คาร์เตอร์กับเหล่านายพรานบรรจุกระสุนปืนเรียบร้อย เตรียมพร้อมต่อสู้กับศัตรูเต็มที่


ทว่าพันธุ์ผสมหัวสิงโตไม่ได้บุกตรงเข้ามา มันหยุดฝีเท้าอยู่นอกระยะยิงของธนู แล้วกวาดตามองไปรอบทิศทาง


ระยะนี้อยู่ในระยะยิงของปืนคาบศิลา แต่โอกาสที่จะยิงถูกแทบเป็นศูนย์


ไม่นานนัก มันก็กระโดดไปด้านซ้ายแล้วสยายปีกออก ทำให้ลำตัวที่ใหญ่โตของมันขยับบินขึ้นมาได้


เหมือนอย่างที่ขวานเหล็กเคยบอกไว้จริงๆ มันสามารถบินหรือร่อนได้ในระยะใกล้ๆ หลังจากบินข้ามสิ่งกีดขวางมาแล้ว สัตว์อสูรพันธุ์ผสมก็วิ่งไปยังจุดที่ไม่มีคนป้องกันบริเวณปลายกำแพงฝั่งตะวันตกอย่างรวดเร็ว


โรแลนด์ร้อนใจมาก ลางสังหรณ์เป็นจริงแล้ว มันสามารถประเมินจุดอ่อนจุดแข็งของศัตรูจากการสังเกต และเลือกโจมตีบริเวณที่อ่อนแอได้ เรื่องนี้พิสูจน์สติปัญญาของมันได้อย่างชัดเจน...


นี่คือสิ่งที่สัตว์ป่าทั่วไปไม่มี แม้บางครั้งพวกมันจะเลือกโจมตีจุดอ่อนของเหยื่อเหมือนกัน แต่นั่นเกิดจากสัญชาตญาณที่ถ่ายทอดต่อๆ กันมานับพันนับหมื่นปี


เมื่อเผชิญหน้ากับศัตรูที่ไม่รู้จัก พวกมันจะตัดสินอะไรไม่ได้เลย ยิ่งการวิเคราะห์เป้าหมายหลายๆ ตำแหน่งพร้อมกันแล้วยิ่งเป็นไปไม่ได้ใหญ่


มีปัญญาหมายความว่าอย่างไร มนุษย์อาศัยสมองอันปราดเปรื่องและความอดทนอันยอดเยี่ยม ไต่เต้าจากชีวิตในทุ่งหญ้าอันดิบเถื่อนไปสู่จุดสูงสุดในห่วงโซ่อาหาร


โรแลนด์ไม่กล้าคิดต่อไปเลย เขากวักมือเรียกหัวหน้าอัศวินให้ตามเขาไป ส่วนนายพรานคนอื่นๆ ให้ตามขวานเหล็กไปดักยิงสัตว์อสูรตัวนี้


สัตว์อสูรวิ่งมาถึงบริเวณไม่ที่มีคนแล้วก็กระโดดข้ามกำแพงอย่างง่ายดาย จากนั้นก็วิ่งไปทางเขตที่อยู่อาศัยของชาวเมือง ไม่เห็นกองนายพรานอยู่ในสายตาแม้แต่น้อย


“เดรัจฉาน!” โรแลนด์ด่า “กองพลเรือนส่วนกำแพงที่สองตามข้ามา กองหนุนขึ้นไปรักษากำแพงชั่วคราว!”


เวลานี้เขาไม่สนแล้วว่ากองพลเรือนเคยฝึกแทงอยู่กับที่เท่านั้น ระหว่างการเคลื่อนขบวนอาจทำให้เกิดการแตกกอง แล้วถูกสัตว์อสูรจู่โจมเดี่ยวได้


คาร์เตอร์นำองครักษ์ตามติดเจ้าชาย พวกเขาเป็นนักรบที่แข็งแกร่งทุกคน สามารถเสริมช่องโหว่ที่อาจปรากฏได้ทุกเวลา ส่วนสุดท้ายของขบวนคือกองปืนที่มีขวานเหล็กเป็นผู้นำ


หลังจากเข้ามาในเขตเมืองเก่าแล้ว ตัวอาคารบ้านเรือนก็บดบังทัศนวิสัยของทุกคน ยิ่งเมื่อถนนมีขนาดแคบเล็กและถูกหิมะปกคลุมด้วยแล้ว คนทั้งหลายจึงเคลื่อนไหวได้อย่างลำบาก


โรแลนด์ไม่กล้าสั่งแยกกองกันออกตามหา จึงได้แต่เดินทะลุตรอกซอยที่ไขว้กันไปมา หวังจะเจอร่องรอยของสัตว์อสูรโดยไวที่สุด


เขานึกเสียใจที่ไม่ได้พาไลต์นิ่งมาด้วย หากมีแม่มดช่วยดูอยู่บนท้องฟ้า พวกเขาคงไม่ต้องวิ่งวุ่นไปมาอย่างไร้จุดหมายเหมือนแมลงวันถูกเด็ดหัวอย่างนี้


หลังจากตามหาอยู่สักครู่ พวกเขาก็ได้ยินเสียงร้องโหยหวนของชาวเมืองดังมาจากตรอกลึก


ขบวนคนรีบเปลี่ยนทิศทาง มุ่งหน้าไปยังต้นเสียงอย่างรวดเร็ว


โชคดีที่สมาชิกกองพลเรือนส่วนใหญ่เป็นชาวเมืองในเขตเมืองเก่า หลังจากแน่ใจจุดหมายแล้ว พวกเขาก็ทะลุซอกเล็กๆ หรือแม้กระทั่งมุดเข้าสวนหลังบ้านคนในบริเวณนั้นอย่างคุ้นเคย


ตอนที่มาถึงที่เกิดเหตุนั้น โรแลนด์เห็นคนคนหนึ่งถูกกัดตัวขาดเป็นสองท่อน อวัยวะภายในกระจายเกลื่อนพื้น เสียชีวิตแล้วอย่างแน่นอน


“สวรรค์...นี่มันฟอร์กนี่ ข้ารู้จักเขา!”


“บัดซบ มันหนีไปแล้วหรือ”


“ระวัง! ทางขวานั่น!” ทันใดนั้นก็มีคนตะโกนขึ้น


ยังไม่ทันขาดคำ เงาดำเงาหนึ่งก็ฉายวาบออกมาจากบ้านไม้ทางขวามือ เศษไม้ปลิวกระเด็นไปทุกทิศทาง สัตว์อสูรพุ่งทะลุกำแพงบ้านไม้ออกมา แล้วกระโจนเข้ามาในกลุ่มคนที่ยังไม่ทันเตรียมการป้องกัน มันใช้กรงเล็บหน้ากดตัวสมาชิกกองพลเรือนคนหนึ่งแล้วอ้าปากกัดทันที


ขวานเหล็กตั้งสติได้ก่อนใคร เขาอยากจะยกปืนยิง แต่พบว่ากองพลเรือนที่แตกฮือได้ปิดทางสัญจรในตรอกหมดแล้ว เขาหาโอกาสยิงเหมาะๆ ไม่ได้ จึงได้แต่เดินเบียดฝูงชนมุ่งหน้าไปทางเป้าหมายทีละก้าวๆ


นายพรานคนอื่นๆ ก็ประสบปัญหาแบบเดียวกัน พวกเขาพากันหนีบปืนไว้ใต้รักแร้ แล้วกระโดดเกาะชายคา ปีนขึ้นหลังคาบ้านไปอย่างรวดเร็ว


พันธุ์ผสมไม่สนใจทวนที่พุ่งแทงเข้ามาแม้แต่น้อย มันกางปีก ปัดป้องการแทงอันสับสนวุ่นวายของฝูงชน ขณะที่มันกำลังจะกระโดดหนีไปพร้อมกับร่างอาบเลือดของเหยื่อที่อยู่ในปากนั้น เสียงปืนก็ดังขึ้น


ละอองเลือดสีดำพลันพุ่งออกมาจากตัวพันธุ์ผสมหลายจุด


พันธุ์ผสมถูกยิงด้วยลูกตะกั่วก็คำรามอย่างเดือดดาล มันสะบัดเหยื่อที่อยู่ในปากทิ้ง แล้วสยายปีกจะกระโจนใส่นายพรานที่อยู่บนหลังคา


จังหวะนั้นเอง ขวานเหล็กเบียดออกมาจากฝูงชนได้พอดี เขาจ่อปืนใส่หน้าสัตว์อสูรอย่างรวดเร็วแล้วเหนี่ยวไกทันที


การจ่อยิงชนิดติดหน้าขนาดนี้ย่อมไม่มีโอกาสพลาด แก๊สจากดินปืนกระจายเข้าจมูกสัตว์อสูร กระสุนที่พุ่งออกจากลำกล้องไม่ลดความเร็วลง มันเจาะเข้าดวงตาฝ่ายตรงข้ามแล้วทะลุไปถึงสมอง


สัตว์อสูรพันธุ์ผสมตัวแข็งไปทั่งร่างก่อนจะหงายหลังล้มลงกับพื้น


........................................


[Go To Next Chapter]( ./66.md)