##บทที่ 50 กำแพงไฟ
“ดีขึ้นหรือยัง”


อันนาลูบหลังนาน่า นาน่ารู้สึกราวกับมีอะไรเคลื่อนไหวอยู่ในท้อง ทว่าสุดท้ายก็ทนไว้ได้


ตอนที่ผู้บาดเจ็บถูกหามมานั้น สติสัมปชัญญะของเขายังคงชัดเจนดี เขาพูดซ้ำไปซ้ำมาไม่หยุด “ช่วยข้าด้วย ช่วยข้าด้วย...” แววสิ้นหวังและวิงวอนในดวงตาเขาชวนให้คนปวดร้าว ทว่าเมื่อเห็นลำไส้ที่ห้อยออกมานอกท้อง นาน่าก็อาเจียนออกมาทันที


แต่แม้จะเป็นอย่างนี้ เธอก็ยังดื้อดึงจะรักษาให้ได้ หลังจากที่ไบรอันยัดลำไส้ของผู้บาดเจ็บกลับเข้าไปในท้องแล้ว นาน่าก็ยื่นมือออกมา หลับตารักษาแผลของอีกฝ่าย


“อืม...” สาวน้อยยังไม่หายซึมเซา เธอพิงอันนาพลางพูดเสียงเบา “วันนี้ข้าได้ยินเสียงเป่าแตรเป็นครั้งแรก เจ้าชายทรงเจอปัญหาใหญ่แล้วกระมัง”


“ไม่รู้สิ” อันนาส่ายหน้า เธออยากไปดูที่กำแพงเมืองมาก แต่ก็กลัวว่าตัวเองจะกลายเป็นภาระให้โรแลนด์ ตอนนี้เธอชักจะอิจฉาไนติงเกลขึ้นมาแล้ว พลังล่องหนของเธอช่างสะดวกเหลือเกิน


ทันใดนั้นเสียงโครมครามก็ดังมาจากทางกำแพงเมือง ทุกคนรู้สึกได้ถึงแรงสะเทือนน้อยๆ


ไบรอันลุกขึ้นยืน เดินไปเดินมาอย่างกระวนกระวายอยู่ในห้อง


“ใจเย็นๆ เจ้าหนุ่ม” บารอนไพน์ใช้ผ้าเช็ดดาบตัวเอง “การสูญเสียความเยือกเย็นตั้งแต่ยังไม่ลงสนามรบ มีแต่จะทำให้ผลร้ายกลับยิ่งร้ายลงกว่าเดิม มิหนำซ้ำ ตอนนี้ก็ยังห่างไกลจากช่วงเวลาร้ายๆ อีกมาก”


“ขออภัยเถิด ท่านลอร์ด” ไบรอันตอบ “ข้าเพียงแต่คิดว่าในขณะที่คนอื่นกำลังต่อสู้จนตัวตายอยู่บนกำแพงเมือง ข้ากลับมัวเสียเวลาอยู่ที่นี่ ก็เลยรู้สึกกระวนกระวายอย่างบอกไม่ถูก เดิมทีการรักษาเมืองแห่งนี้ควรเป็นหน้าที่ของข้า”


“ก็อาจจะใช่” อีกฝ่ายยักไหล่ “แต่ว่าการรักษาเมืองไม่ใช่หน้าที่ของเจ้าเพียงคนเดียว ได้ยินว่าหลังพ้นฤดูหนาวไปแล้วเจ้าชายจะทรงแต่งตั้งเจ้าเป็นอัศวินมิใช่หรือ เช่นนั้นเจ้าก็ยิ่งต้องเข้าใจว่ากฎข้อแรกของอัศวินก็คือความจงรักภักดี ในเมื่อพระองค์ทรงต้องการให้เจ้าคุ้มครองอันนา เจ้าก็ควรทำหน้าที่ตัวเองให้ดีที่สุด”


“ท่าน...พูดถูก” ไบรอันลังเลอยู่สักครู่จึงกลับไปนั่งที่ตัวเอง


ทว่าเพียงไม่กี่อึดใจ พวกเขาก็ได้ยินเสียงแตรดังขึ้นเป็นครั้งที่สอง...ซึ่งฟังดูร้อนรนกว่าครั้งแรก เสียงของมันดังบาดใจทุกคนราวกับเสียงฟ้าร้อง


ไพน์ขมวดคิ้ว


“อันนา!” นาน่าร้องอย่างตกใจ


เขาหันหน้าไปก็เห็นแม่มดพุ่งไปที่ประตู ไบรอันรีบตามไปขวางไว้ทันที


“ท่านบอกว่าอยากรักษากำแพงเมืองมิใช่หรือ โอกาสของท่านมาถึงแล้ว” อันนาพูดอย่างเยือกเย็น “ตราบใดที่ท่านอยู่กับข้าก็ไม่ถือว่าฝ่าฝืนคำสั่งของเจ้าชาย”


ไบรอันตกตะลึง เขาเงยหน้ามองไปทางไพน์


สาวน้อยคนนี้ร้ายกาจจริงๆ บารอนคิด อย่างน้อยคำพูดของเธอก็ไม่มีช่องโหว่ใดๆ เพราะเจ้าชายไม่ได้ระบุว่าจะต้องให้เธออยู่แต่ในหน่วยพยาบาลเท่านั้น นอกจากนี้เห็นนาน่าบอกว่าเธอเรียกไฟได้ หากสถานการณ์ตอนนี้เลวร้ายจริงๆ บางทีแม่มดคนหนึ่งอาจจะช่วยพลิกสถานการณ์ได้ก็ได้


พอคิดถึงตรงนี้เขาก็พยักหน้า “ดูแลนางให้ดีด้วย”


“รับทราบ!” ไบรอันที่กระปรี้กระเปร่าขึ้นมาตอบกลับเสียงดัง


นาน่ามองคนทั้งคู่เดินจากไปก่อนจะเอ่ยถาม “ท่านพ่อ แล้วท่านไม่ไปหรือ”


“สนามรบของข้าอยู่ที่นี่ ลูกรัก” บารอนหัวเราะ “ไม่ว่าจะเป็นสัตว์อสูรหรือว่าปีศาจร้าย ข้าก็จะไม่ยอมให้พวกมันมาทำร้ายเจ้าได้”


หน่วยพยาบาลอยู่ไม่ห่างจากกำแพงเมืองมากนัก อันนากับไบรอันวิ่งเหยาะๆ บนถนนหินเลียบกำแพงเมืองไปทางตะวันออก จนกระทั่งถึงหอสังเกตการณ์แล้ว คนทั้งสองถึงพบว่าสถานการณ์กำลังย่ำแย่หนัก


กำแพงเมืองถูกเจาะออกเป็นรูโหว่ขนาดใหญ่ บรรดาองครักษ์ของโรแลนด์กำลังถือโล่ปิดรูโหว่ไว้ ทว่าก็ยังมีหลายคนถูกสัตว์อสูรชนจนล้มคว่ำกับพื้น โดยเฉพาะอย่างยิ่งสัตว์อสูรเขี้ยวยาวรูปร่างเหมือนหมูป่าตัวนั้น ยามที่มันพุ่งเข้ามาแทบไม่มีใครต้านทานไว้ได้ องครักษ์ที่ยืนอยู่ด้านหน้าแทบจะถูกชนกระเด็นไปพร้อมโล่


“นี่ ตรงนี้อันตรายมาก รีบออกไปซะ!” พอมีคนเห็นอันนาในชุดประหลาดเดินมาก็ร้องเตือน


อันนาทำหูทวนลม พุ่งตรงไปที่รูโหว่ สัตว์อสูรฝ่ากลุ่มคนมาได้แล้วก็เปลี่ยนทิศทาง วิ่งตรงเข้าหาอันนา ไบรอันซึ่งมีหน้าที่คุ้มครองเธอรีบเข้าไปยึดพื้นที่ด้านข้างไว้ ก้มตัวลงต่ำ แล้วยื่นดาบออกไป...สัตว์อสูรที่กำลังคลั่งไม่มีวี่แววจะหลบ ขาหน้าของมันปะทะเข้ากับคมดาบ ส่งผลให้ดาบกระเด็นหวือ ขณะเดียวกัน แรงปะทะของมันก็ทำให้กระดูกขาถูกฟันหัก


มันล้มลงกับพื้นส่งเสียงร้องโหยหวน ดิ้นไปดิ้นมาราวกับปลาขาดน้ำ พริบตานั้นไม่มีใครกล้าเข้าใกล้มันสักคน อันนาเดินไปหยุดอยู่ข้างสัตว์อสูรตัวนั้นแล้ววางมือทั้งสองลงกับพื้น เปลวไฟพลันลุกโชนขึ้นมาจากใต้ร่างมันก่อนจะย่างมันเป็นถ่านอย่างรวดเร็ว


โรแลนด์เองก็เห็นเปลวไฟที่ผุดขึ้นมาอย่างกะทันหันเหมือนกัน พอเห็นอันนาลงสนามรบด้วยก็ตกใจจนเหงื่อแตก


ตามแผนของเขาไม่มีขั้นตอนนี้!


ตอนแรกเขาวางแผนว่าจะใช้นาน่าเปลี่ยนทัศนคติของกองพลเรือนก่อน หลังจากทุกคนยอมรับแม่มดแล้วจึงเผยตัวอันนา


ทว่าตอนนี้สายไปเสียแล้ว เขาหันไปอีกด้านทันที “ไม่ต้องสนใจข้า ไปคุ้มครองนาง!”


อันนาจะเป็นอะไรไปไม่ได้เด็ดขาด ในฐานะที่เป็นบุคคลสำคัญต่อการพัฒนาอุตสาหกรรม หากเธอเป็นอะไรไปจะก่อให้เกิดความเสียหายอันไม่อาจประมาณได้


“ทราบแล้วเพคะ” ไนติงเกลว่า “ทรงระวังอันตรายด้วย”


อันนาเดินไปที่รูโหว่บนกำแพงเมือง องครักษ์ของโรแลนด์ส่วนใหญ่เคยเห็นเด็กสาวแต่งตัวประหลาดคนนี้มาก่อนจึงพากันหลบทางให้ เธอยืนอยู่ท่ามกลางกำแพงโล่ แขนทั้งสองยื่นออกไปด้านข้าง เปลวไฟพลันพุ่งออกมาจากฝ่ามือเธอแล้วไล่ลามไปตามรอยแตกของกำแพงราวกับเถาวัลย์


ทุกคนที่เห็นเหตุการณ์อัศจรรย์นี้ต่างตกตะลึงอ้าปากค้าง พวกเขาแทบไม่เชื่อสายตาตัวเองว่ากำลังเห็นเปลวไฟค่อยๆ ผุดขึ้นมาเติมเต็มรูโหว่บนกำแพงอย่างช้าๆ นี่ไม่ใช่ภาพลวงตาแน่ เพราะอุณหภูมิสูงจากเปลวไฟกำลังบีบให้องครักษ์ที่อยู่บริเวณนั้นต้องถอยหลบ หิมะรอบด้านละลายลงอย่างรวดเร็วกลายเป็นไอขาวลอยขึ้นมา


พวกสัตว์อสูรก็รู้สึกได้ถึงความร้อนจากกำแพงไฟเช่นกัน พวกมันพากันเบี่ยงหลบไปด้านข้าง นานๆ ทีจึงจะมีบางตัววิ่งใส่กำแพงไฟบ้าง ทว่าวิ่งไปได้ไม่กี่ก้าวก็สิ้นลมอยู่กลางกองไฟ


“ทุกคน ขึ้นกำแพงเมือง!” โรแลนด์อาศัยจังหวะนี้ตะโกนเสียงดัง “กองทวนจัดขบวนใหม่! กองนายพรานโจมตีอิสระ!”


พอพูดจบเขาก็แย่งปืนจากคาร์เตอร์ไป ปีนขึ้นกำแพง แล้วยิงใส่สัตว์อสูรที่ไม่มีทางหนีกับมือตัวเอง


การกระทำของเจ้าชายปลุกเร้าอารมณ์ของทุกคนในที่นั้น ในยุคนี้แทบไม่เคยมีชนชั้นสูงหรือเชื้อพระวงศ์คนไหนนำรบด้วยตัวเองมาก่อน เมื่อโรแลนด์ผู้เป็นถึงเจ้าชายลำดับที่สี่ของอาณาจักรร่วมต่อสู้เคียงบ่าเคียงไหล่กับกองพลเรือนซึ่งถูกเลือกมาจากชาวบ้านธรรมดา จึงเป็นการปลุกขวัญและกำลังใจให้ทุกคนอย่างใหญ่หลวง


ฝูงชนต่างตะโกนคำขวัญที่ว่า ‘ปกป้องเมืองชายแดน! ต่อสู้เพื่อเจ้าชาย!’ แล้วรักษาแนวป้องกันไว้เหมือนตอนก่อนที่กำแพงจะแตก


การต่อสู้ดำเนินไปจนกระทั่งฟ้าเริ่มมืด เบื้องหน้ากำแพงไม่เหลือสัตว์อสูรที่ยังหายใจอยู่แม้แต่ตัวเดียว


แสงจากเปลวไฟค่อยๆ ดับลง อันนาปาดเหงื่อบนหน้าผากก่อนจะเดินออกมาจากรูโหว่ของกำแพง


จากนั้น โรแลนด์ก็เห็นภาพอันเหลือเชื่อ


บรรดาองครักษ์วางกำปั้นเหนือหน้าอก แล้วค้อมศีรษะลงคำนับเธอ เหล่าสมาชิกกองพลเรือนก็ราวกับพลอยตื้นตันไปด้วย ไม่มีใครตะโกนว่าปีศาจหรือนางมารสักคำ ทุกคนเพียงแต่มองเธอเงียบๆ เท่านั้น ความเงียบสงัดพลันเข้าปกคลุมพื้นที่บริเวณชายแดนหลังสงครามผ่านพ้นไป


พลังที่ไม่เคยพบเห็นมาก่อนย่อมน่ากลัวเป็นธรรมดา แต่เมื่อพลังนั้นอยู่ข้างเดียวกับตน ต่อสู้กับศัตรูชั่วร้ายพร้อมกับตน ความหวาดกลัวจึงค่อยๆ มลายหายไป สิ่งที่เข้ามาแทนที่คือความซาบซึ้งและไว้เนื้อเชื่อใจ


โรแลนด์สะกดกลั้นอารมณ์ที่ปั่นป่วนแล้วเดินไปหาอันนา แต่พบว่าใบหน้าเธอซีดเผือด เธอยืนได้ไม่มั่นคง ตัวเซเหมือนจะล้ม


“เจ้าไม่เป็นไรใช่ไหม” เขาประคองไหล่ทั้งสองข้างของสาวน้อยอย่างเป็นห่วง ฝ่ายหลังฝืนยิ้มให้เจ้าชายก่อนจะทรุดลงในอ้อมอกเขา


........................................


[Go To Next Chapter]( ./51.md)