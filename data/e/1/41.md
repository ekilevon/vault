##บทที่ 41 สัตว์อสูรเผยตัว
เป็นอย่างที่ไบรอันว่าไว้ เมื่อไรที่เมืองชายแดนมีหิมะตกลงมาแล้วก็จะตกอย่างต่อเนื่องไปตลอด


ภายในเวลาเพียงชั่วข้ามคืน เมืองชายแดนก็ถูกปกคลุมด้วยหิมะสีขาว จนกระทั่งตอนเช้าหิมะจึงตกน้อยลง นานๆ ทีจึงจะมีหิมะเกล็ดเล็กๆ ร่วงลงมาจากท้องฟ้าที่ยังคงอึมครึม เพียงคิดว่าจะไม่ได้เห็นดวงอาทิตย์ไปอีกหลายเดือน โรแลนด์ก็รู้สึกเหลือเชื่อมากจริงๆ


เรื่องนี้ช่างไม่สมเหตุสมผลเอาเสียเลย เขาคิด แม้ว่าการคิดหาเหตุผลในโลกที่มีทั้งแม่มดและพลังวิเศษจะเป็นเรื่องแปลกก็ตาม แต่สัตว์อสูรจะไปส่งผลกระทบต่อปรากฏการณ์บนท้องฟ้าได้อย่างไร เสียดายที่เขาไม่มีดาวเทียมอุตุนิยมวิทยา จะได้รู้ว่าสภาพการกระจายตัวของเมฆในโลกนี้เป็นอย่างไร


ระหว่างเดินบนถนนที่มุ่งหน้าไปยังกำแพงเมืองฝั่งตะวันตก คาร์เตอร์ถอนใจว่า “อากาศในเมืองเย็นลงมากแล้ว คนบางกลุ่มก็อพยพหนีตามพวกขุนนางไปแล้ว”


“เช่นนี้ก็ดีเหมือนกัน อย่างน้อยพวกเขาจะได้ไม่มาขวางทางพวกเรา” โรแลนด์พ่นไอสีขาวออกมา “ข้าให้บารอฟไปเก็บสถิติประชากรฤดูหนาวนี้แล้ว”


“มันคืออะไรหรือพ่ะย่ะค่ะ”


“ก็คือการไปสำรวจบ้านทีละหลังๆ เพื่อเก็บข้อมูลว่าคนที่อยู่ในบ้านมีกี่คน ชื่ออะไร ทำงานอะไร แล้วก็ลงบันทึกไว้” โรแลนด์อธิบาย “เช่นนี้การโยกย้ายทรัพยากรมนุษย์ระหว่างสงคราม หรือการจ่ายค่าทำขวัญหลังทำสงครามก็จะทำได้รวดเร็วและมีประสิทธิภาพมากขึ้น”


“เอ่อ...ทรัพยากรมนุษย์หรือพ่ะย่ะค่ะ” คาร์เตอร์กะพริบตาก่อนจะหัวเราะออกมา “ฝ่าบาท ฝ่าบาททรงต่างไปจากเมื่อก่อนมากจริงๆ”


“เอ๋”


“ฝ่าบาทในอดีตน่ะ แม้จะชอบพูดอะไรที่กระหม่อมไม่เข้าใจหรือว่าทำเรื่องประหลาดๆ เหมือนกัน ทว่าสุดท้ายก็มีแต่เรื่องที่ไม่เหมาะสมกับฐานะเจ้าชายทั้งสิ้น แต่ว่าตอนนี้...” คาร์เตอร์หยุดไปสักครู่ ราวกับกำลังคิดถ้อยคำที่เหมาะสม “ไม่ว่าจะเป็นวิธีฝึกทหารประหลาดๆ ที่ทรงคิดขึ้นเอง หรือว่าของทดลองแปลกๆ ที่ทรงได้จากสำนักเล่นแร่แปรธาตุพวกนั้น ก็ล้วนแต่ปรากฏผลอันน่าอัศจรรย์ใจทั้งสิ้น บางทีนี่อาจเป็นสิ่งที่ท่านปู่ของกระหม่อมเคยพูดไว้กระมัง เหตุที่ยอดคนเหนือคนได้ก็เพราะมองเห็นในสิ่งที่คนธรรมดามองข้ามไป กระหม่อมรู้สึกว่า บางทีฝ่าบาทอาจจะทรงได้เป็นพระราชาองค์ต่อไปจริงๆ ก็ได้”


“...อย่างนั้นหรือ” โรแลนด์รู้สึกอบอุ่นในใจ จะมีอะไรที่ทำให้รู้สึกประสบความสำเร็จไปกว่าการได้รับการยอมรับจากลูกน้องที่ร่วมงานกัน พริบตานั้น เขาพลันรู้สึกเหมือนร่างกายเต็มเปี่ยมไปด้วยพลัง ท้องฟ้าที่หม่นมัวก็ดูไม่ขัดหูขัดตาอีกต่อไป


บนกำแพงเมือง กองพลเรือนกำลังทำความสะอาดหิมะที่กองทับถมกัน เมื่อเห็นเจ้าชายปรากฏตัวก็พากันโค้งคำนับ


น่าจะสอนพวกเขาทำวันทยหัตถ์ โรแลนด์คิด “สถานการณ์เมื่อคืนเป็นอย่างไร”


“ยังไม่พบร่องรอยสัตว์อสูรพ่ะย่ะค่ะ” คนที่ตอบเขาก็คือขวานเหล็ก “ฝ่าบาท จากประสบการณ์ในอดีตของกระหม่อม พวกเรายังมีช่วงเวลาที่ปลอดภัยอีกระยะหนึ่งหลังจากหิมะแรกตกแล้ว ในระยะนี้สัตว์อสูรยังมีจำนวนไม่มาก และพวกที่กลายพันธุ์ส่วนใหญ่ก็เป็นสัตว์เล็กๆ”


โรแลนด์พยักหน้า “เช่นนั้นก็เฝ้าระวังการจู่โจมของศัตรูต่อไป”


พื้นที่ด้านหลังกำแพงเมืองถูกดัดแปลงเป็นค่ายทหาร เวลาที่ไม่มีเสียงสัญญาณ คนส่วนใหญ่จะพักผ่อนอยู่ในค่ายเพื่อสะสมพลังงาน มาตรการเฝ้าระวังของโรแลนด์เป็นระบบกะเวร เนื่องจากฤดูหนาวอุณหภูมิต่ำ เมื่อแต่ละกองออกลาดตระเวนครบสองชั่วยามแล้วก็ต้องเปลี่ยนเวร


มาตรการเหล่านี้โรแลนด์เป็นคนกำหนดขึ้นเอง เขารู้มาจากไบรอันว่าป้อมปราการลองซองไม่มีมาตรการใดๆ ในการรับมือกับสัตว์อสูรเลย ทหารใหม่ที่เคราะห์ร้ายที่สุดจะถูกส่งไปเฝ้าสังเกตความเคลื่อนไหวของสัตว์อสูร วันทั้งวันอยู่แต่บนกำแพง ดังนั้นจึงเกิดกรณีอู้งานหรือหนีงานให้เห็นอยู่บ่อยครั้ง เมื่อสิ้นสุดฤดูหนาวแล้วจึงมีคนถูกแขวนคอตายโทษฐานละทิ้งหน้าที่หรือฝ่าฝืนคำสั่งมากถึงยี่สิบสามสิบคน


หรือหากพบร่องรอยของสัตว์อสูรก็จะโกลาหลกันยกใหญ่ ไม่มีการแบ่งเขตป้องกัน และไม่มีการกำหนดหน้าที่รับผิดชอบให้ใคร เมื่อคิดถึงลักษณะสงครามในยุคนี้แล้ว โรแลนด์ก็เข้าใจแจ่มแจ้ง ในยุคที่เน้นความกล้าเฉพาะตัวบุคคล เกียรติยศ และการปล้นทรัพย์ จนแม้แต่อัศวินยังลงมือปล้นทรัพย์เสียเองแบบนี้ อย่าคาดหวังอะไรมากจะดีที่สุด


โรแลนด์เดินลาดตระเวนตามแนวกำแพงไปหนึ่งรอบ ตอนนี้ทุกอย่างยังดูราบรื่นดี แต่เขาพบว่าตัวเองมองข้ามปัญหาไปหนึ่งข้อ


นั่นก็คือสิ่งกีดขวางสำหรับล่อสัตว์อสูร


สิ่งกีดขวางพวกนั้นเวลานี้ยังสามารถล่อสัตว์อสูรมายังส่วนกลางของกำแพงเมืองได้อย่างมีประสิทธิภาพ แต่หากไบรอันพูดไม่ผิดแล้ว หิมะที่ตกทับถมกันสองถึงสามเดือนจะทำให้สิ่งกีดขวางอยู่ในระดับเดียวกับพื้นดิน ถึงตอนนั้น แนวป้องกันหกร้อยเมตรก็อาจจะกลายเป็นแนวบุกของสัตว์อสูรได้ทุกจุด เขามีคนไม่มากพอจะดูแลบริเวณใหญ่ขนาดนี้ได้ทั่วถึง


จะส่งคนไปกวาดหิมะก็เป็นไปไม่ได้ เพราะลำพังพันธุ์หมาป่าที่ปราดเปรียวไม่กี่ตัวก็อาจทำให้คนทั้งกองย่อยยับแล้ว


หรือว่าจะพึ่งพลังแม่มดดี


เช่นว่าให้ไนติงเกลแอบพาอันนาออกจากเมืองไปจุดไฟละลายหิมะ แล้วแอบกลับเข้ามา...เหมือนตอนที่เธอแอบพานาน่าออกมาจากบ้านตระกูลไพน์


เวลานี้เอง ผู้สังเกตการณ์ที่อยู่ทางซ้ายของกำแพงเมืองก็ร้องขึ้น


“ดูนี่เร็ว!”


โรแลนด์กับคาร์เตอร์มองไปยังตำแหน่งที่เขาชี้ เงาดำเล็กๆ เงาหนึ่งคลานขึ้นมาจากพื้นหิมะ แล้วเคลื่อนตัวมาทางกำแพงอย่างช้าๆ


“ฝ่าบาท กระหม่อมต้อง...” นายพรานผู้รับผิดชอบการป้องกันกำแพงส่วนนี้หันมาถาม


“ปฏิบัติตามที่ฝึกก่อนหน้านี้ เจ้าควรตัดสินใจเองว่าจะเป่าแตรหรือไม่” โรแลนด์พูด “และเรื่องนี้ เจ้าก็มีประสบการณ์มากกว่าข้า”


เขาลังเลอยู่สักครู่ ในที่สุดก็เพียงแต่ง้างสายหน้าไม้ ดูเชิงอยู่ริมกำแพงต่อไป


โรแลนด์พยักหน้าอย่างพอใจ เท่าที่เห็นตอนนี้ บนกำแพงเมืองยังรักษาระเบียบได้ดี เพียงแต่ไม่รู้ว่าหากถึงตอนที่สัตว์อสูรจำนวนมากบุกเข้ามาแล้ว พวกเขาจะยังสามารถรับมือสถานการณ์ได้อย่างรวดเร็วตามขั้นตอนที่ฝึกไว้หรือไม่


เงาดำค่อยๆ คืบคลานเข้ามา ตอนที่มันอยู่ห่างจากกำแพงเมืองประมาณห้าสิบเมตรนั้น โรแลนด์เห็นหน้าตามันชัดเจน


น่าจะเป็นพันธุ์จิ้งจอก


ขนของมันออกสีเทาดำ ดวงตาแดงก่ำ มันกำลังพ่นไอสีขาวขณะเดินมาที่กำแพงเมือง


“ดูท่าทางเจ้านี่คงเพิ่งกลายพันธุ์ได้ไม่นาน ยังดูไม่น่ากลัวมาก” ขวานเหล็กพูดพลางง้างธนูเล็ง


“เจ้าหมายความว่าพวกมันสัมผัสกลิ่นอายนรกแล้วมุ่งหน้ามาทางตะวันตกจนถึงที่นี่หรือ”


“ไม่ใช่แค่ทางตะวันตกพ่ะย่ะค่ะ” คาร์เตอร์ขยับมาพูด “ตอนที่ประตูนรกเปิดในดินแดนร้างนั้น สัตว์อสูรจะจู่โจมทุกที่ที่ไม่มีเทือกเขาสิ้นวิถีกั้นขวาง โดยเฉพาะอย่างยิ่งช่องโหว่ขนาดใหญ่ทางทิศเหนือ เทือกเขาสิ้นวิถีที่ทอดยาวมาจนถึงที่ีนี่มีช่องโหว่ยาวประมาณห้ากิโลเมตรกว่าๆ ราวกับถูกใครตัดขาดพ่ะย่ะค่ะ ที่นั่นคือทิศทางหลักในการโจมตีของพวกมัน”


สัตว์ประหลาดคลั่งตัวนี้วนเวียนอยู่ข้างล่างกำแพงมาครู่ใหญ่แล้ว มันเงยหน้า แยกเขี้ยวคำรามใส่ผู้คนบนกำแพง ในจังหวะที่มันทำท่าจะกระโดดนั่นเอง ขวานเหล็กพลันปล่อยสายธนู ลูกธนูคมพุ่งทะลุคอมันอย่างแม่นยำ ตรึงร่างมันไว้กับพื้นอย่างแน่นหนา


โรแลนด์สังเกตว่าเลือดของมันที่ไหลออกมาเป็นสีดำ


เหตุใดทั้งๆ ที่ถูกพลังปีศาจครอบงำเหมือนกัน แต่แม่มดกลับประคองสติตัวเองไว้ได้หลังจากตื่นรู้ ในขณะที่สัตว์ป่ากลับมีอาการคลุ้มคลั่ง ซ้ำยังเกิดความเปลี่ยนแปลงทางร่างกาย หากต่อไปมีโอกาส เขาจะต้องไปสำรวจบริเวณด้านหลังเทือกเขาสิ้นวิถีเสียหน่อย เขาคิด ในความทรงจำของเจ้าชาย ที่นี่เป็นพื้นที่ต้องห้ามที่มนุษย์ไม่อาจล่วงล้ำเข้าไปได้ เป็นจุดที่ประตูนรกเปิดออก แต่เนื่องจากไม่มีใครเคยไปที่นั่น ข้อสรุปที่คาดเดาจากคัมภีร์โบราณส่วนใหญ่จึงไม่อาจพิสูจน์ได้ และยังคงเป็นที่เคลือบแคลงจนทุกวันนี้


........................................


[Go To Next Chapter]( ./42.md)