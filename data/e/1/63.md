##บทที่ 63 เรื่องอดีต
น่าเสียดายที่ช่วงเวลาดีๆ คงอยู่ไม่นาน ในฤดูหนาวที่เธออายุสิบสี่ปีนั้น ผู้ลี้ภัยก่อเหตุจลาจลขึ้นที่เมืองซิลเวอร์ พ่อและแม่ของเธอไปแจกจ่ายอาหารให้ผู้ลี้ภัยแล้วไม่กลับมาอีกเลย


ไนติงเกลและน้องชายถูกส่งไปอยู่กับครอบครัวอื่นในตระกูลเกล็นน์ ที่นั่นคือบ้านของพี่น้องร่วมท้องของพ่อเธอ


ไนติงเกลกลายเป็นแม่มดในฤดูหนาวปีนั้นเอง


เธอพยายามปกปิดตัวเองอย่างสุดความสามารถ แต่ก็ยังถูกลุงเกล็นน์จับได้ เขาพรากน้องชายไปจากเธอ และใช้ชีวิตน้องชายมาข่มขู่เธอเพื่อให้เธอทำงานให้เขา


ไนติงเกลจำต้องทำตามที่เขาต้องการ เธอได้รับการฝึกพิเศษจากสมาชิกในกลุ่มโจรที่ลุงเกล็นน์หามา จากนั้นก็ถูกเขาใช้ทำงานน่าละอายสารพัด เช่นแอบย่องเข้าไปขโมยเอกสารและสัญญาในบ้านของคู่แข่งทางการค้า แอบฟังการประชุมที่สำนักงานเมือง หรือกระทั่งใส่ยาพิษลงไปในถ้วยเหล้าหรือโอ่งน้ำของฝ่ายตรงข้าม


กิจการของตระกูลเกล็นน์ใหญ่โตขึ้นทุกวัน แต่เขากลับปฏิบัติต่อไนติงเกลแย่ลงทุกวัน หากมีเรื่องขัดใจแม้เพียงนิดเดียวก็จะลงไม้ลงมือกับเธอ เวลาที่เธอไม่ได้ออกไปทำงานให้เขา เขาก็จะขังเธอไว้ในห้องซึ่งถูกเปลี่ยนประตูเป็นลูกกรงเหล็ก


แต่สิ่งที่ทำให้ไนติงเกลสับสนและทรมานที่สุดก็คือไฮด์ น้องชายของเธอแทบจะไม่มาหาเธออีกเลย จนเธอเริ่มสงสัยว่าลุงเกล็นน์อาจจะฆ่าน้องชายเธอไปแล้ว


เมื่อเธออ้อนวอนขอเจอน้องชายบ่อยเข้า อีกฝ่ายจึงพาน้องชายมาหาเธอด้วยสีหน้ารำคาญ ทว่าไฮด์กลับบอกไนติงเกลอย่างรังเกียจว่าไม่อยากมีพี่สาวอย่างเธอ แม่มดควรจะลงนรกไปอยู่กับปีศาจ


ไนติงเกลในตอนนั้นแทบล้มทั้งยืน ทว่าฝันร้ายยังไม่จบเพียงเท่านั้น ลุงเกล็นน์ยังโจมตีเธอเป็นครั้งสุดท้ายด้วยการบอกว่า...ไฮด์เป็นคนบอกเขาเรื่องที่เธอกลายเป็นแม่มดเอง เพราะเขาอยากอยู่ห่างๆ จากแม่มด ยิ่งไกลก็ยิ่งดี


หลังจากส่งไฮด์กลับไปแล้ว ลุงเกล็นน์ก็เตือนเธออย่างเหี้ยมโหดว่า น้องชายเธอจะได้สืบทอดตำแหน่งจากพ่อหลังจากที่บรรลุนิติภาวะแล้ว แต่หากไนติงเกลไม่เชื่อฟังคำสั่งเขา เขาจะทำให้น้องชายเธอหายสาบสูญไปตลอดกาลโดยที่ไม่มีใครรู้เห็น


เพราะเหตุนี้ ไนติงเกลจึงยอมให้ตระกูลเกล็นน์ควบคุมเธอราวกับหุ่นกระบอกด้วยความผิดหวังและเจ็บปวดอย่างรุนแรง


ในเดือนแห่งหิมะที่เธอกำลังจะบรรลุนิติภาวะนั้น เธอพบเวนดี้ระหว่างทางกลับจากปฏิบัติภารกิจ หรือถ้าจะให้ถูกน่าจะบอกว่าเวนดี้พบเธอมากกว่า


หลักจากที่รู้ว่าบนโลกนี้มีสิ่งที่เรียกว่าสมาคมแม่มด มีพี่ๆ น้องๆ ที่แม้ประสบเคราะห์ร้ายแบบเดียวกับเธอแต่ก็ไม่ยอมจำนน หัวใจที่ยับเยินของไนติงเกลก็พลันผุดแสงสว่างเล็กๆ ขึ้นมา


เธอใช้เวลาไม่นานในการเปลี่ยนความสับสนไปเป็นการตัดสินใจ หนึ่งสัปดาห์ต่อมา เธอก็เอาชนะความทรมานจากการบรรลุนิติภาวะได้ พลังในตัวเธอเกิดความเปลี่ยนแปลงอย่างใหญ่หลวง หมอกมายาไม่เพียงแต่ซ่อนตัวเธอได้ แต่ยังทำให้เธอเดินทะลุลูกกรงเหล็กพวกนั้นได้ด้วย


หลังจากร่างกายเธอฟื้นฟูจากบาดแผลในวันบรรลุนิติภาวะแล้ว คืนหนึ่ง เธอแอบเข้าไปในห้องนอนของลุงเกล็นน์ราวกับวิญญาณแล้วใช้กริชปาดคอเขา เมื่อเห็นเลือดสดๆ ที่พุ่งขึ้นมาหลายฟุตและได้ยินเสียงสูดหายใจเฮือกๆ ของอีกฝ่าย เธอก็แปลกใจเมื่อพบว่าตัวเองกลับเยือกเย็นกว่าที่คิดไว้มาก


จากนั้นไนติงเกลก็ออกจากบ้านตระกูลเกล็นน์ และไม่สนใจใยดีน้องชายตัวเองอีก


เธอและเวนดี้จึงเดินบนเส้นทางสู่สมาคมแม่มดด้วยกันแบบนี้


ไนติงเกลเล่าจบแล้วยังรออยู่สักครู่ เมื่อเห็นเจ้าชายยังคงจมอยู่กับเรื่องในอดีตของเธอก็ขอตัวลา และกว่าโรแลนด์จะได้สติอีกทีก็อีกครู่ใหญ่ ต้องยอมรับจริงๆ ว่าแม่มดทุกคนล้วนมีอดีตที่ชวนสังเวชใจทั้งนั้น คนที่มีชีวิตอยู่จนถึงวันบรรลุนิติภาวะได้นับว่าไม่ธรรมดาจริงๆ


ส่วนเขาย้อนเวลามาแล้วยังได้เป็นถึงเจ้าชาย นั่นถือว่าโชคดีเหลือเกิน


เช้าวันรุ่งขึ้น โรแลนด์ไปเยี่ยมเวนดี้ที่ห้องไนติงเกล


หลังจากพักผ่อนมาหนึ่งคืนเต็มๆ สีหน้าของเวนดี้ก็ดูดีขึ้นมาก แขนที่ต่อติดกับตัวก็มีสีเลือดเป็นปกติ แม้ร่างกายจะยังอ่อนแออยู่บ้าง แต่เธอก็ยังฝืนลุกขึ้นมาโค้งตัวคำนับเจ้าชาย


“ข้ารู้เรื่องของเจ้าหมดแล้ว ขอบคุณที่เจ้าช่วยชีวิตไนติงเกลไว้” โรแลนด์หยิบกระดาษแผ่นหนึ่งออกมาจากอกเสื้อแล้วพูดอย่างตรงไปตรงมา


“แน่นอนว่าฮัคคาลาคงไม่รับเจ้ากลับเข้าสมาคมอีก เช่นนั้นเจ้าก็ช่วยข้าทำงานอยู่ที่เมืองชายแดนแห่งนี้ดีกว่า หากเจ้าเห็นด้วยก็ลงชื่อในสัญญาฉบับนี้เถิด ข้าจะให้ค่าตอบแทนเจ้าเดือนละหนึ่งเหรียญทองเท่าอันนา”


“ฝ่าบาท…” ไนติงเกลขยิบตา ทำท่าจะพูดทว่าก็ยั้งไว้


โรแลนด์ย่อมรู้ว่าเธออยากพูดอะไร สำหรับเพื่อนผู้เปลี่ยนชะตาชีวิตเธอ และช่วยชีวิตเธอไว้ที่เทือกเขาสิ้นวิถีคนนี้ ไนติงเกลไม่อยากให้เขาบีบเวนดี้ให้ตัดสินใจเร็วเกินไป เพราะในสายตาเธอ ขอแค่เวนดี้ได้อยู่เมืองชายแดนนานขึ้นกว่านี้อีกหน่อย เธอก็จะต้องเอนเอียงมาทางเขาอยู่แล้ว


“ข้าเองก็ไม่ได้อยากจะรีบร้อนคุยเรื่องนี้ แต่เรื่องบางเรื่องหากช้าออกไปแม้เพียงวันเดียวก็จะยิ่งอันตรายกว่าเดิม”


โรแลนด์หยุดไปสักครู่ เวนดี้เองก็ไม่ได้พูดแทรก เพียงแต่รอเขาพูดต่อไปเงียบๆ “ข้าคิดว่าข้าพอจะรู้วิธีทำให้แม่มดไม่ต้องทรมานในวันตื่นรู้แล้ว”


“อะไรนะเพคะ” ทันทีที่ได้ยินคำพูดของเขา แม่มดทั้งสองก็หน้าเปลี่ยนสี ร้องถามขึ้นมาพร้อมกัน


“แค่การสันนิษฐานเท่านั้นล่ะ ยังไม่มีหลักฐานมายืนยัน” โรแลนด์โบกมือ


“ตอนแม่มดอยู่ในค่ายจะรู้สึกทรมานน้อยกว่าตอนที่หลบซ่อนผู้คนใช่หรือไม่ ความแตกต่างเพียงอย่างเดียวก็คือ ตอนที่หลบซ่อนนั้นพวกเจ้าต้องคอยปกปิดตัวตน กลัวว่าจะมีคนรู้เข้า แต่ตอนที่อยู่ในค่ายพวกเจ้าได้ใช้พลังวิเศษทำกิจวัตรต่างๆ ทุกวัน”


เวนดี้พยักหน้า “ฝ่าบาทตรัส...ถูกแล้วเพคะ”


“ตอนที่อันนาอยู่ที่ปราสาท นางก็ได้ฝึกพลังตัวเองทุกวัน ก่อนวันที่นางจะบรรลุนิติภาวะนั้น นางถึงกับหมดสติไปเพราะใช้พลังจนหมดตัวด้วยซ้ำ พอฟื้นขึ้นมาอีกที นางก็ก้าวผ่านช่วงเวลาที่ทรมานที่สุดของแม่มดมาอย่างปลอดภัยแล้ว มิหนำซ้ำยังไม่ได้รับบาดเจ็บใดๆ แม้แต่น้อย”


“ดังนั้นข้าจึงคิดว่านี่อาจจะเป็นทางแก้ปัญหาปีศาจกัดกินร่างกายก็ได้ แม่มดเปรียบเสมือนภาชนะรองรับพลังวิเศษ พลังจะสะสมมากขึ้นเรื่อยๆ ในขณะที่พวกนางเติบโต เมื่อเกินขีดจำกัดที่ร่างกายจะรับได้ก็จะย้อนกลับมาทำร้ายตัวเอง และเดือนแห่งปีศาจก็เป็นช่วงที่พลังของแม่มดแข็งแกร่งที่สุดอยู่แล้ว”


“หากแม่มดสามารถปลดปล่อยพลังตัวเองได้อย่างต่อเนื่อง และรักษามันให้อยู่ในระดับที่ปลอดภัยได้แล้ว
ความทรมานในวันตื่นรู้ก็อาจจะลดลงไปได้มาก หรืออาจจะหายไปหมดเลยก็ได้” โรแลนด์หยุดเล็กน้อยก่อนจะพูดต่อ


“ในฐานะผู้ปครองเมืองชายแดน ข้าสามารถจัดหาสถานที่ให้เหล่าแม่มดปลดปล่อยพลังตัวเองอย่างเต็มที่ได้ จะไม่มีใครมาจับ พิพากษา หรือว่าสังหารพวกเจ้าได้ และหากข้อสันนิษฐานของข้าถูกต้อง เมืองชายแดนก็จะเป็นภูเขาศักดิ์สิทธิ์ที่พวกเจ้าเพียรหามานานอย่างไม่ต้องสงสัย”


พวกเธอถูกสอนมาตั้งแต่เกิดว่าแม่มดได้รับพลังอันตรายนี้มาจากปีศาจ คนที่มีสติหน่อยก็เพียงแต่รู้สึกว่าพลังที่ตีกลับร่างกายนี้คือคำสาปโดยตัวมันเอง นี่คือวงจรงูกินหาง ยิ่งไม่อยากใช้มัน การตีกลับของมันก็ยิ่งรุนแรง


ทว่าโรแลนด์ซึ่งย้อนเวลามากลับมองพลังนี้ในมุมที่ต่างออกไป หลังจากค้นความทรงจำของเจ้าชายตัวจริงแล้วตัดความเชื่อที่ว่าพระเจ้ามีอยู่จริงออกไปแล้ว เขาก็มองพลังวิเศษว่าเป็นความสามารถชนิดหนึ่ง เป็นพรสวรรค์พิเศษที่สามารถควบคุมได้ตามต้องการ


เวนดี้เงียบอยู่ครู่ใหญ่ก่อนจะถามขึ้น “แล้วหากหม่อมฉันลงชื่อในสัญญา ตกลงจะรับใช้ฝ่าบาทแล้ว เช่นนั้น...หม่อมฉันต้องทำอะไรเป็นอันดับแรกเพคะ”


ตลอดหลายร้อยปีมานี้ แม่มดบางส่วนถูกพวกคนมักใหญ่ใฝ่สูงคุมขังและใช้งานอย่างไม่ปรานีเพราะพวกเธอมีพลังเหนือธรรมชาติ


แม้ศาสนจักรจะประกาศบทลงโทษรุนแรงสำหรับผู้มีพฤติการณ์นี้ แต่ก็ยังไม่อาจยับยั้งได้ และคนพวกนี้ก็ไม่ได้ใช้งานแม่มดอย่างเมตตาเลย เมื่อใดที่หมดประโยชน์แล้ว พวกเธอก็จะพบกับจุดจบอันน่าสังเวชใจ


โรแลนด์ย่อมเคยได้ยินเรื่องราวพวกนี้มาบ้าง แต่สิ่งที่เขาต้องการมากกว่าก็คือผลประโยชน์ระยะยาวและการพัฒนาอย่างยั่งยืนซึ่งจะเป็นประโยชน์กับทั้งสองฝ่าย


เขาตอบเธอยิ้มๆ ว่า “สิ่งแรกที่เจ้าต้องทำก็คือฝึกพลังของเจ้าซ้ำไปซ้ำมาจนสามารถควบคุมมันได้อย่างที่ใจต้องการ...เหมือนอย่างอันนา”


........................................


[Go To Next Chapter]( ./64.md)