##บทที่ 87 ฤดูหนาวยามเย็น (1)
“เตรียม...! แทง!”


แวนนาแทงทวนในมือออกไปสุดกำลัง จากนั้นมือทั้งคู่ก็สั่นสะเทือนอย่างแรง เสียงปริแตกดังมาจากด้ามทวน


ปลายทวนของเขาคือพันธุ์หมาป่า ขนของมันปุกปุยรุงรัง ดวงตาแดงก่ำเบิกโตราวกับกระดิ่งทองแดง ปากที่อ้ากว้างเผยให้เห็นฟันอันแหลมคมสองแถว ซี่ที่ใหญ่ที่สุดมีขนาดพอๆ กับนิ้วหัวแม่มือเขาทีเดียว


เขาเพิ่งเคยอยู่ใกล้สัตว์อสูรขนาดนี้เป็นครั้งแรก มันตะกายกรงเล็บทั้งสองข้างกลางอากาศจนเกล็ดหิมะกระเด็นมาโดนหน้าเขา


สมองของแวนนาว่างเปล่า เขาอาศัยความเคยชินที่สั่งสมมาจากการฝึก กำด้ามทวนแน่นแล้วส่งแรงไปข้างหน้าอย่างต่อเนื่องโดยไม่รู้ตัว


ระยะเวลาเพียงชั่วอึดใจราวกับถูกยืดออกไปจนยาวนาน เขาเห็นด้ามทวนงอจนถึงขีดสุด คมทวนจมลึกลงไปในท้องสัตว์อสูร เขาถึงขั้นจินตนาการว่ากรงเล็บแหลมนั้นกำลังจะฉีกแก้มเขาในอีกไม่กี่อึดใจข้างหน้า


เสียง “เป๊าะ” ดังขึ้น ด้ามทวนต้านทานพลังของพันธุ์หมาป่าไม่ไหว ในที่สุดก็หักเป็นสองท่อน เสียงแหลมๆ เสียงนั้นทำให้เวลากลับมาเดินเป็นปกติอีกครั้ง อีกฝ่ายร่วงลงไปด้านล่างเหมือนกับตอนที่มันมา...


กรงเล็บของมันขูดไปตามผิวกำแพงจนเศษปูนร่วงกราว ร่างของมันกระแทกพื้นอย่างแรงพร้อมๆ กับด้ามทวนครึ่งด้ามนั้น


“กองปืนบรรจุกระสุนพร้อม!”


“โจมตีอิสระ!”


ปืนสองกระบอกพลันยื่นออกมาจากข้างกายแวนนา เขารีบถอยหลังไปครึ่งก้าว แล้วเงยหน้าขึ้นเพื่อไม่ให้เศษเขม่าและควันพุ่งเข้าตาตัวเอง ส่วนหูนั้นเขาไม่มีเวลาจะสนใจแล้ว


หลังจากการยิงเสร็จสิ้นลงอย่างรวดเร็ว แวนนาก็เข้าประชิดกำแพงอีกครั้ง เขาเห็นสัตว์อสูรพันธุ์ต่างๆ นอนทรุดอยู่ที่เชิงกำแพง


แวนนารู้สึกเหมือนใครบางคนสะกิดสีข้างเขา พอหันหน้าไปก็เห็นเพื่อนร่วมหอตัวเองกำลังฉีกยิ้มให้อย่างภาคภูมิใจ


เพิ่งจับปืนได้แค่สัปดาห์กว่าๆ มีอะไรให้ภูมิใจนักหนาเชียว แวนนาถลึงตาใส่อีกฝ่ายก่อนจะเบนสายตากลับมาที่สนามรบอีกครั้ง ประเดี๋ยวกองปืนใหญ่ได้ลงสนามเมื่อไร เจ้าจะรู้เองว่าท่อเหล็กในมือเจ้าก็แค่ไม้เท้าเท่านั้น


“หัวหน้า นี่ทวนเจ้า รับไป” แคตคลอว์ส่งทวนด้ามใหม่ให้แวนนา “สัตว์อสูรพวกนี้บ้าไปแล้วหรืออย่างไร นี่ก็ห้าหกชั่วโมงได้แล้วกระมัง”


“พวกมันบ้ามาแต่ไหนแต่ไรแล้ว” แวนนากำทวนแน่น รอศัตรูชุดใหม่โจมตีมา “ตอนนี้กี่ยามแล้ว”


“ใกล้เที่ยงแล้ว” แคตคลอว์พ่นลมหายใจ อาศัยจังหวะที่นายพรานไม่ทันสังเกตแอบมองรอบตัวอย่างรวดเร็ว “โพเมโลกับพี่น้องร็อดนีย์เล่า”


“อย่าละสายตาไปที่อื่น เจ้าอยากถูกพันธุ์หมาป่าฉีกท้องหรืออย่างไร” แวนนาพูดอย่างไม่สบอารมณ์ “พวกนั้นถูกส่งไปที่กำแพงส่วนอื่น น่าจะอยู่กลุ่มสามไม่ก็สี่นี่ล่ะ ว่าแต่เจ้ามาอยู่กลุ่มหนึ่งได้อย่างไร”


“ก็ข้าเป็นกองสำรองนี่” เขาหัวเราะหึๆ “ที่ไหนขาดคน ข้าก็ไปที่นั่น เมื่อครู่นี้มีลุงได้รับบาดเจ็บ ข้าก็เลย...”


“เตรียม...!” เสียงของนายพรานผู้สังเกตการณ์ดังขึ้นขัดจังหวะแคตคลอว์


แวนนาเห็นสัตว์อสูรสิบกว่าตัววิ่งกรูเข้ามา เวลานี้เขาสามารถแยกชนิดสัตว์อสูรได้อย่างรวดเร็วแล้ว สัตว์อสูรกลุ่มนี้มีพันธุ์หมาป่าเพียงสองตัวเท่านั้น ที่เหลือเป็นพันธุ์หมูป่า พันธุ์จิ้งจอก และพันธุ์หมีอีกหนึ่งตัว ยังไม่ถือว่าอันตรายมาก


“แทง!” แต่ถึงอย่างนั้น เขาก็ยังปฏิบัติตามคำสั่งอย่างเคร่งครัด เขาแทงทวนออกไปพร้อมๆ กับสมาชิกในกอง


แล้วก็เป็นดังคาด ปลายทวนสัมผัสเพียงความว่างเปล่า เขาเก็บทวน แอบเห็นพันธุ์หมาป่าถูกสมาชิกกลุ่มอื่นแทงร่วงลงไปทางหางตา จนกระทั่งสัตว์อสูรที่เคลื่อนไหวช้าตัวอื่นๆ เข้ามาประชิดกำแพงแล้ว กองปืนจึงเบียดเข้ามาข้างตัวเขาแล้วสาดกระสุนลงไป


พวกเขาเคลื่อนไหวด้วยท่าทางเดิมๆ ซ้ำไปซ้ำมาตั้งแต่ฟ้าสางจนถึงตอนนี้ ตอนที่เสียงแตรครั้งแรกดังขึ้น คนส่วนใหญ่ยังนอนอยู่ แวนนาหาวไปหนึ่งครั้ง การโจมตีของสัตว์อสูรครั้งนี้รุนแรงกว่าครั้งก่อนๆ มาก ปกติพวกมันจะบุกมาเพียงหนึ่งถึงสองระลอกเท่านั้น ไม่ใช่มาอย่างต่อเนื่องแบบนี้


ศพสัตว์อสูรเริ่มกองพะเนินอยู่หน้าเชิงกำแพง พวกเขาเปลี่ยนเวรกับกองพลเรือนกองที่สองไปหนึ่งรอบ หลังจากกินอาหารลวกๆ และพักหายใจสักครู่แล้วจึงกลับขึ้นกำแพงใหม่


แต่ที่ผิดคาดคือ แวนนาพบว่าตัวเองสุขุมกว่าที่คิดไว้มาก เขาแค่แทงทวนเก็บทวนตามคำสั่งที่ได้ยิน ส่วนที่เหลือก็ปล่อยเป็นหน้าที่ของกองปืนไป เหมือนกับเวลาฝึกปกติทุกอย่าง


กฎและวิธีฝึกที่ดูพิลึกในตอนแรกกลับใช้งานได้จริงในเวลานี้ มิหนำซ้ำยังได้ผลอย่างเหลือเชื่อเสียด้วย


คนอื่นๆ ก็ดูไม่ต่างจากเขาเหมือนกัน แม้มือทั้งสองจะกำด้ามทวนแน่น สีหน้าเคร่งเครียด กระทั่งทหารสำรองบางคนยังดูตื่นเต้นอย่างเห็นได้ชัด ทว่าทุกคนก็ยังยืนตัวตรงแน่ว ไม่มีใครถอยหลังแม้แต่ก้าวเดียว


แต่แวนนารู้ดีว่า ความเชื่อมั่นอันยิ่งใหญ่ของทุกคนไม่ได้เกิดขึ้นจากการฝึกซ้ำไปซ้ำมาในแต่ละวัน ทว่าเกิดขึ้นจากเจ้าชาย


มีเพียงจังหวะที่กองปืนเข้ายิงศัตรูเท่านั้น แวนนาจึงจะตวัดตาไปยังหอสังเกตการณ์กลางกำแพงเมืองได้...ที่นั่นคือที่ที่เจ้าชายยืนเด่นเป็นสง่าอยู่


เจ้าชายมาถึงกำแพงเมืองเป็นคนแรกๆ ตั้งแต่ตอนที่เสียงแตรดังขึ้น เขายืนอยู่บนแนวป้องกันเดียวกับทุกคน และยืนอยู่อย่างนั้นโดยไม่พักแม้แต่ครู่เดียว


แม้แต่ตอนที่แวนนาเปลี่ยนเวรลงไปกินอาหาร เจ้าชายก็ยังคงยืนอยู่บนหอสังเกตการณ์เหมือนเดิม หัวหน้าอัศวินจึงต้องนำอาหารเช้าไปให้เจ้าชายด้วยตัวเอง


แวนนาหวนคิดถึงผู้ปกครองคนก่อน พอถึงช่วงอพยพหนีเดือนแห่งปีศาจเมื่อไร ก็หนีลงเรือไปเป็นคนแรกๆ ทุกครั้ง


ถัดมาก็เป็นพวกขุนนาง สุดท้ายถึงจะเป็นประชาชน คนไหนพอมีเงินก็จ่ายเงินขอติดเรือไปด้วยได้ คนไหนไม่มีเงินก็ต้องเดินเท้าไปป้อมปราการลองซองเอง พอคิดถึงตรงนี้ เขาก็รู้สึกกระฉับกระเฉงขึ้นมาทันตา


ถูกต้อง พวกเขาเป็นกองทัพของเจ้าชายแห่งเกรย์คาสเซิล ไม่เหมือนกองลาดตระเวนประจำเมืองชายแดนก่อนหน้านี้


คนพวกนั้นถือว่าตัวเองมีอาวุธครบมือจึงมักทำกร่างในเขตเมืองเก่าและใหม่เป็นประจำ แม้แต่พ่อค้าจากต่างเมืองก็ถูกพวกเขาขูดรีดอย่างไม่ปรานี ในสายตาแวนนา นอกจากหัวหน้ากองลาดตระเวนสองคนนั้นแล้ว คนที่เหลือก็ไม่ต่างอะไรจากอันธพาล


ทว่ากองพลเรือนเป็นกองกำลังที่แข็งแกร่งเกรียงไกร เมื่ออยู่ภายใต้การนำของเจ้าชาย พวกเขาก็สามารถต้านทานสัตว์อสูรอันน่าครั่นคร้ามไว้นอกเมืองเล็กๆ ไม่ให้พวกมันรุกล้ำเข้ามาข้างในได้


ซึ่งแต่ไหนแต่ไรมาเมืองที่จะทำแบบนี้ได้ก็มีเพียงป้อมปราการลองซองเท่านั้น


ดูอย่างเจ้าฟิชบอลจอมใจเสาะผู้โด่งดังในเขตเมืองเก่าสิ เขามักถูกคนหัวเราะเยาะเป็นประจำ แต่หลังจากเข้ากองพลเรือนกองที่สองแล้ว ตอนนี้ขนาดท่าถือทวนยังดูน่าเกรงขามเลย


ไหนจะเจ้าแฟร์มีอีก เจ้าหมอนี่ตัวใหญ่ก็จริง แต่เคลื่อนไหวช้ากว่าคนอื่นเสมอ คนในเขตเมืองเก่าจึงมักแหย่เขาเล่นบ่อยๆ ทว่าตอนนี้เขากลับแทงทวนได้ว่องไวและรุนแรงมาก เผลอๆ จะคล่องกว่าคนส่วนใหญ่ด้วยซ้ำ


แวนนารู้ว่าหลังจากคนอื่นๆ ฝึกแทงทวนเสร็จแล้ว เขายังฝึกแทงทวนต่ออีกหนึ่งร้อยครั้ง นั่นเพียงเพราะคำพูดของเจ้าชายที่ว่า ‘นกตัวไหนเชื่องช้าก็ยิ่งต้องออกบินให้ไว จะได้ตามคนอื่นได้ทัน หรือนำคนอื่นได้ในที่สุด’


ทั้งๆ ที่ตอนแรกเขาหวังแค่ไข่ไก่เท่านั้น แต่ทำไมตอนนี้เขาถึงรู้สึกดีใจที่ได้เข้ากองพลเรือนกัน เขาเริ่มเปลี่ยนไปวันละเล็กวันละน้อย ค่อยๆ ก้าวหน้าขึ้นทุกวันๆ


แวนนาเชื่อว่าทุกคนก็คิดแบบนี้เหมือนกัน ไม่ใช่แค่เขาเท่านั้น เขาไม่รู้จะพรรณาความรู้สึกตัวเองอย่างไร บางทีอาจสรุปได้ด้วยคำพูดที่เจ้าชายมักพูดติดปากขณะฝึกกระมัง...


พวกเขาเป็นกองทัพที่ล้ำสมัยไม่เหมือนใคร


“อู้...อู้...” เสียงแตรเขาสัตว์ที่ดังสั้นๆ สองครั้งกระตุ้นแวนนาให้ฮึกเหิม นั่นเป็นสัญญาณบอกว่าสัตว์อสูรพันธุ์ผสมปรากฏตัวขึ้นแล้ว


เขาทอดสายตามองไป เห็นพันธุ์ผสมหัวสิงโตมีปีก ลักษณะคล้ายกับตัวที่เคยบุกเข้าไปในเมืองครั้งก่อนมาก นี่เป็นตัวที่สองของวันแล้ว เขาคิด


แต่ว่าครั้งนี้จะไม่เหมือนเดิมอีกต่อไป เพราะนอกจากกองปืนแล้ว พวกเขายังมีผู้ช่วยกลุ่มใหม่อีกกลุ่ม


แวนนาเบือนหน้าไปเล็กน้อย มองผ่านหางตาไป สาวน้อยผมสั้นสีทองที่ยืนข้างเจ้าชายลอยตัวขึ้นกลางอากาศแล้ว


........................................


[Go To Next Chapter]( ./88.md)