##บทที่ 66 สงครามแห่งเฮอร์มีส (1)
สายฝนเย็นฉ่ำโปรยลงมา ชะล้างกลิ่นคาวเลือดในเมืองศักดิ์สิทธิ์ใหม่ อลิเซียที่กำลังถือดาบหอบหายใจอย่างแรง


เธอไม่ได้เพิ่งเข้าร่วมสงครามปกป้องเฮอร์มีสเป็นครั้งแรก แต่เธอก็ไม่เคยคิดว่าเมืองศักดิ์สิทธิ์ใหม่ก็อาจมีวันแตกพ่ายได้เหมือนกัน


กำแพงเมืองถึงคราวล่มสลายแล้ว


อลิเซียไม่เคยเห็นสัตว์ประหลาดที่น่ากลัวขนาดนี้มาก่อน พันธุ์ผสมลักษณะเหมือนแมลงขนาดใหญ่ผุดขึ้นมาจากใต้ดินแล้วแนบลำตัวกับผาน้ำแข็ง กรงเล็บแหลมของมันเจาะเข้าผิวกำแพงราวกับตะขอ มันค่อยๆ ไต่ขึ้นยอดกำแพงอย่างช้าๆ ในขณะที่ลำตัวของมันยังโผล่ขึ้นจากพื้นดินไม่หมด


ลำพังแค่ตัวใหญ่อย่างเดียวยังพอทำเนา แต่ใครจะไปคิดว่าสัตว์ประหลาดตัวนี้จะอ้าปากขนาดใหญ่ แล้วคายสัตว์อสูรพันธุ์ผสมออกมาอีกจำนวนมาก ผู้คนบนกำแพงพลันแตกฮือ


กองทัพที่เคยเป็นระเบียบเรียบร้อยถูกสัตว์อสูรโจมตีจนเละเทะ กองกำลังพิพากษาแนวหน้าของอลิเซียก็แตกกระเจิงเหมือนกัน


เธอมองดูเพื่อนร่วมสงครามถูกสัตว์อสูรกลืนกินไปต่อหน้าต่อตาโดยที่ทำอะไรไม่ได้เลย เลือดคนอุ่นๆ กับเลือดสีดำของพวกสัตว์ประหลาดไหลผสมกันไปตามร่องพื้นหิน


จากนั้นเสียงสัญญาณสั่งถอยก็ดังขึ้น เครื่องขว้างหินของเมืองศักดิ์สิทธิ์เริ่มทำงาน หินแกรนิตขนาดครึ่งตัวคนร่วงลงมาจากฟ้า โดยไม่สนว่าบนกำแพงยังมีคนของตัวเองและกองทัพของอาณาจักรอีกจำนวนมาก


อลิเซียจำได้เพียงว่าหินก้อนหนึ่งกระแทกใส่หัวหน้ากองดูชาโตซึ่งอยู่ข้างๆ เธอพอดี เธอลุกขึ้นมาจากพื้นแล้วจึงเห็นร่างของเขาฝังจมลงไปกับแผ่นหินที่แตกเป็นร่องพร้อมกับชุดเกราะ ลำตัวดูราวกับกระดาษที่ยับย่น ไส้ไหลออกมาจากรอยแตกที่ท้อง เลือดสดๆ ที่ยังขึ้นไอร้อนไหลรวมกันเป็นแอ่งอยู่ใต้ร่างเขา


หากเธอไม่ได้กระโดดหลบตอนที่หินร่วงลงมาล่ะก็ ป่านนี้ก็คงมีจุดจบเหมือนเขา เธอคิด


ส่วนเรื่องที่ว่าสุดท้ายแล้วเธอสามารถตีฝ่าวงล้อมหลายชั้น จนกระทั่งถอยลงไปถึงเชิงกำแพงได้อย่างไรนั้น อลิเซียจำไม่ค่อยได้แล้ว เสียงโหยหวนและเสียงอุทานสาปแช่งดังขึ้นมาจากรอบกาย คนทั้งหลายกวัดแกว่งอาวุธเข่นฆ่ากันอย่างบ้าคลั่ง ดูไม่ออกว่าพวกเขากำลังทำสงครามกับพวกสัตว์อสูรหรือว่ากับพวกเดียวกันเอง


กองกำลังพิพากษาหนึ่งกองหนึ่งร้อยกว่าคน เหลือคนที่รอดชีวิตมาได้รวมตัวเธอแล้วเพียงสิบสองคนเท่านั้น


“เอาอย่างไรต่อดี หัวหน้ากอง!”


“หัวหน้ากองอลิเซีย!”


อลิเซียพลันได้สติขึ้นมา จริงสิ ตามระเบียบของกองกำลังพิพากษา หากหัวหน้ากองตายในสนามรบ รองหัวหน้ากองจะต้องรับตำแหน่งแทน แล้วนำกองทัพทำสงครามต่อไป


เธอกัดริมฝีปากแน่น กระทั่งได้กลิ่นคาวเลือดคลุ้งเต็มปาก “พวกเราไปที่ประตูทิศเหนือของเมืองก่อน หากสัตว์อสูรจะโจมตีเมืองศักดิ์สิทธิ์ใหม่ก็ต้องผ่านที่นั่น”


คำสั่งนี้หมายความว่าเธอจะสละเขตที่อยู่อาศัยทั้งหมดระหว่างกำแพงเมืองและเมืองส่วนในไป แต่เธอไม่มีทางเลือกอื่นแล้ว ไม่มีที่ไหนสำคัญไปกว่าศูนย์กลางของศาสนจักร...มหาวิหารเฮอร์มีส


อันที่จริงเธอยังมีอีกคำพูดที่ไม่ได้พูดออกไป ขนาดผาน้ำแข็งยังต้านทานสัตว์ประหลาดเหล่านี้ไม่อยู่ แล้วเธอกับคนที่เหลืออีกสิบเอ็ดคนจะทำอะไรได้


บางทีวันนี้อาจจะเป็นวันที่เธอถวายชีวิตแก่พระเจ้าก็ได้ ขอพระเจ้าโปรดเมตตา เธออธิษฐานในใจ ขณะเดียวกันก็ตะโกนเสียงดัง “กองกำลังพิพากษาสู้สุดใจ! พวกเราเดินหน้า!”


“กองกำลังพิพากษาสู้สุดใจ!” คนอื่นๆ ตะโกนตามอย่างพร้อมเพรียง


คนสิบสองคนเดินเรียงแถวไปตามทางเล็กๆ ซึ่งมุ่งหน้าไปสู่ประตูทิศเหนือ เสียงต่อสู้ที่บริเวณกำแพงเมืองค่อยๆ เบาลงจนกระทั่งหายไปท่ามกลางเสียงลมฝน


กระทั่งมาถึงประตูทิศเหนือแล้ว อลิเซียจึงเห็นว่าบริเวณหน้าสะพานชักมีทหารพิพากษาจำนวนไม่น้อยมารวมตัวกันอยู่แล้ว ดูท่าทางทุกคนคงคิดแบบเดียวกัน นั่นทำให้เธอรู้สึกดีขึ้นมาเล็กน้อย


แต่ว่าช่วงเวลาคับขันอย่างนี้กลับไม่มีใครชักสะพานขึ้นไป อลิเซียย่นหัวคิ้ว เดินไปหานักรบท่าทางองอาจซึ่งสวมชุดสีแดงอย่างผู้พิพากษา กำหมัดทำความเคารพว่า “ท่านผู้พิพากษา ข้าคือหัวหน้ากองหน้าที่สี่ อลิเซีย ควินน์!”


“ข้าชื่อทัคเกอร์ ธอร์ เป็นผู้รับผิดชอบประตูทิศเหนือ ลำบากเจ้าแล้ว” ชายหนุ่มพยักหน้า “พวกเราตั้งหน่วยฉุกเฉินไว้ด้านหลังประตูทิศเหนือ หากมีใครในกองเจ้าได้รับบาดเจ็บก็ส่งไปที่นั่นได้”


“ท่านผู้พิพากษา ข้าไม่เข้าใจ เหตุใดป่านนี้แล้วยังไม่ชักสะพานขึ้นอีก สัตว์อสูรบนกำแพงเมืองอาจบุกมาที่นี่ได้ทุกเมื่อ พวกเราจะต้องปกป้องเมืองชั้นในให้ดีที่สุด”


“ใจเย็นๆ หัวหน้ากอง ข้ารู้ว่าเจ้าและกองทัพไม่กลัวการสละชีพ แต่การสละชีพอย่างไร้ความหมายนั้นไม่มีประโยชน์ ศาสนจักรยังไม่ถึงช่วงเวลาสุดท้ายเร็วๆ นี้แน่”


เขายื่นมือไปปาดฝนบนหน้าผาก “เจ้าไปรอคำสั่งที่จุดรวมพลดีกว่า หากยาขับความเย็นหมดแล้ว ก็ไปขอได้ที่หน่วยพลาธิการ”


พอได้ยินผู้พิพากษาพูดอย่างนี้ อลิเซียถึงได้พบว่าตัวเองกำลังหนาวจนตัวแข็ง ตั้งแต่ออกจากสนามรบมา ทั้งหยาดเหงื่อและสายฝนก็ชโลมตัวเธอมาตลอด จนเธอแทบจะแข็งเป็นน้ำแข็งอยู่รอมร่อ ใบหน้าก็ถูกลมหนาวยะเยือกพัดปะทะไปไม่ได้ขาด เวลานี้เธอสั่นสะท้านไปทั้งร่าง


เธอควักถุงหนังแกะออกมาจากกระเป๋าเสื้อตัวในแล้วเขย่าใส่ฝ่ามือ แต่กลับเห็นเพียงน้ำเหนียวๆ ไหลออกมา ดูท่าเม็ดยาคงถูกบดเละไประหว่างทำสงครามแล้ว เธอถอนใจ พอเงยหน้าขึ้นก็เห็นยาขับความเย็นเม็ดสีน้ำตาลแดงถูกยื่นมาตรงหน้าเธอ


“กินของข้าก่อนก็ได้” ทักเกอร์ยิ้มให้เธอ “แล้วค่อยคืนข้าทีหลัง”


อลิเซียไม่เกรงใจ รับยาเม็ดนั้นมาแล้วเคี้ยวกลืนลงไป “บางทีพวกเราอาจจะไม่มีโอกาสได้กินยานี้อีกแล้วก็ได้”


“ถูกของเจ้า แบบนั้นก็ไม่เลวเหมือนกัน” ทักเกอร์พยักหน้าเห็นด้วย “ยานี่รสชาติแย่เต็มทน”


ทันทีที่พูดจบ กลิ่นคาวรุนแรงก็ผุดขึ้นมาจากในท้องอลิเซีย สนามรบที่เต็มไปด้วยซากศพยังไม่ส่งกลิ่นเหม็นชวนคลื่นไส้ขนาดนี้


เธอรู้สึกราวกับสิ่งที่กินลงไปไม่ใช่ยา ทว่าเป็นส่วนผสมของเลือดและเนื้อที่เน่าเปื่อยมานาน ความรู้สึกเมื่อยและชาอย่างรุนแรงแผ่กระจายจากท้องไปทั่วตัว ความหนาวพลันสลายไปในพริบตา จากนั้นกระแสความอบอุ่นก็ไหลไปตามเส้นเลือด อุณหภูมิร่างกายค่อยๆ กลับมาเป็นปกติ เหงื่อที่จับตัวเป็นน้ำแข็งเริ่มไหลได้ ไอสีขาวลอยขึ้นมาจากศีรษะเธอ นิ้วเท้าที่หนาวชากลับมามีความรู้สึกอีกครั้ง


“แต่ต้องไม่ใช่วันนี้” เมื่อเห็นเธอกินยาขับความเย็นแล้ว ผู้พิพากษาก็โบกมือว่า “กองกำลังอาญาสิทธิ์กำลังเดินทางมาจากมหาวิหารแล้ว สัตว์อสูรข้ามประตูทิศเหนือมาไม่ได้หรอก เจ้าพาคนของเจ้าไปที่จุดรวมพลดีกว่า แล้วอย่าลืมตรวจดูยาของพวกเขาด้วยเล่า อย่าให้เป็นเหมือนเจ้า พอจะใช้ถึงรู้ว่าไม่มี”


กองกำลังอาญาสิทธิ์ กองกำลังที่ล้ำเลิศที่สุดของศาสนจักร!


อลิเซียได้ยินชื่อมานาน แต่ไม่เคยเห็นกับตาสักครั้ง แต่ว่า... ต่อให้กองกำลังอาญาสิทธิ์แข็งแกร่งตามที่เล่าลือจริงๆ อย่างไรเสียก็เป็นแค่มนุษย์ ด้วยร่างกายของมนุษย์ ต่อให้ฝึกหนักอย่างไรก็ไม่สามารถเอาชนะพันธุ์ผสมกลุ่มใหญ่ได้ง่ายๆ หรอก


แต่ว่าในเมื่อผู้พิพากษาพูดแบบนี้ เธอก็ได้แต่นำทหารสิบเอ็ดคนของเธอออกไปจากประตูทิศเหนือ เดินทางไปยังจุดรวมพลทางตะวันตก


ที่นี่มีทหารพิพากษาหลายร้อยคนมาชุมนุมกันอยู่แล้ว พวกเขายืนกระจัดกระจายอยู่กลางสายฝน ปล่อยให้หยาดฝนไหลอาบหน้า บางคนถึงกระทั่งนั่งกับพื้นอย่างเฉื่อยชา มีเพียงคนส่วนน้อยเท่านั้นที่ยังยืนเรียงแถวอย่างเป็นระเบียบ รอประจัญหน้ากับศัตรูที่อาจปรากฏกายขึ้นได้ทุกเมื่อ


หากเป็นเมื่อหลายวันก่อน อลิเซียจะต้องลุกขึ้นมาตวาดด่าพวกเขาแน่นอน ทว่าตอนนี้ เธอเองก็งุนงงไปหมดเช่นกัน เพื่อที่จะสร้างเมืองศักดิ์สิทธิ์ใหม่แห่งนี้ คนจำนวนไม่น้อยได้สังเวยชีวิตไว้ที่นี่ หรืออาจบอกได้ว่า อิฐทุกชิ้นของที่นี่ก่อขึ้นด้วยเลือดของเหล่าสาวกและทหารพิพากษา


มุขนายกมักพูดเสมอว่า การได้ครอบครองเฮอร์มีสก็เท่ากับได้ครอบครองอาณาจักรของพระเจ้าบนโลกมนุษย์


ทว่าวันนี้ ดูเหมือนอาณาจักรของพระเจ้าจะตกอยู่ในน้ำมือปีศาจเสียแล้ว


“สัตว์อสูรมาแล้ว!” มีคนตะโกน “เตรียมตั้งรับ!”


อลิเซียกระตุ้นความฮึกเหิมขึ้นมา ชูดาบจ้องเงาดำบนท้องฟ้าที่กำลังเคลื่อนที่เข้ามาอย่างรวดเร็วแล้วตะโกนเสียงดัง “เพื่อเฮอร์มีส!”


“...เพื่อเฮอร์มีส!”


........................................


[Go To Next Chapter]( ./67.md)