##บทที่ 83 สารถีชาวเหนือ
ฤดูหนาวเป็นฤดูที่ไม่มีผลผลิตใดๆ สำหรับชาวเหนือ โดยเฉพาะอย่างยิ่งเมืองที่อยู่ใกล้ที่ราบสูงเฮอร์มีส


สิ่งที่มาพร้อมกับเดือนแห่งปีศาจไม่ได้มีแค่ฝนหิมะที่ตกไม่หยุด ทว่ายังมีความเหน็บหนาว ความอดอยาก และความตายด้วย


แต่ไวต์ เจ้าของฉายา ‘ขาปลอม’ แตกต่างจากคนทั่วไป ทุกๆ ฤดูหนาว ทูตของศาสนจักรจะจ้างเขาไปรับเด็กกำพร้าอนาถาจากชายแดนอาณาจักรวูล์ฟฮาร์ตไปส่งที่เมืองศักดิ์สิทธิ์เก่าเป็นประจำ


งานนี้ดีมากจริงๆ เขาวิ่งเที่ยวเดียวก็ได้เงินประมาณยี่สิบเหรียญเงินแล้ว ซ้ำยังได้บุญแถมมาด้วย แต่เดือนแห่งปีศาจปีนี้ใกล้จะสิ้นสุดลงเต็มที เที่ยวนี้คงเป็นเที่ยวสุดท้ายแล้ว


“นายท่าน ท่านเข้าไปนั่งในรถดีกว่าขอรับ ดูท่าหิมะคงจะตกอีกนาน ท่านไม่ได้อยู่กับความหนาวทุกวันเหมือนพวกเรา ประเดี๋ยวจะตัวแข็งไปเสียก่อน”


“แค่นี้ไม่เท่าไรหรอก” ทูตหยิบเหล้ามากรอกปาก “เมืองศักดิ์สิทธิ์ใหม่หนาวกว่านี้เยอะ บนที่ราบสูงน่ะ จะเสื้อหนังหรือเสื้อเกราะก็ต้านความหนาวไม่อยู่ทั้งนั้น มันจะแทรกซึมไปทุกส่วนในร่างกายเจ้าราวกับปีศาจที่แฝงกายอยู่ทุกอณู หากไม่มียาขับความเย็นก็ไม่มีใครอยู่ที่นั่นได้หรอก”


“จริงของท่าน” ไวต์พยักหน้ารัว เขายังไม่เคยไปเมืองศักดิ์สิทธิ์ใหม่ แล้วก็ไม่คิดจะไปด้วย เมืองที่มีแต่น้ำแข็งหนาๆ กับสัตว์อสูรไม่เห็นจะน่าไปตรงไหน


แต่ในฐานะสารถีรถม้าผู้มากประสบการณ์ เขายังคงสรรหาหัวข้อสนทนาใหม่ๆ มาได้เสมอ และทูตคนนี้ก็ช่างเจรจากว่าคนก่อนมาก “ถุงมือของท่านคงเป็นหนังหมาป่าจากดินแดนตะวันตกของเกรย์คาสเซิลกระมัง”


“เอ๋ เจ้าดูออกด้วยหรือ”


“หึ นายท่าน ข้าทำอาชีพนี้มาสามสิบปีแล้วขอรับ” ไวต์พูดอย่างกระหยิ่มใจ “ก่อนหน้านี้ข้าเคยขับรถม้าให้ท่านบารอน ท่านเอิร์ล หรือแม้กระทั่งเจ้าหญิงน้อยแห่งวูล์ฟฮาร์ต หากไม่เกิดอุบัติเหตุขาขาดขึ้นก่อนล่ะก็ ตอนนี้ข้าคงยังอยู่ที่คฤหาสน์ท่านเอิร์ลนั่นล่ะขอรับ


พวกเขามีเงินมากมายมหาศาล ขนสัตว์กับเครื่องเงินจากเกรย์คาสเซิลเอย อัญมณีจากอีเทอนัลวินเตอร์เอย งานฝีมือจากฟยอร์ดเอย แค่ขึ้นรถก็สาธยายไม่จบไม่สิ้นแล้ว รับรองว่าได้ฟังกันหูชาแน่ขอรับ”


“ที่แท้ก็อย่างนี้นี่เอง” ทูตพยักหน้า “นี่คือที่มาของฉายาเจ้าหรือ เกิดอุบัติเหตุอะไรเล่า”


“เฮ้อ พวกผู้อพยพก่อจลาจลน่ะขอรับ พวกชั่วพวกนั้นทำได้ทุกอย่างเพื่ออาหาร” ไวต์ถ่มน้ำลาย “พวกเขาล้อมรถม้าข้าไว้ ข้าต้องคุ้มกันเลดี้ของท่านเอิร์ลจึงต้องเร่งม้าหนี แต่ปรากฏว่าม้าตกใจเลยสะบัดข้ากระเด็น รถม้าก็พลอยพลิกคว่ำไปด้วย”


“เพราะอย่างนั้นเจ้าเลยขาขาดหรือ” ทูตถามอย่างสงสัย “แล้วเลดี้ผู้นั้นเล่า”


“นางโชคดีกว่าข้ามากขอรับ ในรถม้ามีทั้งเบาะและผ้าห่มผืนหนา นางแค่ใบหน้าฟกช้ำเท่านั้น” ไวต์พูดอย่างขุ่นเคือง


“นางคลานออกจากรถม้าได้ก็วิ่งหนีทันที ทิ้งข้าไว้บนถนนเสียอย่างนั้น ข้าลากขาพิการกลับบ้าน แล้วใช้เงินสะสมทั้งหมดมาเปลี่ยนขาปลอมให้ตัวเอง” เขาเคาะแท่งโลหะที่โผล่ออกมานอกกางเกง “แต่ท่านเอิร์ลกลับไล่ข้าออกด้วยเหตุผลว่าข้าขับรถม้าไม่ได้แล้ว สารเลวจริงๆ!”


“น่าเสียดายเหลือเกิน” ทูตหยุดไปเล็กน้อย “แต่พระเจ้าก็ไม่ทรงทอดทิ้งเจ้า เจ้าถึงได้ขับรถม้าให้ศาสนจักรอย่างไรเล่า นับว่าสวรรค์เมตตาเจ้าแล้ว”


“ขอรับ นายท่าน สวรรค์เมตตาข้าแล้ว” ไม่สิ หากสวรรค์เมตตาข้าจริง ข้าคงไม่เจอเรื่องเช่นนี้แต่แรก ไวต์คิด ยามที่ข้าต้องการสวรรค์ที่สุด สวรรค์กลับไม่เหลียวแลข้าแม้แต่น้อย


ถึงตอนนี้ เสียงร้องไห้ของเด็กผู้หญิงก็ดังออกมาจากในรถ


“หยุดรถสักครู่เถอะ”


ไวต์รั้งสายบังเหียนแน่น บังคับให้ม้าสองตัวหยุดฝีเท้าลงอย่างช้าๆ ทูตกระโดดลงจากรถม้าแล้วเดินอ้อมไปด้านหลังตู้รถ ไม่นานนักเสียงฟาดแส้ก็ดังตามมา


เด็กน้อยผู้น่าสงสาร เขาถอนใจ อดทนไว้เถอะ ท่านทูตคือผู้มีพระคุณของพวกเจ้า หากไม่มีเขา พวกเจ้าคงอยู่ไม่พ้นฤดูหนาว กลายเป็นศพข้างถนนไม่มีคนสนใจก็เท่านั้น


ไม่ทันไร ทูตก็เดินกลับมาขึ้นรถ “ไปต่อเถอะ”


“นั่งดีแล้วใช่ไหมขอรับ ไป!” ไวต์สะบัดสายบังเหียน รถม้าเคลื่อนตัวอีกครั้ง “พวกนางมาจากเมืองในวูลฟ์ฮาร์ตหรือขอรับ”


“ถูกต้อง โบสถ์ตามเมืองต่างๆ จะรับเด็กกำพร้าไว้บางส่วน ยิ่งช่วงที่ผู้คนอดอยากอย่างฤดูหนาว เด็กกำพร้าก็ยิ่งเยอะกว่าเดิมหลายเท่า บาทหลวงของศาสนจักรดูแลไม่ไหว ถึงได้ให้คนไปจ้างสารถีที่ไว้ใจได้มาช่วยส่งเด็กพวกนี้ เจ้าทำงานได้ไม่เลวเลย ไวต์ ทูตคนก่อนชื่นชมเจ้ามาก”


“นับเป็นเกียรติของข้าที่มีโอกาสสั่งสมบุญเช่นนี้” ไวต์ฉีกยิ้ม


“นายท่าน พวกท่านจะส่งพวกนางไปสำนักนางชีหรือขอรับ ขออภัยที่ข้าถามมาก พวกนางทุกคนเป็นเด็กกำพร้าก็จริง แต่อุปนิสัยแต่ละคนแตกต่างกันไป บางคนแม้อายุไม่เท่าไร แต่ก็ทำชั่วมาแล้วสารพัด คนประเภทนี้จะทำให้ดินแดนอันบริสุทธิ์แปดเปื้อนหรือไม่ขอรับ”


“เรื่องนี้พระเจ้าจะเป็นผู้ตัดสินเอง แม้พวกนางมีบาป แต่พวกนางก็จะได้รับโอกาสไถ่บาป”


“อย่างนั้นหรือ ประเสริฐเหลือเกิน” ไวต์เงยหน้ามองท้องฟ้า “นี่ก็เย็นมากแล้ว นายท่าน พวกเราจะค้างคืนที่เมืองต่อไปหรือไม่ขอรับ หากพรุ่งนี้อากาศปลอดโปร่ง พวกเราก็น่าจะถึงเมืองศักดิ์สิทธิ์เก่าตอนเที่ยง”


ทูตถอนหายใจ “เจ้าหาที่พักแรมสักแห่งเถอะ เอาแบบที่มีสวน สามารถจอดรถม้าได้ก็พอ แล้วก็ไปเตรียมอาหารให้พวกนางด้วย”


“ขอรับ!” ไวต์รับคำ


เมืองแห่งนี้เป็นทางผ่านจากอาณาจักรวูลฟ์ฮาร์ตไปยังเมืองศักดิ์สิทธิ์เก่า เขาเคยมาที่นี่หลายครั้งแล้ว จึงคุ้นเคยกับสถานที่ดี ใช้เวลาไม่นานก็เดินทางมาถึงที่พักแรมที่เคยพักเป็นประจำ


เขาขับรถม้าเข้าไปในสวน รับเงินจากทูตแล้วออกไปซื้ออาหารให้พวกเด็กกำพร้า


ข้าวต้มมันเทศยังคงเป็นตัวเลือกที่ดีที่สุดเช่นเคย เพราะทั้งถูกและรสชาติดี


หลังจากดูพวกเธอแบ่งอาหารกันเสร็จ ไวต์ก็เดินกะโผลกกะเผลกกลับเข้าที่พัก ซื้อขนมปังเนยแล้วนั่งกินอยู่หน้าโต๊ะตัวยาว ส่วนทูตน่ะหรือ แน่นอนว่าย่อมมีทางเลือกที่ดีกว่า


หากย้อนไปเมื่อสิบปีก่อนตอนที่เขายังขาดีอยู่ล่ะก็ เขาจะต้องไปจิบไวน์ที่ร้านเหล้าแล้วหาคนมาทอยลูกเต๋าด้วยกัน...สมัยนั้นเขามีโชคด้านพนันพอดู


แต่ตอนนี้น่ะหรือ...ไวต์ลูบกระเป๋าเงินในอกเสื้อตัวเอง รีบกลับห้องไปพักผ่อนดีกว่า


พอถึงหัวค่ำ ไวต์ได้ยินเสียงความเคลื่อนไหวจากในสวนจึงลุกไปเลิกม่านดู


เขาเห็นทูตซึ่งกำลังเมามายไขกุญแจประตูรถม้าแล้วมุดตัวเข้าไป ไม่นานนักก็ลากเด็กกำพร้าสองคนออกมา ด้านหลังเขายังมีผู้ชายยืนอยู่อีกสองคน ดูจากการแต่งตัวแล้วน่าจะเป็นขุนนางทั้งคู่


ไวต์ปล่อยม่านลงแล้วเดินกลับไปยังกองผ้าห่มอันอบอุ่น


นี่ไม่ใช่ครั้งแรกที่เขาเห็นเรื่องแบบนี้ ทูตคนก่อนๆ ก็ทำแบบนี้เหมือนกัน


การรักษาชีวิตไว้ได้สำคัญเหนือสิ่งอื่นใด เขาคิด ทรมานเพียงชั่วขณะเท่านั้น พวกเจ้าก็ทนเอาหน่อยแล้วกัน ประเดี๋ยวถึงเมืองศักดิ์สิทธิ์เมื่อไร พวกเจ้าก็จะได้มีชีวิตใหม่แล้ว


อย่างน้อยที่สำนักนางชี พวกเจ้าก็ไม่ต้องพะวงเรื่องการกินอยู่หลับนอนอีกต่อไป ไวต์อ้าปากหาวก่อนจะทิ้งตัวลงนอน


ทันทีที่ฟ้าสว่าง เขาก็พาทูตเดินทางต่อ การเดินทางครั้งนี้ราบรื่นมาก พวกเขาไปถึงเมืองศักดิ์สิทธิ์เก่าเร็วกว่าที่คิดถึงหนึ่งชั่วโมง


ที่นั่นมีรถม้าของศาสนจักรจอดรอพวกเขาอยู่แล้ว ดูเหมือนเด็กหญิงที่น่าสงสารเหล่านี้ยังจะต้องเดินทางต่ออีกระยะ ทว่านั่นก็ไม่เกี่ยวอะไรกับเขาแล้ว


“นี่ค่าตอบแทนของเจ้า” ทูตโยนถุงผ้าให้เขา


ไวต์รับถุงผ้ามาแล้วเทเงินใส่ฝ่ามือ ตรวจนับไปสองรอบ ครบยี่สิบเหรียญเงินจริงๆ เขาพยักหน้าพลางโค้งตัวว่า “หวังว่าจะได้พบท่านอีกปีหน้า”


ทูตไม่ได้พูดอะไร เพียงแต่โบกมือส่งสัญญาณให้เขาไปได้


ไวต์สังเกตว่านอกจากเขาแล้ว ยังมีรถม้าคันอื่นๆ อีกหลายคันที่ทำงานรับส่งแบบเดียวกับเขา สงสัยจะมาจากอาณาจักรอื่นกระมัง เขาคิด


แต่ว่ามีจุดหนึ่งที่ผิดปกติมาก ดูเหมือนเด็กกำพร้าที่ลงจากรถม้ามาจะมีแต่ผู้หญิงทั้งนั้น ศาสนจักรรับแต่เด็กกำพร้าผู้หญิงหรือ


เขาส่ายหน้า โยนข้อสงสัยนี้ทิ้งไปแล้วขับรถม้ากลับสู่เส้นทางที่จากมา


........................................


[Go To Next Chapter]( ./84.md)