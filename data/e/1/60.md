##บทที่ 60 วางแผน
การเกณฑ์คนครั้งที่สองของเมืองชายแดนราบรื่นกว่าครั้งแรกมาก สาเหตุหลักเป็นเพราะหลังจากแจกจ่ายอาหารสำหรับฤดูหนาวไป กองพลเรือนได้รับอาหารดีๆ ในปริมาณมาก ทำให้เมื่อถึงวันเยี่ยมญาติของทุกๆ สัปดาห์ จะมีคนในกองจำนวนมากแอบนำขนมปังและเนื้อแห้งที่เก็บไว้มาให้คนในครอบครัว โรแลนด์สั่งคาร์เตอร์และขวานเหล็กว่าไม่ต้องสนใจเรื่องนี้ เมื่อคนพวกนั้นนำอาหารกลับบ้านไปอย่างปลาบปลื้มแล้ว ก็นำเรื่องนี้ไปเล่าต่อๆ กัน


กองทัพที่สร้างขึ้นจากประชาชนเป็นตัวอย่างที่ดีโดยตัวมันเองอยู่แล้ว การบอกต่อกันในหมู่คนรู้จักได้ผลกว่าการประกาศผ่านสำนักงานเมืองมาก ตอนนี้ผู้คนในเขตเมืองเก่าส่วนใหญ่รู้กันแล้วว่า...กองพลเรือนของเจ้าชายไม่เพียงแต่ได้รายได้ดี มีอาหารกินครบสามมื้อทุกวันเท่านั้น แต่งานต่อสู้กับสัตว์อสูรที่ทำก็ดูไม่ได้อันตรายมากด้วย


ดังนั้นเมื่อมีการเกณฑ์พลครั้งที่สอง จึงมีคนในเขตเมืองเก่ามาสมัครมากขึ้นกว่าเดิมมาก และยังมีชาวเมืองจากเขตเมืองใหม่มาร่วมสมัครด้วย


คนที่ผ่านเกณฑ์มีจำนวนมากกว่าที่โรแลนด์คาดไว้ ดังนั้นกองพลเรือนกองที่สองจึงรับคนเพิ่มขึ้นจากเดิมเป็นสองร้อยคน เวลาปกติก็ให้ฝึกกับคาร์เตอร์ เวลาที่ได้ยินเสียงแตรก็ให้รีบไปรอรับคำสั่งทำหน้าที่กองหนุนที่กำแพงเมือง


ทั้งหัวหน้าอัศวินและผู้ช่วยเจ้ากรมล้วนไม่เห็นด้วยกับเรื่องนี้ เพราะเท่าที่ดูจากสถานการณ์ปัจจุบัน กองพลเรือนกองที่หนึ่งก็สามารถรับมือสัตว์อสูรได้แล้ว การเปิดรับกองที่สองจึงไม่จำเป็นอย่างเห็นได้ชัด โดยเฉพาะอย่างยิ่งเมื่อมีการเพิ่มจำนวนคนในกองด้วยแล้ว ค่าตอบแทนและอาหารที่แจกจ่ายให้มากกว่าชาวเมืองทั่วไปจะทำให้เกิดภาระทางการเงินที่หนักอึ้ง โดยที่เงินที่เสียไปมากมายเหล่านี้ก็ไม่ได้สร้างประโยชน์อะไรที่เด่นชัด


ทว่าโรแลนด์ก็ยังยืนยันการตัดสินใจของตัวเอง


เพราะเขาไม่ได้เตรียมคนพวกนี้ไว้เพื่อรับมือกับสัตว์อสูร


เขายังไม่กล้าบอกแผนการในสมองให้เหล่าบริวารรู้ว่า เขามีความคิดจะตีป้อมก่อนที่ดยุคจะลงมือ...หากเขาบอกความคิดนี้ออกไปตอนนี้ คาร์เตอร์กับบารอฟคงรับไม่ได้แน่นอน


ป้อมปราการลองซองไม่เหมือนเมืองชายแดน ในฐานะที่เป็นชายแดนของอาณาจักรเกรย์คาสเซิลอย่างเป็นทางการ กำแพงเมืองของป้อมจึงมีความสูงถึงสิบเมตร และถูกก่อขึ้นจากอิฐทีละชิ้นๆ ดยุคและขุนนางหกตระกูลใหญ่แห่งดินแดนตะวันตกประจำการอยู่ในเมืองด้านใน กำลังทหารที่มีน่าจะประมาณพันกว่าคน


ว่ากันตามทฤษฎีแล้ว กองพลเรือนแค่สามร้อยคนของเขาไม่มีทางยึดป้อมได้เลย...แม้ว่าจะมีอาวุธปืนข้ามยุคแล้วก็ตาม


นอกจากนี้ หินอาญาสิทธิ์ก็ทำให้เขาใช้แม่มดเป็นอาวุธโจมตีอีกฝ่ายไม่ได้ด้วย ข้อนี้โรแลนด์เคยคุยกับไนติงเกลแล้ว ชนชั้นสูงอย่างดยุคไรอันและหกตระกูลใหญ่จะต้องทุ่มเงินไม่อั้นในการซื้อหินอาญาสิทธิ์แน่นอน...


ซึ่งแน่นอนว่า คำพูดที่ใช้ประกาศต่อโลกภายนอกก็คือบริจาค หินที่ต้องใช้เงินบริจาคหลายเหรียญทองหรือหลายสิบเหรียญทองแลกมานี้สามารถตัดพลังของแม่มดได้ในระดับหนึ่ง เป็นอาวุธที่ศาสนจักรประกาศว่าใช้ต่อกรกับปีศาจได้ดีที่สุด และเป็นรายรับก้อนใหญ่ที่สุดของพวกเขาในแต่ละปี


โอกาสเดียวของโรแลนด์ก็คือการรบนอกเมือง


ในยุคนี้ การทำสงครามระหว่างผู้ปกครองด้วยกันส่วนใหญ่จะใช้ทหารเกณฑ์ เพื่้อป้องกันคนที่เกณฑ์มาแอบหนีไประหว่างทาง ผู้ปกครองโดยมากจึงมักตามไปออกรบด้วย ซึ่งนั่นทำให้โรแลนด์มีโอกาสใช้กลยุทธ์ทำลายล้าง


แต่เขาจะคว้าโอกาสนี้มาได้อย่างไร เขายังคิดไม่ออก อย่างไรเสียประสบการณ์ทางสงครามของเขาก็มาจากโทรทัศน์และประวัติศาสตร์ทั้งนั้น เขายังไม่เคยได้ลงมือเองสักครั้ง


ในเมื่อยังคิดไม่ออก ก็ทำสิ่งที่ตัวเองถนัดก่อนดีกว่า เขาคิด


โรแลนด์บิดขี้เกียจ เดินออกจากห้องทำงานไปที่กระท่อมในสวนเพียงลำพัง


เครื่องจักรไอน้ำตัวที่สองซึ่งประกอบเสร็จแล้วตั้งอยู่กลางสวน ลักษณะภายนอกของมันดูสะอาดและขึ้นเงากว่าเครื่องจักรไอน้ำตัวแรกมาก รอยเชื่อมระหว่างชิ้นส่วนใหญ่ๆ ก็ไม่ขรุขระเหมือนตอนแรกแล้ว


นี่เป็นผลมาจากพลังใหม่ของอันนา เปลวไฟสีเขียวของเธอสามารถมุดเข้าไปเชื่อมโลหะในช่องเล็กๆ ได้ ทำให้ผลงานที่ประกอบออกมาดูดีกว่าก่อนหน้านี้มาก


ด้วยความคิดที่ว่าผลงานรุ่นหลังควรต้องดีกว่าผลงานรุ่นแรก และผลงานฉบับปรับปรุงก็ควรต้องดีกว่าผลงานรุ่นหลัง เครื่องจักรไอน้ำตัวที่สองนี้จึงมีการติดตั้งลูกเหวี่ยงหนีศูนย์กลางเข้าไปด้วย


ในฐานะที่เป็นระบบควบคุมอัตโนมัติและระบบป้อนกลับชุดแรกในประวัติศาสตร์มนุษยชาติ การปรากฏตัวของมันจึงอาจเรียกได้ว่ามีความหมายอย่างใหญ่หลวง โครงสร้างของลูกเหวี่ยงหนีศูนย์กลางไม่มีอะไรซับซ้อน ชิ้นส่วนหลักสร้างขึ้นจากแกนกลางที่หมุนได้กับก้านเหล็กที่เชื่อมลูกตุ้มไว้ที่ปลายก้านสองก้าน ดูเผินๆ คล้ายกับคอปเตอร์ไม้ไผ่ที่เด็กๆ ชอบเล่นกัน เมื่อถูลำไผ่เร็วๆ ใบพัดสองใบก็จะหมุนแล้วลอยขึ้นไปเพราะแรงเหวี่ยงหนีศูนย์


สำหรับลูกเหวี่ยงหนีศูนย์กลางนั้น ลูกตุ้มสองลูกก็ทำหน้าที่เหมือนใบพัด...เวลาที่เครื่องจักรไอน้ำทำงาน แกนกลางจะเริ่มหมุน หากเครื่องจักรเดินเร็วเกินไป แรงเหวี่ยงหนีศูนย์จะทำให้ลูกตุ้มเล็กๆ หมุนเร็วและลอยสูงขึ้น แรงนี้จะส่งผลให้ลิ้นควบคุมไอน้ำปิดเล็กลงเพื่อลดการจ่ายไอน้ำ


แต่หากเครื่องจักรเดินช้าเกินไป ลูกตุ้มก็จะหมุนช้าลง ตำแหน่งของมันก็จะต่ำลงตามกฎแรงดึงดูด ส่งผลให้ลิ้นควบคุมไอน้ำเปิดกว้างขึ้น ระบบนี้จะช่วยทำให้เครื่องจักรไอน้ำทำงานในอัตราที่ค่อนข้างเสถียร


เมื่อมีลูกเหวี่ยงหนีศูนย์กลาง เครื่องจักรไอน้ำตัวที่สองก็สามารถทำงานที่ต้องการความละเอียดได้มากขึ้น


ส่วนเฟืองที่สั่งให้โรงตีเหล็กผลิตก็เสร็จหมดแล้ว ตอนนี้วางอยู่ที่มุมหนึ่งของกระท่อมอย่างเรียบร้อย


หากใช้มาตรฐานของกระบวนการผลิตทางอุตสาหกรรมประเมินล่ะก็ เฟืองพวกนี้ไม่ได้มาตรฐานเลยสักชิ้น เรียกว่าต้องโยนเข้ากระบะของเสียรอวันเข้าเตาใหม่สถานเดียว


แต่สำหรับยุคนี้ พวกมันเปรียบประดุจชิ้นงานศิลปะอันล้ำค่า...เฟืองชนิดโค้งม้วนมีความงามอันกลมกลืนด้วยตัวมันเองอยู่แล้ว เมื่ออาบน้ำมันหมูก็เปล่งประกายมันวาวอันเป็นเอกลักษณ์เฉพาะของโลหะ


นอกจากชุดเฟืองแล้ว ฐานตั้งและแท่นรับน้ำหนักตลอดจนชิ้นส่วนอื่นๆ ที่มอบหมายให้พวกช่างไม้ทำก็เตรียมไว้พร้อมแล้ว เขาให้องครักษ์ด้านนอกประตูเรียกอันนาเข้ามาช่วยประกอบเครื่องคว้านกำลังไอน้ำเครื่องแรกด้วยกัน


ในแผนการของโรแลนด์ นี่คือวิธีที่รวดเร็วที่สุดในการผลิตปืน


การใช้ช่างเหล็กตีลำกล้องปืนด้วยมือเสียแรงและเวลามาก แต่เมื่อมีเครื่องคว้านแล้ว เขาเพียงแค่ทำกระบองเหล็กขึ้นมาแล้วใช้มีดคว้านเจาะรู เท่านี้ก็จะผลิตลำกล้องปืนได้สิบกว่าชิ้นต่อวัน


ขณะเดียวกัน เพียงแค่เปลี่ยนหัวมีด เครื่องคว้านก็ยังนำมาใช้เซาะเกลียวลำกล้องได้ด้วย ปืนคาบศิลาที่มีเกลียวลำกล้องจะมีระดับความแม่นยำที่มากขึ้น


ดังนั้นเขาจึงมั่นใจว่า เขาสามารถติดอาวุธให้คนจำนวนประมาณสามร้อยคนจากกองพลเรือนทั้งสองกองได้ทันก่อนสิ้นสุดฤดูหนาว


แต่โรแลนด์ยังคงไม่แน่ใจว่า หากถึงเวลาที่ประชาชนของเขาเผชิญหน้ากับการจู่โจมของอัศวินเข้าจริงๆ พวกเขาจะยังสามารถบรรจุกระสุนยิงเป้าหมายได้อย่างสุขุมเยือกเย็น ไม่ใช่โยนอาวุธทิ้งแล้ววิ่งหนีไป


เพราะอย่างไรเสียเขาก็มีเวลาฝึกกองพลเรือนสองกองนี้น้อยเกินไป และพวกเขาก็ยังไม่เคยมีประสบการณ์สู้รบกับใครมาก่อน


ดังนั้นเขาจึงต้องนำเสนออาวุธที่มีพลังทำลายล้างที่ยิ่งใหญ่กว่า อาวุธที่สามารถบดขยี้ศัตรูได้ตั้งแต่ตอนที่ศัตรูยังไม่ทันบุกเข้ามา


นั่นก็คือปืนใหญ่


ในฐานะเทพแห่งสงครามในประวัติศาสตร์การรบของมนุษย์ ปืนใหญ่มีอานุภาพทำลายล้างและกำลังข่มขวัญที่อาวุธใดๆ ก็เทียบไม่ได้


ปืนใหญ่สนามขนาดหกปอนด์มีระยะยิงที่ไกลพอจะโจมตีฝ่ายตรงข้ามขณะชุมนุมกัน กองทหารผสมในยุคนี้ไม่น่าจะรักษาระเบียบได้เมื่อถูกโจมตีด้วยกระสุนปืนใหญ่ หากเขามีปืนใหญ่สนามสักสามถึงสี่ตัว ฝ่ายตรงข้ามก็ไม่มีแม้แต่โอกาสจะโจมตีเขา


เขาวางแผนอย่างเป็นลำดับ...เมื่อมีเครื่องกัดก็สามารถผลิตเฟืองได้ เมื่อมีเฟืองและเครื่องจักรไอน้ำหมายเลขสองที่สามารถควบคุมความเร็วได้ เขาก็จะได้เครื่องคว้านกำลังไอน้ำ และเมื่อมีเครื่องคว้านกำลังไอน้ำ เขาก็สามารถผลิตลำกล้องปืนใหญ่และลำกล้องปืนได้อีกนานาชนิด


เขายังมีเวลาก่อนที่เดือนแห่งปีศาจจะสิ้นสุดลงประมาณสองเดือน ขอเพียงแผนงานดำเนินไปได้อย่างราบรื่น กองพลเรือนของเมืองชายแดนก็จะมีกำลังเทียบเท่ากับกองทหารของดยุค


........................................


[Go To Next Chapter]( ./61.md)