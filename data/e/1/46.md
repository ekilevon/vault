##บทที่ 46 อุบาย (2)
“...” กูลอนรู้ว่าตัวเองกลับตัวไม่ทันแล้ว สิ่งเดียวที่ทำได้คือลากน้องชายแท้ๆ ที่อยู่ตรงหน้าลงนรกไปพร้อมเขา เขาในเวลานี้กลับสงบเยือกเย็นลงมาได้ “เจ้าหลอกข้ามาเพื่อกำจัดข้าหรือ”


“กำจัดท่านหรือ ไม่ การทำเช่นนั้นไม่มีประโยชน์สำหรับข้าเลยแม้แต่น้อย พี่ใหญ่ที่รัก ข้าทำเช่นนี้เพราะไม่มีทางเลือกหรอก” น้ำเสียงของทอว์ฟิคยังคงเรียบนิ่งราวกับกำลังบอกเล่าเรื่องราวทั่วไป “หากข้าเล่นตามกฎรอจนครบห้าปีจริงๆ น่ากลัวว่าข้าคงจะได้ปะทะกับกองทัพโจรสลัดของน้องสาม ท่านรู้หรือไม่ว่าเวลานี้นางกำลังทำอะไร”


กูลอนส่ายหน้า ในสมองคำนวณระยะห่างระหว่างตัวเขากับเจ้าชายองค์รอง เขาจำได้ว่าน้องชายเป็นคนฉลาดมาแต่ไหนแต่ไร แต่ไม่เชี่ยวชาญเรื่องการต่อสู้หรือขี่ม้ายิงธนู ขอเพียงหาจังหวะพุ่งเข้าไปให้ได้เท่านั้น...


“นางกำลังสร้างกองทัพของตัวเอง พี่ใหญ่ พูดกันตรงๆ นะ ข้านับถือนางมาก นางเดินหมากตัวนี้ตั้งแต่ยังไม่มีราชโองการชิงตำแหน่งรัชทายาท เรื่องนี้แม้แต่ข้าก็ยังคิดไม่ถึง พวกเราสนิทสนมกันมาตั้งแต่เล็กๆ เหตุใดจึงเดินมาถึงจุดที่ต่างฝ่ายต่างหมายจะเอาชีวิตกันได้” เขาพูดพลางถอยหลังไปสองก้าว “ดังเช่นท่านในเวลานี้ คงกำลังคิดจะฟันข้าเป็นสองท่อนกระมัง”


“...”


“ข้ารู้หรอก พี่ใหญ่ ท่านยังเหมือนเดิมไม่เปลี่ยน เวลาจะฆ่าคน ท่านจะผุดแววตาน่าสยดสยองทุกที” ทอว์ฟิคถอนใจ “ข้าบอกตรงๆ เลยนะ ข้าต้องการยุติราชโองการชิงตำแหน่งรัชทายาทครั้งนี้ มิฉะนั้น อีกห้าปีข้างหน้าข้าก็ต้องเจอกับกองเรือรบของการ์เซีย นางยึดท่าเรือเคลียร์วอเตอร์ได้ตั้งแต่เมื่อหลายปีก่อนแล้ว ในขณะที่เมืองวาเลนเซียของข้ากลับมีแต่พ่อค้า ไม่ใช่นักรบ”


“ข้าต้องการกองกำลังที่สามารถต่อกรกับกองเรือของน้องสามได้ ซึ่งนั่นเป็นสิ่งที่เกิดขึ้นไม่ได้เลยในเมืองแห่งการค้า กูลอน วิมเบิลดัน พรุ่งนี้ท่านจะถูกพิพากษาข้อหาละทิ้งดินแดนปกครอง ลอบปลงพระชนม์พระราชา ส่วนข้าก็จะรีบกลับเมืองวาเลนเซียไปคืนนี้ แล้วเตรียมพร้อมรอรับข่าวการสวรรคตของเสด็จพ่อที่จะถูกส่งมายังดินแดนตะวันออก ข้าจะแสดงความเสียใจอย่างสุดซึ้ง จากนั้นก็จะเข้าพิธีราชาภิเษกเป็นพระราชาองค์ต่อไปในฐานะผู้สืบสอดราชสมบัติอันดับที่สองโดยชอบธรรม ในขณะที่ท่านถูกส่งไปลานประหารด้วยข้อหาลอบปลงพระชนม์”


“เจ้า...” กูลอนตะโกน จะกระโจนใส่น้องชาย แต่ด้วยระยะห่างที่ไกลเกินไป ดาบยาวของเขาถูกองครักษ์ชุดเกราะสองคนสกัดไว้พร้อมกัน จากนั้นความรู้สึกชาก็แผ่ซ่านออกมาจากขา ดาบสั้นเล่มหนึ่งฝังจมลงในน่องเขา กูลอนทรงตัวไม่อยู่ล้มลงกับพื้น ทุกคนกรูกันเข้าไปกดตัวเขาแนบพื้น แล้วจับเขามัดอย่างแน่นหนาจนขยับเขยื้อนไม่ได้


“พิพากษาหรือ​ เจ้าน่ะหรือมีสิทธิ์พิพากษาข้า ข้าจะเปิดโปงทุกสิ่งที่เจ้าทำ คนที่สนับสนุนเจ้าจะได้รู้ว่าเจ้ามันต่ำทรามขนาดไหน!”


“ท่านจะไม่ได้ทำเช่นนั้นแน่ พี่ใหญ่” ทอว์ฟิคตอบอย่างอดทน “สำนักเล่นแร่แปรธาตุมียาชนิดหนึ่งที่เรียกว่า ‘ลืมภาษา’ ยาชนิดนี้ปรุงขึ้นจากพิษกิ้งก่าทะเลทรายดินแดนใต้ผสมกับนมม้า เมื่อดื่มลงไปแล้ว ท่านจะส่งเสียงอะไรไม่ได้อีก แต่ท่านวางใจเถิด ท่านจะไม่รู้สึกทรมานหรอก รสชาติของมันหอมหวานชวนเคลิบเคลิ้มทีเดียว หากท่านอยากจะโทษใครสักคนก็ควรโทษน้องสาวผู้หลักแหลมของพวกเราดีกว่า หากไม่มีนาง ข้าก็ไม่มีทางเดินหมากตานี้”


เขาโบกมือให้หัวหน้าองครักษ์ ฝ่ายหลังพยักหน้าแล้วลากเจ้าชายองค์โตออกไปจากห้องพระบรรทม องครักษ์ชุดเกราะคนอื่นๆ ก็ทยอยกันออกไปด้วย จนในที่สุดก็เหลือเพียงเจ้าชายองค์รองกับปราชญ์โอเวน


“ฝ่าบาท ราชบัลลังก์อยู่ในกำมือฝ่าบาทแล้ว กระหม่อมต้องเรียกฝ่าบาทว่าใต้ฝ่าละอองฯ แล้วกระมัง” ปราชญ์โอเวนโค้งตัวพูด


“ท่านทำได้ดีมาก หลังจากข้าได้ขึ้นครองราชย์แล้ว ข้าจะทำตามข้อตกลงของพวกเรา แต่ว่า...เมื่อครู่นี้พอได้เห็นสภาพน่าสมเพชของพี่ชายข้าแล้ว ข้าคิดว่าข้าควรเพิ่มเงื่อนไขในข้อตกลงสักหน่อย”


ใบหน้าของปราชญ์โอเวนพลันเปลี่ยนสี “ฝ่าบาท ทรงหมายความว่า...”


“วางใจเถอะ ข้าแค่ไม่อยากถูกใครทรยศเท่านั้น” ทอว์ฟิคหยิบยาเคลือบขี้ผึ้งเม็ดหนึ่งออกมาจากอกเสื้อ “ของสิ่งนี้คิดว่าท่านคงเคยเห็นมามากแล้ว กว่าเปลือกขี้ผึ้งที่เคลือบตัวยาจะละลายหมดก็ต้องใช้เวลาถึงเจ็ดวัน ซึ่งก็น่าจะพอๆ กับระยะเวลาที่ข้าเดินทางไปกลับระหว่างเมืองหลวงและเมืองวาเลนเซียพอดี ข้าใช้ตำแหน่งหัวหน้าโหราจารย์แห่งอาณาจักรดึงท่านมาเป็นพวก ก็ย่อมไม่อยากเห็นใครดึงท่านไปด้วยเงื่อนไขที่ดีกว่า”


“ฝ่าบาท...ทรงล้อเล่นกระมัง” ปราชญ์โอเวนหน้าถอดสี เขากัดฟัน กลืนยาเคลือบขี้ผึ้งเม็ดนั้นลงไปในที่สุด


“เป็นการตัดสินใจที่ฉลาดมาก” ทอว์ฟิคพยักหน้าอย่างพอใจ “ท่านไปได้แล้ว”


...


เมื่อภายในห้องพระบรรทมไม่เหลือใครแล้ว สีหน้าของเจ้าชายองค์รองก็พลันบูดบึ้ง


เขาคว้าเครื่องเคลือบบนโต๊ะเล็กๆ ข้างเตียงมาทุ่มลงพื้นอย่างแรง เครื่องเคลือบแตกเป็นเสี่ยงๆ พร้อมเสียงเพล้งที่ดังขึ้น องครักษ์ด้านนอกรีบเดินเข้ามาทันที “ฝ่าบาท”


“ออกไป!” เขาตวาดอย่างเดือดดาล


“พ่ะย่ะค่ะ” อีกฝ่ายก้มหน้าถอยออกไปแล้วปิดประตูอย่างรวดเร็ว


บัดซบ เรื่องไม่น่าจะกลายเป็นแบบนี้ได้เลย!


การสังหารเสด็จพ่อไม่ได้อยู่ในแผนการของเขาเลย วิมเบิลดันที่สามลำเอียงมาทางเขาอยู่แล้ว เขาเพียงแค่โน้มน้าวอีกฝ่ายให้ระวังและหยุดยั้งพฤติกรรมของการ์เซียก็พอ ซึ่งหมากในมือเขาก็คือเจ้าชายองค์โต กูลอน วิมเบิลดัน


ทอว์ฟิคคิดว่าแผนของตัวเองรัดกุมมากแล้ว เขาใช้ตำแหน่งหัวหน้าโหราจารย์มาหลอกล่ออาจารย์ของกูลอน...ปราชญ์โอเวนผู้มีตำแหน่งไม่สูงนักในสมาคมโหราจารย์ โดยให้อีกฝ่ายเขียนจดหมายส่งให้กูลอนแทนเขา ซึ่งกูลอนก็ตกหลุมพรางอย่างง่ายดาย เรื่องนี้ไม่ได้เกินความคาดหมายเขาเลย พี่ชายของเขาเก่งเรื่องต่อสู้แต่ไม่ฉลาดใช้ปัญญา ขณะเดียวกันก็ไม่ยอมหลีกทางให้เขาแต่โดยดี


จดหมายหลายฉบับหลังจากนั้นค่อยๆ กระตุ้นความทะเยอทะยานในตัวเจ้าชายองค์โต ในขณะที่ทอว์ฟิคได้เตรียมแผนขั้นต่อไปเรียบร้อยแล้ว เมื่อจดหมายฉบับสุดท้ายซึ่งมีคำทำนายจากปรากฏการณ์ดวงดาวถูกส่งไป เขาก็แอบกลับมาที่เมืองหลวง นำข่าวที่ว่ากูลอนจะบีบให้เสด็จพ่อสละราชสมบัติไปบอกเสด็จพ่อ แน่นอนว่าเมื่อเรื่องนี้ได้รับการยืนยันเมื่อไร เสด็จพ่อก็จะเดือดดาลสั่งขังคุกกูลอนทันที ซึ่งหากไม่ถูกขังลืมก็ต้องถูกเนรเทศ


จากนั้น เสด็จพ่อก็จะมองไปยังลูกๆ คนที่เหลือ การ์เซียซึ่งกำลังสร้างกองทัพอย่างใหญ่โตก็จะกลายเป็นเสี้ยนหนามตัวต่อไปในสายตาเสด็จพ่อ


ทว่า...เหตุใดจึงกลายเป็นอย่างนี้ไปได้ หลังจากเสด็จพ่อได้ฟังเรื่องที่เขาเล่าแล้วกลับผุดรอยยิ้มประหลาด จากนั้นก็ชักดาบสั้นประจำตัวออกมาแทงหน้าอกตัวเอง!


ทุกอย่างเกิดขึ้นเร็วมาก ทอว์ฟิคตั้งตัวไม่ทันจริงๆ ได้แต่มองดูเสด็จพ่อตายไปต่อหน้าต่อตา


เขาค่อยๆ นั่งลงบนขอบเตียงอย่างไร้เรี่ยวแรง นี่เป็นครั้งแรกที่เขารู้สึกเหมือนตัวเองเป็นหมากที่ถูกใครควบคุมอยู่ รอยยิ้มสุดท้ายของเสด็จพ่อทำให้เขาขนลุกชันราวกับฝันร้าย เขานึกย้อนเหตุการณ์ทั้งหมดซ้ำไปซ้ำมาอยู่หลายรอบ กระทั่งตรวจศพแล้วก็ยังหาเบาะแสอะไรไม่ได้...เหตุใดเสด็จพ่อถึงทำอย่างนั้น


เขายังเคยสงสัยว่าคนคนนี้อาจจะเป็นตัวปลอม ทว่าพยายามหาพิรุธอย่างไรก็หาไม่เจอ แม้แต่บาดแผลลับที่หลังก็ยังสอดคล้องกับภาพในความทรงจำ


เมื่อเห็นกูลอนกำลังจะมาถึงเมืองหลวง เขาจึงรีบสงบสติอารมณ์แล้วเปลี่ยนแผนใหม่ทั้งหมด โดยการใส่ร้ายกูลอนว่าเป็นคนลอบสังหารเสด็จพ่อ จากนั้นตัวเองก็ขึ้นครองราชย์ในฐานะผู้สืบทอดราชสมบัติอันดับที่สอง ขอเพียงผ่านพิธีราชาภิเษกไปได้อย่างราบรื่น เขาก็จะมีอำนาจเหนือเขตการปกครองทั้งหมด ทีนี้เขาก็จะระดมกำลังของดยุคดินแดนใต้ไปข่มขู่การ์เซีย บีบให้เธอสละท่าเรือเคลียร์วอเตอร์


แบบนี้แล้วผลลัพธ์ก็ไม่น่าจะเป็นอื่นไปได้ ทว่าถึงกระนั้น ทอว์ฟิคก็ยังรู้สึกไม่สบายใจอยู่ลึกๆ...ราวกับมีมือที่มองไม่เห็นยื่นมาแทรกแซงในศึกชิงบัลลังก์ระหว่างเชื้อพระวงศ์เกรย์คาสเซิลอย่างเงียบๆ ทว่าเขากลับไม่รู้เรื่องอะไรเลย


เวลานี้เขาไม่มีทางเลือกอื่นใดนอกจากกุมราชบัลลังก์ไว้ให้มั่น ทอว์ฟิค วิมเบิลดันสาบานในใจ หากรู้ว่าใครเป็นคนเล่นตลกครั้งนี้ เขาจะทำให้อีกฝ่ายได้รู้ว่าการยั่วโมโหพระราชานั้นมีจุดจบอย่างไร!


........................................


[Go To Next Chapter]( ./47.md)