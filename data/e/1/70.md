##บทที่ 70 สายลับ (1)
‘หนูมาร์มอต’ โคห์ลมองออกไปนอกหน้าต่างอย่างกระวนกระวายเล็กน้อย


แม้ว่าที่แห่งนี้มีหิมะตกตลอดเวลา ท้องฟ้าสีขมุกขมัวและมืดหม่นเหมือนผ้าปูที่นอนที่ไม่ได้ซักมาหลายปีของย่าเขา เขาก็ยังมีวิธีดูเวลาอยู่ดี


นั่นก็คือการฝึกซ้อมของกองพลเรือน ขอแค่อากาศเป็นใจ พวกเขาก็จะมาวิ่งที่ลานเมืองตอนเวลานกกระจอก (แปดโมงเช้า) ของทุกวัน


เจ้างั่งพวกนั้นทำแบบนี้มาตั้งแต่ก่อนที่เดือนแห่งปีศาจจะมาถึงแล้ว จนตอนนี้ก็ยังทำเหมือนเดิม คนพวกนี้ไม่รู้หรืออย่างไรว่าสิ่งที่สำคัญที่สุดในฤดูหนาวก็คือการประหยัดพลังงานร่างกาย


ประเดี๋ยวถึงเวลาที่ต้องหนีเอาตัวรอดขึ้นมาจริงๆ พวกเขาคงได้วิงวอนขอให้พระเจ้าประทานขาเพิ่มให้อีกสักสองข้าง แต่อย่างไรเสียก็ต้องขอบคุณเจ้างั่งพวกนี้เหมือนกัน ที่ทำให้เขากะเวลาคร่าวๆ ในการหนีออกจากที่นี่ได้


ถูกต้อง เขากำลังจะหนีออกจากเมืองผีสิงแห่งนี้!


แม้เจ้าชายลำดับที่สองจะสั่งให้เขาซุ่มอยู่ที่เมืองชายแดน คอยสังเกตความเคลื่อนไหวของโรแลนด์ วิมเบิลดัน แล้วรายงานผลไปที่เมืองวาเลนเซียก็ตาม ทว่าเขาไม่อยากอยู่ที่นี่แม้แต่อึดใจเดียว


ดีไม่ดีอีกครึ่งเดือนให้หลัง เขาอาจจะกลายเป็นเครื่องสังเวยปีศาจเหมือนพวกชาวเมืองก็ได้


นี่ไม่ใช่คำขู่!


ตั้งแต่เข้าฤดูหนาวเป็นต้นมา ก็มีเรื่องพิลึกพิลั่นเกิดขึ้นไม่ขาดสาย คนอื่นๆ อาจจะไม่ทันสังเกต...


นั่นไม่ใช่เรื่องแปลก ชาวเมืองส่วนใหญ่เป็นพวกโลกแคบอยู่แต่ในกะลา ไม่เคยสนใจอะไรนอกจากอาหาร แม้แต่พระเจ้าก็ไม่อยู่ในสายตา


แต่เขาไม่ใช่ เขาเป็น ‘หนูมาร์มอต’ โคห์ล! งานถนัดของเขาคือการสืบข้อมูล ล้วงความลับ ดังนั้นทอว์ฟิคถึงส่งเขามาทำงานนี้


กำแพงเมืองที่ผุดขึ้นมาจากความว่างเปล่าในเวลาเพียงชั่วพริบตา กระบองเหล็กที่ส่งเสียงดังและยังสังหารสัตว์อสูรได้ แน่นอนว่าสิ่งเหล่านี้ยังไม่อาจเทียบได้กับการค้นพบที่น่ากลัวที่สุดของเขา


เจ้าชายลำดับที่สี่แห่งอาณาจักรผู้สง่างามกำลังเลี้ยงแม่มดอย่างเปิดเผย!


สวรรค์เอ๋ย ยังมีเรื่องอะไรน่าเหลือเชื่อกว่านี้อีกไหม หากไม่ใช่เพราะเจ้าชายถูกปีศาจควบคุมอยู่ เขาก็นึกเหตุผลอื่นไม่ออก!


หากเจ้าชายแค่อยากลิ้มลองรสชาติแม่มด ก็สามารถขังไว้เล่นสนุกอยู่ในปราสาทได้


โคห์ลเองก็ไม่ได้เพิ่งเคยได้ยินเรื่องชนชั้นสูงแอบเลี้ยงแม่มดเป็นครั้งแรก...พวกผู้หญิงประหลาดที่สามารถรังแกอย่างไรก็ได้ ตายไปก็ไม่มีใครสนใจพวกนี้ เหมาะสำหรับชนชั้นสูงที่มีรสนิยมพิเศษมาก


แต่การเลี้ยงแม่มดอย่างเปิดเผยนั้นเป็นอีกเรื่องแล้ว


เขาไม่ได้คิดเหลวไหลไปเอง แต่เขาได้เห็นกับตา!


โคห์ลปฏิบัติตามหลักการที่ว่ารับเงินใครมาก็ทำงานให้คนนั้น หากวันไหนหิมะตกไม่หนัก โคห์ลก็จะไปเดินเตร่อยู่ใกล้ๆ กำแพงเมืองซึ่งเป็นที่ที่เห็นเจ้าชายได้บ่อยๆ


เขารู้สึกแปลกมาตั้งแต่แรกแล้วว่าทำไมเจ้าชายไม่เอาถ่านคนนี้ถึงกล้าอยู่เมืองชายแดนต่อ แทนที่จะวิ่งหน้าตั้งไปซบอกป้อมปราการลองซอง


แต่ตอนนี้เขาเข้าใจแล้ว โรแลนด์ วิมเบิลดันถูกวิญญาณปีศาจสวมร่างนั่นเอง!


เขาเห็นกับตาว่ากำแพงเมืองถูกสัตว์อสูรขนาดยักษ์กระแทกแตก แล้วปีศาจก็ใช้สายฟ้าสังหารมัน จากนั้นพวกสัตว์อสูรที่ดาหน้ากันเข้ามาก็ถูกแผดเผาด้วยเพลิงนรกที่แม่มดคนหนึ่งเรียกออกมา สุดท้ายแม่มดคนนั้นยังโผเข้าซบอกเจ้าชายอีก ทว่ากองพลเรือนทั้งหมดกลับไม่มีใครพูดอะไรสักคำ


หลังจากนั้นเขาก็ได้ยินคำเล่าลือต่างๆ จากเพื่อนบ้าน บอกว่ายังมีแม่มดอีกคนมีพลังในการเยียวยา เช่นว่าลูกตัวเองได้รับบาดเจ็บแล้วรักษาหายบ้าง หรือหญิงชราฝั่งตรงข้ามลื่นล้มขาหักแล้วรักษาหายบ้าง


น่าสมเพชที่สุด! รับการรักษาจากแม่มดอย่างนั้นหรือ นั่นมันต่างจากการยอมรับอำนาจปีศาจตรงไหน


แต่สิ่งที่ทำให้โคห์ลตัดสินใจได้อย่างเด็ดขาดก็คือเรื่องเมื่อสองวันก่อน เขาเห็นแม่มดคนหนึ่งบินออกมาจากปราสาทเจ้าชาย หลังจากบินวนรอบปราสาทได้สองรอบแล้วก็บินกลับเข้าไป


บาทหลวงในโบสถ์มักพูดเสมอว่า หลังจากแม่มดถูกปีศาจหลอกล่อแล้วจะได้รับพลังวิเศษเพียงหนึ่งชนิดเท่านั้น ลำพังแค่พลังเปลวไฟและพลังบินที่เขาเห็นก็สองชนิดแล้ว ไหนจะข่าวลือเรื่องแม่มดที่มีพลังเยียวยาอีก นั่นหมายความว่าในเมืองเล็กๆ แห่งนี้มีแม่มดอยู่ถึงสามคน!


ไม่ต้องสงสัยเลย เจ้าปีศาจนั่นคงเปลี่ยนปราสาทของผู้ปกครองไปเป็นรังมารเสียแล้ว และชาวเมืองที่นี่ก็กำลังถูกครอบงำอย่างช้าๆ


เขาจะต้องไปจากที่นี่ให้เร็วที่สุด อย่างไรเสียในมือเขาก็มีของลับที่ใช้ในการสร้างกำแพงเมืองอย่างรวดเร็วครั้งนี้


ขอเพียงนำผงวิเศษที่ขโมยมาจากกำแพงเมืองไปมอบให้เจ้าชายลำดับที่สองได้ อีกฝ่ายคงไม่เพียงแต่ไม่ลงโทษเขา แต่กลับจะให้รางวัลเขาด้วยซ้ำ


โคห์ลยิ่งคิดก็ยิ่งเสียใจ ทำไมเขาถึงไม่กลับป้อมปราการลองซองไปพร้อมกับขุนนางพวกนั้นตั้งแต่แรกนะ


จะออกไปจากที่นี่ตอนนี้ก็ใช้เส้นทางบกไม่ได้แล้ว เพราะพายุหิมะที่พัดมาตลอดฤดูหนาวปิดทางไว้หมดแล้ว เขาเหลือทางหนีทางเดียวเท่านั้น ซึ่งก็คือการหนีไปทางน้ำโดยอาศัยเรือสินค้าของเมืองวิลโลว์


โคห์ลสังเกตว่าเรือจากเมืองวิลโลว์จะบรรทุกอาหารมาในวันที่หนึ่งของทุกเดือน หลังจากขนถ่ายและบรรทุกสินค้าเป็นเวลาสี่ถึงหกชั่วโมงแล้ว เรือก็จะชักใบแล่นออกจากท่าไป เขาจะต้องแอบขึ้นเรือในช่วงเวลานี้ มิฉะนั้นก็ต้องรอไปจนถึงเดือนหน้า


และวันนี้ก็เป็นวันที่หนึ่งของเดือนพอดี


“หนึ่ง สอง สาม สี่ หนึ่ง สอง สาม สี่” ทันใดนั้นเอง โคห์ลได้ยินเสียงที่คุ้นเคยดังเข้าหู


ด้านนอกหน้าต่าง กลุ่มคนในชุดเกราะหนังสีน้ำตาลกำลังวิ่งอย่างกระฉับกระเฉงผ่านเขาไป หากไม่ใช่เพราะเขามองทะลุแผนชั่วของปีศาจตั้งแต่แรก เขาคงถูกภาพความสดใสมีชีวิตชีวาพวกนี้หลอกเอาเป็นแน่


ได้เวลาออกเดินทางแล้ว เขาคิด


โคห์ลสวมเสื้อขนสัตว์ มัดผ้าคาดเอว แล้วเดินออกจากกระท่อมไม้ เพื่อนบ้านที่กำลังเก็บปลาแห้งอยู่นอกกระท่อมเห็นเขาเข้าก็ทักทาย “ออกจากบ้านแต่เช้าเลยหรือ”


สิ่งหนึ่งที่ต้องยอมรับก็คือ แม้ผู้ปกครองเมืองชายแดนจะถูกปีศาจควบคุมอยู่ แต่ชาวเมืองหน้าโง่พวกนี้กลับมีความเป็นอยู่ดีขึ้นมาก ถึงขั้นกล้าแขวนปลาแห้งไว้นอกบ้านทีเดียว...


แน่นอนว่าสำหรับคนที่หิวจนถึงขีดสุดแล้ว ต่อให้เป็นปลาแห้งที่แข็งเหมือนหินก็ยังกินลง


แต่โคห์ลไม่มีเวลาจะตอบอีกฝ่าย เขาชะโงกหัวไปดูกองพลเรือนที่ลับตาไปทางตะวันตก แล้วเดินไปที่ท่าเรือทันที


ชาวเมืองที่นี่เข้าใจว่าเขาเป็นน้องชายของออร์ที่เดินทางมาจากสันเขาฟอลเลนดรากอน...


เรื่องพวกนี้เขาแต่งขึ้นมาทั้งนั้น ก่อนที่จะฆ่าออร์ เขาถามชื่อและที่อยู่ของอีกฝ่ายไว้แล้ว จากนั้นจึงปลอมตัวเป็นน้องชายของเขามาซุ่มอยู่ที่นี่ ส่วนเรื่องที่เขาแต่งเอาเองตามใจชอบนั้น เขาไม่สนว่าพวกหน้าโง่พวกนี้จะเชื่อหรือไม่


หิมะบนถนนที่ถูกคนกวาดไปเมื่อไม่กี่วันก่อนกลับมาสูงจนเกือบมิดรองเท้าอีกครั้ง เขารักษาระยะฝีเท้าของตัวเอง พยายามประหยัดพลังงานให้มากที่สุด...


เขาไม่กังวลว่าจะมีรอยเท้าทิ้งไว้ อย่างมากแค่วันเดียว หิมะก็จะกลบมันหายไป ไม่แน่ว่าเขาไปถึงเมืองวาเลนเซียแล้ว คนที่นี่อาจจะยังไม่รู้เรื่องรู้ราวอะไรเลยก็ได้


ตอนที่ใกล้ถึงท่าเรือนั้น โคห์ลเห็นเรือสำเภาของเมืองวิลโลว์ที่เขาเฝ้ารอมาแสนนาน


ข้าวสาลีกำลังถูกลำเลียงออกมาจากห้องโดยสารเรือถุงแล้วถุงเล่าโดยมีองครักษ์เฝ้าอยู่รอบด้าน เขาลูบกระเป๋าเสื้่อ ในนั้นมีเงินสองเหรียญทองและสิบหกเหรียญเงิน นั่นคือสมบัติติดตัวทั้งหมดของเขา


องครักษ์มีหกคน เหรียญเงินดูท่าจะเล็กน้อยเกินไป แต่เหรียญทองก็มีไม่พอแบ่งอีก เขาจึงเบนเป้าหมายไปที่คนลำเลียงสินค้าแทน กองสินค้าที่ตั้งสูงจะช่วยอำพรางร่างเขาได้ เขาแค่ฟาดคนงานสักคนแล้วสวมรอยแทนอีกฝ่ายอย่างที่ถนัดก็พอ


ขอแค่พาตัวเองขึ้นเรือได้ เขาเชื่อว่าอำนาจเงินของเขาจะทำให้กัปตันยอมให้ที่หลบซ่อนแก่เขาและพาเขาออกไปจากที่นี่


ในขณะที่โคห์ลกำลังคิดจะลงมือนั้น เสียงตวาดก็ดังขึ้นจากด้านหลัง


เขาแอบสบถในใจ พอหันหลังไปก็เห็นสมาชิกกองพลเรือนหลายคนกำลังวิ่งมาหาเขา ข้างๆ เขาก็มีคนขยับเข้ามาใกล้ เห็นได้ชัดว่าเขาถูกอีกฝ่ายล้อมไว้แล้ว


เมื่อเห็นแผนล้มเหลว โคห์ลรีบชูมือทั้งสองขึ้นสูงแล้วคุกเข่าลงกับพื้น ทำงานประเภทนี้ห้ามต่อต้านขัดขืนเด็ดขาด โดยปกติถ้ายอมพ่นข้อมูลนายจ้างออกมาหมดก็มักไม่ถูกฆ่า


หรือบางที...พวกเขาอาจจะจ้างเขากลับด้วยค่าตอบแทนที่สูงกว่าด้วย


รับเงินมาเท่าไรก็ทำงานเท่านั้น นี่ก็เป็นหลักการอีกข้อของ ‘หนูมาร์มอต’ โคห์ลเช่นกัน


เพียงแต่เขายังไม่เข้าใจว่า เหตุใดเขาจึงถูกจับได้


........................................


[Go To Next Chapter]( ./71.md)