##บทที่ 57 อสรพิษฮัคคาลา
ทว่าเวนดี้ไม่ได้ตื่นเต้นเหมือนเธอเลย เธอเพียงแต่ถามอย่างสงสัย “พระองค์ตรัสเช่นนั้นจริงๆ หรือ”


“จริงสิ เจ้าชายทรงช่วยอันนากับนาน่าไว้ตั้งแต่ก่อนที่ข้าจะไปถึงที่นั่นแล้ว พระองค์ทรงคิดว่าพลังของแม่มดไม่ได้มาจากปีศาจ แต่เป็นพลังของพวกเราเอง...” ไนติงเกลชะงักไป เธอรู้สึกได้ว่าอีกฝ่ายไม่เชื่อคำพูดของเธอ


เอาเถอะ เธอคิด ก็ไม่ใช่ความผิดของเวนดี้หรอก หากเป็นเธอ เธอก็คงไม่คาดหวังอะไรจากคำพูดแม่มดเพียงคนเดียวเหมือนกัน


พวกแม่มดถูกกดขี่รังแกมานาน ตลอดทางจากดินแดนตะวันออกมาจนถึงเทือกเขาสิ้นวิถี พวกเธอได้เห็นตัวอย่างมานักต่อนัก บ้างก็ถูกขาย บ้างก็ถูกทิ้ง ล้วนแต่เป็นเรื่องที่พบเจอได้จนชินตา ดังนั้น พวกเธอจึงไม่กล้าเชื่อใจใครง่ายๆ อีก


พอคิดถึงตรงนี้ อารมณ์ตื่นเต้นของเธอก็ค่อยๆ จางลง บางทีงานนี้อาจไม่ได้ราบรื่นอย่างที่เธอคิด


“เวนดี้ ท่านก็รู้พลังที่เพิ่มขึ้นมาของข้า นอกจากจะมองเห็นการเคลื่อนไหวของพลังวิเศษได้แล้ว ข้ายังแยกแยะได้ด้วยว่าใครพูดโกหกหรือไม่” ไนติงเกลพูดอย่างจริงจัง


“ข้าเคยถามเจ้าชายว่าเหตุใดจึงทรงเสี่ยงเพื่อแม่มดขนาดนี้ เจ้าชายทรงตอบข้าว่า ‘เมืองชายแดนไม่ถือชาติกำเนิด’ พระองค์ทรงต้องการทำให้แม่มดมีชีวิตเหมือนประชาชนทั่วไป”


“แต่การทำเช่นนั้นจะทำให้พระองค์ทรงกลายเป็นศัตรูกับศาสนจักร” เวนดี้ขมวดคิ้ว “ต่อให้เจ้าชายไม่ทรงรู้ว่านั่นหมายความว่าอย่างไร แต่เจ้าจะไม่รู้เชียวหรือ”


ไนติงเกลหัวเราะเบาๆ “ตอนแรกข้าก็คิดเช่นเดียวกับท่าน ข้าถามพระองค์ว่าจะเป็นไปได้จริงๆ หรือ ท่านรู้หรือไม่ว่าพระองค์ทรงตอบว่าอย่างไร”


เธอหยุดไปเล็กน้อยก่อนจะพูดเน้นทีละคำ “ ‘หากไม่เริ่มก้าวแรกก็ไม่มีวันรู้คำตอบ’ ”


“ทรงโกหกหรือไม่”


“ไม่” ไนติงเกลตอบอย่างมั่นใจ


“ฟังดูเหลือเชื่อมาก” น้ำเสียงของเวนดี้ผ่อนคลายลงเล็กน้อย ไนติงเกลสนิทสนมกับเธอมาหลายปี เธอนึกไม่ออกว่าอีกฝ่ายจะหลอกเธอทำไม


“ใช่แล้ว” ไนติงเกลเห็นด้วยอย่างยิ่ง หากไม่ใช่เพราะได้เห็นกับตาตัวเองและได้พลังวิเศษมาช่วยยืนยันล่ะก็ เธอคงไม่ตัดสินใจได้รวดเร็วขนาดนี้


ตอนนี้พอนึกย้อนไปแล้ว เป็นอย่างที่โรแลนด์พูดกับเธอบนหอสังเกตการณ์จริงๆ เขาพูดโกหกน้อยมาก ตลอดเวลาเกือบสองเดือนที่อยู่กับเขามา นอกจากเรื่องผลึกใสที่เขาไม่บอกความจริงว่าซื้อไปทำอะไรแล้ว เรื่องอื่นๆ ก็อยู่ในเกณฑ์ที่น่าพอใจมาก


แน่นอนว่าเธอไม่ติดใจคำโกหกเล็กๆ น้อยๆ ครั้งนั้น หากเขาเปิดเผยความลับทั้งหมดต่อหน้าแม่มดแปลกหน้าที่เพิ่งรู้จักกันคงแปลกน่าดู


“เย็นนี้หลังจากที่ทุกคนกลับมาแล้ว ข้าจะบอกข่าวดีนี้แก่พวกนาง!” เธอมองเวนดี้พลางว่า “ข้าหวังว่าท่านจะช่วยข้าเกลี้ยกล่อมทุกคนด้วย”


เมื่อถึงตอนเย็น เหล่าแม่มดที่ออกไปทำงานข้างนอกเริ่มทยอยกลับเข้าค่าย พอเห็นไนติงเกลกลับมาอย่างปลอดภัย ทุกคนก็ดีใจมาก พากันห้อมล้อมสอบถามเธอเรื่องต่างๆ


ไนติงเกลเห็นพวกเธอพันผ้าขาวไว้ที่แขนแล้วก็ให้หดหู่มาก หลังจากตอบคำถามพอเป็นพิธีแล้ว เธอก็ยกมือขอให้ทุกคนเงียบ


จากนั้นก็เป็นการบรรยายอย่างยาวนาน เธอเริ่มเล่าตั้งแต่ตอนที่เธอแอบเข้าไปในเมืองชายแดน เจอโรแลนด์ อันนา และนาน่า ไปจนถึงการสร้างกำแพงเมือง การประกอบเครื่องจักรไอน้ำ การต่อสู้กับสัตว์อสูร และการบรรลุนิติภาวะของอันนา


ไนติงเกลหยิบแบบร่างเครื่องจักรไอน้ำที่ ‘ฉกชิง’ มาได้ออกมาจากอกเสื้อ เพื่อพิสูจน์ให้ทุกคนเห็นว่าเธอไม่ได้โกหก


แม่มดส่วนใหญ่เมื่อเข้าสมาคมมาแล้วก็ถูกตัดขาดจากโลกภายนอกไป ทำให้จินตนาการถึงชีวิตในโลกปกติไม่ออก ทุกๆ คนจึงฟังเธอเล่าอย่างตั้งอกตั้งใจ


พอได้ยินไนติงเกลเล่าว่าอันนาผ่านการบรรลุนิติภาวะมาได้อย่างปลอดภัย และไม่ได้รับความทรมานใดๆ ฝูงชนก็พากันแตกตื่นฮือฮา นี่คือปัญหาใหญ่ที่กวนใจแม่มดมาตลอด


พวกเธอยอมใช้ชีวิตอันลำบากยากเข็ญในเทือกเขาสิ้นวิถี ก็เพื่อที่จะตามหาภูเขาศักดิ์สิทธิ์ในตำนาน ถ้าหากเป็นอย่างที่ไนติงเกลพูดจริงๆ คือมีผู้ปกครองแผ่นดินสักแห่งยินดีรับเลี้ยงพวกเธอ และอาจทำให้พวกเธอไม่ต้องถูกปีศาจกัดกินร่างกายได้ด้วยล่ะก็ อย่างนั้นก็สมบูรณ์แบบยิ่งกว่าภูเขาศักดิ์สิทธิ์แล้ว


เวลานี้เอง ทุกคนพลันขยับตัวแยกออกเป็นทาง แม่มดผมสีเขียวมีลายงูครึ่งหน้าย่างเท้ามาหาไนติงเกล


“คารวะท่านอาจารย์ที่เคารพ” ไนติงเกลโค้งตัวให้เธอ คนคนนี้ก็คืออสรพิษฮัคคาลา ผู้ก่อตั้งสมาคม บรรดาแม่มดในสมาคมต่างเรียกเธอว่าอาจารย์


“ข้าได้ยินนิทานที่เจ้าเล่าแล้ว” เสียงของเธอแหบและทุ้มต่ำ “เจ้าอยากจะบอกทุกคนว่า สิ่งที่พวกเราทำอยู่ตอนนี้เป็นสิ่งที่ผิดกระมัง”


“ไม่ใช่เช่นนั้น อาจารย์ มันไม่ใช่นิทาน ข้าหมายความว่า...”


“พอที” เธอโบกมืออย่างรำคาญ “ข้าไม่รู้ว่าเจ้าไปเจออะไรที่เมืองชายแดนมา ถึงได้พูดจาเช่นนี้ออกมาได้ เจ้าชายคนหนึ่งเห็นพระทัยแม่มดอย่างนั้นหรือ ฟังดูน่าขันพอๆ กับบอกว่าเห็นพระทัยกบนั่นล่ะ” เธอหัวเราะอย่างเย็นชา หมุนตัวกางแขนออกแล้วถามเสียงดัง “พี่น้องทั้งหลาย! หรือพวกเจ้าลืมไปแล้วว่ามนุษย์พวกนั้นปฏิบัติต่อพวกเจ้าอย่างไร”


เธอพูดต่อโดยไม่รอให้ไนติงเกลอธิบาย


“ถูกต้อง พวกมนุษย์ไร้ความสามารถพวกนั้นแอบอ้างนามพระเจ้า แล้วหันคมดาบและแส้มาที่พวกเรา หากไม่มีหินอาญาสิทธิ์นั่น พวกเขาจะเหยียบแม่มดไว้ใต้เท้าได้อย่างไร พลังของพวกเราไม่ได้มาจากปีศาจ แต่มาจากพระเจ้า ผู้ที่กุมอำนาจแทนพระเจ้าไม่ควรเป็นศาสนจักร แต่ควรเป็นพวกเรา! พี่น้องทั้งหลาย! ภูเขาศักดิ์สิทธิ์ที่คัมภีร์โบราณกล่าวถึงก็คือที่ประทับของพระเจ้า!”


อะไรนะ...ไนติงเกลแทบไม่เชื่อหูตัวเอง แม้ก่อนหน้านี้เธอเคยคิดว่าผู้นำสมาคมออกจะพิลึกไปบ้าง งมงายเรื่องภูเขาศักดิ์สิทธิ์จนเกินคนธรรมดา แต่ก็ยังห่างไกลจากคำว่าบ้าคลั่งมาก


แม้ฮัคคาลาจะไม่อ่อนหวานน่าคบเหมือนเวนดี้ แต่อย่างน้อยเธอก็เป็นห่วงพี่น้องทุกคนจากใจจริง ไนติงเกลคิดไม่ถึงว่าเธอจะอาฆาตแค้นคนธรรมดาถึงขนาดนี้


แปลว่าหลายปีที่ผ่านมานี้ เธอทนเก็บกลั้นความเคียดแค้นและความเดือดดาลของตัวเองมาตลอดอย่างนั้นหรือ เหตุที่ไม่ข้องแวะกับสังคมภายนอกก็เพื่อสะสมพลัง เพื่อที่จะกลับมาแก้แค้นครั้งใหญ่อย่างนั้นหรือ


ไนติงเกลแอบคิดในใจ แล้วตอนนี้มีอะไรที่ทำให้เธอไม่คิดปกปิดตัวเองแล้ว หรือว่า...


“พวกเราพบร่องรอยของภูเขาศักดิ์สิทธิ์แล้ว เป็นดังที่บันทึกไว้ในคัมภีร์โบราณทุกอย่าง! อีกเพียงยี่สิบวัน เมื่อท้องฟ้ายามราตรีปรากฏพระจันทร์สีเลือด พวกเราจะเดินผ่านประตูหินยักษ์ซึ่งผุดขึ้นมาจากใต้ดิน แล้วก้าวเข้าสู่แดนนิรันดร์!”


เธอหันกลับมามองไนติงเกล “เจ้าถูกคนพวกนั้นหลอกแล้ว พวกเรามีชีวิตอยู่ในความหลอกลวงมาตั้งแต่เกิด ความทรมานในวันบรรลุนิติภาวะก็คือบททดสอบร่างกายและจิตใจจากพระเจ้า ผู้ที่มีความแข็งแกร่งและปณิธานอันแรงกล้าเท่านั้นจึงจะได้รับพลังที่ีแท้จริง ส่วนศาสนจักรน่ะหรือ” เธอหัวเราะเสียงเย็น “มนุษย์ธรรมดาที่บังอาจกระทำการใดๆ โดยอาศัยนามของพระเจ้าพวกนั้น พวกเขาจะต้องตกนรกสักวัน”


“ส่วนเจ้า...เด็กน้อย กลับตัวตอนนี้ยังไม่สาย” ฮัคคาลาหยุดไปเล็กน้อย “ลืมนิทานที่เจ้าเล่ามาพวกนั้นเสีย ข้าจะให้อภัยในความโง่เขลาและพลาดพลั้งของเจ้า รับเจ้ากลับเข้าสมาคม เดินร่วมทางกับพวกเราไปแสวงหาความเป็นนิรันดร์ที่ภูเขาศักดิ์สิทธิ์อีกครั้ง”


หัวใจของไนติงเกลเย็นยะเยือก ความทรมานคือบททดสอบหรือ อย่างนั้นพวกพี่น้องที่ทนรับความทรมานจากการถูกกัดกินร่างกายในวันตื่นรู้ไม่ไหว ก็คือผู้ที่ถูกคัดออกไม่มีค่าควรแก่การกล่าวถึงอย่างนั้นหรือ ความคิดแบบนี้ไม่ต่างจากศาสนจักรแม้แต่น้อย ซ้ำร้ายพวกแม่มดในที่นั้นยังพากันแสดงสีหน้าเห็นด้วยอีก แม้แต่เวนดี้ก็ไม่คัดค้านอะไร...


เธอพลันรู้สึกห่อเหี่ยวใจ พริบตานั้น ผู้ก่อตั้งสมาคมซึ่งอยู่ตรงหน้าเธอคนนั้น ผู้นำทางเหล่าแม่มดคนนั้น กลับกลายเป็นคนแปลกหน้าไปอย่างสิ้นเชิง


เธอส่ายหน้า “เมื่อเป็นเช่นนี้ ข้าก็จะพาพี่น้องที่ยินดีจะไปกับข้าไป ส่วนผู้ที่ตัดสินใจจะอยู่ที่นี่ต่อก็...ขอให้โชคดี”


ในขณะที่ไนติงเกลเตรียมจะกล่าวลานั้นเอง ความรู้สึกเจ็บก็แผ่ซ่านมาจากขา พอก้มลงมองก็เห็นงูดำลายฟ้าเรืองแสงตัวหนึ่งกำลังกัดน่องเธอ...มันคืองูแห่งเวทมนตร์ สามารถเคลื่อนไหวอย่างไร้สุ้มเสียง ใช้พิษได้สารพัด เป็นพลังวิเศษที่อสรพิษฮัคคาลาใช้ประจำ


ความรู้สึกชาแผ่กระจายไปทั่วร่างกายอย่างรวดเร็ว ไนติงเกลอ้าปากจะพูดอะไรบางอย่าง แต่กลับมองเห็นเพียงความมืดมิด


........................................


[Go To Next Chapter]( ./58.md)