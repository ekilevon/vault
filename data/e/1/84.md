##บทที่ 84 สภาเฮอร์มีส
มุขนายกเมนย่างเท้าลงบนขั้นบันไดวนขั้นแล้วขั้นเล่า มุ่งหน้าลงสู่หลุมลึกใต้ดิน


ที่นี่เป็นหลุมยุบที่เกิดขึ้นโดยธรรมชาติ ความลึกของมันฝังหอคอยสวรรค์ได้สี่หอเป็นอย่างต่ำ เส้นผ่านศูนย์กลางประมาณสองร้อยกว่าฟุต เพียงพอที่จะยัดปราสาทของผู้ปกครองสักแห่งได้สบายๆ


ภายในหลุมไม่ได้มืดสนิทแต่อย่างใด บนยอดหลังคาโค้งมีหน้าต่างรับแสงอยู่ ลำแสงส่องทะลุบานหน้าต่างลงมา ทิ้งดวงแสงสว่างบิดๆ เบี้ยวๆ ไว้บนผนังหินอันเย็นยะเยียบ


เมื่อความสูงลดระดับลงเรื่อยๆ ดวงแสงก็พลอยมืดลงไปด้วย จนกระทั่งกลืนหายไปกับผนังอย่างรวดเร็ว


ในขณะที่แสงสีฟ้าอ่อนๆ กลับค่อยๆ สะท้อนออกมาจากกลางหลุม


ยิ่งเดินลึกลงไปก็ยิ่งเห็นได้ชัดเจน ต่อให้ไม่ถือคบไฟ ก็ไม่ต้องกลัวว่าทางข้างหน้าจะมืดจนมองอะไรไม่เห็น


บันไดใต้เท้าเขาแนบติดผนังหินราวกับงูตัวน้อยๆ ที่เลื้อยแนบผนังหลุม


ขั้นบันไดเหล่านี้ทำจากหินแกรนิต ตัดเป็นรูปสี่เหลี่ยมผืนผ้า หนาสามนิ้วมือ กว้างพอให้คนสองคนเดินเรียงกันได้


ปลายด้านหนึ่งของขั้นบันไดถูกฝังเข้าไปในผนัง ส่วนอีกด้านลอยอยู่กลางอากาศ


เพื่อป้องกันอุบัติเหตุที่อาจเกิดขึ้น ด้านที่ลอยกลางอากาศจึงปักเสาไม้เตี้ยๆ ไว้ แล้วใช้เชือกเชื่อมระหว่างเสาแต่ละต้น


เขาไม่เคยนับว่าที่นี่มีบันไดทั้งหมดกี่ขั้น แต่เขารู้ว่าการฝังแผ่นหินแต่ละแผ่นนั้นยากลำบากแค่ไหน


ช่างหินของศาสนจักรจะใช้เชือกห้อยตัวลงมา เจาะผนังหินแข็งๆ ให้เป็นร่องลึก แล้วสอดแผ่นหินเข้าร่องทีละแผ่นๆ


ทุกๆ ขั้นตอนต้องใช้ความระมัดระวังอย่างสูง คนที่ร่วงลงไปก้นหลุมเพราะเชือกขาดหรือลื่นมีมากถึงสามร้อยกว่าคน


หากมหาวิหารเฮอร์มีสที่สร้างอยู่เหนือศีรษะคือสัญลักษณ์แห่งความมุมานะของศาสนจักรล่ะก็


สภาเฮอร์มีสที่ซ่อนอยู่ใต้หลุมลึกก็คือหัวใจของศาสนจักรอย่างแท้จริง


บนผนังหินด้านในขั้นบันไดฝังหินอาญาสิทธิ์ไว้เป็นระยะ ทุกๆ หนึ่งร้อยก้าวจะมีทหารพิพากษายืนรักษาความปลอดภัยอยู่หนึ่งคน


นอกจากนี้ภายในสภายังมีนักรบอาญาสิทธิ์ที่พร้อมรับมือกับผู้รุกรานเฝ้าอยู่ตลอดเวลา


พื้นที่ระหว่างยอดหลังคาโค้งและพื้นของมหาวิหารยัดถุงทรายและหินป่นไว้จำนวนมาก


หากเมื่อไรที่แนวป้องกันเมืองศักดิ์สิทธิ์ถูกตีแตก และต้องอพยพผู้คนหนีไปจริงๆ พระสันตะปาปาก็จะเปิดกลไก ให้กรวดทรายและหินป่นฝังกลบที่แห่งนี้จนมิด


แม้นี่ไม่ใช่ครั้งแรกที่เมนมาสภาเฮอร์มีส แต่เมื่อต้องเดินกลางอากาศนานๆ เขาก็ยังรู้สึกหน้ามืดตาลายอยู่ดี


โดยเฉพาะอย่างยิ่งเวลาที่มองลงไปข้างล่าง เขามักรู้สึกเหมือนตัวเองกำลังร่วงลงไปทุกที


เมื่อขาทั้งสองของเขาได้สัมผัสพื้นที่มั่นคง เขาก็ถอนใจโล่งอกออกมาได้


ที่ก้นหลุมปูพื้นด้วยแผ่นหินสีขาวขนาดใหญ่ พื้นผิวมันวาวราวกับกระจก เวลายืนอยู่ข้างบนจะเห็นเงาตัวเองที่สะท้อนกลับหัวได้อย่างชัดเจน


ด้วยฝีมือการออกแบบอันแยบคายของเหล่าช่าง ลำแสงที่ส่องผ่านหน้าต่างบนหลังคาโค้งเข้ามาจะสะท้อนหักเหบนผนังหลุมอยู่หลายครั้ง ก่อนจะมารวมกันที่ก้นหลุม


ต่อให้ไม่จุดคบไฟ ที่นี่ก็ยังไม่ถึงกับมืดสนิท


ยามที่อยู่ก้นหลุมจะพบว่าแสงอาทิตย์ไม่ได้ปราศจากสีสันเสียทีเดียว


แผ่นหินที่ต้องแสงอาทิตย์จะสะท้อนแสงสีฟ้าอ่อนๆ ออกมา เมื่อเงยหน้าขึ้นไปจะเห็นแสงสีฟ้าสว่างไปทั้งหลุม เปล่งประกายเหน็บหนาวจับใจ


และหากสังเกตดีๆ ก็จะเห็นฝุ่นละอองจำนวนมากที่ลอยอยู่ในลำแสงสว่าง ดูราวกับสิ่งมีชีวิตเล็กๆ ที่บันทึกไว้ในคัมภีร์โบราณ


ศาสนจักรเชื่อมอุโมงค์ใต้ดินธรรมชาติเข้าด้วยกันเพื่อขยายพื้นที่สร้างสภาเฮอร์มีส


อุโมงค์ที่เชื่อมไปทุกทิศทางนี้ทำให้อากาศในสภาไหลเวียนสะดวก ไม่ชวนให้รู้สึกอึดอัดเหมือนเวลาอยู่ในอุโมงค์ใต้ดินทั่วไป


เมื่อเมนเดินเข้าประตูใหญ่ของสภามา ก็พบกับกำลังป้องกันที่เพิ่มขึ้นอย่างเห็นได้ชัด


ทหารพิพากษาที่นี่จะรวมกลุ่มกันกลุ่มละห้าคน คอยเฝ้าระวังตามด่านต่างๆ...


พวกเขาเป็นนักรบที่จงรักภักดีที่สุดของศาสนจักร ทุกคนที่รับหน้าที่นี้จะต้องใช้ชีวิตในสภาไปตลอดกาล ไม่วันได้กลับขึ้นไปเหนือพื้นดินอีก


อันที่จริงมีเพียงเขาและพระสันตะปาปาเท่านั้นที่มีสิทธิ์เข้านอกออกในสภาได้ แม้แต่สองอัครมุขนายกอย่างเฮเธอร์และเทรวอนก็ไม่อาจล้วงล้ำเข้ามาถึงที่นี่


ทว่าเมนเองก็ไม่รู้เหมือนกันว่าในสภาแห่งนี้มีทางแยกมากน้อยแค่ไหน


นอกจากทางหลักที่มุ่งหน้าไปยังทิศใต้ทางนี้แล้ว ตลอดสองข้างทางก็ยังมีทางแยกอีกจำนวนมาก


หากเดินเข้าทางแยกสักทางก็จะพบทางแยกที่มากขึ้นไปอีก


ทางแยกบางส่วนถูกศาสนจักรนำมาใช้ประโยชน์ แต่บางส่วนก็ถูกปิดตาย


เขาเคยได้ยินว่า ตอนสร้างสภามีช่างหลายคนหลงเข้าไปในทางแยกที่ไม่มีป้ายกำกับไว้แล้วหลงทางอยู่ในนั้น หาทางกลับออกมาไม่ได้อีกเลย


ทางหลักสายตรงทะลุไปถึงแกนในของภูเขา ทุกๆ สามร้อยฟุต (ประมาณหนึ่งร้อยเมตร) จะมีด่านตั้งอยู่หนึ่งด่าน


เมนรู้ว่าพื้นที่ที่อยู่ระหว่างด่านแต่ละด่านทำหน้าที่ไม่เหมือนกัน


ส่วนที่อยู่นอกสุดเป็นเขตที่อยู่อาศัยสำหรับเหล่านักรบที่ต้องใช้ชีวิตอยู่ก้นหลุม


ส่วนที่สองเป็นหอจดหมายเหตุ ใช้สำหรับเก็บหนังสือ เอกสารเก่าๆ และตำราโบราณ


ส่วนที่สามเป็นเขตคุมขังนักโทษ...และผู้บริสุทธิ์ที่ไม่มีโอกาสเห็นแสงเดือนแสงตะวันอีก


เมนหยุดฝีเท้าหลังจากเดินผ่านด่านที่สามเข้ามาแล้ว หากเดินหน้าต่อไปก็จะเข้าสู่เขตลับของสภา


ที่นี่เป็นสถานที่สำหรับคิดค้นและวิจัยของศาสนจักร หากไม่ได้รับอนุญาตจากพระสันตะปาปา เขาก็ไม่สามารถเข้าไปโดยพลการได้


นับตั้งแต่เป็นอัครมุขนายกมาสามปีกว่า เขาเพิ่งเคยเข้าไปในนั้นเพียงครั้งเดียวเท่านั้น


เมนหันไปทางซ้ายมือ แล้วเลี้ยวเข้าทางแยกทางหนึ่ง


ทางแยกทางนั้นสั้นมาก ไม่ทันไรเขาก็เดินมาถึงสุดทาง


ทหารพิพากษาที่เฝ้าประตูเห็นมุขนายกเดินมาก็รีบยกกำปั้นขึ้นทุบอก “ท่านมุขนายก!”


เมนพยักหน้า “เปิดประตู”


ด้านในประตูเป็นทางเดิน บนกำแพงแขวนคบไฟที่กำลังลุกไหม้ ดูคล้ายกับกลุ่มแสงสว่างที่กำลังเต้นระริกท่ามกลางความมืดมิด


มันทอดตัวยาวไปตามทางเดินจนสุดปลายทาง สองข้างทางเป็นประตูไม้แข็งแรงจำนวนมากเรียงราย เหนือบานประตูแต่ละบานแขวนป้ายตัวเลขไว้


ทหารพิพากษาเดินชูคบไฟอยู่ด้านหน้า เมนเดินไปพลางสังเกตตัวเลขบนป้ายที่เปลี่ยนไปด้วย


เมื่อเห็นป้ายกระดำกระด่างที่เขียนเลขสามสิบห้า เขาก็หยุดฝีเท้าลง ควักกุญแจออกมาเสียบแม่กุญแจแล้วบิดเบาๆ เสียงไขกุญแจดังชัดเจนเป็นพิเศษเมื่ออยู่ในก้นหลุมอันเงียบสงัด ตามมาด้วยเสียงสะท้อนเบาๆ ของมันที่ลอยมาจากสุดทางเดิน


เสียงร้องโหยหวนพลันดังขึ้นจากหลังประตูบานย่อยราวกับได้รับสัญญาณบางอย่าง


ในนั้นมีทั้งเสียงผู้ชายและผู้หญิง หากตั้งใจฟังดีๆ จะได้ยินเนื้อความประเภทว่า “ปล่อยพวกเราออกไป!” “ช่วยข้าด้วย!” “โปรดฆ่าข้าเถิด!”


เมนไม่แสดงปฏิกิริยาใดๆ เขาสั่งให้ทหารเฝ้าหน้าประตูแล้วเดินเข้าไปในห้อง จากนั้นจึงปิดประตูไม้ กั้นเสียงร้องอันสับสนวุ่นวายพวกนั้นไว้


มุขนายกมองผ่านลูกกรงเหล็กเข้าไปเห็นชายชรากำลังนั่งพิงหัวเตียง...


อายุจริงของเขาอาจไม่ถึงขั้นชรา แต่เวลานี้บนศีรษะเขามีผมขาวแซมไปทั่ว บนหน้าผากเต็มไปด้วยริ้วรอย หนวดเคราที่ไม่ได้โกนมานานย้อยลงมาจนเกือบถึงคอ ผิวที่ไม่มีโอกาสสัมผัสแสงอาทิตย์มาหลายเดือนขาวซีดจนน่าตกใจ แขนขาผอมลีบไม่ต่างจากลำไผ่


เมนเหลือบมองสำรับอาหารที่วางข้างลูกกรงเหล็ก อาหารข้างในแทบไม่ถูกแตะต้องเลย


เขาถอนใจว่า “ถนอมพระวรกายบ้างเถิดพ่ะย่ะค่ะ ศาสนจักรไม่ได้ขาดแคลนอาหารพวกนี้ พวกกระหม่อมจัดอาหารให้ใต้ฝ่าละอองฯ อย่างสมฐานะพระราชาแล้ว จะขาดก็แต่เหล้าเท่านั้น แม้แต่เนื้อปลาก็ยังเป็นปลาค็อดชั้นดีจากท่าเรือเคลียร์วอเตอร์ด้วยซ้ำ น่าจะทรงคุ้นเคยรสชาติมันดีนะพ่ะย่ะค่ะ ใต้ฝ่าละอองฯ วิมเบิลดัน”


.......................................


[Go To Next Chapter]( ./85.md)