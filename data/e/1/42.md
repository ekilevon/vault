##บทที่ 42 อุบัติเหตุจากการทำงาน
“ถ้าถูกสัตว์อสูรกัดจะเป็นเช่นไร” โรแลนด์ถาม “จะกลายเป็นเหมือนพวกมันหรือไม่”


หวังว่าจะไม่ใช่ผีชีวะในแบบฉบับโลกเวทมนตร์นะ เขาคิด ระดับเทคโนโลยีตอนนี้ไม่มีทางคิดค้นยาต้านไวรัสได้แน่นอน


“ย่อมไม่เป็นเช่นนั้นแน่พ่ะย่ะค่ะ” ขวานเหล็กผุดสีหน้าคล้ายกับจะว่า ‘ทรงถามคำถามเช่นนี้ออกมาได้อย่างไร’ “หากถูกกัดก็แค่กลายเป็นศพเท่านั้นพ่ะย่ะค่ะ”


“แล้วเนื้อของพวกมันเล่า กินได้หรือไม่”


คาร์เตอร์ร้องอย่างตกใจ “ฝ่าบาท! ของสกปรกเช่นนั้นจะกินได้อย่างไร พวกมันสัมผัสกลิ่นอายนรกแล้วนะพ่ะย่ะค่ะ!”


โรแลนด์มองขวานเหล็ก ฝ่ายหลังก็พยักหน้าเช่นกัน “อัศวินของฝ่าบาทพูดถูกแล้วพ่ะย่ะค่ะ กระหม่อมเคยหั่นเนื้อสัตว์อสูรไปป้อนสุนัขล่าสัตว์ ปรากฏว่าสุนัขกินลงไปได้ไม่ทันไรก็ตายพ่ะย่ะค่ะ”


“อย่างนั้นหรือ น่าเสียดายจริง” โรแลนด์ถอนใจ ยุคนี้อาหารขาดแคลน หากสามารถนำเนื้อสัตว์อสูรมากินได้ ฤดูหนาวก็จะเป็นช่วงเดือนที่อุดมสมบูรณ์ที่สุด ลองคิดดูเถอะ สัตว์ทั้งป่าต่างมุ่งหน้ามาที่เมืองชายแดนอย่างบ้าคลั่ง โดยที่พวกเขาไม่ต้องใช้อุปกรณ์ล่าสัตว์มากมายด้วยซ้ำ


หลังจากเดินสำรวจจนทั่วกำแพงเมืองแล้ว เขาจึงตัดสินใจไปเยี่ยมนาน่า


เวลานี้ คฤหาสน์ขุนนางซึ่งอยู่ใกล้กำแพงเมืองที่สุดหลังหนึ่งได้ถูกโรแลนด์ยึดมาใช้เป็นโรงพยาบาลสนามแล้ว แน่นอนว่าเมื่อพูดกับคนอื่นก็ต้องใช้คำว่าหน่วยพยาบาล เพื่อป้องกันเหตุสุดวิสัยต่างๆ สถานที่แห่งนี้จึงมีการคุ้มกันที่แน่นหนาที่สุดรองจากกำแพงเมือง


เจ้าของคฤหาสน์แห่งนี้ขนทรัพย์สินทั้งหมดที่สามารถขนได้กลับป้อมปราการลองซองไปแล้ว กอปรกับเมืองชายแดนแห่งนี้เป็นเมืองที่อาจจะถูกสละทิ้งได้ทุกเมื่อ ดังนั้นคฤหาสน์ใหญ่หลังนี้จึงไม่มีของประดับประเภทภาพวาด พรม หรือเครื่องเคลือบแม้แต่ชิ้นเดียว หากไม่มีคนมาปัดกวาดเช็ดถูจนสะอาดสะอ้าน ก็คงมีสภาพไม่ต่างจากคฤหาสน์ที่ถูกทิ้งร้างมานาน


โรแลนด์เจาะผนังไม้ทั้งหมดของชั้นหนึ่งจนทะลุถึงกัน นอกจากทางเดินและโถงหน้าประตูแล้ว ห้องอื่นๆ ที่เหลือก็เชื่อมถึงกันหมด จากนั้นจึงขนเตียงมาวางอีกสิบตัว เพียงเท่านี้ก็ได้โรงพยาบาลอย่างหยาบๆ แล้ว ที่นี่้ไม่มีทั้งหมอและพยาบาล อันที่จริงเตียงสิบตัวนั้นก็ไม่น่าจะได้ใช้ครบทุกตัวด้วยซ้ำ...การรักษาของนาน่าไม่จำเป็นต้องให้ผู้ป่วยนอนเตียงก็เห็นผลได้ทันตา


ตอนกลางวันเธอจะอยู่รอคำสั่งที่ชั้นสองของโรงพยาบาลแห่งนี้ อันนาจะมาอยู่กับเธอบ้างเมื่อมีเวลา ส่วนทีกกับไบรอันดูแลความปลอดภัยที่ชั้นหนึ่ง ด้านนอกประตูยังมีองครักษ์เฝ้าอยู่อีกสองคน เรียกได้ว่าป้องกันอย่างแน่นหนาที่สุด


แต่สิ่งที่โรแลนด์คิดไม่ถึงก็คือ ผู้บาดเจ็บรายแรกที่มาโรงพยาบาลสนามกลับไม่ใช่คนของกองพลเรือนที่รักษากำแพงเมือง แต่เป็นคนงานจากเหมืองเนินเขาทิศเหนือ


********************


เนลรู้สึกว่ามือตัวเองกำลังสั่นระริก


เมื่อได้ยินเสียงร้องของเฮดที่อยู่ด้านหลังเริ่มแหบแห้งลง เขาก็เร่งฝีเท้าอีกครั้ง ถึงกระทั่งแค้นใจที่ตัวเองบินไม่ได้


ทั้งหมดนี้เป็นเพราะความสะเพร่าของเขาเอง เขาคิด สมควรตาย ตอนนั้นเขาลืมคำเตือนของท่านอัศวินได้อย่างไร


หากรู้แต่แรก เขาจะไม่รับหน้าที่ควบคุมเจ้าตัวโตเลย!


นับตั้งแต่ที่ปากอุโมงค์เหมืองมีเจ้าตัวโตๆ ดำๆ ตัวนี้เป็นต้นมา พวกคนงานในเหมืองก็ทำงานสบายขึ้นมาก


งานที่เหนื่อยที่สุดในเหมืองก็คือการขนแร่ที่ขุดได้ออกจากอุโมงค์ เมื่อบรรจุแร่จนเต็มกระบะแล้วก็ต้องอาศัยคนสามถึงสี่คนลากออกไป โดยปกติจะให้สองคนผลักอยู่ข้างหลัง อีกสองคนลากอยู่ข้างหน้า ผิวทางที่เคยขรุขระเมื่อผ่านการขนแร่มานานปีก็ถูกกระบะแร่ขัดจนเรียบเสมอกัน แผ่นเหล็กที่รองอยู่ใต้กระบะก็ต้องคอยเปลี่ยนเป็นประจำเช่นกัน


เมื่อหนึ่งสัปดาห์ก่อน หัวหน้าอัศวินสั่งเฮดและลูกน้องให้ขนชิ้นส่วนโลหะรูปทรงประหลาดกองใหญ่ขึ้นมาที่นี่ จากนั้นประกอบอยู่หลายวันกว่าจะสำเร็จเป็นเตาได้ เนลไม่คิดเลยว่า เตาตัวนี้เมื่อก่อไฟแล้วจะสามารถขยับได้ และนอกจากจะขยับได้แล้ว มันยังมีเรี่ยวแรงมหาศาลอีกด้วย


ท่านอัศวินบอกว่านี่คือสิ่งประดิษฐ์ของเจ้าชาย ดูเหมือนจะเรียกว่าเครื่องจักรไอน้ำ


เพียงนำเชือกมาผูกกระบะแร่ให้แน่นแล้วจุดไฟที่เตา เจ้าตัวโตเครื่องนี้ก็จะร้องเสียงอู้ๆๆๆ เริ่มหมุนกว้าน แล้วลากกระบะแร่ออกจากอุโมงค์เหมืองไปอย่างรวดเร็ว


ไม่น่าเชื่อเลยจริงๆ!


ท่านอัศวินยังสาธิตให้ดูอีกหลายครั้ง แล้วให้เฮดเลือกคนมารับผิดชอบเครื่องจักรไอน้ำเครื่องนี้ ตอนที่รู้ว่าได้รับเลือกนั้น เนลยังดีใจอยู่เป็นนาน คิดดูสิ แค่เฝ้าอยู่หน้าเครื่องจักรเครื่องนี้ เขาก็ไม่ต้องลงเหมืองไปขุดหินหรือผลักกระบะแล้ว เขายังไม่หายตกใจจากเหตุเหมืองถล่มเมื่อครั้งก่อนเลย


ดังนั้นเรื่องที่ท่านอัศวินกำชับไว้ เนลจึงจำได้ขึ้นใจ


จะว่าไปก็ไม่ยาก เวลาที่ต้องการให้เจ้าตัวโตทำงาน เขาเพียงยกคันโยกที่ทาสีเขียวขึ้น แล้วกดคันโยกสีแดงลงก็ใช้ได้แล้ว ท่านอัศวินบอกว่า คันโยกสีเขียวเชื่อมต่อกับลิ้นไอดี คันโยกสีแดงเชื่อมต่อกับลิ้นไอเสีย แบบนี้ไอน้ำก็จะผ่านท่อเข้าไปในกระบอกสูบได้ หลังจากกระบะแร่ถูกลากขึ้นไปแล้ว อยากให้เครื่องหยุดทำงานก็ทำสลับกัน ยกคันโยกสีแดงขึ้น กดคันโยกสีเขียวลง ไอน้ำก็จะถูกระบายออกจากท่อซึ่งอยู่ข้างๆ หม้อไอน้ำ โดยแต่ละรอบจะต้องเติมน้ำให้เต็มเตาเสมอ...แม้จะไม่เข้าใจว่าลิ้นกับกระบอกสูบหมายความว่าอะไร แต่เนลก็รับปากอย่างดิบดี


ท่านอัศวินเน้นให้เขาระวังอยู่สองเรื่อง เรื่องแรกคือห้ามจำสลับกันเด็ดขาด เวลาเปิดใช้งานต้องเขียวก่อนแดงหลัง เวลาปิดต้องแดงก่อนเขียวหลัง หากทำผิดอาจทำให้เครื่องจักรเสียหายได้ ข้อสองคือก่อนจะระบายไอน้ำออกต้องไล่คนงานบริเวณรอบๆ ออกไปก่อน และต้องตะโกนเตือนเสียงดังอย่างต่อเนื่องจนกระทั่งคันโยกสีแดงถูกยกขึ้นจนสุด


ข้อแรกเนลท่องจนจำได้ขึ้นใจ หลับตาทำก็ไม่พลาด แต่มาพลาดตรงข้อที่สอง


วันนี้ขณะที่ปิดเครื่องตามปกตินั้น บริเวณโดยรอบไม่มีใคร เขารู้สึกว่าการตะโกนเตือนอยู่คนเดียวดูโง่เง่าชอบกล จึงแอบยกคันโยกสีแดงเงียบๆ คันโยกแข็งมาก เขากัดฟันออกแรงอยู่นานกว่าจะโยกได้


ทว่าพริบตาที่เขาดึงคันโยกขึ้นนั้น เฮดกลับปรากฏตัวอยู่หน้าเตา...เนลสาบานได้ว่าเขาไม่เห็นจริงๆ ว่าอีกฝ่ายโผล่มาจากไหน เสียงร้องดังของเครื่องจักรกลบเสียงฝีเท้าเขามิด ไอสีขาวพ่นออกจากท่อระบายไอเสียพร้อมเสียงร้อง ก่อนจะพุ่งใส่หน้าเฮดเต็มๆ!


เนลตะลึงงัน เห็นเฮดนอนหงายหลังกับพื้น ยกมือกุมหน้ากลิ้งตัวไปมา ขณะเดียวกันก็ส่งเสียงโหยหวนแสนรันทด...เสียงนั้นชวนให้เขารู้สึกขนลุกขนพอง


ไม่นานนักก็มีคนงานเหมืองคนอื่นๆ รุมล้อมเข้ามา พวกเขากดตัวเฮดที่กลิ้งไปมาไว้แล้วดึงมือเขาออก จึงเห็นใบหน้าอีกฝ่ายที่เละทั้งหน้า เลือดซึมออกมาจากเนื้อยุ่ยๆ ซึ่งสุกแล้ว ดวงตากลายเป็นสีขาวขุ่น ทุกคนในที่นั้นต่างตระหนักได้ว่าเฮดคงเกินเยียวยาแล้ว


พอเนลตั้งสติได้ก็น้ำตาร่วงเผาะๆ เฮดเอ็นดูเขามาตลอด เห็นว่าเขาอายุน้อย จึงมอบงานให้เขาน้อยกว่าคนอื่นๆ ในขณะที่ค่าจ้างไม่เคยลดลงเลย ทว่าเขากลับก่อเรื่องขึ้นเพราะความประมาทเลินเล่อของตัวเอง


ขณะที่กำลังร้อนรนระคนเสียใจนั้น เนลพลันนึกถึงคำพูดของท่านอัศวินได้ หากมีใครในเหมืองได้รับบาดเจ็บ ให้พาคนเจ็บไปที่ข้างกำแพงเมือง ที่นั่นมีหน่วยพยาบาลที่เพิ่งเปิดใหม่


แม้เขาจะรู้แก่ใจว่าอาการบาดเจ็บสาหัสขนาดนี้คงไม่มีทางรักษาหาย พื้นที่บาดแผลกินบริเวณมากเกินไป สมุนไพรอะไรก็เอาไม่อยู่ หลังจากนั้นแผลก็จะเน่า อุณหภูมิในร่างกายก็จะสูงขึ้นจนกระทั่งหมดสติไปอย่างรวดเร็ว แต่เขาก็ยังคงแบกเฮดขึ้นมา แล้วกัดฟันวิ่งไปที่เชิงเขาโดยไม่สนใจสายตาประหลาดใจของคนรอบข้าง


หากเขาไม่ทำอะไรสักอย่าง แล้วมองดูเฮดตายไปต่อหน้าต่อตาอย่างนี้ เขาคงไม่มีทางให้อภัยตัวเองไปตลอดชีวิต


........................................


**หมายเหตุ ปรับแก้ชื่อตัวละครดังนี้
ตะปู เปลี่ยนเป็น เนล
หัวเหล็ก เปลี่ยนเป็น เฮด












[Go To Next Chapter]( ./43.md)