##บทที่ 86 การตัดสินใจของแม่มด
ลีฟไม่รู้ว่าตัวเองผ่านพ้นวันเวลาเหล่านี้มาได้อย่างไร


เธอใช้เวลาเกือบครึ่งเดือนในการเดินทางจากดินแดนร้างกลับไปยังค่ายในเทือกเขาสิ้นวิถี


เธอหลบเลี่ยงสัตว์อสูรโดยการพรางตัวในลำต้นต้นไม้ใหญ่อย่างระมัดระวัง เมื่อแน่ใจว่าบริเวณรอบๆ ไม่มีสัตว์อสูรแล้ว จึงมุ่งหน้าต่อไปยังที่อำพรางตัวแห่งต่อไป


แม้จะร้อนใจแค่ไหน แต่เธอก็ไม่มีทางเลือกอื่น เพราะหากปะทะกับสัตว์อสูรพันธุ์ผสมเข้า เธอคงไม่สามารถเอาตัวรอดได้เพียงลำพัง


พี่น้องสิบกว่าคนเสียชีวิตลงด้วยน้ำมือของปีศาจ ส่วนพี่น้องคนอื่นๆ ที่ไม่มีพลังด้านการต่อสู้ก็วิ่งหนีกระจัดกระจายไปตั้งแต่ตอนที่ปีศาจมือเหล็กบุกเข้ามา


ทว่าสุดท้ายแล้วจะเหลือรอดกลับไปถึงค่ายได้กี่คนนั้น ลีฟตอบไม่ได้จริงๆ เธอถึงกระทั่งไม่กล้าคิดหาคำตอบอันน่ากลัวนี้ด้วยซ้ำ


การเดินทางแบบหลบๆ ซ่อนๆ นี้ผลาญพลังเธอไปมาก เธอเดินทางได้เพียงวันละห้ากิโลเมตรกว่าๆ เท่านั้น มิหนำซ้ำยังต้องสำรองพลังเผื่อค้างคืนกลางป่าด้วย


หลังจากกินเสบียงที่พกมาจนหมด เธอก็ประทังชีวิตด้วยการเปลี่ยนผลไม้ป่าให้เป็นอาหารที่กินได้ ตราสมาคมคลายความอบอุ่นไปนานแล้ว เธอจึงใช้เปลือกไม้มาห่อหุ้มร่างกายตัวเองแทน


พอคิดถึงสโนว์ที่ต้องมาตายที่นี่ทั้งที่ยังไม่บรรลุนิติภาวะ น้ำตาของลีฟก็ร่วงพรูลงมาอย่างไม่อาจควบคุม


ซ้ำร้ายพอถึงคืนวันที่สี่ เธอก็ถูกปีศาจกัดกินร่างกายขณะพรางตัวอยู่ในต้นไม้อีก...


ศัตรูที่ดาหน้าเข้ามาอย่างไม่ขาดสายทำให้เธอเกือบลืมเรื่องนี้ไป ความเจ็บปวดราวกับถูกใครฉีกร่างพลันผุดขึ้นจากกลางอก แล้วแพร่กระจายไปทั่วร่างกายอย่างรวดเร็ว


เธอแทบจะหมดสติไปในพริบตา กว่าจะตั้งสติเพื่อต่อสู้กับความทรมานได้ก็ต้องกัดลิ้นจนเลือดกบปาก


ลีฟเคยคิดจะยอมแพ้ต่อความทรมานที่จู่โจมมาอย่างไม่เว้นระยะนี้ แต่เมื่อคิดว่าพี่น้องที่ยังอาจมีชีวิตอยู่อีกยี่สิบกว่าคนอาจกำลังรอเธอกลับไปหา หรืออาจกำลังบาดเจ็บรอเธอกลับไปช่วยเหลือรักษา เธอก็กัดฟันเอาชนะความเจ็บปวดมาได้


โชคดีที่ความทรมานจากการถูกปีศาจกัดกินร่างกายครั้งนี้กินเวลาไม่นาน กว่าเธอจะหลุดพ้นจากความทรมานมาได้ ทั้งร่างกายก็เต็มไปด้วยรอยแตกปริ เลือดสดๆ ที่ซึมออกมาไหลอาบภายในลำต้นต้นไม้จนเปียกชุ่ม


เพื่อป้องกันสัตว์อสูรตามกลิ่นคาวเลือดมา เธอจำต้องถอดเสื้อผ้าออกด้วยความทรมาน แล้วมุ่งหน้าไปยังต้นไม้ใหญ่อีกต้น เธอใช้พลังสั่งให้ใบไม้เขียวชอุ่มงอกออกมาจากกิ่งไม้แห้งๆ แล้วเย็บใบไม้เป็นเสื้อผ้ากันความหนาว


พลังวิเศษของเธอเปลี่ยนกิ่งไม้ให้กลายเป็นเข็ม เปลี่ยนเส้นใบบนใบไม้ให้กลายเป็นด้าย


เธอไม่ได้กินอาหารปรุงสุกหรือดื่มน้ำอุ่นเลยตลอดการเดินทาง หลังจากเข้าเขตเทือกเขาสิ้นวิถีแล้ว เธอก็สวมชุดใบไม้เพิ่มอีกสองชั้น ทั้งยังห่อหุ้มมือและเท้าอย่างมิดชิด


ทว่าอุณหภูมิที่ลดลงอย่างรวดเร็วและหิมะที่สูงท่วมข้อเท้าก็ยังทำให้นิ้วเท้าเธอเย็นจนแข็ง เธอเดินๆ หยุดๆ ไปตลอดทาง ลากขาที่ไร้ความรู้สึกทั้งสองข้างไปจนถึงค่าย


จนกระทั่งได้เห็นร่างที่คุ้นเคยของพวกพี่น้องแล้ว ลีฟจึงทรุดลงกับพื้น


กว่าเธอจะฟื้นขึ้นมาอีกครั้งก็อีกสองวันให้หลัง เท้าของเธอเป็นแผลฉกรรจ์เนื่องจากอยู่ในอุณหภูมิต่ำจัดเป็นเวลานาน สมุนไพรใดๆ ก็ไม่สามารถยับยั้งเนื้อตายที่ขยายวงกว้างขึ้นเรื่อยๆ ได้


พวกแม่มดจึงตัดนิ้วเท้าที่ตายแล้วของเธอทิ้งไปข้างละสองนิ้วด้วยความจำเป็น


ลีฟเองก็ไม่คิดอะไรมาก แค่รักษาชีวิตไว้ได้ก็ดีมากแล้ว เทียบกับพวกพี่น้องที่จากไปอย่างไม่มีวันกลับพวกนั้นแล้ว ยังนับว่าเธอโชคดีกว่ามาก


แต่เมื่อเห็นพวกพี่น้องที่เหลืออยู่พันผ้าขาวไว้เต็มแขนทั้งสองข้าง ความโศกเศร้าเสียใจก็พลันผุดขึ้นมาในใจอย่างไม่อย่างหักห้าม


ก่อนออกเดินทางยังมีพี่น้องสี่สิบสองคน แต่ตอนนี้นอกจากเธอแล้วเหลือพี่น้องเพียงหกคนเท่านั้น


หลังจากทุกคนปลอบลีฟแล้ว บุ๊กซึ่งอาวุโสที่สุดก็เล่าเหตุการณ์ที่เกิดขึ้นกับพวกเธอให้ลีฟฟัง


ขณะที่ลีฟกำลังต่อสู้กับปีศาจนั้น พวกแม่มดที่ไม่มีพลังด้านการต่อสู้พากันวิ่งหนีกลับค่าย แต่พวกเธอถูกสัตว์อสูรโจมตีในคืนนั้น...


พวกมันคือพันธุ์หมูป่า พวกแม่มดสู้สัตว์อสูรไม่ได้จึงหนีตายกันกระเจิดกระเจิง กลุ่มแม่มดที่ถูกพวกมันไล่ตามน่าจะประสบเคราะห์ร้ายมากกว่าดี ทว่าพวกเธอก็ทำอะไรไม่ได้แล้ว


พอเช้าวันรุ่งขึ้น ทุกคนก็เจอพันธุ์ผสมลักษณะคล้ายหมาป่าอีกตัว ครั้งนี้เหลือผู้รอดชีวิตเพียงแปดคนเท่านั้น โชคดีที่หลังจากเข้าเขตเทือกเขาสิ้นวิถีแล้ว สัตว์อสูรก็ไม่ได้ตามมาอีก


หลังจากกลับถึงค่ายได้ไม่กี่วัน พี่น้องสองคนก็ถูกปีศาจกัดกินร่างกายในเวลาไล่เลี่ยกัน บางทีอาจเป็นเพราะครั้งนี้สมาคมถูกศัตรูโจมตีรุนแรงเกินไปจนมองไม่เห็นอนาคตอันสดใสอีก พวกเธอสองคนจึงหมดกำลังใจจะต่อสู้กับปีศาจที่กัดกินร่างกายไป


ส่วนพวกแม่มดสายต่อสู้ก็ไม่มีวี่แววจะกลับมาสักคน ในขณะที่ทุกคนคิดว่าพวกเธอคงถูกปีศาจฆ่าตายหมดแล้วนั้น ลีฟก็พลันปรากฏตัวขึ้น


“แล้ว...คนอื่นๆ เล่า เรดเปปเปอร์ วินด์ แล้วก็ท่านอาจารย์ พวกนางเป็นอย่างไรบ้าง”


ลีฟส่ายหน้า “ข้ารอดชีวิตมาได้เพียงคนเดียวเท่านั้น”


“อย่างนั้นหรือ...” บุ๊กพึมพำเบาๆ เห็นได้ชัดว่าเธอคาดเดาคำตอบนี้ไว้ตั้งแต่แรกแล้ว “เช่นนั้นเจ้าก็พักผ่อนเถอะ แล้วก็...” เธอลังเลสักครู่ “ลีฟ”


“อะไรหรือ”


“ตอนที่เจ้าหมดสติไป พวกเราปรึกษากันแล้วว่า หากฮัคคาลาไม่กลับมา พวกเราจะให้เจ้ารับตำแหน่งอาจารย์แทน”


ลีฟอึ้งไปเล็กน้อยก่อนจะหลับตาลง จริงสิ สมาคมถูกโจมตีเสียยับเยินขนาดนี้ หากไม่รีบเลือกผู้นำคนใหม่ขึ้นมาคงได้ล่มสลายในไม่ช้า


ทว่าสมาคมแห่งนี้ก่อตั้งขึ้นเพื่อตามหาภูเขาศักดิ์สิทธิ์อันเป็นปลายทางแห่งความสงบและอิสรภาพ แต่ในเมื่อเวลานี้ภูเขาศักดิ์สิทธิ์กลายเป็นความหวังที่ดับสูญไปแล้ว


ไม่สิ ‘ภูเขาศักดิ์สิทธิ์’ ไม่เคยมีอยู่จริงเลยต่างหาก มันไม่ได้อยู่ที่เทือกเขาสิ้นวิถีหรือดินแดนร้างอะไรทั้งนั้น แล้วอย่างนี้จะมีสมาคมไปเพื่ออะไร


เธอรู้สึกกระวนกระวายใจ ต่อให้ไม่มองหน้าพวกพี่น้อง เธอก็รับรู้ถึงสายตาคาดหวังของพวกเธอได้ พวกเธอต้องการผู้นำสักคนที่จะนำผู้คนที่หลงทางก้าวเดินต่อไป


“พวกเรา...ไปหาไนติงเกลกันเถอะ” หลังจากเงียบไปครู่ใหญ่ ลีฟก็พูดขึ้น


“อะไรนะ ไปหานางหรือ”


“เจ้าหมายถึงไปที่เมืองชายแดนน่ะหรือ”


“แล้วหากนางหลอกพวกเราเล่า จะทำอย่างไร”


“แต่เวนดี้ก็อยู่ที่นั่นนี่”


“นางอาจจะตายไปนานแล้วก็ได้ใครจะรู้”


พวกพี่น้องเริ่มถกเถียงกันขึ้นมา บุ๊กจึงปรบมือขอให้ทุกคนเงียบเสียงลงแล้วหันไปถามลีฟว่า “หากคำพูดของไนติงเกลคือคำลวงเล่า”


“ทุกคนจะรออยู่ที่ที่ปลอดภัยนอกเมืองก่อนก็ได้” เธอลืมตาขึ้น “ข้าจะเข้าไปดูลาดเลาก่อน หากนางหลอกพวกเราจริง ข้าก็จะรับตำแหน่งอาจารย์เอง แต่หาก...ข้าตายลงที่เมืองชายแดน บุ๊ก ท่านจะต้องเป็นผู้นำพวกพี่น้องคนต่อไปนะ”


“แต่ว่าข้า...”


ลีฟยิ้มฝืนๆ “ข้ารู้ว่าพลังของท่านไม่เหมาะแก่การต่อสู้หรือช่วยงานในค่ายเท่าไรนัก แต่ตอนนี้ข้าเข้าใจแล้ว ผู้ที่เหมาะสมกับตำแหน่งอาจารย์ไม่จำเป็นต้องมีพลังที่แข็งแกร่งเลย”


อาจารย์คือผู้นำ ไม่ใช่ผู้ที่มีพลังแข็งแกร่งที่สุด เสียดายที่เธอเข้าใจสัจธรรมข้อนี้ช้าไป หากผู้นำสมาคมคือเวนดี้ผู้อดทนและละเอียดรอบคอบล่ะก็ ไม่รู้ว่าจุดจบของสมาคมจะเปลี่ยนไปจากหน้ามือเป็นหลังมือหรือไม่


“ท่านเป็นสมาชิกรุ่นแรกๆ ของสมาคมเหมือนเวนดี้ และมีอาวุโสที่สุดในบรรดาพี่น้องทั้งหมด ท่านเดินทางกับทุกคนมาตั้งแต่ฝั่งตะวันออกของอาณาจักรจนถึงเทือกเขาสิ้นวิถี ประสบการณ์มากมี นิสัยละเอียดลออ ข้อนี้ใครๆ ก็รู้ดี ไม่มีใครเหมาะสมกับตำแหน่งอาจารย์มากไปกว่าท่านแล้ว”


บุ๊กเงียบไปสักพัก “...แล้วหากไนติงเกลพูดความจริงเล่า”


“เช่นนั้นพวกเราก็ไม่จำเป็นต้องมีสมาคมอีก” ลีฟพูดช้าๆ “เมืองชายแดนจะเป็น ‘ภูเขาศักดิ์สิทธิ์แห่งใหม่’ ของพวกเรา”


.......................................


[Go To Next Chapter]( ./87.md)