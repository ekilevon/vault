##บทที่ 48 สัญญาณรวมพล
ในขณะที่โรแลนด์กำลังติดลม เตรียมจะถกปัญหาที่ว่าทำอย่างไรจึงจะสร้างตลาดที่ดีได้นั้น เสียงอู้ๆ ของแตรเขาสัตว์ก็ดังมาแต่ไกล!


หน่วยลาดตระเวนจะเป่าสัญญาณเรียกรวมพลก็ต่อเมื่อเจอสถานการณ์ที่รับมือไม่ได้เท่านั้น


โรแลนด์กับคาร์เตอร์สบตากันก่อนจะรีบเดินไปยังสวนหลังปราสาททันที องครักษ์เตรียมม้าไว้แล้ว เขากระโดดขึ้นม้า พาคาร์เตอร์และคนอื่นๆ มุ่งหน้าไปยังกำแพงเมือง


ตอนที่ทุกคนมาถึงกำแพงเมือง กองพลเรือนก็เข้าประจำที่เรียบร้อยแล้ว บนกำแพงมีแผงทวนตั้งเรียงเป็นระเบียบ โรแลนด์เห็นแล้วก็ปลาบปลื้มใจ...ไข่ไก่มากมายพวกนั้นไม่เสียเปล่าแล้ว


เขามองไปทางทิศตะวันตกเฉียงเหนือ ที่สุดสายตาเห็นเงาดำๆ ฝูงหนึ่งกำลังเคลื่อนตัวมายังเมืองชายแดน โรแลนด์กะจำนวนดูแล้ว น่าจะมีประมาณยี่สิบกว่าตัว


ขวานเหล็กวิ่งมาจากตำแหน่งประจำการของตัวเอง โค้งคำนับก่อนรายงานว่า “ฝ่าบาท สัตว์อสูรพวกนี้มาแปลกพ่ะย่ะค่ะ”


“แปลกหรือ เจ้าจะบอกว่าปกติพวกมันไม่อยู่ด้วยกันใช่หรือไม่”


“ไม่ใช่พ่ะย่ะค่ะ” ขวานเหล็กอธิบาย “หากก่อนที่จะกลายพันธุ์พวกมันเป็นสัตว์ที่อยู่กันฝูงอยู่แล้ว หลังจากกลายพันธุ์แล้วพวกมันก็จะยังคงพฤติกรรมเดิม...อย่างเช่นฝูงพันธุ์หมาป่า แต่สัตว์อสูรกลุ่มนี้ไม่ใช่เช่นนั้น โดยธรรมชาติของพวกมันจะไม่อยู่ร่วมกันเด็ดขาด ก่อนหน้านี้ยังมีนายพรานสังเกตเห็นว่าพวกมันฆ่ากันเองพ่ะย่ะค่ะ”


แท้จริงแล้วสัตว์อสูรก็คือสัตว์ป่าที่กลายพันธุ์ พฤติกรรมส่วนใหญ่ก็ยังคงเหมือนตอนที่ยังเป็นสัตว์ป่าธรรมดา ในขณะที่ความกระหายเหยื่อทวีความรุนแรงมากขึ้น หากดูในอีกแง่ ระดับสติปัญญาของสัตว์อสูรกลับจะแย่กว่าสัตว์ป่าธรรมดาด้วยซ้ำ เพราะความบ้าคลั่งทำให้พวกมันลืมระวังตัวไป


โรแลนด์สังเกตดูอย่างละเอียดสักครู่ ก็พบว่าในฝูงสัตว์เหล่านี้มีทั้งสัตว์ขนาดใหญ่และเล็ก อย่างน้อยก็สามารถจำแนกได้เป็นพันธุ์หมาป่าและพันธุ์วัวป่า แต่นั่นไม่ได้หมายความว่าพวกมันมีสติปัญญา มองเห็นความสำคัญของความสามัคคี


เพราะว่าพวกมันยังคงถูกสิ่งกีดขวางและกับดักที่ขวานเหล็กจัดไว้ต้อนมาได้ จนกระทั่งมารวมตัวกันอยู่บริเวณด้านหน้าของกำแพงเมือง


แวนนารู้สึกว่าฝ่ามือเปียกชุ่ม บริเวณที่ถือด้ามทวนลื่นเล็กน้อย เขาแอบเช็ดเหงื่อกับเสื้อในจังหวะที่คนไม่ทันสังเกต


นายพรานที่ทำหน้าที่สังเกตการณ์พูดคำพูดเดิมซ้ำๆ “ใจเย็นๆ สูดหายใจลึกๆ” แวนนาทำตามไม่รู้กี่รอบแล้ว แต่ก็ยังไม่อาจควบคุมจังหวะหัวใจที่เต้นรัวได้ เขาอาศัยอยู่ดินแดนตะวันตกมาสิบกว่าปี สิ่งที่ได้ฟังมาเยอะที่สุดก็คือเรื่องราวความดุร้ายโหดเหี้ยมของสัตว์อสูร ตั้งแต่เข้าเดือนแห่งปีศาจเป็นต้นมา เขาเห็นกองนายพรานสังหารสัตว์อสูรที่ใต้กำแพงเมืองเป็นระยะๆ นั่นทำให้เขาคลายความหวาดกลัวสัตว์อสูรลงได้บ้าง ตอนแรกเขายังคิดว่าตัวเองผ่านสมรภูมิมามากแล้ว แต่วันนี้เมื่อได้เห็นสัตว์อสูรจำนวนมากขนาดนี้เป็นครั้งแรก เขาก็ยังคงรู้สึกแข้งขาอ่อน


เมื่อคิดว่าตัวเองได้รับเลือกจากเจ้าชายให้เป็นรองหัวหน้ากองทวน แวนนาก็พยายามทำท่าสุขุมเยือกเย็น ถือทวนเตรียมพร้อมเต็มที่


สัตว์ประหลาดพวกนั้นเคลื่อนตัวเข้ามาใกล้ทุกที จนกระทั่งเขาสามารถมองเห็นพวกมันได้ชัด ตัวที่พุ่งมาข้างหน้าสุดเป็นพันธุ์วัวป่า เขาสีดำมะเมื่อมสองข้างบนหัวมันใหญ่พอๆ กับแขนของเขา ขนบนสันหลังห่อหุ้มตัวมันไว้แน่นหนาราวกับเสื้อคลุม ตอนที่มันอยู่ห่างจากกำแพงเพียงสามสิบฟุตนั้น แวนนาราวกับรู้สึกได้ถึงแรงสั่นสะเทือนบนพื้นดิน เขาเลียริมฝีปากที่แห้งผาก รอคำสั่งแทงจากนายพราน


จากนั้นก็ตามมาด้วยเสียงดังสนั่น


สัตว์อสูรไม่ลดความเร็วลงแม้แต่น้อย แต่กลับพุ่งเข้าชนกำแพงเมืองตรงๆ กะโหลกของพวกมันพลันแหลกละเอียด เลือดสีดำกระเด็นเลอะเต็มกำแพง


แวนนายังไม่ทันถอนใจโล่งอก พันธุ์หมาป่าสองตัวที่ตามมาข้างหลังก็เหยียบหลังพันธุ์วัวป่าแล้วกระโจนเข้ามาทันที


“แทง!”


ทันทีที่เสียงตะโกนของนายพรานลอยเข้าหู แวนนาก็แทงทวนออกไปตามสัญชาตญาณ...แม้ว่าพันธุ์หมาป่าจะไม่ได้กระโจนมาทางเขาก็ตาม เห็นได้ชัดว่าการตั้งรับครั้งนี้ไม่ดีเหมือนตอนฝึกซ้อม ทวนบนกำแพงถูกแทงออกไปอย่างต่อเนื่อง เนื่องจากบางคนแทงออกไปตั้งแต่ตอนที่เห็นพันธุ์หมาป่ากระโจนขึ้นมา ในขณะที่บางคนได้ยินคำสั่งแล้วก็ยังมัวตะลึงงันตั้งสติไม่ได้


ผลคือ พันธุ์หมาป่าตัวหนึ่งล่าถอยไป ส่วนอีกตัวกระโดดผ่านช่องว่างของแนวทวนก่อนจะร่วงลงมาบนกำแพง


“รักษาตำแหน่ง!” นายพรานตะโกนเสียงดัง


แม้แวนนาอยากหันไปดูมากว่าสัตว์อสูรตัวนั้นจะจู่โจมไปทางไหน แต่คำเตือนที่ขวานเหล็กเคยย้ำอยู่หลายครั้งขณะฝึกก็ดังขึ้นมา เมื่อใดที่ก็ตามที่ถูกความเคลื่อนไหวด้านหลังดึงดูดความสนใจไป เมื่อนั้นด้านหน้าจะเป็นพื้นที่ที่อันตรายที่สุด เขาจ้องสัตว์อสูรกลุ่มต่อไปที่กำลังดาหน้าเข้ามาตาไม่กะพริบ มือกระชับทวนแน่น


ประสบการณ์ของกองนายพรานโชกโชนกว่ากองทวนอย่างเห็นได้ชัด


ตอนที่พันธุ์หมาป่ายังร่วงไม่ถึงพื้นนั้น ดาบโค้งของเหล่านายพรานก็ถูกชักออกจากฝักแล้ว ขวานเหล็กคล่องแคล่วว่องไวกว่าใคร เขาก้าวกระโดดเข้าไปประจันหน้ากับสัตว์อสูร แล้วเสือกด้ามปืนขึ้นไปกระแทกเอวสัตว์อสูรอย่างแรง ร่างของมันหมุนคว้างกลางอากาศไปหลายตลบ


สัตว์อสูรที่กลายพันธุ์มาแล้วร่างกายจะแข็งแกร่งและต้านทานการโจมตีได้ดีกว่าเดิมมาก เห็นได้ชัดว่าการโจมตีครั้งนี้ไม่ได้สร้างความเสียหายให้มันมากเท่าไร พอมันร่วงลงมาถึงพื้นก็พลิกตัวลุกขึ้นมาแยกเขี้ยวแหลมคมทันที


ทว่าปากกระบอกปืนของขวานเหล็กจ่ออยู่ที่หัวมันแล้ว


เสียงปืนดังขึ้น...


กะโหลกศีรษะของสัตว์อสูรกระเด็นไปไกล ลำตัวที่ขาดสมองไปก้าวถอยหลังไปสองสามก้าว ก่อนจะชักกระตุกแล้วทรุดลงกับพื้น


“สัตว์อสูรตัวนี้ตายแล้ว รักษาตำแหน่งของพวกเจ้าไว้!”


“อ๊าก...ท้องข้า...” มีคนร้องโหยหวน


แวนนาใช้หางตามองก็เห็นสมาชิกในกองคนหนึ่งกำลังนั่งพิงผนังกำแพง ใช้มือกุมท้องตัวเองแน่น มือทั้งสองชุ่มไปด้วยเลือด


“ไส้เขาไหลออกมา”


“พันธุ์หมาป่าตัวนั้นตวัดเล็บโดนเขาตอนที่กระโจนเข้ามา!”


“ช่วยข้าด้วย...”


“ให้ตายเถอะ ไปหยิบผ้ามาพันแผลเร็ว!”


สถานการณ์ชุลมุนวุ่นวายหนัก โชคดีที่สัตว์อสูรที่พุ่งมาใต้กำแพงระลอกใหม่ล้วนเป็นพันธุ์หมูป่า แม้จะเนื้อหนาหนังเหนียวอย่างไร แต่ในระยะใกล้ขนาดนี้็ ย่อมถูกพวกนายพรานระดมยิงหน้าไม้ใส่จนกลายเป็นเม่นไป


“ทุกคนอย่าเพิ่งตื่นตระหนก!” โรแลนด์ที่เพิ่งวิ่งมาถึงตอนนี้เพราะถูกไนติงเกลขวางไว้ตะโกนเสียงดัง “ลืมที่ฝึกไปหมดแล้วหรือ เวลามีคนบาดเจ็บต้องทำอย่างไร ปฏิบัติตามกฎ!”


คำพูดของเจ้าชายพลันดึงสติแวนนากลับมาได้ เขานึกถึงหน้าที่รับผิดชอบของตัวเอง ในฐานะที่เป็นรองหัวหน้ากองผู้ดูแลกำแพงส่วนนี้ เขาควรต้องปฏิบัติการช่วยเหลือในขณะที่มีผู้ได้รับบาดเจ็บ


เขาเรียกชื่อสหายสองคนในกอง “พวกเจ้าหามเขาไปที่หน่วยพยาบาล เร็วเข้า!”


เขาเดาจากประสบการณ์ในอดีตของตัวเองว่าคนคนนั้นไม่น่าจะรอดชีวิตได้ แต่เจ้าชายเคยบอกไว้ว่า จะทำหรือไม่ทำก็เรื่องหนึ่ง จะสำเร็จหรือไม่สำเร็จก็อีกเรื่องหนึ่ง ในฐานะสมาชิกกองพลเรือน เขาจะต้องปฏิบัติตามคำสั่งและระเบียบอย่างเคร่งครัด


หลังจากผู้บาดเจ็บถูกหามออกไปแล้ว บนกำแพงก็กลับสู่ความสงบเรียบร้อยในที่สุด สัตว์อสูรพวกนี้ดูเหมือนมีจำนวนมาก แต่ที่เป็นภัยคุกคามคนบนกำแพงจริงๆ กลับมีไม่กี่ตัว


กองนายพรานสังหารสัตว์อสูรที่เหลือทีละตัวๆ แวนนาเองก็ถอนใจโล่งอก สงครามครั้งนี้ใช้เวลาเพียงหนึ่งชั่วโมง แต่เขารู้สึกราวกับใช้เรี่ยวแรงไปหมดตัวแล้ว


ในเวลานี้เอง นายพรานที่ทำหน้าที่เตือนภัยบนหอสังเกตการณ์ก็ตะโกนเสียงดังอีกครั้ง “สวรรค์ นั่นมันตัวอะไร...”


แวนนาเองก็เห็นเป้าหมายแล้วเช่นกัน


แม้ว่ามันยังอยู่ห่างจากกำแพงเมืองมาก แต่แค่ดูจากเค้าโครงรูปร่างแล้ว เจ้าตัวนี้จะต้องเป็นสัตว์อสูรขนาดมหึมาแน่ๆ แวนนาสาบานได้ว่าต่อให้เอาวัวสิบตัวมารวมกัน ก็ยังเทียบไม่ได้กับสัตว์ประหลาดตรงหน้านี้เลย


มีเพียงขวานเหล็กผู้มากประสบการณ์เท่านั้นที่จำแนกศัตรูออกในทันที


เขาสูดหายใจ ไม่ต้องสงสัยเลย มันคือพันธุ์ผสมแน่นอน พวกเขาเดือดร้อนแล้ว


........................................


[Go To Next Chapter]( ./49.md)