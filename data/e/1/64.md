##บทที่ 64 สงสัยใคร่รู้
สามวันต่อมา ในสวนดอกไม้หลังปราสาท


“พี่อันนา...” นาน่าดึงแขนเสื้อของอันนา


“หืม” ฝ่ายหลังหันหน้าไป


“ท่านรู้สึกหรือไม่ว่าพี่ไนติงเกล...ดูแปลกไป”


“แปลกหรือ” อันนาอึ้งไปเล็กน้อย “เจ้าหมายถึงเสื้อผ้านางหรือ”


ไนติงเกลยืนอยู่ข้างโรแลนด์ เธอไม่ได้สวมชุดยาวลวดลายแปลกตาอย่างที่สวมประจำเหมือนเดิม ทว่าเป็นชุดประหลาดที่เจ้าชายคิดค้นขึ้นแบบเดียวกับเธอ


อันนาจำต้องยอมรับว่ารูปร่างสูงเพรียวของอีกฝ่ายทำให้เสื้อผ้าชุดนี้น่ามองขึ้นมากจริงๆ...เรียวขาได้สัดส่วน เอวคอดบาง ผมลอนยาวสลวย เมื่ออยู่ในชุดเสื้อคลุมกับหมวกปลายแหลม ไม่ว่าใครก็ต้องเลื่อนสายตามาจับจ้องเธอเป็นคนแรก


“ไม่ใช่เรื่องเสื้อผ้าเสียหน่อย” นาน่าบ่นพึมพำ


“ท่านไม่รู้สึกว่าน้ำเสียงที่นางพูดกับเจ้าชาย แล้วก็สายตาที่นางมองเจ้าชาย เปลี่ยนไปไม่เหมือนเดิมหรือ”


“อย่างนั้นหรือ”


“...” นาน่าเบะปาก “เอาเถอะ พี่อันนา ถึงตอนนั้นอย่าหาว่าข้าไม่เตือนแล้วกัน”


ประหลาดจริง อันนาส่ายหน้าไม่สนใจนาง แต่เบนความสนใจทั้งหมดไปที่แม่มดใหม่สองคน


แม่มดที่ชื่อไลต์นิ่งดูแล้วน่าจะอายุพอๆ กับนาน่า แต่แต่งตัวพิลึกไม่เหมือนคนทั่วไป อันนาลองนับคร่าวๆ ดู บนเสื้อคลุมเก่าๆ ราวกับผ้าขี้ริ้วของเธอปะกระเป๋าสิบสองใบเป็นอย่างต่ำ


ส่วนแม่มดเวนดี้นั้น เธอไม่ได้สวมชุดคลุมลายเหมือนอย่างที่ไนติงเกลเคยสวมเมื่อก่อน แต่เป็นชุดลำลองแบบผู้หญิงทั่วไป ทว่ามีบางส่วนที่อันนาสนใจเป็นพิเศษ หน้าอกของเธอช่าง...ใหญ่โตมโหฬารจริงๆ


“ในเมื่อพวกเจ้าทั้งคู่ก็ลงชื่อในสัญญาแล้ว เช่นนั้นพวกเรามาฝึกครั้งแรกกันเถอะ” โรแลนด์เคยมีประสบการณ์ฝึกแม่มดมาแล้วสองคน ตอนนี้จึงทำได้อย่างคล่องแคล่ว


“ไลต์นิ่ง เจ้าเริ่มก่อน”


“รับทราบ!” ไลต์นิ่งยกมือ เดินออกจากกระท่อม


ด้านนอกมีหิมะตกเบาๆ แต่ไม่มีลม สาวน้อยลอยตัวขึ้นกลางอากาศสบายๆ รอคำสั่งต่อไปของโรแลนด์


“ลองบินให้เร็วที่สุดซิ!” โรแลนด์เงยหน้าตะโกนบอกเธอ


“ฮะๆๆ คอยดูนะ” เธอชูนิ้วโป้ง ทำท่าเตรียมออกวิ่ง แล้วบินรอบปราสาทอย่างรวดเร็ว


โรแลนด์กะประมาณด้วยสายตา น่าจะเร็วประมาณหกสิบถึงแปดสิบกิโลเมตรต่อชั่วโมง


นี่เป็นการอ้างอิงจากประสบการณ์การขับรถขึ้นทางด่วนกลับบ้านเกิดทุกปีของเขา ลำพังแค่บินอย่างเดียว ความเร็วระดับนี้ยังไม่ถือว่าเร็วมาก ใกล้เคียงกับนกพิราบทั่วไป แต่ได้ยินว่าตอนเดินทางมาที่นี่เธอแบกไนติงเกลและเวนดี้มาด้วย เรื่องนี้ออกจะเหลือเชื่ออยู่มาก


การบินพร้อมน้ำหนักหนึ่งร้อยกิโลกรัมหมายความว่าอย่างไร ในสมองโรแลนด์ผุดภาพเครื่องบินแบกระเบิดหนึ่งร้อยกิโลกรัม...


ทว่าผลการทดลองขั้นต่อมาก็ดับความฝันอันสดใสของโรแลนด์


เมื่อแบกน้ำหนักเกินห้าสิบกิโลกรัม (ประมาณหนึ่งร้อยสิบปอนด์) ไลต์นิ่งก็บินต่ำลงมามาก


จากความสูงหนึ่งร้อยกว่าเมตรก่อนหน้านี้ลดลงเหลือเพียงประมาณสิบเมตร และเมื่อเธอรับน้ำหนักถึงหนึ่งร้อยกิโลกรัม เธอก็บินสูงจากพื้นได้เพียงสองเมตรเท่านั้น


นั่นหมายความว่า หากจะให้ไลต์นิ่งแปลงกายเป็นเครื่องบินทิ้งระเบิดจริงๆ แค่แบกห่อดินระเบิดไม่กี่กิโลกรัม เธอก็จะบินต่ำลงจนเข้าไปในระยะยิงหน้าไม้ของศัตรูแล้ว


แต่ว่าโรแลนด์ก็คิดถึงประโยชน์ด้านอื่นของสาวน้อยได้อย่างรวดเร็ว...ไม่ว่าจะเป็นการสอดแนมหรือการยิงต่อสู้ เธอก็เป็นตัวเลือกที่ยอดเยี่ยมมาก แผนสงครามที่กวนใจเขามาตลอดดูเหมือนจะพอเห็นแสงสว่างวันนี้เอง


ขณะที่เจ้าชายกำลังทดสอบพลังของไลต์นิ่ง เวนดี้ก็กำลังพิจารณาเขาเงียบๆ อยู่อีกด้าน


หลังจากที่ออกจากสำนักนางชีมา ตลอดระยะเวลาสิบห้าปีแห่งการเร่ร่อน เธอได้พบปะผู้คนมามากมาย มีทั้งชาวเมืองธรรมดา ชาวไร่ชาวนา ช่างฝีมือ ทหาร และขุนนาง พวกเขาทุกคนราวกับหลุดออกมาจากพิมพ์เดียวกัน


ก่อนหน้าที่จะรู้ว่าเธอเป็นแม่มดก็แสดงความรักความปรารถนา แต่หลังจากที่รู้ตัวตนที่แท้จริงของเธอ ความรักความปรารถนาเหล่านั้นก็พลันเปลี่ยนเป็นความหวาดกลัวและเกลียดชัง ขณะเดียวกันก็แฝงไปด้วยความต้องการชั่วๆ อันน่าสะอิดสะเอียน


เธอเคยคิดว่าชีวิตนี้เธอคงเป็นเพื่อนได้แต่กับแม่มดเท่านั้น คงเข้าใกล้ผู้ชายคนไหนไม่ได้อีก นี่คือเหตุผลที่ทำให้เธอคิดปฏิเสธไนติงเกล...ไม่ใช่เพราะไม่เชื่อใจอีกฝ่าย แต่เพราะความกลัวในใจยังไม่จางหาย


ทว่าโรแลนด์ วิมเบิลดันเปลี่ยนความคิดของเธอ


เขามองเธอด้วยสายตาที่ปกติมาก...ราวกับเคยเห็นแม่มดมาแล้วนับครั้งไม่ถ้วน


ครั้งแรกที่เจอโรแลนด์ในห้องไนติงเกล เธอยังคิดว่าอีกฝ่ายปกปิดสีหน้าได้เก่งมาก บางทีอาจเป็นเพราะมีไนติงเกลอยู่ด้วย ทว่าตลอดหลายวันมานี้ สีหน้าของเขาก็ยังคงปกติเหมือนเดิม


หรือว่าคนเป็นเจ้าชายจะมีสายตาแหลมคมกว่าชนชั้นสูงทั่วไป


แล้วไหนจะสัญญานั่นอีก ตอนแรกเวนดี้คิดว่าคงทำแค่พอเป็นพิธี แต่พอคลี่ออกมาดูก็เห็นข้างในระบุเงื่อนไขอย่างละเอียด ไม่เพียงแต่กำหนดหน้าที่ความรับผิดชอบของเธอเท่านั้น แต่ยังบอกสิทธิ์ที่เธอมีอย่างชัดเจน


เหลือเชื่อจริงๆ! แค่รับแม่มดเข้ามาเป็นบริวารแล้วไม่พรากอิสระไปจากเธอก็นับว่าเมตตามากแล้ว แต่นี่เขายังเขียนสิทธิ์ของเธอในสัญญาอีก


ตัวอย่างเช่นเงื่อนไขข้อ 2.1 (เวนดี้เพิ่งเคยเห็นการเขียนหนังสือแบบนี้เป็นครั้งแรก)


เธอสามารถใช้วันลาได้ ด้านล่างมีคำอธิบายว่า หมายความว่าเธอสามารถรับค่าจ้างได้โดยไม่ต้องทำงาน


ข้อถัดมา แม่มดควรปฏิบัติตามรายการทดลองที่ผู้ว่าจ้างกำหนด แต่หากแม่มดรู้สึกว่ารายการใดยากเกินไปหรือไม่เหมาะสม สามารถเสนอเงื่อนไขหรือขอปฏิเสธได้


แล้วยังมีอีกข้อ ผู้ว่าจ้างควรจัดหาและดูแลเรื่องความปลอดภัย ที่พักอาศัย อาหาร และค่าตอบแทนของแม่มด หากมีเงื่อนไขใดไม่เป็นไปตามที่กำหนด แม่มดสามารถเพิกถอนสัญญาได้


แม้เงื่อนไขพวกนี้จะดูพิลึกไปบ้าง แต่ก็อธิบายเนื้อความได้อย่างชัดเจน แม่มดที่ลงชื่อในสัญญาไม่ใช่ทรัพย์สินส่วนตัวของเจ้าชาย เธอยังมีสิทธิ์ที่เท่าเทียมกับความรับผิดชอบ


ในสัญญาฉบับนี้ เธอสัมผัสได้ถึงความจริงใจของอีกฝ่าย...หากทำแค่พอเป็นพิธี คงไม่จำเป็นต้องชี้แจงเงื่อนไขละเอียดขนาดนี้


พอคิดถึงตรงนี้ เวนดี้ก็เหลือบมองไนติงเกลโดยไม่ตั้งใจ เธอรู้ดีว่าอีกฝ่ายเคยผ่านอะไรมา และรู้ว่าเธอเกลียดชังชนชั้นสูงขนาดไหน


ทว่าเวลานี้ ยามที่ไนติงเกลพูดคุยกับโรแลนด์นั้น น้ำเสียงและสีหน้าของเธอให้ความรู้สึกที่แตกต่างออกไป...โดยที่ตัวเธอเองก็อาจยังไม่รู้ตัวด้วยซ้ำ


ไนติงเกลจากค่ายมาอยู่เมืองชายแดนเพียงลำพังเป็นเวลาแค่สองเดือน เพียงแค่สองเดือนเท่านั้น เธอก็เชื่อใจชายคนนี้อย่างหมดใจ


เธอถึงกับยอมตัดขาดกับสมาคมเพื่อกลับมาที่เมืองชายแดน แสดงว่าในใจเธอคิดว่า โรแลนด์ วิมเบิลดันน่าจะเป็นความหวังให้เหล่าแม่มดได้มากกว่าสมาคม


ด้านอาจารย์เองก็ใช้วิธีที่โหดร้ายเกินไป ผู้ก่อตั้งสมาคมคนนั้นคงลืมไปแล้วว่า กว่าแม่มดแต่ละคนจะรอดชีวิตมาจนถึงทุกวันนี้ได้ไม่ใช่เรื่องง่ายเลย


เวนดี้รู้ว่าตัวเองไม่อาจหันหลังกลับได้อีก ในเมื่อโชคชะตานำพาเธอมาที่นี่แล้ว แล้วทำไมเธอถึงจะไม่เชื่อการตัดสินใจของไนติงเกลอีกครั้งอย่างที่เคยทำมาแล้วนับครั้งไม่ถ้วนล่ะ...


“เวนดี้”


“เอ๋...” เวนดี้ได้สติ พบว่าไลต์นิ่งทดสอบพลังเสร็จแล้ว เวลานี้ทุกคนกำลังมองเธออยู่


เธอฉีกยิ้มเจื่อนๆ ก่อนจะเดินออกจากกระท่อมไป


ในเมื่อตัดสินใจแน่วแน่แล้ว เธอก็ไม่ควรยอมแพ้เด็กรุ่นหลัง จริงไหม


ทันใดนั้นเอง เสียงอู้ๆ ของแตรเขาสัตว์ก็ดังขึ้นจากทิศตะวันตกอีกครั้ง เสียงนั้นก้องสะท้อนอยู่ในหุบเขา ทำลายความเงียบสงบของเมืองเล็กๆ แห่งนี้


........................................


[Go To Next Chapter]( ./65.md)