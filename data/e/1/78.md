##บทที่ 78 เคียงข้าง
เวนดี้ลืมตาขึ้นมา ภาพที่ปรากฏแก่สายตาคือเพดานห้องแปลกตา คานไม้ที่มีใยแมงมุมเกาะอยู่ เพดานอิฐสีเทา ตลอดจนโคมระย้าที่ไม่เคยจุดให้สว่าง ภาพเบื้องหน้าเปลี่ยนจากความพร่ามัวเป็นแจ่มแจ้ง จนกระทั่งมองเห็นชัดเจนทุกรายละเอียด


ไม่ใช่เพดานถ้ำหินเย็นยะเยียบหรือกระโจมแคบๆ เธอคิด ใช่แล้ว เธอออกจากสมาคมมาได้ครึ่งเดือนแล้ว ไม่รู้ว่าอาจารย์จะนำพวกพี่น้องไปหาภูเขาศักดิ์สิทธิ์ได้อย่างราบรื่นหรือเปล่า


เธอสูดหายใจลึก แม้จะไม่เย็นสดชื่นเหมือนในถ้ำภูเขา แต่ความอบอุ่นในห้องนี้ก็ทำให้เธอรู้สึกสบายไม่แพ้กัน เธอถูกห่อหุ้มด้วยผ้าห่มกำมะหยี่นุ่มนิ่ม ใต้ตัวรองด้วยผ้าห่มหลายชั้น เวลาทิ้งตัวลงไปจะยวบลงเล็กน้อย ต่อให้ยืดตัวจนสุด นิ้วเท้าก็ไม่โผล่ออกมานอกผ้าห่ม


ความรู้สึกที่อยากนอนอ้อยอิ่งต่อทำให้เธอรู้สึกอะลายใจอยู่บ้าง มาอยู่ที่นี่ได้แค่ครึ่งเดือนเท่านั้น แต่เธอกลับรู้สึกสบายใจอย่างที่ไม่ได้สัมผัสมานาน


ที่ปราสาทแห่งนี้ ไม่ว่าเธอจะตื่นสายแค่ไหนก็ไม่มีใครว่า


อย่างเช่นตอนนี้ เวนดี้หันไปมองนอกหน้าต่าง ท้องฟ้าสีเทาอ่อนเริ่มจ้าตา ตอนนี้น่าจะเลยเวลาจิ้งจอก ( สิบโมง ) มาแล้ว


ตลอดระยะเวลาหลายปีที่เร่ร่อนมา เธอแทบไม่มีเวลาพักผ่อนอย่างเต็มที่เลย เธอจะสะดุ้งตื่นทุกครั้งที่ได้ยินเสียงความเคลื่อนไหวแม้เพียงเล็กน้อย


ฟ้ายังไม่ทันสว่างก็ต้องรีบเตรียมอาหารประจำวัน เวลาออกไปไหนก็ต้องคอยกังวลว่าจะถูกศาสนจักรเจอตัว ไม่มีใครรับประกันได้ว่าเธอจะมีชีวิตอยู่ถึงวันตื่นรู้ครั้งต่อไป


แม้กระทั่งตอนที่ซ่อนตัวอยู่ในเทือกเขาสิ้นวิถี เธอก็ต้องจมอยู่กับงานสารพัดอย่าง หากไม่ทำหน้าที่เป่าลมใส่อาหารและสมุนไพรแห้ง ตลอดจนเสื้อผ้าของพวกพี่น้องที่เปียกหิมะ ก็ต้องทำความสะอาดค่าย...


ใช่ว่าเวนดี้ไม่ยินดีทำเรื่องพวกนี้ เมื่อเห็นรอยยิ้มของทุกคน เธอเองก็มีความสุขไม่น้อยไปกว่าใคร แต่เธอพบว่าตัวเองก็ไม่สามารถปฏิเสธชีวิตที่สุขสบายอย่างในเวลานี้ได้เช่นกัน ซ้ำยังกลับจะติดใจขึ้นมาหน่อยๆ แล้วด้วย


ไม่ได้การแล้ว จะขี้เกียจอย่างนี้ต่อไปไม่ได้ เธอตบแก้มตัวเองแล้วพยายามลุกจากเตียง ตอนอยู่ที่สำนักนางชี หัวหน้าแม่ชีก็เตือนอยู่บ่อยๆ ว่าพระเจ้าจะไม่คุ้มครองคนขี้เกียจ


ประเดี๋ยวไปฝึกพลังลมที่สวนดอกไม้ด้านหลังแล้วกัน จะได้เป่าหิมะให้แห้งไปด้วยเลย เมื่อคิดถึงเงื่อนไขการฝึกของเจ้าชาย เวนดี้ก็อดหัวเราะออกมาไม่ได้ ช่างเป็นข้อเรียกร้องที่พิลึกพิลั่นอะไรอย่างนี้...


อย่างเช่น หลังจากที่เธอสาธิตพลังให้เขาดูแล้ว เขาก็ให้เธอพัดลมขึ้นไปด้านบนให้ไกลกว่าระยะสิบก้าว แต่ไม่มีแม่มดคนไหนส่งพลังได้ไกลขนาดนั้น


เมื่อเธอบอกว่าทำไม่ได้ เขาไม่เพียงไม่โกรธ แต่ยังผุดความคิดประหลาดขึ้นมาอีก


คือให้เธอขึ้นไปยืนบนม้านั่ง แล้วพัดลมขึ้นบนและลงล่างพร้อมกัน เวนดี้ลองดูแล้วปรากฏว่าทำได้ ผลการทดลองทำให้เจ้าชายพอใจมาก นอกจากจะให้เธอหมั่นฝึกวิธีนี้บ่อยๆ แล้ว ยังถามเธออีกว่าเป็นโรคกลัวความสูงหรือเปล่า


จริงอย่างที่ไนติงเกลว่าไว้ โรแลนด์ วิมเบิลดันเป็นคนที่เข้าใจยาก แต่เขาก็เป็นเจ้าชายที่ห่วงใยแม่มดจริงๆ


พอคิดถึงตรงนี้ เวนดี้ก็ถอนใจเบาๆ


เจ้าชายที่ไม่เกลียดแม่มดมีอยู่จริง อาจารย์ ท่านผิดแล้ว


เวนดี้ลองสวมชุดใหม่เอี่ยมอ่องดู รู้สึกแน่นๆ ที่หน้าอก...เธอชินกับเรื่องนี้แล้ว ในขณะที่เธอคิดจะหาเข็มกับด้ายมาแก้ชุดนัั้น เสียงเคาะประตูก็ดังขึ้นจากข้างนอก


“เข้ามาสิ”


คนที่ผลักประตูเข้ามาคือไนติงเกล เวนดี้แปลกใจเล็กน้อยก่อนจะยิ้มว่า “เจ้าชายยังไม่ตื่นบรรทมหรือ เจ้าถึงมีเวลามาที่นี่ได้”


“ท่านพูดเรื่องอะไรกัน ข้าไม่ได้ตัวติดกับเขาทั้งวันเสียหน่อย” ไนติงเกลชูตะกร้าในมือ “ข้าเอาอาหารมาให้ท่าน”


ปกติคนที่ยกอาหารเช้ามาให้เธอจะเป็นสาวใช้ ไนติงเกลจะมาหาเธอหลังจากที่เจ้าชายเข้านอนแล้วเท่านั้น นอกเหนือจากเวลานี้ เวลาอื่นๆ จะหาตัวไนติงเกลได้ยากมาก


เวนดี้ยิ้มในใจ เธอเพิ่งตื่นได้ไม่นานอีกฝ่ายก็ปรี่มาส่งอาหารแล้ว คงแอบเข้ามาดูหลายครั้งแล้วแน่นอน


“เจ้ามีเรื่องอะไรก็ว่ามาเถอะ” เธอรับตะกร้ามา หยิบขนมปังเนยแข็งมาใส่ปาก


“อืม...” ไนติงเกลเดินมานั่งลงข้างเตียง “วันนี้นาน่าจะผ่าน...วันนั้น”


เวนดี้เงียบไป แม้การถูกพลังตีกลับครั้งแรกจะไม่รุนแรงและยาวนานเหมือนวันบรรลุนิติภาวะ แต่ก็ยังไม่สามารถรับรองความปลอดภัยได้ ยิ่งอายุน้อย ความอดทนต่อความเจ็บปวดก็ยิ่งต่ำ


เธอวางตะกร้าไว้บนตู้ข้างหัวเตียง เดินไปตรงหน้าไนติงเกลแล้วตบบ่าอีกฝ่าย “เจ้าชายตรัสแล้วมิใช่หรือ ขอเพียงได้ปล่อยพลังทุกวัน ความทรมานก็จะลดลงไปมาก”


“แต่ว่านั่นเป็นเพียงการสันนิษฐาน”


“แต่มันก็ฟังดูมีเหตุผลทีเดียว” เวนดี้ปลอบ “อันนาก็ผ่านพ้นมาได้ด้วยวิธีนี้มิใช่หรือ ทั้งที่เป็นวันบรรลุนิติภาวะซึ่งทรมานที่สุด นางก็ยังไม่ได้รับความเจ็บปวดใดๆ เจ้าเองก็เห็นกับตานี่”


เธอหยุดไปเล็กน้อยก่อนจะถามต่อ “แล้วนาน่าเล่า”


“ตอนนี้อยู่ที่หน่วยพยาบาล” พอพูดถึงตรงนี้ไนติงเกลก็อดยิ้มไม่ได้ “ได้ยินว่าบารอนไพน์ บิดาของนางรับซื้อกระต่ายจำนวนมากมาจากพวกนายพราน ตอนนี้ส่งไปที่หน่วยพยาบาลหมดแล้ว เห็นว่าจะให้นาน่าฝึกพลังจนถึงพรุ่งนี้”


“มีบิดาเช่นนี้ช่างดีนัก” เวนดี้ถอนใจ “ข้าจำเรื่องในวัยเด็กของข้าไม่ได้แล้ว...แปลกจริง เหมือนกับความทรงจำข้าหายไปอย่างไรอย่างนั้น ไม่มีพ่อ ไม่มีแม่ พอจำความได้ก็อยู่ที่สำนักนางชีแล้ว”


“ดูเหมือนข้าจะโชคดีกว่าท่านหน่อย”


“อืม โชคดีกว่ามากเลยต่างหาก” เวนดี้นั่งพิงเธอ “เจ้ากำลังเครียดอยู่หรือ”


“...” ไนติงเกลเงียบไปสักครู่ จากนั้นจึงพยักหน้าเบาๆ


เวนดี้ย่อมรู้ว่าอีกฝ่ายเครียดเรื่องอะไร วันนี้ไม่เพียงแต่เป็นวันสำคัญของนาน่า แต่ยังเป็นจุดเปลี่ยนสำคัญที่จะเปลี่ยนชะตาชีวิตของแม่มดด้วย


หากนาน่าสามารถผ่านพ้นการทรมานครั้งนี้มาได้อย่างปลอดภัย นั่นก็หมายความว่าแม่มดสามารถหลุดพ้นจากอุ้งมือของปีศาจได้อย่างสิ้นเชิง


เมืองชายแดนก็จะกลายเป็น ‘ภูเขาศักดิ์สิทธิ์’ ที่แท้จริง...


สักวัน แม่มดทั้งหมดจะได้อยู่ร่วมกันที่นี่ แล้วใช้ชีวิตเหมือนคนปกติทั่้วไป ไม่ต้องเร่ร่อนหลบหนีการไล่ล่าจากศาสนจักรอีก


“กังวลไปก็ไม่มีประโยชน์ สู้พวกเราแอบอู้งานไปอยู่เป็นเพื่อนนาน่าสักวันดีกว่า”


“อู้...งานหรือ” ไนติงเกลเบิกตามองเวนดี้


“ถูกต้อง ก็ใครใช้ให้เจ้าเอาข่าวนี้มาบอกข้าแต่เช้าเล่า ข้าเลยเครียดไปด้วยเลย” เวนดี้พูดตรงๆ “ในเมื่อไม่มีอารมณ์จะฝึกแล้วก็ไปหานาน่าดีกว่า ในสัญญาก็เขียนนี่ว่าพวกเรามีวันลา”


“...”


หลังจากกินอาหารเย็นเสร็จแล้ว ทุกคนก็มารวมตัวกันในห้องของนาน่า...อันนา ไลต์นิ่ง ไนติงเกล เวนดี้ ทีก รวมทั้งโรแลนด์ด้วย เมื่อเห็นสภาพนี้ ใบหน้าของสาวน้อยก็เต็มไปด้วยความสับสน “เอ่อ...ข้าจะตายหรือไม่”


“ไม่แน่นอน!” ทุกคนส่ายหน้าพูดเป็นเสียงเดียว


“แค่ครั้งแรกเท่านั้น พลังตีกลับไม่รุนแรงหรอก” เวนดี้กุมมือขวาของนาน่า “รวบรวมสมาธิไว้ แล้วเจ้าจะผ่านพ้นมันไปได้”


“ถ้าเจ็บก็บีบมือพ่อนี่” ทีกเขย่ามือซ้ายของลูกสาว “ตอนอยู่ที่หน่วยพยาบาล เจ้าแข็งแกร่งขึ้นมากแล้ว พ่อภูมิใจในตัวเจ้ามาก”


สาวน้อยพยักหน้า เลื่อนสายตาผ่านกลุ่มคนไปหยุดที่อันนา


อันนาเดินเข้าไปจุมพิตหน้าผากเธอ “รอดชีวิตมาให้ได้ ตกลงไหม”


“...อืม”


........................................


[Go To Next Chapter]( ./79.md)