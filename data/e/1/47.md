##บทที่ 47 ตลาดและการหมุนเวียน
ตลอดหนึ่งสัปดาห์มานี้ เมืองชายแดนยังอยู่ในความสงบ


จากข้อมูลที่ได้จากไบรอันและขวานเหล็ก สัตว์อสูรจะค่อยๆ เพิ่มจำนวนและความแข็งแกร่งมากขึ้นตามเวลาที่ล่วงเลยตลอดช่วงเดือนแห่งปีศาจ โรแลนด์อาศัยจังหวะที่สถานการณ์การป้องกันเมืองยังไม่ตึงเครียดมากนี้ ส่งเรือสำเภาซึ่งบรรทุกแร่เต็มลำไปที่เมืองวิลโลว์อีกครั้ง


หลังจากที่นำเครื่องจักรไอน้ำตัวแรกไปใช้ที่เหมืองเนินเขาทิศเหนือแล้ว เขาก็สามารถลดจำนวนคนงานไปได้กว่าครึ่ง ในขณะที่ปริมาณการผลิตกลับเพิ่มขึ้นอย่างสม่ำเสมอ จนกระทั่งถึงระดับปกติเหมือนตอนก่อนเกิดเหตุเหมืองถล่ม เมื่อมีเครื่องจักรทำงานแทน ก็ประหยัดแรงงานคนไปได้มาก


ขณะเดียวกัน โรแลนด์ก็เริ่มก้าวแรกในการปฏิรูประบบการผลิตของเหมือง โดยการเปลี่ยนจากการจ่ายค่าจ้างที่ตายตัวมาเป็นค่าตอบแทนที่ปรับเปลี่ยนไปตามปริมาณการผลิต เขาให้บารอฟคำนวณปริมาณการผลิตเฉลี่ยต่อวันในช่วงหลายปีที่ผ่านมาแล้วใช้เป็นมาตรฐาน เมื่อปริมาณการผลิตเพิ่มขึ้นถึงระดับหนึ่งก็จะจ่ายค่าตอบแทนให้พวกคนงานจำนวนหนึ่ง นอกจากนี้ คนที่พบสายแร่อัญมณียังจะได้รับรางวัลพิเศษด้วย มาตรการนี้ช่วยกระตุ้นกำลังการผลิตของคนงานได้เป็นอย่างดี บรรยากาศในเหมืองจึงคึกคักมีชีวิตชีวาขึ้นมามาก


และเมื่อในมือมีแร่เหลือ โรแลนด์ก็ย่อมคิดจะทำอะไรสักอย่าง


นอกจากแผนการผลิตเครื่องจักรไอน้ำตัวที่สองแล้ว เขายังคิดสร้างเครื่องมือกลด้วย


สิ่งที่เรียกว่าเครื่องมือกลนี้มีประวัติศาสตร์อันยาวนาน พูดง่ายๆ ก็คือ มันคือเครื่องมือที่ใช้สร้างอุปกรณ์ชิ้นอื่นๆ ดังนั้น ทั่งตีเหล็กจึงอาจถือได้ว่าเป็นเครื่องมือกลรุ่นแรกสุด...ยึดงานด้วยมือ สร้างงานด้วยมือ


สร้างงานด้วยมือนั้นยังไม่ยาก แต่ยึดงานด้วยมือนั้นไม่สะดวกเอามากๆ ดังนั้นผู้คนจึงเพิ่มตัวยึดและร่องบนผิวทั่ง เพื่อใช้ในการจับยึดชิ้นงานที่ต้องการแปรรูป อย่างเช่นลำกล้องปืนคาบศิลาและปืนคาบชุดในยุคแรกๆ ก็ล้วนถูกตีจากทั่งที่มีร่องทั้งสิ้น


ต่อมา เมื่อการผลิตด้วยกำลังคนไม่สามารถตอบสนองความต้องการในการแปรรูปได้ เครื่องมือกลจึงถูกแบ่งออกเป็นหลายชนิด รูปแบบการใช้งานที่ไม่เหมือนกันก็มีวิธีจับยึดและอุปกรณ์แปรรูปที่ไม่เหมือนกัน เมื่อมนุษย์และจักรกลทำงานร่วมกัน ข้อบกพร่องที่เกิดจากการออกแรงไม่สม่ำเสมอในแต่ละครั้งก็ถูกกำจัดไป


โรแลนด์ตั้งใจจะสร้างเครื่องกัด


แม้เครื่องกัดจะทำงานได้หลายอย่าง แต่อย่างหลักๆ ที่เขาต้องการคือการกัดเฟือง ดังนั้นโครงสร้างของมันจึงไม่จำเป็นต้องซับซ้อนมาก แค่มีร่องเสียบสำหรับยึดจานเฟืองและมีดกัดเฟืองที่หมุนได้ก็พอ แน่นอนว่ามีดกัดที่ออกแบบมาเพื่อกัดเฟืองโดยเฉพาะสามารถผลิตออกมาอย่างง่ายดายได้ด้วยความช่วยเหลือของอันนา...หลังจากขัดปลายมีดให้เป็นทรงสี่เหลี่ยมคางหมูแล้วจึงเพิ่มอุณหภูมิมันจนร้อนแดง จากนั้นใช้เหล็กเส้นทำร่องบนนั้นแล้วนำไปชุบ เท่านี้ก็จะได้มีดกัดเฟืองแบบสั่งทำเองที่แข็งแรงคงทน


หลังจากแก้ไขปัญหาสำคัญแล้ว โรแลนด์ก็รีบเรียกคาร์เตอร์มา สั่งให้เขาไปจ้างช่างไม้สองคนมาสร้างฐานของเครื่องกัด ส่วนอันนาก็สร้างชิ้นส่วนโลหะอื่นๆ ในสวนหลังปราสาทต่อไป


เมื่อมีอันนา การแปรรูปโลหะก็กลายเป็นเรื่องง่ายราวกับปั้นดิน โดยเฉพาะอย่างยิ่งเมื่อเธอควบคุมการปล่อยหรือเก็บเปลวไฟได้อย่างคล่องแคล่วแล้ว ตอนนี้การทำชิ้นส่วนขนาดเล็กก็อาศัยมือของเธอนวดให้เป็นรูปทรงคร่าวๆ ทั้งสิ้น เมื่อเห็นอีกฝ่ายละลายก้อนเหล็กเป็นเหล็กเหลวๆ เหนียวๆ แล้วนวดไปมา โรแลนด์ก็ถึงกับอุทานไม่หยุด


ถ้าหากไม่มีแม่มด กว่าแผนการต่างๆ ในสมองเขาจะเป็นจริงได้ก็อาจต้องใช้เวลาเป็นสิบกว่าปี


สองวันต่อมา เครื่องกัดอย่างง่ายๆ เครื่องแรกก็ปรากฏโฉมขึ้นที่สวนด้านหลัง


ระหว่างนี้โรแลนด์ก็ไม่ได้อยู่ว่างๆ การวาดเฟืองถือได้ว่าเป็นอาชีพดั้งเดิมของเขา เขาออกแบบชุดเฟืองหนึ่งชุดเพื่อใช้ในการปรับความเร็วและสร้างความเสถียรให้เครื่องจักรไอน้ำ เวลานี้จานเฟืองผลิตออกมาเรียบร้อยแล้ว เครื่องกัดประกอบเสร็จเมื่อไรก็เริ่มขั้นตอนกัดเฟืองได้เลย


เฟืองไม่ใช่ของใหม่ บ่อเหมืองส่วนใหญ่ในยุคนี้ก็มีการใช้กว้านและเฟืองไม้ซึ่งใช้แรงสัตว์ดึงในการระบายน้ำแล้ว หัวหน้าอัศวินรู้สึกพึงพอใจก็คราวนี้...หลังจากทำงานให้เจ้าชายมาหลายที ในที่สุดครั้งนี้ก็เข้าใจเสียทีว่าอีกฝ่ายคิดจะทำอะไร


โรแลนด์ยังให้เขาไปพาช่างเหล็กสามคนและลูกศิษย์ของแต่ละคนมาเรียนวิธีใช้เครื่องกัดด้วย เขาไม่สามารถใช้เครื่องมือกลพวกนี้ได้ทุกวัน ดังนั้นจึงต้องสร้างผู้เชี่ยวชาญด้านนี้ขึ้นมาสักกลุ่ม


หลังจากทุกคนทำความเคารพอย่างนอบน้อมแล้ว โรแลนด์จึงเริ่มสาธิตวิธีการใช้เครื่องกัดกัดเฟือง


เขาไม่ถือที่จะต้องทำหน้าที่คนงานกิตติมศักดิ์ต่อหน้าทุกคน อันที่จริงในยุคนี้มีเจ้าชายทุกประเภท งานอดิเรกของแต่ละคนก็แตกต่างหลากหลาย กอปรกับก่อนหน้านี้ตัวเขาเองก็มีนิสัยทำอะไรไม่เหมือนคนทั่วไปอยู่แล้ว ดังนั้นเขาจึงสาธิตวิธีใช้เครื่องมือกลได้อย่างไม่รู้สึกกดดัน


หัวหน้าอัศวินช่วยเขาหยอดน้ำมันหมูร้อนๆ อยู่ข้างๆ...ในยุคนี้ยังไม่มีน้ำมันหล่อลื่น แม้การใช้น้ำมันหมูแทนจะสิ้นเปลืองไปบ้าง แต่ก็ยังดีกว่าไม่ใช้อะไรเลย น้ำมันหมูพวกนี้พอหยอดใส่มีดกัดแล้วก็ไหลลงชามกระเบื้องที่รองอยู่ด้านล่าง สามารถนำกลับมาใช้ได้อีก


โรแลนด์วาดรอยซี่บนจานเฟืองตามที่ออกแบบไว้ จากนั้นตั้งจานเฟืองขึ้นโดยยึดไว้กับโต๊ะงาน ดึงมีดกัดมาไว้บนจานเฟือง เล็งเส้นที่ขีดไว้แล้วเหยียบคันเหยียบ คันเหยียบจะทำให้ล้อไม้ขยับ แล้วส่งแรงผ่านสายพานไปยังเพลาที่จับยึดมีดกัดอีกที


จากนั้นเขาจึงดึงคันโยกมีดกัดลงเบาๆ มีดกัดที่กำลังหมุนก็ค่อยๆ เฉือนลงจานเฟืองอย่างช้าๆ ในมุมเก้าสิบองศา


เนื่องจากวัตถุดิบที่ใช้ผลิตจานเฟืองคือเหล็กหล่อ และมีดกัดคือเหล็กกล้าที่ชุบแล้ว ดังนั้นเวลากัดเฟืองจึงไม่เปลืองแรงมาก กลิ่นหอมของน้ำมันหมูตลบฟุ้งไปทั่วบริเวณ ทำให้ช่างเหล็กและพวกลูกศิษย์ที่ไม่ได้กินเนื้อมานานพากันน้ำลายสอ


หลังจากสาธิตเสร็จแล้วก็เป็นการลงนามในสัญญา ธุรกิจการค้าในเมืองชายแดนยังอยู่ในระดับเริ่มต้น ส่วนอุตสาหกรรมนั้นยิ่งไม่ต้องพูดถึง ไม่ว่าจะเป็นเครื่องจักรไอน้ำหรือเครื่องมือกล ก็ไม่สามารถดึงดูดให้ร้านค้าต่างๆ มารุมแย่งกันซื้อได้ทันทีที่ผลิตออกมา ในยุคนี้ คนจำนวนมากยังไม่ตระหนักถึงความหมายอันยิ่งใหญ่และคุณค่าเชิงพาณิชย์ของสิ่งเหล่านี้ ดังนั้นโรแลนด์จึงได้แต่เผยแพร่วิธีใช้เครื่องจักรไปก่อน


เขาระบุในสัญญาว่า โรงตีเหล็กที่ใช้เครื่องกัดจะต้องผลิตเฟืองอย่างต่ำหนึ่งชุดต่อสัปดาห์ หากต้องการอะไรเพิ่มก็ให้ทางปราสาทจัดหาให้ โดยจะได้รับค่าจ้างทำงานสิบเหรียญเงิน ขณะเดียวกัน พวกเขาก็ต้องจ่ายค่าใช้เครื่องจักรให้กับทางปราสาทสองเหรียญเงินต่อสัปดาห์ เพราะว่าเครื่องมือกลเหล่านี้ไม่ได้จัดไว้ให้ใช้เปล่าๆ แต่เป็นลักษณะของการให้เช่า


หลังจากเข้าเดือนแห่งปีศาจมาแล้ว กิจการของโรงตีเหล็กก็ซบเซาลงไปมาก เมื่อมีโอกาสที่จะทำเงิน ทั้งยังเป็นงานที่เจ้าชายมอบหมายให้กับมือ ทุกคนจึงเห็นด้วยกันถ้วนหน้า ขณะเดียวกันโรแลนด์ก็บอกพวกเขาว่า เขาเพิ่งผลิตเครื่องกัดเครื่องนี้เป็นเครื่องแรก หลังจากนี้จะทยอยผลิตออกมาอีกหลายๆ เครื่อง คนที่สนใจสามารถไปยื่นเรื่องขอใช้งานได้ที่สำนักงานเมือง


“ฝ่าบาท เหตุใดจึงไม่เขียนในสัญญาไปเลยว่าจะให้ค่าจ้างแปดเหรียญเงินพ่ะย่ะค่ะ” หลังจากพวกช่างเหล็กจากไปแล้ว คาร์เตอร์ก็ถามอย่างสงสัย


“แม้ตัวเลขสองชุดนี้จะมีค่าเท่ากัน แต่ความนัยของมันไม่เหมือนกัน” โรแลนด์อธิบาย “นี่คงเป็นสัญญาเช่าเชิงพาณิชย์ฉบับแรกของเมืองชายแดน ข้าต้องการสร้างมาตรฐานทางการค้าขึ้นมาสักอย่าง”


หัวหน้าอัศวินลูบหน้าผาก ดูเหมือนเจ้าชายจะเริ่มพูดเพ้อเจ้ออีกแล้ว แต่ว่าเขามีประสบการณ์มาก่อน ขอเพียงทำท่าตั้งอกตั้งใจฟังเข้าไว้ เจ้าชายก็จะอธิบายต่อไป


“วงจรประเสริฐจะเกิดขึ้นได้ก็ต่อเมื่อมีการเริ่มต้นที่ดี ตอนนี้มีข้าคนเดียวที่ต้องการซื้อเฟือง ดังนั้นข้าจึงให้เครื่องมือกลแก่พวกเขา ส่วนพวกเขาแค่ลงแรง ค่าตอบแทนที่พวกเขาจะได้ก็คือค่าจ้าง ต่อไปเมื่อคนอื่นๆ ก็เริ่มมีความต้องการด้านนี้เหมือนข้า พวกเขาก็จะเริ่มตระหนักว่า หากซื้อเครื่องมือกลมาผลิตเสียเอง พวกเขาจะได้เงินมากกว่าค่าจ้างมาก” โรแลนด์หยุดไปเล็กน้อย “เช่นนี้ ต่อไปเวลาเจอสิ่งใหม่ๆ พวกเขาก็อาจใช้วิธีรับจ้างผลิตแทนเพื่อลดความเสี่ยงไปก่อนได้ ข้าเองก็จะได้ค่าตอบแทนจากการให้เช่าด้วย และหลังจากที่ผู้คนได้สัมผัสสิ่งใหม่ๆ มาสักระยะแล้ว ทีนี้ก็ขึ้นอยู่กับความต้องการของตลาดแล้ว นี่ก็คือวงจรประเสริฐอย่างหนึ่ง”


........................................


[Go To Next Chapter]( ./48.md)