##บทที่ 58 หลบหนี
ไม่รู้ว่าเวลาผ่านไปนานเท่าไร ตอนที่ไนติงเกลฟื้นขึ้นมาอีกทีนั้น เธอพบว่ามือตัวเองถูกมัดไพล่ไว้กับเสาไม้ต้นหนึ่ง เอวและขาทั้งสองก็ถูกเชือกมัดไว้อย่างแน่นหนา เธอลองขยับตัวดูจึงพบว่าร่างกายกับเสาไม้แนบกันสนิท ไม่สามารถขยับเขยื้อนได้เลย


เธอพยายามเรียกพลังวิเศษ แต่ความรู้สึกที่คุ้นเคยกลับไม่ปรากฏขึ้นมา...ราวกับเธอถูกตัดขาดจากพลังวิเศษไปแล้ว ไนติงเกลก้มลงดูจึงเห็นหินทรงปริซึมโปร่งใสชิ้นหนึ่งแขวนอยู่ที่คอตัวเอง


“ฟื้นแล้วหรือ” ฮัคคาลาเดินมาหาเธอ “พิษสะกดวิญญาณของข้าให้ความรู้สึกอย่างไรบ้างเล่า บอกตามตรง ข้าตั้งความหวังกับเจ้าไว้สูงมาก ไนติงเกล แต่เจ้าทำข้าผิดหวังเหลือเกิน”


“...” ไนติงเกลสูดหายใจลึก “ท่านแอบเก็บพันธนาการอาญาสิทธิ์ไว้หรือนี่ ฮัคคาลา ท่านรู้ตัวหรือไม่ว่ากำลังทำอะไร”


พันธนาการที่ศาสนจักรใช้กำราบแม่มดกลับถูกอาจารย์ของพวกเธอนำมาใช้กำราบพวกเดียวกัน! แต่ที่น่าโมโหกว่าก็คือ บรรดาแม่มดที่มุงดูอยู่รอบด้านกลับไม่รู้สึกว่ามันไม่เหมาะสมสักนิด


ให้ตายเถอะ ไนติงเกลตะโกนอยู่ในใจ พวกเจ้าไม่รู้ตัวเลยหรือว่าตัวเองกำลังจะกลายเป็นเหมือนคนที่แม่มดเกลียดที่สุดพวกนั้น!


“ก็แค่อุปกรณ์อย่างหนึ่งเท่านั้น บางครั้งก็ต้องนำมาใช้ลงโทษเด็กที่สอนไม่รู้จักจำ” ฮัคคาลาพูดอย่างไม่ใส่ใจ


“และเจ้า ไนติงเกล ก็คือคนที่ต้องถูกลงโทษคนนั้น หรือว่า...ข้าควรจะเรียกเจ้าว่าเวโรนิกาดี หญิงสาวผู้เกิดในตระกูลสูงศักดิ์ แต่กลับกลายมาเป็นแม่มด ทว่าก็ยังอยากยกระดับฐานะทางสังคมของตัวเองจนถึงทุกวันนี้”


“ข้าไม่เข้าใจว่าท่านกำลังพูดเรื่องอะไร”


“เจ้าทำให้ข้าผิดหวังจริงๆ ตอนที่เวนดี้ช่วยเจ้าออกมาจากเงื้อมมือขุนนางพวกนั้น ข้ายังคิดว่าเจ้าจะมั่นคงต่อสมาคมของพวกเรา แล้วดูซิว่าตอนนี้เจ้าทำอะไรลงไป ในขณะที่ทุกคนใกล้จะพบภูเขาศักดิ์สิทธิ์เต็มที เจ้ากลับจะทำลายโอกาสดีๆ นี้ให้พินาศย่อยยับ!” ฮัคคาลาส่ายหน้าพลางหัวเราะขึ้นจมูก


“พาพวกพี่น้องไปพึ่งพาเจ้าชายหรือ หากไม่ใช่เพราะเจ้าถูกคนเลี้ยงมานานจนนิสัยขี้ข้าหยั่งรากลึก ทำให้ต้องหาเจ้านายมานำทางชีวิตแล้วล่ะก็ นั่นก็คงเพราะเจ้า...กำลังคิดจะขายพวกนางให้กับชนชั้นสูงเพื่อแลกกับฐานะเดิมของเจ้า!”


“ที่ข้าทำไปทั้งหมดก็เพื่อพี่น้องในสมาคมทั้งนั้น” ไนติงเกลสะกดกลั้นอารมณ์เดือดดาล เวลานี้การเอ็ดตะโรโวยวายไม่ช่วยทำให้อะไรดีขึ้น


“ข้าแค่ไม่อยากให้พวกนางต้องทนทรมานในวันตื่นรู้ หรือต้องใช้ชีวิตด้วยความกังวลเรื่องความเป็นอยู่อีก ข้าไม่ได้เจตนาจะขัดขวางแผนของท่าน แต่พวกนางควรมีสิทธิ์ในการเลือกวิถีชีวิตตัวเองได้อย่างอิสระ เมืองชายแดนกำลังจะพลิกโฉมหน้าใหม่ แบบร่างเครื่องจักรไอน้ำที่ข้านำมาก็เป็นเครื่องยืนยันได้ มันสามารถขยับเองได้ ซ้ำยังมีเรี่ยวแรงมหาศาล หากมีเครื่องจักรชนิดนี้ก็จะสามารถตักน้ำจากลำธารได้โดยตรง ทุกคนจะได้ไม่ต้องทนลำบากกันทุกวันเช่นนี้”


ฮัคคาลาหัวเราะอย่างเย็นชา “เจ้าหมายถึงสิ่งนี้น่ะหรือ” เธอหมุนตัว หยิบกระดาษหนังแกะจากมือแม่มดข้างหลังมาโบกหน้าไนติงเกล


“แม้ข้าจะไม่เข้าใจว่ากระดาษใบนี้วาดอะไรไว้ แต่ว่าของที่ประกอบจากเศษเหล็กเย็นๆ จะสามารถเคลื่อนไหวเองได้เหมือนสิ่งมีชีวิตน่ะหรือ เจ้าเห็นพวกเราเป็นเด็กสามขวบหรืออย่างไร!”


เธอเดินไปที่หน้ากระถางไฟ แล้วโยนกระดาษลงไปในถ่านไม้ที่กำลังลุกไหม้


“ไม่!” ไนติงเกลตะโกนอย่างไร้ประโยชน์ มองดูกระดาษร่างแบบแปรสภาพเป็นขี้เถ้าในกระถางไฟไปต่อหน้าต่อตา


“ความอดทนข้าหมดลงแล้ว ตอนนี้ข้าจะให้โอกาสเจ้าครั้งสุดท้าย” ฮัคคาลาดึงแท่งเหล็กคมออกมาจากกระถางไฟ ส่วนหน้าของมันถูกเผาจนกลายเป็นสีแดง


“หากเจ้ายอมรับผิดต่อพี่น้องทั้งหมดในสมาคม ยอมรับว่าเจ้าลุ่มหลงไปกับการมอมเมาของชนชั้นสูง ข้าก็จะไว้ชีวิตเจ้าสักครั้ง แต่อย่างไรเสียก็ยังละเว้นโทษโบยไม่ได้ เพราะเจ้ายังมีความผิดโทษฐานเชื่อศัตรูง่ายอยู่ แต่หากเจ้ายังดื้อรั้นไม่สำนึกผิดอีกล่ะก็ ข้าก็จำต้องใช้เหล็กแท่งนี้แทงทะลุหัวใจเจ้า แล้วตรึงศพเจ้าไว้กับเสาเพื่อเป็นอนุสรณ์เตือนใจทุกคน”


เธอพูดเน้นทีละคำ “อย่าหันหลังให้กับความเมตตาครั้งสุดท้ายของข้า บอกการตัดสินใจของเจ้ามา”


ไนติงเกลมองแท่งเหล็กที่ขยับเข้ามาใกล้เธอทุกขณะ รู้สึกได้ถึงไอร้อนที่ส่งออกมาจากปลายเหล็กแหลม หากเป็นเธอผู้อ่อนแอในอดีตคงจะก้มหัวยอมรับผิดไปนานแล้ว ทว่าเธอบอกลาอดีตไปแล้ว เธอไม่ใช่สาวน้อยขี้ขลาดคนนั้นอีกต่อไป เธอคือไนติงเกล แม่มดผู้แข็งแกร่ง ความตายก็ไม่อาจทำให้เธอยอมศิโรราบได้


เธอหลับตา รอเวลาสุดท้ายที่กำลังจะมาถึง ไม่รู้เพราะอะไร ภาพของโรแลนด์จึงผุดขึ้นมาในสมองของเธอ


“ช้าก่อน!” ใครบางคนตะโกนขึ้นมา เธออึ้งไปเล็กน้อย พอลืมตาขึ้นก็เห็นเวนดี้เดินออกมาจากฝูงชนแล้วพูดกับฮัคคาลาว่า


“ท่านอาจารย์ ท่านดูแถบผ้าขาวบนแขนท่านเถิด พวกเราผ่านการสูญเสียมามากพอแล้ว ท่านยังจะเพิ่มอีกแถบหรือ”


“ทำไม หรือแม้แต่เจ้าก็ถูกนางหลอกไปด้วย ตื่นเสีย เวนดี้ เรื่องพวกนั้นเป็นเพียงคำลวงเท่านั้น!”


“ข้าไม่รู้” เวนดี้ส่ายหน้า “ข้าเองก็ไม่ได้คิดจะไปเมืองชายแดนกับนาง แต่ข้าคิดว่านางพูดถูกอยู่เรื่องหนึ่ง พวกพี่น้องควรมีสิทธิ์เลือกวิถีชีวิตตัวเองได้อย่างอิสระ”


จากนั้นเธอก็หันไปถามเสียงดังว่า “มีใครอยากไปกับนางหรือไม่”


ไม่มีใครตอบแม้แต่คนเดียว ความเงียบงันเข้าปกคลุมไปทั่วบริเวณ


“เช่นนั้นปล่อยนางไปคนเดียวก็พอแล้ว” เวนดี้พูด “นางไม่ได้ทำเรื่องร้ายแรงต่อสมาคม ข้าไม่อาจทนดูท่านสังหารนางได้”


ไนติงเกลเพิ่งจะเข้าใจความคิดของเวนดี้ตอนนี้เอง เธออดเศร้าใจไม่ได้ แม้แต่เวนดี้ก็ยังไม่เชื่อเธอ มิน่าล่ะ เวนดี้ถึงได้ไม่ยอมรับปากตอนที่เธอขอให้ช่วยเกลี่ยกล่อมพี่น้องคนอื่นๆ แต่ว่าเธอก็ยังคงเป็นแม่มดผู้มีจิตใจดีและเปี่ยมไปด้วยความเมตตาต่อทุกคน แม้จะไม่เห็นด้วยกับความคิดของเธอ แต่เธอก็ยังยื่นมือเข้าช่วยเหลือ


ทันทีที่เวนดี้พูดจบ ก็มีเสียงกระซิบกระซาบดังขึ้นจากกลุ่มคน จากนั้นก็มีแม่มดสองสามคนพูดออกมาอย่างกล้าหาญ


“ถูกต้อง ในเมื่อนางอยากกลับไปใช้ชีวิตในโลกนั้น ก็ปล่อยนางไปเถิด”


“ศาสนจักรและโรคร้ายพรากชีวิตพี่น้องพวกเราไปมากพอแล้ว ท่านอาจารย์ ได้โปรดใคร่ครวญด้วย”


“หุบปากให้หมด!” ฮัคคาลาตวาดอย่างเดือดดาล “จะให้ข้าปล่อยนางไปเช่นนี้น่ะหรือ แล้วถ้าต่อไปมีไนติงเกลคนที่สอง คนที่สามตามมาจะทำอย่างไร หากนางเอาที่อยู่ของพวกเราไปขายให้ศาสนจักร พวกเราก็หนีไปไหนไม่ได้แล้ว!”


พอพูดจบ เธอก็แทงเหล็กในมือออกไปอย่างแรง ทว่าเวนดี้ไวกว่า ชิงเรียกลมมาพัดฮัคคาลาออกไปก่อน


จากนั้นเธอก็โยนเหรียญขึ้นแล้วโบกมือ กระแสลมอันเร่งรีบพลันห่อหุ้มเหรียญนั้น ก่อนจะพุ่งไปทางไนติงเกล เมื่อมันพัดเข้าไปใกล้ไนติงเกลแล้วก็มลายหายไป ทว่าเหรียญยังคงพุ่งต่อไปตามแรงเฉื่อย กระแทกเข้ากับหินอาญาสิทธิ์ที่คอเธออย่างแม่นยำ


หินปริซึมโปร่งใสแวววาวแตกลงพร้อมกับเสียงที่ดังขึ้น


“นางคนทรยศ!” ฮัคคาลาลุกขึ้นมาจากพื้นกรีดร้องลั่น เธอยื่นมือซ้ายและขวาไปทางไนติงเกลและเวนดี้คนละข้าง งูสองตัวพลันปรากฏขึ้นกลางอากาศ ตัวหนึ่งอ้าปากกว้าง ตรงเขาไปกัดหลังมือเวนดี้อย่างแรง ส่วนอีกตัวพุ่งไปเจอเพียงความว่างเปล่า


เชือกไหลร่วงลงพื้น ยังคงสภาพเป็นกองเหมือนตอนที่มัด ทว่าไนติงเกลหายตัวไปอย่างไร้ร่องรอย


เพียงคิดถึงพลังของฝ่ายตรงข้าม ฮัคคาลาก็เสียวสันหลังวาบ เธอเรียกพลังทั้งหมดที่มีทันที งูเวทมนตร์ตัววาววับหลากสีสันกรูกันออกมาจากอกเธอแล้วก่อตัวขึ้นเป็นกำแพงงู ในขณะที่ตัวเธอก้าวถอยหลังไปอย่างรีบร้อน...


ทว่าไนติงเกลเร็วกว่า


อีกก้าวเดียว...อีกเพียงก้าวเดียวเท่านั้น ตอนนี้ไนติงเกลอยู่ด้านหลังฮัคคาลาแล้ว เธอผลักมือทั้งสองออกไปข้างหน้า แท่งเหล็กที่น่าจะแทงเข้าหัวใจเธอก็กลับแทงทะลุร่างของฮัคคาลาแทน


........................................


**หมายเหตุ ปรับแก้ชื่อตัวละครตั้งแต่บทที่ 42 ดังนี้
ตะปู เปลี่ยนเป็น เนล
หัวเหล็ก เปลี่ยนเป็น เฮด


[Go To Next Chapter]( ./59.md)