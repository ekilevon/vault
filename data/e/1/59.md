##บทที่ 59 นักผจญภัย
“ท่านอาจารย์!” เมื่อเห็นฮัคคาลาล้มลง บรรดาแม่มดก็กรูเข้าไปด้วยความตื่นตระหนก


“นางตัวดี! แค่กๆๆ...” เธอกุมบาดแผล รู้สึกเหมือนร่างกายท่อนล่างสูญเสียประสาทสัมผัสไป “เร็วสิ รีบตามไปฆ่านางทรยศพวกนั้น!”


แต่เวลานี้ ไนติงเกลลากเวนดี้หนีเข้าไปในหมอกมายาแล้ว


พอออกมาถึงทางแยก เธอเห็นแขนของเวนดี้ที่หมดสติเปลี่ยนเป็นสีคล้ำ พิษร้ายกำลังแผ่กระจาย ไม่มีเวลาลังเลแล้ว เธอกัดฟัน ถลกแขนเสื้ออีกฝ่ายขึ้น ใช้ผ้ารัดแขนด้านบน จากนั้่นจึงชักกริชจากใต้รองเท้าออกมาแล้วเฉือนแขนอีกฝ่าย


เธอใช้เวลาประมาณเจ็ดถึงแปดนาทีในการตัดแขนเวนดี้ทั้งท่อน เสร็จแล้วจึงถอดชุดคลุมมาห่ออย่างดี แล้วดึงสายรัดสองเส้นมามัดไว้ที่หลัง ขอเพียงรักษาชีวิตไว้จนถึงเมืองชายแดนได้ นาน่าก็จะทำให้แขนขาดข้างนี้กลับไปเป็นเหมือนเดิมได้แน่นอน


แต่ว่า...จะรักษาชีวิตไว้ได้จริงๆ หรือ


เธอเพียงคนเดียวยังใช้เวลาถึงสามวันในการเดินทางมาที่นี่ ยิ่งตอนนี้มีคนอยู่บนหลังด้วยมีแต่จะยิ่งช้า หากเร่งฝีเท้าเกินไปแล้วลื่นหล่นลงไปจากทางเดินเล็กๆ เธอก็ไม่มั่นใจว่าจะปีนขึ้นมาได้อีก


แขนของเวนดี้ยังมีเลือดซึมออกมาไม่หยุด ขืนยังเป็นแบบนี้ต่อไปเธอคงทนได้ไม่ถึงสามวัน แต่ไนติงเกลไม่มีทางเลือก เธอไม่มีวันทอดทิ้งเวนดี้เด็ดขาด...ในเมื่ออีกฝ่ายบาดเจ็บก็เพราะเธอ


“ต้องการความช่วยเหลือไหม”


เมื่อได้ยินเสียงนั้นดังขึ้นอย่างกะทันหัน ไนติงเกลแทบจะร่ายหมอกมายาในเวลาเดียวกัน ตั้งท่าเตรียมป้องกันเต็มที่


ทว่าเบื้องหน้าเธอไม่มีใคร


“ใจเย็นๆ ก่อน ข้าไม่ได้อยากสู้กับท่าน”


ไนติงเกลเงยหน้าขึ้น เห็นอีกฝ่ายกำลังลอยอยู่กลางอากาศ “เจ้าเป็นใคร”


“ข้าชื่อไลต์นิ่ง เพิ่งเข้าสมาคมได้ไม่นาน แต่เวลาปกติชอบออกไปเที่ยวเล่นข้างนอกมากกว่า ท่านจะไม่รู้จักข้าก็ไม่แปลก” เธอพยายามยิ้มอย่างผ่อนคลาย “แต่ข้ารู้จักท่าน ไนติเกลผู้โด่งดัง นักฆ่าในเงามืด”


“ฮัคคาลาส่งเจ้ามาหรือ”


“ไม่ๆ อย่าเข้าใจข้าผิดสิ” ไลต์นิ่งค่อยๆ หย่อนตัวลงมาจนเท้าข้างหนึ่งแตะพื้น “ข้าอยากไปกับท่าน”


ไนติงเกลสงสัยว่าตัวเองหูฝาดไปหรือไม่ “อะไรนะ”


“ก็อย่างที่ท่านบอกอย่างไรเล่า พวกเราควรมีสิทธิ์ในการเลือกวิถีชีวิตตัวเองอย่างอิสระ” เธอหยุดไปเล็กน้อย “แล้วข้าก็เลือกที่จะไปกับท่าน ก็แค่นั้น”


“เพราะ...เหตุใด” ไนติงเกลไม่เหลือความหวังใดๆ กับสมาคมอีกแล้ว แม้แต่เวนดี้ยังไม่เชื่อทุกอย่างที่เธอเล่า ทว่าเด็กสาวตรงหน้านี้...


เธอยังเป็นเด็กอยู่จริงๆ อายุคงประมาณสิบสี่สิบห้าพอๆ กับนาน่า เธอไว้ผมสั้นสีทองดูเบาสบาย ใบหน้ากระตือรือร้น น้ำเสียงเต็มไปด้วยความมั่นใจเกินอายุ เธอไม่ได้สวมชุดคลุมยาวที่ีทางสมาคมแจก แต่สวมเสื้อแขนยาวกางเกงขายาวรัดรูปทะมัดทะแมง ด้านนอกเป็นเสื้อคลุมหนังตัวสั้นซึ่งเต็มไปด้วยกระเป๋าและรอยปะ เก่าจนเดาอายุไม่ออก ไหนจะเข็มขัดหนาซึ่งไม่รู้ว่าไปเก็บมาจากไหนอีกสองเส้น ดูเผินๆ คล้ายการแต่งตัวของเด็กผู้ชายมาก


“เพราะสิ่งที่ท่านพูดมาอย่างไรเล่า เครื่องจักรสีดำพ่นไอสีขาวเสียงดังฟืดฟาด ผงสีเทาที่พอเติมน้ำแล้วจะกลายเป็นหิน แล้วก็ยังมีผงหิมะที่ส่งเสียงดังสนั่นเหมือนฟ้าผ่าด้วย ข้าอยากเห็นเหลือเกิน” เธอเงยหน้า


“ข้าตั้งใจจะเป็นนักผจญภัย ย่อมต้องอยากไปที่สนุกๆ อยู่แล้ว”


นี่มันเหตุผลอะไรกัน...ไนติงเกลอึ้ง ฟังดูพิลึกมาก แต่จิตสำนึกเธอกลับบอกว่าอีกฝ่ายไม่ได้โกหก


“ข้าไม่เข้าใจ...ในเมื่อเจ้าอยากเป็นนักเสี่ยงภัย แล้วเจ้ามาเข้าสมาคมทำไม”


“ไม่ใช่นักเสี่ยงภัย นักผจญภัยต่างหาก!” ไลต์นิ่งแก้


“ข้าไม่เหมือนพวกที่ทำงานหวังเงินพวกนั้น นักเสี่ยงภัยน่ะ อันที่จริงก็แค่หมาไนที่รับงานสกปรกทุกอย่าง แต่ว่านักผจญภัยจะทำแต่ละอย่างก็เพราะรู้สึกสนใจเท่านั้น! ส่วนเรื่องที่ว่าทำไมข้าถึงมาเข้าสมาคมน่ะหรือ...”


เธอพูดอย่างเต็มปากเต็มคำ “ก็เพราะการตามหาภูเขาศักดิ์สิทธิ์ก็เป็นการผจญภัยที่ยิ่งใหญ่เหมือนกันนี่นา แต่เสียดายที่ฮัคคาลาไม่รู้จักหัวใจของการผจญภัย นางหลงอยู่แต่ในคัมภีร์โบราณนั่น เจอของอะไรตามทางก็เอามาโยงกับเนื้อหาในคัมภีร์ทุกอย่าง ประตูหินที่ผุดมาจากใต้ดินอะไรนั่นก็แค่เสาหินสองต้นที่ถูกลมกัดเซาะเท่านั้น หากนางยังหาภูเขาศักดิ์สิทธิ์ด้วยวิธีนี้ต่อไป ชาตินี้ก็ไม่มีวันเจอ นักผจญภัยน่ะ จะต้องบันทึกทุกอย่างที่เห็นอย่างเป็นกลาง การพึ่งตำราไม่ใช่สิ่งที่นักผจญภัยควรทำ นี่คือสิ่งท่านพ่อข้าย้ำนักหนา!”


แม้อยากจะถามมากว่าพ่อของเธอเป็นใคร ถึงได้เลี้ยงดูลูกสาวให้มีความคิดประหลาดขนาดนี้ได้ แต่ไนติงเกลรู้ว่าตอนนี้ไม่ใช่เวลาซักประวัติ ชีวิตของเวนดี้กำลังตกอยู่ในอันตราย ในเมื่ออีกฝ่ายไม่ได้มีเจตนาร้าย การมีเพื่อนร่วมทางเพิ่มมาอีกคนก็เป็นเรื่องไม่เลวเลย


“พลังของเจ้าคือบินใช่หรือไม่”


“อื้อ” ไลต์นิ่งพยักหน้า “ต่อให้ต้องแบกพวกท่านอีกสองคน ข้าก็ยังบินได้เร็วราวกับลมพัด”


“เช่นนั้นรบกวนเจ้าด้วย” ไนติงเกลมัดเวนดี้ไว้ด้านหลังอย่างคล่องแคล่ว จากนั้นจึงปีนขึ้นหลังไลต์นิ่ง แล้วกอดรอบหน้าอกอีกฝ่าย


“เอ่อ...หนักจริงๆ” ไลต์นิ่งกัดฟันลอยตัวขึ้นอย่างช้าๆ “ข้าคิดว่า น่าจะ บางที อาจจะบินไม่ได้เร็วเหมือนลมพัดแล้วล่ะ”


...


พวกเธอสองคนผลัดกันเดินทางแบบนี้ไปเรื่อยๆ เมื่อไรที่ไลต์นิ่งหมดแรง ไนติงเกลจะพาเธอเข้าหมอกมายา พอเธอหายเหนื่อยแล้ว ไนติงเกลก็จะกระโดดขึ้นหลังเธอ ให้เธอพาบินไป


มีเพียงเวลาที่พักเหนื่อยกันทั้งคู่เท่านั้น ไนติเกลถึงได้ลองเลียบเคียงถามคำถามทั่วไปๆ กับเธอ...อย่างเช่นเรื่องพ่อของเธอ ครอบครัวของเธอ


ไลต์นิ่งบอกว่าพ่อของเธอเป็นนักผจญภัยที่ยิ่งใหญ่ที่สุดในโลก รอยเท้าของเขากระจายไปทั่วมหาสมุทร เขามีกองเรือเดินสมุทรเป็นของตัวเอง พวกกะลาสีเรียกเขาอย่างสนิทสนมว่าธันเดอร์ ส่วนแม่ของเธอเสียชีวิตไปตั้งแต่เธอยังเด็ก ดังนั้นเธอจึงไม่มีความทรงจำเกี่ยวกับแม่มากนัก


ระหว่างการเดินเรือท่ามกลางมรสุมใหญ่ครั้งหนึ่ง เรือของพวกเขาชนหินโสโครกแล้วพลิกจม เธอถูกกระแสน้ำพัดไปที่เกาะเล็กๆ แห่งหนึ่ง แล้วขาดการติดต่อกับพ่อไปตั้งแต่นั้น บนเกาะเล็กๆ แห่งนั้น ไลต์นิ่งอาศัยความสามารถและความรู้ที่พ่อสอนเอาตัวรอดมาได้เกือบสองเดือน และตื่นรู้ขึ้นมาเป็นแม่มดในฤดูหนาว


จากนั้นเธอก็มุ่งหน้าไปทางตะวันตก บินผ่านช่องแคบมาจนถึงดินแดนทางใต้ของเกรย์คาสเซิล และไปๆ มาๆ ก็เข้ามาอยู่ในสมาคมในที่สุด เธอคิดว่าตราบใดที่เธอยังคงออกผจญภัย สักวันหนึ่ง เธอจะต้องได้พบกับพ่อในที่ที่วิเศษสักแห่ง...หากว่าพ่อของเธอยังมีชีวิต


ไนติงเกลไม่ได้ข้อมูลที่เป็นประโยชน์เท่าไรจากการสนทนานี้ พลังของเธอแยกแยะได้เพียงว่าอีกฝ่ายกำลังโกหกอยู่หรือไม่ แต่ไม่สามารถบอกได้ว่าเนื้อหานั้นๆ เป็นความจริงหรือไม่ เช่นว่าหากมีคนบอกว่าพระอาทิตย์เป็นสี่เหลี่ยมและเชื่ออย่างนั้นจริงๆ พลังของเธอก็จะตัดสินว่าเป็นเรื่องจริง


แต่ว่ามีบางเรื่องที่เธอพอคาดเดาได้ เช่นว่าอีกฝ่ายจะต้องเกิดในครอบครัวเศรษฐีแน่นอน...ครอบครัวที่ยังดิ้นรนเรื่องความเป็นอยู่ไม่มีทางมีอารมณ์สุนทรีย์ขนาดออกผจญภัยแน่ และการมีกองเรือเดินสมุทรก็ดูจะสอดคล้องกับข้อสันนิษฐานนี้ทีเดียว


ดังนั้นฐานะที่แท้จริงของธันเดอร์จึงน่าจะเป็นพ่อค้านักเดินเรือผู้ร่ำรวย ไลต์นิ่งเองก็มีผมสีทองที่ดูไม่เหมือนคนในทวีปเสียด้วย แต่เหมือนชาวฟยอร์ดที่อยู่อีกฝั่งทะเลมากกว่า


ระหว่างนั้นเวนดี้ฟื้นขึ้นมาอยู่สองสามครั้ง ไนติงเกลพยายามกรอกน้ำใส่ปากเธออย่างยากลำบาก ไม่นานนักเธอก็หมดสติไปอีก พอสัมผัสได้ว่าอุณหภูมิร่างกายของอีกฝ่ายกำลังลดต่ำลงทุกที ไนติงเกลก็ยิ่งร้อนใจหนัก


เมื่อพวกเธอสองคนผลัดกันเดินทาง เส้นทางแคบๆ ในช่องเขาที่ปกติต้องใช้เวลาสามวันในการเดินทางก็ร่นเวลาเหลือเพียงวันครึ่งเท่านั้น ที่บริเวณทางเข้าช่องเขา ม้าตัวที่เธอได้มาจากเจ้าชายยังถูกมัดอยู่ที่เดิม กองข้าวสาลีที่กองอยู่ด้านหน้าถูกกินไปกว่าครึ่ง


ไนติงเกลแบกเวนดี้ขึ้นหลังม้า แล้วนำไลต์นิ่งมุ่งหน้าไปยังเมืองชายแดนโดยไม่หยุดพัก


........................................


[Go To Next Chapter]( ./60.md)