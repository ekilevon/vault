##บทที่ 69 สร้างปืนใหญ่
สี่วันต่อมา ที่สวนด้านหลังห้องเผาบริเวณเหมืองเนินเขาทิศเหนือ


ที่พื้นสวนขุดหลุมลึกไว้สองแห่ง ทั้งสองหลุมเป็นหลุมทรงกระบอก ข้างบนแคบข้างล่างกว้าง เส้นผ่านศูนย์กลางข้างบนประมาณยี่สิบเซนติเมตร ข้างล่างยี่สิบหกเซนติเมตร หลุมพวกนี้ก็คือเบ้าที่โรแลนด์ตั้งใจจะใช้หล่อท่อนเหล็กสำหรับทำลำกล้องปืนใหญ่ ผนังด้านในหลุมถูกอันนาอบจนผิวดินเกาะกันเป็นเนื้อเดียวราวกับเปลือกอีกชั้น


เขาตั้งใจให้บริเวณที่จะเป็นรังเพลิงอยู่ข้างล่างเพื่อที่เวลาหล่อออกมาจะได้คุณภาพผนังลำกล้องที่ดีขึ้น เพราะยิ่งสูงเศษสิ่งสกปรกและฟองอากาศก็ยิ่งมาก ขนาดของหลุมทุกหลุมถูกคำนวณขึ้นจากขนาดของกระสุนปืนใหญ่


เขาพอจำได้คร่าวๆ ว่าสิ่งที่เรียกว่าปืนใหญ่ขนาดหกปอนด์หรือแปดปอนด์นั้นตั้งชื่อตามน้ำหนักของกระสุนปืนใหญ่


ดังนั้นเขาจึงทำลูกเหล็กขนาดสิบสองปอนด์ออกมาก่อน จากนั้นจึงนำเส้นผ่านศูนย์กลางของลูกเหล็กไปบวกกับความหนาของผนังลำกล้อง เพื่อคำนวณหาเส้นผ่านศูนย์กลางของเบ้าอีกที


เมื่อไม่มีอุปกรณ์วัด โรแลนด์จึงทำขึ้นเอง เขาตัดแท่งเหล็กให้มีความกว้างพอๆ กับเล็บนิ้วนางตัวเอง แล้วยึดเป็นมาตรฐาน เท่ากับหนึ่งเซนติเมตร จากนั้นใช้สิ่งนี้ทำแท่งหล็กขนาดอื่นๆ ต่อโดยขูดเส้นบอกระยะไว้


โรแลนด์ใช้ไม้บรรทัดเหล็กเส้นหยาบๆ วัดเส้นผ่านศูนย์กลางของลูกเหล็กขนาดสิบสองปอนด์ได้ประมาณสิบสองเซนติเมตร


เขากำหนดส่วนที่บางที่สุดของผนังลำกล้องไว้ที่สี่เซนติเมตร ส่วนผนังบริเวณรังเพลิงด้านหลังขยายเป็นเจ็ดเซนติเมตรเพื่อป้องกันลำกล้องระเบิด จากนั้นจึงคำนวณออกมาเป็นเส้นผ่านศูนย์กลางภายในของเบ้า


ส่วนความยาวนั้น แม้เขาจะรู้ว่าปืนใหญ่มีค่าสำหรับคำนวณความยาวโดยยึดขนาดปากกระบอกปืนเป็นหลัก แต่เขาจำได้แต่ค่าของปืนใหญ่เรือรบกับรถถังเท่านั้น ปืนใหญ่โบราณแบบบรรจุกระสุนทางปากกระบอกแบบนี้เขาไม่รู้จริงๆ


เมื่อคิดว่าลำกล้องยิ่งสั้น น้ำหนักก็ยิ่งเบา แล้วก็ยิ่งประหยัดวัสดุ โรแลนด์จึงตัดสินใจกำหนดความยาวลำกล้อง ไว้ที่หนึ่้งเมตรครึ่ง หากผลการทดสอบยิงไม่เป็นที่น่าพอใจก็ค่อยปรับแก้กันต่อไป


สมัยที่ปืนใหญ่ถูกคิดค้นขึ้นใหม่ๆ นั้น มนุษย์สร้างปืนใหญ่โดยการนำเหล็กเส้นมาเรียงรอบแกนไม้แล้วปิดช่องว่างด้วยผงเหล็ก จากนั้นใช้ห่วงเหล็กรัดรอบนอกเพื่อเสริมความแข็งแรง สุดท้ายจึงเผาแกนไม้ข้างในลำกล้องปืนใหญ่ทิ้งไป หน้าตาของมันจึงออกมาเหมือนถังไม้โบราณ


โรแลนด์รู้ว่าปืนใหญ่ชนิดนี้มีความเสี่ยงเรื่องแก๊สรั่วลำกล้องระเบิด ดังนั้นจึงเลือกใช้วิธีหล่อด้วยเบ้า แล้วคว้านรูด้วยเครื่องคว้าน สำหรับเครื่องคว้านกำลังไอน้ำแล้ว จะคว้านปืนใหญ่ขนาดหกปอนด์หรือสิบสองปอนด์ ความยากง่ายก็ไม่แตกต่างกัน


เมื่ออิงหลักการที่ว่าปากกระบอกปืนยิ่งใหญ่ก็ยิ่งดี เขาจึงเลือกที่จะทำปืนใหญ่ขนาดสิบสองปอนด์ที่มีลำกล้องหนาและปากกระบอกปืนใหญ่ ปืนใหญ่ที่ขนาดใหญ่กว่านี้จะไม่เหมาะนำมาใช้เป็นปืนใหญ่สนาม


ส่วนน้ำหนักของกระสุนปืนจะคำนวนจากลูกตะกั่วหรือจากลูกเหล็กก็ไม่สำคัญ ขอแค่ยิงออกไปได้ก็พอ เพราะอย่างไรเสียเขาก็กำลังเรียนรู้ประวัติศาสตร์ ไม่ใช่เดินตามรอยประวัติศาตร์


“เริ่มได้” โรแลนด์สูดหายใจลึกพูดกับอันนา ฝ่ายหลังพยักหน้า ยื่นแท่งเหล็กกล้าไปเหนือปากหลุม เปลวไฟสีเขียวถูกจุดขึ้นมา แท่งเหล็กกล้าเปลี่ยนเป็นสีแดงอย่างรวดเร็วก่อนจะละลายกลายเป็นเหล็กเหลวเส้นเล็กๆ ไหลลงหลุม ผิวด้านนอกของเหล็กกล้าหลอมเหลวเป็นสีแดงส้ม ตรงกลางเป็นสีขาวสว่าง จ้าตาจนมองตรงๆ ไม่ได้


เพื่อปกป้องสายตาแม่มด โรแลนด์จึงตั้งไม้ค้ำไว้ที่ปากหลุมโดยเฉพาะ เธอเพียงแค่กำหนดตำแหน่งยืนของตัวเองแล้ววางแขนไว้บนไม้ค้ำ ก็จะสามารถละลายเหล็กได้โดยไม่ต้องคอยมองว่าเหล็กไหลลงหลุมหรือไม่


เหล็กกล้าพวกนี้เป็นของที่เขาสะสมไว้อยู่แล้ว ลำพังพลังของอันนาคนเดียวไม่สามารถบุกเบิกยุคเหล็กกล้าได้ แต่การผลิตเหล็กกล้าในปริมาณเล็กๆ ย่อมไม่เป็นปัญหา...


หลังจากแก้ปัญหาเรื่องอุณหภูมิซึ่งวุ่นวายที่สุดได้แล้ว เขาก็สามารถใช้วิธีกวนเหล็กกล้ามาผลิตเหล็กกล้าคุณภาพดีได้


นี่ก็เป็นอีกสาเหตุที่โรแลนด์กล้ากำหนดขนาดลำกล้องปืนใหญ่เอง หากเทียบกับลำกล้องเหล็กหล่อและลำกล้องสัมฤทธิ์แล้ว ลำกล้องเหล็กกล้าถือว่าแข็งแรงกว่าอย่างเห็นได้ชัด แม้รูปร่างอาจจะผิดส่วนไปบ้าง แต่ไม่มีทางระเบิดง่ายๆ แน่นอน


เหล็กกล้าหลอมเหลวค่อยๆ เพิ่มปริมาณขึ้นมาช้าๆ ในขณะที่แท่งเหล็กกล้าที่สะสมไว้ลดปริมาณลงอย่างรวดเร็ว


โรแลนด์เห็นแล้วก็อดปวดใจไม่ได้ อีกนานแค่ไหนกันกว่าเขาจะสร้างเตาถลุงกับปล่องไฟกองใหญ่ๆ ขึ้นมา แล้วผลิตเหล็กกล้าที่ใช้ไม่มีวันหมดได้


การผลิตเหล็กกล้าเคยถูกใช้เป็นหนึ่งในมาตรฐานวัดความแข็งแกร่งและแสนยานุภาพเป็นระยะเวลาหนึ่ง เวลานี้เขาสัมผัสได้ด้วยตัวเองแล้ว


หลังจากหลอมเหล็กลงเบ้าทั้งสองจนเต็ม แก้มของอันนาก็กลายเป็นสีแดงก่ำ โรแลนด์ควักผ้าเช็ดหน้าขึ้นมาเช็ดเหงื่อที่ปลายจมูกเธอ ตอนแรกอันนายังทำท่าปฏิเสธบ้าง แต่ตอนนี้เธอยอมอยู่นิ่งๆ แต่โดยดี หลับตาพริ้มปล่อยให้โรแลนด์เช็ดเอาตามสบาย


ผมม้าที่ปรกลงมาเปล่งประกายสีแดงใต้แสงสะท้อนจากเหล็กกล้าหลอมเหลว ลำคอที่เนียนนุ่มชวนให้คนรู้สึกอยากกัด กระดูกไหปลาร้ายาวๆ ที่โผล่ออกมานอกคอเสื้อเธอปรากฏชัดเมื่อมองจากมุมสูง ระยะห่างที่ใกล้ขนาดนี้ทำให้เขาได้กลิ่นหอมอ่อนๆ โชยมาจากตัวเธอเป็นระยะ


“อะแฮ่ม เอาล่ะ...” โรแลนด์เก็บผ้าเช็ดหน้า พร้อมกันนั้นก็เก็บความคิดวู่วามของตัวเองด้วย “วันนี้พอแค่นี้ก่อน เจ้าทำได้ดีมาก เย็นนี้ข้าจะให้ห้องครัวทำสเต็กเนื้อพริกไทยดำให้เจ้าเป็นรางวัล”


ยังไม่ใช่ตอนนี้ เขาคิด แบบนี้อาจถูกสงสัยได้ว่าฉวยโอกาส เขาต้องรอต่อไปก่อน รอจนกว่าเธอจะได้รับอิสระอย่างแท้จริง...


อันนาลืมตาขึ้น ทั้งๆ ที่เหงื่อถูกเช็ดออกไปแล้ว แต่ดูเหมือนหน้าจะแดงยิ่งกว่าเดิม เธอพยักหน้าให้โรแลนด์ ขานตอบเขาเบาๆ


********************


ตลอดระยะเวลาหลายวันหลังจากนั้น โรแลนด์วิ่งวุ่นไปมาระหว่างปราสาทและเหมือง


นอกจากลำกล้องปืนใหญ่แล้ว เขายังต้องผลิตมีดคว้านในปริมาณที่มากพอ


วิธีสร้างอุปกรณ์สำหรับคว้านรูชนิดนี้คล้ายกับวิธีสร้างลำกล้องปืนใหญ่ เส้นผ่านศูนย์กลางของมันเท่ากับกระสุนปืนใหญ่พอดี


เขาแกะมันออกจากเบ้า ให้อันนาเพิ่มอุณหภูมิให้มันอีกครั้ง แล้วใช้ค้อนตีจนเป็นรูปทรง รูปร่างหน้าตาของมันแตกต่างจากใบมีดเกลียวทั่วไปมาก ดูเผินๆ คล้ายกระบองเหล็กหัวทู่


ข้อแตกต่างเพียงอย่างเดียวก็คือเขาเว้นช่องไว้ที่ส่วนปลายสำหรับระบายเศษโลหะออกด้วย จากนั้นจึงเป็นขั้นตอนสุดท้าย คือนำไปชุบเพื่อเพิ่มความแข็งแรงคงทน


โรแลนด์ต้องการเพียงกระบองเหล็กที่สามารถคว้านรูได้เท่านั้น ไม่จำเป็นต้องเป็นหัวเจาะที่แม่นยำทันสมัยเหมือนเครื่องจักรยุคใหม่


เมื่อคิดถึงอัตราการสึกหรอที่ค่อนข้างสูงแล้ว เขากับอันนาก็ทำมีดคว้านอย่างหยาบๆ ขึ้นมาอีกห้าเล่มภายในหนึ่งสัปดาห์


เพราะก่อนหน้านี้ เครื่องคว้านกำลังไอน้ำได้พิสูจน์ความสามารถของมันแล้ว...ปริมาณการผลิตลำกล้องปืนเหล็กหล่อเพิ่มขึ้นจากเดือนละสองชิ้นเป็นวันละสิบชิ้น


เมื่อทุกอย่างพร้อมแล้ว คนงานเหมืองก็ขุดท่อนเหล็กขึ้นมาจากหลุมดิน ทำความสะอาดเศษสกปรกที่ผิวด้านนอก แล้วขนขึ้นรถม้ามุ่งหน้าไปยังโรงตีเหล็ก


เหล็กสองท่อนนี้แทบจะผลาญเหล็กกล้าที่โรแลนด์สะสมไว้จนหมดสิ้น จะเรียกว่าเป็นสุดยอดสมบัติล้ำค่าก็ไม่เกินจริง


ดังนั้นเขาจึงสั่งให้คาร์เตอร์และอัศวินสองคนคุ้มกันมันไปตลอดทาง ซึ่งนั่นทำให้หัวหน้าอัศวินรู้สึกไร้สาระชอบกล โจรที่ไหนจะมาปล้นของหนักขนาดนี้


พวกช่างเหล็กได้รับคำสั่งจากเจ้าชายให้ปรับและขัดผิวของท่อนเหล็กให้เนียบเรียน พอทำเสร็จแล้วก็ส่งไปที่สวนหลังปราสาททันที


เวลานี้ผิวด้านนอกของท่อนเหล็กกลมๆ ตันๆ สองท่อนกลายเป็นสีเทาเข้ม เปล่งประกายมันวาวอย่างโลหะหนัก


โรแลนด์รีบเปลี่ยนหัวมีดอย่างทนรอไม่ไหว จากนั้นเขากับคาร์เตอร์ก็ช่วยกันยึดท่อนเหล็กให้อยู่ในตำแหน่งที่ถูกต้อง โดยให้ปลายมีดจ่ออยู่ตรงกลางท่อนพอดี


เมื่อเผชิญหน้ากับช่วงเวลาสำคัญทางประวัติศาสตร์ โรแลนด์เปิดกลไกเครื่องจักรไอน้ำ มีดคว้านเริ่มขยับอย่างช้าๆ ไม่นานนักก็เพิ่มความเร็วขึ้นจนถึงระดับที่มั่นคง


“ลงมือได้!” เจ้าชายตะโกน


หัวหน้าอัศวินขยับฐานเลื่อนด้านล่างเพื่อควบคุมระดับความลึกของมีดคว้านที่เจาะลงไปในท่อนเหล็ก เมื่อปลายมีดสัมผัสลำกล้องปืนใหญ่ เสียงดังแสบแก้วหูก็ดังกลบเสียงอึกทึกของเครื่องจักรไอน้ำ น้ำมันหมูที่ใช้แทนสารหล่อลื่นถูกอัดเข้าไปในรูเจาะ ฟองสีดำและเส้นโลหะที่ม้วนงอผุดออกมาแทน


บรรดาแม่มดที่ดูอยู่รอบๆ พากันถอยออกจากกระท่อมไม้ เหลือเพียงไลต์นิ่งคนเดียวที่ยังยืนยันจะอยู่ต่อ ดูเหมือนว่าสำหรับเธอแล้ว เครื่องจักรดำๆ พวกนี้จะสวยงามเสียยิ่งกว่าทิวทัศน์ใดๆ


........................................


[Go To Next Chapter]( ./70.md)