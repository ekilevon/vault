##บทที่ 85 หนทางแห่งขวากหนาม
กว่าชายชราจะมีปฏิกิริยาตอบโต้ก็ครู่ใหญ่ เขาเลิกผ้าห่มออกช้าๆ ขยับตัวไปที่ข้างเตียง แล้วสบตามุขนายกตรงๆ


“หากเจ้าถูกขังอยู่ในที่บ้าๆ นี่บ้าง เจ้ายังจะกินอะไรลงอยู่ไหม” เขาโต้กลับ น้ำเสียงแหบขุ่นราวกับมีอะไรอุดคอไว้ “ครึ่งปีแล้ว ข้าถูกขังอยู่ที่นี่มาครึ่งปีแล้ว ไม่ได้รับข่าวคราวใดๆ ทั้งสิ้น...ลูกชายข้าเป็นอย่างไรบ้าง ลูกสาวข้าอีกเล่า”


เมนสังเกตเห็นลายเส้นเต็มกำแพง ดูเหมือนจะเป็นรอยเล็บข่วน อีกฝ่ายนับวันด้วยวิธีนี้หรือ


เขายกม้านั่งยาวมานั่งลงตรงข้ามพระราชา “ใต้ฝ่าละอองฯ ทรงอยากรู้เรื่องที่จะทำให้ไม่สบายพระทัยจริงๆ หรือพ่ะย่ะค่ะ”


“...” อีกฝ่ายเงียบไปสักพัก “ข้าหมดประโยชน์แล้ว เจ้าคงมาส่งข้าไปตายกระมัง”


“พ่ะย่ะค่ะ”


“เช่นนั้นคนที่กำลังจะตายยังจะต้องสนใจว่าตัวเองจะสบายใจหรือไม่ไปทำไม! ข้าแค่อยากรู้ความเป็นไปของลูกๆ ข้าก่อนตายเท่านั้น!” เมื่อพูดถึงประโยคสุดท้าย เสียงของวิมเบิลดันแทบจะกลายเป็นคำราม


ในที่สุดเขาก็ทนไม่ไหว เมนคิด แต่ไม่ว่าอย่างไร เขาก็ยังแสดงความห้าวหาญและวางตัวได้อย่างสมฐานะพระราชา


หลังจากถูกคนเปลี่ยนตัวแล้วจับส่งมายังเฮอร์มีส เขายังพยายามหลบหนีระหว่างทางอยู่หลายครั้ง ขณะที่ถูกขังอยู่ที่นี่ก็ไม่ได้เป็นบ้า มิหนำซ้ำยังรู้จักเจรจาต่อรองขออิสระอีก


คนที่ถูกขังในคุกของสภาแล้วไม่ด่าทอหรือเกรี้ยวกราดโวยวายนั้นมีน้อยมาก หากไม่ใช่เพราะปรับเปลี่ยนแผนการไม่ได้จริงๆ เขาก็ไม่อยากสังเวยชีวิตคนประเภทนี้ไปกับอุบายภายในครั้งนี้เลย


บางทีเขาอาจมีความคิดที่จะบอกข่าวอีกฝ่ายอยู่แล้วถึงได้มาที่นี่ด้วยตัวเอง มิฉะนั้นเพียงเขาออกคำสั่งแค่คำเดียว ทหารพิพากษาก็พร้อมจะสังหารอีกฝ่ายแทนเขาแล้ว


“พระโอรสองค์โตของใต้ฝ่าละอองฯ กูลอน วิมเบิลดันสิ้นพระชนม์แล้วพ่ะย่ะค่ะ” เมนพูดช้าๆ


“พระโอรสองค์รองของใต้ฝ่าละอองฯ ทอว์ฟิค วิมเบิลดันทรงตัดสินประหารชีวิตพระโอรสกูลอนด้วยข้อหาก่อกบฎและลอบสังหารพระราชา


ส่วนพระธิดาการ์เซีย วิมเบิลดันทรงแยกดินแดนใต้เป็นอิสระและทรงแต่งตั้งพระองค์เองเป็นราชินีเคลียร์วอเตอร์แล้ว อีกไม่นานก็คงจะทรงประกาศสงครามกับพระโอรสทอว์ฟิค


สำหรับพระโอรสลำดับที่สี่และพระธิดาลำดับที่ห้าของใต้ฝ่าละอองฯ นั้น พวกกระหม่อมไม่ได้ข่าวอะไรมากนัก น่าจะยังทรง...มีชีวิตอยู่กระมัง”


“เจ้าพูดอะไรน่ะ ก่อกบฏ แยกตัวเป็นอิสระอะไร พวกเจ้ากำลังทำอะไรกันแน่”


“ราชโองการชิงตำแหน่งรัชทายาทพ่ะย่ะค่ะ” เขาพูดเน้นทีละคำ “พระโอรสและพระธิดาของใต้ฝ่าละอองฯ ถูกส่งไปยังดินแดนต่างๆ ผู้ที่ปกครองดินแดนได้ดีที่สุดจะได้เป็นพระราชาองค์ต่อไป”


วิมเบิลดันหลับตาลงอย่างเจ็บปวด ผ่านไปครู่ใหญ่จึงพูดเสียงเบา


“เพราะเหตุใด พวกเจ้าฉวยโอกาสลงมือในวันอธิษฐาน พาข้าเข้าไปหลังฉากกั้นแล้วจับข้าถอดเสื้อผ้า...กับหินอาญาสิทธิ์ออก เพื่อให้แม่มดสลับร่างข้าเป็นคนอื่น ทั้งๆ ที่พวกเจ้าก็กลืนอาณาจักรแห่งนี้ได้อยู่แล้ว จะสร้างโบสถ์ที่ไหนก็ไม่มีใครห้าม เหตุใดต้องประกาศราชโองการชิงตำแหน่งรัชทายาทด้วย! ข้า ข้าไม่มีทาง...แค่กๆๆ” พอพูดถึงประโยคสะเทือนใจ วิมเบิลดันก็ค้อมหลังไอโขลกๆ อย่างแรง


‘ข้าไม่มีทางประกาศราชโองการที่จะทำให้ลูกๆ ข้าฆ่ากันเองเด็ดขาด’ ใช่หรือไม่ เมนต่อประโยคแทนพระราชาในใจ


“ใต้ฝ่าละอองฯ อาจจะไม่ทรงทำเช่นนั้น แต่พระโอรสและพระธิดาของใต้ฝ่าละอองฯ อาจจะไม่มีพระดำริเช่นเดียวกับใต้ฝ่าละอองฯ ทุกพระองค์ทรงโตแล้ว ย่อมมีพระดำริเป็นของพระองค์เอง


ดูอย่างเจ้าหญิงการ์เซียสิพ่ะย่ะค่ะ พระองค์ทรงยึดท่าเรือเคลียร์วอเตอร์ได้ตั้งแต่เมื่อห้าปีก่อนแล้ว ต่อให้ไม่มีราชโองการชิงตำแหน่งรัชทายาท หรือหากพูดตรงๆ ก็คือ ต่อให้ใต้ฝ่าละอองฯ เสด็จสวรรคตเอง เจ้าหญิงจะทรงทนทอดพระเนตรเจ้าชายกูลอนขึ้นครองราชย์ได้โดยไม่ทรงทำอะไรเชียวหรือพ่ะย่ะค่ะ


ประเด็นสำคัญคือพวกกระหม่อมไม่มีเวลามากพอจะวางแผนอย่างใจเย็นได้ ใต้ฝ่าละอองฯ ก็คงจะทรงสังเกตเห็นแล้วว่าพลังของแม่มดนั้นคงฤทธิ์ได้ไม่นาน”


“บัดซบที่สุด ลูกๆ ข้าฆ่ากันเองแล้วศาสนจักรได้ประโยชน์อย่างไร ศาสนจักรมีแต่จะร้อนเป็นไฟ สาวกทั้งหลายก็จะตายในสงคราม อาณาจักรก็จะระส่ำระสาย...”


พอพูดถึงตรงนี้ วิมเบิลดันก็พลันตะลึง เขาเงยหน้าขึ้นอย่างเหลือเชื่อ “หรือว่า พวกเจ้าต้องการ...”


พระราชาไออย่างแรงจนไม่สามารถพูดอะไรต่อไปได้ กว่าจะหยุดไอได้ก็ไม่ใช่ง่ายๆ คราวนี้เสียงของเขากลับอ่อนแรงลงอย่างชัดเจน ราวกับการไอเมื่อครู่นี้ได้ผลาญพลังชีวิตของเขาจนหมดสิ้น “พวกเจ้า...ต้องการโค่นล้มราชวงศ์”


“ถูกต้องพ่ะย่ะค่ะ แต่ถ้าจะพูดให้ถูกจริงๆ น่าจะบอกว่าอำนาจพระราชามากกว่า” เมนอดชื่นชมอีกฝ่ายไม่ได้


ฉลาดเฉียบแหลมจริงๆ ลำพังแค่อยู่ในคุกมืดๆ มาได้ถึงครึ่งปีโดยไม่เสียสติก็นับว่าแข็งแกร่งมากแล้ว แต่นี่ถึงกับใช้สมองพิจารณาได้อีก คนประเภทนี้มีน้อยจนแทบนับนิ้วได้จริงๆ


“อำนาจพระราชาขวางหนทางสู่ความยิ่งใหญ่ของศาสนจักร ต่อให้มันอ่อนด้อยเพียงใด มันก็ยังจะเติบใหญ่ได้เฉกเช่นต้นกล้าอยู่ดี ศาสนจักรจะต้องกำจัดมันอย่างขุดรากถอนโคนเท่านั้น จึงจะสามารถครอบครองอาณาจักรได้อย่างแท้จริง”


“...” ใบหน้าของวิมเบิลดันดูชราลงในพริบตา ก่อนหน้านี้เขาอาจดูชราแค่รูปลักษณ์ภายนอก ทว่าเวลานี้แม้แต่วิญญาณภายในก็พลอยทรุดโทรมลงไปด้วย ประกายตาของเขาหม่นลงไปมาก


“เกรย์คาสเซิลเป็นอาณาจักรที่มีขนาดใหญ่ที่สุดในทวีปและมีกำลังทหารมากมาย การประกาศสงครามอย่างเปิดเผยย่อมไม่เป็นผลดีต่อศาสนจักร


ดังนั้น พวกกระหม่อมถึงได้วางแผนกันเป็นเวลานาน สงครามภายในอาณาจักรจะช่วยกำจัดนักรบและทหารรับจ้างของเกรย์คาสเซิลไปได้อย่างมหาศาล


ขอแค่สงครามยืดเยื้อได้สักสองสามปี กองกำลังพิพากษาของพวกกระหม่อมก็จะยึดเกรย์คาสเซิลได้อย่างง่ายดาย


ใต้ฝ่าละอองฯอย่าเสียพระทัยไปเลยพ่ะย่ะค่ะ พระราชาที่นำพาความล่มจมมาสู่อาณาจักรมิได้มีใต้ฝ่าละอองฯ เพียงพระองค์เดียว อีกสามอาณาจักรที่เหลือก็จะมีชะตากรรมแบบเดียวกับเกรย์คาสเซิลเช่นกัน


ต่อไปทวีปนี้จะไม่มีการแบ่งแยกอาณาจักรอีก ทั้งดอว์น วูล์ฟฮาร์ต อีเทอร์นัลวินเตอร์ แล้วก็เกรย์คาสเซิลจะหายไปทั้งหมด แผ่นดินอันอุดมสมบูรณ์ผืนนี้จะเหลือผู้ปกครองเพียงผู้เดียว นั่นก็คือศาสนจักร”


วิมเบิลดันนิ่งงันไป ชายผู้ใช้กำลังทหารช่วงชิงราชบัลลังก์มาจากพี่น้องตัวเองคนนี้ราวกับสูญสิ้นพลังชีวิตไปแล้ว


แม้แต่เมนเห็นแล้วยังอดสงสารไม่ได้ ทว่าเขาไม่นึกเสียใจแม้แต่น้อย เพราะศาสนจักรก็สูญเสียไปมากมายไม่แพ้กัน...สาวกชั้นดีของพวกเขายอมอุทิศตนเป็นหมากในแผนการนี้อย่างไม่เสียดายชีวิต


ผู้ที่สวมบทบาทเป็นวิมเบิลดันที่สามคือหนึ่งในผู้พิพากษาผู้ซื่อสัตย์ในกองกำลังพิพากษา เขามีศรัทธาอันแรงกล้าและจงรักภักดีต่อศาสนจักรอย่างสุดใจ


เดิมทีเขากำลังจะได้เข้าพิธีเปลี่ยนร่างเป็นนักรบอาญาสิทธิ์แล้ว แต่เพื่อภารกิจครั้งนี้จึงยอมให้แม่มดเปลี่ยนร่างตัวเองเป็นพระราชา แล้วจบชีวิตลงในห้องพระบรรทมที่เมืองหลวงของเกรย์คาสเซิลอย่างไร้เกียรติยศใดๆ


ชื่อของเขาที่ควรจารึกไว้เหนืออนุสาวรีย์ที่มหาวิหารเฮอร์มีสกลับถูกศาสนจักรฝังกลบไปตลอดกาล


เมนคิดว่าวิมเบิลดันคงไม่พูดอะไรอีก จึงควักขวดกระเบื้องเคลือบขนาดจิ๋วออกมาจากอกเสื้อ ในจังหวะที่เตรียมจะให้เขาดื่มยาข้างในนั้น พระราชาก็พลันเปิดปากว่า “สาปแช่ง...”


“หืม”


“ข้าสาปแช่งเจ้า...ข้าจะรอเจ้าอยู่ในนรก” เสียงของเขาแผ่วลงทุกที เมนต้องตั้งใจฟังดีๆ จึงจะฟังออกว่าเขาพูดอะไร


“เสียดายเหลือเกินพ่ะย่ะค่ะ บนโลกนี้ไม่มีนรก หรือต่อให้มี ที่นั่นก็ไม่ใช่ที่ของพวกกระหม่อม พวกกระหม่อมทำทุกอย่างเพื่อความยั่งยืนของศาสนจักร การรวบอำนาจจากสี่อาณาจักรเป็นเพียงวิธีเดียวที่จะทำให้ศาสนจักรมีกำลังรบมากพอจะเอาชนะศัตรูที่แท้จริงได้ มิฉะนั้น...”


มุขนายกพูดถึงตรงนี้ก็หยุดไป เขาเห็นมือของวิมเบิลดันร่วงลงอย่างไร้เรี่ยวแรง ศีรษะตกไปอีกด้าน แรงกระเพื่อมที่หน้าอกนิ่งสงบไปเพราะหมดลมหายใจ


นี่คือจุดจบของพระราชา แต่เป็นจุดเริ่มต้นประวัติศาสตร์หน้าใหม่ของพวกเรา เขาคิด


เมนเก็บขวดกระเบื้องเคลือบเข้าอกเสื้อก่อนจะลุกขึ้นเดินจากไป


เขาผลักประตูไม้ออก บริเวณทางเดินเงียบสงัดราวกับเมื่อครู่นี้ไม่เคยมีเสียงโหยหวนใดๆ มาก่อน เขาสั่งให้ทหารพิพากษาที่เฝ้าประตูจัดการธุระที่เหลือ แล้วเดินออกจากสภาไปโดยไม่หันกลับมาอีกเลย


........................................


[Go To Next Chapter]( ./86.md)