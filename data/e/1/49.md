##บทที่ 49 พันธุ์ผสม
โรแลนด์ขยี้ตา นี่มันตัวอะไรกัน หากการกลายพันธุ์ของสัตว์อสูรจะยังอยู่ในขอบเขตทางชีววิทยาอยู่ เขาก็ยังพอเข้าใจได้ ทว่าสัตว์ประหลาดตรงหน้านั้นดูล้ำจินตนาการราวกับหลุดมาจากหนังสยองขวัญไม่มีผิด


ตอนที่มองไกลๆ มันเหมือนเต่ายักษ์สองหัว แต่พอมันเดินใกล้เข้ามา เขาถึงเห็นว่ามันคือหัวหมาป่าสองหัว


นี่คือผลงานของแฟรงเกนสไตน์ใช่ไหม โรแลนด์คิด สัตว์อสูรตัวยักษ์แทบจะสูงพอๆ กับกำแพง ลำตัวยาวประมาณหกเมตร มีขาทั้งหมดหกขา ทรงป้อมๆ สั้นๆ เหมือนขาแรด แต่ว่าขาข้างเดียวของมันก็มีขนาดเท่าลำตัวคนแล้ว ส่วนหัวนั้น...หัวหมาป่าสองหัวไม่เหมือนสัตว์ประหลาดสองหัวที่มักเห็นในหนัง ที่หากไม่ผลัดกันแหงนหน้าคำรามก็กัดกันเอง แสดงถึงความฮึกเหิมดุดัน พวกมันเพียงแต่ก้มหัวลงต่ำ แววตานิ่งๆ ทื่อๆ ค่อยๆ เคลื่อนตัวมาข้างหน้าช้าๆ ราวกับผีดิบ


สิ่งที่ดึงดูดสายตาที่สุดเห็นจะเป็นกระดองหลังของสัตว์อสูร กระดองของมันออกสีน้ำตาลเทาหม่นมืดไม่มันวาว มีพืชคล้ายสาหร่ายพาดเต็มไปหมด แค่มองด้วยสายตาก็รู้สึกได้ว่าจะต้องแข็งมากแน่นอน กระดองนั้นปกคลุมตัวมันตั้งแต่หัวจดหางเหมือนกระดองเต่า หากสัตว์ประหลาดชนิดนี้สามารถหดตัวเข้ากระดองได้เหมือนเต่าล่ะก็ พวกเขาก็คงจัดการมันได้ยากขึ้นอีก


แต่โรแลนด์ไม่กังวล สัตว์อสูรที่เคลื่อนไหวช้าแบบนี้ไม่ต่างอะไรจากเป้านิ่ง ต่อให้ปืนยิงทะลุกระดองมันไม่ได้ แต่หัวหมาป่าที่โผล่ออกมาย่อมยิงได้แน่นอน หากมันหดตัวเข้าไปในกระดอง ก็ยังใช้ระเบิดระเบิดมันให้หงายท้องได้


“ฝ่าบาท มันคือพันธุ์ผสมพ่ะย่ะค่ะ” ขวานเหล็กเดินเข้ามาด้วยสีหน้าเคร่งเครียด “กระหม่อมพอจะเข้าใจแล้วว่าเหตุใดจึงมีสัตว์อสูรต่างสายพันธุ์มาอยู่รวมกัน พวกมันน่าจะถูกพันธุ์ผสมตัวนี้ไล่มาพ่ะย่ะค่ะ”


เหมือนสิงโตไล่ฝูงแกะอย่างนั้นหรือ โรแลนด์พยักหน้า “นี่คงต่างจากตัวที่เจ้าเจอครั้งก่อนมากเลยกระมัง”


“กระหม่อมเองก็เพิ่งเคยเจอพันธุ์ผสมประเภทนี้ครั้งแรก แม้จะดูชักช้างุ่มง่าม แต่ฝ่าบาทอย่าทรงประมาทเด็ดขาด ตราบใดที่ขึ้นชื่อว่าพันธุ์ผสม อย่างไรเสียก็รับมือลำบาก”


“มันกำลังจะเข้ามาในระยะยิงแล้ว” โรแลนด์พูด “ลองใช้ธนูยิงดูก่อน”


เวลานี้หิมะกำลังโปรยปราย ขณะเดียวกันลมตะวันตกเฉียงเหนือก็พัดแปรปรวน สภาพอากาศไม่เหมาะแก่การยิงธนูอย่างยิ่ง ทว่านายพรานที่ขวานเหล็กเลือกมาสองคนนั้นดูมั่นอกมั่นใจมาก


พวกเขาขึ้นไปบนหอสังเกตการณ์ หลังจากวิเคราะห์ทิศทางลมแล้วจึงปล่อยลูกธนูขึ้นไปกลางอากาศ


ลูกธนูคมสองลูกนี้ราวกับมีลูกตา หลังจากพุ่งตัวขึ้นไปถึงจุดสูงสุดแล้ว ก็เบนหัวไปที่กระดองของเป้าหมายภายใต้อิทธิพลจากลมและแรงถ่วง


เป็นไปตามคาดจริงๆ ลูกธนูกระเด้งออก โรแลนด์แทบจะได้ยินเสียงเด้งผึงดังขึ้นในสมองด้วยซ้ำ


นายพรานทั้งสองไม่ร้อนรน ยังคงง้างธนูต่อไป เพียงไม่กี่อึดใจลูกธนูก็ถูกยิงติดต่อกันเป็นสองสาย


ในที่สุดการยิงรอบสุดท้ายก็ประสบผล ลูกธนูทั้งสองล้วนยิงถูกส่วนหน้าของสัตว์ประหลาด ลูกหนึ่งยิงถูกหัวหมาป่าอย่างแม่นยำ ส่วนอีกลูกแทงเข้าคอของเป้าหมาย


ทว่าอีกฝ่ายกลับไม่ได้คำรามอย่างเดือดดาลหรือว่าเร่งความเร็วเข้าจู่โจม มันเพียงแต่หยุดนิ่งอยู่สักครู่ จากนั้นจึงหดหัวกับหางเข้าไปในกระดอง แล้วเคลื่อนตัวมาข้างหน้าอย่างช้าๆ


พฤติกรรมของมันทำเอาทุกคนตะลึงตาค้าง


ลักษณะของสัตว์อสูรในตอนนี้เหมือนกับรถถังที่กดตัวต่ำลง ขอบกระดองด้านล่างของมันแทบจะแนบไปกับพื้นดิน หากเป็นอย่างนี้ ต่อให้มือยิงเก่งกาจแค่ไหนก็ไม่มีทางยิงถูกตัวมันได้


“ใช้ปืน” โรแลนด์สั่ง


เวลานี้เป้าหมายอยู่ห่างจากกำแพงเมืองเพียงห้าสิบฟุตเท่านั้น ต่อให้เป็นปืนคาบศิลาที่ไม่มีเกลียวลำกล้องก็ไม่มีทางยิงพลาด


ควันสีขาวผุดลอยอยู่สักครู่ โรแลนด์เห็นเศษผงที่กระเด็นออกมาจากกระดองอย่างชัดเจน ในนั้นมีเศษกระดองชิ้นเล็กๆ แตกออกมาด้วย พันธุ์ผสมไม่รู้สึกรู้สาอะไรแม้แต่น้อย มันยังคงรักษาความเร็วไว้ที่ระดับเดิม


ดูเหมือนความแข็งของเสื้อเกราะชั้นนี้ยังอยู่ในขอบเขตของสิ่งมีชีวิตทั่วไปอยู่ เขาคิด เสียดายที่ลูกตะกั่วอ่อนและเปลี่ยนรูปได้ง่ายเกินไป ไม่เหมาะจะใช้ยิงกระดองหนา เขาคงไม่สามารถทำลายกระดองของพันธุ์ผสมได้ด้วยปืนเพียงสี่กระบอก ตอนนี้คงเหลือแค่ห่อดินระเบิดเท่านั้น


ขวานเหล็กเองก็คิดอย่างนั้นเหมือนกัน เขาสั่งรองหัวหน้ากองทวนให้ไปนำดินระเบิดมาทันที เวลานี้สัตว์อสูรเข้ามาประชิดกำแพงแล้ว เมื่อรู้สึกว่าเดินต่อไปไม่ได้ มันก็เริ่มสั่นกระดองอย่างแรง แล้วกระแทกตัวใส่กำแพงถี่ๆ ซ้ำแล้วซ้ำเล่าราวกับสว่านไฟฟ้า พริบตานั้นเศษหินฟุ้งกระจาย รอยร้าวหลายเส้นขยายออกไปตามจุดที่ซีเมนต์ยึดไว้อย่างรวดเร็ว


กำแพงหินรับแรงกดได้ดี แต่รับแรงดึงและแรงเฉือนได้แย่มาก หรือหมายความว่า ความสามารถในการต้านแรงสะเทือนแทบจะเป็นศูนย์ คนที่ยืนอยู่บนกำแพงรู้สึกสั่นสะเทือนอย่างแรง ไม่นานนักเสียงเสียดสีบาดแก้วหูก็ดังเข้าหูทุกคน กระดองของพันธุ์ผสมเจาะกำแพงออกเป็นรูโหว่แล้ว


ทว่ามันไม่ได้หยุดแค่นั้น มันเริ่มขยับตัวอีกครั้ง แล้วฝังส่วนหน้าของร่างกายเข้าไปในกำแพงเมือง


ทุกคนพากันหนีออกจากบริเวณกำแพงที่เต็มไปด้วยรอยร้าว โรแลนด์ถูกไนติงเกลที่ล่องหนอยู่คว้าเอวไว้แล้วกระโดดลงจากกำแพง...หากเวลานี้มีใครแอบดูเจ้าชายอยู่ล่ะก็ จะเห็นว่าก่อนที่เจ้าชายจะเหยียบถึงพื้นนั้น เท้าทั้งสองของเขาลอยอยู่เหนืออากาศราวกับวิญญาณ


แวนนาที่อุ้มดินระเบิดมาอย่างระมัดระวังถึงกับตกใจเมื่อเห็นกำแพงถูกกระแทกเป็นรูโหว่ขนาดเกือบเก้าฟุตสัตว์อสูรที่ทะลุกำแพงมาได้แล้วหยุดการสั่นสะเทือน แล้วเดินหน้าอย่างช้าๆ ด้วยความเร็วเท่าเดิม


“เร็วเข้า” ขวานเหล็กตะโกน “เอาไปไว้ที่เท้ามัน!”


ทั้งๆ ที่มือของแวนนากำลังสั่นระริก แต่สมองกลับประคองสติได้อย่างไม่น่าเชื่อ วิธีการใช้งานห่อดินระเบิดที่เคยฝึกมาปรากฏขึ้นเบื้องหน้าเขาทีละขั้นๆ สิ่งที่แตกต่างจากตอนฝึกก็คือของจริงใส่ดินระเบิดน้อยกว่า และถูกบรรจุอยู่ในกล่องไม้ ระหว่างห่อดินระเบิดและแผ่นไม้มีเศษแร่ที่เติมลงไป ขณะเดียวกันก็มีการออกแบบวิธีจุดระเบิดที่ดีขึ้น โดยใช้วิธีชักสายทองแดงกับหินเหล็กไฟ หากล้มเหลว ส่วนท้ายของห่อดินระเบิดก็ยังมีสายชนวนสำหรับจุดไฟแบบปกติ เขาฉีกผ้าชุบน้ำมันที่ห่อไว้ชั้นนอกสุดอย่างลนลาน แล้วนำไปครอบสายทองแดงที่โผล่ออกมา จากนั้นใช้กำลังทั้งหมดที่มีกระชากอย่างแรง กล่องไม้ส่งเสียงซู่ซ่าผุดควันออกมา...นั่นเป็นสัญญาณว่าจุดไฟติด


สายชนวนซึ่งถูกเกลือแช่มาลุกไหม้ช้า ต้องใช้เวลาประมาณสิบเฮือกลมหายใจจึงจะระเบิด แวนนาเห็นควันสีขาวผุดออกมาจากในกล่อง ทุกสิ่งรอบตัวราวกับเงียบสงบลง เขาเคยเห็นอานุภาพของของสิ่งนี้ หากมันระเบิดในมือเขา แม้แต่ศพเขาก็คงไม่เหลือ


เฮือกเก้า


แวนนาได้ยินเสียงหัวใจตัวเองเต้นตุ้บๆ เขานับเวลาถอยหลังเงียบๆ เดินเข้าไปหาสัตว์ปีศาจทีละก้าวๆ แล้วนำห่อดินระเบิดไปวางบนทางเดินข้างหน้ามัน


เฮือกห้า


จากนั้นมันก็เหยียบลงไป ไม่มีอะไรหยุดยั้งการเดินของมันได้


เฮือกสาม


แวนนาหันหลังวิ่งทันที


เฮือกสอง


เฮือกหนึ่ง...


เสียงระเบิดดังขึ้นสนั่นหวั่นไหว แวนนารู้สึกถึงแรงสะเทือนอย่างรุนแรงใต้ฝ่าเท้า โลกกลับมาอึกทึกครึกโครมอีกครั้ง


เขาหันหน้าไปดู เห็นคลื่นอากาศสีขาวพุ่งออกมาจากใต้กระดอง...มันคือหิมะที่กระเด็นขึ้นมาตอนระเบิด ดูเผินๆ คล้ายกับกลุ่มหมอกที่แตกกระจาย ในที่สุดสัตว์อสูรก็หยุดการเคลื่อนไหวราวกับมันไม่สามารถแบกรับน้ำหนักใดๆ ได้อีกต่อไป เสื้อเกราะขนาดใหญ่ร่วงลงพื้นเสียงดังสนั่น จากนั้นเลือดสีดำก็ทะลักออกมาจากขอบกระดองด้านล่าง อาบท่วมพื้นดินบริเวณนั้น


“เฮๆๆ...”


เสียงไชโยโห่ร้องพลันดังขึ้นจากกลุ่มคนในทันใด


แวนนานั่งลงกับพื้น เขาเพิ่งรู้ตัวตอนนี้เองว่าเหงื่อของเขาเปียกชุ่มเสื้อผ้าไปหมด


จบสิ้นเสียที


ในขณะที่ทุกคนคิดอย่างนี้ เสียงดังก้องจากแตรเขาสัตว์ก็ดังสะท้านไปทั่วชายแดน


สัตว์อสูรระลอกใหม่ปรากฏตัวขึ้นที่เส้นของฟ้า กำลังมุ่งหน้ามาทางเมืองเล็กๆ ที่ชายแดนแห่งนี้


........................................


[Go To Next Chapter]( ./50.md)