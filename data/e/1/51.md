##บทที่ 51 ราชินี
แสงอาทิตย์ยามเย็นส่องผ่านหน้าต่างทรงสูงแคบที่ระเบียงเข้ามาประทับทั่วผิวพื้น สะท้อนลายเส้นสีแดงหม่นลงบนกำแพง


ที่ที่สามารถมองเห็นพระอาทิตย์ตกยามเย็นได้ในอาณาจักรนี้มีอยู่ไม่กี่แห่ง และท่าเรือเคลียร์วอเตอร์ก็เป็นหนึ่งในนั้น หิมะและลมหนาวในเดือนแห่งปีศาจแทบไม่ส่งผลกระทบใดๆ ต่อที่นี่เลย นอกจากกองเรือสำเภาดำที่ไม่สามารถออกทะเลได้แล้ว เมืองทั้งเมืองก็ยังคงวุ่นวายดังเช่นปกติ


การ์เซีย วิมเบิลดัน ผู้ปกครองเมืองท่าแห่งนี้กำลังนั่งอยู่หน้าโต๊ะใต้หน้าต่าง อ่านจดหมายในมืออย่างจริงจัง แสงอาทิตย์ยามเย็นย้อมผมสีเทาของเธอจนกลายเป็นสีทอง แสงและเงาที่ทาบทับบนใบหน้าขับให้เค้าโครงเครื่องหน้าของเธอยิ่งเด่นชัด เพิ่มเสน่ห์อันเป็นเอกลักษณ์และความองอาจสง่างาม


ฟาเรียนยืนอยู่ข้างๆ เธอมาพักใหญ่แล้ว


แม้ว่าเธอใช้เวลาในการอ่านจดหมายฉบับนี้นานกว่าเวลาอ่านจดหมายปกติมาก แต่ฟาเรียนก็ยังเลือกที่จะรอเงียบๆ...เขาไม่อยากเป็นคนทำลายความสงบนี้


ในที่สุดการ์เซียก็ถอนใจเบาๆ ก่อนจะวางจดหมายลง


“เสด็จพ่อสวรรคตแล้ว”


ฟาเรียนตะลึง “อะไรนะพ่ะย่ะค่ะ”


“เสด็จพ่อของข้า ไอรีน วิมเบิลดัน พระราชาแห่งเกรย์คาสเซิลสวรรคตแล้ว”


ไม่บ่อยนักที่เธอจะพูดคำพูดเดิมซ้ำ เขาคิด หากเขาถามคำถามนี้ในยามปกติ เธอคงแกล้งทำหูทวนลม ว่าแต่เธอไม่ได้ล้อเล่นจริงๆ หรือ พระราชาสวรรคตแล้วจริงๆ หรือ


“...” ฟาเรียนอ้าปาก ตั้งใจจะพูดปลอบเธอสักสองสามประโยค แต่ถ้อยคำที่ออกมากลับกลายเป็นคำถาม “สวรรคตได้อย่างไรพ่ะย่ะค่ะ”


โชคดีที่การ์เซียไม่สนใจเรื่องนี้...เธอเป็นเจ้าหญิงลำดับที่สามของอาณาจักร เป็นผู้ปกครองของท่าเรือเคลียร์วอเตอร์ และเป็นผู้บัญชาการสูงสุดของกองเรือสำเภาดำ ถ้อยคำปลอบใจไม่ใช่สิ่งจำเป็นสำหรับเธอ “ในจดหมายบอกว่า กูลอน พี่ชายข้าสังหารเสด็จพ่อ จากนั้นก็ถูกองครักษ์จับตัวไป เขาไม่ได้ฆ่าตัวตายหนีความผิด จึงถูกคนสนิทของพระราชาและขุนนางใหญ่คนอื่นๆ พิจารณาคดีต่อหน้าสาธารณะ และถูกตัดสินประหารชีวิต”


“ผิดปกติจริงๆ” ฟาเรียนพูดออกมาโดยไม่รู้ตัว


“ย่อมไม่ปกติแน่” การ์เซียตอบหน้านิ่ง “แม้พี่ชายผู้นั้นของข้าจะโง่เง่าไปบ้าง แต่ก็ไม่โง่ถึงขนาดจะเดินไปหาความตายเอง หากไม่ใช่เพราะถูกคนหลอกล่อล่ะก็ เขาไม่มีทางทำเรื่องเช่นนี้เด็ดขาด”


“มีคนกลั่นแกล้งเขาหรือพ่ะย่ะค่ะ”


“ถ้าให้ข้าเดา” เจ้าหญิงสามหลับตา “คงมีคนวางอุบายไว้อย่างดี โดยหลอกเขาว่าจะช่วยให้เขาได้ขึ้นครองราชย์...การจะพาคนเข้าไปถึงวังหลวงได้จะต้องมีการเตรียมการไว้ก่อนแล้ว ไม่ว่าจะเป็นการกำจัด สับเปลี่ยน หรือติดสินบน แต่นั่นไม่ใช่สิ่งที่กูลอนถนัด หรือพูดอีกอย่างก็คือเขาขี้เกียจทำเรื่องจุกจิกพวกนี้ คราวนี้ที่เหลือก็ง่ายแล้ว คนที่วางอุบายไว้จะต้องเป็นคนที่เขาไว้ใจมาก แต่สุดท้ายก็ทรยศเขา”


ฟาเรียนไม่ได้แสดงความเห็นใดๆ อย่างไรเสียทั้งหมดนี้ก็คือการสันนิษฐาน ระหว่างทางจะเป็นอย่างไรไม่สำคัญ สิ่งสำคัญคือผลลัพธ์ต่างหาก เขาเชื่อว่าเจ้าหญิงเองก็คิดอย่างนั้น


แล้วก็จริงดังคาด การ์เซียลืมตาพูดต่อว่า “รอบตัวพี่ใหญ่มีคนประเภทนี้อยู่มาก คนที่มีแต่กำลังวังชาแต่ไร้สมองน่ะ จะถูกคนหลอกจนหัวหมุนก็เป็นเรื่องปกติ เพียงแต่ว่า...” พอพูดถึงตรงนี้น้ำเสียงเธอก็เจือแววเดือดดาลเล็กน้อย “พี่รองของข้าก็โหดเหี้ยมเกินไปจริงๆ”


“ฝ่าบาททรงหมายความว่า เป็นฝีมือของเจ้าชายทอว์ฟิค วิมเบิลดันหรือพ่ะย่ะค่ะ”


“นอกจากเขาแล้วจะมีใครรู้จักกูลอนดีขนาดนี้ แล้วหลังจากเกิดเรื่องนี้แล้ว ใครได้ประโยชน์ที่สุด” การ์เซียใช้นิ้วเคาะโต๊ะโดยไม่รู้ตัว “แม้แต่คนตาบอดก็มองออก! จริงๆ เสด็จพ่อก็ลำเอียงไปทางเขาอยู่แล้ว เขาไม่เห็นต้องทำถึงขนาดนี้เลย!”


เจ้าหญิงกำลังโมโห ฟาเรียนรู้สึกได้ และสิ่งที่ทำให้เธอมีอารมณ์แบบนี้ได้ก็มีไม่มากนัก ดูท่าแล้วแม้เจ้าหญิงจะบ่นว่าวิมเบิลดันที่สามลำเอียงมาตลอด แต่สุดท้ายก็ยังไม่อยากให้เสด็จพ่อมีจุดจบแบบนี้อยู่ดี


ความรู้สึกนี้ฟาเรียนพอจะเข้าใจได้บ้างไม่มากก็น้อย ในตระกูลใหญ่ๆ ส่วนใหญ่ คนรุ่นหลังมักรู้สึกกับหัวหน้าตระกูลแบบนี้...ภูเขาใหญ่ที่อยากจะข้ามผ่าน ทั้งเคารพและเกลียดชัง หากเรื่องนี้เป็นฝีมือของเจ้าชายองค์รองอย่างที่เธอพูดจริงๆ อย่างนั้นก็ต้องบอกว่าเขาอำมหิตเหลือเกิน


“ทว่าเหตุใดเจ้าชายลำดับที่สอง...จึงทรงทำเช่นนี้พ่ะย่ะค่ะ”


“เพราะเขากลัวข้า” การ์เซียสูดหายใจลึก ราวกับกำลังควบคุมอารมณ์ตัวเอง “เขากลัวสำเภาดำ”


เมื่อเห็นฟาเรียนไม่พูดอะไร เธอจึงอธิบายต่อ “ทอว์ฟิคมีสายสืบอยู่ที่ท่าเรือเคลียร์วอเตอร์ แต่นี่ไม่ใช่เรื่องแปลก ก็เหมือนกับที่ข้ามีสายสืบอยู่ที่เมืองวาเลนเซียและเมืองหลวงนั่นล่ะ พอรู้ว่าที่นี่มีกองเรือสำเภาดำแล้ว เขาก็ย่อมคิดต่อไปได้ว่าข้าจะทำอะไรต่อไป เมืองวาเลนเซียไม่มีศักยภาพพอจะสร้างกองกำลังที่จะต่อกรกับสำเภาดำได้ ดังนั้นเขาจึงใช้วิธีที่โง่เง่าที่สุด นั่นคือใช้กูลอนเป็นสะพานข้ามไปสู่สิ่งที่เขาต้องการ”


“ทรงหมายถึง เจ้าชายทรงต้องการกองทัพหรือพ่ะย่ะค่ะ”


“เขาต้องการราชบัลลังก์” การ์เซียพูด “หลังจากกูลอนตายแล้ว เขาก็จะกลายเป็นผู้สืบทอดราชสมบัติอันดับหนึ่ง ยิ่งยามนี้เสด็จพ่อสวรรคตด้วยแล้ว เขาคงกำลังเดินทางกลับเมืองหลวงอยู่ เมื่อได้เป็นวิมเบิลดันที่สี่ เขาก็จะสามารถโยกย้ายขุนนางและกองทัพได้อย่างอิสระ” พอพูดถึงตรงนี้เธอก็ส่ายหน้า “แต่ก็อย่างที่ข้าบอกนั่นล่ะ เขาเป็นโอรสที่เสด็จพ่อทรงรักมากที่สุด เขาไม่จำเป็นต้องทำเช่นนี้เลย”


“เช่นนี้ก็แย่แล้ว” ฟาเรียนพูดอย่างเป็นกังวล “หากเจ้าชายลำดับที่สองได้ขึ้นครองราชย์จริงๆ แล้วทรงประกาศยุติราชโองการชิงตำแหน่งรัชทายาท บังคับให้ฝ่าบาทกลับเมืองหลวงจะทำอย่างไรพ่ะย่ะค่ะ”


การ์เซียพูดอย่างดูแคลน “เขากระทำการโจ่งแจ้งเกินไป เสด็จพ่อทรงรักเขาไม่ได้หมายความว่าขุนนางทุกคนจะต้องสนับสนุนเขา โดยเฉพาะอย่างยิ่งพฤติกรรมลอบปลงประชนม์นั่น...แม้ทอว์ฟิคจะโยนความผิดให้กูลอนแล้วก็ตาม แต่ก็หลอกได้แค่ประชาชนในอาณาจักรเท่านั้น หากคิดจะกุมอำนาจปกครองอย่างเด็ดขาดคงต้องใช้เวลาอีกนาน ดังนั้น...” เธอมองฟาเรียน “ข้าคงต้องปรับแผนหน่อย”


ฟาเรียนคุกเข่าลงข้างหนึ่งทันที “กระหม่อมยินดีรับใช้ฝ่าบาทพ่ะย่ะค่ะ”


การ์เซียลุกขึ้นยืน เดินไปที่ริมหน้าต่างแล้วหยุดยืนหันหลังให้ฟาเรียน “หลังจากเขาขึ้นเป็นพระราชาแล้วคงจะพุ่งเป้ามาที่ข้าอย่างไม่ต้องสงสัย แต่ก็คงทำได้แค่สั่งให้โจอี้ โคห์ลดยุคดินแดนใต้มากดดันข้า และฝ่ายหลังก็คงปฏิเสธด้วยข้ออ้างว่าพระราชาเพิ่งสวรรคต ยังไม่ควรใช้กำลังทหารระหว่างช่วงไว้อาลัย...เจ้าจิ้งจอกเฒ่านั่นไม่มีวันทำเรื่องเสียเปรียบหรอก อย่างมากก็คงแค่รวบรวมขุนนางมาล้อมขู่อยู่ที่ชายแดนท่าเรือเคลียร์วอเตอร์เท่านั้น” เจ้าหญิงหยุดไปเล็กน้อย “แต่ว่านั่นก็จะทำให้พวกเราวุ่นวายโดยไม่จำเป็น ดังนั้น พวกเราจะเดินเรือวันพรุ่งนี้”


“เดินเรือหรือพ่ะย่ะค่ะ ฝ่าบาท หรือว่าจะทรง...”


“เนื่องจากเมืองอีเกิลยังอยู่ในเขตของอาณาจักร ดังนั้นจึงแทบไม่มีการป้องกันใดๆ แม่น้ำสามโค้งมีสาขาเชื่อมต่อไปถึงเมืองเคลียร์สปริง ซึ่งนั่นจะทำให้พวกเราเดินทางไปถึงเมืองอีเกิลได้ด้วยเวลาเพียงหนึ่งวัน เมื่อจัดการกับโจอี้แล้ว ดินแดนใต้ทั้งหมดก็จะอยู่ในความควบคุมของข้า นี่ล่ะวิธีการใช้ประโยชน์จากเวลา ทีนี้พอเขาได้เป็นพระราชาแล้วคิดจะบงการดยุคโจอี้ เขาก็จะพบว่าดินแดนใต้ทั้งหมดกลายเป็นของข้าแล้ว ไม่รู้ว่าจะมีสีหน้าอย่างไร”


“แต่ฝ่าบาทตรัสว่าพระราชาเพิ่งเสด็จสวรรคต หากทำเช่นนี้...”


“แล้วอย่างไร ข้าต้องร้องไห้หลั่งน้ำตาก่อนหรือ” การ์เซียหันหลังกลับมา พระอาทิตย์ยามเย็นที่สุดขอบทะเลสาดแสงมากระทบร่างเธอ ทำให้เรือนร่างนั้นดูราวกับถูกคลุมด้วยผ้าโปร่งสีแดงอมม่วง ใบหน้าของเธอซ่อนอยู่ใต้เงามืด มีเพียงดวงตาคู่นั้นที่ยังคงเปล่งประกายน้อยๆ และแววตาที่หนักแน่นประดุจหินผา ฟาเรียนคิดในใจ ภายในนั้นอาจมีทั้งความเดือดดาลและความเสียดาย ทว่าไม่มีความโศกเศร้าแน่นอน


ความโศกเศร้าไม่เหมาะกับผู้ปกครอง


“ไม่พ่ะย่ะค่ะ ฝ่าบาทไม่ต้องทำเช่นนั้น” เขาพูดอย่างจริงจัง


การ์เซียพยักหน้าอย่างพอใจ “ไปเถอะ เรียกกัปตันเรือทุกคนมาชุมนุมที่นี่ ในเมื่อทอว์ฟิคไม่ยอมรอจนครบห้าปี ข้าก็จะไม่ทำให้เขาผิดหวัง หลังจากข้าได้เมืองอีเกิลแล้ว ดินแดนใต้ทั้งหมดก็จะเป็นอิสระ”


ไม่ว่าทั้งหมดนี้จะเป็นฝีมือทอว์ฟิคหรือไม่ไม่สำคัญ เขาคิด เธอมักหาเส้นทางที่เหมาะสมให้กับตัวเองได้ในสถานการณ์ที่ผันผวนปรวนแปรเสมอ และเมื่อตัดสินใจลงไปแล้ว เธอก็จะเดินหน้าไปอย่างองอาจ นี่คือเสน่ห์ของเธอ และคือเหตุผลที่เขาตามเธอมาจนถึงที่นี่


“น้อมรับพระบัญชาพ่ะย่ะค่ะ ฝ่าบาท...ไม่สิ” ฟาเรียนตอบเสียงเข้ม “ใต้ฝ่าละอองฯ”


........................................


[Go To Next Chapter]( ./52.md)