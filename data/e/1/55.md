##บทที่ 55 โอกาสทอง
โรแลนด์ผลักประตูห้องทำงานออก บารอฟรออยู่ในห้องมาพักใหญ่แล้ว


เขาโยนหนังสือราชการให้ผู้ช่วยเจ้ากรม แล้วเอนตัวลงบนเก้าอี้ พาดขาบนโต๊ะทำงาน


หากไม่ใช่เพราะมีคนนอกอยู่ด้วยล่ะก็ เขาอยากจะฮัมเพลงด้วยซ้ำ


“ฝ่าบาท หักห้ามพระทัยเถิดพ่ะย่ะค่ะ” บารอฟอ่านอย่างรวดเร็วก่อนจะขมวดคิ้วว่า “พระราชาสวรรคต ฆาตกรคือเจ้าชายองค์โต โศกนาฏกรรมแท้ๆ ไม่ทราบว่าฝ่าบาทจะทรงทำเช่นไรต่อไปพ่ะย่ะค่ะ”


“การตัดสินโทษของกูลอนดูไม่ชอบมาพากล ข้าอยากดูก่อนว่าพี่สามกับน้องห้าตัดสินใจอย่างไรค่อยวางแผนขั้นต่อไป” โรแลนด์ว่า “แต่ไม่ว่าอย่างไร เรื่องบางเรื่องพวกเราก็ต้องเตรียมป้องกันไว้ก่อน”


บารอฟมองเจ้าชาย รอคำพูดต่อไปของเขา


“ไม่แน่ว่าเมืองหลวงอาจจะเกิดจลาจลจากการเปลี่ยนแปลงผู้ปกครอง สิ่งแรกที่ต้องทำคือ พาคนในครอบครัวและญาติสนิทมิตรสหายของพวกเจ้าออกมาก่อน” แน่นอนว่าสิ่งสำคัญกว่าก็คือการป้องกันไม่ให้เจ้าชายลำดับที่สองนำคนเหล่านี้มาข่มขู่ขุนนางของเขา เวลานี้ หากคิดจะรักษาสภาพคล่องทางการเงินและการบริหารของเมืองชายแดนไว้ ผู้ช่วยเจ้ากรมก็คือคนสำคัญที่เขาขาดไม่ได้ โรแลนด์จิบชาแล้วพูดต่อ “เจ้ากับคาร์เตอร์ รวมทั้งลูกน้องของพวกเจ้าจงเขียนจดหมายถึงคนที่บ้าน ข้าจะฝากองครักษ์ไปส่งที่เมืองหลวง ให้พวกเขาหลบไปอยู่ที่เมืองอื่นก่อน”


“ไม่ต้องพามาที่เมืองชายแดนหรือพ่ะย่ะค่ะ” บารอฟไม่ใช่คนโง่ ประสบการณ์ทางการเมืองยี่สิบกว่าปีทำให้เขาเข้าใจเจตนาของเจ้าชายในทันที


“ไม่ต้องหรอก” โรแลนด์ไม่อยากให้ฝ่ายนั้นใช้คนในครอบครัวมาข่มขู่ลูกน้องของตัวเอง และก็ไม่อยากให้ลูกน้องของตัวเองคิดว่าตัวเองกำลังใช้คนในครอบครัวมาข่มขู่พวกเขา ดังนั้นจึงเลือกวิธีประนีประนอม คือส่งพวกเขาไปอยู่เมืองที่ค่อนข้างปลอดภัยสักแห่งก่อน ไว้เมืองชายแดนแข็งแรงมั่นคงเมื่อไรค่อยย้ายมาที่นี่


“กระหม่อมทราบแล้วพ่ะย่ะค่ะ ขอบพระทัยฝ่าบาทที่ทรงเป็นห่วง” ผู้ช่วยเจ้ากรมพยักหน้าแสดงความเห็นด้วย โรแลนด์จึงถอนใจโล่งอก พูดกันจริงๆ แล้ว ลูกน้องเก่งๆ ที่เขาสามารถใช้งานได้มีน้อยเหลือเกิน


“แล้วก็เรื่องค้าแร่ ระยะนี้หยุดส่งออกแร่เหล็กก่อน ขายแค่พลอยดิบให้เมืองวิลโลว์อย่างเดียวพอ” เขาสั่ง “แร่เหล็กพวกนี้ข้าจะเก็บไว้ใช้เอง”


“แต่ทำเช่นนี้จะทำให้รายได้ของพวกเราลดลงนะพ่ะย่ะค่ะ ฝ่าบาท”


“จะไม่ลดลงมากหรอก พวกคนงานเหมืองพบแหล่งอัญมณีแห่งใหม่แล้ว คงพอชดเชยส่วนที่เสียไปได้” โรแลนด์บอก นอกจากนี้ปกติฤดูหนาวก็ไม่มีรายได้อะไรอยู่แล้ว ไม่มีใครอยากออกไปขายของในช่วงเวลาที่สัตว์อสูรอาจปรากฏตัวได้ทุกเมื่อ ตลอดระยะเวลาสี่เดือนอันยาวนานอาจทำการค้าได้เพียงสองสามรอบเท่านั้น ดังนั้นเรือสำเภาขนาดเล็กนี้ควรนำมาใช้ขนพลอยดิบจะคุ้มค่ากว่าอย่างเห็นได้ชัด


“กระหม่อมเข้าใจแล้วพ่ะย่ะค่ะ” บารอฟจดเรื่องพวกนี้ไว้


หลังจากผู้ช่วยเจ้ากรมจากไปแล้ว โรแลนด์ก็เรียกคาร์เตอร์เข้ามา “ข้าต้องการขยายขนาดกองพลเรือน เจ้าไปประกาศรับสมัครคนแล้วช่วยดูแลจัดการให้ข้าที เลือกคนเก่งๆ คล่องๆ สักสองสามคนไปเป็นหัวหน้ากองที่กองใหม่ ส่วนวิธีฝึกก็ทำแบบเดิม”


“ฝ่าบาท กระหม่อมเกรงว่าหากฝึกตามวิธีเดิม กว่ากองใหม่จะลงสนามรบได้ก็อีกระยะใหญ่พ่ะย่ะค่ะ”


“แต่อย่างน้อยก็ดีกว่ากองกำลังที่ไร้ระเบียบ” โรแลนด์โบกมือไล่เขาไปทำตามสั่ง แม้ว่ากองกำลังที่ฝึกออกมานี้จะห่างไกลจากคำว่ากองทหารมาก หรืออาจเรียกได้ว่าอยู่ในระดับเดียวกับการฝึกทหารของนักศึกษามหาวิทยาลัย แต่บางครั้งการพิจารณากำลังรบก็ต้องดูฝ่ายตรงข้ามด้วย นอกจากสัตว์อสูรที่ไม่มีปัญญาแล้ว ศัตรูที่เขามีโอกาสจะเจอมากที่สุดก็คือ ‘กองทัพจับฉ่าย’ ที่เกิดจากการรวมตัวของทหารประจำตระกูล ทหารรับจ้าง และชาวนาทาส ขอเพียงมีอาวุธข้ามยุคใช้ ต่อให้เป็นทหารระดับนักศึกษาก็น่าจะรับมือได้อยู่


หลังจากคาร์เตอร์ออกไปแล้ว โรแลนด์อดหัวเราะออกมาไม่ได้


เขาคิดไม่ถึงเลยว่าจะมีเรื่องบังเอิญขนาดนี้! ได้รับความช่วยเหลือในยามที่ต้องการ ราวกับได้รับถ่านไม้ท่ามกลางหิมะอันหนาวเหน็บ


สำหรับเขาแล้วนี่คือข่าวร้ายหรือ คือการตัดสินใจที่ยากลำบากหรือ ผิดมหันต์เลยล่ะ! เขาไม่ค่อยรู้จักการ์เซีย วิมเบิลดันมากนักก็จริง แต่เธอไม่ใช่คนประเภทที่จะยอมให้ใครมาแล่เนื้อเถือหนังเอาตามใจแน่นอน เจ้าชายองค์โตถูกตัดสินประหารชีวิตภายในเวลาสั้นๆ แบบนี้ ต่อให้ไม่มีเบื้องลึก เธอก็ไม่มีทางกลับเมืองหลวงง่ายๆ อยู่แล้ว


เขาก็แค่เลียนแบบเธอเท่านั้น ขอเพียงอยู่นิ่งๆ เฝ้าอยู่ที่เมืองชายแดน ประเดี๋ยวก็ต้องมีคนกระโดดออกมาเอง...และดยุคไรอันก็น่าจะเป็นคนแรกที่นั่งไม่ติดที่ มิฉะนั้นเขาคงไม่รีบนำราชโองการเรียกตัวกลับมาส่งให้เขาท่ามกลางสภาพอากาศแย่ๆ แบบนี้หรอก


ดยุคคงหวังว่ายิ่งเขารู้ข่าวเร็ว เขาก็ยิ่งทุรนทุรายเร็ว


หากเขาเลือกที่จะอยู่ที่เมืองชายแดน ก็เท่ากับว่าฝ่าฝืนราชโองการของพระราชาองค์ใหม่ รอจนเดือนแห่งปีศาจสิ้นสุดลงเมื่อไร ดยุคก็น่าจะอ้างชื่อทอว์ฟิคมาสั่งสอนเขา และนั่นก็คือสิ่งที่เขาต้องการพอดี


หากถามว่าเขาขาดอะไรมากที่สุดในการพัฒนาอุตสาหกรรม คำตอบย่อมเป็น คน


เขาต้องการคนจำนวนมหาศาลสำหรับการผลิตขนาดใหญ่ คนเหล่านั้นจะกลายเป็นองค์ประกอบสำคัญในการขับเคลื่อนเครื่องจักรตัวใหญ่ยักษ์ตัวนี้ ว่ากันตามจริงแล้ว เพราะประเทศอังกฤษมีการเคลื่อนไหวล้อมรั้วที่ดินที่เรียกว่า ‘แกะกินคน[1]’ ไล่ชาวนาจำนวนมากออกจากที่ดินแล้วเปลี่ยนพวกเขาเป็นผู้ใช้แรงงานอิสระ ถึงได้ก่อเกิดเป็นพื้นฐานที่มั่นคงสำหรับการปฏิวัติอุตสาหกรรมในเวลาต่อมา


ยุคอุตสาหกรรมก็ดุเดือดแบบนี้นี่ล่ะ ขอเพียงมีแรงงานที่ผ่านการศึกษาขั้นพื้นฐานมาเป็นตัวขับเคลื่อนไม่ขาดมือ ก็จะนำมาซึ่งผลตอบแทนอันยิ่งใหญ่มหาศาล ยิ่งอุตสาหกรรมแบ่งประเภทได้ละเอียดเท่าไร ปริมาณคนที่ต้องการก็ยิ่งเพิ่มมากขึ้นเท่านั้น


สิ่งที่โรแลนด์กลัดกลุ้มมาตลอดก็คือปัญหาเรื่องคน


เมืองชายแดนมีชาวเมืองทั้งหมดสองพันกว่าคน ต่อให้มีเครื่องจักรยุคใหม่ก็ผลิตได้ในระดับโรงงานขนาดเล็กเท่านั้น หากไม่มีคนมากพอ โครงการต่างๆ ของเขาก็เดินหน้าต่อไปไม่ได้ แต่เขาจะไปหลอกล่อคนมากมายขนาดนั้นมาจากไหน


ซื้อทาสหรือ ต่อให้ตัดปัญหาเรื่องที่ว่าจะซื้อทาสเป็นพันคนได้จากไหนในคราวเดียวออกไป ทาสที่บรรลุนิติภาวะแล้วก็ไม่ใช่ราคาถูกๆ มิหนำซ้ำก็คงสอนอะไรไม่ได้มากแล้ว ส่วนทาสที่อายุต่ำกว่าสิบขวบก็ต้องใช้เวลาฝึกสอนนานเกินไป ต่อให้เขายอมใช้แรงงานเด็กก็ยังต้องเสียเวลารออีกหลายปี


รับสมัครคนหรือ พื้นที่ชายแดนแบบนี้จะดึงดูดคนได้มากแค่ไหนเชียว แถมค่าใช้จ่ายยังจะแพงกว่าซื้อทาสด้วย


กระตุ้นให้มีลูกหรือ บังคับแต่งงานหรือ ช่างเถอะ...


ใช่ว่าเขาไม่เคยนึกถึงป้อมปราการลองซอง แต่ว่าในขณะที่อาณาจักรกำลังสงบสุขร่มเย็น อยู่ดีๆ จะให้เขาลงไม้ลงมือกับผู้ปกครองแถบนี้ก็ดูจะเป็นการล้อเล่นกับอนาคตเกินไป ด้านดยุคไรอันก็ไม่กล้าทำอะไรเขาอย่างเปิดเผยเหมือนกัน ได้แต่แอบแกล้งเขาอยู่ในที่ลับเท่านั้น


ทว่าตอนนี้ทุกอย่างเปลี่ยนไปแล้ว ทอว์ฟิคขึ้นครองราชย์และกำลังร้อนรนที่จะกำจัดเสี้ยนหนามทั้งหมดของตัวเอง ดูจากราชโองการเรียกตัวกลับครั้งนี้ก็เห็นถึงความกระวนกระวายของเขาแล้ว ดยุคไรอันเองก็ย่อมมองออกเช่นกัน เมื่อไม่มีพระราชาองค์ก่อนคอยควบคุมอำนาจ หากเขาซึ่งเป็นผู้ปกครองดินแดนตะวันตกไม่ทำอะไรเลยคงแปลกน่าดู


นี่คือโอกาสล้ำค่าที่โรแลนด์รอมาแสนนาน


ป้อมปราการลองซองเป็นชายแดนของอาณาจักร เป็นเมืองสำคัญที่มีการบริหารปกครองมาเป็นร้อยปี มีประชากรอยู่อาศัยนับหมื่นคน และด้านหลังของป้อมก็คือผืนดินขนาดใหญ่และเมืองที่ปราศจากซึ่งกำลังป้องกัน ขอเพียงตีดยุคไรอันแล้วยึดครองเมืองแห่งนี้ได้ เขาก็จะได้คนมาจำนวนมาก ขณะเดียวกันก็จะได้ครอบครองทรัพย์สินอันประเมินค่ามิได้ของป้อมด้วย


มีวิธีไหนจะหาคนมาได้ง่ายกว่าการยึดครอง มีวิธีไหนจะร่ำรวยได้เร็วกว่าการแย่งชิง


ข่าวนี้ได้ฉายแสงสว่างให้หนทางข้างหน้าของโรแลนด์ราวกับประภาคารที่ไล่เมฆหมอกออกไป


เขาไม่มีวันปล่อยโอกาสทองที่หาได้ยากยิ่งนี้หลุดมือไปเด็ดขาด


........................................

[1] ในศตวรรษที่ 14-15 อุตสาหกรรมสิ่งทอขนสัตว์ในประเทศอังกฤษเฟื่องฟูมาก อาชีพเลี้ยงแกะจึงเป็นอาชีพที่ทำรายได้สูง ดังนั้นเจ้าของที่ดินทั้งหลายจึงพากันล้อมรั้วที่ดินและขับไล่ชาวนาออกจากที่ดินเพื่อเลี้ยงแกะ เมื่อชาวนาไม่มีที่อยู่ จึงต้องออกเร่ร่อนไปที่อื่น เป็นที่มาของขบวนการ ‘แกะกินคน’


[Go To Next Chapter]( ./56.md)