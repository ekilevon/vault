##บทที่ 73 ทดสอบปืนใหญ่
บริเวณตะวันตกของเมืองชายแดน ริมแม่น้ำแดง


หิมะที่กองพะเนินทำให้รถม้าวิ่งได้ลำบาก ขบวนคนเสียเวลาไปมากกว่าจะลากปืนใหญ่สนามที่เพิ่งสร้างเสร็จตัวแรกออกไปนอกเมือง


“คราวนี้เป็นอะไรหรือพ่ะย่ะค่ะ” คาร์เตอร์เริ่มชินกับของเล่นใหม่ๆ ที่เจ้าชายขยันสร้างแล้ว “ปืนที่ขยายใหญ่หรือพ่ะย่ะค่ะ


“ประมาณนั้น” โรแลนด์สั่งให้บริวารดึงตัวเกี่ยวออก แล้วเข้าไปจัดมุมปืนใหญ่ ปรับระดับตัวปืน ยันไม้ค้ำลงพื้นหิมะ


ปืนใหญ่กับปืนมีหลักการเหมือนกันทุกอย่าง ดังนั้นหากบอกว่ามันคือปืนที่ถูกขยายใหญ่ก็ไม่ผิดนัก ปืนใหญ่ตัวนี้ยิงลูกเหล็กตันขนาดสิบสองปอนด์ บรรจุกระสุนและดินปืนทางปากกระบอก จุดไฟด้วยสายชนวน โรแลนด์ให้ช่างไม้สร้างรถปืนใหญ่ขึ้นโดยอ้างอิงจากแบบรถที่ใช้งานได้จริงในประวัติศาสตร์ ส่วนที่เสียดสีกับพื้นและส่วนที่ได้รับแรงสะเทือนมากขณะยิงจะถูกหุ้มด้วยเหล็กเพื่อเพิ่มความแข็งแรงทนทาน


โรแลนด์ใช้เวลาสร้างตัวรถและล้อมากพอๆ กับตอนคว้านลำกล้องปืน ช่างไม้สามคนใช้เวลาถึงหนึ่งสัปดาห์ในการผลิตผลงานชิ้นสำคัญ โดยเฉพาะอย่างยิ่งล้อที่มีเส้นผ่านศูนย์กลางยาวประมาณครึ่งตัวคนคู่นั้น พวกเขาจะต้องไสไม้เป็นท่อนสี่เหลี่ยมยาวเท่าๆ กันสี่ท่อน จากนั้นนำไปอาบน้ำยาแล้วอบจนโค้งงอ เซาะร่องที่ปลายไม้ แล้วห่อล้อด้านนอกด้วยแผ่นเหล็ก เฉพาะขั้นตอนนี้ก็กินเวลาไปสี่วัน


ดังนั้นในสายตาโรแลนด์ ปืนใหญ่สนามขนาดสิบสองปอนด์ซึ่งผลิตเองและมีจำนวนจำกัดนี้จึงเปล่งประกายวิบวับจับตามาก ตอนที่ลากออกมาทดลองยิงยังจัดขบวนติดตามอย่างยิ่งใหญ่...


นำหน้าโดยหัวหน้าอัศวินคาร์เตอร์และขวานเหล็กผู้ดูแลกองพลเรือน องครักษ์และอัศวินฝึกหัดทั้งหมด รวมทั้งสมาชิกกองพลเรือนอีกยี่สิบคนที่มาช่วยเก็บกวาดสถานที่และเฝ้าระวัง


นอกจากนี้เขายังพาไนติงเกลและไลต์นิ่งมาด้วยเป็นครั้งแรก งานนี้ต้องยกความดีให้นาน่าที่ทำให้กองพลเรือนลดอคติต่อแม่มดลงมาก นาน่าในตอนนี้มีบารมีในกองทัพรองจากเจ้าชายเท่านั้น


“พวกเรามาเริ่มทีละขั้นตอนดีกว่า อันดับแรก ทำความสะอาดลำกล้องปืนใหญ่ก่อน”


แม้โรแลนด์จะรู้โครงสร้างปืนใหญ่ดี แต่เรื่องวิธีใช้งานกลับมืดแปดด้าน เขาพยายามนึกถึงฉากยิงปืนใหญ่ในหนังยุคกลางเรื่องต่างๆ แล้วปะติดปะต่อเป็นขั้นตอนออกมา ส่วนผลที่ได้จริงๆ จะเป็นอย่างไร สวรรค์เท่านั้นที่รู้


ไลต์นิ่งดึงไม้ทำความสะอาดหน้าตาเหมือนไม้ถูพื้นจากใต้รถมากระทุ้งเข้าปากกระบอกปืนด้วยความตื่นเต้น...


สัญญาว่าจ้างของเธอไม่เหมือนกับของแม่มดคนอื่นๆ เธอเสนอว่าขอแค่ให้เธอได้ใช้งานสิ่งประดิษฐ์ใหม่ๆ กับมือตัวเอง เธอก็ยินดีรับใช้โรแลนด์ฟรีๆ โดยที่เขาไม่ต้องจ่ายค่าตอบแทน


โรแลนด์ได้ยินข้อเสนอสุดประหยัดแบบนี้ก็ตอบตกลงทันที เพราะหากมีรายการไหนเป็นความลับเขาก็แอบวิจัยคนเดียวได้ ในสมองเขายังมีแนวคิดและแผนการที่ยังไม่ได้ถ่ายทอดออกมาเป็นรูปเป็นร่างอีกมาก แค่เลือกออกมาไม่กี่อย่างก็พอที่จะทำให้เธอหัวหมุนไปครู่ใหญ่แล้ว


ไลต์นิ่งกระทุ้งไม้ถูพื้นอยู่หลายครั้งแต่ไม่มีเศษอะไรติดออกมา ทว่าตามขั้นตอนแล้ว เธอยังต้องทำความสะอาดอีกเป็นครั้งที่สอง เปลี่ยนเป็นไม้ถูพื้นอันใหม่แล้วกระทุ้งดูอีกครั้ง จึงจะถือว่าสิ้นสุดการทำความสะอาดลำกล้องปืนใหญ่


“ดูกันชัดแล้วหรือยัง” โรแลนด์ถามพวกอัศวินและกองพลเรือนที่ยืนดูอยู่อีกทาง


การทดลองยิงครั้งนี้ถือเป็นการฝึกซ้อมเช่นกัน เวลานี้เขาผลิตปืนเพิ่มขึ้นมาก กองพลเรือนกำลังจะถูกเปลี่ยนเป็นกองทหารราบอย่างเป็นทางการ ทวนกำลังจะถูกแทนที่ด้วยปืนและปืนใหญ่ พวกเขาจำเป็นต้องฝึกยิงครั้งใหญ่ จึงจะสามารถใช้อาวุธร้อนสองชนิดนี้ได้อย่างคล่องแคล่วในสนามรบ


เมื่อเห็นทุกคนพยักหน้า เขาจึงให้ไลต์นิ่งดำเนินการขั้นตอนต่อไป


สาวน้อยนำดินปืนที่ห่อกระดาษไว้ออกมา ยัดลงไปในลำกล้องปืนใหญ่ ใช้ไม้ดันลงไปจนสุด จากนั้นจึงใส่กระสุนปืนใหญ่ลงไป แล้วกระทุ้งจนสุดอีกครั้ง ต่อมาเธอก็หยิบไม้เล็กๆ มาแยงรูชนวนด้านหลังลำกล้องปืนใหญ่ กระทุ้งห่อดินปืนจนขาดแล้วเสียบสายชนวนเข้าไป เท่านี้ก็เป็นอันเสร็จสิ้นขั้นตอนการเตรียมยิง


เพื่อป้องกันอุบัติเหตุ ทุกคนจึงถอยหลบไปด้านหลังสามสิบก้าว ไลต์นิ่งขยับคบไฟเข้าใกล้สายชนวน ประกายไฟเปล่งแสงระยิบระยับอยู่ที่ปลายสายชนวน ก่อนจะมุดหายเข้าไปในลำกล้องปืนใหญ่อย่างรวดเร็ว


จากนั้นก็ตามมาด้วยเสียงตูมดังสนั่น...


กระแสอากาศที่พุ่งจากปากกระบอกปืนใหญ่อย่างกะทันหันสะเทือนถึงพื้นหิมะ ละอองหิมะฟุ้งตลบพื้น ปืนใหญ่ขนาดสิบสองปอนด์สามารถยิงได้ไกลเกินหนึ่งพันเมตร แม้ไม่มีเกลียวลำกล้อง กระสุนก็ยังคงวิ่งเป็นเส้นตรง เสียงตึงดังขึ้นจากเป้าเสื้อเกราะที่ตั้งไว้ในระยะหนึ่งร้อยเมตร มันถูกลูกเหล็กขนาดสิบสองปอนด์กระแทกเข้าด้านหน้าแล้วกระเด็นไปทั้งชิ้น ส่วนลูกเหล็กก็ยังไม่ลดความเร็ว เมื่อตกถึงพื้นแล้วก็ยังกระเด้งต่อไป กระแทกหิมะบนพื้นจนกระจายเป็นหย่อมๆ


เมื่อควันระเบิดจางลง คาร์เตอร์กับขวานเหล็กก็วิ่งไปที่เป้าทันที พวกเขาพบว่าส่วนหน้าของเกราะยุบลงไป แผ่นเกราะด้านหน้าแนบติดกับด้านหลัง ตรงกลางเกราะมีรูขนาดเท่าฝ่ามือ เห็นได้ชัดว่ากระสุนปืนใหญ่ลูกนี้ยิงทะลุเป้าหมายแล้วยังพุ่งไปต่ออีกนับร้อยเมตร ขนาดตอนที่ร่วงลงไปกลิ้งกับพื้นก็ยังคงแฝงพลังอันน่าตกใจ


“พลังทะลวงร้ายกาจจริงๆ!” คาร์เตอร์อุทาน เขาถึงกับจินตนาการภาพกระสุนปืนใหญ่ยิงถล่มศัตรูที่กำลังกระจุกตัวกันได้


“สามเทพจงเจริญ” ขวานเหล็กเริ่มจะเชื่อแล้วว่าโรแลนด์เป็นทูตของมารดาแห่งธรณีจริงๆ นอกจากเทพแล้ว ใครจะสามารถสำแดงพลังแห่งไฟอันน่าเกรงขามได้ถึงขั้นนี้


เขาเคยศึกษาเม็ดดินปืนพวกนี้อยู่หลายครั้ง เพียงนำมันมาบดเป็นผงแล้วจุดไฟ มันก็จะกลายเป็นวัตถุไวไฟชนิดหนึ่ง เปลวไฟคือความเดือดดาลของมารดาแห่งธรณี และเป็นอาวุธที่ทรงอานุภาพที่สุดของเธอ...


พอคิดถึงเปลวไฟสีส้มที่พุ่งขึ้นมาจากอุโมงค์ใต้ดินที่ดินแดนใต้สุดแล้วไม่เคยดับอีก เขาก็แทบจะทิ้งตัวลงกราบไหว้เจ้าชายอยู่รอมร่อ


โรแลนด์ไม่รู้สึกแปลกใจกับผลลัพธ์ ปืนใหญ่สนามขนาดสิบสองปอนด์อาจเรียกได้ว่าเป็นอาวุธชิ้นอมตะ โดยเฉพาะอย่างยิ่งปืนใหญ่นโปเลียน[1]ที่แสดงแสนยานุภาพอันเกรียงไกรในสงครามกลางเมืองอเมริกา ได้พิสูจน์ความจริงอย่างชัดเจนแล้วว่าปากกระบอกปืนที่ใหญ่นั้นดีอย่างไร


จากนั้นเขาก็ลองยิงด้วยปริมาณดินปืนที่ต่างกันเพื่อทดสอบความแข็งแรงของลำกล้อง แม้จะรู้ว่าอาจก่อให้เกิดความเสียหายต่อปืนใหญ่ แต่ขั้นตอนการทดสอบนี้ก็เลี่ยงไม่ได้


จนกระทั่งเขาเพิ่มปริมาณดินปืนจนถึงสามห่อ ปากกระบอกปืนใหญ่จึงเชิดขึ้นขณะยิง ตัวรถเคลื่อนออกจากที่เดิม แต่ลำกล้องปืนยังไม่ปรากฏความผิดปกติที่ชัดเจน ดูท่าลำกล้องที่ทำจากเหล็กกล้าจะแข็งแรงไม่เบา


สุดท้ายโรแลนด์จึงกำหนดปริมาณดินปืนมาตรฐานไว้ที่หนึ่งจุดสองเท่าของปริมาณดินปืนที่ใช้ทดลอง ขั้นตอนที่เหลือก็คือเลือกมือยิง แล้วจับฝึกซ้ำไปซ้ำมา


“ฝ่าบาท อาวุธชนิดนี้ร้ายแรงก็จริง แต่มันมีน้ำหนักมาก หากเจอหลุมโคลนเข้าคงขยับไปไหนไม่ได้” คาร์เตอร์มองเห็นจุดอ่อนของอาวุธชนิดใหม่อย่างรวดเร็ว


“นอกจากนี้จะยิงแต่ละทีก็ต้องทำความสะอาดลำกล้อง ใส่ดินปืนใส่ลูกกระสุน มิหนำซ้ำยังใช้ดินปืนกับกระสุนเปลืองกว่าปืนมาก กระหม่อมว่าแค่ปืนใหญ่ตัวเดียวก็ต้องใช้คนประกบถึงห้าหกคนแล้วพ่ะย่ะค่ะ”


“ถูกต้อง แต่มันจะคุ้มค่าแน่นอน หากพวกเรามีปืนใหญ่สักสองสามตัว ดยุค...ไม่ๆ ข้าหมายถึงสัตว์อสูรน่ะ อย่างพวกเต่ายักษ์พวกนั้นก็จะทำลายกำแพงเมืองไม่ได้อีก” โรแลนด์กระแอม นึกในใจว่าเกือบไปแล้ว


ส่วนจุดอ่อนเรื่องน้ำหนักปืนใหญ่ เขาตั้งใจจะแก้ปัญหาด้วยการขนย้ายทางเรือ แต่การจะพัฒนาเครื่องจักรไอน้ำมาเป็นเรือกลไฟก็ต้องใช้ระบบกลไกที่ซับซ้อนและยิ่งใหญ่ ต่อให้เป็นเรือกลไฟแบบโบราณก็ตาม


ดังนั้น แทนที่เขาจะลงแรงเองก็สู้ซื้อเรือสำเภาสองเสามาสักลำเลยดีกว่า แล้วค่อยอาศัยพลังลมของเวนดี้พัดกองพลเรือนและปืนใหญ่ไปที่ด้านหลังกองทัพดยุคเพื่อโจมตีอีกฝ่ายพร้อมทัพหน้า เขาจะใช้วิธีนี้ล้อมทำลายกองกำลังของดยุคให้พินาศ


........................................

[1] ปืนใหญ่ซึ่งถูกตั้งชื่อตามจักรพรรดินโปเลียนที่สามแห่งฝรั่งเศส ยิงกระสุนขนาดสิบสองปอนด์ ทำจากสัมฤทธิ์ ไม่มีเกลียวลำกล้อง อานุภาพรุนแรงและใช้งานง่าย ปืนใหญ่ชนิดนี้ได้รับความนิยมอย่างมากในช่วงสงครามกลางเมืองอเมริกา


[Go To Next Chapter]( ./74.md)