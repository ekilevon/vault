##บทที่ 75 ภูเขาศักดิ์สิทธิ์ (1)
ฮัคคาลารู้สึกว่าคนที่อยู่ใต้ร่างหายใจหอบขึ้นทุกที


“เปลี่ยนคนเถอะ” เธอพูดเสียงขรึม “ลีฟ เจ้ามาแบกข้าแทนซิ”


การเดินทางตามช่องเขาในเทือกเขาสิ้นวิถีเผาพลาญพลังงานมาก โดยเฉพาะอย่างยิ่งเมื่ออยู่ท่ามกลางหิมะและอากาศที่หนาวเหน็บแบบนี้ แม่มดสี่สิบสองคนเดินทางได้ไม่เท่าไรก็ต้องหาที่เหมาะๆ เพื่อตั้งค่าย เติมความร้อนให้ตราสมาคมเพื่อต้านทานอุณหภูมิที่ลดลงอย่างรวดเร็วในยามค่ำคืน


“ข้าอยู่นี่แล้ว ท่านอาจารย์” แม่มดคนหนึ่งย่อตัวลงข้างหน้าเธอ เธอเรียกงูเวทมนตร์ออกมาพันรอบแขนอีกฝ่าย แล้วให้งูดึงตัวเธอไป เธอสังเกตได้ว่าอีกฝ่ายกำลังตัวสั่นน้อยๆ


นางตัวดีไนติงเกล ฮัคคาลาคิดอย่างเคียดแค้น หากไม่ใช่เพราะนางนั่นยืนกรานปฏิเสธความเมตตาของเธอแล้ว เธอก็คงไม่ต้องแข็งใจลงมือกับพี่น้องตัวเองแบบนี้


ช่วงเวลานี้เป็นช่วงเวลาสำคัญ พวกเธอใกล้จะเจอภูเขาศักดิ์สิทธิ์เต็มทีแล้ว ฮัคคาลาจะไม่ยอมให้เกิดเหตุไม่คาดฝันใดๆ เด็ดขาด


ผลน่ะหรือ พอนางคนทรยศหลุดจากเชือกได้แล้วก็คิดจะแทงเธอให้ตายโดยไม่ลังเล...ดูเอาเถอะ นี่น่ะหรือจุดจบของความเมตตา!


ในสมองของฮัคคาลากำลังเดือดพล่าน ไนติงเกลแทงเข้ากระดูกสันหลังเธอ แม้ลีฟจะรีบนำสมุนไพรที่เสกเพิ่มสรรพคุณแล้วมารักษาเธออย่างรวดเร็ว แต่ร่างกายท่อนล่างของเธอก็เป็นอัมพาตไปแล้ว ขาทั้งสองข้างสูญเสียประสาทสัมผัสไปอย่างสิ้นเชิง


ไว้เธอเจอภูเขาศักดิ์สิทธิ์แล้วรวบรวมแม่มดได้มากๆ ก่อนเถอะ เธอจะจับไนติงเกลมาสับเป็นหมื่นชิ้น!


“ท่านอาจารย์ ข้างหน้ามีสัตว์อสูรกำลังมุ่งหน้ามาทางนี้”


เรดอายส์ซึ่งทำหน้าที่สังเกตการณ์รายงาน ดวงตาของเธอสามารถมองทะลุสิ่งกำบังหรือสิ่งกีดขวางได้ หลุมพรางใดๆ ก็ไม่อาจพรางตัวได้เมื่ออยู่ต่อหน้าเธอ นอกจากนี้มันยังสามารถจับความเคลื่อนไหวได้ไวมาก เธอเคยปัดลูกธนูของทหารพิพากษาระหว่างการต่อสู้กับศาสนจักรมาแล้วกับมือ


“วางข้าลงเถอะ ลีฟ เจ้าไปช่วยพวกนางก่อน”


แม่มดที่แบกนางพยักหน้า ย่อตัวลงแล้ววางเธอลงบนหินก้อนหนึ่ง มือทั้งสองของฮัคคาลาที่ค้ำร่างตัวเองจมลงไปในหิมะ ความรู้สึกหนาวเหน็บแผ่ซ่านมาทางฝ่ามือ


ฮัคคาลาคิดอย่างไม่พอใจว่า เจ้าจะปัดหิมะออกก่อนค่อยวางข้าลงไม่ได้หรืออย่างไร


แต่ว่าเธอไม่ได้พูดออกไป ลีฟเป็นคนสำคัญของสมาคมที่ไม่มีใครแทนที่ได้ หากจะบอกว่าเวนดี้ผู้ใจดีเป็นคนที่่ทำให้แม่มดได้มารวมตัวกันแล้ว ลีฟก็เป็นคนที่ทำให้ทุกคนมีความกล้าที่จะเดินหน้าต่อไป


หากไม่ได้พลังของลีฟ แม่มดจำนวนไม่น้อยก็คงตายไประหว่างการไล่ล่าของศาสนจักรแล้ว


เมื่อคิดถึงเวนดี้ ฮัคคาลาก็รู้สึกปวดร้าวมาก เธอคิดไม่ถึงเลยว่าคนที่ร่วมก่อตั้งสมาคมขึ้นมาพร้อมเธอจะทรยศเธอเพราะไนติงเกล


แม้กระทั่งตอนที่เวนดี้้ใช้ลมพัดเธอ เธอก็ยังไม่คิดจะฆ่าอีกฝ่าย พิษของงูเวทมนตร์ ‘ทุกข์ทรมาน’ กระจายตัวได้ช้า มีฤทธิ์ทำให้เจ็บปวดทรมานแต่จะไม่ทำให้ตายในทันที วิธีแก้คือให้งูเวทมนตร์ ‘ว่างเปล่า’ กัดก็จะสามารถขับพิษออกมาได้อย่างรวดเร็ว...


เธอแค่อยากให้บทเรียนแก่เวนดี้เท่านั้น แต่หากถูกพิษแล้วปล่อยทิ้งไว้จนกระทั่งพิษกระจายไปถึงสมอง ถึงตอนนั้นก็ไม่มีอะไรช่วยได้แล้ว


ไนติงเกลพาเธอหนีไปเป็นการตัดสินใจที่พลาดมาก เมื่อไม่ได้ ‘ว่างเปล่า’ ช่วยถอนพิษให้ เวนดี้ก็ไม่มีทางอยู่รอดเกินหนึ่งวัน


หรือว่าเธอซึ่งเคยเป็นแม่ชีในศาสนจักรมาก่อนจะถูกกำหนดให้ไม่มีวันเดินไปถึงปลายทางพร้อมกับพวกพี่น้องแล้ว


ส่วนคนทรยศอีกคนนั้น ไลต์นิ่ง ฮัคคาลาไม่สนใจเธอมากนัก เธอเข้าสมาคมมาได้ไม่นาน ดูเหมือนว่าจะมีพลังบินได้ ยามปกติก็มักแสดงความเห็นต่างเรื่องการตามหาภูเขาศักดิ์สิทธิ์เสมอ หรือบางครั้งถึงกระทั่งสงสัยคัมภีร์โบราณ


หากไม่ใช่เพราะกลัวจะผิดหลักการของสมาคมล่ะก็ เธอก็อยากเปลี่ยนนางเด็กปากมากนี่เป็นหินแล้วโยนทิ้งหิมะจริงๆ


สัตว์อสูรสองตัวโผล่หัวออกมาจากเนินเขา รูปร่างหน้าตาคล้ายหมาป่า พวกแม่มดในสมาคมรับมือกับสัตว์อสูรบ่อยจนชินแล้ว


พวกพี่น้องที่ไม่มีพลังในการต่อสู้พากันถอยไปอยู่ด้านหลัง ลีฟใช้พลังก่อนใคร เธอบังคับให้หญ้าที่อยู่ใต้เท้าของสัตว์อสูรงอกยาวขึ้น ใบไม้สีเขียวพลันผุดขึ้นจากหิมะมาพันรอบเท้าศัตรู ส่วนวินด์ แม่มดอีกคนสูบอากาศรอบๆ ตัวสัตว์อสูรออกจนหมด เพียงไม่กี่อึดใจ สัตว์ประหลาดทั้งสองตัวก็หมดลมหายใจ นอนน้ำลายฟูมปากชักดิ้นชักงออยู่กับพื้น


นี่ล่ะพลังของแม่มด ฮัคคาลาคิด หากเป็นมนุษย์ธรรมดาอาศัยแค่ดาบไปสู้กับสัตว์อสูรสองตัว เผลอเข้าหน่อยก็อาจตายเอาง่ายๆ มีเพียงแม่มดผู้เป็นเจ้าของพลังอันน่าอัศจรรย์เท่านั้นจึงจะเป็นคนโปรดของพระเจ้า


หากไม่ใช่เพราะหินอาญาสิทธิ์แล้วล่ะก็...ถุย น่าจะเรียกหินนรกมากกว่า เธอถ่มน้ำลายลงพื้น หากไม่มีหินน่ารังเกียจนี่แล้ว ศาสนจักรจะกล้ากดหัวพวกเธอได้อย่างไร


“ท่านอาจารย์ เชิญขึ้นมาเถิด” ลีฟเดินไปหาฮัคคาลาแล้วโค้งตัวว่า


“เปลี่ยนคนเถอะ” ฮัคคาลาถอนหายใจ “เจ้าเองก็เพิ่้งใช้พลังมาเหนื่อยๆ”


คนทั้งหมดออกเดินทางต่อ จนกระทั่งตอนเที่ยงหิมะจึงเริ่มตกเบาบางลง สโตนซึ่งมีหน้าที่จัดการเรื่องค่ายหาทำเลปลอดลมได้แล้ว คนทั้งหมดจึงตัดสินใจพักอยู่ที่นี่ กินอาหารชดเชยพลังงานที่เสียไป


สโตนดัดแปลงผืนดินแห่งนี้อย่างรวดเร็ว ดินและหินผุดพลิกขึ้นมากลบหิมะลงไป ผืนดินพลิกกลับอย่างสลับซับซ้อนราวกับมีชีวิต เพียงครู่เดียวหน้าดินก็เรียบแห้ง ทุกคนแยกย้ายกันทำหน้าที่ตัวเอง เริ่มตั้งหม้อที่พกติดตัวมาแล้วจุดไฟต้มข้าวต้ม พวกเธอใส่หิมะลงไปในถ้วยแล้วต้มจนเดือด เมื่อใส่สมุนไพรที่ลีฟเสกเพิ่มสรรพคุณลงไป กลิ่นหอมเข้มข้นก็กำจายออกมาทันที


“ทุกคนเอาตราสมาคมมาให้สโนว์เถอะ” สาวน้อยคนหนึ่งร้องขึ้น เธอมีผมสีแดงแปลกตาคล้ายเปลวไฟที่กำลังเต้นระริก พลังของเธอก็เกี่ยวกับเปลวไฟเช่นกัน เธอสามารถเพิ่มความร้อนใส่สิ่งของและทำให้มันคงอุณหภูมินั้นไว้เป็นเวลานานได้ ตราสมาคมแม่มด...หรือก็คือเหรียญภูเขาศักดิ์สิทธิ์ก็เป็นผลงานของเธอเช่นกัน


ความสามารถที่ดูน้อยนิดนี้มีประโยชน์ต่อสมาคมอย่างมหาศาล โดยเฉพาะอย่างยิ่งยามเดินทางในเทือกเขาสิ้นวิถี หากไม่มีสิ่งใดให้ความอบอุ่นแก่พวกเธอ พวกเธอก็อาจหนาวสั่นและหมดสติลงท่ามกลางลมหิมะได้


หลังจากกินข้าวต้มเสร็จแล้ว ทุกคนก็เก็บสัมภาระเตรียมเดินทางต่อ


ฮัคคาลาสันนิษฐานว่า สิ่งที่เรียกว่าประตูนรกก็คือกุญแจไปสู่ภูเขาศักดิ์สิทธิ์ เพียงแต่ศาสนจักรจงใจใส่สีว่ามันเป็นสถานที่ชั่วร้าย เพื่อไม่ให้แม่มดไปถึงภูเขาศักดิ์สิทธิ์ได้


ตามบันทึกในคัมภีร์โบราณ พวกเธอจะต้องเดินผ่านประตูหินทั้งหมดสามแห่ง แห่งสุดท้ายอยู่ที่ดินแดนร้าง เวลาปกติซ่อนอยู่ใต้ดิน มันจะผุดขึ้นมาเหนือพื้นดินก็เฉพาะยามที่ท้องฟ้าปรากฏพระจันทร์สีเลือดเท่านั้น


พวกเธอเดินทางออกจากค่าย ระหกระเหินอยู่ในเทือกเขาสิ้นวิถีมาประมาณครึ่งเดือนแล้ว ตอนนี้ใกล้จะออกจากเขตเทือกเขาสิ้นวิถีเข้าสู่ดินแดนร้างเต็มที หลายวันมานี้สัตว์อสูรก็ปรากฏตัวให้เห็นถี่ขึ้นเรื่อยๆ


“เร็วเข้าทุกคน มาดูนี่เร็ว...นั่นอะไรน่ะ!” ทันใดนั้นก็มีเสียงคนร้องขึ้นอย่างตื่นตกใจ


พอฮัคคาลาเงยหน้ามองก็ตะลึงตาค้าง


เมืองเมืองหนึ่งปรากฏอยู่เหนือขอบฟ้า!


ท้องฟ้าที่อึมครึมยังคงโปรยหิมะลงมาไม่ขาดสาย ชั้นเมฆทิ้งตัวลงต่ำ เค้าโครงของเมืองปรากฏรางๆ อยู่ท่ามกลางหมู่เมฆ


เธอไม่เคยเห็นสิ่งก่อสร้างลักษณะนี้มาก่อน มันดูคล้ายยอดหอคอยที่ตั้งเรียงกันเป็นแห่งๆ หากจุดดำๆ ที่เรียงแน่นอยู่บนนั้นคือหน้าต่างล่ะก็ อย่างนั้นยอดหอคอยพวกนี้ก็ต้องสูงพันฟุตเป็นอย่างต่ำ!


มนุษย์ไม่มีวันสร้างของแบบนั้นได้! ต่อให้เป็นมหาวิหารเฮอร์มีสที่ศาสนจักรภูมิใจหนักหนา ยอดสูงสุดของหอคอยสวรรค์ก็ยังแค่ร้อยห้าสิบฟุตเท่านั้น!


ในเมื่อมันไม่ใช่สิ่งที่มนุษย์สามารถสร้างได้ อย่างนั้นก็เหลือเพียงคำตอบเดียวเท่านั้น พระเจ้าเป็นผู้สร้างมัน!


ฮัคคาลาตื่นเต้นจนแทบควบคุมตัวเองไม่ได้ กรีดร้องตะโกนในใจไม่หยุด...


เธอพบภูเขาศักดิ์สิทธิ์แล้ว!


........................................


[Go To Next Chapter]( ./76.md)