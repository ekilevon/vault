##บทที่ 74 งานสร้างเรือ
“อะไรนะ ซื้อไม่ได้หรือ” โรแลนด์นั่งอยู่ในห้องทำงาน เอกสารเรื่องการรับสมัครคนและซื้อเรือวางอยู่บนโต๊ะเขา


บารอฟกระแอม “ฝ่าบาท คืออย่างนี้พ่ะย่ะค่ะ เรือสำเภาสองเสามีราคาอยู่ระหว่างแปดสิบถึงหนึ่งร้อยยี่สิบเหรียญทอง แต่ราคานี้คือเฉพาะค่าต่อเรือเท่านั้น หากรวมคนบนเรือเข้าไปอีกก็จะสูงกว่านี้ รวมทั้งหมดแล้วประมาณสองร้อยเหรียญทองเป็นอย่างต่ำพ่ะย่ะค่ะ”


“ข้าก็บอกแล้วไม่ใช่หรือว่าไม่ต้องการกะลาสีกับคนถือหางเสือ กัปตันก็ไม่ต้องการ ข้าต้องการแค่เรือ” โรแลนด์เคาะโต๊ะถาม มีเวนดี้อยู่ทั้งคน เขาไม่จำเป็นต้องใช้คนเยอะขนาดนั้น


เรือที่แล่นในแม่น้ำส่วนใหญ่เป็นแบบชักใบทั้งนั้น เวลาใช้งานก็เหมือนกับการชักธงขึ้นลง ฝีพายกับกะลาสีจึงถือเป็นสิ่งเกินจำเป็น ส่วนคนถือหางเสือจะเลือกใครมาเป็นก็ได้ ตราบใดที่มีกำลังลมที่แข็งแกร่งเสียอย่าง ยังต้องกังวลว่าเรือจะไม่แล่นอีกหรือ


“ฝ่าบาท บนโลกนี้ไม่มีการค้าขายเช่นนี้พ่ะย่ะค่ะ อย่างน้อยที่เมืองวิลโลว์ก็ไม่มี” บารอฟอธิบายอย่างละเอียด


“ฝ่าบาทอาจจะยังไม่เข้าพระทัยด้านนี้นัก โดยปกติแล้ว เจ้าของเรือก็คือกัปตัน อาจจะเป็นพ่อค้าหรือชนชั้นสูงก็ได้ พวกแรกพอรับสมัครคนเรือได้แล้ว ก็จะแล่นเรือไปมาระหว่างท่าเรือเมืองต่างๆ เพื่อค้าขายหรือขนส่งสินค้า ส่วนพวกหลังมักจะรับกัปตันมาเดินเรือแทนตัวเอง ค่าจ้างก็ไม่ได้จ่ายเป็นรายเดือน แต่จ่ายทุกๆ หนึ่งถึงสามปี”


“ส่วนใหญ่แล้ว เรือกับคนจะมาด้วยกันพ่ะย่ะค่ะ ฝ่าบาททรงคิดจะซื้อเรือจากกัปตัน แต่กลับจะไม่เอาคนที่เขาจ้างมา เช่นนั้นเขาก็จะขาดทุนจากค่าจ้างที่เสียไป


อันที่จริงแม้แต่กับชนชั้นสูง เงินแปดสิบเหรียญทองนี่ก็ไม่ใช่จำนวนน้อยๆ เลยนะพ่ะย่ะค่ะ หากรวมเงินที่ได้จากการค้าพลอยดิบกับเมืองวิลโลว์เมื่อต้นเดือนที่ผ่านมา สำนักงานเมืองก็จะมีเงินเหลือทั้งหมดสามร้อยสิบห้าเหรียญทอง


หากเอาครึ่งหนึ่งไปซื้อเรือ เงินที่เหลือก็จะไม่พอจ่ายค่าแรงเดือนต่อไปให้กองพลเรือนพ่ะย่ะค่ะ” ผู้ช่วยเจ้ากรมพูดออกมารวดเดียวก่อนจะยกแก้วขึ้นจิบเบียร์


“ที่เจ้าพูดคือส่วนใหญ่...”


“ถูกต้องพ่ะย่ะค่ะ” เขาพยักหน้า


“มีเพียงสองสถานการณ์เท่านั้นที่จะมีการขายเรือเปล่า หนึ่งคือพ่อค้าร้อนเงินจนต้องเร่ขายสมบัติตัวเอง เช่นนี้เขาจะไล่ลูกเรือทั้งหมดออกแล้วพยายามขายเรือให้ได้ไวที่สุด


สองคือเปลี่ยนเรือใหม่ ข้อนี้เข้าใจได้ง่ายอยู่แล้ว แต่กระหม่อมต้องทูลก่อนว่าสถานการณ์ทั้งสองอย่างนี้มีน้อยมาก”


“ช้าก่อน” โรแลนด์ขมวดคิ้ว “เจ้าบอกว่าซื้อเรือใหม่...แล้วเรือพวกนั้นมาจากไหนเล่า”


“ท่าเรือเคลียร์วอเตอร์ เขตซีวินด์ หรือแหลมหันเหนือพ่ะย่ะค่ะ มีแค่เมืองท่าเท่านั้นถึงจะมีอู่ต่อเรือ และมีแค่พวกเขาเท่านั้นที่้ต่อเรือเป็นพ่ะย่ะค่ะ”


ที่แท้ ‘เมืองวิลโลว์ไม่มีการค้าขายแบบนี้’ ก็หมายความว่าอย่างนี้เอง โรแลนด์เงียบไปครู่ใหญ่ จะไปซื้อเรือที่เมืองท่าก็ไกลเกินไป มิหนำซ้ำหากไม่จ้างลูกเรือแล้วใครจะช่วยเขาขับเรือกลับมา


“ในเมื่อเป็นเช่นนี้ ข้าจะลองใคร่ครวญดูอีกที”


หลังจากผู้ช่วยเจ้ากรมออกไปแล้ว เจ้าชายยังคงจมอยู่ในภวังค์


ในแผนการรบที่เขาคิดไว้ ไม่มีอะไรสามารถแทนที่เรือได้ หากไม่มีเรือที่คล่องตัวสำหรับขนส่ง เขาก็ไม่มีทางขนปืนใหญ่ไปไหนได้


คนส่วนใหญ่ในกองทัพของดยุคเป็นเกษตรกร อัศวิน และทหารรับจ้างที่ถูกเกณฑ์มา คงเคลื่อนทัพได้ไม่เร็วเท่าไร เพียงแต่ฝั่งเขาช้ากว่าเท่านั้น


คาร์เตอร์พูดไว้ไม่ผิดจริงๆ หาอาศัยการเดินทางทางบกอย่างเดียว แค่หลุมโคลนหลุมเดียวก็สกัดทางปืนใหญ่ได้แล้ว...


ถนนหนทางในยุคนี้ไม่ใช่ถนนยางมะตอย หรือแม้กระทั่งถนนหินก็ยังไม่มี ถนนที่มีเกิดจากเมื่อคนเดินมากเข้า ดินเลยถูกเหยียบแน่นจนเป็นทาง หากวันไหนฟ้าโปร่งก็ไม่มีปัญหา แต่หากเมื่อไรฝนตกลงมาก็จะเฉอะแฉะไปด้วยโคลนเลน


สุดท้ายคงต้องพึ่งตัวเองเหมือนเดิม


โรแลนด์คลี่กระดาษออก จดข้อมูลจำเพาะที่เขาต้องการลงไปทีละข้อๆ


ข้อแรก นี่คือเรือที่สามารถบรรทุกปืนใหญ่หนึ่งถึงสองตัว รวมทั้งคนอีกประมาณสามสิบคนได้ เรือลำนี้ไม่จำเป็นต้องมีระบบส่งกำลัง มีแค่ใบเรือก็พอ


ข้อสอง เรือลำนี้จะแล่นอยู่ในแม่น้ำ ดังนั้นจะต้องแข็งแรงมั่นคง ไม่ล่มง่าย และแล่นในน้ำตื้นได้


ข้อสาม จะต้องใช้งานง่าย สามารถฝึกให้กองพลเรือนใช้เป็นได้ในระยะเวลาอันสั้น


จากหลายๆ ข้อรวมกันแล้ว คำตอบก็เหลือเพียง... เรือบรรทุกท้องแบน


ก่อนที่โรแลนด์จะย้อนเวลามา เรือที่กินน้ำตื้น มีศูนย์ถ่วงต่ำสามารถพบเห็นได้โดยทั่วไป แทบจะกระจายไปทั่วแม่น้ำสายสำคัญทุกสาย


เรือที่กราบเรือแทบจะเท่าระดับน้ำ ใช้สำหรับขนทรายขนหินพวกนั้นก็คือเรือบรรทุกท้องแบน แค่มีเรือโยงสักลำก็จะสามารถลากเรือบรรทุกหลายลำไปได้เหมือนรถไฟ


หลังจากกำหนดรูปร่างหน้าตาเรือเสร็จ สิ่งสำคัญลำดับต่อมาก็คือการเลือกวัสดุที่จะใช้ต่อเรือ


โรแลนด์เขียนตัวเลือกสามอย่างลงไป ไม้ เหล็ก และซีเมนต์


การสร้างเรือไม้เป็นเทคโนโลยีเดินทะเลชนิดแรกๆ ที่มนุษย์คิดค้นได้ จากแพไม้ไปถึงเรือรบ จากแม่น้ำไปสู่มหาสมุทร เรือไม้มีบทบาทอย่างกว้างขว้าง


น่าเสียดายก็ที่โรแลนด์ไม่รู้ว่าจะนำไม้มาต่อเป็นเรือท้องแบนได้อย่างไร เขาเองก็ไม่มีช่างด้านนี้เสียด้วย หากฝืนใช้ช่างไม้ที่มีเพียงไม่กี่คนก็เกรงจะได้แพขนาดใหญ่ออกมาแทน แถมยังเสี่ยงจะแพแตกอีกต่างหาก


ส่วนเรือเหล็กนั้นโครงสร้างไม่ต่างจากบ้านมากนัก คือคานเรือใหญ่น้อยพาดสลับกันเป็นโครงเรือแล้วหุ้มเหล็กอีกที หากให้อันนาช่วยเชื่อมให้ก็รับรองเรื่องความแข็งแรงได้


แต่วิธีนี้จะทำให้เหล็กซึ่งมีน้อยอยู่แล้วหมดลงอย่างรวดเร็ว หากไม่ถึงคราวจำเป็นจริงๆ เขาก็อยากนำแร่เหล็กพวกนี้มาผลิตเครื่องจักรไอน้ำหรือกระบอกปืนมากกว่า


ถ้าอย่างนั้นเรือซีเมนต์ก็เป็นคำตอบสุดท้าย...กำแพงเมืองสร้างเสร็จแล้ว วัสดุก่อสร้างก็ยังเหลืออยู่ แค่ให้อันนาเผาซีเมนต์เพิ่มอีกครั้งสองครั้งก็พอ


ขั้นตอนการสร้างก็ง่ายกว่าเรือเหล็กมาก แค่ใช้ไม้แบบต่อกันเป็นโครงข้างนอก วางเหล็กเส้นให้เรียบร้อย แล้วเทซีเมนต์ลงไปก็ใช้ได้แล้ว ขนาดตามชนบทยังสร้างเรือซีเมนต์เล็กๆ ออกหาปลากันได้มากมายเลย


เมื่อเทียบกับเรือเหล็กที่ต้องคอยทาน้ำมันกันสนิมตามกำหนดเวลาแล้ว เรือซีเมนต์ไม่ต้องการการบำรุงรักษาด้วยซ้ำ


เรียกได้ว่าทั้งประหยัดค่าใช้จ่ายและแข็งแรงทนทาน ต่อให้ไม่เคยศึกษาวิธีสร้างเรือเดินสมุทรมาก่อน แต่กับเรือซีเมนต์ซึ่งไม่ต้องการเทคโนโลยีอะไรมากคงไม่มีปัญหาล่ะมั้ง


พอตั้งใจจะลองสักตั้ง โรแลนด์ก็หยิบพู่กันขนห่านขึ้นมา ร่างแบบเรือบรรทุกออกมาอย่างรวดเร็ว


...


ริมแม่น้ำแดงมีกระท่อมตั้งอยู่ ด้านนอกล้อมกำแพงไว้


เพื่อให้สะดวกต่อการเคลื่อนลงน้ำ โรแลนด์จึงตั้งจุดต่อเรือไว้ใกล้ฝั่งน้ำที่สุด


กระท่อมแห่งนี้บังลมบังหิมะได้ ขณะเดียวกันข้างในก็จุดไฟไว้สองกระถาง เพื่อป้องกันอุณหภูมิลดต่ำลงจนส่งผลต่อการแข็งตัวของซีเมนต์


ไม้แบบที่ช่างไม้ทำขึ้นถูกต่อออกมาเป็นเค้าโครงพื้นฐานของเรือแล้ว...


หัวเรือโค้งมนเพื่อลดแรงต้านของน้ำ ท้ายเรือเป็นสี่เหลี่ยมเพื่อเพิ่มพื้นที่การบรรทุก เรือกว้างประมาณยี่สิบสี่ฟุต (แปดเมตร) อัตราส่วนยาวกว้างคือสามต่อหนึ่ง ถือว่าเป็นเรืออ้วนเมื่อเทียบกับอัตราส่วนแปดต่อหนึ่งของเรือเพรียวๆ ทั่วไป


ตรงกลางมีเสาใบเรือสองเสา ตัวเสาเสียบติดกับท้องเรือและเชื่อมกับคานเหล็กกลางลำเรือ บริเวณท้ายเรือตั้งเสาไม้ไว้หนึ่งต้นสำหรับหางเสือ ส่วนอื่นๆ ก็ปูเหล็กเส้นอย่างสลับซับซ้อน


ต่อให้ไม่มัดลวดก็ไม่เป็นไร เพราะอันนาได้เชื่อมจุดเชื่อมของเหล็กเส้นทั้งหมดอย่างแน่นหนาแข็งแรง กลายเป็นตาข่ายเหล็กที่กระจายไปทั่วท้องเรือ


เมื่อ ‘ไม้แบบ’ และ ‘เหล็กเส้น’ พร้อมแล้ว โรแลนด์จึงสั่งให้คนงานเทซีเมนต์


ซีเมนต์ที่ผสมดีแล้วถูกเทลงไปในไม้แบบทีละอ่างๆ ท้องตรงกลางแบน ขอบข้างสูงขึ้นประมาณหนึ่งเมตรครึ่งเป็นผนังเรือ ดูเผินๆ เหมือนอ่างอาบน้ำประหลาดขนาดยักษ์


ทุกคนที่มีส่วนในการก่อสร้างรวมทั้งอันนา ต่างคิดไม่ถึงว่าสิ่งของหน้าตาพิลึกที่สร้างด้วยวัสดุชนิดเดียวกับกำแพงเมืองนี้จะเป็นเรือ


........................................


[Go To Next Chapter]( ./75.md)