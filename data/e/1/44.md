##บทที่ 44 คำตอบที่ซ่อนอยู่
กว่าโรแลนด์จะกลับถึงปราสาทฟ้าก็เริ่มมืดแล้ว หิมะข้างนอกเริ่มตกหนักอีกครั้ง


เขาเดินเข้าไปในห้องนอน ถอดเสื้อนอกออกมาสะบัดเศษหิมะที่ติดตามคอเสื้อ แล้วแขวนเสื้อไว้บนราวข้างเตาผิง


“ฝ่าบาท ฝ่าบาทไม่ทรงคิดว่าเร็วเกินไปหรือเพคะ”


ไนติงเกลปรากฏตัวขึ้นต่อหน้าเจ้าชาย


“เรื่องนาน่าน่ะหรือ” โรแลนด์รินเครื่องดื่มให้ตัวเองและอีกฝ่าย แม้เบียร์นี้มีรสขมกว่าเบียร์ในยุคของเขามาก แต่เขาก็เริ่มชินกับรสชาตินี้แล้ว


ไนติงเกลรับแก้วมาถือไว้แต่ไม่ดื่ม...เธอกำลังรอคำตอบจากเจ้าชาย


“ไม่มีเวลาใดเหมาะสมไปกว่านี้แล้ว” โรแลนด์ดื่มเบียร์หมดในรวดเดียวก่อนจะรินให้ตัวเองอีกครั้ง “หากคิดจะพึ่งพาพลังของนาน่าในช่วงเดือนแห่งปีศาจ ข้าก็ไม่อาจบิดบังเรื่องที่นางเป็นแม่มดได้ วิธีรักษาธรรมดาๆ อย่างการใช้สมุนไพรหรือการเจาะเลือดทิ้งย่อมไม่มีทางรักษาอาการบาดเจ็บสาหัสได้ภายในเวลาเพียงพริบตา ข้อนี้ใครๆ ก็คิดได้”


“โชคดีที่เมืองเล็กๆ นอกสายตาแห่งนี้ตั้งอยู่นอกเขตดินแดนตะวันตก ทำให้อิทธิพลของศาสนจักรแผ่มาได้ไม่มาก...หากข้าเป็นพวกเขา ข้าก็คงไม่เอาเงินมาผลาญกับเมืองที่พร้อมจะถูกสลัดทิ้งได้ทุกเมื่อเช่นกัน” โรแลนด์พูดต่อ “ในเมืองนี้ไม่มีแม้กระทั่งโบสถ์เล็กๆ มิชชันนารีก็กลับป้อมปราการลองซองไปพร้อมกับพวกขุนนางแล้ว เจ้าว่าเมืองชายแดนในเวลานี้เหมือนอะไรเล่า เกาะโดดเดี่ยวที่ถูกตัดขาดจากโลกภายนอกแท้ๆ”


“...นี่คือแผนที่ฝ่าบาททรงวางไว้แต่แรกหรือเพคะ” ไนติงเกลถาม


โรแลนด์พยักหน้า “หิมะที่ตกหนักจะกลบทางไปป้อมปราการลองซอง และเรือที่ท่าก็อยู่ในความควบคุมของข้า พวกเรามีเวลาอย่างน้อยสามเดือนในการกำจัดทัศนคติที่ว่า ‘แม่มดเป็นสิ่งชั่วร้าย’ ออกไป ลำพังแค่โฆษณาป่าวประกาศคงได้ผลไม่มากนัก ต้องให้พวกเขาสัมผัสด้วยตัวเองถึงจะแก้ความเข้าใจผิดนี้ได้เร็วกว่า”


นี่คือเหตุผลที่ว่าทำไมเขาถึงต้องรั้งตัวนาน่าไว้ให้ได้ เขาคิดจะสร้างฟลอเรนซ์ ไนติงเกลในแบบฉบับโลกเวทมนตร์นั่นเอง


นางพยาบาลในตำนานคนนี้ดูแลคนเจ็บอย่างสุดพลังความสามารถ ทำให้อัตราการเสียชีวิตของคนเจ็บลดลงจากร้อยละสี่สิบเหลือร้อยละสอง เหล่าทหารจึงขนานนามเธอว่าสุภาพสตรีแห่งดวงประทีป อาชีพพยาบาลจึงกลายเป็นอาชีพที่ได้รับการยกย่องจนถึงขั้นเลื่อมใสศรัทธา


แต่พลังของนาน่านั้นมหัศจรรย์ยิ่งกว่า เธอรักษาอาการบาดเจ็บได้ด้วยพลังวิเศษ ตราบใดที่อีกฝ่ายไม่ตายคาที่ก็ย่อมรอดชีวิตแน่นอน ความจริงข้อนี้ช่วยบำรุงขวัญกองพลเรือนได้ดียิ่งกว่าอาวุธใดๆ


ขณะเดียวกันก็โชคดีที่พ่อของเธอเป็นชนชั้นสูงที่ตกต่ำ มักคบค้าสมาคมกับพวกนายพรานและชาวไร่ชาวนาเป็นประจำ จึงมีท่าทีที่เป็นมิตรต่อสามัญชนมาก ถึงกระทั่งยอมให้นาน่าไปเรียนหนังสือที่โรงเรียนของคาร์ลได้ หากเป็นชนชั้นสูงคนอื่นๆ ล่ะก็ ต่อให้เป็นแค่บารอนซึ่งมีบรรดาศักดิ์ต่ำสุด ก็ย่อมไม่ยินดีที่ลูกสาวตัวเองจะคบหากับคนพวกนี้แน่...ในสายตาของพวกเขา คนพวกนี้คือสิ่งที่เรียกว่าชนชั้นล่าง


“เรื่องนี้...จะเป็นไปได้หรือเพคะ” เมื่อเผชิญหน้ากับความยิ่งใหญ่ของศาสนจักร แม้แต่ไนติงเกลก็ยังดูท้อแท้อย่างเห็นได้ชัด


“หากไม่เริ่มก้าวแรกก็ไม่มีวันรู้คำตอบ”


โรแลนด์ไม่ได้หวังว่าคนทั้งเมืองจะเปลี่ยนทัศนคติได้เพราะเรื่องนี้ แต่ว่าอย่างน้อย กองกำลังที่เขาเป็นคนก่อตั้งขึ้นมาจะต้องอยู่ในกำมือเขา แล้วต่อไปเขาก็จะอาศัยเมล็ดพันธุ์ที่ได้ประชาชนพวกนี้มาแพร่ขยายความคิดของตัวเอง


เวลาสามเดือน เพียงพอที่จะเปลี่ยนแปลงอะไรได้มากมาย


ไนติงเกลเงียบไปครู่ใหญ่ก่อนจะถามเสียงเบา “เหตุใดจึงทรงทำเพื่อแม่มดมากมายขนาดนี้เพคะ”


เพื่อปลดปล่อยกำลังการผลิต เพื่อเสริมกำลังของตัวเองให้แข็งแกร่งยิ่งขึ้น เพื่อคว้าโอกาสในการชิงตำแหน่งรัชทายาท...แน่นอนว่าคำตอบพวกนี้ย่อมไม่เหมาจะพูดตอนนี้ โรแลนด์เป็นวิศวกรเครื่องกลก็จริง แต่ก็เคยเล่นเกมจีบสาวมาไม่น้อย เรียกได้ว่ารู้เห็นมามาก ผ่านโลกมาเยอะ ประสบการณ์ยี่สิบกว่าปีจากทั้งสองโลกเตือนเขาว่า เขากำลังเผชิญหน้ากับคำถามที่สำคัญมาก


เขาคิดคำที่เหมาะสมก่อนจะพูดอย่างช้าๆ “ข้าเคยบอกเจ้าไปตั้งแต่แรกแล้วไม่ใช่หรือว่าเมืองชายแดนไม่ถือเรื่องชาติกำเนิด ข้าหวังว่าสักวันแม่มดจะสามารถใช้ชีวิตอย่างอิสระได้ในดินแดนของข้า”


คราวนี้ไนติงเกลเงียบไปนานมาก ภายในห้องเหลือเพียงเสียงเปรี๊ยะปร๊ะจากถ่านที่กำลังลุกไหม้ ภายใต้แสงสะท้อนจากเปลวไฟที่เต้นระริก ใบหน้าด้านข้างของเธองดงามราวกับภาพวาดชั้นเลิศ


ตอนที่เธอเปิดปากขึ้นอีกครั้ง โรแลนด์รู้สึกราวกับเวลาได้เดินย้อนกลับไป “อันที่จริงฝ่าบาทไม่จำเป็นต้องทำถึงขนาดนี้” เสียงของเธอแผ่วเบาและห่างไกล “ทรงให้อภัยหม่อมฉันด้วยที่เคยโกหกฝ่าบาท...พวกพี่น้องที่สมาคมเร่ร่อนรอนแรมมานาน พวกนางไม่ได้หวังอะไรมากมาย ขอเพียงมีที่อยู่ที่ปลอดภัยพวกนางก็พอใจแล้ว แม้ว่าจะต้องอยู่แต่ในปราสาทแห่งนี้ก็ตาม”


“เช่นนั้นจะต่างอะไรกับกรงขังเล่า” โรแลนด์ส่ายหน้า ทว่าทันใดนั้นก็พลันเข้าใจขึ้นมา เขาเบิกตากว้างมองไนติงเกล “ช้าก่อน...เจ้าหมายความว่า เจ้าจะยอมพาพวกนางมาที่นี่แล้วหรือ”


ไนติงเกลถอนใจ หลบสายตาเจ้าชาย “แต่ถ้าทำเช่นนี้ ฝ่าบาทก็จะทรงกลายเป็นศัตรูกับศาสนจักร”


“พวกเขาแผ่อิทธิพลมากเกินไปแล้ว” โรแลนด์พูดอย่างไม่ใส่ใจ “แค่พวกเขาประกาศหลักเทวสิทธิราชย์ออกมา ไม่ช้าก็เร็วก็ต้องเกิดความขัดแย้งระหว่างศาสนจักรกับอาณาจักรต่างๆ ในทวีปอยู่แล้ว ส่วนเมืองชายแดนนั้น ขอเพียงอยู่รอดปลอดภัยจนพ้นสามเดือนนี้ไปได้ พวกเขาก็ทำอะไรไม่ได้มากแล้ว ที่นี่อยู่ไกลจากรังของศาสนจักรมาก มุขนายกจะพากองกำลังพิพากษาข้ามเกรย์คาสเซิลมาเพื่อปราบข้าหรือ เสด็จพ่อข้าย่อมไม่ทรงอนุญาตให้เกิดเรื่องเช่นนั้นแน่ นั่นเป็นการท้าทายอำนาจการปกครองของราชวงศ์อย่างร้ายแรง”


“...”


หลังจากไนติงเกลคำนับลาจากไปแล้ว โรแลนด์ก็ทิ้งตัวลงบนเตียง ถอนหายใจออกมาเฮือกใหญ่


เขาไม่ได้บอกเธอหมดทุกอย่าง ศาสนจักรอยู่ไกลจากที่นี่มาก หากดูจากความเร็วในการรับส่งข่าวสารในยุคนี้ กว่าพวกเขาจะเคลื่อนไหวอะไรก็คงหลังจากฤดูใบไม้ผลิไปแล้ว ไหนจะระยะทางที่ไกลแสนไกลตลอดจนฐานะเจ้าชายของเขาอีก สิ่งที่น่าจะเป็นไปได้มากที่สุดก็คืออีกฝ่ายส่งขบวนทูตมาดูสถานการณ์ก่อน


และการเดินทางไปกลับแบบนี้ก็น่าจะใช้เวลาเป็นครึ่งปี ถึงตอนนั้นเขาก็น่าจะมีกำลังพอจะต่อสู้กับพวกเขาแล้ว


ดังนั้น อันตรายแฝงที่น่ากลัวที่สุดจึงไม่ใช่ศาสนจักร ทว่าเป็นตัวแม่มดเอง


จุดนี้มีเพียงโรแลนด์เท่านั้นที่มองเห็น


แม้ว่าเวลานี้แม่มดจะอยู่ในสถานะเป็นรอง แต่สภาวะนี้จะไม่คงอยู่ไปตลอด ความเป็นแม่มดไม่ได้สืบทอดทางสายเลือด แต่เป็นการตื่นรู้ขึ้นอย่างไม่มีกฎเกณฑ์ตายตัว นั่นหมายความว่าแม่มดไม่สามารถถูกกำจัดให้หมดสิ้นไปได้ มีแต่จะเพิ่มจำนวนมากขึ้นทุกที


ที่ศาสนจักรยังอยู่ในสถานะเหนือแม่มดได้ก็เพราะหินอาญาสิทธิ์ แต่ข้อได้เปรียบนี้ทำได้เพียงหักล้างพลังวิเศษเท่านั้น เท่าที่เห็นตอนนี้ การตื่นรู้มาเป็นแม่มดไม่เพียงแต่ทำให้พวกเธอมีพลังวิเศษต่างๆ เท่านั้น ทว่าทั้งคุณภาพของร่างกาย การตอบสนองทางความคิด หรือแม้กระทั่งรูปลักษณ์ภายนอกก็มีแนวโน้มที่จะล้ำหน้าเกินคนปกติ


หากดูจากคุณสมบัติเหล่านี้แล้ว จะบอกว่าพวกเธอเป็น ‘มนุษย์สายพันธุ์ใหม่’ ก็คงไม่เกินจริงเลย


การกดขี่ยิ่งรุนแรงมากเท่าไร พลังต่อต้านก็ยิ่งรุนแรงมากเท่านั้น เมื่อถึงเวลาที่เหล่าแม่มดก่อจลาจลขึ้นมาจริงๆ เกรย์คาสเซิลจะเสียหายมากขนาดไหน ความแค้นที่ถูกบ่มเพาะโดยศาสนจักรนั้น หากควบคุมไม่อยู่แล้ว ก็อาจแปรเปลี่ยนเป็นความแค้นต่อประชาชนคนในอาณาจักรไป


โรแลนด์ไม่อยากเห็นเหตุการณ์แบบนั้น


ดังนั้นเขาจึงต้องการเริ่มจากเมืองชายแดน โดยวางโครงสร้างที่สามารถรองรับทั้งสองฝ่ายได้ จากนั้นจึงแผ่ขยายสิ่งเหล่านี้ไปทั่วทั้งอาณาจักรเกรย์คาสเซิล หรือแม้กระทั่งอาณาจักรอื่นๆ ในทวีป


ให้เป็นโลกที่แม่มดและคนธรรมดาสามารถอยู่ร่วมกันได้อย่างผาสุข


........................................


[Go To Next Chapter]( ./45.md)