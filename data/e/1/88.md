##บทที่ 88 ฤดูหนาวยามเย็น (2)
“ไม่ต้องรีบขนาดนั้นก็ได้ มันยังมาไม่ถึงเสียหน่อย” โรแลนด์ถอนใจพลางมองไลต์นิ่งที่กำลังตื่นเต้น


ใครจะรู้ว่าเธอจะชื่นชอบการท้าทายสัตว์อสูรขนาดนี้ ทั้งๆ ที่พลังของเธอไม่ใช่ประเภทต่อสู้ แต่เธอกลับไม่กลัวสัตว์อสูรเหมือนคนทั่วไป


“ใช้วิธีเดียวกับตัวก่อนหน้านี้ อย่าประมาทเล่า เจ้ามีหน้าที่แค่หลอกล่อเบนความสนใจมันเท่านั้น จงรักษาระดับความสูงไว้! ถึงมันจะบินไม่ได้ แต่เวลากระโดดก็อันตรายไม่ใช่เล่น!”


“รู้แล้วเพคะๆ” ไลต์นิ่งตอบอย่างมั่นอกมั่นใจ “หม่อมฉันพอประเมินกำลังมันได้ตั้งแต่ตัวก่อนหน้าแล้ว วางพระทัยเถิดเพคะ รับรองว่ามันจะไม่ได้สัมผัสแม้แต่ชายชุดหม่อมฉันแน่นอน”


ขณะที่พูดนั้น สัตว์อสูรพันธุ์ผสมก็เข้ามาใกล้กำแพงเมืองแล้ว มันวิ่งผ่านพื้นที่ที่วางสิ่งกีดขวาง กระโดดไปทางบริเวณที่ไม่มีคนเฝ้าระวังแล้วข้ามกำแพงเข้ามา


เพียงแต่ครั้งนี้ ไม่มีสมาชิกกองพลเรือนคนใดสนใจมัน พวกเขายังคงรักษาตำแหน่งของตัวเอง รอฟังคำสั่งแทงครั้งต่อไปจากนายพราน


“เช่นนั้น สงครามพิเศษกับพันธุ์ผสม เริ่มต้นได้ ณ บัดนี้!” โรแลนด์พูดเสียงขรึม


ไลต์นิ่งที่พุ่งตัวออกไปแล้วชะงักไปเล็กน้อย ก่อนจะหันมามองโรแลนด์


“มีอะไรหรือ”


“คำพูดของฝ่าบาท...” ไลต์นิ่งคิดอยู่สักครู่จึงส่ายหน้า “ฟังดูประหลาดชอบกล แต่ช่างเถอะเพคะ หม่อมฉันจะไปเดี๋ยวนี้แล้ว”


โรแลนด์มองตามร่างสาวน้อยที่บินจากไปอย่างรวดเร็ว เขาหัวเราะเก้อๆ ก่อนจะหันไปถามอันนาและไนติงเกลที่อยู่ด้านหลัง “พวกเจ้าก็รู้สึกประหลาดเหมือนกันหรือ”


“เพคะ” ทั้งสองคนพยักหน้าพร้อมกัน


เอาเถอะ...ดูท่าแล้วคำพูดแบบจูนิเบียวจะอยู่โลกไหนก็ยังจูนิเบียว “เช่นนั้นพวกเจ้าก็ไปเถอะ ระวังตัวด้วย”


“ฝ่าบาทเองก็เช่นกันเพคะ” ไนติงเกลโค้งตัวว่า จากนั้นจึงจูงมืออันนาเข้าหมอกมายาไปด้วยกัน


โรแลนด์ไพล่มือไว้ด้านหลัง ยืนหันหน้าปะทะลม พยายามวางมาดอย่างผู้นำสุดความสามารถ เขารู้ว่าคนจำนวนไม่น้อยแอบมองเขาในจังหวะที่ว่างเว้นจากการต่อสู้


ดังนั้นต่อให้ขาทั้งสองข้างจะชาแค่ไหน เขาก็ยังต้องยืนอยู่ที่ตำแหน่งสูงสุดของกำแพงเมืองเพื่อให้ทุกคนได้มองเห็น...


ไม่ว่าเวลาใด เจ้าชายก็ยังอยู่กับพวกเขาเสมอ ถึงจะร่วมรบด้วยตัวเองไม่ได้ แต่อย่างน้อยเขาก็ยังใช้วิธีนี้มาสร้างขวัญและกำลังใจให้ทุกคนได้


การบุกโจมตีของสัตว์อสูรครั้งนี้รุนแรงกว่าทุกครั้งที่เคยเจอ ขวานเหล็กเคยบอกว่าปีที่ผ่านๆ มา ตลอดเดือนแห่งปีศาจจะมีพันธุ์ผสมปรากฏให้เห็นเพียงหนึ่งถึงสองตัวเท่านั้น


แต่ปีนี้หากนับตัวที่เจอเมื่อครู่นี้ด้วย เมืองชายแดนก็เจอพันธุ์ผสมมาสี่ตัวแล้ว ระยะเวลาการโจมตีของสัตว์อสูรก็ยาวนานผิดปกติ บรรดาสัตว์อสูรดาหน้าออกมาจากป่าเร้นลับอย่างต่อเนื่อง พวกมันบุกเข้ามาเป็นชุดๆ ชุดละหลายสิบตัว มุ่งหน้ามายังกำแพงอย่างไม่ขาดสาย


โชคดีที่ในช่วงหนึ่งเดือนมานี้ ปริมาณการผลิตปืนคาบศิลาเพิ่มขึ้นอย่างมาก เวลานี้กองปืนหนึ่งร้อยคนของเขามีอาวุธใช้กันถ้วนหน้า มิฉะนั้นคงไม่สามารถสังหารศัตรูได้รวดเร็วขนาดนี้


เพราะหากใช้แค่ธนูกับหน้าไม้ ตอนนี้ทุกคนคงหมดแรงจะง้างสายกันแล้ว ยิ่งสงครามยืดเยื้อยาวนาน ก็ยิ่งเห็นได้ชัดว่าปืนช่วยประหยัดพลังงานร่างกายได้มากขนาดไหน


แน่นอนว่า ปริมาณดินปืนที่หดหายไปอย่างรวดเร็วก็ทำให้โรแลนด์ปวดหัวไม่น้อยเหมือนกัน เขาเริ่มคิดแล้วว่าจะแกะห่อระเบิดยี่สิบกว่าห่อในโกดังเพื่อเอาดินปืนออกมาให้กองปืนใช้ดีหรือไม่


อีกด้านหนึ่ง ไลต์นิ่งบินเข้าใกล้หัวของสัตว์อสูรพันธุ์ผสม เธอควักหินออกมาจากกระเป๋าเสื้อ แล้วปาใส่สัตว์อสูรอย่างแรง หินกระแทกถูกหัวอีกฝ่ายอย่างแม่นยำ สัตว์อสูรถูกจู่โจมกะทันหันก็ก้าวถอยหลังทันที คราวนี้ถึงได้พบว่าการจู่โจมนั้นมาจากด้านบน


ไลต์นิ่งลดระดับความสูงลงอย่างท้าทายก่อนจะบินผ่านหน้ามันไป เธอบินเรี่ยพื้นมุ่งหน้าไปยังใจกลางเมือง


สัตว์อสูรพันธุ์ผสมคิดเป็นระดับหนึ่งก็จริง แต่มันไม่คิดว่าสาวน้อยตรงหน้าเป็นอันตราย ดังนั้นจึงกระโจนตัวขึ้นกลางอากาศ ปีกทั้งสองสยายออก โผบินไปไกลเกือบหนึ่งร้อยเมตร


ไลต์นิ่งรีบเพิ่มระดับความสูงแล้วหมุนตัวกลางอากาศ บินอ้อมบ้านหลายหลังพุ่งไปยังถนนอีกสาย


ไลต์นิ่งบินเลี้ยวไปมาอย่างสับสน หลอกล่อศัตรูมาจนถึงกลางลานเมือง ที่นี่เป็นตำแหน่งที่เธอกับไนติงเกลตกลงกันไว้


เนื่องจากพันธุ์ผสมหัวสิงโตจมูกไวมาก มันสามารถได้กลิ่นแม้กระทั่งไนติงเกลที่อยู่ในหมอกมายา ดังนั้นก่อนหน้าที่ไนติงเกลกับอันนาจะสังหารมัน เธอจะต้องดึงความสนใจมันให้มากที่สุดเท่าที่จะมากได้


เธอทำหน้าที่นี้ได้อย่างไร้ที่ติ ตอนนี้พันธุ์ผสมกำลังเต้นเร่าๆ ด้วยความเดือดดาลอย่างเห็นได้ชัด สัญชาตญาณสัตว์ที่บ้าคลั่งเข้าครอบงำสติปัญญาอันน้อยนิดของมัน


มันอ้าปากกว้าง พยายามกระโจนขึ้นฟ้าอยู่หลายครั้ง ทว่าไลต์นิ่งที่ไม่ได้แบกน้ำหนักใดๆ เคลื่อนไหวว่องไวกว่ามันมาก เธอบินสูงๆ ต่ำๆ หลอกล่อให้ฝ่ายตรงข้ามกระโดดเข้าหาครั้งแล้วครั้งเล่า


ไนติงเกลเข้ามาในลานเมืองจากอีกด้าน...เธอมาถึงที่นี่ด้วยวิธีที่ต่างจากไลต์นิ่ง หลังจากก้าวเข้าหมอกมายา เธอก็มุ่งหน้าเป็นเส้นตรงได้โดยไม่ต้องสนใจบ้านเรือนหรือสิ่งกีดขวางใดๆ เปลวไฟของอันนาออกฤทธิ์ได้ภายในระยะเพียงสิบเก้า (ห้าเมตร) เท่านั้น พวกเธอจะต้องเข้าหาสัตว์อสูรจากทางด้านหลังเพื่อไม่ให้มันรู้ตัว


ตอนพวกเธอสู้กับพันธุ์ผสมตัวแรกยังมีเหตุขัดข้องอยู่บ้าง แต่ตอนนี้ไนติงเกลคุุ้นเคยกับวิธีโจมตีของอันนาแล้ว เมื่ออยู่ห่างจากสัตว์อสูรได้สามสิบก้าว เธอก็เร่งความเร็วถึงขีดสุด


พื้นถนนราวกับถูกย่นระยะลงในพริบตา ก้าวเพียงก้าวเดียวก็แทบจะข้ามผ่านระยะทางที่เหลือจนหมด ตอนที่อันนาได้สตินั้น หางของสัตว์อสูรก็แทบจะอยู่ติดหน้าเธอแล้ว


“ตอนนี้ล่ะ!” ไนติงเกลตะโกน


โลกสีขาวดำรอบตัวอันนาไหลจากไปราวกับกระแสน้ำ พริบตานั้น เธอกลับมาสู่ลานเมืองที่คุ้นเคยอีกครั้ง ไฟสีเขียวผุดขึ้นที่ปลายนิ้วเธอเงียบๆ ก่อนจะขยายขนาดกลายเป็นกรงไฟขนาดใหญ่เข้าโอบล้อมสัตว์อสูร


ไนติงเกลรีบก้าวถอยหลังอย่างรวดเร็ว กระแสความร้อนที่ปะทะใบหน้าทำให้เธอรู้สึกแสบผิว


ภายใต้อุณหภูมิที่ละลายเหล็กได้ สัตว์อสูรยังไม่ทันขยับกายก็กลายสภาพเป็นลูกไฟ ล้มลงกับพื้นเสียงดังสนั่น


“ดูท่าพวกนางคงทำสำเร็จแล้ว” เวนดี้ซึ่งรับหน้าที่องครักษ์แทนไนติงเกลมองเปลวไฟสีเขียวที่ผุดขึ้นจากที่ไกลๆ พลางเบะปากว่า “ดูเหมือนหม่อมฉันจะไม่มีประโยชน์อะไรสักอย่าง...”


“หากเป็นไปได้ ข้าก็อยากให้พวกเจ้าได้แสดงฝีมือทุกคน” โรแลนด์ยังคงไพล่มือไว้ด้านหลัง แสร้งพูดอย่างผ่อนคลาย


แม้ปากจะพูดแบบนี้ แต่ใจเขารู้ดีว่าหากวันนี้ไม่มีแม่มดมาช่วยรักษาแนวป้องกันล่ะก็ กองพลเรือนคงจะแตกพ่ายทันทีที่เผชิญหน้ากับสัตว์อสูรพันธุ์ผสมที่บินข้ามกำแพงได้


ตอนนี้แม้แต่นาน่าก็มาประจำการอยู่ใต้กำแพงแล้ว เธอรักษาคนเจ็บอย่างรวดเร็วโดยมีบารอนทีกคอยดูแลความปลอดภัยให้ นี่เป็นครั้งแรกที่โรแลนด์แสดงพลังของแม่มดต่อหน้ากองพลเรือนอย่างเปิดเผย และผลของมันก็ทำให้เขาปลาบปลื้มมาก


นาน่ามีฉายาในกองทัพว่านางฟ้าแห่งการเยียวยา นั่นทำให้ภาพลักษณ์โดยรวมของแม่มดดีขึ้นมาก ตอนที่อันนากับไนติงเกลร่วมมือกันฆ่าพันธุ์ผสมตัวแรกสำเร็จนั้น ผู้คนยังส่งเสียงไชโยโห่ร้องให้พวกเธออยู่พักใหญ่


เขารู้ว่าเป็นไปไม่ได้ที่ทุกคนจะเห็นด้วยกับเรื่องนี้ แต่เท่าที่เป็นอยู่ตอนนี้ก็ถือว่าดีมากแล้ว เมื่อคนในกองพลเรือนเริ่มยอมรับแม่มดได้แล้ว เขาก็สามารถดำเนินการขั้นต่อไปได้ง่ายขึ้น


ทันใดนั้น เสียงปืนบนกำแพงเมืองก็เริ่มเบาบางลง โรแลนด์สังเกตว่าสัตว์อสูรเริ่มถอยออกจากกำแพงเมืองทีละน้อย พวกมันถอนกำลังเป็นด้วยหรือ เขารู้สึกไม่เชื่อสายตาตัวเอง


ในเวลานี้เอง ลำแสงแรกจากท้องฟ้าก็ทะลุชั้นเมฆหนาลงมายังพื้นดิน จากนั้นก็ตามมาด้วยลำแสงที่สอง ลำแสงที่สาม...


เพียงไม่กี่อึดใจ ท้องฟ้าสีอึมครึมก็ถูกลำแสงนับพันส่องทะลุจนกลายเป็นรูพรุนนับไม่ถ้วน ลำแสงทั้งหมดเริ่มกลืนกันเป็นเนื้อเดียว เปล่งประกายจ้าตาจนไม่อาจหาใดเปรียบ ผืนดินพลันสว่างขึ้นมาในบัดดล


‘เมื่อใดที่ดวงอาทิตย์ปรากฏขึ้นอีกครั้ง เมื่อนั้นก็คือเวลาที่เดือนแห่งปีศาจสิ้นสุดลง’


ความเงียบเข้าปกคลุมกำแพงเมืองเป็นเวลาสั้นๆ จากนั้นเสียงไชโยโห่ร้องก็ดังกระหึ่มไปทั่วแนวป้องกันบริเวณชายแดน


พวกชาวเมืองทยอยกันเดินออกมานอกบ้าน ก่อนจะร่วมเปล่งเสียงแห่งความยินดีไปพร้อมกับกองพลเรือน พวกเขาโห่ร้องให้กับแสงอาทิตย์ที่ห่างหายไปนาน ให้กับตัวเองที่รอดชีวิตจากฤดูหนาวมาได้


และให้กับเจ้าชายของพวกเขา เสียงต่างๆ ดังปะปนกันเป็นเสียงเดียว กระหึ่มก้องไปทั่วเมืองชายแดน!


.......................................
จบภาค 1 ลำนำเดือนแห่งปีศาจ
ภาค 2 จะขึ้นเล่มใหม่ในวันที่ 16 มีนาคม 2561 เวลา 16.00 น. ค่ะ



