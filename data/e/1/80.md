##บทที่ 80 กองปืนใหญ่
หลังจากเรือซีเมนต์ตั้งอยู่ในห้องซ่อมบำรุงมาเป็นเวลาหนึ่งสัปดาห์ ในที่สุดก็ถึงวันลงน้ำประกอบชิ้นส่วนอื่นๆ แล้ว


คนงานที่ถูกเรียกมาต่างตะลึงตาค้าง เมื่อได้ยินเจ้าชายสั่งให้ผลักอ่างอาบน้ำที่ทำขึ้นอย่างยากลำบากใบนี้ลงน้ำ ทุกคนต่างก็สงสัยว่าตัวเองหูฝาดไปหรือไม่


ทว่าโรแลนด์สั่งแบบนั้นจริงๆ


เขาให้คนรื้อกระท่อมชั่วคราว แล้วขุดทางลาดจากใต้เรือซีเมนต์ไปจนถึงแม่น้ำ


ขั้นตอนนี้ต้องระมัดระวังเป็นพิเศษ เพราะงานซีเมนต์ทนแรงดึงและแรงสะเทือนได้ไม่ดี หากเกิดรอยร้าวเส้นเล็กๆ ไม่กี่เส้นยังถือว่าเรื่องเล็ก แต่หากถึงขั้นกระแทกพื้นแตกเป็นเสี่ยงๆ ขึ้นมาทุกอย่างก็สูญเปล่า


คนงานนำเรือขึ้นซุง มัดเชือกควบคุมความเร็วกันลื่น หลังจากทุกอย่างเรียบร้อยแล้ว พวกเขาก็พันเชือกที่มีความหนาประมาณข้อมือรอบเสาไม้ที่เพิ่งสร้างเสร็จแล้วดึงจนตึง


เมื่อได้ยินเสียงคำสั่งถัดมา จึงค่อยๆ คลายเชือกออก ใต้ท้องเรือขยับอยู่บนซุง ส่งเสียงเสียดสีดังเอี๊ยดอ๊าดบาดแก้วหู


โชคดีที่ทุกอย่างเป็นไปด้วยความราบรื่น โรแลนด์เห็นเรือซีเมนต์ค่อยๆ ไหลลงแม่น้ำอย่างช้าๆ เรือกินน้ำประมาณครึ่งเมตร ผนังเรือโผล่พ้นผิวน้ำขึ้นมาประมาณหนึ่งเมตร เหล่าคนงานต่างมองด้วยความตกใจ ของที่หนักกว่าหินชิ้นนี้ไม่ได้จมลงสู่ก้นแม่น้ำ แต่กลับลอยอยู่เหนือผิวน้ำได้ราวกับใบไม้


“รีบเอาเชือกไปพันรอบเสาแล้วมัดให้แน่น!” โรแลนด์สั่งการ เขายังปล่อยเชือกป่านที่ผูกติดกับตัวเรือไม่ได้ มิฉะนั้นเรือซีเมนต์จะลอยตามแม่น้ำไปทางทิศใต้


แม้ว่าไนติงเกลไม่ได้ปรากฏตัวออกมา แต่น้ำเสียงเหลือเชื่อที่ดังขึ้นก็บ่งบอกความตื่นตกใจของเธอได้อย่างชัดเจน “เหตุใดมันจึงลอยได้เพคะ”


“เอ่อ...อธิบายอย่างง่ายๆ นะ เพราะความหนาแน่นเฉลี่ยของมันน้อยกว่าน้ำ มันถึงได้ลอยอยู่เหนือผิวน้ำได้” โรแลนด์ครุ่นคิดอยู่สักพักจึงตอบออกไป


“ส่วนเรื่องที่ว่ามันเป็นเหล็กหรือเป็นซีเมนต์นั้นไม่เกี่ยวกัน อันที่จริงตอนเจ้าเห็นเรือสำเภาก็น่าจะเข้าใจแล้ว เรือลำใหญ่ขนาดนั้นย่อมหนักกว่าหินหนึ่งก้อนมาก”


เสียงของเธอไม่ได้ดังขึ้นอีก เขาเดาว่าอีกฝ่ายคงกำลังคิดตามอยู่ ต่อให้เป็นอันนาก็ไม่แน่ว่าจะเข้าใจได้ในทันที โรแลนด์หัวเราะ สั่งให้คนงานดำเนินการขั้นต่อไป


ขั้นตอนการประกอบหลังจากนั้นใช้เวลานานมาก ตอนที่หิมะตกหนักก็ต้องพักงานไว้ หิมะตกเบาลงเมื่อไรถึงได้เร่งมือกัน


ขั้นตอนหลักๆ คือการปูดาดฟ้าเรือ แผ่นไม้ซึ่งเซาะร่องไว้แล้วถูกติดตั้งลงบนเรือทีละชิ้นๆ พื้นที่ระหว่างดาดฟ้าเรือกับท้องเรือถูกแทนที่ด้วยเสาไม้สั้่นๆ จำนวนหลายต้นเพื่อรองรับน้ำหนัก แม้จะเปลืองพื้นที่ไปบ้าง แต่เมื่อคิดถึงจุดประสงค์หลักของเรือซีเมนต์แล้วก็พอมองข้ามไปได้


จากนั้นก็เป็นขั้นตอนป้องกันไม้ผุ เรื่องนี้ช่างไม้รู้ดีว่าควรทำอย่างไร พวกเขาทาน้ำมันกลิ่นฉุนบนดาดฟ้าเรือหนึ่งชั้น รอจนแห้งแล้วจึงใช้น้ำยาสีแดงทาทับอีกหลายชั้น จนกระทั่งขั้นตอนทั้งหมดบนดาดฟ้าเรือเสร็จสิ้น คราวนี้จึงเข้าสู่กระบวนการติดตั้งสิ่งก่อสร้างชั้นบน


และสิ่งที่เรียกว่าชั้นบนนั้น ก็เป็นเพียงห้องไม้ซึ่งตั้งอยู่ระหว่างเสาใบเรือสองต้น ใช้สำหรับเก็บกระสุนและดินปืน หรือหากเจอฝน เหล่าลูกเรือก็จะได้มีที่หลบฝนด้วย


ด้านบนกระท่อมไม้ยังมีแท่นสำหรับคนยืนอีกแห่ง แน่นอนว่าแท่นนี้เตรียมไว้สำหรับเวนดี้ หากเธอยืนอยู่บนกระท่อมไม้ ขอบเขตพลังของเธอก็จะครอบคลุมทั้งใบเรือส่วนบนและส่วนล่าง


หางเสือที่ท้ายเรือทำขึ้นจากเหล็กหล่อ เวลาติดตั้งยุ่งยากเล็กน้อย คือต้องสอดด้ามของหางเสือทะลุผ่านรูที่เตรียมไว้แล้วจากใต้น้ำให้โผล่ขึ้นมาที่ดาดฟ้าเรือ จากนั้นจึงครอบห่วงเหล็กลงไปที่ดาดฟ้าแล้วเชื่อมตัวยึดไว้


ตัวยึดก็คือแผ่นเหล็กรูปสามเหลี่ยมมุมฉาก ด้านยาวเชื่อมติดกับด้ามหางเสือ ส่วนด้านสั้นสามารถหมุนได้อย่างอิสระภายในร่องห่วงเหล็ก


หน้าที่เชื่อมย่อมตกเป็นของอันนา เธอแสดงท่าทางงุนงงและประหลาดใจที่เห็นอ่างอาบน้ำหินลอยน้ำได้ จากนั้นจึงถามคำถามเดียวกับไนติงเกล


โรแลนด์ตอบคำตอบเดิมอีกครั้ง แล้วก็ได้เห็นอันนานั่งยองๆ ทำท่าครุ่นคิดอยู่อีกด้าน


อืม...หนทางการพัฒนาการศึกษายังอีกยาวไกล


********************


อีกด้านหนึ่ง แวนนากำลังลังเลว่าตัวเองจะเข้าร่วมกองปืนหรือกองปืนใหญ่ดี


เรื่องราวทั้งหมดมีเหตุมาจากคำสั่งเมื่อสามวันก่อน


เจ้าชายตัดสินใจเลือกคนฝีมือดีๆ จากกองพลเรือนทั้งกองหนึ่งและสองมาสร้างกองพิเศษกองใหม่


แวนนาดีใจมากเมื่อได้ยินชื่อตัวเองในนั้น แต่เมื่อขวานเหล็กถามเขาว่าจะเข้ากองปืนใหญ่หรือกองปืนก็เกิดงงขึ้นมา


เขารู้จักปืน เป็นอาวุธที่ใช้ต่อสู้กับสัตว์อสูรบนกำแพงได้อย่างคล่องแคล่วว่องไว อานุภาพรุนแรงกว่าหน้าไม้มาก คนที่ได้ใช้อาวุธร้ายกาจชนิดนี้ก็มีเพียงขวานเหล็ก หัวหน้าอัศวิน และนายพรานอีกไม่กี่คนเท่านั้น


อันที่จริงแวนนาควรจะเลือกเข้ากองปืนได้โดยไม่ลังเล แต่เขาก็ยังอดถามไม่ได้ว่า ปืนใหญ่คืออะไร


เมื่อได้รู้ว่าปืนใหญ่คือปืนที่ขยายขนาดใหญ่ขึ้นกว่าเดิมสิบเท่าและแกร่งกว่าปืนร้อยเท่า เขาก็ตกที่นั่งลำบาก


เห็นได้ชัดว่า ยิ่งมีโอกาสใช้อาวุธร้ายแรง ก็ยิ่งแปลว่าเจ้าชายเห็นความสำคัญของเขา การเข้ากองปืนใหญ่ดูเหมือนจะเป็นตัวเลือกที่ดีกว่ากองปืน


แต่การได้แบกปืนเดินดึงดูดสายตาผู้คนตามถนนก็เป็นความใฝ่ฝันของเขามาตลอด ถึงปืนใหญ่จะทรงพลังแค่ไหน แต่ถ้าใหญ่กว่าปืนเป็นสิบเท่า เขาก็คงแบกไปไหนมาไหนไม่ได้กระมัง


จนกระทั่งถึงวันที่ต้องตัดสินใจ แวนนากัดฟันเลือกกองปืนใหญ่ไป สิ่งที่ทำให้เขาตัดสินใจได้ก็คือค่าตอบแทนรายเดือนที่มากกว่ากองปืนถึงห้าเหรียญเงิน


จากนั้นการฝึกอย่างเข้มข้นก็เริ่มต้นขึ้น


ปืนใหญ่หนึ่งตัวต้องอาศัยคนห้าคนในการยิง คนที่อยู่กลุ่มเดียวกับแวนนายังมีโพเมโล แคตคลอว์ เนลสัน และร็อดนีย์ เนื่องจากแวนนาเคยเป็นรองหัวหน้ากองทวนมาก่อน จึงได้รับเลือกเป็นหัวหน้ากลุ่มไป


เมื่อเทียบกับปืนแล้ว ของเล่นชนิดนี้ใช้งานยากกว่าเป็นสิบเท่า!


ตลอดระยะเวลาหนึ่งเดือนกว่าๆ มานี้ เขาแอบสังเกตขวานเหล็กใช้ปืนจนคิดว่าตัวเองจำขั้นตอนได้ขึ้นใจ แต่ปืนใหญ่นั้นลำพังแค่เปลี่ยนจากสถานะเคลื่อนที่มาเป็นเตรียมยิงก็มีขั้นตอนจุกจิกมากมายแล้ว


หยุดม้า ถอดสลัก ดึงตัวเกี่ยว เคลื่อนรถปืนใหญ่ ย้ายไปยังตำแหน่งที่จะยิง เอาขาค้ำลง


ขั้นตอนเหล่านี้ต้องใช้คนช่วยกันถึงห้าคน ตัวอย่างเช่น ขณะดึงตัวเกี่ยว คนอื่นๆ จะต้องรีบเคลื่อนปืนใหญ่ทันที เพื่อให้ตัวเกี่ยวกับรถลากแยกออกจากกัน เปลี่ยนจากสี่ล้อมาเป็นสองล้อ จากนั้นจึงจะเอาขาค้ำลงได้


ขั้นตอนเหล่านี้ทุกคนต้องร่วมมือกันอย่างดี มิฉะนั้นก็จะแยกปืนใหญ่ที่หนักหน่วงออกจากรถลากไม่ได้


เมื่อปืนใหญ่เข้าประจำที่แล้วก็ได้เวลาบรรจุกระสุนเตรียมยิง ขั้นตอนนี้ใกล้เคียงกับปืนมาก เพียงแต่การทำความสะอาดลำกล้องต้องใช้แปรงสองอันผลัดกันกระทุ้งเข้าไป ส่วนดินปืนห่อเสร็จแล้ว แค่ใส่ลงไปในลำกล้องก็พอ วิธีจุดไฟก็ใช้สายชนวนเอา ดูท่าแล้วหากฝนตกลงมา มันคงอดสำแดงฤทธิ์เดช แวนนาคิด


โชคดีที่หน้าที่ส่วนใหญ่ของหัวหน้ากลุ่มคือการยืนกำกับคนอื่นๆ ให้ทำตามขั้นตอนอยู่อีกด้าน ไม่ต้องออกแรงมาก


สามวันแรกนั้น กลุ่มปืนใหญ่สี่กลุ่มฝึกซ้อมกันจากปืนใหญ่เพียงตัวเดียว ดังนั้นขวานเหล็กจึงสั่งให้คนทั้งหมดต่อรถปืนใหญ่กับรถลาก ถอดออก เตรียมยิง แล้วต่อกลับเข้าไปใหม่อีกครั้ง จากนั้นทำขั้นตอนพวกนี้ซ้ำไปซ้ำมา


แวนนายังสงสัยว่า ลำกล้องปืนใหญ่โดนถูไม่หยุดแบบนั้นน่าจะสะอาดกว่าหน้าเขาด้วยซ้ำ


........................................


[Go To Next Chapter]( ./81.md)