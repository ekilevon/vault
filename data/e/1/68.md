##บทที่ 68 พิธีศพ
พิธีศพถูกจัดขึ้นในที่รกร้างแห่งหนึ่งทางตะวันตกเฉียงใต้ของเมืองชายแดน


อันที่จริงจะเรียกว่าที่รกร้างก็ไม่เหมาะนัก เพราะที่ดินที่ไม่มีคนสนใจแห่งนี้กลับถูกล้อมด้วยกำแพงเตี้ยๆ ตั้งแต่เมื่อไรไม่รู้ บนกำแพงมีหิมะหนาปกคลุมอยู่ มองไกลๆ คล้ายกับเคลือบสีเงินไว้ แม้กำแพงจะเตี้ยจนเดินข้ามได้สบาย แต่พอเห็นมันแล้ว แวนนาก็อดคิดถึงกำแพงเมืองที่ชายแดนไม่ได้...พวกมันมีสีและรูปทรงแบบเดียวกัน


เขาเคยได้ยินพิธีนี้จากพวกพ่อค้านักเดินทางมาก่อน เวลาชนชั้นสูงหรือเชื้อพระวงศ์เสียชีวิตลง คนในครอบครัวผู้ตายจะมารวมตัวกันที่สุสาน บรรเลงเพลงในพิธีศพ รับการไว้อาลัยจากคนอื่นๆ จากนั้นจึงฝังโลงศพลงหลุมเป็นขั้นตอนสุดท้าย ยิ่งผู้ตายมีฐานะสูงเท่าไร พิธีก็ยิ่งใหญ่โตเท่านั้น


ขนาดคนตายยังมีเกียรติกว่าคนเป็นเลย ตอนนั้นเขาคิดอย่างอิจฉา เวลาชาวเมืองชายแดนตายลงทำอย่างไร ก็ไปหาที่ขุดหลุมฝังในป่าเร้นลับเท่านั้น แล้วก็ไม่รู้ว่าพอถึงเดือนแห่งปีศาจแล้ว สัตว์อสูรจะขุดศพขึ้นมากินหรือไม่


สำหรับชาวเมืองชายแดนแล้ว ความตายไม่ใช่เรื่องแปลกใหม่เลย โดยเฉพาะอย่างยิ่งตอนที่ลี้ภัยไปอยู่ป้อมปราการลองซองก่อนถึงฤดูหนาวของทุกปี พวกเขาขดตัวอยู่ในกระท่อมโกโรโกโสในแหล่งเสื่อมโทรม ก่อนจะตายลงเพราะความหนาวและความอดอยาก


เรื่องพวกนี้เกิดขึ้นบ่อยจนชินตา ไม่มีใครมีเวลามาโศกเศร้าเสียใจ หรือหากมีก็สู้เอาเวลานี้ไปขอขนมปังในเมืองตั้งแต่เช้าตรู่ดีกว่า


แต่ว่าวันนี้ เจ้าชายกลับจัดงานศพให้ทหารหนึ่งนาย!


ได้ยินว่าเขาถูกสัตว์อสูรพันธุ์ผสมกระโจนใส่แล้วกัดศีรษะขาดไปครึ่งหนึ่ง


แวนนารู้จักชายหนุ่มเคราะห์ร้ายคนนี้ ถือว่าเป็นคนคุ้นเคยคนหนึ่งในเขตเมืองเก่า เขาไม่มีชื่อ ทุกคนเรียกเขาว่าแอ็กกี้ เขามีภรรยาและลูกอีกสองคน คนโตอายุประมาณหกขวบ คนเล็กเพิ่งจะหัดเดินได้


หากเป็นเวลาปกติ ครอบครัวนี้คงแตกไปนานแล้ว ผู้หญิงอาจไปแต่งงานกับผู้ชายคนใหม่ได้ แต่ใครจะยอมรับเลี้ยงลูกติดเธอล่ะ หากไม่ทิ้งเด็กน้อยทั้งสองไว้ข้างทาง ปล่อยพวกเขาไปตามยถากรรม ก็ต้องเลี้ยงดูต่อ แล้วตัวเองไปทำงานขายเนื้อหนังที่โรงเหล้า จนกระทั่งจบชีวิตลงด้วยโรคประหลาดสารพัดชนิด


แต่ดูเหมือนเจ้าชายจะรักษาสัญญาที่เคยให้ไว้ตอนรับสมัครกองพลเรือนจริงๆ ครอบครัวของผู้ที่เสียชีวิตจากสงครามไม่เพียงแต่จะได้รับค่าตอบแทนทั้งหมด แต่ยังจะได้รับค่าชดเชยต่างหากด้วย เรียกว่าอะไรนะ แวนนาคิดสักครู่ อ้อ...ใช่แล้ว ค่าทำขวัญ มิหนำซ้ำเงินก้อนนี้ก็มากถึงห้าเหรียญทองทีเดียว


นอกจากนี้แล้ว พวกเขายังจะได้รับอาหารและถ่านไม้ในปริมาณที่สมเหมาะทุกเดือนด้วย นั่นหมายความว่า ต่อให้ภรรยาของแอ็กกี้ไม่ออกไปทำงาน เธอก็ยังสามารถเลี้ยงลูกทั้งสองต่อไปได้


เอาล่ะ ต่อให้คำสัญญาที่ฟังดูดีเหล่านี้เป็นแค่คำปลอบประโลม แต่อย่างน้อยเงินพวกนั้นเป็นของที่จับต้องได้จริงๆ


เขาเห็นกับตาว่าเจ้าชายมอบค่าทำขวัญใส่มือหัวหน้าอัศวิน เพื่อให้หัวหน้าอัศวินนำไปมอบต่อให้ภรรยาของแอ็กกี้อีกที


ให้ตายเถอะ ทำไมอยู่ดีๆ เขาถึงรู้สึกอิจฉาแอ็กกี้นะ ไม่ๆ แวนนาส่ายหน้าพรืด เขี่ยความคิดโง่เง่านี้ออกไป


เขาจะไม่ยอมให้ตัวเองตายแล้วภรรยา...ที่อาจจะกลายเป็นภรรยาคนอื่นได้เสพสุขเด็ดขาด


หลังจากมอบเงินแล้วก็เป็นช่วงกล่าวคำไว้อาลัยของเจ้าชาย เจ้าชายพูดสั้นมาก แต่แวนนาก็จำได้ตราตรึง โดยเฉพาะประโยคที่ว่า ‘เขาสละชีวิตเพื่อปกป้องคนในครอบครัวและผู้บริสุทธิ์ พวกเราจะจดจำเขาไว้ตลอดกาล’ นั่นทำให้เขารู้สึกถึงกระแสความร้อนในร่างกาย


ที่แท้ก็แบบนี้เอง เขาคิด มิน่าล่ะ ระยะนี้เขาถึงมักรู้สึกว่าตัวเองกำลังทำเพื่ออะไรบางอย่างที่นอกเหนือไปจากเงินและขนมปัง...


อย่างน้อยฤดูหนาวปีนี้ พวกเขาก็รักษาชีวิตไว้ได้ด้วยมือทั้งสองของตัวเอง ไม่ใช่เพราะความช่วยเหลือจากป้อมปราการลองซอง


ขั้นตอนสุดท้ายก็คือขั้นตอนการฝังศพ โลงศพของแอ็กกี้ถูกวางลงไปในหลุมที่ขุดไว้แล้ว หัวหน้าอัศวินให้กองพลเรือนทุกคน ทั้งที่เป็นตัวจริงและตัวแทน เข้าแถวเพื่อผลัดกันถมดินใส่หลุมศพคนละพลั่ว


เรื่องการเข้าแถวนั้น ทุกคนคุ้นเคยเป็นอย่างดี คนจำนวนสองร้อยกว่าคนจึงจัดแถวตามยาวสี่แถวได้อย่างรวดเร็ว เมื่อถึงตาแวนนา เขาพลันรู้สึกเหมือนพลั่วหนักขึ้นเล็กน้อย สายตาจับจ้องจากคนรอบด้านทำให้เขาเคลื่อนไหวช้าลงไปบ้าง


และเมื่อเขาหลบไปยืนอยู่ด้านข้างแล้ว ก็ใช้สายตาส่งความรู้สึกนี้ไปยังคนถมดินคนต่อไป


ป้ายสุสานของแอ็กกี้เป็นหินรูปสี่เหลี่ยมผืนผ้าสีขาว แวนนาอ่านข้อความบนนั้นไม่ออกแม้แต่ตัวเดียว ดูเหมือนแอ็กกี้จะไม่ใช่คนแรกที่มาอยู่ในที่รกร้างแห่งนี้


ข้างๆ แอ็กกี้ยังมีป้ายหินหน้าตาเหมือนกันอยู่อีกป้าย บนป้ายถูกปกคลุมด้วยหิมะ หลังจากทุกคนทยอยกันออกไปแล้ว แวนนาเห็นไบรอัน หัวหน้ากองคนใหม่ของกองพลเรือนกองที่สองค่อยๆ รินเบียร์รดป้ายสุสานอย่างช้าๆ


หากที่นี่เป็นปลายทางสุดท้ายของเขาก็ดูไม่เลวทีเดียว เขาอดคิดไม่ได้


“ฝ่าบาท” คาร์เตอร์พูดขึ้นระหว่างทางกลับปราสาท “ทรงทำเช่นนี้...”


“ไม่เหมาะสมหรือ”


“เปล่าพ่ะย่ะค่ะ” เขาคิดสักครู่ก่อนจะส่ายศีรษะในที่สุด


“กระหม่อมเองก็บอกไม่ถูกเหมือนกัน เพียงแต่รู้สึกว่า ไม่เคยมีใครปฏิบัติต่อชาวเมืองที่ถูกเกณฑ์มาเช่นนี้มาก่อน...พวกเขาไม่มีบรรดาศักดิ์ ไม่มีชาติตระกูล หรือแม้กระทั่งชื่อเสียงเรียงนาม”


“แต่เจ้าก็ยังรู้สึกว่าไม่เลวใช่หรือไม่”


“เอ่อ...”


โรแลนด์หัวเราะ เขาย่อมรู้ว่าสิ่งที่ทำไปทั้งหมดนั้นส่งผลอย่างรุนแรงต่อจิตใจของคาร์เตอร์ผู้มีหน้าที่ต่อสู้และป้องกันเช่นเดียวกัน


เมื่อผู้คนเริ่มขบคิดว่าทำสงครามเพื่อใคร หรือทำสงครามเพื่ออะไร กองทัพก็จะเกิดความเปลี่ยนแปลงอย่างยิ่งใหญ่เกินจินตนาการ


และสำหรับคาร์เตอร์แล้ว เมื่อเกียรติยศไม่ได้ถูกสงวนไว้เฉพาะชนชั้นสูง ทว่าเป็นสิ่งที่สามัญชนสามารถไขว่คว้าได้ภายใต้การฝึกสอนและชี้แนะของเขา ความรู้สึกภาคภูมิใจอย่างยิ่งยวดนี้ก็ยิ่งเพิ่มทวีเกินกว่าจะอธิบายได้ด้วยถ้อยคำ


แน่นอนว่าพิธีศพที่จัดขึ้นอย่างสาธารณะนี้เป็นเพียงก้าวแรกเท่านั้น โรแลนด์คิด เขายังมีวิธีอีกมากมายที่จะช่วยกระตุ้นความรู้สึกภาคภูมิใจในหมู่คณะได้ เช่นว่าสั่งทำธงทหาร แต่งเพลงทหาร หรือกำหนดลักษณะต้นแบบของวีรบุรุษ


ไม่มีจิตวิญญาณชนิดใดเกิดขึ้นได้จากความว่างเปล่า วิธีเดียวที่จะสร้างความเปลี่ยนแปลงได้ก็คือการย้ำคิดย้ำทำเรื่องเดิมๆ หมั่นกรอกแนวคิดเดิมๆ เป็นระยะๆ เท่านั้น


เพื่อให้แน่ใจว่าครอบครัวผู้เสียชีวิตจะได้รับการชดเชยอย่างเป็นระบบ เขาถึงกับตั้งกองจัดการปัญหาจากคนของตัวเอง ของสำนักงานเมือง และกองพลเรือนขึ้นมาเพื่อดูแลเรื่องการแจกจ่ายอาหารและถ่านไม้ในภายหลังโดยเฉพาะ


ยิ่งเดินหน้าไปเรื่อยๆ โรแลนด์ก็ยิ่งรับรู้ถึงภาระที่หนักขึ้น เมืองชายแดนยังยากจนอยู่มาก แต่ดูเหมือนว่ากิจการเหมืองและความเป็นอยู่ของประชาชนจะเริ่มเข้าที่เข้าทางมากขึ้น เสบียงอาหารที่สะสมไว้ก็มีเพียงพอ


จนถึงตอนนี้ยังไม่มีประชาชนหิวตายหรือหนาวตายสักคน สิ่งเหล่านี้ดูราวกับปาฏิหาริย์เมื่อเทียบกับเมืองอื่นๆ เพราะแม้แต่เมืองหลวงก็ยังมีผู้อพยพหรือเด็กกำพร้าเสียชีวิตลงท่ามกลางฤดูหนาวของทุกๆ ปี


แต่เขาไม่ได้ต้องการเพียงเท่านี้ ปริมาณงานในสำนักงานเมืองเพิ่มมากขึ้นจนถึงขีดจำกัดแล้ว ทุกวันนี้ทั้งเรื่องการเงินและการปกครองทั้งหมดของเมืองชายแดนก็อาศัยแค่ผู้ช่วยเจ้ากรมบารอฟกับลูกศิษย์ที่เขาพามาด้วยเท่านั้น


หากคิดจะขยายหน่วยงานเพิ่มก็ต้องรับคนเพิ่ม เขาเองก็เคยถามบารอฟเหมือนกันว่ามีลูกศิษย์หรือเพื่อนร่วมงานเก่งๆ อยู่ที่เมืองหลวงบ้างไหม แต่คำตอบที่ได้นั้นทำร้ายจิตใจเขามาก


‘ต่อให้มีพวกเขาก็ไม่มาหรอกพ่ะย่ะค่ะ ฝ่าบาทไม่ทรงรู้จริงๆ หรือว่าชื่อเสียงในเมืองหลวงของพระองค์เองเลวร้ายเพียงใด’


เอาเถอะ ก็ฟังดูมีเหตุผลมากอยู่ เขาคิดอย่างหดหู่


เมื่อโรแลนด์กลับมาถึงสวนด้านหลังปราสาท ไนติงเกลก็ปรากฏตัวออกมาจากหมอกมายา แล้วโผกอดเวนดี้ที่ยืนรออยู่นอกกระท่อมอย่างอบอุ่น


ไลต์นิ่งกำลังเดินวนรอบเครื่องคว้านกำลังไอน้ำที่ยังประกอบไม่เสร็จเครื่องนั้น พอเห็นโรแลนด์มา เธอก็ร้องจะขอประกอบเครื่องจักรที่สามารถขยับได้เองเครื่องนี้ด้วย


โรแลนด์มองภาพตรงหน้านี้แล้ว พลันรู้สึกว่าความพยายามที่ทุ่มเทไปทั้งหมดช่างคุ้มค่าเหลือเกิน


........................................


[Go To Next Chapter]( ./69.md)