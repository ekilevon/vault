##บทที่ 77 ภูเขาศักดิ์สิทธิ์ (3)
ลีฟรู้สึกเลือดในร่างกายกำลังแข็งตัว


เงามืดสองเงาค่อยๆ ปรากฏขึ้นท่ามกลางทิวทัศน์ยามค่ำคืนทางซ้ายมือ รูปร่างของมันใหญ่โตและประหลาด ดูไม่เหมือนสัตว์อสูรที่พบเห็นได้ทั่วไป


เมื่ออีกฝ่ายขยับใกล้เข้ามา ลีฟถึงได้พบว่า สิ่งที่อยู่ตรงหน้าคือสิ่งมีชีวิตซึ่งมีลักษณะคล้ายคนสองคนกำลังขี่หลังพันธุ์ผสมอยู่ รูปร่างของพวกเขาใหญ่เป็นสองเท่าของคนปกติ ไม่ได้สวมเกราะ ทว่าสวมเสื้อผ้าที่ดูไม่ออกว่าทำมาจากวัสดุอะไร...


ไม่สิ จะบอกเป็นเสื้อผ้าก็ฝืนปากเกินไป น่าจะบอกว่าเป็นผิวหนังที่พองบวมของสัตว์มากกว่า มันปกคลุมพวกเขาตั้งแต่หัวจดเท้า ตามตัวมีจุดที่ปูดบวมขึ้นมาหลายแห่ง


จุดที่สะดุดตาที่สุดก็คือหมวกที่คนทั้งสองสวม เห็นได้ชัดว่ามันถูกดัดแปลงมาจากศีรษะของสัตว์อสูร ดูดุร้ายและน่ากลัวมาก ดวงตาของมันถูกควักออกไปแล้วใส่คริสตัลสีน้ำตาลแดงเข้ามาแทน ท่อหนังที่เต็มไปด้วยรอยปะชุนยื่นออกมาจากขอบล่างของหมวก เชื่อมไปถึงกระดองขนาดใหญ่ที่อยู่ด้านหลัง หนึ่งในนั้นเสียบหอกไว้ตามตัวสัตว์อสูรหลายด้าม ส่วนอีกคนสวมถุงมือเหล็กประหลาดๆ...ดูจากลักษณะภายนอกแล้ว พวกเขามีนิ้วมือเพียงสามนิ้วเท่านั้น


ในใจของลีฟนึกออกเพียงคำเดียวเท่านั้น ‘ปีศาจ’


“รับมือศัตรู!”


ฮัคคาลาตั้งสติได้เป็นคนแรก เสียงร้องสะเทือนแก้วหูของเธอดึงความสนใจของทุกคนไปที่ตัวศัตรูอีกครั้ง สโตนฟาดมือลงกับพื้น เปลี่ยนพื้นหิมะข้างหน้าเป็นหล่มโคลนนุ่มนิ่ม ซึ่งนับว่าเป็นการรับมือที่ชาญฉลาด สัตว์พาหนะของอีกฝ่ายคือพันธุ์ผสมที่มีหัวเป็นหมาป่าและมีปีกหนึ่งคู่ สามารถเคลื่อนที่ได้ว่องไวและบินได้ในระยะใกล้ๆ ทว่าสัตว์สองตัวนี้ไม่สามารถทำแบบนั้นได้ ปีกของมันถูกตัดทิ้งไป กระดูกที่โผล่ออกมาถูกมัดไว้ด้วยเชือกป่านที่ปีศาจกำลังถืออยู่ มันไม่สามารถบินข้ามหล่มโคลนมาได้ หากพวกเขาจะข้ามมาก็ต้องอ้อมหล่มโคลนนี้่ แบบนี้ก็จะช่วยยื้อเวลาให้พวกพี่น้องคนอื่นๆ คิดวิธีรับมือได้


ทว่าศัตรูไม่ได้ทำอย่างที่พวกแม่มดคิด พวกเขาควบสัตว์อสูรกระโจนลงไปในหล่มโคลน จากนั้นอาศัยแรงส่ง ถีบตัวขึ้นจากหลังสัตว์อสูร ลอยตัวข้ามระยะห่างหลายฟุตแล้วมาตกลงด้านหลังสโตน และที่นั่นก็คือบริเวณที่พวกพี่น้องที่ไม่ถนัดการต่อสู้รวมตัวกันอยู่


“รีบแยกย้ายเร็วเข้า!” ลีฟยังพูดไม่ทันขาดคำ ปีศาจที่สวมถุงมือเหล็กสามนิ้วก็ไล่ฆ่าทุกคนแล้ว


ความไวของเขาตรงข้ามกับรูปลักษณ์อย่างสิ้นเชิง แม่มดที่อยู่ใกล้ที่สุดถูกทุบจนศีรษะแหลก พี่น้องอีกสองคนถูกมือเหล็กอันทรงพลังบีบคอหัก


คราวนี้ทุกคนถึงได้สติขึ้นมา เริ่มวิ่งหนีสะเปะสะปะไปทั่วทุกทิศด้วยความตื่นกลัว มีเพียงสโนว์ที่ยังยืนอยู่ที่เดิม แม้พลังของเธอจะไม่เหมาะกับการต่อสู้ แต่เธอก็ไม่ได้หันหลังหนี


เธอหยิบหน้าไม้ออกมาจากด้านหลัง ตั้งท่ายิงใส่ศัตรูทันที ปีศาจมือเหล็กหลบทัน แล้วยกเท้าถีบเธอกระเด็นออกไป พลังของเขาราวกับสายฟ้าฟาด สายน้อยกระเด็นไปไกลก่อนจะตกลงมากลิ้งกับพื้น กระอักเลือดไม่หยุด


ปีศาจที่ถือหอกหันกลับมา แล้วเดินไปทางสโตนที่กำลังตกใจจนทำอะไรไม่ถูก ในจังหวะที่หอกของเขากำลังจะแทงเข้าหน้าอกเธอนั้น ก็พลันมีเปลวไฟปะทุขึ้นมาตรงหน้าเขา เรดเปปเปอร์ตีลังกาผ่านขาศัตรูไปคว้ามือสโตนแล้ววิ่งหนีไปด้วยกัน อีกฝ่ายทำท่าจะไล่ตามไป แต่ถูกกำแพงควันสีดำขวางไว้


ลีฟส่งพลังทั้งหมดลงพื้น พืชไม้นานาชนิดผุดขึ้นมาจากพื้นอย่างบ้าคลั่งแล้วพันเกี่ยวกันเป็นเถาวัลย์หนาม เลื้อยไปที่ปีศาจมือเหล็ก งูเวทมนตร์ ‘ทุกข์ทรมาน’ ที่ฮัคคาลาเรียกออกมาก็กัดแขนฝ่ายตรงข้ามไม่ปล่อย


ในขณะที่เขากำลังสลัดงูพิษน่ารำคาญพวกนั้น เถาวัลย์ที่เลื้อยเงียบๆ มาจากด้านหลังก็พันขาทั้งสองของเขาไว้แล้วกระชากเขาไปด้านหลัง ร่างใหญ่ยักษ์ของเขาล้มตึงลงกับพื้น


“หนีเร็ว ทุกคน หนีเร็ว!” ลีฟตะโกนเสียงดัง ความกลัวทำให้เสียงของเธอแหบแห้งและสั่นพร่า รีบหนีเร็วเข้า หนีไปให้ไกลจากสัตว์ประหลาดน่ากลัวพวกนี้ พวกเขาคือขุมพลังชั่วร้ายที่บันทึกไว้ในคัมภีร์โบราณ เป็นปีศาจที่มุดออกมาจากประตูนรก!


พิษของงูเวทมนตร์ดูเหมือนจะทำอะไรพวกเขาไม่ได้เลย มือเหล็กที่ล้มลงพื้นโค้งตัวขึ้น ทำท่าจะดึงเถาวัลย์ที่รัดร่างออก ปีศาจที่ถือหอกเห็นเพื่อนตกที่นั่งลำบาก ก็เบนความสนใจไปที่ลีฟซึ่งกำลังควบคุมเถาวัลย์ทันที


เขาชูหอกขึ้นเตรียมขว้าง ลำแขนพลันขยายตัวอย่างรวดเร็ว ผิวชั้นนอกที่บวมปูดถูกดันออกกลายเป็นชั้นบางๆ จนสามารถมองเห็นกระดูกและเส้นเลือดสีแดงที่อยู่ใต้ชั้นผิวหนังได้


“ลีฟ ระวัง!” สโตนเปลี่ยนพื้นดินเป็นหล่มโคลนอีกครั้ง คราวนี้ตั้งใจปล่อยพลังไปที่บริเวณใต้เท้าของฝ่ายตรงข้ามโดยตรง


ปีศาจร้ายพลันจมลงไปในโคลน หอกที่ขว้างออกไปจึงเบนทิศทางไปปักลงตรงหน้าลีฟพอดี หอกที่ยาวเกือบเท่าตัวคนฝังจมดินจนแทบมิดด้าม ลีฟเห็นแล้วตกใจจนเหงื่อชุ่ม


แขนที่ปูดนูนนั้นเมื่อขว้างหอกออกไปแล้วก็พลันฝ่อตัวลงจนมีสภาพคล้ายกับฟืนแห้ง


ปีศาจถือหอกไม่สามารถขว้างหอกได้แล้ว!


เธอรู้ได้ในทันที นี่คือโอกาสหนีแล้ว แม่มดคนอื่นๆ ก็ตระหนักได้เช่นกัน


สโตนกระโดดข้ามมือเหล็กที่กำลังดิ้นรนอยู่บนพื้นไปพร้อมกับเรดเปปเปอร์และวินด์ ตรงไปยังฮัคคาลาที่ไม่มีใครสนใจ หมายจะพาอาจารย์หนีไปด้วยกัน มีเพียงลีฟเท่านั้นที่เห็นว่าปีศาจที่ถูกเถาวัลย์มัดกำลังยื่นมือมาที่คนทั้งสาม


เขาคิดจะทำอะไร ช้าก่อน!


“ไม่...” เธอยังไม่ทันจะเปิดปาก แสงสีฟ้าจ้าตาก็พุ่งออกมาจากมือเหล็กของปีศาจ มันวิ่งบิดๆ เบี้ยวๆ ไปโจมตีแม่มดทั้งสามราวกับสายฟ้าที่ฟาดผ่ากลางท้องฟ้า


แสงสีฟ้าเต้นระริกระหว่างพวกเธอสามคน ส่งเสียงดังเปรี๊ยะปร๊ะ ควันสีขาวผุดลอยขึ้นมาจากตัวพวกเธอ พวกเธอชักกระตุกก่อนจะล้มลงกับพื้น เสื้อผ้าที่สวมอยู่พลอยลุกไหม้ไปด้วย


ดูเหมือนการโจมตีครั้งนี้จะผลาญกำลังของศัตรูไปมาก เขาพ่นลมหายใจหนักหน่วงแล้วนิ่งไป และในเวลานี้เอง พลังของลีฟก็ถูกใช้จนถึงขีดจำกัดแล้ว เถาวัลย์เริ่มคลายตัวออก กลายเป็นเศษหญ้าแห้งเหี่ยวทีละต้นๆ


จบกัน เธอคิด เสียงร้องอย่างสิ้นหวังของอาจารย์ฟังดูแสนห่างไกล พลังทั้งหมดไหลออกจากร่างไปราวกับกระแสน้ำ เธอทรุดนั่งลงกับพื้นอย่างไร้เรี่ยวแรง


มือเหล็กพักหายใจเพียงชั่วครู่ก็ค่อยๆ ลุกขึ้นจากพื้นหิมะ ก้าวเท้ามาหาฮัคคาลาที่ผุดสีหน้าหวาดผวา เวลานี้ไม่มีใครหยุดยั้งเขาได้อีกต่อไป ปีศาจยื่นมือไปบีบคอฮัคคาลา ฝ่ายหลังพยายามแกะนิ้วของอีกฝ่ายออกอย่างหมดหวัง พละกำลังของทั้งคู่ต่างกันมาก ความพยายามของเธอไร้ความหมาย ระหว่างนั้น งูเวทมนตร์ของเธอพุ่งออกมากัดแขนและลำคอของฝ่ายตรงข้ามไม่หยุด ทว่าฝ่ายตรงข้ามกลับไม่รู้สึกอะไร ยังคงออกแรงบีบมือเหล็กต่อไป


เวลานี้เอง เหตุการณ์ไม่คาดฝันก็เกิดขึ้น


งูเวทมนตร์ตัวหนึ่งบังเอิญกัดท่อหนังใต้หมวกของปีศาจขาดจากกัน ควันสีแดงหนาแน่นพลันพวยพุ่งออกมาจากรูขาด เข้าปกคลุมฮัคคาลากับปีศาจไว้ทันที


ฝ่ายแรกกรีดร้องอย่างสยดสยอง ผิวหนังของเธอเน่าเปื่อยลงอย่างรวดเร็วภายใต้ควันสีแดง เส้นเอ็นและกระดูกขาวโผล่ประจักษ์แก่สายตา


ส่วนฝ่ายหลังคลายมือเหล็กออก หมายจะอุดรูท่อที่ขาดด้วยความร้อนรน เมื่อกลุ่มควันจางหายไป ร่างกายของเขาก็เริ่มสั่นอย่างควบคุมไม่ได้ ไม่นานนักก็ล้มลงนอนนิ่งไม่ไหวติงอีก


ปีศาจถือหอกที่ตัวจมอยู่ในหล่มโคลนไปกว่าครึ่งเห็นดังนั้นก็แผดเสียงดังลั่น


ลีฟไม่เคยได้ยินเสียงแบบนี้มาก่อน มันเหมือนเสียงร้องแหลมๆ ผสมกับเสียงคำรามต่ำๆ ฟังแล้วปวดแก้วหูมาก


แต่เสียงร้องอย่างโกรธแค้นของศัตรูไม่ได้ทำให้ลีฟตกใจวิ่งหนีไป ทว่าทำให้เธอเห็นโอกาสของชัยชนะ


เธอกัดปากจนแตก ยันร่างลุกขึ้นมา หยิบหน้าไม้ที่สโนว์ทำหล่นไว้ แล้วใส่ลูกศรใหม่อีกครั้ง จากนั้นจึงเดินไปตรงหน้าปีศาจถือหอก


เห็นได้ชัดว่าปีศาจรู้ว่าเธอคิดจะทำอะไร แขนทั้งสองข้างของเขาโบกปัดเป็นพัลวัน ทว่าภายในหล่มโคลนแห่งนี้ ยิ่งเขาดิ้นก็ยิ่มจมเร็วขึ้น เขาพยายามบังท่อหนังไว้ แต่ก็ยังมีส่วนที่ขยายต่อไปถึงกระดองหลังโผล่ออกมาอย่างชัดเจน


เพื่อพวกพี่น้องที่ข้าเสียไป ลีฟคิดอย่างนั้น เธอเล็งไปที่ท่อหนังแล้วเหนี่ยวไกทันที


ลูกศรพุ่งทะลุท่อหนังอย่างแม่นยำ ควันสีแดงพวยพุ่งออกมาจากส่วนที่ขาด เมื่อควันถูกพ่นออกมาจนหมด ศีรษะของอีกฝ่ายก็ห้อยต่ำลง


เธอฆ่าปีศาจตายแล้ว


ลีฟโยนหน้าไม้ทิ้งแล้วหันกลับไปมองพี่น้องสิบกว่าคนที่ปราศจากลมหายใจ เธอคุกเข่าลงกับพื้น ระเบิดเสียงร้องไห้ออกมาดังลั่น


........................................


[Go To Next Chapter]( ./78.md)