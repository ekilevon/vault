##บทที่ 61 กลับมา
ในขณะที่โรแลนด์กำลังนั่งยองๆ ประกอบฐานเครื่องจักรนั้น ร่างของคนสามคนก็พลันปรากฏขึ้นกลางอากาศ พอร่วงลงพื้นมาก็ทรงตัวไม่อยู่ ล้มลงกับพื้นทั้งสามคน


อันนาสะดุ้งโหยง เปลวไฟสีเขียวลุกโชนขึ้นเป็นกำแพงไฟบังหน้าตัวเองและโรแลนด์ไว้


โรแลนด์เงยหน้ามองไปก็เห็นว่าหนึ่งในสามคนนั้นคือไนติงเกลที่จากไปหลายวัน สภาพเธอดูย่ำแย่มาก แก้มของเธอแดงผิดปกติ ทั้งๆ ที่ลมหนาวกำลังพัด แต่หน้าผากของเธอกลับผุดเหงื่อขึ้นมาหนาแน่น


“ฝ่าบาท ทรงเรียกนาน่ามาทีเพคะ เร็วเข้า!”


เธอเงยหน้าตะโกน น้ำเสียงเจือแววร้อนรน


โรแลนด์สังเกตเห็นว่าผู้หญิงที่ถูกมัดติดกับหลังเธอหน้าซีดขาว ดวงตาทั้งสองปิดสนิท แขนหายไปครึ่งหนึ่ง ผ้าที่พันปิดปลายแผลถูกเลือดที่ซึมออกมาย้อมจนเป็นสีแดงเข้ม


“การ์แดง ไปพานาน่ามาจากหน่วยพยาบาล!” เขาหวั่นใจ รีบตะโกนไปที่หน้าประตูทันที


“พ่ะย่ะค่ะ ฝ่าบาท!”


นอกจากสองคนนี้แล้ว ยังมีเด็กสาวอีกคนที่ไนติงเกลพามาด้วย ดูเหมือนเธอจะไม่ได้รับบาดเจ็บอะไร ดวงตาคู่นั้นกำลังกวาดมองไปรอบด้านอย่างสงสัยใคร่รู้


“เจ้าไม่ได้รับบาดเจ็บกระมัง” โรแลนด์แกะผ้าที่รัดหลังไนติงเกลแล้วอุ้มหญิงแขนด้วนลงมา


“หม่อมฉันไม่เป็นไรเพคะ ฝ่าบาท แค่กๆ...ขอประทานอภัย หม่อมฉันพาพวกพี่น้องที่สมาคมกลับมาด้วยไม่ได้” ไนติงเกลถอนใจ เอ่ยเสียงอ่อนล้า เห็นได้ชัดว่าเธอผ่านการเดินทางอย่างทรหดมาเป็นเวลานาน จนร่างกายแทบไม่เหลือเรี่ยวแรงใดๆ


“เจ้ายังไม่ต้องพูดอะไรทั้งนั้น ไปพักผ่อนก่อนเถอะ” โรแลนด์แบกหญิงสาวที่บาดเจ็บไม่ได้สติคนนั้น แล้วให้อันนาประคองไนติงเกล


พวกเขาห้าคนกลับไปที่ปราสาท ห้องของไนติงเกลอยู่ติดกับห้องของอันนา เขาสั่งให้สาวใช้จุดเตาผิงและเตรียมน้ำอุ่นมาไว้ในห้อง


จนกระทั่งนาน่ามาแล้ว เขาจึงอธิบายขั้นตอนการทำแผลอย่างคร่าวๆ อย่างเช่นการทำความสะอาดบาดแผลก่อนการรักษาให้เธอฟัง จากนั้นจึงหลบออกจากห้องไป


ขอเพียงแค่ไม่ตาย นาน่าก็จะช่วยรักษาแผลของเธอจนเหมือนเดิมได้ รับรองได้ว่าอยู่รอดปลอดภัยแน่นอน ไนติงเกลยังอุตส่าห์นำแขนที่ขาดของหญิงสาวคนนี้กลับมาด้วย แต่ว่าแขนข้างนั้นขาดเลือดไปเป็นเวลานาน เขาเองก็ไม่รู้ว่าจะยังต่อกลับเข้าไปได้หรือไม่


ขั้นตอนการล้างแผลและการรักษาต่อจากนั้นจำเป็นต้องถอดเสื้อผ้า ในฐานะที่เป็นคนหนุ่มรุ่นใหม่ซึ่งเติบโตขึ้นใต้ธงแดง[1] โรแลนด์จึงเลือกที่จะหลบออกมา


ว่าแต่เรื่องกลายเป็นอย่างนี้ไปได้อย่างไร เขาคิดเงียบๆ หรือว่าที่ค่ายของสมาคมถูกสัตว์อสูรบุกโจมตี กระทั่งเหลือผู้รอดชีวิตแค่สามคนนี้ หากเป็นอย่างนั้นจริงก็นับเป็นความสูญเสียอย่างใหญ่หลวง


เขาเดินไปเดินมาอยู่นอกประตูอย่างกระสับกระส่าย ประมาณหนึ่งชั่วโมงต่อมาประตูก็ถูกผลักออก คนที่เดินออกมาคือสาวน้อยอีกคนที่กลับมาพร้อมไนติงเกลและไม่ได้รับบาดเจ็บ เธอพยักหน้าให้โรแลนด์ “ฝ่าบาททรงเหมือนที่ไนติงเกลว่าไว้จริงๆ”


“...” โรแลนด์ยังตั้งตัวไม่ทัน “นางพูดถึงข้าว่าอย่างไรหรือ”


“ ‘เจ้าชายผู้ห่วงใยแม่มด’ ” อีกฝ่ายปิดประตูเบาๆ “เสียดายที่ข่าวชิ้นนี้ฟังดูน่าตกใจไปหน่อย ดังนั้นคนในสมาคมส่วนใหญ่จึงไม่เชื่อนาง อันที่จริงหม่อมฉันเองก็ไม่ค่อยเชื่อเท่าไร แต่ก็เหมือนอย่างที่ท่านพ่อว่าไว้นั่นล่ะเพคะ บนโลกที่กว้างใหญ่ย่อมมีคนทุกประเภท หม่อมฉันชื่อไลต์นิ่งเพคะ ยินดีที่ได้รู้จักฝ่าบาท” ว่าแล้วก็ก้มหน้า วางสันมือขวาลงบนไหล่ซ้าย...นั่นน่าจะเป็นวิธีแสดงความเคารพของเธอ


แต่ว่าโรแลนด์ไม่ได้สนใจเรื่องนี้ เขาจับประโยคที่ว่า ‘คนในสมาคมส่วนใหญ่จึงไม่เชื่อนาง’ ได้อย่างว่องไว “ค่ายของสมาคมไม่ได้ถูกสัตว์อสูรโจมตีหรอกหรือ”


“สัตว์อสูรโจมตีหรือ ไม่มีนี่เพคะ...เหตุใดจึงทรงถามเช่นนี้” เธอใช้นิ้วชี้จิ้มหน้าผากตัวเองก่อนจะผุดสีหน้าเข้าใจอย่างฉับพลัน “อ้อ หม่อมฉันเข้าใจแล้ว พี่สาวที่แขนขาดผู้นั้นน่ะชื่อเวนดี้ นางถูกอาจารย์ที่สมาคมทำร้ายมา” จากนั้น ไลต์นิ่งก็เล่าเรื่องราวทั้งหมดให้เขาฟังอย่างคร่าวๆ


โรแลนด์เงียบไปทันทีที่ฟังจบ ขนาดนี้เชียวหรือ...เขาคิด แม่มดถูกทารุณกดขี่มากกว่าที่เขาคิดไว้มากจริงๆ พอนานวันเข้า พวกเธอก็หมดความเคารพเชื่อใจต่อชนชั้นสูงและศาสนจักรอย่างสิ้นเชิง และฮัคคาลาก็คือแม่มดหัวรุนแรงที่สุดในบรรดาแม่มดเหล่านั้น จากที่ฟังไลต์นิ่งเล่ามา ผู้นำสมาคมคนนี้น่าจะคิดกำจัดคนประเภทเขาเป็นอันดับแรกหลังจากที่เธอสะสมพลังได้มากพอ


แต่ที่นับว่าโชคดีมากก็คือ ไนติงเกลได้กลับมาที่นี่อย่างปลอดภัย


ไม่เพียงเท่านี้ เธอยังพาแม่มดอีกสองคนมาให้เมืองชายแดนด้วย ส่วนเรื่องก่อสร้างชุมชนต้นแบบแม่มดนั้น โรแลนด์คิดๆ ดูแล้วก็ยังคงให้คาร์ลดำเนินการต่อไป ต่อให้ตอนนี้ยังไม่ได้ใช้ แต่ต่อไปแม่มดก็ต้องเพิ่มจำนวนมากขึ้นสักวัน


“เจ้าก็เป็นคนในสมาคมเหมือนกันหรือ”


“ตอนนี้ไม่ใช่แล้วเพคะ” เธอแบมือว่า “เหมือนเวนดี้กับไนติงเกลนั่นล่ะเพคะ เมื่อออกมาแล้วก็กลับไปไม่ได้อีก ตอนนี้ฮัคคาลาคงคิดจะถลกหนังพวกเราอยู่”


“นางถูกไนติงเกลแทงแล้วยังมีชีวิตอยู่อีกหรือ” โรแลนด์ขมวดคิ้วถาม


“ก็น่าจะเป็นเช่นนั้นเพคะ ในค่ายมีแม่มดคนหนึ่งชื่อลีฟ สามารถปรับสรรพคุณของสมุนไพรให้ดีขึ้นกว่าเดิมได้หลายเท่า” ไลต์นิ่งคิดอยู่สักครู่ “ใช้พวกหญ้าหยุดเลือดกับยาถ่ายเลือดเยอะๆ หน่อยก็น่าจะช่วยชีวิตฮัคคาลาได้อยู่ แต่ถ้าเทียบกับแม่มดคนนี้ของฝ่าบาทแล้ว ผลลัพธ์คงแย่กว่าเยอะเพคะ”


เรื่องนี้วุ่นวายจริงๆ เขาคิด เขาไม่เคยกลัวว่าศาสนจักรจะหมายหัวเขา แต่ตอนนี้คนที่หมายหัวเขากลับเป็นพวกแม่มดแทน น่าขำชะมัด ยังดีที่ตอนนี้อีกฝ่ายกำลังวุ่นอยู่กับการตามหาภูเขาศักดิ์สิทธิ์ คงยังไม่มีเวลาย้อนกลับมาแก้เค้นไนติงเกล


“ก่อนหน้านี้เจ้าบอกว่าเจ้าเองก็ไม่ได้เชื่อคำพูดของไนติงเกลเท่าไร แล้วเหตุใดจึงหนีตามนางมาด้วยเล่า”


“เพราะเครื่องจักรสีดำพ่นไอสีขาวเสียงดังฟืดฟาด ผงสีเทาที่พอเติมน้ำแล้วจะกลายเป็นหิน แล้วก็ผงหิมะที่ส่งเสียงดังสนั่นเหมือนฟ้าผ่า!”


ไลต์นิ่งตอบเหมือนที่เคยตอบไนติงเกล “เจ้าชายที่ทรงดีกับแม่มดอาจจะไม่มีอยู่จริง แต่ของเล่นพวกนี้นางไม่น่าจะโกหกหม่อมฉันได้ มิฉะนั้นนางคงไม่สามารถปั้นเรื่องได้อย่างมีชีวิตชีวาขนาดนั้น...นี่คือสัญชาตญาณของนักผจญภัย จริงสิเพคะ เจ้าเครื่องใหญ่ๆ ที่หม่อมฉันเห็นในสวนเมื่อครู่นี้ก็คือเครื่องจักรสีดำที่พ่นไอสีขาวใช่หรือไม่เพคะ ดูเหมือนไนติงเกลจะบอกว่ามันชื่อ...เครื่องจักรไอน้ำ”


“นักผจญภัยหรือ” โรแลนด์ข้ามคำถามสุดท้ายของเธอไปโดยไม่รู้ตัว


“ถูกต้องเพคะ นักผจญภัย” เธอย้ำ “นี่คือเหตุผลที่หม่อมฉันตัดสินใจตามไนติงเกลมาที่นี่ นักผจญภัยใคร่รู้ทุกเรื่องที่ไม่เคยรู้เพคะ”


“...” โรแลนด์แอบถอนใจ แบบนี้เรียกว่าจูนิเบียว[2]ไหม ในยุคนี้ คนที่สามารถสนใจสิ่งอื่นๆ ที่นอกเหนือไปจากปัจจัยสี่ได้ย่อมต้องเกิดในตระกูลร่ำรวยแน่นอน ดูเธอแต่งตัวเป็นสาวห้าวแบบนี้ ไหนจะผมสั้นสีทองสว่างนั่นอีก “เจ้าไม่ได้ชื่อเอสเรียล[3]จริงๆ หรือ”


“ใครกันเพคะ หม่อมฉันชื่อไลต์นิ่ง” สาวน้อยเงยหน้าถาม


ทันใดนั้น อันนาและนาน่าก็ผลักประตูเดินออกมา


“เป็นอย่างไรบ้าง” โรแลนด์ถาม “เรียบร้อยดีไหม”


พอเห็นนาน่าพยักหน้า เขาก็ถอนใจโล่งอก โดยปกติแล้ว การต่อแขนหรือขาที่ขาดจะต้องทำภายในเวลาหกถึงแปดชั่วโมงหลังเกิดเหตุ หากนานกว่านี้โอกาสที่จะต่อสำเร็จจะลดน้อยลงมาก


แต่ไลต์นิ่งบอกว่าพวกเธอใช้เวลาเป็นวันในการเดินทางจากค่ายมาที่นี่ ระยะเวลานานขนาดนี้ กล้ามเนื้อทั้งที่แขนส่วนที่ขาดและส่วนที่ติดกับตัวน่าจะตายหมดแล้ว แทบไม่มีทางใช้กระบวนการทางการแพทย์มาต่อเส้นประสาทได้แล้ว ต้องยอมรับว่าพลังการรักษาของนาน่ามหัศจรรย์มากจริงๆ


นาน่าเองก็ดูอ่อนแรงไปพอสมควร ดูเหมือนการรักษาครั้งนี้จะกินพลังเธอไปเยอะมาก โรแลนด์จึงปลอบเธอว่า “ลำบากเจ้าแล้ว วันนี้กินมื้อเสร็จเย็นแล้วเจ้าก็นอนกับอันนาเลยแล้วกัน”


แน่นอนว่าเขาต้องไปรับตัวทีก ไพน์มาด้วย เขาคิด


........................................

[1] คนที่เกิดในระบอบสังคมนิยม เติบโตขึ้นภายใต้การนำของพรรคคอมมิวนิสต์จีน


[2] จูนิเบียว (Chuunibyou) เป็นคำศัพท์ในภาษาญี่ปุ่น แปลตรงตัวได้ว่าโรคเด็กม.2 เป็นคำเรียกในแง่ลบถึงคนที่ชอบทำตัวเหมือนกับว่าเก่ง รู้ไปซะทุกเรื่อง หรือทำเหมือนว่าตัวเองมีอะไรพิเศษกว่าคนอื่นๆ เช่นนึกว่าตัวเองเป็นฮีโร่บ้าง มีพลังพิเศษบ้าง ซึ่งปกติจะพบได้มากในวัยเด็ก ม.ต้น


[3] Ezreal ตัวละครในเกม League of Legends เป็นนักผจญภัยผมทอง


[Go To Next Chapter]( ./62.md)