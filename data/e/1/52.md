##บทที่ 52 ไฟแห่งใจ (1)
โรแลนด์เคาะประตู หลังจากได้ยินเสียงขานตอบของไนติงเกลแล้วจึงผลักประตูเข้าไปในห้อง


ภายในห้องแขวนม่านหน้าต่างหนาทึบ หน้าต่างจะถูกเปิดเฉพาะตอนเช้าหรือเย็นเท่านั้น เวลาอื่นๆ จะปิดไว้เพื่อรักษาความอบอุ่นและบังแสง


แสงสว่างเพียงแห่งเดียวมาจากเชิงเทียนสองเล่มที่ปลายเตียง เทียนกำลังลุกไหม้อย่างเงียบๆ สาดแสงกระทบข้าวของภายในห้องจนเกิดเป็นเงาไขว้กันสองสาย


เขาเดินไปที่เตียง มองสาวน้อยที่ยังคงนอนอยู่ท่ามกลางผ้าห่มและหมอนกำมะหยี่นุ่มนิ่ม ก่อนจะถอนใจออกมาเบาๆ


“แนวป้องกันที่ชายแดนเป็นอย่างไรบ้างเพคะ” ไนติงเกลยื่นน้ำอุ่นให้เขา


“ทุกอย่างเรียบร้อยดี” โรแลนด์ดื่มน้ำแล้วคืนแก้วให้เธอ “ตั้งแต่วันนั้นมาก็ไม่เจอสัตว์อสูรฝูงใหญ่อีก สมาชิกกองพลเรือนที่ได้รับบาดเจ็บก็กลับมาประจำตำแหน่งเดิมแล้ว ทุกคนมีกำลังใจในการสู้รบ...มากขึ้น”


“แล้วรูโหว่ที่กำแพงเมืองเล่าเพคะ”


“คาร์ลใช้ซุงเคลื่อนกระดองพันธุ์ผสมตัวนั้นไปที่รูโหว่ แล้วใช้กว้านกับโครงไม้แขวนมันขึ้นไปปิดรูไว้” โรแลนด์รู้ว่าไนติงเกลถามเรื่องพวกนี้เพราะต้องการเบนความสนใจเขา ไม่ให้เขากังวลจนเกินไป แต่ว่าตั้งแต่เขาเหยียบเข้ามาในห้องนี้ ความสนใจทั้งหมดของเขาก็พุ่งไปอยู่ที่ร่างของสาวน้อยที่กำลังหลับสนิทบนเตียงโดยไม่อาจควบคุม


หากจะบอกว่าพวกเขาได้รับชัยชนะอันน่าภาคภูมิใจจากการต่อสู้กับสัตว์อสูรครั้งใหญ่เมื่อคราวก่อนแล้ว ผู้ที่มีความดีความชอบสูงสุดก็คืออันนา หากเธอไม่ได้ใช้เปลวไฟปิดรูโหว่ของกำแพงไว้ ก็ไม่รู้ว่าผลที่ตามมาจะเลวร้ายแค่ไหน


ทว่าหลังจากที่เธอหมดสติลงในอ้อมอกเขาแล้ว เธอก็ไม่ฟื้นขึ้นมาอีกเลย


“หนึ่งสัปดาห์แล้วสิ” โรแลนด์พึมพำเบาๆ


ตามทฤษฎีแล้ว หากมนุษย์เราอยู่ในสภาพที่ไม่รู้สึกตัว ไม่ได้กินหรือดื่มเป็นเวลาหนึ่งสัปดาห์ และไม่ได้มีการให้สารอาหารจากภายนอก (เช่นฉีดยา) สมรรถภาพทางกายก็จะค่อยๆ ถดถอยลง สมองก็จะค่อยๆ ตายลง แต่อันนาไม่มีวี่แววของอาการร้ายแรงใดๆ...อย่างน้อยเธอก็ดูดีขึ้นกว่าตอนที่ทรุดลงในตอนแรกมาก แก้มของเธอเจือสีแดงระเรื่อ ลมหายใจสม่ำเสมอ เมื่อเอามือไปอังหน้าผากก็สัมผัสได้ถึงอุณหภูมิอย่างคนปกติ สัญญาณทุกอย่างบ่งบอกว่าอันนาแข็งแรงดี เพียงแต่...เธอไม่ฟื้นสักที


“หม่อมฉันเองก็เพิ่งเคยเจอเหตุการณ์เช่นนี้เพคะ” ไนติงเกลที่ยืนอยู่อีกด้านส่ายศีรษะ “นางใช้พลังวิเศษทั้งหมดไปกับการต่อสู้ครั้งนั้น แต่เวลานี้พลังของนางกลับมีแนวโน้มที่จะอิ่มตัว หรือแม้กระทั่งสมบูรณ์กว่าในอดีต หากหม่อมฉันคำนวณไม่ผิดล่ะก็ นางจะบรรลุนิติภาวะตอนเที่ยงคืนของวันนี้เพคะ”


“เจ้าหมายความว่านางจะบรรลุนิติภาวะขณะที่หมดสตินี่น่ะหรือ”


“ไม่เพคะ นางจะตายขณะที่หมดสติ” ไนติงเกลพูดตรงๆ “ความทรมานจากการบรรลุนิติภาวะจะต้องเอาชนะด้วยจิตใจที่มุ่งมั่น เมื่อใดที่ถอดใจ พลังวิเศษก็จะทำร้ายร่างกายของแม่มดจนไม่อาจเยียวยาได้”


โรแลนด์ลากเก้าอี้มานั่งข้างเตียง “แต่ข้าจำได้ว่าเจ้าเคยบอกว่าขณะที่ปีศาจกัดกินร่างกายนั้น ต่อให้ทรมานขนาดไหน สติก็จะยังทำงานอยู่ หากไม่อดทนจนผ่านพ้นไปได้ก็ต้องจบชีวิต”


“เป็นเช่นนั้นจริงๆ เพคะ ในสมาคมก็เคยมีคนคิดผ่านด่านทรหดนี้ด้วยการทำให้ตัวเองหมดสติ และตอนนั้นก็ไม่ใช่การบรรลุนิติภาวะ...แต่เป็นเพียงการทรมานประจำปีเท่านั้น” ไนติงเกลลังเลอยู่สักครู่ก่อนจะเล่าต่อ “นางทำให้ตัวเองสลบไปโดยอาศัยยาที่ได้จากการเล่นแร่แปรธาตุ แต่ว่าไม่มีประโยชน์...เพราะตอนที่พลังตีกลับนางก็รู้สึกตัวอยู่ดี มิหนำซ้ำยังสูญเสียพลังในการต้านทานด้วยเพคะ”


“ความทรมานที่ว่านี่ไม่ได้ค่อยๆ เริ่มทีละน้อยๆ หรือ”


“เปล่าเลยเพคะ เมื่อถึงเวลา ความทรมานจะมาอย่างรุนแรงและฉับพลันราวกับสายฟ้า ทว่าจะอยู่นานเพียงใดนั้นขึ้นอยู่กับแต่ละคน ไม่ใช่ว่าพี่น้องของหม่อมฉันไม่เข้มแข็งพอ เพียงแต่...” เสียงของเธอเบาลง


โรแลนด์เข้าใจความหมายของเธอ การถูกลงโทษโดยไม่รู้ระยะเวลาที่กำหนดก็เป็นความทรมานอีกอย่างหนึ่ง ไม่รู้ว่าตัวเองทนมานานเท่าไรแล้ว และไม่รู้ว่าตัวเองยังต้องทนอีกนานเท่าไร...เหมือนกับเรือน้อยที่ลอยอยู่กลางทะเลใหญ่ซึ่งเต็มไปด้วยคลื่นแรง ย่อมทำให้คนหมดความอยากที่จะมีชีวิตอยู่อย่างง่ายดาย


ท่ามกลางความเงียบนั้น เขารู้สึกได้ว่ามีมือข้างหนึ่งกดลงบนหัวไหล่เขา


“ตลอดหลายปีที่เร่ร่อนมานี้ หม่อมฉันพบเจอความตายมามากมาย พวกแม่มดถูกปฏิบัติราวกับสัตว์
บ้างก็ถูกแขวนคอ บ้างก็ถูกเผา หรือกระทั่งถูกพวกขุนนางค่อยๆ ทรมานจนตายเพื่อความสนุกสนาน แม่มดที่โชคดีรอดชีวิตมาได้ก็ต้องอยู่ให้ห่างจากผู้คน ปิดกั้นตัวเองจากโลกภายนอก และภูเขาศักดิ์สิทธิ์ที่ไม่รู้อยู่ไหนนั้น ก็เป็นเพียงความฝันในใจที่ไกลจนเกินเอื้อม” เสียงของไนติงเกลฟังดูอ่อนโยนกว่าปกติ “แต่กรณีของอันนาไม่เหมือนกัน นอกจากพวกพี่น้องที่สมาคมแล้ว หม่อมฉันก็เพิ่งเคยเห็นคนที่เป็นห่วงเป็นใยแม่มดเช่นนี้เป็นครั้งแรก นางได้เป็นที่ต้องการ ได้รับความสำคัญ ได้รับการปฏิบัติเฉกเช่นคนธรรมดา...ฝ่าบาท แม้อันนาจะผ่านพ้นการบรรลุนิติภาวะไปไม่ได้ แต่นางก็ได้พบภูเขาศักดิ์สิทธิ์ของนางแล้วเพคะ”


แต่นี่ไม่ใช่ตอนจบที่เขาต้องการ โรแลนด์หลับตา นึกถึงตอนที่พบเธอเป็นครั้งแรก


เธอไม่ได้สวมรองเท้า เสื้อผ้าสกปรกขาดวิ่น แม้ถูกขังอยู่ในคุก แต่ใบหน้ากลับไม่ปรากฏความหวาดกลัวแม้แต่น้อย ดวงตาทั้งสองใสแจ๋วและนิ่งสงบราวกับผิวทะเลสาบอันบริสุทธิ์


เธอคือเปลวไฟ แต่กลับไม่วูบไหวเหมือนเปลวไฟ


เหตุการณ์เหล่านั้นผุดขึ้นมาทีละฉากๆ ราวกับโคมม้าวิ่ง[1]


‘ข้าได้สนองความสงสัยใคร่รู้ของท่านแล้ว ท่านลอร์ด คราวนี้ฆ่าข้าได้หรือยัง’


‘หม่อมฉันไม่เคยใช้มันทำร้ายใคร’


‘หม่อมฉันเพียงแค่ต้องการอยู่ข้างกายฝ่าบาท ก็แค่นั้นเพคะ’


‘ปีศาจพวกนั้นเอาชีวิตหม่อมฉันไปไม่ได้ หม่อมฉันจะเอาชนะมันเพคะ’


‘ทรงละเมอหรือเพคะ หม่อมฉันไม่ไปไหนทั้งนั้น’


...


โรแลนด์สะกดกลั้นอารมณ์สะเทือนใจที่เอ่อล้นขึ้นมา เอ่ยขึ้นเสียงเบาว่า “ข้าจะอยู่เป็นเพื่อนนางจนยามสุดท้าย”


“หม่อมฉันก็เช่นกัน แล้วก็...ขอบพระทัยฝ่าบาทมากเพคะ”


หลังจากกินอาหารเย็นแล้ว นาน่าก็มาที่นี่ พอได้ยินว่าอันนาจะบรรลุนิติภาวะ เธอก็ยืนกรานจะอยู่ที่นี่ด้วย โรแลนด์จึงต้องเตรียมห้องที่ชั้นสองเพิ่มอีกห้องเพื่อให้ทิก ไพน์ที่มาเป็นเพื่อนเธอได้นอนค้างคืน


โรแลนด์และแม่มดอีกสองคนนั่งล้อมอยู่ข้างเตียง รอเวลาเที่ยงคืนอย่างเงียบๆ


ส่วนไนติงเกลและนาน่านั้น พวกเธอก็จะต้องถูกปีศาจกัดกินร่างกายในฤดูหนาวปีนี้เหมือนกัน โชคดีที่วันตื่นรู้ของแต่ละคนไม่ตรงกัน มิฉะนั้นหากแม่มดสามคนถูกทดสอบความเป็นความตายในเวลาเดียวกัน โรแลนด์คิดว่าเขาคงไม่สามารถสงบสติอารมณ์อยู่ในห้องได้แน่


เมืองแห่งนี้ไม่มีหอนาฬิกา ภายในห้องที่มีเพียงแสงสว่างจากเทียนนี้ เวลาเคลื่อนผ่านไปอย่างไม่ชัดเจน ลมหนาวพัดกระทบหน้าต่าง เสียงเล็กแหลมของลมที่แทรกตัวเข้ามาผ่านช่องหน้าต่างดังขึ้นเป็นระยะ ในจังหวะที่โรแลนด์รู้สึกอ่อนล้าเต็มทีนั้น ไนติงเกลก็พลันร้องขึ้น “เริ่มแล้ว”


มีเพียงเธอเท่านั้นที่มองเห็นพลังที่กำลังเคลื่อนไหวอยู่ในตัวอันนา กลุ่มเปลวไฟสีเขียวเริ่มรวมตัวกันหนาแน่นขึ้นเรื่อยๆ จุดศูนย์กลางที่สว่างจ้าแปรเปลี่ยนเป็นความมืดมิด พลังอันบ้าคลั่งไปกระจุกตัวกันที่ใจกลางราวกับถูกอะไรบางอย่างดึงรั้งไว้ มันดิ้นรน วิ่งพล่าน ทว่าไร้ประโยชน์


โรแลนด์มองไม่เห็นความเปลี่ยนแปลงพวกนี้ แต่เขาก็รู้สึกได้ถึงความผิดปกติ


เปลวไฟที่ปลายเทียนเริ่มขยับไหวทั้งๆ ที่ภายในห้องไม่มีลม แสงที่เปล่งออกมาจากเปลวไฟเริ่มมืดลงเรื่อยๆ ราวกับกำลังถูกกลืนกินโดยเงามืด จากนั้นสีของไฟก็เริ่มเปลี่ยนไป...เปลวไฟสีส้มแดงกลายเป็นเปลวไฟสีเขียวเข้ม


เขามองดูอันนาที่นอนอยู่บนเตียง เธอยังคงหลับสนิท บนใบหน้าไม่ปรากฏความเปลี่ยนแปลงใดๆ ทั้งสิ้น ราวกับทุกสิ่งที่เกิดขึ้นไม่เกี่ยวข้องอะไรกับเธอ


เปลวเทียนในเวลานี้ราวกับเลือนหายไปหมดแล้ว...ไม่ใช่เพราะเปลวไฟดับ แต่เพราะสีเขียวกำลังกลืนส่วนที่เป็นสีส้มแดงทีละนิดๆ จนกระทั่งแสงสว่างหายไปจนหมดสิ้น ทุกคนตกอยู่ในความมืดมิด


ทว่าเพียงไม่กี่อึดใจ แสงสว่างก็กลับมาอีกครั้ง ทว่าครั้งนี้ เปลวไฟบนเชิงเทียนกลายเป็นสีเขียวบริสุทธิ์ คนทั้งสามถูกปกคลุมด้วยแสงสีเขียว ต่างฝ่ายต่างมองหน้ากันไม่รู้จะทำอย่างไร ไม่มีใครเข้าใจว่าเกิดอะไรขึ้น


เวลานี้เอง เสียงร้องครางของอันนาก็ดึงสายตาของคนทั้งสามกลับมาอีกครั้ง


เธอลืมตาขึ้นช้าๆ


“อันนา...” โรแลนด์ตะลึง เธอฟื้นแล้วหรือ


สาวน้อยกะพริบตา ส่งยิ้มให้เจ้าชาย จากนั้นจึงยื่นมือขวาออกไป แบมือออก แล้วเลื่อนไปตรงหน้าเขา


เปลวไฟสีเขียวกลุ่มหนึ่งผุดขึ้นมาจากฝ่ามือเธอ มันกำลังลุกไหม้อย่างเงียบๆ


ไม่รู้เพราะอะไร แต่โรแลนด์รู้สึกว่าตัวเองเข้าใจความคิดของอีกฝ่าย เขาลังเลเล็กน้อยก่อนจะยื่นนิ้วไปสัมผัสเปลวไฟนั้นอย่างช้าๆ เขาไม่รู้สึกถึงความร้อนอย่างที่คิด จะมีก็เพียงความอ่อนโยนและอบอุ่นราวกับน้ำอุ่นที่โอบอุ้มเขาอยู่


........................................

[1] โคมจีนชนิดหนึ่ง ภายในโคมมีเพลาซึ่งแปะกระดาษรูปต่างๆ เมื่อจุดเทียนข้างใน แสงสว่างจากเทียนจะสะท้อนเงากระดาษบนผนังโคม ขณะเดียวกันกระแสอากาศจากความร้อนก็จะดันให้เพลาหมุน ทำให้มองเห็นกระดาษที่อยู่ภายในโคมเคลื่อนที่ไม่หยุด


[Go To Next Chapter]( ./53.md)