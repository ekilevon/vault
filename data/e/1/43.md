##บทที่ 43 เข้มแข็ง
“พี่อันนาหรือ”


นาน่าได้ยินเสียงฝีเท้าตึงตังดังมาจากบันไดก็รีบวิ่งไปชะเง้อดูที่หน้าประตู แต่ก็ต้องผิดหวังเมื่อพบว่าคนที่มาคือเจ้าชาย


“นางยังทำงานอยู่ อีกประเดี๋ยวก็คงมา”


“ทำงานหรือ” ระยะนี้นาน่าได้ยินคำว่าทำงานจากปากเจ้าชายบ่อยมาก “ทรงหมายถึงการเผาผงสีเทาๆ พวกนั้นน่ะหรือเพคะ”


“ถ้าหมายถึงตอนนี้ล่ะก็ ใช่”


นาน่าบุ้ยปากเดินกลับไปที่โต๊ะ ข้าก็มีงาน นางคิด เฝ้าอยู่ที่นี่ คอยรักษาผู้บาดเจ็บจากการปกป้องเมือง


“ทำไมหรือ อันนาไม่อยู่เลยเบื่อหรือ” โรแลนด์หัวเราะ ลากเก้าอี้ตัวหนึ่งมานั่งข้างเตาผิง


“เพคะ” นาน่าเท้าคางตอบซื่อๆ ใช่ว่าเธอไม่อยากรักษาคนเจ็บพวกนั้น แต่ว่า...แต่ว่า มันน่ากลัวเหลือเกินนี่


เธอยังจำตอนที่รักษาไบรอันครั้งแรกได้ สภาพของเขาราวกับถูกแช่เลือดมา ก้อนเลือดสีน้ำตาลแดงเกาะเต็มหน้าอก ปากอ้าพะงาบๆ บ้วนเลือดแดงๆ ออกมาเหมือนปลากำลังขาดน้ำ จากนั้น...เธอก็เป็นลมไป


น่าขายหน้าเหลือเกิน


นาน่าเงยหน้า แอบมองโรแลนด์แวบหนึ่ง จึงเห็นเขากำลังนั่งกรนอยู่บนเก้าอี้ ดูท่าเจ้าชายก็คงเหนื่อยเหมือนกัน เธอคิด สร้างกำแพงเมือง ฝึกทหาร ปกป้องเมืองนี้ไม่ให้สัตว์อสูรเข้ามารุกราน สิ่งเหล่านี้คงเป็นงานของเขาสินะ


ตอนที่เขาขอให้เธอมาที่นี่ แม้เธอจะลังเลอยู่เป็นนาน ทว่าสุดท้ายก็ไม่ได้ปฏิเสธ


‘เจ้าจะได้เจอสิ่งที่ทำให้เจ้าอยากมีชีวิตอยู่ต่อไป แม้ว่าจะต้องดิ้นรนเพื่ออยู่ก็ตาม’...นาน่าไม่เข้าใจความหมายของคำพูดนี้นัก ทว่าเพียงเธอหลับตาลง ในสมองของเธอก็จะปรากฏภาพของอันนา...ดวงตาสีฟ้าครามราวกับน้ำทะเลสาบค่อยๆ โอบล้อมเธออย่างช้าๆ นี่เป็นสาเหตุที่เธอยอมรับปากโรแลนด์


เธออยากแข็งแกร่งเหมือนพี่อันนา


เสียงฝีเท้าดังมาจากชั้นล่างอีกครั้ง นาน่ากระโดดลงจากเก้าอี้ กำลังจะออกไปดูว่าครั้งนี้ใช้อันนาหรือไม่ แต่กลับถูกขวางไว้ด้วยมือที่มองไม่เห็น


“รอก่อน อีกฝ่ายไม่ได้มาแค่คนเดียว”


นาน่าลูบหน้าอก พูดอย่างไม่พอใจนัก “ท่านทำข้าตกใจหมด พี่ไนติงเกล”


ประตูถูกเปิดออกอย่างรวดเร็ว เป็นไบรอันผู้ทำหน้าที่รักษาการณ์ที่ชั้นหนึ่ง “คุณหนูไพน์ เชิญท่านลงมาเถิด มีคนเจ็บมา”


นางต้องทำงานแล้วสิ


นาน่าสูดหายใจลึก “ข้ารู้แล้ว”


เธอเดินลงไปชั้นล่าง องครักษ์สองคนกำลังหามชายที่กำลังร้องโหยหวนขึ้นเตียง ด้านข้างมีเด็กหนุ่มคนหนึ่งยืนอยู่ ใบหน้าเต็มไปด้วยความกระวนกระวาย ไบรอันเข้าไปมัดมือมัดเท้าคนเจ็บติดกับเตียงอย่างคล่องแคล่ว องครักษ์พาเด็กหนุ่มออกไปนอกห้องพร้อมกับปิดม่านบังตา


“เกิดอะไรขึ้น” โรแลนด์เดินขยี้ตาลงมา


“ฝ่าบาท มีผู้บาดเจ็บมาจากเหมืองเนินเขาทิศเหนือพ่ะย่ะค่ะ ดูเหมือนจะถูกอะไรบางอย่างลวกมา”


เจ้าชายเดินเข้าไปดู “ถูกไอน้ำลวกมา เครื่องจักรตัวแรกมีปัญหาหรือนี่ คนที่พาเขามาเล่า”


“อยู่ที่โถงหน้าประตูพ่ะย่ะค่ะ” ไบรอันชี้ไปทางประตูใหญ่


“ข้าจะไปสอบถามเสียหน่อย ที่นี่ฝากพวกเจ้าดูแลด้วย” โรแลนด์พูดจบก็เดินไปที่ทางออก


นาน่าขยับเข้าไปหาคนคนนั้นอย่างช้าๆ เพียงปรายตามองก็เห็นอวัยวะบนใบหน้าเขาเละเทะไปหมด ผิวหนังที่น่าจะเป็นสีแดงกลับกลายเป็นสีขาว แขวนรุ่งริ่งอยู่บนหน้าเขาเป็นปอยๆ ราวกับเศษผ้าเก่าๆ ตามคอเต็มไปด้วยตุ่มพองขนาดใหญ่ ตุ่มที่แตกแล้วปล่อยเมือกผสมเลือดไหลออกมาเปียกหมอนเป็นหย่อมๆ ใต้แสงสะท้อนจากเปลวไฟที่วูบไหวอยู่ในเตาผิง เขาดูน่ากลัวกว่าปีศาจในฝันร้ายเสียอีก


เธอถอยหลังไปสองก้าวแล้วหลับตาลง พอลืมตาขึ้นมาอีกครั้งก็เห็นทีกกำลังมองเธออย่างเป็นห่วง


“เจ้าไม่เป็นไรใช่ไหม”


นาน่าพยักหน้า คิดถึงถ้อยคำที่โรแลนด์พูดกับเธอ...‘ก็คิดเสียว่ากำลังรักษาสัตว์ตัวเล็กๆ สิ’ เธอเดินไปที่เตียงอีกครั้งแล้วยื่นมือทั้งสองออกไป


ความรู้สึกอันเหลือเชื่อทะลักขึ้นจากในกายมารวมกันที่ฝ่ามือ เธอเห็นของเหลวสีเขียวเรืองแสงกลุ่มหนึ่งไหลจากฝ่ามือไปหยดลงบนหน้าคนเจ็บทีละหยดๆ แม้แสงเรืองรองจะสว่างชัด ทว่าคนข้างๆ กลับมองไม่เห็นมัน จากนั้นบาดแผลก็เกิดความเปลี่ยนแปลง ผิวที่ถูกลวกจนเละเริ่มหลุดลอกอย่างต่อเนื่อง ผิวใหม่ผุดขึ้นมาด้วยความเร็วที่มองเห็นได้ด้วยตาเปล่า


เสียงครวญครางด้วยความทรมานของคนเจ็บค่อยๆ เงียบหายไป ลมหายใจกลับมาสม่ำเสมอราวกับคนนอนหลับ


นาน่าถอนใจ การรักษาของเธอครั้งนี้น่าจะพัฒนาขึ้นจากครั้งก่อนมากทีเดียว


“สวรรค์ นี่คือพลังเยียวยาที่เจ้าชายตรัสถึงหรือนี่ ข้าเพิ่งจะเคยเห็นเป็นครั้งแรก” ทีกอุทานอย่างตกใจ “ลูกรัก เจ้าเก่งมากจริงๆ!”


“นี่หรือพลังของพระเจ้า” ไบรอันเองก็อุทานอย่างอัศจรรย์ใจ “ตอนข้าบาดเจ็บก็คงได้คุณหนูนาน่าช่วยไว้กระมัง ขอบคุณท่านมากจริงๆ”


เฮ้อ คนโง่ นาน่ากุมหน้า เขาไม่รู้หรือว่าวันนั้นพี่ไนติงเกลแอบพาเธอออกมา


“เมื่อไรกัน” ทีกถามอย่างประหลาดใจ “เหตุใดข้าจึงไม่รู้เล่า”


“อะแฮ่ม...พลังของนางไม่เกี่ยวอะไรกับพระเจ้าทั้งนั้น แต่มันเป็นพลังของแม่มด” โรแลนด์เปิดม่านเดินเข้ามาในห้อง ส่งเสียงกระแอมเพื่อเปลี่ยนหัวข้อสนทนา “ตอนนี้คนเจ็บเป็นอย่างไรบ้าง”


“หายดีแล้วพ่ะย่ะค่ะ” ไบรอันตอบอย่างตื่นเต้น “ราวกับไม่เคยได้รับบาดเจ็บมาก่อนอย่างไรอย่างนั้น! ฝ่าบาท
พวกเรามีคุณหนูนาน่าคอยช่วยเหลือเช่นนี้ ทุกคนก็มีโอกาสรอดชีวิตจากสงครามแล้ว!”


“ขอเพียงไม่ตายคาสนามรบ อย่างไรเสียก็รอดชีวิตแน่นอน” โรแลนด์พยักหน้า ส่งสัญญาณให้ไบรอันปลุกคนเจ็บคนนั้น “เจ้าชื่อเฮดกระมัง”


ผู้ที่ถูกเรียกว่าเฮดลุกขึ้นมาด้วยสีหน้างุนงง “ข้า...ข้ากำลังฝันไปหรือ”


“ไม่ใช่” โรแลนด์ตอบ “เจ้ายังมีชีวิตอยู่”


“ฝ่าบาท...! กระหม่อมเคยเห็นฝ่าบาทที่ลานเมือง!” คนคนนั้นราวกับเพิ่งตื่นเต็มตา รีบกระโดดลงจากเตียงมาคุกเข่ากับพื้นทันที “ฝ่าบาททรงช่วยกระหม่อมไว้หรือพ่ะย่ะค่ะ”


“คุณหนูตระกูลไพน์ผู้นี้เป็นคนช่วยเจ้าไว้ นางเป็นแม่มดที่มีพลังเยียวยา”


นาน่าตกใจ ทำไมเจ้าชายถึงบอกเขาไปตรงๆ ว่าเธอเป็นแม่มด จริงดังคาด สายตาที่อีกฝ่ายมองเธอเริ่มเปลี่ยนไป “แม่...มดหรือพ่ะย่ะค่ะ ฝ่าบาท พวกนางเป็นพวกที่ปีศาจ...”


“เจ้าพูดเหลวไหลอะไร” ทีกลุกขึ้นตวาดด้วยความไม่พอใจ “บุตรสาวข้าไม่มีอะไรเกี่ยวข้องกับปีศาจทั้งนั้น นางเป็นคนช่วยชีวิตเจ้าไว้ เจ้าคิดว่าปีศาจจะยอมยื่นมือมาช่วยเจ้าหรือ”


“ไม่ ไม่ใช่เช่นนั้น! โปรดอภัยที่ข้าเสียมารยาทด้วย” เฮดรีบก้มศีรษะต่ำ “ขอบคุณที่ช่วยชีวิตข้าไว้ คุณหนูไพน์”


นาน่ารู้สึกทรมานอย่างประหลาด เธออยากจะวิ่งออกจากห้องไปเดี๋ยวนี้ ทว่ามีเสียงหนึ่งย้ำเตือนเธออยู่ในใจ ‘ต้องเข้มแข็งสิ’


หลังจากเฮดถูกส่งกลับไปแล้ว ทีกจึงถามอย่างเป็นกังวล “เช่นนี้จะดีหรือฝ่าบาท คราวนี้บุตรสาวของกระหม่อมคงไม่มีโอกาสได้ใช้ชีวิตอย่างคนปกติอีกแล้ว”


“คิดในทางที่ดีสิ ไพน์” เจ้าชายปลอบ “พวกเราต้องใช้โอกาสนี้พลิกสถานการณ์ ต่อไปนาน่าถึงจะได้รับอิสระที่แท้จริง มิฉะนั้นนางโตขึ้นทุกวันๆ แบบนี้ สักวันก็ต้องเผลอแสดงตัวจนได้ ถึงตอนนั้นนางคงได้ใช้ชีวิตแบบตัดขาดจากโลกภายนอกจริงๆ”


อิสระ...ที่แท้จริงหรือ นาน่าไม่รู้ เธอรู้สึกว่าตอนนี้ก็มีอิสระอยู่แล้ว แต่ว่าหากสิ่งที่เจ้าชายพูดมาเป็นความจริงล่ะก็ พี่อันนาก็จะสามารถก้าวเท้าออกนอกปราสาท แล้วกลับไปที่โรงเรียนของอาจารย์คาร์ลได้เหมือนเดิมใช่หรือไม่


........................................




[Go To Next Chapter]( ./44.md)