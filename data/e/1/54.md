##บทที่ 54 ‘ข่าวสวรรคต’
เปโรไม่คิดว่าตัวเองจะได้กลับมาเยี่ยมเมืองชายแดนเร็วขนาดนี้


เขาไม่อยากจากบ้านพักอันอบอุ่นในฤดูหนาวอันหนาวเหน็บแม้แต่น้อย โดยเฉพาะอย่างยิ่งในช่วงที่สัตว์อสูรกำลังออกอาละวาดอย่างตอนนี้ แต่ก็จนใจที่ดยุคไรอันสั่งให้เขานำหนังสือร้อนๆ ฉบับนี้ไปส่งให้ถึงมือเจ้าชายลำดับที่สี่


เขาย่อมรู้เนื้อหาในนั้นดี...อันที่จริง เหล่าขุนนางระดับสูงในเกรย์คาสเซิลก็กำลังวิพากษ์วิจารณ์ข่าวอันน่าตื่นตกใจนี้ พระราชาแห่งเกรย์คาสเซิลถูกลอบสังหาร และคนที่สังหารเขาก็คือกูลอน วิมเบิลดัน ลูกชายคนโตของเขาเอง จากนั้นเจ้าชายองค์รองก็รีบกลับไปที่เมืองหลวงพร้อมประกาศว่าอาณาจักรไม่อาจขาดผู้ปกครองได้แม้แต่วันเดียว ดังนั้นเขาจึงจะขึ้นครองราชย์ในฐานะผู้สืบทอดราชสมบัติลำดับที่สอง


แต่ใช่ว่าทุกคนจะยอมรับการกระทำของเขา บางคนก็บอกว่าการพิพากษาคดีกูลอนพิลึกพิลั่นเกินไป เพราะตลอดขั้นตอนการไต่สวนทั้งหมด เขาโผล่หน้ามาเพียงไม่กี่ครั้งเท่านั้น มิหนำซ้ำยังพูดอะไรไม่ได้ มือทั้งสองก็ถูกมัดแน่น ดังนั้นหลายคนจึงอยากรอให้คดีนี้กระจ่างก่อนจึงค่อยเลือกผู้ที่จะมาดำรงตำแหน่งพระราชา


นอกจากนี้ยังมีคนลือว่าเรื่องราวทั้งหมดเป็นเพียงละครฉากหนึ่งของเจ้าชายลำดับที่สอง ทอว์ฟิค วิมเบิลดัน ฆาตกรตัวจริงก็คือเขาซึ่งแสร้งทำท่าโศกาอาดูร แต่กลับจ้องจะตะครุบราชบัลลังก์อย่างใจจดใจจ่อ


แต่ไม่ว่าการถกเถียงนี้จะมีบทสรุปอย่างไร เมื่อได้รับการสนับสนุนอย่างเต็มที่จากอัครมหาเสนาบดี เจ้าชายลำดับที่สองก็ยังคงเป็นผู้กุมอำนาจปกครองสูงสุดของเกรย์คาสเซิลแทนพระราชาองค์ก่อน ขณะเดียวกันนั้น เขาก็ส่งราชโองการเรียกตัวคู่แข่งทุกคนกลับเมืองหลวงด้วย...ศึกชิงราชบัลลังก์สิ้นสุดลงแล้ว เจ้าชายและเจ้าหญิงทุกคนเมื่อได้รับราชโองการแล้วควรต้องกลับถึงเมืองหลวงก่อนปลายฤดูหนาว พระราชาองค์ใหม่จะทำการแต่งตั้งยศและแบ่งสรรที่ดินตามผลงานการปกครองตลอดหกเดือนที่ผ่านมา


เปโรย่อมมองเห็นความร้อนรนในราชโองการฉบับนี้


ทอว์ฟิค วิมเบิลดันจะได้นั่งบัลลังก์อย่างมั่นคงหรือไม่นั้นขึ้นอยู่กับปฏิกิริยาของเจ้าชายเจ้าหญิงองค์อื่นๆ หากทุกคนยอมล้มเลิกความคิดชิงราชบัลลังก์ แล้วกลับไปที่เมืองหลวงแต่โดยดี เขาก็จะได้เป็นวิมเบิลดันที่สี่โดยไม่มีข้อโต้แย้งใดๆ


หนังสือที่จะส่งมาเมืองชายแดนย่อมต้องผ่านป้อมปราการลองซองก่อน และดยุคไรอันก็รู้สึกดูถูกราชโองการเรียกตัวกลับครั้งนี้มาก ตอนที่พระราชายังอยู่ยังมีอำนาจควบคุมผู้ปกครองดินแดนต่างๆ ค่อนข้างมาก ส่วนเจ้าชายลำดับที่สองนั้นแค่จะขึ้นครองราชย์ยังต้องบีบบังคับคนไปทั่ว ยิ่งเมื่อเห็นกูลอนถูกส่งขึ้นกิโยตีนเป็นตัวอย่างด้วยแล้ว น่ากลัวว่าคงไม่มีเจ้าชายเจ้าหญิงองค์ใดยอมกลับเมืองหลวง


ทว่าในสายตาของเหล่าสมาชิกหกตระกูลแห่งป้อมแล้ว ราชโองการฉบับนี้มาได้ถูกที่ถูกเวลาจริงๆ


เมื่อสองเดือนกว่าก่อนหน้านี้ เอิร์ลตระกูลแอลลาเฟียร์แอบเคลื่อนไหวโดยพลการมิหนำซ้ำยังล้มเหลว นั่นทำให้ดยุคไม่พอใจมาก ทางฝั่งเจ้าชายเองก็ตอบโต้โดยการตัดสินแขวนคอฮิลส์ แมดเดนอย่างไม่ยอมอ่อนข้อเช่นกัน ดังนั้น ทั้งสองฝ่ายจึงถือเป็นปรปักษ์กันอย่างเปิดเผย


ตอนแรกดยุคตั้งใจว่าจะจัดการปัญหานี้หลังจากสิ้นสุดเดือนแห่งปีศาจไปแล้ว ยิ่งเมื่อตอนนี้มีหนังสือราชการฉบับนี้ด้วยแล้ว เขาก็ยิ่งมีอำนาจอันชอบธรรมมากขึ้น หากโรแลนด์ วิมเบิลดันกลับเมืองหลวงไป เมืองชายแดนก็ต้องกลับมาอยู่ในมือเขา แต่หากโรแลนด์ไม่กลับเมืองหลวง เขาก็จะใช้กำลังทหารมาบีบบังคับ...โดยอ้างชื่อของพระราชาองค์ใหม่


ส่วนเรื่องที่ว่าสุดท้ายแล้วมงกุฎพระราชาจะตกเป็นของใคร ดยุคไม่ใส่ใจมากนัก


แต่เปโรผู้มาในฐานะทูตนั้นดูไม่สบายใจอย่างเห็นได้ชัด ครั้งก่อนเขาพูดอย่างเป็นมั่นเป็นเหมาะว่าจะนำสัญญาการค้าฉบับใหม่มาให้ แต่สิ่งที่อีกฝ่ายได้รับกลับเป็นคนร้ายจากตระกูลแอลลาเฟียร์ มาคราวนี้เขามาเองก็จริง แต่สิ่งที่นำมาก็เป็นข่าวไม่ดีอีก...ไม่ว่าจะเป็นข่าวการตายของวิมเบิลดันที่สาม หรือราชโองการเรียกตัวกลับของพระราชาองค์ใหม่ เปโรก็มั่นใจว่าเจ้าชายคงไม่ยินดีจะรับรู้ทั้งสองอย่าง


การเดินทางทางเรือครั้งนี้ยังถือว่าราบรื่นดี เกรย์คาสเซิลเป็นอาณาจักรที่อยู่ทางตอนใต้ของทวีป แม้แต่ช่วงฤดูหนาว น้ำในแม่น้ำก็ยังไม่จับตัวกันเป็นน้ำแข็ง


เปโรมองลอดหน้าต่างออกไปดูทิวทัศน์สองฝั่งน้ำเป็นระยะ ตลอดเส้นทางยังไม่เห็นคนอดตายหรือชาวเมืองที่อพยพลี้ภัยสักราย นั่นหมายความว่าเจ้าชายยังรักษาเมืองชายแดนไว้ได้จนตอนนี้


ข้อนี้ทำให้เขาประหลาดใจอยู่บ้าง เพราะครั้งก่อนเขายังเห็นกับตาว่าอีกฝ่ายสร้างกำแพงเมืองอย่างไร เปโรไม่ไว้ใจกำแพงหินที่ยึดติดกันด้วยโคลนเท่าไรนัก


แต่แล้วสิ่งที่ทำให้เขาประหลาดใจยิ่งกว่าก็ปรากฏขึ้น เรือที่แขวนธงประจำเมืองวิลโลว์ค่อยๆ ลอยผ่านแม่น้ำฝั่งขวามือไปอย่างเนิบช้า...เขาเคยเห็นภาพนี้มาก่อน แต่เวลานี้เป็นเดือนแห่งปีศาจมิใช่หรือ! พวกเขายังมีเวลาทำมาค้าขายในขณะที่ต้องสู้รบกับสัตว์อสูรอีกหรือ หากไม่ย้ายคนงานเหมืองทั้งหมดไปที่แนวป้องกัน แล้วจะต้านทานสัตว์ประหลาดดุร้ายพวกนั้นได้อย่างไร


สามวันต่อมา เรือก็มาถึงท่าเรือเมืองชายแดน


ท่าเรือไม้แห่งนี้ยังผุพังเหมือนเดิม ที่เพิ่มเติมคือเพิงไม้อย่างง่ายๆ ที่ตั้งอยู่ด้านข้าง หลังจากเรือเทียบท่าแล้ว ทหารสองคนก็เดินออกมาจากเพิงไม้ แล้วจับตาดูพฤติกรรมของพวกคนเรือ


เปโรเข้าใจเหตุผลที่โรแลนด์วางทหารรักษาการณ์ไว้ที่นี่ทันที


เจ้าชายไม่ต้องการให้คนแอบหนีออกจากเมืองไปโดยอาศัยเรือ


เขากระโดดลงจากกราบเรือ แจ้งฐานะตัวเองแก่ทหาร จากนั้นก็มีคนจูงม้ามาแล้วพาเขามุ่งหน้าไปยังปราสาท


ขั้นตอนทั้งหมดยังเหมือนคราวก่อนทุกประการ เจ้าชายโรแลนด์ วิมเบิลดันต้อนรับเขาที่โถงรับแขก แล้วสั่งให้บริวารจัดโต๊ะอาหารอย่างยิ่งใหญ่ แม้ว่าเวลานี้จะไม่ใช่เวลาอาหารก็ตาม


ขาหมูย่างถ่าน ปลาแห้งแล่ชิ้น ยำผักป่าที่ไม่รู้เรียกว่าอะไร ตลอดจนขนมปังเนยและซุปผักซึ่งเห็นได้ในงานเลี้ยงทุกงาน


ดูท่าแล้วเจ้าชายองค์นี้จะชอบกินอาหารก่อนคุยงานมาก


ทั้งที่คิดแบบนี้ แต่มือของเปโรกลับเคลื่อนไหวไม่หยุด อย่างไรเสียโอกาสที่จะได้กินอาหารดีๆ สักมื้อก็มีไม่มาก ต่อให้เป็นตระกูลฮันนี่ซัคเคิล แต่หากไม่มีแขก อาหารที่กินประจำก็มีแต่ขนมปังมันฝรั่งกับเนื้อแห้งเท่านั้น


หลังจากกินอาหารหลักเสร็จแล้ว ระหว่างรอคนยกของหวานมา เปโรก็มอบหนังสือให้เจ้าชายอย่างนอบน้อม


โรแลนด์รับหนังสือมา ใช้มีดกินอาหารตัดครั่งออก แล้วหยิบกระดาษข้างในออกมาอ่านคร่าวๆ จากนั้นก็ตกตะลึงไป


พระราชาตายแล้วหรือ


สำหรับพ่อแต่ในนามคนนี้ โรแลนด์ไม่มีความรู้สึกผูกพันอะไรทั้งนั้น ตอนที่ย้อนเวลามาเขาก็อยู่ที่เมืองชายแดนแล้ว แม้แต่หน้าก็ยังไม่เคยเห็น ไหนจะความทรงจำของเจ้าชายตัวจริงที่มีแต่คำบ่นว่าและความไม่พอใจต่อพ่อตัวเองอีก เพราะเหตุนี้เขาเลยรู้สึกกระอักกระอ่วนใจชอบกล...นี่เขาควรต้องแสดงท่าทางโศกเศร้าเสียใจหรือไม่นะ


เนื้อหาต่อจากนั้นส่งกลิ่นไม่ดีออกมาอย่างชัดเจน วิมเบิลดันที่สามตายด้วยน้ำมือเจ้าชายองค์โตอย่างนั้นหรือ ดังนั้นเจ้าชายองค์รองจึงประกาศยุติราชโองการชิงตำแหน่งรัชทายาทในฐานะพระราชาองค์ใหม่ แล้วสั่งให้เขากลับเมืองหลวงโดยเร็วที่สุดอย่างนั้นหรือ


โรแลนด์กระแอมสองที พอเงยหน้าขึ้น ก็ปะทะกับสายตาที่เต็มไปด้วยความรู้สึกผิดของเปโรพอดี


ที่แท้ก็อย่างนี้นี่เอง เขาคิด ดยุคไรอันคงกำลังรอดูความสำเร็จครั้งนี้อยู่ ไม่ว่าเขาจะปฏิบัติหรือไม่ปฏิบัติตามราชโองการของพระราชาองค์ใหม่ เขาก็ตกที่นั่งลำบากทั้งสองทาง


เปโรไม่ได้นำหนังสือสัญญามา แต่กลับนำข่าวร้ายราวกับยันต์สั่งตายมาแทน เขาเองก็คงรู้สึกไม่ดีเหมือนกัน โรแลนด์แอบยิ้มแล้วพับหนังสือฉบับนั้นอีกครั้ง “ข้ารู้แล้ว”


“เอ่อ ฝ่าบาท แล้วฝ่าบาทจะทรง...”


“ต่อให้ข้าอยากไปแค่ไหน ก็ต้องรอจนหมดเดือนแห่งปีศาจก่อน ตอนนี้อากาศหนาวหิมะตกหนัก หากข้าไปแล้วชาวเมืองชายแดนจะทำอย่างไร”


หากเป็นคนอื่น เปโรจะต้องเอ่ยคำพูดส่งๆ ประเภทว่า ‘ไม่มีอะไรน่ากังวลสักนิด ทางป้อมจะช่วยดูแลให้เอง’ ออกไป หรือไม่ก็อาจใช้วิธีตอบรับทางการทูตอื่นๆ แทน แต่เมื่ออยู่ต่อหน้าเจ้าชายลำดับที่สี่ซึ่งเพิ่งเคยเจอกันเพียงสองครั้งคนนี้ เขากลับไม่สามารถพูดออกไปง่ายๆ ได้เลย นี่เป็นครั้งแรกที่เปโรรู้สึกรังเกียจตำแหน่งทูตของตัวเองเหลือเกิน สุดท้ายเขาก็ได้แต่พยักหน้าหงึกหงัก “กระหม่อมเข้าใจแล้ว ทรงต้องการให้กระหม่อมส่งจดหมายกลับหรือไม่พ่ะย่ะค่ะ”


โรแลนด์สั่งคนไปนำกระดาษและพู่กันมาก่อนจะลงมือเขียนจดหมายอย่างรวดเร็ว จากนั้นใช้ตราประทับประจำตัวประทับลงบนครั่งแล้วส่งจดหมายให้เปโร ฝ่ายหลังกวาดตาดูซองจดหมาย บนนั้นเขียนอย่างชัดเจนว่าถึงเจ้าชายลำดับที่สองแห่งเกรย์คาสเซิล ทอว์ฟิค วิมเบิลดัน ไม่ใช่พระราชาวิมเบิลดันที่สี่


เขาได้แสดงท่าทีของเขาแล้ว เปโรคิด


........................................


[Go To Next Chapter]( ./55.md)