##บทที่ 72 ราชการในเมืองหลวง
ทอว์ฟิค วิมเบิลดันนั่งอยู่บนบัลลังก์ ในมือถือคฑาทับทิม กวาดตามองขุนนางใหญ่แต่ละคนในท้องพระโรง


นี่ล่ะความรู้สึกที่ข้าต้องการ เขาคิด ไม่ใช่นั่งเบื่ออยู่ที่เมืองวาเลนเซีย คอยต่อรองเรื่องผลประโยชน์เล็กๆ น้อยๆ กับพวกพ่อค้าไปเรื่อย


เขาเคาะคทา ด้ามคทาทองคำบริสุทธิ์กระทบพื้นหินอ่อนวาววับส่งเสียงดังชัด เมื่อเห็นทุกคนพุ่งสายตามาที่ตัวเองจึงพยักหน้าว่า “เริ่มได้”


“กราบทูลใต้ฝ่าละอองฯ กระหม่อมมีเรื่องสำคัญรายงานพ่ะย่ะค่ะ” คนที่พูดคนแรกคือเซอร์เวย์มัธ สมญานาม ‘อัศวินใจเหล็ก’ ผู้รับผิดชอบดูแลความมั่นคงของเมืองหลวง


“ว่ามา”


“พวกเราสามารถหยุดล่าแม่มดชั่วคราวได้หรือไม่พ่ะย่ะค่ะ ใต้ฝ่าละอองฯ ระยะนี้การล่าแม่มดรุนแรงขึ้นทุกที เมื่อวานนี้ กระหม่อมได้ยินว่าพวกบุตรสาวของชาวเมืองที่ถูกจับตัวมาถูกข่มเหงอยู่ในคุกและเสียชีวิตไปหนึ่งคน ต่อมาถึงพิสูจน์ได้ว่าพวกนางไม่ใช่แม่มด ยามนี้ชาวเมืองเขตนอกอยู่กันอย่างหวาดผวา ขืนยังเป็นเช่นนี้ต่อไป กระหม่อมเกรงว่าจะเกิดการอพยพครั้งใหญ่พ่ะย่ะค่ะ”


ทอว์ฟิคขมวดคิ้ว การล่าแม่มดเป็นคำสั่งของเขาเอง เพราะจนบัดนี้เขาก็ยังหาสาเหตุการเสียชีวิตของวิมเบิลดันที่สามไม่ได้ ทว่าจนแล้วจนรอดเขาก็ไม่เชื่อว่าเสด็จพ่อจะฆ่าตัวตายเอง โดยเฉพาะอย่างยิ่งรอยยิ้มประหลาดก่อนตายของเสด็จพ่อนั้นน่าขนลุกขนพองมาก ที่มือของเสด็จพ่อสวมหินอาญาสิทธิ์ที่ศักดิ์สิทธิ์ที่สุด ทางศาสนจักรก็ยืนยันแล้วว่าหินก้อนนั้นไม่ได้ถูกสับเปลี่ยนหรือว่าเสื่อมอำนาจแต่อย่างใด แต่หลักฐานเท่านี้ยังไม่เพียงพอที่จะบอกว่าแม่มดไม่มีส่วนเกี่ยวข้องกับเรื่องนี้


เพราะหากจะพูดถึงเรื่องประหลาดๆ แล้ว ก็คงไม่มีใครขึ้นชื่อลือชาไปกว่าผู้หญิงเสื่อมทรามพวกนั้น


เขาเลื่อนสายตาไปที่แลงลีย์ซึ่งเป็นทั้งผู้นำการล่าแม่มดและเขี้ยวเล็บของเขา ฝ่ายหลังรีบลุกขึ้นอธิบายว่า “กราบทูลใต้ฝ่าละอองฯที่เคารพ เรื่องที่เกิดขึ้นเป็นเพียงอุบัติเหตุเท่านั้น กระหม่อมได้ลงโทษผู้เกี่ยวข้องไปแล้วพ่ะย่ะค่ะ” เขานับนิ้วว่า “ทั้งพัศดี ผู้คุม ทหารยาม ทุกคนถูกเฆี่ยนสิบครั้งและปรับเงินอีกยี่สิบห้าเหรียญเงินพ่ะย่ะค่ะ”


“หนึ่งคนตาย สามคนถูกทรมานอย่างโหดร้าย แต่พวกคนชั่วกลับถูกเฆี่ยนเพียงไม่กี่ครั้งและปรับเงินแค่นั้นหรือ” เซอร์เวย์มัธพูดอย่างเย็นชา “แล้วอีกอย่าง ใครให้อำนาจเจ้าในการพิพากษาตัดสิน อัครมหาเสนาบดีมาควิสวิค หรือว่าเจ้ากรมตุลาการเปาโล”


“ใต้ฝ่าละอองฯ! ในสถานการณ์ไม่ปกติกระหม่อมก็จำเป็นต้องปรับเปลี่ยนพฤติกรรมการทำงาน” แลงลีย์คุกเข่าหนึ่งข้างโอดครวญ “หากมองข้ามเหตุขัดข้องเล็กๆ น้อยๆ ไป ปฏิบัติการครั้งนี้ก็ถือว่าประสบความสำเร็จอย่างใหญ่หลวง พวกเราจับแม่มดที่ซ่อนตัวในเมืองหลวงได้อย่างต่ำสิบห้าคน ตอนนี้กำลังอยู่ระหว่างการทรมาน อีกไม่นานคงรู้ว่าพวกนางกับเสด็จพ่อของใต้ฝ่าละอองฯ...ไม่ๆๆ กระหม่อมหมายถึง พวกนางวางแผนร้ายอะไรไว้หรือไม่พ่ะย่ะค่ะ”


ทอว์ฟิคถลึงตาใส่เขา เจ้างั่งนี่ เกือบจะหลุดแผนของเขาออกมาแล้ว แม้ขุนนางที่อยู่ในท้องพระโรงส่วนใหญ่จะพอรู้จุดประสงค์ที่แท้จริงของการเคลื่อนไหวครั้งนี้อยู่แล้ว แต่วิธีที่พูดต่อหน้าสาธารณชนก็ยังต้องบอกว่าเจ้าชายกูลอนเป็นคนสังหารพระราชาอยู่ ข้อนี้จะเป็นอื่นไปไม่ได้เด็ดขาด


“แม่มดสิบห้าคนหรือ” อัศวินใจเหล็กหัวเราะอย่างเหยียดหยัน “ดีนี่ ที่แท้เมืองหลวงก็กลายเป็นกองบัญชาการของแม่มดไปแล้ว เมื่อหลายปีก่อนศาสนจักรเคยปิดป่าตะวันตกล่ายังเจอแม่มดแค่หกเท่านั้น ดูท่าแล้วสุนัขรับใช้ของเจ้าจะเก่งกว่ากองกำลังพิพากษาของศาสนจักรเสียอีก”


“ท่าน...!”


“พอที!” แลงลีย์เป็นคนโง่ สมุนของแลงลีย์ก็ย่อมเป็นคนโง่เช่นเดียวกัน ทอว์ฟิคคิดอย่างหงุดหงิด หากไม่ใช่เพราะตอนขึ้นครองราชย์ใหม่ๆ ไม่มีใครให้ใช้งานล่ะก็ เขาไม่มีทางเลื่อนตำแหน่งคนโง่อย่างนี้หรอก ต่อให้อยากสร้างผลงานแค่ไหน ก็ต้องไม่ใช้วิธีจับคนมั่วแบบนี้ น่ากลัวว่าในสิบห้าคนนี้ ส่วนใหญ่จะเป็นเหมือนบุตรสาวชาวเมืองที่เคราะห์ร้ายพวกนั้นเสียมาก เขาไม่อยากให้ศาสนจักรเข้ามายุ่งเรื่องนี้ แต่เวลานี้ดูเหมือนจะไม่มีทางเลือกอื่นแล้ว “เจ้าไปเชิญบาทหลวงฟิลลิปส์มายืนยันตัวตนของคนสิบห้าคนนี้ แล้วก็หยุดการทรมานลงก่อน ต่อไปถ้าจับใครได้ก็ต้องให้บาทหลวงรับรองเท่านั้น! แล้วถ้าข้ายังได้ยินว่าเจ้าคุมคนของตัวเองไม่ได้อีก ข้าจะจับเจ้าโยนแม่น้ำให้ปลากิน!”


“เอ่อ พ่ะย่ะค่ะ ใต้ฝ่าละอองฯ”


“รีบไปจัดการเสียสิ!”


หลังจากไล่แลงลีย์ออกไปจากท้องพระโรงแล้ว ทอว์ฟิคก็หันมาหาเจ้ากรมคลัง “หากคนเหล่านี้มีใครถูกปรักปรำ รวมทั้งสามคนก่อนหน้านี้ด้วย ให้จ่ายค่าชดเชยให้พวกนางคนละสองเหรียญทอง ส่วนคนที่ตายในคุกนั่นก็จ่ายให้ครอบครัวนาง” เขาหยุดไปเล็กน้อย “เพิ่มขึ้นอีกหนึ่งเหรียญ”


“น้อมรับพระบัญชาพ่ะย่ะค่ะ” เจ้ากรมคลังพยักหน้า


“ขอบพระทัยใต้ฝ่าละอองฯที่ทรงเมตตา” เซอร์เวย์มัธก็ถวายบังคมเช่นกัน


“เรื่องต่อไป” ทอว์ฟิคพ่นลมหายใจ เมื่อเห็นขุนนางข้างล่างเงียบสนิทก็พูดขึ้นเสียเอง “ในเมื่อไม่มีใครพูด เช่นนั้นข้าพูดเอง” เขามองไปที่เจ้ากรมการทูต ‘ร่มกันฝน’ เซอร์บริลเลียนต์ “ราชโองการเรียกตัวกลับถูกส่งไปเดือนกว่าแล้ว แต่ตอนนี้ยังไม่มีใครกลับเมืองหลวงแม้แต่คนเดียว ไหนเจ้าว่ามาซิ สถานการณ์ตอนนี้เป็นเช่นไร”


เซอร์บริลเลียนต์มาจากตระกูลฟลินน์ ดำรงตำแหน่งนี้มานานถึงสามสิบปี ผมของเขาสีขาวอมเทา หน้าตาแก่ชรา ใกล้จะลงโลงเต็มที เขากระแอมว่า “กราบทูลใต้ฝ่าละอองฯ พระขนิษฐาสามของใต้ฝ่าละอองฯ การ์เซีย วิมเบิลดันยังไม่ทรงตอบข่าวใดๆ กลับมา ส่วนพระอนุชาสี่ของใต้ฝ่าละอองฯ โรแลนด์ วิมเบิลดันทรงตอบจดหมายกลับมาแล้ว ในจดหมายบอกว่า หลังจากสิ้นสุดเดือนแห่งปีศาจ ประชาชนของพระองค์ปลอดภัยดีแล้ว อาจจะเสด็จกลับเมืองหลวงพ่ะย่ะค่ะ แต่ว่า...”


“แต่อะไร”


“ทางนั้นจ่าหน้าซองจดหมายถึงใต้ฝ่าละอองฯ โดยใช้คำว่าฝ่าบาท ไม่ใช่ใต้ฝ่าละอองธุลีพระบาทหรือพระราชาพ่ะย่ะค่ะ”


ทอว์ฟิคหัวเราะเสียงเย็น ยังคงโง่เขลาเหมือนเดิมไม่มีผิด น้องชายผู้ดักดานของข้า เขาคิด หากเจ้ากลับมา ยอมรับอำนาจราชาของข้าแต่โดยดี ข้ายังจะหาทางไปดีๆ ให้เจ้า ให้เจ้าได้อยู่อย่างสุขสบาย แต่หากเจ้าไม่กลับมา ก็เตรียมตัวทรมานตอนตายได้เลย ดูเอาเถอะว่าเจ้าทำอะไรอยู่ ละล้าละลังตัดสินใจไม่ได้สักทาง อยากกลับมา แต่ก็ไม่อยากยอมแพ้อย่างนั้นหรือ เล่นคารมไปได้ประโยชน์อะไร


“ปล่อยเขาไปเถอะ” ทอว์ฟิคโบกมือ “แล้วน้องห้าเล่า”


“ใต้ฝ่าละอองฯ...เจ้าหญิง...ทรงหายตัวไปพ่ะย่ะค่ะ”


“อะไรนะ หายตัวไปหมายความว่าอย่างไร”


“เจ้าหญิงทรงรับปากทูตที่กระหม่อมส่งไปแล้วพ่ะย่ะค่ะ แต่หนึ่งสัปดาห์หลังจากนั้นก็ทรงหายตัวไปจากปราสาท นอกจากนี้มหาดเล็กและสาวใช้อีกสองคนก็หายตัวไปด้วยเช่นกัน กระหม่อมสั่งให้คนออกตามหาแล้ว แต่ยังไม่พบเบาะแสใดๆ พ่ะย่ะค่ะ”


นี่หมายความว่าอะไร ไม่มีใครเชื่อในตัวข้าเลยอย่างนั้นหรือ! ทอว์ฟิครู้สึกปวดใจ เขาตั้งความหวังกับน้องห้าไว้มาก หวังว่าเธอจะช่วยเขาปกครองแผ่นดินได้ อย่างไรเสียทิลลีก็แสดงความฉลาดเฉลียวมาตั้งแต่เด็ก ซ้ำยังจะโดดเด่นกว่าเขาด้วยซ้ำ สิ่งเดียวที่เธอสู้เขาไม่ได้ก็คือเธอเป็นผู้หญิง


ตอนแรกทอว์ฟิคยังไม่กังวลเรื่องเธอมาก เพราะดูจากการจัดสรรของเสด็จพ่อแล้ว เห็นได้ชัดว่าเขาไม่ได้คิดจะให้ทิลลีเข้าร่วมการแข่งขันครั้งนี้ด้วย เธอถูกส่งไปปกครองเมืองซิลเวอร์ซึ่งอยู่ไม่ห่างจากเมืองหลวงมาก เศรษฐกิจการค้าก็ธรรมดา การทหารก็ไม่โดดเด่น แต่ไม่คิดเลยว่าเธอจะหนีไป


นี่น่ะหรือทางเลือกของคนฉลาด


“ในเมื่อนางหนีไปแล้ว ก็ให้ผู้ปกครองคนก่อนดูแลเมืองซิลเวอร์ไปก่อน ส่วนการค้นหายังต้องดำเนินต่อไป ข้าจะปล่อยให้เชื้อสายราชวงศ์ไปปะปนกับสามัญชนไม่ได้” เขากัดฟัน ระงับอารมณ์เดือดดาลลงไป “เช่นนั้น ตอนนี้ก็เหลือแต่น้องสามคนเดียวที่แข็งข้อแล้ว”


“พ่ะย่ะค่ะ ใต้ฝ่าละอองฯ”


“ในเมื่อนางดื้อด้านเช่นนี้ ข้าก็จำเป็นต้องใช้ไม้แข็งกับนาง” ทอว์ฟิคมองไปทางอัครมหาเสนาบดี มาควิสวิค โดยทั่วไปแล้ว การประกาศสงครามจะต้องได้รับความเห็นชอบจากทั้งพระราชาและอัครมหาเสนาบดี เขาเป็นผู้สนับสนุนหลักของตน คิดว่าคงไม่มีปัญหาอะไร “ข้าคิดจะให้ผู้ปกครองดินแดนใต้ ดยุคโจอี้ ยกทัพไปกดดันให้การ์เซียทิ้งท่าเรือเคลียร์วอเตอร์ แล้วส่งตัวนางกลับมาที่เมืองหลวง”


มาควิสวิคย่อมไม่คัดค้านแน่นอน “เรื่องนี้มิควรปล่อยไว้นานพ่ะย่ะค่ะ ใต้ฝ่าละอองฯ โปรดทรงมีราชโองการประกาศสงคราม แล้วให้เจ้ากรมการทูตจัดการส่งสารโดยเร็วเถิดพ่ะย่ะค่ะ”


ทอว์ฟิคพยักหน้าอย่างพึงพอใจ ขณะที่กำลังจะเรียกราชเลขานุการมาร่างหนังสือนั้น เสียงฝีเท้าม้าอันเร่งรีบก็ดังมาจากนอกท้องพระโรง หลังจากเสียงอึกทึกสิ้นสุดลง อัศวินซึ่งสวมผ้าคลุมสีน้ำเงินคนหนึ่งก็ผลักประตูใหญ่เดินก้าวยาวๆ เข้ามาข้างใน


ทอว์ฟิคจำเขาได้ นีแมน มัวร์ ‘อัศวินวายุ’ ผู้โด่งดัง เขาเดินตรงเข้ามากลางท้องพระโรง คุกเข่าลงหนึ่งข้างแล้วพูดขึ้น “กราบทูลใต้ฝ่าละอองฯ กระหม่อมเพิ่งได้รับข่าวจากดินแดนใต้พ่ะย่ะค่ะ” เขาหอบหายใจ น้ำเสียงร้อนรน “พระขนิษฐาของใต้ฝ่าละอองฯ การ์เซีย วิมเบิลดัน ทรงยกทัพตีดยุคแห่งดินแดนใต้ โจอี้ โคห์ลไปเมื่อห้าวันก่อน เวลานี้ทรงยึดเมืองอีเกิลได้แล้วพ่ะย่ะค่ะ! มิหนำซ้ำ...ยังทรงประกาศตัวเป็นราชินีเคลียร์วอเตอร์ด้วย ผู้ปกครองทั้งหลายต่างพากันยอมรับแล้ว ดินแดนใต้ทั้งหมดเป็นอิสระแล้วพ่ะย่ะค่ะ!”


........................................


[Go To Next Chapter]( ./73.md)