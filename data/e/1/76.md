##บทที่ 76 ภูเขาศักดิ์สิทธิ์ (2)
“พี่น้องทั้งหลาย นั่นคือภูเขาศักดิ์สิทธิ์! พวกเราพบภูเขาศักดิ์สิทธิ์แล้ว!”


ฮัคคาลาส่งเสียงแห่งความยินดีดังลั่น แม่มดจำนวนไม่น้อยต่างยืนนิ่งอยู่กับที่เพราะตกตะลึงกับภาพพิสดารข้างหน้า บางคนก็มีปฏิกิริยาออกมา กอดคอร้องไห้กับเพื่อนแม่มดที่อยู่ข้างๆ


แต่เรดอายส์กลับขมวดคิ้ว “นั่นคือภูเขาศักดิ์สิทธิ์จริงๆ หรือ”


“ทำไมหรือ มีอะไรผิดปกติหรือ” ลีฟขยับเข้ามาถามเสียงเบา ในใจเธอก็มีข้อสงสัยแบบเดียวกัน เมืองบนท้องฟ้าดูไม่เปล่งแสงระยิบระยับ หรูหรางดงามเหมือนอย่างที่คัมภีร์โบราณบรรยายเอาไว้เลย หอคอยพวกนั้นแม้จะยิ่งใหญ่โอ่อ่า ทว่าโดยรวมกลับดูมืดๆ ดำๆ ขนาดตอนกลางวันยังมืดหม่นไร้แสงสว่าง ยิ่งไม่ต้องพูดถึงหมอกสีแดงที่แผ่ซ่านอยู่เหนือเมืองเลย มันหนาแน่นเสียจนดูราวกับเลือดข้นๆ


“มีอะไร...อัดอยู่ในรูพวกนั้น” เสียงของเรดอายส์แหบเล็กน้อย “ข้ามองเห็นไม่ชัด แต่ของพวกนั้น ดูไม่เหมือนพระเจ้าเลย...”


ลีฟรู้สึกขนลุกไปทั้งร่าง คนที่มองเห็นได้ไกลที่สุดในสมาคมก็คือเรดอายส์ คำพูดของเธอทำให้ลีฟรู้สึกกระวนกระวายชอบกล เสียดายที่ไลต์นิ่งตามไนติงเกลไปแล้ว มิฉะนั้นคงให้เธอบินไปดูใกล้ๆ ได้


“พี่น้องทั้งหลาย! ภูเขาศักดิ์สิทธิ์อยู่ตรงหน้าพวกเราแล้ว!” ฮัคคาลาชูมือร้องเสียงดัง “อดทนอีกนิดเดียวเท่านั้น พวกเราก็จะได้สัมผัสความเป็นนิรันดร์!”


พูดจบเธอก็เร่งให้สโตนแบกเธอเดินต่อทันที ลีฟอยากจะเข้าไปห้าม แต่พอจะก้าวก็ชักเท้ากลับ เธอนึกถึงจุดจบของเวนดี้เมื่อครึ่งเดือนก่อนได้ เวลานี้คำโน้มน้าวใดๆ ก็คงไร้ความหมาย หากไม่ได้ไปเห็นด้วยตาตัวเอง อาจารย์ก็คงไม่ยอมถอดใจ


ทุกคนต่างเร่งฝีเท้า เมื่อออกจากเชิงเขาแล้วหิมะก็เบาบางลงอย่างน่าแปลกใจ อุณหภูมิโดยรอบก็เพิ่มสูงขึ้นด้วย ที่นี่คือสถานที่ต้องห้ามในตำนานและเป็นที่ที่มนุษย์ไม่อาจก้าวล้ำเข้าไป ลีฟคิด แต่เวลานี้พวกเธอกำลังฝากรอยเท้าไว้บนดินแดนอันไร้ซึ่งสิ่งมีชีวิตแห่งนี้ หากไลต์นิ่งอยู่ล่ะก็ เธอคงจะตื่นเต้นมากแน่ๆ


เมื่อหันหลังมองกลับไป ภูเขาที่สูงตระหง่านทอดตัวเรียงรายกันอยู่เบื้องหลัง ราวกับสิ่งกีดขวางที่ไม่อาจข้ามผ่านได้ นั่นทำให้ลีฟอดคิดไม่ได้ หรือเพราะมีเทือกเขาสิ้นวิถีกั้นขวางอยู่ สัตว์อสูรจึงไม่สามารถบุกเข้ากลางทวีปได้ ถึงได้ต้องอ้อมไปทางทิศเหนือแทน


แต่ไม่ว่าจะอย่างไร หากเธอได้พบภูเขาศักดิ์สิทธิ์จริงๆ เมื่อไร เธอก็ไม่จำเป็นต้องระเหเร่ร่อนอีกต่อไป แค่นั้นเธอก็พอใจแล้ว...เธอถอนหายใจเบาๆ อันที่จริง ตอนที่ไนติงเกลเล่าเรื่องเกี่ยวกับเมืองชายแดนที่ค่ายนั้น เธอเองก็หวั่นไหวไม่น้อยเหมือนกัน


ตอนที่เวนดี้ถามว่าใครอยากจะไปกับไนติงเกลบ้าง เธอยังเกือบจะอดใจไม่ไหวเดินออกไปขานชื่อตัวเองเสียงดัง ทว่าจนแล้วจนรอดเธอก็ไม่อาจก้าวข้ามกำแพงในใจตัวเองได้ เธอพ่ายแพ้ให้กับเงาดำที่ฝังอยู่ในใจเธอตั้งแต่อดีตอีกครั้ง


ลีฟส่ายหน้า บังคับตัวเองให้เลิกคิดเรื่องในอดีตแล้วเดินตามรอยเท้าคนในขบวน เร่งฝีเท้าต่อไปในทุ่งกว้างสีเหลืองสลับขาว


ทว่าไม่นานนักก็เกิดเรื่องประหลาดตามมา ไม่ว่าพวกเธอจะเร่งความเร็วแค่ไหน เมืองก็ดูเหมือนจะถอยหลังไปด้วยความเร็วระดับเดียวกับพวกเธอเสมอ หลังจากเดินทางกันเป็นเวลาสองชั่วโมง ‘ภูเขาศักดิ์สิทธิ์’ ก็ยังคงลอยอยู่ท่ามกลางหมู่เมฆ ไม่ได้มีขนาดใหญ่ขึ้นหรือเล็กลงเลย ราวกับว่า...เมื่อครู่นี้พวกเธอไม่ได้เดินเลยสักก้าว


“ท่านอาจารย์ พวกเราพักกันก่อนดีไหม ทุกคนเริ่มเหนื่อยกันแล้ว” สโตนพูด ระหว่างนี้มีการเปลี่ยนคนแบกอาจารย์ไปหลายคนแล้ว เธอคือหนึ่งในคนที่แบกอาจารย์นานที่สุด


“ไม่ได้ จะหยุดตอนนี้ได้อย่างไร!” ฮัคคาลาปฏิเสธเธอโดยไม่แม้แต่จะคิด “พระเจ้ากำลังทดสอบพวกเราอยู่ พี่น้องทั้งหลาย หากพวกเราไม่มีปณิธานที่แรงกล้าพอก็ไม่มีวันไปถึงภูเขาศักดิ์สิทธิ์ได้! หยุดไม่ได้เด็ดขาด พวกเราจะต้องเดินหน้าต่อไป จนกว่าประตูแห่งภูเขาศักดิ์สิทธิ์จะปรากฏอยู่ตรงหน้าพวกเรา!”


เมื่อเห็นว่าโน้มน้าวไม่ได้ผล ทุกคนจึงต้องเดินต่อไป


ทว่าสถานการณ์ยังคงเหมือนเดิม ระหว่างเดินทางเหล่าแม่มดยังเจอสัตว์อสูรอีกสองครั้ง ครั้งที่สองเป็นพันธุ์ผสมหน้าตาประลาดสองตัว ลีฟไม่สามารถใช้หญ้าตรึงพวกมันไว้ได้นาน พี่น้องคนหนึ่งไม่ทันระวังจึงถูกกรงเล็บแหลมคมของมันปาดคอ เลือดสดๆ สาดกระจายเต็มพื้น


หลังจากสังหารสัตว์ประหลาดพวกนี้อย่างยากลำบาก ทุกคนก็พบว่าสีของท้องฟ้าค่อยๆ มืดลงมา เห็นได้ชัดว่าเป็นเวลาพลบค่ำแล้ว เมืองแห่งนั้นยังคงอยู่ข้างหน้าพวกเธอ เพียงแต่เค้าโครงของมันดูเลือนรางไปมาก ราวกับพร้อมจะหายวับไปได้ทุกเมื่อ


จากประสบการณ์ในอดีต พวกเธอควรต้องหาทำเลเหมาะๆ ตั้งค่ายแล้ว แต่ที่นี่ไม่เหมือนเทือกเขาสิ้นวิถี มองไปทางไหนก็เห็นแต่ทุ่งราบสุดสายตา ไหนจะสัตว์อสูรที่อาจโผล่มาได้ทุกขณะอีก พวกเธอไม่สามารถค้างคืนที่นี่ได้จริงๆ


“ท่านอาจารย์ พวกเราถอยกลับไปที่เชิงเขาเถิด! ให้เรดอายส์นำทาง ให้เรดเปปเปอร์ส่องไฟ บางทีพวกเราอาจจะกลับไปถึงก่อนเที่ยงคืนก็ได้”


“ไม่ได้!” ฮัคคาลาร้องเสียงดัง “พวกเราเสียเวลาทั้งบ่ายกว่าจะเดินมาถึงที่นี่ ระหว่างทางก็แทบไม่ได้หยุดพัก ทุกคนเสียแรงกันไปมาก ย่อมเดินกลับด้วยความเร็วเท่าเดิมไม่ได้อยู่แล้ว พี่น้องทั้งหลาย อดทนอีกเพียงนิดเดียวเท่านั้น ถึงภูเขาศักดิ์สิทธิ์เมื่อไร พวกเราก็พักได้อย่างสบายใจแล้ว”


“แล้วเชอร์รีเล่า” ใครบางคนเอ่ยถามพลางชี้แม่มดที่นอนสิ้นใจอยู่บนพื้น


“พวกเราไม่มีเวลาฝังนาง” อาจารย์ส่ายหน้า “ปล่อยนางไว้ที่นี่เถอะ ผืนดินจะฝังร่างนางเอง”


ลีฟหลับตาลงอย่างทรมาน พี่น้องจากไปอีกคนแล้ว หากพลังของเธอแข็งแกร่งกว่านี้อีกสักนิด เชอร์รี่ก็คงไม่ต้องตายอยู่ในที่เปลี่ยวแห่งนี้ ไม่มีแม้กระทั่งป้ายสุสาน


ในขณะที่ทุกคนกำลังลังเลว่าจะเดินหน้าต่อหรือถอยหลังดีนั้น สโตนก็ร้องอย่างตกใจ “ทุกคนดูท้องฟ้าเร็ว เมืองหายไปแล้ว!”


ลีฟลืมตา เงยหน้ามองขึ้นไป เธอเห็นท้องฟ้าเปลี่ยนเป็นสีเทามืด หมู่เมฆซ่อนตัวอยู่ในม่านราตรี เมืองทั้งเมืองหายไปอย่างไร้ร่องรอยราวกับมันไม่เคยปรากฏมาก่อน


ทุกคนต่างยืนอึ้งอยู่กับที่ รอบด้านพลันเงียบสงัดจนน่ากลัว


เมืองที่ไม่มีวันไปถึง ภาพมายาที่ลอยอยู่กลางอากาศ ทุกอย่างดับสลายไปอย่างไร้ร่องรอยยามพระอาทิตย์ลับตาจากสันเขา...


สมองของลีฟพลันนึกถึงเรื่องราวการผจญภัยที่ไลต์นิ่งเคยเล่า ภาพลวงตาแสนมหัศจรรย์ที่พบเห็นในทะเลกว้างเหล่านั้น เธอตัวสั่นระริก พูดขึ้นเสียงเบาว่า “พวกเราถูกหลอกแล้ว...”


เพียงอึดใจเธอก็ตะโกนเสียงดัง “พวกเราถูกหลอกแล้ว นั่นไม่ใช่ภูเขาศักดิ์สิทธิ์! สิ่งที่พวกเราเห็นคือภาพลวงตา!”


“ภาพลวงตาหรือ” ฮัคคาลาหันหน้าขวับ สีหน้าบูดเบี้ยวดูน่ากลัว “หมายความว่าอย่างไร”


“ไลต์นิ่งเคยเล่าว่ามันเป็นปรากฏการณ์ที่เกิดขึ้นบ่อยๆ เวลาเดินเรือไกลๆ เพียงแต่บนบกอาจจะเจอได้ไม่บ่อยนัก สิ่งที่พวกเราเห็นเป็นเพียงภาพลวงตาเท่านั้น เมืองจริงๆ อาจจะอยู่ไกลจากพวกเรามาก หรืออาจจะไม่ได้อยู่ข้างหน้าเลยด้วยซ้ำ!”


“แต่อย่างน้อยนั่นก็แปลว่ามันก็มีอยู่จริง และจะไม่หายไปใช่หรือไม่”


“เอ่อ...” ลีฟชะงัก “ข้าไม่รู้”


ทันใดนั้นเรดอายส์ก็ร้องเตือน “ระวัง! มีอะไรบางอย่างกำลังมุ่งหน้ามาทางนี้!” เธอจ้องไปทางซ้ายมือของทุกคน สีหน้าย่ำแย่อย่างเห็นได้ชัด


“สัตว์อสูรอีกแล้วหรือ” วินด์ทำท่าตั้งรับ “มากันกี่ตัว”


“ไม่ใช่...” เรดอายส์ถอยหลังไปสองก้าว “ข้าไม่รู้ว่ามันคืออะไร...”


ขณะที่พูดนั้น เงาดำเงาหนึ่งก็พุ่งจากที่ไกลๆ เข้าใส่เรดอายส์ด้วยความเร็วอันเหลือเชื่อ แม้จะทันเห็นเงาที่จู่โจมเข้ามา ทว่าเธอหลบไม่ทัน...มันไม่เหมือนกับธนู มันเร็วจนเกินไป


เพียงชั่วพริบตา เงาดำเงานั้นก็พุ่งทะลุหน้าอกเรดอายส์ มันเกี่ยวร่างเธอติดไป ก่อนจะตรึงร่างเธอไว้กับต้นไม้ด้านหลัง


มันคือหอก


........................................


[Go To Next Chapter]( ./77.md)