##บทที่ 67 สงครามแห่งเฮอร์มีส (2)
ทว่าสุดท้ายแล้ว สงครามชี้ชะตาที่คิดไว้ก็ไม่ได้เกิดขึ้น


ใครคนหนึ่งเดินมาหานักรบหญิงแล้วกดดาบเธอไว้


“ถอยไปให้หมด” เสียงของเขาไม่ดัง ทว่าชัดเจนทรงพลัง อลิเซียสังเกตว่าอีกฝ่ายคือหนึ่งในกองทหารที่ยังคงเข้าแถวอย่างเป็นระเบียบ บนเกราะแขนของเขาคาดแถบสัญลักษณ์หัวหน้าคณะ “กองกำลังอาญาสิทธิ์มาแล้ว”


เธอหันหน้าไป เห็นนักรบรูปร่างกำยำกองหนึ่งเดินเรียงแถวออกมาจากประตูทิศเหนือไกลๆ ชุดเกราะเต็มตัวที่พวกเขาสวมวาววับ สะท้อนประกายสีเงินอยู่ท่ามกลางหยาดฝน ด้านหลังเป็นผ้าคลุมสีแดงเข้ม แต่ละคนถืออาวุธในมือแตกต่างกันไป บ้างก็ถือเกราะกับดาบ บ้างก็ถือง้าวหรือขวานเหล็ก พวกเขาเดินข้ามสะพานชักมาแล้วไม่ได้จัดขบวนใหม่ แต่กลับแยกย้ายกันพุ่งเข้าใส่สัตว์อสูรที่โผเข้ามา


นี่มันกลยุทธ์อะไรกัน มั่วซั่วสิ้นดี!


เมื่อเผชิญหน้ากับสัตว์อสูรพันธุ์ผสมที่เหนือกว่ามนุษย์ทั้งด้านกำลังและความเร็ว วิธีเดียวที่จะเอาชนะได้ก็คือการรักษาขบวนทัพ รวมพลังกันต้านทานการโจมตีเท่านั้น แต่ดูจากท่าทางพวกเขาในเวลานี้แล้ว หรือพวกเขาคิดจะสู้กันแบบตัวใครตัวมัน แล้วอีกอย่าง เธอจะปล่อยให้นักรบอาญาสิทธิ์สู้รบเพียงลำพังโดยที่ตัวเองเอาแต่ยืนมองอย่างนี้หรือ


“ไปช่วยพวกเขากันเถอะ!”


“ไม่จำเป็น” คนคนนั้นส่ายศีรษะ สีหน้าขรึมลง “พวกเราแค่ยืนดูเฉยๆ ก็พอแล้ว ทะเล่อทะล่าเข้าไปมีแต่จะเป็นตัวถ่วงพวกเขาเปล่าๆ”


ตัวถ่วงหรือ อลิเซียจ้องอีกฝ่ายอย่างไม่สบอารมณ์ หรือเธอจะดูผิดไป คนคนนี้เป็นพวกรักตัวกลัวตายหรือ เธอกำด้ามดาบแน่น เตรียมจะเดินอ้อมหลังเขาไปร่วมการต่อสู้...


แม้จะยังไม่แน่ใจอนาคตของเมืองศักดิ์สิทธิ์ใหม่ก็ตาม แต่เมื่ออยู่ต่อหน้าศัตรู สิ่งที่เธอทำได้ก็มีเพียงการสู้จนตัวตายเท่านั้น


ทว่ายังเดินได้ไม่ถึงสองก้าว นักรบสาวก็เห็นภาพอันน่าเหลือเชื่อ


พันธุ์ผสมบินได้ตัวหนึ่งพุ่งตัวลงมาจากท้องฟ้า รูปร่างหน้าตามันน่ากลัวราวกับทูตนรก ปีกยักษ์ของมันเต็มไปด้วยขนนกสีเทา เวลากางออกเต็มที่ยาวถึงสิบสามฟุต ส่วนหัวเหมือนนก แต่มีเขาเหมือนแพะ กรงเล็บตะขอทั้งสองข้างแหลมคมพอจะเจาะทะลุเกราะของนักรบได้


ท่าโจมตีที่ีพวกมันถนัดก็คือการพุ่งดิ่งลงมาจากท้องฟ้า ซึ่งมองเห็นและป้องกันได้ยากมาก ต่อให้ถือโล่ไว้ทั้งสองมือก็ยังอาจถูกมันกระแทกล้มได้ พลังพุ่งชนอันมหาศาลของมันจะทำให้กระดูกแขนของคนถือโล่แหลกละเอียด ช่องอกจะถูกอัดจนแบน หรืออาจเรียกได้ว่าตายสถานเดียว


วิธีรับมือเพียงวิธีเดียวก็คือต้องกลิ้งหนีไปในขณะที่พันธุ์ผสมกำลังจะพุ่งถึงพื้น จึงพอจะหลบการโจมตีอันดุเดือดนี้ได้


แต่นักรบอาญาสิทธิ์ไม่ได้หลบ นักรบเกราะเงินตั้งท่ารับมือศัตรูซึ่งๆ หน้า โดยการยื่นมือทั้งสองออกไปในพริบตาที่พันธุ์ผสมพุ่งมาถึงตัวเขา เขาใช้ฝ่ามือต้านทานกรงเล็บของอีกฝ่ายไว้อย่างสุดกำลัง


แรงพุ่งชนอันมหาศาลของมันนำมาซึ่งเสียงปะทะที่ดังราวกับเสียงระเบิดของผงหิมะในถังสัมฤทธิ์ ละอองน้ำกระเด็นขึ้นมาจากทั้งตัวเขาและสัตว์ประหลาด ชุดเกราะส่งเสียงบิดงอดังกรอบแกรบ


ขาขวาของเขาโค้งงอ ขาซ้ายยืดตรง ลำตัวเหยียดเป็นเส้นตรง พันธุ์ผสมไม่สามารถล้มเขาได้


นักรบอีกคนเล็งพันธุ์ผสมจอมดื้อรั้นตัวนี้แล้วขว้างหอกซัดออกไป ความเร็วอันน่าตกใจทำให้อลิเซียมองเห็นเพียงแสงสว่างวาบสีเงิน หอกพุ่งทะลุส่วนหัวของสัตว์ประหลาดอย่างแม่นยำ บดขยี้มันจนแหลกลาญ


นักรบเกราะเงินโยนศพพันธุ์ผสมที่ยังชักกระตุกลงกับพื้น แขนของเขาบิดงอผิดรูปไป เห็นได้ชัดว่าการรับมือเมื่อครู่นี้ก็สร้างความเสียหายให้เขาเช่นกัน ทว่าแม้กระดูกแขนจะหัก เขาก็ยังชักขวานที่เอวออกมาไล่ฆ่าสัตว์อสูรตัวอื่นๆ ต่อได้ราวกับไม่เป็นอะไร


ลำพังแค่กำลังมนุษย์ก็ต้านทานสัตว์ประหลาดกลุ่มนี้ได้แล้วหรือ อลิเซียไม่เชื่อสายตาตัวเองเด็ดขาด


นักรบอาญาสิทธิ์หลายร้อยคนพุ่งเข้าใส่กลุ่มสัตว์อสูรที่ยังทะลักเข้ามา ต้านทานการรุกรานของศัตรูไว้อย่างแกร่งกล้า ผ้าคลุมสีแดงโบกพลิ้วเป็นสายราวกับกระแสเลือด


ตอนนี้เธอเข้าใจแล้วว่า ‘ตัวถ่วง’ ที่หัวหน้าคณะพูดถึงหมายความว่าอย่างไร


นักรบพวกนี้มีพลังต้านทานอันยิ่งใหญ่ กำลัง ความว่องไว และปฏิกิริยาตอบโต้อันรวดเร็วของพวกเขาไม่ด้อยไปกว่าสัตว์อสูรพันธุ์ผสมเลย...


ไม่สิ บางทีอาจจะแข็งแกร่งกว่าด้วยซ้ำ สัตว์อสูรธรรมดาแทบไม่สามารถทำอะไรพวกเขาได้เลย


“ร้ายกาจจริงๆ!” อลิเซียรู้สึกยินดีจากใจ ตราบใดที่มีนักรบองอาจกลุ่มนี้ มหาวิหารเฮอร์มีสก็ไม่มีวันล่มสลาย


“อ้อ จริงสิ ข้ายังไม่ได้ถามชื่อท่านเลย ข้าชื่ออลิเซีย ควินน์ เป็นหัวหน้ากองกำลังพิพากษา ดูเหมือนท่านจะรู้ฝีมือนักรบอาญาสิทธิ์อยู่แล้วกระมัง”


อีกฝ่ายมองเธอแวบหนึ่ง สายตาเย็นเยียบราวกับหยาดฝน เขาไม่ได้บอกชื่อตัวเองไป เพียงแต่พูดเสียงขรึมว่า “พี่ชายข้าเป็นนักรบอาญาสิทธิ์”


********************


“ดูท่าจะชนะแล้ว” มุขนายกเมนยืนถือกล้องส่องทางไกลอยู่ชั้นบนสุดของมหาวิหาร ที่นี่เป็นจุดที่สูงที่สุดของเมืองศักดิ์สิทธิ์ใหม่ อุปกรณ์ส่องทางไกลของพ่อค้านักเดินเรือทำให้เขามองเห็นสนามรบได้กว่าครึ่ง


“สั่งหยุดเครื่องขว้างหินก่อน นักรบอาญาสิทธิ์กำลังจะบุกไปที่กำแพงแล้ว”


“อย่างไรเสียก็ต้องชนะอยู่แล้วมิใช่หรือ” ใครอีกคนพูดขึ้น เขาสวมชุดมุขนายกสีทองเหมือนเมน เพียงแต่เสียงนั้นฟังดูแก่ชรากว่ามาก “สิ่งสำคัญคือกองทัพจากสี่อาณาจักรใหญ่จะต้องย่อยยับต่างหาก”


“ถูกต้อง เช่นนี้แล้วแนวป้องกันชายแดนของพวกเขาก็ไร้ประโยชน์” คนสุดท้ายพูด เธอดูอ่อนวัยที่สุดในบรรดาคนทั้งสาม อายุประมาณสามสิบต้นๆ และเป็นผู้หญิงเพียงคนเดียวในสามมุขนายก


“อัศวินนับพันคนและทหารพร้อมอาวุธซึ่งผ่านการฝึกมาอย่างดีอีกห้าพันกว่าคน กว่าจะหาคนมาทดแทนคนพวกนี้ได้ก็ต้องใช้เวลาสี่ถึงห้าปี อืม...” เธอส่งเสียงพึมพำแล้วจุ๊ปากว่า “แผนสังหารโหดนี่สนุกจริงๆ”


“แต่เพื่อที่จะบรรลุจุดประสงค์นี้ พวกเราก็สูญเสียทหารพิพากษาไปไม่น้อยเหมือนกัน พวกเขาเป็นกำลังหลักของศาสนจักรทั้งนั้น” เมนถอนหายใจ “หากไม่ใช่เพราะแผนนี้ได้ผลเร็วที่สุดล่ะก็ ข้าก็ไม่อยากส่งพวกเขาไปตายเลยจริงๆ”


ชายชราลูบหนวดว่า “พวกเราไม่มีทางเลือกอื่น สัตว์ร้ายในดินแดนร้างปรากฏตัวออกมาแล้ว เหมือนอย่างที่คัมภีร์โบราณบันทึกไว้ไม่มีผิด พวกเราเหลือเวลาน้อยเต็มทีแล้ว หากไม่สามารถยึดครองทวีปและรวมศูนย์อำนาจได้ พวกเราก็ต้องเจอกับความวิบัติ”


“อันที่จริงความวิบัติก็ไม่ได้มีอะไรเลวร้ายเลย” หญิงสาวหัวเราะอย่างไม่ยี่หระ “มนุษย์เราโลภมากหยาบช้า กอบโกยแต่ผลประโยชน์ ทำเรื่องที่น่ากลัวกว่าสัตว์อสูรโดยเอาคุณธรรมมาบังหน้า บางทีปีศาจนรกอาจจะมีคุณธรรมมากกว่าพวกเราก็ได้”


“เฮเธอร์!” ชายชราโมโหจนหนวดกระตุก “คำพูดคำจาเจ้าช่างผิดจารีตนัก เจ้าคิดต่อต้านพระประสงค์ของพระเป็นเจ้าหรือ!”


“อย่าห่วงไปเลย ท่านเทรวอน” เฮเธอร์ยักไหล่ ใบหน้าบ่งบอกความไม่เห็นด้วยอย่างยิ่ง “ผู้ที่ทำหน้าที่พิพากษาก็คือข้า ไม่ใช่ท่าน แล้วอีกอย่าง พระเจ้าทรงต้องการให้พวกเรามีชีวิตอยู่ต่อหรือ ท่านรู้ได้อย่างไรว่าพระองค์ไม่ได้ทรงรักปีศาจมากกว่าพวกเรา”


“เจ้า...!”


“พอที! เทรวอน เฮเธอร์” เมนพูดอย่างไม่สบอารมณ์ “วันนี้พอเท่านี้ล่ะ อีกประเดี๋ยวข้าจะไปรายงานสถานการณ์แก่พระสันตะปาปา พวกเจ้าไปทำธุระตัวเองเถิด”


...


หลังจากคนทั้งคู่จากไปแล้ว เมนยืนอยู่ริมหน้าต่างบานยาว ทอดสายตามองไปยังทิศเหนือ...


ด้านหลังหน้าตัดของเทือกเขาสิ้นวิถีคือดินแดนซึ่งถูกปกคลุมด้วยหิมะ ถัดไปทางตะวันตกจึงจะเป็นดินแดนร้าง ที่นั่นคือจุดเริ่มต้นของทุกอย่าง


เขารู้ว่ามุขนายกเทรวอนพูดไม่ผิด นักรบอาญาสิทธิ์นั้นได้มายากมาก นอกจากจะต้องจงรักภักดีต่อสันตะสำนักอย่างหมดหัวใจแล้ว ยังต้องมีจิตใจที่ตั้งมั่นพอที่จะเข้าพิธีเปลี่ยนร่างด้วย


ศาสนจักรสั่งสมคนมาเกือบหนึ่งร้อยปีจึงจะได้กองทัพซึ่งมีไม่ถึงหนึ่งพันคนนี้ คิดจะต่อกรกับปีศาจยังต้องมีกำลังคนมากกว่านี้อีกมาก


แต่ว่าทั้งอาณาเขตทิศเหนือมีนักรบอาญาสิทธิ์เพียงเท่านี้ หากต้องการเพิ่มจำนวนนักรบก็ต้องรวมทวีปเท่านั้น


แน่นอนว่าสิ่งที่มุขนายกเฮเธอร์พูดมาก็ถูกต้องเช่นกัน เธอเป็นผู้พิพากษาของศาสนจักร เจอคนชั่วและแม่มดมามากมายนับไม่ถ้วน แต่ไม่ว่าจะเป็นคนชั่วก็ดี หรือแม่มดก็ดี คนที่อำมหิตที่สุดในนั้นก็ยังไม่สังหารคนมากเท่ากับพวกเขาในวันนี้


ยิ่งมีตำแหน่งในศาสนจักรสูง ก็ยิ่งสัมผัสได้ชัดเจนว่าพระเจ้าไม่มีชั่วหรือดี ไม่มีผิดหรือถูก


‘ท่านรู้ได้อย่างไรว่าพระองค์ไม่ได้ทรงรักปีศาจมากกว่าพวกเรา’


พอคิดถึงคำพูดของเฮเธอร์ เมนก็อดหัวเราะออกมาไม่ได้ คงมีแค่เธอเท่านั้นที่ทำให้เทรวอนโมโหจนพูดไม่ออกได้ พระเจ้าไม่ได้คุ้มครองมนุษย์ แล้วก็ไม่ได้เมตตาปีศาจ


พระเจ้าอยู่ฝั่งเดียวกับผู้ชนะต่างหาก


........................................


[Go To Next Chapter]( ./68.md)