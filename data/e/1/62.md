##บทที่ 62 คำสัตย์
เรื่องในวันนี้ทำให้โรแลนด์ไม่มีอารมณ์จะไปประกอบเครื่องคว้านกำลังไอน้ำอีก เย็นนี้เขาให้พ่อครัวเตรียมอาหารมากเป็นพิเศษ เสต็กพริกไทยดำและไข่ดาวไม่จำกัดปริมาณ อันนากับไลต์นิ่งกินกันจนหนังท้องตึง ส่วนนาน่าพยายามรักษามารยาทสุดความสามารถ แต่ปากเล็กๆ ก็ยังเคี้ยวอาหารจนมันแผล็บ


นอกจากส่วนที่กินกันในห้องอาหารแล้ว เขายังให้สาวใช้เตรียมภาชนะเก็บความร้อน ใส่ข้าวต้มและเนื้อต้มเปื่อยไปส่งที่ห้องไนติงเกลด้วย พอพวกเธอตื่นขึ้นมาจะได้มีอาหารร้อนๆ กินกัน


หลังจากกินมื้อเย็นเสร็จแล้วก็เป็นการจัดห้อง โชคดีที่ผู้ปกครองเมืองชายแดนคนก่อนเน้นความหรูหราเป็นพิเศษ ขนาดอยู่ในเมืองที่ตั้งขึ้นเพื่อขุดเหมืองและเตือนภัย ก็ยังอุตส่าห์สร้างปราสาทตามแบบมาตรฐานเมืองระดับกลาง


หรือหากอธิบายด้วยภาษาที่โรแลนด์คุ้นเคยก็คือ ปราสาทเดี่ยวที่มีพื้นที่เก้าร้อยตารางเมตร มีสามชั้น และมีชั้นลอย รอบๆ พื้นที่สี่มุมมีหอสังเกตการณ์และหอคอยยิงธนู แถมเพิงหน้าประตูและสวนดอกไม้ด้านหลังอีกแห่ง


โรแลนด์จัดให้ไลต์นิ่งนอนห้องตรงข้ามอันนา ส่วนห้องที่อยู่ถัดจากห้องนี้ เขาเตรียมไว้สำหรับเวนดี้หลังจากที่เธอหายดีแล้ว เมื่อเห็นนาน่าเดินเกาะอันนาเข้าห้องไปราวกับตังเม เขาก็อดส่ายหน้าหัวเราะไม่ได้


โรแลนด์กลับมาที่ห้องทำงานแล้วรินเบียร์ให้ตัวเอง แผนยังไม่ทันได้เริ่มก็เกิดความเปลี่ยนแปลงเสียแล้ว ตอนแรกเขาคิดว่าไนติงเกลจะพาแม่มดมาให้เขาได้กลุ่มใหญ่ เขาจะได้เริ่มเปิดประตูสู่เทคโนโลยีสาขาต่างๆ เช่นเคมี เกษตร ชีวะ


แต่กลายเป็นว่าผู้นำสมาคมกลับเคียดแค้นชนชั้นสูงถึงขนาดนี้ แม่มดที่เป็นกลางอย่างไนติงเกลและไลต์นิ่งถือเป็นคนส่วนน้อยเหลือเกิน


ส่วนเวนดี้นั้น...เท่าที่ฟังไลต์นิ่งเล่ามา เธอไม่ได้คิดจะออกจากสมาคมตั้งแต่แรก แต่เพราะช่วยไนติงเกลไว้จึงถูกอสรพิษฮัคคาลาทำร้าย เลยต้องพาตัวมาถึงที่นี่ด้วย


สองคนก็สองคน เขากระดกเบียร์หมดแก้วในรวดเร็ว ยังดีกว่าไม่ได้สักคน


ระหว่างที่กินอาหารเขาลองถามไลต์นิ่งคร่าวๆ ถึงพลังของเธอและเวนดี้ จึงรู้ว่าสาวน้อยสามารถบินโลดแล่นบนท้องฟ้าได้อย่างอิสระเหมือนนก ส่วนเวนดี้สามารถควบคุมลมได้ พลังสองอย่างนี้ไม่มีประโยชน์ต่อการพัฒนาเทคโนโลยีมากนัก แต่หากรู้จักใช้ให้เป็นแล้ว ก็จะเป็นประโยชน์ต่อสงครามที่กำลังจะมาถึงอย่างมหาศาล


นอกจากนี้ เขายังเลียบเคียงถามถึงพลังของแม่มดคนอื่นๆ ในค่ายด้วย


เขาพบว่าพลังของพวกเธอหลากหลายมากมายและไม่มีกฎเกณฑ์ตายตัว ผลของพลังบางอย่างยังพออธิบายได้ด้วยหลักการทางวิทยาศาสตร์ ทว่าบางอย่างก็มหัศจรรย์เกินกว่าจะคาดคิด


อย่างเช่นผู้ก่อตั้งสมาคม อสรพิษฮัคคาลา สามารถส่งพลังวิเศษออกมาในรูปของงูได้...งูเวทมนตร์พวกนี้ไม่ใช่จินตนาการ พวกมันมีเนื้อหนังสัมผัสได้และสามารถจู่โจมศัตรูได้จริงๆ ลายงูที่แตกต่างกันก็บ่งบอกถึงพิษที่ต่างชนิดกัน เท่าที่ไลต์นิ่งเคยเห็นตอนนี้ อย่างน้อยก็มีพิษที่ทำให้เป็นอัมพาตหรือถึงตายได้


แต่โรแลนด์สังเกตว่า ไม่ว่าอันนาหรือฮัคคาลา พลังของแม่มดส่วนใหญ่จะใช้ได้ผลแค่ในระยะใกล้เท่านั้น ตัวอย่างเช่นไฟสีเขียวของอันนา หากอยู่ไกลกว่าห้าเมตรก็จะหายวับไป


งูพิษของฮัคคาลาก็อยู่ห่างจากตัวเธอได้ไม่ไกลเช่นกัน ยิ่งพลังของไนติงเกลกับไลต์นิ่งนั้นยิ่งแล้วใหญ่ หากต้องการใช้กับสิ่งของภายนอกก็ต้องมีการสัมผัสเท่านั้น


ดังนั้น เมื่อพวกเธอเผชิญหน้ากับกองทัพศาสนจักรที่มีพร้อมทั้งอาวุธและหินอาญาสิทธิ์ สิ่งเดียวที่ทำได้ก็คือหนีอุตลุต


โรแลนด์ทำงานในห้องทำงานจนถึงเที่ยงคืน แสงไฟจากเตาผิงค่อยๆ ดับมืดลง เขาจามออกมาหนึ่งครั้ง ตัดสินใจจะกลับไปนอนที่ห้อง


ทว่าเพียงเปิดประตูห้องนอน เขาก็พบสิ่งผิดปกติบางอย่าง...ดูเหมือนเขาจะเคยเห็นภาพตรงหน้านี้มาก่อน หญิงสาวคนหนึ่งกำลังนั่งอยู่ที่หัวเตียงของเขา ร่างของเธอครึ่งหนึ่งถูกปกคลุมอยู่ใต้ความมืด แสงสว่างดึงเงาเธอไปทาบเหนือกำแพงราวกับภาพประดับ


ทว่าก็มีอีกหลายอย่างที่แตกต่างไปจากเดิม เธอสวมชุดลำลองทั่วไป ไม่ใช่ชุดยาวซ้ำซากตัวนั้นแล้ว และเธอก็ดูไม่แปลกตาเหมือนตอนที่เจอกันครั้งแรก ทว่าดูคุ้นเคยจนถึงขั้นมองปราดเดียวก็รู้ว่าเป็นเธอ


ไนติงเกล


โรแลนด์พลันรู้สึกกระสับกระส่ายขึ้นมา สถานการณ์แบบนี้ หรือว่า...เขากำลังจะได้ลาภ


ไนติงเกลก็เห็นเจ้าชายแล้วเหมือนกัน เธอลุกขึ้นยืนแล้วเดินช้าๆ มาหาเขา พักผ่อนเพียงครึ่งวัน สีหน้าของเธอก็ดีขึ้นกว่าตอนแรกที่เจอมาก แก้มทั้งสองข้างปรากฏสีแดงแทนสีขาวซีด ผมก็ไม่ได้ดูหม่นมืดไร้ประกายอีกต่อไป เขายอมรับจริงๆ ว่าแม่มดมีพลังฟื้นฟูร่างกายที่น่าตกใจมาก


“ลำบากเจ้าแล้ว” โรแลนด์กระแอมทำลายความเงียบ “เหตุใดไม่พักต่ออีกหน่อยเล่า ไลต์นิ่งเล่าทุกอย่างให้ข้าฟังหมดแล้ว”


ไนติงเกลส่ายหน้า


โรแลนด์รู้สึกได้ถึงความผิดปกติบางอย่าง สีหน้าของเธอดูเคร่งขรึม ดวงตาเจือแววหนักแน่นอย่างยากจะอธิบายได้ด้วยคำพูด เธอได้ตัดสินใจอะไรบางอย่างลงไปแล้ว โรแลนด์สัมผัสได้ สีหน้าเด็ดเดี่ยวมั่นคงแบบนี้ยากที่จะพบเห็นได้แม้แต่บนใบหน้าผู้ชาย นั่นทำให้เขาโยนอารมณ์อื่นๆ ทิ้งไปแล้วรอฟังคำพูดต่อไปของอีกฝ่ายอย่างตั้งใจ


ทว่าไนติงเกลไม่ได้พูดอะไร เธอสูดหายใจเข้าลึกๆ จากนั้นจึงคุกเข่าลงหนึ่งข้าง แล้วใช้มือทั้งสองเทินดาบสั้นขึ้นมา ศีรษะก้มลงเล็กน้อย...นี่เป็นธรรมเนียมมาตรฐานของอัศวิน เวลาที่ชนชั้นสูงปฏิญาณตนต่อเบื้องบนก็จะทำกิริยาแบบนี้เช่นกัน


“เจ้าชายโรแลนด์ วิมเบิลดัน หม่อมฉันขอสาบานต่อฝ่าบาททั้งในนามของไนติงเกลและเวโรนิกา” เธอพูดอย่างชัดถ้อยชัดคำ


“ขอเพียงฝ่าบาททรงปฏิบัติต่อแม่มดอย่างเมตตา หม่อมฉันก็ยินดีรับใช้ฝ่าบาทตามแต่พระประสงค์ ไม่ว่าจะให้หม่อมฉันเป็นโล่แกร่งต้านทานปีศาจร้าย หรือคมดาบที่ทำลายค่ำคืนอันมืดมิด หม่อมฉันปราศจากทั้งความกลัวและความเสียใจ ตราบจนช่วงเวลาสุดท้ายของชีวิต”


ที่แท้ก็เป็นเช่นนี้เอง โรแลนด์คิด ปฏิกิริยาของสมาคมทำให้เธอผิดหวังอย่างรุนแรง ดังนั้นจึงหวังจะให้เขาช่วยนำพาแม่มดไปสู่ปลายทางที่รุ่งเรืองแทน


สำหรับเขาซึ่งย้อนเวลามา ตามหลักแล้วก็ควรจะปฏิเสธเธอ เขาชินกับรูปแบบการว่าจ้างหรือร่วมแรงร่วมใจกันมากกว่า หรือหากพูดให้ลึกซึ้งขึ้นก็คือ คนที่มีแนวคิดและปณิธานแบบเดียวกันก็คือพวกเดียวกันอยู่แล้ว


แต่เขารู้ว่าบางครั้ง การยืนหยัดเรื่้องความเสมอภาพหรืออิสรภาพก็ไม่มีความหมาย เมื่อปราศจากดินที่เหมาะแก่การเพาะปลูกแล้ว ต่อให้หว่านเมล็ดพันธุ์ลงไปก็มีแต่จะสูญเปล่า ก่อนหน้าที่จะรวมอาณาจักรให้เป็นปึกแผ่นได้ เขาผู้เป็นเจ้าชายไม่อาจหลีกหนีจากฐานะตัวเองได้เลย


โรแลนด์เงียบไปครู่หนึ่งจึงปฏิบัติตามธรรมเนียมในราชสำนัก เขารับดาบสั้นมา แล้วแตะดาบที่ไหล่เธอสามที “ข้ารับความจงรักภักดีจากเจ้า”


ไหล่ของไนติงเกลสั่นน้อยๆ คล้ายกับหมดความกังวลในที่สุด


จากนั้นเขาก็ยื่นมือขวาออกไปเบื้องหน้าเธอ


ไนติงเกลจับนิ้วเขาแล้วจุมพิตเบาๆ ลงบนหลังมือ เท่านี้ พิธีการทั้งหมดก็เป็นอันเสร็จสิ้น


แม้ว่าการให้แม่มดทำพิธีปฏิญาณตนจะดูไม่สมเหตุสมผลเอามากๆ แต่อย่างน้อย การดำเนินพิธีทั้งหมดได้จนจบก็บ่งบอกได้ว่าไนติงเกลไม่ใช่สามัญชนธรรมดา และเมื่อครู่นี้ที่เธอพูดว่าเวโรนิกา...


“นั่นคือชื่อเดิมของเจ้าหรือ ไม่มีนามสกุลหรือ” โรแลนด์ดึงเธอขึ้นมา


“เพคะ ฝ่าบาท หม่อมฉันไม่มีเจตนาจะปิดบังฝ่าบาท หม่อมฉันตัดขาดจากตระกูลเกล็นน์ไปตั้งแต่เมื่อห้าปีก่อนแล้ว นามสกุลนั่นไม่เกี่ยวข้องอะไรกับหม่อมฉันอีก”


ไนติงเกลพูดเรียบๆ เธอทำลายกำแพงด่านสุดท้ายในใจตัวเอง แล้วเล่าเรื่องในอดีตออกมาคร่าวๆ


เธอเกิดที่เมืองซิลเวอร์ เมืองแห่งนั้นได้ชื่อนี้มาเพราะมีการผลิตแร่เงินจำนวนมาก พ่อของเธอเป็นไวเคานต์ แต่แม่เป็นสามัญชนธรรมดา การแต่งงานลักษณะนี้พบเห็นได้ไม่บ่อยนัก ทว่าคนทั้งคู่ก็ใช้ชีวิตร่วมกันอย่างมีความสุขเรื่อยมา นอกจากนี้ ไนติงเกลยังมีน้องชายอีกคนชื่อไฮด์ ช่วงชีวิตในวัยเยาว์ที่เมืองซิลเวอร์เป็นช่วงเวลาที่เธอมีความสุขที่สุด


........................................


[Go To Next Chapter]( ./63.md)