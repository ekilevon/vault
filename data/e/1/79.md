##บทที่ 79 คำตอบ
ม่านทั้งหมดถูกปิดลง เปลวไฟในเตาผิงที่ลุกโชนช่วยรักษาอุณหภูมิภายในห้องให้อุ่นสบาย


สิ่งที่แตกต่างจากตอนที่อันนาผ่านวันบรรลุนิติภาวะคือนาน่ากำลังตื่นอยู่


เพื่อให้แน่ใจว่าเธอจะสามารถรวบรวมสมาธิได้อย่างรวดเร็วก่อนที่ความทรมานจะมาถึง ทุกคนจึงผลัดกันเล่าเรื่องต่างๆ ให้เธอฟัง หรือคิดการละเล่นง่ายๆ เพื่อไม่ให้เธอง่วงหลับไปเสียก่อน


โรแลนด์แสดงกลเหรียญอยู่หลายชนิด ทุกคนต่างมองอย่างตกตะลึง โดยเฉพาะอย่างยิ่งนาน่า เธอจ้องมือคู่นั้นของโรแลนด์ตาไม่กะพริบ หากเป็นเวลาปกติเธอคงร่ำร้องจะเรียนไปนานแล้ว


มายากลในยุคนี้ยังเป็นลักษณะการแสดงเบ็ดเตล็ดที่เน้นความใหญ่โต เท่าที่โรแลนด์เคยเห็นในวังหลวงมาก็มีเป่าขลุ่ยเรียกงู พ่นไฟออกจากปาก หรือใช้หน้าอกหักหินพวกนั้น


เมื่อเทียบกับมายากลเล็กๆ อย่างกลลวงตาหรือกลนิ้วอันแยบยลในยุคหลังแล้ว การแสดงพวกนั้นดูด้อยกว่าอย่างเห็นได้ชัด


สุดท้ายก็ถึงตาไลต์นิ่งเล่าประสบการณ์ในท้องทะเลของเธอบ้าง


เรื่องราวของเธอคือการเดินทางระหว่างหมู่เกาะและอ่าวแคบกับธันเดอร์พ่อของเธอ ผ่านน้ำวนและหินโสโครก ล่าฉลามยักษ์ใต้น้ำลึกและปลาหมึกแปดหนวด


แม้จะรู้ว่าเรื่องราวส่วนใหญ่ถูกแต่งเติมไปตามจินตนาการ แต่ทุกคนก็ยังตั้งใจฟังอย่างเพลิดเพลิน แม้แต่โรแลนด์ก็ยังตกอยู่ในภวังค์...


ในจินตนาการของเขา เรือสำเภาพวกนั้นได้กลายร่างเป็นเรือรบหุ้มเกราะ ห้อตะบึงอยู่เหนือผิวมหาสมุทรอันเวิ้งว้างกว้างไกล มุ่งหน้าไปสู่ทวีปใหม่


อันที่จริง เขาไม่เข้าใจการดำเนินประวัติศาสตร์ของโลกนี้เลยแม้แต่น้อย บันทึกที่มีปีระบุไว้ก็หยุดอยู่ที่สี่ร้อยห้าสิบปีก่อน พอหวนคิดถึงความรู้ที่เรียนจากอาจารย์ในวังก็ไม่ได้บอกสาเหตุไว้


หรือบางทีเจ้าหมอนี่อาจจะไม่ตั้งใจเรียนก็ได้ เขาคิด เมืองชายแดนก็ไม่มีหอจดหมายเหตุหรือห้องสมุดเสียด้วย ประเดี๋ยวหากยึดป้อมปราการลองซองได้เมื่อไร เขาจะเรียกคนที่มีความรู้ดีๆ มาถาม


หลังจากไลต์นิ่งเล่าเรื่องการผจญภัยจบ โรแลนด์ก็หาวขึ้นอย่างอดไม่ไหว เขามองไนติงเกล ฝ่ายหลังส่ายหน้า เป็นการบอกว่าเธอยังไม่เห็นความเปลี่ยนแปลงใดๆ ของพลัง


เมื่อไม่มีเครื่องบอกเวลาที่ชัดเจนก็ลำบากแบบนี้ พวกเขาไม่มีทางรู้ได้เลยว่าจะต้องรอไปอีกนานแค่ไหน โรแลนด์รินน้ำอุ่นให้ตัวเองแล้วนั่งรอต่อไป


ทว่าทุกคนเริ่มรู้สึกถึงความผิดปกติอย่างช้าๆ เวลาในตอนนี้เดินผ่านไปช้าเหลือเกิน...


นาน่าหาวติดกันอยู่หลายครั้งคล้ายกับจะหลับไปด้วยความอ่อนเพลีย


ไนติงเกลเองก็ร้อนใจเหมือนกัน เธอลูบหน้าผากสาวน้อยไปพลางจับจ้องความเคลื่อนไหวของพลังในร่างกายอีกฝ่าย


โรแลนด์ยกแก้วขึ้นจะดื่มน้ำถึงได้พบว่าน้ำในแก้วหมดแล้ว เขาเดินไปหยิบกาน้ำที่ข้างเตาผิงมารินให้ตัวเอง พอเดินผ่านหน้าต่างก็เลิกม่านออก ตั้งใจจะดูสภาพหิมะว่าเป็นอย่างไรแล้ว


ทันทีที่ม่านหนาหนักถูกเลิกออกเป็นช่องเล็กๆ ลำแสงเส้นหนึ่งก็ลอดเข้ามา


เขาตื่นเต้นเมื่อเห็นแสงสว่างปรากฏขึ้นที่ขอบฟ้าอันมืดมิด


“ดูนั่น!” โรแลนด์เปิดม่านหน้าต่างทั้งหมด ทุกคนตกใจเสียงร้องของเขาจึงหันกลับไปมอง ก็เห็นแสงสว่างน้อยๆ จากที่ไกลๆ คราวนี้ถึงรู้ว่าวันใหม่ได้มาถึงแล้ว


นาน่าก้าวผ่านการตีกลับของพลังมาได้อย่างราบรื่น


********************


โรแลนด์เดินบิดขี้เกียจกลับไปที่ห้องก็เห็นคนสองคนรออยู่ในห้องแล้ว


ไนติงเกลกับเวนดี้


ใบหน้าของพวกเธอไม่มีความง่วงแม้แต่น้อย มีเพียงความตื่นเต้นยินดีเท่านั้น


“เจ้าแน่ใจนะว่า ‘วัน’ ของนาน่าคือวันนี้จริงๆ...ไม่สิ ข้าหมายถึงเมื่อคืน” โรแลนด์ถาม


“เพคะ เพียงแต่ตอนนั้นพลังของนางเปลี่ยนแปลงน้อยมาก หม่อมฉันจึงคิดว่ายังไม่ถึงเวลาที่พลังตีกลับ” ไนติงเกลพูดอย่างมั่นใจ


“ฝ่าบาทตรัสไว้ไม่ผิดเลย! การปล่อยพลังอย่างต่อเนื่องจะทำให้พลังแข็งแกร่งขึ้นเรื่อยๆ ในขณะที่ร่างกายกลับได้รับความทรมานน้อยลง หากสามารถรักษาปริมาณการใช้พลังในแต่ละวันได้ แม่มดทุกคนก็จะมีโอกาสก้าวผ่านการบรรลุนิติภาวะ!”


“ทั้งอาณาจักรเกรย์คาสเซิลนี้ มีเพียงดินแดนของฝ่าบาทเท่านั้นที่ยอมให้แม่มดปลดปล่อยพลังได้อย่างอิสระ หรือในอีกแง่หนึ่ง ที่นี่ก็คือภูเขาศักดิ์สิทธิ์ของเหล่าแม่มด” เวนดี้พูด


“หม่อมฉันมีเรื่องอยากขอร้องฝ่าบาทเพคะ หม่อมฉันอยากให้แม่มดรู้ข่าวนี้ให้มากที่สุด พวกพี่น้องจะได้มายังสถานที่ศักดิ์สิทธิ์แห่งนี้ในเร็ววัน หม่อมฉันมั่นใจว่าพวกนางจะต้องยินดีทำงานรับใช้ผ่าบาทแน่นอนเพคะ”


“ข้าเองก็วางแผนไว้เช่นนั้น” โรแลนด์พยักหน้า


“เมื่อเดือนแห่งปีศาจสิ้นสุดลง พวกชาวเมืองคงได้สัมผัสและเข้าใจแม่มดในระดับหนึ่งแล้ว ถึงตอนนั้น ข้าค่อยส่งคนไปกระจายข่าวนี้...ด้วยวิธีปากต่อปาก เจ้าคงรู้ว่าข้าไม่สามารถประกาศรับสมัครแม่มดอย่างเอิกเกริกได้ เพราะนั่นอาจนำสู่ไปความโกลาหลครั้งใหญ่ในอาณาจักร” เขาหยุดไปสักครู่ “นอกเสียจากว่าศาสนจักรจะล่มสลาย หรือไม่ก็ข้าได้ขึ้นเป็นพระราชา”


“เช่นนั้นหม่อมฉันก็ยินดีช่วยให้ฝ่าบาทขึ้นเป็นพระราชาเพคะ” ดูเหมือนว่าเวนดี้จะรอประโยคนี้อยู่


เธอคุกเข่าลงหนึ่งข้าง ประกาศความจงรักภักดีอย่างไม่ลังเล กิริยาของเธอดูเก้ๆ กังๆ คล้ายกับเพิ่งหัดเอาเดี๋ยวนั้น แต่โรแลนด์ไม่คิดเล็กคิดน้อยกับเรื่องพวกนี้ เขายังคงรับความจงรักภักดีจากอีกฝ่ายอย่างที่เคยรับจากไนติงเกลมาแล้ว


เวนดี้ลุกขึ้นมาแล้วยิ้มให้ไนติงเกล “ท่าทางข้าเป็นอย่างไรบ้าง”


ฝ่ายหลังเบะปาก “ก็พอไหว”


โรแลนด์ส่ายหน้าอย่างระอา “เช่นนี้แล้วพวกเจ้าก็รีบไปนอนเถอะ ไม่ได้นอนกันมาทั้งคืนนี่”


“ฝ่าบาท หม่อมฉันยังอยากขอร้องฝ่าบาทอีกเรื่องเพคะ” เวนดี้ที่เพิ่งลุกขึ้นยืนคุกเข่าลงไปอีกครั้ง


“ว่ามาเถอะ” โรแลนด์หุบยิ้มก่อนจะพูดอย่างจริงจัง ท่าทางของอีกฝ่ายในเวลานี้แสดงออกชัดว่าเป็นคำขอร้องที่น่าลำบากใจ


“หม่อมฉันอยากกลับไปที่ค่ายอีกสักครั้งเพคะ”


“เวนดี้!” ไนติงเกลมองอีกฝ่ายอย่างตกตะลึง แต่ดวงตาของเวนดี้เต็มไปด้วยความแน่วแน่


“หม่อมฉันไม่รู้ว่าพวกนางหาภูเขาศักดิ์สิทธิ์พบหรือไม่ บางทีอาจจะพบหรืออาจจะไม่พบ หม่อมฉันจึงอยากไปที่เทือกเขาสิ้นวิถีหลังจากผ่านพ้นเดือนแห่งปีศาจไปแล้วเพคะ หากฮัคคาลาหาภูเขาศักดิ์สิทธิ์ไม่พบ พวกนางก็น่าจะกลับมาที่เทือกเขาแล้ว”


“สถานการณ์เช่นนี้อันตรายเกินไป” โรแลนด์ขมวดคิ้ว “อาจารย์ที่เคารพของพวกเจ้าก็ทำร้ายเจ้าอย่างไร้เยื่อใยมาแล้วไม่ใช่หรือ”


“หานางต้องการฆ่าหม่อมฉันจริงๆ หม่อมฉันคงตายไปตั้งแต่ตอนนั้นแล้วเพคะ” เวนดี้ว่า


“งูเวทมนตร์ที่นางเรียกมาคือ ‘ทุกข์ทรมาน’ ไม่ใช่ ‘โทษตาย’ หม่อมฉันอาจจะพาแม่มดกลับมาได้ไม่กี่คน หรืออาจจะพากลับมาไม่ได้เลยสักคน แต่อย่างน้อยหม่อมฉันก็ยังได้บอกข่าวนี้แก่พวกนาง ขอเพียงได้ใช้พลังทุกวัน พวกนางก็จะไม่ต้องเผชิญหน้ากับความทรมานอันน่ากลัวอีก”


พอพูดถึงตรงนี้ เสียงของเธอก็นุ่มนวลขึ้นมาก “ฝ่าบาท ขอเพียงฝ่าบาททรงดีกับแม่มดเหมือนที่แล้วมา ชีวิตของหม่อมฉันก็เป็นของฝ่าบาท หม่อมฉันย่อมไม่มีวันทิ้งชีวิตตัวเองไปง่ายๆ แน่นอน หม่อมฉันจะดูแลตัวเองอย่างดี ขอฝ่าบาททรงอนุญาตด้วยเพคะ”


โรแลนด์เงียบไปสักครู่ หากคำนึงถึงเรื่องความปลอดภัยเป็นหลัก เขาก็ควรจะปฏิเสธเวนดี้ แต่เขาก็รู้ดีว่าคำขอร้องนี้มีความหมายต่ออีกฝ่ายมากแค่ไหน...


ขอแค่มีโอกาสช่วยแม่มดได้มากขึ้น เธอก็ยินดีรับความเสี่ยงนี้ไว้ด้วยความเต็มใจ หากเขาปฏิเสธเธอ เธอก็คงยังเชื่อฟังคำสั่งเขา แต่พี่น้องที่เธอสูญเสียไปด้วยเหตุนี้จะกลายเป็นบาดแผลในใจเธอไปตลอดกาล


“ข้าอนุญาต” โรแลนด์พยักหน้าในที่สุด “แต่ว่าจะต้องรอหลังจากพ้นเดือนแห่งปีศาจไปแล้วสองเดือน และจะต้องไปกับไลต์นิ่ง ข้าจะให้พวกเจ้าพกปืนไว้เผื่อป้องกันตัว รวมทั้ง...หินอาญาสิทธิ์ด้วย ไลต์นิ่งจะคอยช่วยเหลือเจ้าอยู่ไกลๆ ส่วนเจ้าก็พกหินอาญาสิทธิ์ไปเจรจากับพวกนาง เช่นนี้ฮัคคาลาหรือแม่มดคนอื่นๆ ก็จะใช้พลังทำร้ายเจ้าไม่ได้”


“ฝ่าบาท หม่อมฉันขอไปกับนางด้วยเพคะ” ไนติงเกลว่า


“ไม่ เวโรนิกา ความปลอดภัยของเจ้าชายสำคัญกว่าข้ามากนัก พระองค์ทรงเป็นความหวังของแม่มดทั้งหมด” เวนดี้ส่ายหน้ายิ้มๆ “คุ้มครองพระองค์ให้ดี”


........................................


[Go To Next Chapter]( ./80.md)