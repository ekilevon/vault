##บทที่ 82 เดินเรือครั้งแรก
เนื่องจากไลต์นิ่งเป็นคนเดียวที่มีประสบการณ์การเดินเรือ เธอจึงได้รับตำแหน่งต้นหนไปโดยปริยาย


อันที่จริงเธอก็รู้สึกสนใจเรือบรรทุกหน้าตาประหลาดที่สร้างขึ้นจากวัสดุแปลกๆ ลำนี้ไม่น้อย ถึงภายนอกจะดูหยาบไปบ้าง แต่ก็มีครบทุกองค์ประกอบที่เรือควรมี

ส่วนจะแล่นได้หรือไม่นั้น เธอเองก็ไม่แน่ใจเหมือนกัน เพราะเวลาเดินเรือส่วนใหญ่เธอมีหน้าที่สังเกตการณ์เท่านั้น พ่อไม่เคยยอมให้เธอถือท้ายเรือหรือชักใบเรือสักครั้ง


ก่อนนำเรือออกท่าครั้งแรก ไลต์นิ่งทุบขวดเบียร์กับหัวเรือตามธรรมเนียมแล้วสั่งชักใบเรือทันที แค่คาร์เตอร์เป็นผู้บัญชาการ มีหรือจะยอมให้สาวน้อยแย่งตำแหน่งนี้ไป

ดังนั้น ทุกครั้งที่ไลต์นิ่งตะโกนคำสั่งออกไป อัศวินจึงมักตะโกนคำสั่งเดียวกันซ้ำอีกครั้งเสมอ


ใบเรือของลิตเติ้ลทาวน์เย็บจากหนังสัตว์ พื้นที่ส่วนใหญ่เป็นหนังวัวและหนังแกะ ส่วนที่เหลือเป็นหนังหมาป่าหรือหนังหมีซึ่งเป็นสินค้าขึ้นชื่อของเมืองชายแดน ดังนั้นจึงมีสีเข้มอ่อนไม่เสมอกัน ออกน้ำตาล ขาว เทาสลับกันไปคล้ายผ้าเก่าๆ ที่เต็มไปด้วยรอยปะชุน

ใบเรือผืนนี้เป็นรูปสี่เหลี่ยมคางหมู ตรงกลางกั้นด้วยกระบองไม้สี่ชิ้น เชือกเส้นใหญ่ที่ติดกับใบเรือถูกสอดทะลุห่วงที่ยอดเสาใบเรือแล้วทิ้งปลายลงที่ดาดฟ้า แค่ดึงปลายเชือกก็ชักใบเรือได้ทั้งผืน

เพื่อให้สะดวกต่อการใช้งานที่สุด โรแลนด์ออกแบบให้ใบเรือทั้งสองเสาเป็นใบเรือเดี่ยว ตั้งขนานกันบนเส้นกึ่งกลางเรือ

หากเรือสองเสาทั่วไปออกแบบแบบนี้จะทำให้ใบเรือด้านหนึ่งกินลมน้อยจนแทบจะเรียกได้ว่าไร้ประโยชน์

แต่เมื่อมีพลังลมของเวนดี้ การออกแบบแบบนี้กลับจะทำให้พลังลมแบ่งไปทั้งสองข้างของเส้นกึ่งกลางเท่าๆ กัน ทำให้คนขับเรือควบคุมทิศทางได้ง่าย

ไลต์นิ่งเห็นเรือชักใบแล้วจึงสั่งให้คนงานบนบกคลายเชือกออก อากาศตอนนี้ถือว่าไม่เลว มีหิมะโปรยลงมาบ้างเป็นระยะ เรือค่อยๆ แล่นห่างจากฝั่งด้วยแรงลมและกระแสน้ำ

สาวน้อยบินไปหาไบรอันแล้วตะโกนสั่ง “ขวาหมด!”

คาร์เตอร์รีบตะโกนตาม “ขวาหมด!”

“เอ่อ ขวาหมดหมายความว่าอย่างไรหรือ” ไบรอันเกาหัวแกรกๆ “หมุนไปทางขวากี่รอบหรือ”

“ไม่ใช่ หมุนไปทางซ้ายจนสุดต่างหาก” ไลต์นิ่งยกมือกุมศีรษะ “เอาเถอะ ข้าทำเองดีกว่า”

เธอลืมไปว่าคนพวกนี้เพิ่งขับเรือเป็นครั้งแรก ขนาดคำสั่งพื้นฐานก็ยังฟังไม่เข้าใจ หากเรือลำนี้เป็นเรือสองเสาทั่วๆ ไป ป่านนี้คงยังชักใบเรือไม่เสร็จเลย

ทว่าลิตเติ้ลทาวน์ใช้คนไม่ถึงสิบคนกลับแล่นออกจากฝั่งได้อย่างปลอดภัย ต้องยอมรับจริงๆ ว่าการออกแบบเรือลำนี้ไม่ธรรมดาเลย

เธอจับก้านพังงาที่สูงกว่าตัวเองแล้วหมุนไปอีกด้าน เท้าทั้งสองลอยขึ้นจากพื้น...

พังงาขนาดใหญ่มีน้ำหนักมากสำหรับผู้หญิงธรรมดา เพราะเมื่อไม่มีจักรกลมาทุ่นแรง ก็เท่ากับต้องสู้กับแรงต้านน้ำเพื่อหันหางเสือเหล็กที่อยู่ใต้เรือเอง

ทว่านี่ไม่ใช่ปัญหาสำหรับไลต์นิ่งซึ่งบินได้เลย แต่พอสังเกตว่าด้ามหางเสือด้านล่างติดแผ่นกั้นสำหรับกันหางเสือปัดเกินองศาไว้ เธอก็อดแปลกใจไม่ได้

ได้ยินว่าเรือลำนี้เจ้าชายเป็นคนออกแบบเองนี่นา เขารู้รายละเอียดพวกนี้ได้อย่างไร ขนาดกะลาสีที่อยู่กับทะเลมานานปียังไม่แน่ว่าจะรู้จักชิ้นส่วนเรือทุกชิ้นเลย

“พี่เวนดี้ เรียกลมเลย”

เวนดี้ยืนอยู่บนหลังคากระท่อมไม้ ที่แท้ที่เจ้าชายถามเธอว่ากลัวความสูงหรือไม่ก็เพราะจะให้เธอมาพัดใบเรือหรือ

พอนึกถึงงานที่เคยทำประจำอย่างงานเป่าเนื้อแห้งหรือเสื้อผ้า เธอก็รู้สึกย้อนแย้งอย่างประหลาด

เวนดี้แบมือทั้งสองออก เริ่มปล่อยพลังอย่างเวลาฝึกปกติ

เธอบังคับให้กระแสลมพัดออกมาจากใต้เท้าและเหนือศีรษะอย่างสม่ำเสมอ พยายามควบคุมให้ใบเรือทั้งสองด้านได้รับลมเท่าๆ กัน


บอกตามตรง เวนดี้คิดไม่ถึงว่างานที่ดูเหมือนง่ายนี้ เวลาลงมือทำจริงๆ จะยากขนาดนี้

เวนดี้ตื่นรู้มาเป็นแม่มดตั้งแต่สิบห้าปีที่แล้ว แต่เธอไม่เคยเข้าใจและควบคุมพลังตัวเองได้อย่างแท้จริงสักครั้ง

ไม่ว่าจะเป็นการเรียกลมมาพัดหินใส่ศัตรู หรือเรียกพายุมาหอบศัตรูไป เธอก็จะปล่อยพลังออกมาจนหมดในคราวเดียว

หรือเวลาทำงานจิปาถะภายในค่าย เธอก็จะใช้พลังมากบ้างน้อยบ้าง เอาแค่บรรลุจุดประสงค์ได้ก็พอ

ตอนนี้พอนึกถึงภาพอันนาที่ฝึกพลังอย่างจริงจังแล้ว เวนดี้ก็รู้สึกอายขึ้นมาหน่อยๆ

‘สิ่งแรกที่เจ้าต้องทำก็คือฝึกพลังของเจ้าซ้่ำไปซ้ำมาจนสามารถควบคุมมันได้อย่างที่ใจต้องการ...เหมือนอย่างอันนา’

ที่แท้เจ้าชายก็หมายความตามที่พูดจริงๆ

อย่างนั้นก็เริ่มตอนนี้แล้วกัน...เธอสูดหายใจลึก รวบรวมสมาธิทั้งหมดเพื่อเรียกลม

แม้พลังลมจะไม่สม่ำเสมอกันเท่าไร แต่ใบเรือก็ยังถูกพัดจนนูน เสาใบเรือส่งเสียงดังกึกกักจากแรงลมที่พัดมาไม่ขาดสาย หัวเรือเริ่มเบนไปทางขวา

“แล่นได้จริงๆ ด้วย” คาร์เตอร์อุทาน

“เจ้าชายทรงเปลี่ยนก้อนหินเป็นเรือ ซ้ำยังทรงทำให้มันลอยเหนือน้ำได้” ทีกลูบหนวดยิ้มๆ “จะมีอะไรที่ทรงทำไม่ได้อีก”

ลิตเติ้ลทาวน์ออกห่างจากฝั่งมากขึ้นทุกที ค่อยๆ แล่นไปในแม่น้ำอย่างช้าๆ

เวนดี้สามารถเรียกลมได้ก็จริง แต่ไม่สามารถทำให้ลมที่มีอยู่แล้วหายไปได้

เรือถูกกระแสลมพัดจากทั้งสองทาง จึงแล่นไปข้างหน้าตรงๆ ไม่ได้ ต้องคอยหันหางเสือเพื่อปรับทิศทางเป็นระยะ

ข้อนี้ไลต์นิ่งไม่สามารถอธิบายให้ไบรอันเข้าใจได้ จะต้องให้เขาเข้าใจด้วยตัวเอง เพื่อให้เขาจับทางได้เร็วที่สุด

เธอจึงสั่งให้เขาฝึกปรับหางเสืออยู่หลายครั้ง เพื่อที่เขาจะได้รู้ความสัมพันธ์ระหว่างมุมหมุนของพังงาและความเปลี่ยนแปลงที่หัวเรือ จากนั้นจึงค่อยปรับแก้รายละเอียดเล็กๆ น้อยๆ ต่อไป

หลังจากแล่นเรือในแม่น้ำแดงได้สองชั่วโมงกว่าๆ เวนดี้ก็ทนไม่ไหวเป็นคนแรก

ไม่ใช่เพราะใช้พลังหมด แต่เพราะร่างกายเธอได้มาถึงขีดจำกัดแล้ว

เวนดี้ห่อตัวจนเป็นบ๊ะจ่างแล้ว แต่ก็ไม่สามารถต้านทานลมหนาวที่โจมตีมาได้ หมวกผ้าของเธอมีหิมะเกาะบางๆ มือและเท้าแข็งจนแทบจะหมดความรู้สึก ร่างของเธอโงนเงนอยู่เหนือกระท่อม หากไม่ใช่เพราะไลต์นิ่งบินมาเจอเสียก่อน เธอก็คงฝืนตัวเองจนเป็นลม

ไลต์นิ่งรีบบินไปหาเวนดี้แล้วคว้าตัวเธอไว้แน่น ขณะเดียวกันก็ตะโกนสั่งให้ไบรอันเข้าฝั่ง

ฝ่ายหลังหมุนพังงาไปทางขวาจนสุด หัวเรือค่อยๆ เบนไปทางซ้ายอย่างช้าๆ

ไลต์นิ่งพาเวนดี้บินลงมาที่ดาดฟ้า แม้อยู่ตรงนี้จะพัดใบเรือได้แค่ด้านเดียว แต่อย่างน้อยก็ยังหลบลมหนาวได้ อุณหภูมิร่างกายจะได้ไม่ลดลงเร็วเกินไป

นอกจากนี้การเอาเรือเข้าฝั่งก็ต้องอาศัยความละเอียดถี่ถ้วนมาก ไลต์นิ่งไม่กล้าปล่อยให้ลูกเรือมือใหม่จัดการกันเองแน่นอน...แม้ว่าเธอเองก็ไม่ได้เชี่ยวชาญเรื่องนี้สักเท่าไรก็ตาม

หลังจากความพยายามครั้งแล้วครั้งเล่า ในที่สุดลิตเติ้ลทาวน์ก็เข้าฝั่งได้ พริบตาที่เรือกระทบฝั่งแม่น้ำนั้น ทุกคนสะดุ้งตกใจไปตามกัน

ขณะที่เรือชนฝั่งมีเสียงดังตึงตัง โชคดีที่เรือดูไม่เป็นไรมาก ทุกคนเก็บใบเรือแล้วพาด


กระดานกลับเข้าฝั่งอย่างรวดเร็ว

เคราะห์ดีที่ตอนทดสอบเรือ พวกเขาไม่ได้แล่นเรือเป็นเส้นตรงไปเรื่อยๆ ทว่าฝึกเลี้ยวเรือไปมาอยู่ในแม่น้ำสายใหญ่ ดังนั้นลิตเติ้ลทาวน์จึงอยู่ไม่ห่างจากจุดปล่อยเรือมากนัก

ไลต์นิ่งบินพาเวนดี้ไปที่ปราสาท คาร์เตอร์มองเรือหินพลางถอนใจ หากไม่มีแม่มดคอยช่วยเหลือ พวกเขาก็คงไม่มีทางเอาเรือเข้าฝั่งได้


........................................
















[Go To Next Chapter]( ./83.md)