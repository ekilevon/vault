##บทที่ 81 ฝึกยิงปืนใหญ่
เขาจะต้องฝึกแบบนี้ติดต่อกันทุกวันวันละสี่ถึงหกชั่วโมง หลังจากฝึกแล้วยังต้องกลับไปทำหน้าที่เดิมของตัวเองที่กำแพงเมืองอีก


เพื่อนที่นอนห้องเดียวกับเขาเลือกอยู่กองปืน ตอนนี้กำลังยืนถือปืนใหม่เอี่ยม คุยโม้อยู่ข้างหลังเขาไม่หยุด หากไม่ใช่เพราะมีกฎห้ามทะเลาะวิวาทล่ะก็ แวนนาคงจับเขาเย็บปากไปนานแล้ว


ทว่า เขาเองก็เห็นความผิดปกติเหมือนกัน


เพื่อนเขาที่อยู่กองปืนเพิ่งฝึกได้ไม่กี่วัน ก็ได้ยิงกระสุนจริงระหว่างการต่อสู้กับสัตว์อสูรแล้ว ส่วนกองปืนใหญ่น่ะหรือ กระสุนสักนัดก็ยังไม่เคยได้ยิง มิหนำซ้ำปืนใหญ่มีน้ำหนักมากขนาดนั้น จะขนขึ้นกำแพงเมืองได้อย่างไร


ดูยอดกำแพงเมืองเถอะ แค่คนยืนสองคนก็แทบจะเต็มทางเดินแล้ว ปกติทุกคนจะเลี่ยงไปวิ่งบนเนินหลังกำแพงมากกว่า ถึงจะชันไปบ้าง แต่ก็ยังดีกว่าไปเกะเกะเพื่อนสมาชิกที่กำลังปฏิบัติหน้าที่


ส่วนปืนใหญ่น่ะหรือ...แค่ล้อรถสองข้างก็กว้างกว่ากำแพงแล้ว แล้วไหนจะต้องยิงเป้าหมายที่อยู่ด้านล่างอีก ดูอย่างไรก็ไม่สมเหตุสมผล


หรือว่า...อาวุธชนิดนี้ไม่ได้เอาไว้ใช้กับสัตว์อสูร


การฝึกหลังจากนั้นช่วยยืนยันความคิดของแวนนาได้ดี


ขวานเหล็กพากลุ่มปืนใหญ่สี่กลุ่มมาที่ริมแม่น้ำ เขาเพิ่งเห็นว่าในแม่น้ำแดงมี ‘เรือ’ ขนาดใหญ่ลอยอยู่ตั้งแต่เมื่อไรไม่รู้!


ไม่สิ...เขาเองก็ไม่แน่ใจเหมือนกันว่ามันใช่เรือจริงๆ หรือเปล่า หน้าตามันเหมือนวัสดุที่ใช้สร้างกำแพงเมืองอย่างไรอย่างนั้น รูปร่างสั้นๆ กว้างๆ นอกจากเสาใบเรือโล้นๆ แล้วก็ไม่มีอะไรคล้ายเรือเลย


กลุ่มของแวนนาถึงกับถกเถียงกันเพราะเรื่องนี้


“นี่ล่ะสะพานลอยน้ำ!” คนที่สรุปก่อนใครคือโพเมโล เขาเคยตามเรือขนแร่ไปถึงป้อมปราการลองซอง คุยนักคุยหนาว่าตัวเองผ่านโลกมามาก


“เห็นชัดๆ อยู่แล้ว พวกเขาสร้างดาดฟ้ากว้างๆ ก็เพื่อให้สะพานมั่นคง! ข้าน่ะเดินทางไปทั่วหล้า พบเจออะไรมามาก หากเป็นเรือจริง ไม่มีลมจะแล่นได้อย่างไร แม่น้ำสายนี้เคยถูกน้ำท่วมมาก่อน ตอนนั้นน้ำพัดสะพานไม้อายุสิบกว่าปีที่ป้อมพัง พวกชาวเมืองเลยใช้สะพานลอยน้ำแทน พวกเขาตอกแผ่นไม้ใหญ่ๆ ติดกับเรือลำเล็กๆ แล้วใช้โซ่ยึดจนเป็นแถว แข็งแรงมากเชียวล่ะ!”


“ไปไกลสุดก็แค่ป้อมปราการลองซอง ยังกล้าพูดว่าเดินทางไปทั่วหล้าอีก” ร็อดนีย์ยิ้มเยาะ “หากเป็นสะพานลอยน้ำจริง เหตุใดต้องมีเสาใบเรือถึงสองเสาเล่า สะพานก็ต้องการลมด้วยหรือ”


“ไหนจะท้ายเรืออีก ที่อยู่ตรงนั้นก็หางเสือนี่ สะพานลอยน้ำไม่ต้องใช้เจ้านี่เสียหน่อย” เนลสันเสริม พวกเขาสองพี่น้องสามัคคีกันมาแต่ไหนแต่ไร “อีกอย่าง โครงไม้ตรงกลางนั่นก็ดูจะเป็นห้องอะไรสักอย่าง แค่ยังเก็บรายละเอียดไม่เสร็จเท่านั้น ดูอย่างไรก็เรือ ไม่ต้องสงสัยเลย”


แวนนาไม่สนใจว่ามันจะเป็นเรือหรือเป็นอะไร เขาสนใจแค่เนื้อหาการฝึกต่อจากนี้เท่านั้น ไม่นานนัก ปริศนาข้อนี้ก็ถูกเฉลยอย่างรวดเร็ว ขวานเหล็กให้พวกเขาพาม้าลากรถปืนใหญ่ขึ้นลิตเติ้ลทาวน์...ใช่แล้ว นี่คือชื่อของเรือลำนี้ ซ้ำยังเป็นชื่อที่เจ้าชายตั้งเองเสียด้วย


พอได้ยินขวานเหล็กพูดอย่างนั้น โพเมโลก็ตะลึงงัน ในขณะที่สองพี่น้องพากันกระหยิ่มยิ้มย่อง...


หลังจากนั้น พวกเขาก็ผูกล้อรถปืนใหญ่กับเสาหลักซึ่งเตรียมไว้เพื่อการนี้โดยเฉพาะ


เสาหลักแบบนี้มีอยู่สองชุด แต่ละชุดมีสี่ต้น ตั้งเรียงกันหน้าหลังบนเส้นกึ่งกลางของดาดฟ้าเรือ สามารถบรรทุกปืนใหญ่ได้สองตัวต่อเที่ยว


เอาล่ะ แวนนาคิด คราวนี้็ก็แน่ใจได้แล้ว ศัตรูของพวกเขาไม่ใช่สัตว์อสูร...แม่น้ำแดงไหลจากทิศเหนือไปทิศใต้ และในป่าเร้นลับก็ไม่มีแม่น้ำสายใหญ่ขนาดนี้


ในจังหวะที่ปลายเท้าสัมผัสดาดฟ้า แวนนาก็รู้สึกได้ถึงความแข็งแรงมั่นคงของเรือทันที กระแสน้ำไหลผ่านลำเรือไป แต่เรือหินกลับไม่โยกแม้แต่น้อย มั่นคงราวกับยืนอยู่บนบก มีแค่ตอนต้อนม้าขึ้นเรือเท่านั้น เขาถึงจะรู้สึกว่าเรือสั่นน้อยๆ


เขายังสังเกตว่า หลังจากแต่ละกลุ่มฝึกขึ้นลงเรือเสร็จแล้ว ขวานเหล็กจะแอบจดเวลาอยู่ข้างๆ


แวนนาคิดถึงเสาหลักบนดาดฟ้า ดูท่าแล้วกลุ่มปืนใหญ่ที่จะได้ลงสนามจริงคงมีแค่สองกลุ่ม เขาแอบกระซิบเรื่องนี้กับคนในกลุ่มตัวเอง


ดังนั้นทุกคนจึงตั้งใจฝึกกันอย่างเต็มที่ ทุ่มเทกันทุกขั้นตอน หากไม่ได้รับเลือกแล้วถูกเตะกลับไปเป็นกองทวนล่ะก็ เสียหน้ายังไม่เท่าไร แต่ชวดค่าตอบแทนก้อนใหญ่นี่สิเป็นเรื่อง!


แวนนาฝึกถึงวันที่เจ็ดจึงได้ยิงกระสุนจริงอย่างที่รอมานาน


วันนี้เจ้าชายมาดูการฝึกของกองปืนใหญ่ด้วยตัวเอง สมาชิกกองปืนใหญ่ทั้งสี่กลุ่มต่างยืดอกเดินอย่างแข็งขัน


เนื่องจากทุกคนฝึกบรรจุกระสุนกันจนคล่องแล้ว ดังนั้นเพียงอึดใจต่อมา กลุ่มของแวนนาก็ได้เริ่มยิงกระสุนนัดแรก


นี่เป็นครั้งแรกที่เขาได้เห็นอานุภาพของปืนใหญ่กับตาตัวเอง ท่ามกลางเสียงดังสนั่นหวั่นไหว ลูกเหล็กขนาดใหญ่ประมาณสองกำมือร่วงกระทบพื้นหิมะซึ่งอยู่ไกลออกไปห้าร้อยเมตร กระแทกหิมะและโคลนกระเซ็น ก่อนจะกระเด้งต่อไปอีกไกลจนลับตา


นั่นทำให้แวนนาทั้งตื่นเต้นและหวาดกลัว เจ้าชายผลิตอาวุธน่ากลัวขนาดนี้ออกมาได้อย่างไร หากเขาถูกโจมตีด้วยปืนใหญ่ ต่อให้สวมเกราะเต็มตัวก็ช่วยอะไรไม่ได้


ทุกๆ นัดที่ยิง เจ้าชายจะให้คนนำธงไปปักที่ตำแหน่งกระสุนตกตำแหน่งแรก แล้วใช้เชือกป่านวัดจากธงถึงปากกระบอกปืนใหญ่ หลังจากยิงกันจนครบสี่กลุ่มก็วนกลับมาที่กลุ่มของแวนนาอีกครั้ง ครั้งนี้เขาได้รับคำสั่งเปลี่ยนองศายิง


ตำแหน่งระหว่างกระบอกปืนกับรถปืนใหญ่ติดจานองศาไว้ บนนั้นมีขีดตัวเลขศูนย์ ห้า สิบ ยี่สิบห้า และสามสิบกำกับอยู่ แม้จะไม่ค่อยเข้าใจว่าหมายถึงอะไร แต่แค่ทำตามคำสั่งก็ใช้ได้


ขวานเหล็กตะโกนเสียงดัง “องศายิงที่ห้า!” โพเมโลที่แรงเยอะที่สุดรีบดันไม้กระทุ้งดินปืนเข้าไปใต้รังเพลิงปืน แล้วงัดปืนใหญ่ขึ้นจากส่วนท้าย แวนนาหมุนคันหมุนบนรถปืนใหญ่จนกระทั่งเส้นสีขาวเส้นแรกจมหายเข้าไปในรู โพเมโลจึงคลายไม้ในมือลง


ส่วนท้ายของปืนใหญ่ถูกวางลงแล้ว ตำแหน่งของมันเตี้ยลงกว่าเดิมเล็กน้อย ปากประบอกปืนเชิดขึ้น ขีดบอกองศาตรงกับเลขห้าพอดี


จากนั้นพวกเขาก็ยิง ปักธง วัดระยะ และปรับมุมกระบอกปืนอีกสี่รอบ


แวนนาเริ่มจะเข้าใจสิ่งที่เจ้าชายทำขึ้นมาบ้างแล้ว


เขากำลังเก็บข้อมูลว่าลูกเหล็กที่ถูกยิงออกไปแต่ละครั้งพุ่งไปได้ไกลเท่าไร ยิ่งปากกระบอกปืนเชิดขึ้นเท่าไร ลูกเหล็กก็ยิ่งพุ่งไปไกลเท่านั้น


ข้อนี้แวนนาก็เคยสังเกตเห็นตอนยิงธนูเหมือนกัน หากเขายิงขึ้นข้างบน ลูกธนูก็จะพุ่งไปได้ไกล แต่หากยิงต่ำลงมา ลูกธนูก็จะร่วงลงพื้นอย่างรวดเร็ว ไม่คิดเลยว่าปืนใหญ่จะใช้หลักการเดียวกัน แต่เพราะความเร็วสูงกว่ามาก จึงทำให้ยิงได้ไกลกว่ามากไปด้วย


เขาอดคิดเล่นๆ ไม่ได้ว่าหากลูกเหล็กพุ่งเร็วจนถึงระดับหนึ่งแล้ว มันจะไม่ร่วงลงพื้นเลยหรือเปล่า


********************


ริมแม่น้ำแดง ทุกคนกำลังเตรียมการทดสอบลิตเติ้ลทาวน์อย่างคร่ำเคร่ง


หากจะใช้เวนดี้เป็นกำลังขับเคลื่อน คนบนเรือก็ต้องเป็นคนที่ไว้ใจได้ ดังนั้นโรแลนด์จึงเลือกบริวารเก่งๆ กลุ่มหนึ่งมาเป็นลูกเรือกลุ่มแรกของลิตเติ้ลทาวน์


คนที่ทำหน้าที่กัปตันควบตำแหน่งผู้บัญชาการคือหัวหน้าอัศวินคาร์เตอร์


คนขับเรือคือไบรอัน คนชักใบเรือคือลูกน้องของคาร์เตอร์ คนประสานงานคือทีก ไพน์


คนพวกนี้คุ้นเคยกับแม่มดดี ยิ่งเมื่อถูกโรแลนด์ค่อยๆ ปรับทัศนคติอย่างแยบยลด้วยแล้ว พวกเขาก็ไม่เหลืออคติใดๆ กับแม่มดอีก


โดยเฉพาะทีกที่รักทุกอย่างที่เกี่ยวกับลูกสาวนั้น ถึงกับเผื่อแผ่ความรักที่มีต่อลูกสาวไปถึงแม่มดคนอื่นๆ ด้วย


........................................


[Go To Next Chapter]( ./82.md)