##บทที่ 53 ไฟแห่งใจ (2)
หลังจากอันนาฟื้นขึ้นมาแล้ว ไนติงเกลก็อำลาโรแลนด์ไป


“ถึงจะยังไม่เข้าใจว่าทำไม แต่นางน่าจะเป็นแม่มดคนแรกที่ผ่านวันตื่นรู้มาได้โดยปราศจากความเจ็บปวด” ไนติงเกลพูดอย่างตื่นเต้นก่อนจะจากไป พออยู่กับโรแลนด์นานเข้า เธอก็เริ่มชินกับการใช้คำว่าตื่นรู้มาอธิบายความเปลี่ยนแปลงของแม่มด “หม่อมฉันจะพาพวกพี่น้องที่สมาคมมาที่นี่ ถึงตอนนั้นหวังว่าฝ่าบาทจะทรงรับพวกนางไว้เหมือนอย่างที่ทรงรับอันนานะเพคะ”


โรแลนด์ยินดีมาก แค่อันนาคนเดียวก็ช่วยแก้ปัญหาเรื่องการหลอมเหล็ก ช่วยให้เมืองเล็กๆ ได้เห็นแสงสว่างแห่งยุคอุตสาหกรรมแล้ว ถ้าอย่างนั้นแม่มดหลายคนหมายความว่าอย่างไร แน่นอนว่าเมื่อคำนึงถึงความปลอดภัยของไนติงเกล เขาก็ยังคงรั้งตัวเธอไว้ หวังว่าเธอจะเดินทางกลับเทือกเขาสิ้นวิถีหลังจากผ่านพ้นเดือนแห่งปีศาจไปแล้ว


แต่เห็นได้ชัดว่าไนติงเกลทนรอไม่ไหว “ฤดูหนาวนี้ยังมีแม่มดอีกหลายคนที่ต้องเผชิญกับด่านทรหดนี้ หากหม่อมฉันแจ้งข่าวพวกนางได้ไวขึ้นอีกนิด ก็อาจจะมีคนตายน้อยลงหลายคน วางพระทัยเถิดเพคะ สัตว์อสูรทั่วๆ ไปมองไม่เห็นหม่อมฉันหรอก”


“แล้ววันตื่นรู้ของเจ้าเล่า เมื่อไร” โรแลนด์ถาม


ไนติงเกลกระโดดขึ้นม้า “ระหว่างปลายฤดูหนาวกับต้นฤดูใบไม้ผลิเพคะ” เธอโบกมือ หันหลังลาจากเจ้าชายไป “ไม่ต้องทรงเป็นห่วงหม่อมฉันหรอก หลายปีนี้ความทรมานเหล่านั้นลดน้อยทุกทีแล้วเพคะ”


คำพูดนี้ทำให้โรแลนด์ครุ่นคิด


เขาครุ่นคิดถึงเหตุผลที่อันนาสามารถผ่านพ้นวันตื่นรู้มาได้อย่างราบรื่น เพราะหลังจากเหตุการณ์นั้น อันนาบอกว่าเธอไม่รู้สึกทรมานเลยแม้แต่น้อย นี่เป็นการล้มล้างความเชื่อของไนติงเกลอย่างสิ้นเชิง...เธอเชื่อว่า ความคิดที่ว่า ‘พลังของแม่มดมาจากปีศาจ เป็นสิ่งชั่วร้ายไม่บริสุทธิ์’ มาจากการถูกปีศาจกัดกินร่างกาย หลักฐานสำคัญก็คือสภาพศพที่ผิวหนังดำเกรียม เลือดระเหยหายไปหมด


ทว่าโรแลนด์ไม่ได้คิดไปในทางนั้นตั้งแต่แรก


เขาลองค้นความทรงจำของเจ้าชายก็ไม่พบหลักฐานที่ว่าในโลกนี้มีพระเจ้าหรือปีศาจอยู่จริงๆ ในเมื่อพลังวิเศษไม่ได้มาจากพระเจ้า ดังนั้นจึงไม่น่าจะถูกใช้เป็นมาตรฐานแยกแยะความดีชั่วเลย อันที่จริง ต่อให้พวกเทพเจ้าเข้ามาวุ่นวายในโลกมนุษย์บ่อยๆ จริง แต่พวกสาวกก็ต้องเลือกข้างที่จะอยู่ก่อนจึงจะได้รับพลังจากพระเจ้า ไม่ใช่สลับขั้นตอนกัน


ไนติงเกลเคยบอกว่าร่างกายของแม่มดคือภาชนะบรรจุพลังวิเศษ ถ้าอย่างนั้นจะเป็นไปได้หรือไม่ว่าการกักเก็บพลังวิเศษไว้มากๆ จะก่อให้เกิดความเสียหายต่อตัวภาชนะ โรแลนด์รู้สึกว่ามีความเป็นไปได้มาก แม่มดถูกคนส่วนใหญ่รังเกียจและกดขี่ ดังนั้นจึงเลือกที่จะปกปิดพลังของตัวเองไว้ แล้วแสร้งทำตัวเหมือนคนปกติ ใช้ชีวิตอย่างหวาดระแวงเรื่อยไป นั่นทำให้พวกเธอมีโอกาสปลดปล่อยพลังก่อนบรรลุนิติภาวะน้อยมาก


โรแลนด์ย่อมไม่คิดว่าปราสาทของเขาเป็นสถานที่มงคลช่วยปัดเป่าเภทภัยได้อยู่แล้ว เขาเคยถามอันนาจึงรู้ว่าก่อนหน้าที่จะมาอยู่ที่นี่ เธอก็เคยผ่านความทรมานแสนสาหัสจากการถูกปีศาจกัดกินร่างกายมาก่อนเหมือนกัน หากถามว่าปีนี้มีอะไรแตกต่างไปจากเดิม ก็เห็นจะเป็นว่าหลังจากที่มาอยู่ที่ปราสาทแล้ว เธอก็ได้ใช้พลังวิเศษแทบทุกวัน


และคำพูดสุดท้ายของไนติงเกลก็พอจะพิสูจน์ข้อสันนิษฐานของเขาได้กลายๆ...พลังล่องหนนั้นต่อให้ใช้บ่อยแค่ไหนก็ไม่มีคนสังเกตเห็น กอปรกับเธอเคยถูกคนบังคับให้ฝึกพลังนี้มาก่อน เวลานี้จึงใช้ได้อย่างคล่องแคล่วดั่งใจนึก ดังนั้น การตีกลับของพลังในวันตื่นรู้จึงแทบไม่มีผลอะไรต่อเธอเลย


โรแลนด์กลับไปที่ปราสาทแล้วก็จับนาน่าฝึกเข้มทันที หากวันไหนไม่มีคนเจ็บมาให้รักษา เขาก็จะให้เธอรักษาสัตว์ตัวเล็กๆ แทน หากเขาสามารถใช้นาน่ามาพิสูจน์ข้อสันนิษฐานนี้ได้ ก็จะเป็นการช่วยแม่มดได้อย่างมากมายมหาศาล คำสาปของปีศาจก็จะกลายเป็นของขวัญจากสวรรค์ และตราบใดที่เขาสามารถรับรองได้ว่าดินแดนของเขาไม่มีอคติต่อแม่มด พวกแม่มดก็จะมารวมตัวกันที่นี่อย่างไม่ขาดสาย


อย่างไรก็ตาม หลังจากผ่านพ้นความโกลาหลครั้งนี้แล้ว ทุกอย่างก็กลับเข้าสู่วิถีเดิมของมัน


โรแลนด์เริ่มเร่งการผลิตเครื่องจักรไอน้ำตัวที่สอง ขณะเดียวกันก็ให้อันนาฝึกพลังใหม่จนคุ้นเคย


ในสวนด้านหลังปราสาทก่อกระท่อมขึ้นมาอีกครั้ง เพียงแต่ครั้งนี้มีไว้บังลมและหิมะ หากจะสร้างพื้นที่ทดลองขึ้นสักแห่ง เวลานี้เขาก็ยังรู้สึกว่าดินแดนของตัวเองเป็นทำเลที่ปลอดภัยที่สุด


จากข้อมูลที่ได้จากไนติงเกล หลังจากแม่มดบรรลุนิติภาวะแล้วพลังก็จะมั่นคง หรืออาจมีพลังใหม่เพิ่มขึ้นมาด้วย ตอนนี้เขายังไม่เห็นพลังใหม่ของอันนา แต่พลังเปลวไฟของเธอแตกต่างจากก่อนหน้านี้อย่างสิ้นเชิง


ไม่สิ จะเรียกมันว่าเปลวไฟได้หรือเปล่าก็ยังไม่รู้...โรแลนด์คิด หากเปลวไฟก่อนหน้านี้ยังอยู่ในขอบเขตที่สามารถเข้าใจได้ด้วยสามัญสำนึกแล้ว เปลวไฟเขียวในเวลานี้ก็ไม่อาจใช้สามัญสำนึกทำความเข้าใจได้เลย


เขาตั้งชื่อให้มันว่า ‘ไฟแห่งใจ’


เพราะว่ามันสามารถอยู่ห่างจากอันนาได้ ขณะเดียวกันก็เปลี่ยนรูปร่างได้ตามที่อันนาต้องการ เหมือนกับที่เธอกำลังทำอยู่ตอนนี้...


เปลวไฟขนาดย่อมผุดอยู่เหนือแผ่นเหล็กที่อยู่ห่างจากเธอไปสองเมตร มันโยกหน้าโยกหลังน้อยๆ ราวกับกำลังโค้งตัวให้เธอ แต่โรแลนด์รู้ว่าอันนากำลังควบคุมมันอยู่ เวลาปกติ มันสามารถรักษาอุณหภูมิให้ใกล้เคียงกับอุณหภูมิร่างกายได้ มีเพียงเวลาที่อันนาต้องการเพิ่มความร้อนเท่านั้น มันจึงจะเพิ่มอุณหภูมิจนร้อนจัดได้ในเวลาเพียงพริบตา สีก็จะเปลี่ยนจากสีเขียวสดเป็นสีเขียวเข้ม นอกจากนี้ มันยังสามารถเปลี่ยนตัวเองจากเปลวไฟเล็กๆ ไปเป็นกองไฟได้ และยังสามารถเคลื่อนไหวอย่างช้าๆ ได้ด้วย


น่าเสียดายตรงที่มันไม่สามารถอยู่ห่างจากอันนาได้มากนัก ผลจากการทดลองซ้ำไปซ้ำมา หากไฟแห่งใจอยู่ห่างจากอันนาเกินห้าเมตร มันก็จะดับมอดไป


จุดเด่นอีกอย่างของไฟแห่งใจก็คือ อันนาสามารถเรียกไฟมาได้หลายกอง...เพียงแต่ขณะนี้เธอสามารถเรียกได้เพียงสองกองในเวลาเดียวกันเท่านั้น


เมืองชายแดนในระยะนี้อาจเรียกได้ว่าร่มเย็นเป็นสุข สัตว์อสูรยังทยอยมาปรากฏตัวนอกกำแพงเมืองบ้าง แต่ไม่มีพันธุ์ผสมแล้ว ส่วนสัตว์อสูรธรรมดาๆ ก็ทำลายแนวป้องกันได้ลำบาก เหมือนอย่างที่โรแลนด์ว่าไว้ไม่มีผิด ที่แกร่งอยู่แล้วก็จะยิ่งแกร่ง ที่เร็วอยู่แล้วก็จะยิ่งเร็ว แต่อย่างไรเสียก็ยังเป็นสัตว์อยู่ดี กำแพงเมืองยาวขนาดนี้ พวกมันก็ยังถูกล่อมาที่กำแพงส่วนกลาง เพื่อให้กองพลเรือนจำนวนร้อยกว่าคนรับมือได้สะดวก


ดังนั้นหากไม่นับการตรวจตราสถานการณ์ตามปกติแล้ว โรแลนด์ก็เหลือเวลามากมายไปลงกับการก่อสร้าง


เขาแบ่งพื้นที่บริเวณทิศใต้ของปราสาทไว้บริเวณหนึ่ง ตั้งใจจะสร้างที่อยู่ให้พวกแม่มดที่จะมาที่นี่ เขาซึ่งเป็นเจ้าของโครงการนี้สั่งให้คาร์ลรับผิดชอบการก่อสร้างอาคารอิฐสองชั้น โดยจะต้องคำนึงถึงปัญหาด้านต่างๆ เช่น ภูมิทัศน์และประโยชน์ใช้สอยต้องไปด้วยกัน สามารถเข้าออกได้สะดวก ระบายน้ำได้ไว เพื่อให้ที่นี่เป็นเขตชุมชนต้นแบบ


ก่อนหน้านี้เขายังเคยคิดจะกระจายแม่มดไปอยู่ร่วมกับชาวเมืองตามเขตเมืองใหม่และเก่า ทว่าสุดท้ายก็พับความคิดนี้ไป แม้ว่าวิธีนี้จะช่วยทำให้ชาวเมืองเข้าใจแม่มดได้ไวก็ตาม แต่ก่อนหน้าที่จะเข้าใจกันนั้น หากเกิดปัญหาอะไรขึ้นมาเสียก่อน ผลที่ตามมาอาจเลวร้ายจนไม่อาจเยียวยาเลยก็ได้ เพราะอย่างไรเสียตอนนี้้ แม่มดก็มีชื่อเสียงดีแค่ในกองพลเรือนเท่านั้น


นอกจากนี้ โรแลนด์ยังไม่สามารถรับรองได้ว่าแม่มดที่ไนติงเกลพามาจะไม่มีพิษมีภัยทั้งหมด...พวกเธอส่วนใหญ่เคยลิ้มรสชาติความเจ็บปวดและทรมานในสังคมมนุษย์มาก่อน คงไม่ใช่ประเภทใสซื่อบริสุทธิ์แน่ แม่มดอย่างอันนาและนาน่าเป็นเพียงแม่มดส่วนน้อยเท่านั้น


ดังนั้นการอยู่กันเป็นกลุ่มก็จะสะดวกต่อการดูแลกว่า ก่อนหน้าที่พวกเธอจะมา เขาจะต้องเขียนกฎและข้อบังคับไว้ก่อน ตรงนี้โรแลนด์ไม่มีประสบการณ์ให้อ้างอิงได้เลย อย่างไรเสียเขาก็ไม่ใช่คนในกระทรวงยอดมนุษย์หรือคนสร้างดิอเวนเจอร์สนี่นา ใครจะไปรู้วิธีดูแลพวกเหนือธรรมชาติเล่า! เพราะฉะนั้น เขาจึงกำหนดระเบียบพื้นฐานขึ้นมาตามแบบองค์กรทั่วไปก่อน ส่วนที่เหลือค่อยๆ คลำทางต่อเอา


โรแลนด์รู้ว่าวิธีนี้มีช่องโหว่มากมาย แต่ในฐานะที่เป็นผู้ริเริ่มก้าวแรก หากเขาไม่ทำแล้วใครจะทำ ถ้ามัวแต่หดหัวอยู่ในเมืองเล็กๆ แถบชายแดนแห่งนี้ เขาอาจต้องใช้เวลาหลายสิบปีกว่าจะคลำไปถึงจุดเริ่มต้นของการพัฒนาอุตสาหกรรม แต่เขาไม่ใช่เทพเซียน จะมีหลายสิบปีได้กี่รอบกัน


อยากจะนำพายุคสมัยไปสู่ความก้าวหน้า ยืนอยู่แถวหน้าสุดของการพัฒนา ก็ต้องรู้จักกล้าได้กล้าเสีย


ในขณะที่เขาบันทึกความคิดเหล่านี้ลงในกระดาษนั้น บารอฟก็ผลักประตูเดินเข้ามา


บารอฟสะบัดหิมะที่เกาะตามตัว คารวะเจ้าชายแล้วแจ้งว่า “ฝ่าบาท ทูตจากป้อมปราการลองซองมาพ่ะย่ะค่ะ”


.......................................


[Go To Next Chapter]( ./54.md)