##บทที่ 318 : วันที่ฝูงชนนับหมื่นจับตา!
วันที่สอง

รุ่งเช้า ลมหนาวพัดโกรกนอกหน้าต่าง

ฟ้ายังไม่ทันสาง คือช่วงเวลาที่ผู้คนมากมายเพิ่งจะตื่นนอน บ้างเตรียมตัวไปทำงาน บ้างหุงหาอาหารเช้า บ้างเตรียมไปส่งลูกเข้าเรียน

เป็นเวลานี้เอง ที่รายงานข่าวเช้าของสถานีโทรทัศน์บางที่เผยแพร่ข่าวการจัดห้องเรียนสาธารณะหัวข้อ ‘ความฝันในหอแดง’ ขึ้นในวันนี้เวลาบ่ายโมงตรงที่หอประชุม

มหาวิทยาลัยปักกิ่ง ในข่าวมีคลิปวีดีโอที่ตัดเอาเพียงช่วงจางเย่สอน โดย ‘สี่สิบบทหลังไม่ใช่เฉาเสวี่ยฉินเขียน’ ประโยคนี้เพียงประโยคเดียว มักถูกบรรดาสื่อมวลชนนับไม่ถ้วนต่างหยิบยกมารายงานซ้ำ แม้มีบางสถานีโทรทัศน์ไม่ได้นำเสนอข่าว และคนบางส่วนไม่ได้ให้ความสนใจ ถึงอย่างนั้นกลับมีอัตราการออกข่าวที่สูงมาก ไม่ว่าจะเป็นบนหน้าหนังสือพิมพ์หรือบนอินเทอร์เน็ต ตั้งแต่เมื่อวานยันวันนี้และตอนนี้ ส่วนคนที่ไม่สนใจก็ยังคงไม่สนใจเช่นเดิม มีเพียงคนส่วนใหญ่ที่สนใจเท่านั้นจึงทราบข่าว

จางเย่เป็นจุดสนใจของข่าวอีกครั้ง!

"ท่าทีของทางมหาวิทยาลัยปักกิ่งนั้น เห็นได้ชัดว่าให้การสนับสนุนและส่งเสริมความขัดแย้งทางวิชาการในครั้งนี้ อีกทั้งเวยป๋อทางการของมหาวิทยาลัยได้แสดงความเชื่อมั่นในตัวจางเย่อย่างยิ่ง"

“ที่จางเย่พูดแท้จริงเป็นข้อเท็จจริงหรือไม่อย่างไร? จุดนี้กลับไม่มีนักวิชาการที่มีอำนาจออกมาให้การรับรองร้อยเปอร์เซ็นต์เลยสักคน นักวิชาการเฉพาะทางจำนวนมากยังคงมองแง่ลบต่อไป ดังนั้น วันนี้คาบเรียนสาธารณะครั้งที่สองของจางเย่ที่มหาวิทยาลัยปักกิ่ง จึงมีฝูงชนนับหมื่นคอยจับตาอย่างตั้งตารอคอย!”

“ถ้าข้อพิสูจน์เป็นจริง นี่เท่ากับว่าพลิกโฉมหน้าประวัติศาสตร์!”

“จางเย่มีข้อมูลความรู้จริงหรือเปล่า? หรือแค่คุยโวเรียกคน?”

“ข่าวล่าสุดต่อจากรายงานข่าว เมื่อวานเวยป๋อของจางเย่ได้ปะทุอีกครั้ง เขาได้โพสต์กลอนเสียดสีออกมาบทหนึ่ง ใช้ประโยคปิดท้ายว่า ‘คนทำวรรณกรรมหวังให้เพื่อนตกตาย’ กระหน่ำซัดทั่วทั้งวงการวรรณกรรมเลยก็ว่าได้ ยิ่งกลายเป็นชนวนดึงดูดความเดือดดาลของผู้คนในคืนนั้น ภายใต้การนำของเหล่านักวิชาการสำนักหงเสวีย สมาคมนักเขียนนครหลวง องค์กรทางวรรณกรรมอื่นๆ และผู้เชี่ยวชาญการศึกษาของวงการวรรณกรรมนับไม่ถ้วน ต่างประกาศถ้อยแถลงประณามพฤติกรรมที่ขาดความรับผิดชอบและแสดงความไม่เคารพต่อคำพูดของจางเย่! นอกจากนี้ยังมีนักวิชาการสำนักหงเสวียบางส่วน และองค์กรทางวรรกรรมเผยว่าจะไปประจันหน้ากับจางเย่ถึงที่ห้องเรียนสาธารณะ เพื่อหักล้างสิ่งที่เขาเรียกว่าข้อเท็จจริงของ ‘ความฝันในหอแดง’!”

“ตอนนี้ให้พวกผมได้ทบทวนสถานการณ์ใหม่สักหน่อยนะครับ สาเหตุแห่งความโกลาหลของวงการศึกษาและวงการวรรณกรรมครั้งนี้ ก็คือ จางเย่ ซึ่งเป็นอาจารย์สอนคนใหม่ของมหาวิทยาลัยปักกิ่ง เขานี่แหละครับที่ปาระเบิดอย่างหนักหน่วงไว้ในคาบเรียนแรก ‘วรรณคดีโบราณวิจักษณ์’……”

เรื่องราวชักจะยิ่งบานปลายเลยเถิดไปกันใหญ่ คนที่ออกไปทำงานกันแต่เช้าตรู่ ไม่ว่าจะเป็นบนรถเมล์สาธารณะหรือรถไฟใต้ดิน ต่างพากันถกถึงเรื่องนี้

บนรถเมล์สาย 15 คันหนึ่ง

“จางเย่เป็นนักรบคนหนึ่ง!”

“ฮ่าๆ พูดถูกๆ หมอนี่แหละนักรบตัวจริง! รบกับหน่วยงานเสร็จ รบกับหัวหน้า รบกับหัวหน้าเสร็จก็รบกับ SARFT ต่อ ตอนนี้ก็ชักธงรบกับวงการวรรณกรรมอีก!”

“แต่ฉันดูคาบเรียนของเขาแล้ว หลักฐานมากพอนะ”

“ไม่เห็นมีใครออกมายืนยันอะไรเลย ฉันว่า..นั่นคงยังไม่ชัดเจนพอหรอก”

“เขาพูดไว้ไม่ใช่เหรอว่าวันนี้น่าจะรู้ผลน่ะ”

“เห็นว่าบรรดาศาสตราจารย์ผู้เชี่ยวชาญจะไปกันไม่น้อย คราวนี้มหาวิทยาลัยปักกิ่งคงคึกคักน่าดู!”

การถกกันเช่นนี้ เกิดขึ้นทั่วทุกมุมเมืองหลวง แม้แต่นอกเขตเมืองบางส่วนก็มีเหตุการณ์คล้ายคลึงกัน ครั้งนี้จางเย่ไม่เพียงแต่ดึงความสนใจจากสาธารณชน แต่ยังดึงความสนใจของสังคมเป็นวงกว้าง!

……

ที่บ้านของจางเย่

เจ้าของเรื่องกลับนอนหลับอุตุอยู่

ฟ้าสว่างแล้ว ฟ้าสว่างจ้าแล้ว ฟ้า…..สว่างเจิดจ้าแล้ว

คราวนี้จางเย่จึงตื่นเสียที เหลือบมองนาฬิกา อืม ตอนนี้สิบเอ็ดโมง ดีนะยังไม่ถึงบ่าย คราวนี้เขานอนนานเกินไปจริงๆ แต่ก็ทำให้หลับเต็มอิ่ม สภาพจิตจึงใจดีเยี่ยม ชายหนุ่มเรียกใช้บริการเดลิเวอรี่สั่งข้าวก่อนค่อยลุกไปอาบน้ำ หลังจากเป่าผมเสร็จเดินออกมา พิซซ่ามาถึงพอดี ทีนี้ก็เริ่มลงมือกิน!

กินเสร็จ จางเย่ไปหยิบข้อมูลเอกสารต่างๆ ที่เตรียมไว้ใช้สำหรับสอนของวันนี้ ลงตึก แล้วขับรถมุ่งหน้าสู่มหาวิทยาลัยปักกิ่ง!

……

เที่ยงวัน

เที่ยงกว่าๆ

บริเวณสวนของภาควิชาภาษาจีนมหาวิทยาลัยปักกิ่งถูกฝูงชนเบียดเสียดเสียแน่นขนัด รถนักข่าวนับไม่ถ้วนจอดอยู่ที่นั่น นอกจากนี้ยังมีบรรดารถยี่ห้อต่างประเทศที่ขับเข้ามาจอดร่วม

หอประชุมคาบเรียนสาธารณะครั้งนี้จุคนได้ห้าถึงหกพันคน ซึ่งไม่ได้อยู่ที่อาคารภาควิชาภาษาจีน แต่ตั้งเป็นอาคารแยกหลังหนึ่งไม่ไกลนัก ปากทางเข้ามีเจ้าพนักงานรักษาความปลอดภัยของมหาวิทยาลัยปักกิ่งหลายนาย ซึ่งล้วนรับคำสั่งให้คอยตรวจตั๋วทางเข้า ..อันที่จริงไม่มีตั๋ว แต่เปลี่ยนเป็นอีกรูปแบบหนึ่งแทน นั่นคือ นักศึกษามหาวิทยาลัยปักกิ่งต้องแสดงบัตรนักศึกษาจึงจะเข้าได้ เพื่อยืนยันว่าเป็นนักศึกษาของมหาวิทยาลัยนี้ ส่วนนักข่าวจะต้องถือบัตรรับรองผู้สื่อข่าว สื่อหนังสือพิมพ์และสถานีโทรทัศน์จะถูกจำกัดจำนวนการเข้าร่วมเป็นรายๆ สื่อไป อย่างมากที่สุดไม่เกินสามคน ไม่เว้นแม้แต่ ‘แขกผู้มีเกียรติ’ พิเศษบางส่วน อาทิเช่น คนของสมาคมนักเขียน คนของสำนักหงเสวีย หลังยื่นบัตรรับรองแล้ว บุคคลพิเศษจะถูกเชิญเข้าสู่ห้องประชุมจากอีกด้านหนึ่งของประตู ดังนั้นเหล่าบรรดา ‘แขกผู้มีเกียรติ’ ที่รับปากว่าจะมาหักล้างจางเย่นั้น จึงยังไม่ปรากฏตัวให้เห็นในตอนนี้

หน้าประตูเนืองแน่นไปด้วยฝูงนักศึกษามหาวิทยาลัยปักกิ่ง

“อย่าผลักฉันสิ!”

“ไปไม่ได้เว้ย! อย่าเบียด!”

“เฮ้ย ใครเหยียบเท้าฉันวะ!”

“ข้างหน้ารีบหน่อยสิ! เดี๋ยวก็ไม่มีที่นั่งหรอก!”

“ให้ฉันเข้าไปที! เชี่*! ดันฉันหาสวรรค์วิมานเหรอ!”

ศาสตราจารย์และอาจารย์ของมหาวิทยาลัยปักกิ่งหลายท่าน ล้วนมองอย่างไม่สามารถทำความเข้าใจต่อสถานการณ์เช่นนี้ได้ นอกจากเงียบแล้วก็เงียบกันต่อไป! บนลานขนาดย่อมของปากทางเข้าหอประชุม เนืองแน่นไปด้วยบรรดานักศึกษากว่าสองพันคน และจำนวนนี้ก็ยังเพิ่มขึ้นอีกอย่างไม่ขาดสาย นี่ยังไม่รวมถึงพวกนักศึกษาที่ผ่านเข้ามาข้างในแล้วด้วย! สภาพการณ์เช่นนี้.. หากทุกคนไม่ได้ทราบข่าวมาก่อน ต้องไม่มีใครเชื่อแน่ว่านี่มันเป็นหอประชุมของชั้นเรียนเปิด! ถ้าไม่มีใครพูด ก็คงมีคนคิดว่ากำลังเปิดแสดงคอนเสิร์ตของดาราระดับรองท็อปชื่อดังอยู่แน่!

นักศึกษาแห่กันมาค่อนข้างมาก!

ทั่วทั้งพื้นที่แทบจะเรียกว่าบ้าคลั่ง!

ขณะที่ฝูงนักข่าวส่วนหนึ่งไม่ได้เข้าไปร่วมเบียดเสียดด้วย เพียงต่อแถวอยู่ด้านนอกเท่านั้น พลันต่างเปิดกล้องลงมือบันทึกภาพและการสัมภาษณ์กันขึ้นมา สำหรับการสัมภาษณ์ครั้งนี้ของพวกเขา ได้รับสิทธิ์จากทางมหาวิทยาลัยปักกิ่งมาเรียบร้อย

นักข่าวสาวคนหนึ่งที่ถือไมโครโฟน กำลังยืนจัดท่าทางต่อหน้ากล้อง หลังจากสามสองหนึ่ง ก็กล่าว “เหล่าเพื่อนๆ ผู้ชมคะ ตอนนี้ดิฉันอยู่ที่มหาวิทยาลัยปักกิ่งค่ะ ข้างหลังดิฉันเป็นภาพสดจากสถานที่จริงสำหรับการโต้กันเกี่ยวกับ ‘ความฝันในหอแดง’ ในคาบเรียนสาธารณะครั้งนี้ ทุกคนสามารถเห็นได้ว่า ลานขนาดย่อมได้ถูกคนเบียดเสียดกันแน่นไปหมดแล้ว และยังมีอีกส่วนกำลังต่อแถวเข้าชม มาค่ะ เรามาสัมภาษณ์นักศึกษาบางส่วนกันก่อนค่ะ” กล่าวเสร็จ เธอหันไปหานักศึกษาสักคนหนึ่ง “นักศึกษาคนนี้ สวัสดีค่ะ”

เหยามี่หันไป “หา?”

นักข่าวสาวยิ้มแย้ม “ขอสัมภาษณ์คุณหน่อย คุณได้ฟังชั้นเรียนวิชาเปิดครั้งที่แล้วไหมคะ?”

“ฟังแล้วค่ะ” เหยามี่ฉีกยิ้มสดใส “ฉันเลือกเรียนวิชา ‘วรรณคดีโบราณวิจักษณ์’ ค่ะ”

นักข่าวสาวกล่าว “งั้นเยี่ยมเลยค่ะ พวกคุณมีความคิดเห็นอย่างไรเกี่ยวกับอาจารย์จางเย่ของพวกคุณคะ?”

เหยามี่หัวเราะคิกคัก “ยังต้องถามเหรอคะ? อาจารย์จางเย่เป็นอาจารย์ที่มีอารมณ์ขันสุดยอดที่สุดในใจฉันเลย เขาเป็นไอดอลของฉัน เขาเป็นผู้ชี้แนะจิตใจฉัน เขาแนะแนวทางข้างหน้าให้ฉัน เขาจุดประกายแสงแห่งทางไกล พวกเรารักและเคารพเขา รักและเคารพเขาที่อดทนตรากตรำทำงานหนัก พวกเรารักเขา รักเขา…..”

นักข่าวสาวถูกเหยามี่พูดจนมึนตึ๊บ “เอาล่ะๆ ฉันเข้าใจแล้ว!”

เหยามี่เอะอะโวยวายทันที “อย่าไปสิ! นี่! ฉันยังพูดไม่เสร็จเลย ยังพูดไม่เสร็จ!”

ในใจนักข่าวสาวกรีดร้องว่าโชคดีที่ไม่ได้สัมภาษณ์สด เธอจะยังพูดอะไรอีก? ที่พูดนี่เอาไปเขียนบทความเธอเถอะ! สาวมหาวิทยาลัยปักกิ่งแม่*โผงผางกันหมดใช่ไหม?

หลี่ลี่แอบขำไม่หยุด

เพื่อนรวมหอพักของเหยามี่ต่างยิ้มหน้าระรื่น
หลี่อิงพูด “มี่น้อย เธอพูดจนคนเผ่นแน่บแน่ะ!”

เหยามี่หน้าสลด “ทำไมไปแล้วล่ะ? ฉันยังอยากจะพูดชมให้ลุงจางอีกสักหน่อย” พ่อของเธอกับจางเย่เป็นเพื่อนต่างรุ่นกัน แน่นอนว่าเธอเข้าข้างจางเย่

อีกจุดหนึ่งของที่นั่น

นักข่าวสาวเข้าไปสัมภาษณ์คนอื่นอีก “คุณคิดอย่างไรกับอาจารย์จางเย่คนนี้?”

“ก็ไม่อะไร ฉันไม่ใช่นักศึกษาภาควิชาภาษาจีน” คนนั้นเป็นนักศึกษามหาวิทยาลัยปักกิ่งภาควิชาคณิตศาสตร์

นักข่าวสาวกะพริบตาพูด “เมื่อคืนวานจางเย่กระหน่ำซัดวงการวรรณกรรมอย่างเปิดเผย บทกลอนเสียดสีนั่นคุณเห็นหรือยัง? คุณจะวิจารณ์ว่าอย่างไร?”

หนุ่มแว่นภาควิชาคณิตศาสตร์พูด “ไม่วิจารณ์ครับ”

นักข่าวสาวชะงักกึกไปวูบ “คุณมีความคิดเห็นสักนิดไหมคะ?”

หนุ่มแว่นผายมือ “จะมีความเห็นอะไรได้ครับ ปกติอาจารย์จางเย่ก็ด่าคนเป็นช่วงๆ สลับไปอยู่แล้วไม่ใช่เหรอ? เป็นแบบนี้มาตลอดนี่?”

นักข่าวสาว “……”

คราวนี้ นักข่าวสาวและตากล้องเห็นหญิงสาวรูปร่างหน้าตาดีเดินผ่านหน้าไปคนหนึ่ง เธอใส่แว่นดูเป็นเด็กเรียนมากๆ นักข่าวสาวปรี่เข้าไปดักหน้าทันที “นักศึกษาคะ!” ในที่สุดก็เจอคนที่ดูเป็นปกติเสียที!

“อื๋อ? เรียกฉัน?” รุ่นพี่ซ่งดันแว่น หันไปมอง

นักข่าวสาวยิ้มบางเบา ยื่นไมโครโฟนจ่อ “สัมภาษณ์คุณหน่อยค่ะ เรื่องที่มีเพียงแปดสิบบทแรกของ ‘ความฝันในหอแดง’ ที่เฉาเสวี่ยฉินแต่งขึ้น เห็นด้วยหรือคัดค้านคะ?”

รุ่นพี่ซ่งดันกรอบแว่นที่ร่วงขึ้นอีกครั้ง กล่าว “ก่อนอื่นคำพูดของคุณนี่ไม่แม่นยำนะคะ ไม่ควรเป็นแปดสิบบทแรกของ ‘ความฝันในหอแดง’ เพราะแปดสิบบทแรกของ ‘ความฝันในหอแดง’ ยังไม่สมบูรณ์ และบางส่วนตกหล่น ดังนั้นถ้าคุณถามเช่นนี้ ฉันจึงตอบไม่ได้ คุณควรถามว่า แปดสิบบทแรกโดยสังเขป แบบนี้ฉันจึงจะตอบได้ค่ะ ความเห็นของฉันคือไม่เห็นด้วยและไม่ปฏิเสธ เพราะหลักฐานที่อาจารย์จางเย่ให้ เป็นเรื่องที่น่าตกใจอยู่บ้าง เมื่อคืนฉันไม่ได้นอนทั้งคืน เพื่อหาข้อมูลตั้งมากมายมาพิสูจน์ ซึ่งไม่สามารถปฏิเสธหลักฐานที่อาจารย์จางเย่ให้ได้เลย ฉันพบว่าฉันล้มล้างไม่ได้ ดังนั้นฉันเลยลองสืบค้นหาร่องรอยบางส่วนผ่านบทที่หนึ่งร้อยยี่สิบ ไปพิสูจน์ความเห็นของอาจารย์จางเย่ แต่ฉันก็ยังไม่สามารถพิสูจน์ได้อีก อาจเป็นเพราะความรู้ของฉันมีจำกัดด้วย ในนั้นฉันพบเจอกับสิบสามประเด็นคำถาม อย่างแรกคือ ปัญหาตรรกะอันร้ายแรง บทกวีทั้งหมดของเจี่ยเป่าอวี้ที่นักวิชาการสำนักหงเสวียทุกคนต่างปวดหัวนั่น สิ่งนี้เป็นจุดที่ไม่มีใครสามารถอธิบายได้ แม้แต่อาจารย์จางเย่เองก็หนีไม่พ้นแน่ แถมบทกวีนี่ยังอยู่ในแปดสิบบทแรกด้วย ฉันสงสัยจังว่าวันนี้อาจารย์จางเย่จะเลี่ยงบทกวีนี้ทำเป็นไม่พูดถึงให้ผ่านไปหรือเปล่า? อย่างที่สอง ปัญหายาก คือการต่อเชื่อมของสี่สิบบทหลัง ฉันกลับไม่รู้สึกว่ามันมีปัญหา ถ้าหากสี่สิบบทหลังและแปดสิบบทแรกโดยสังเขปไม่ใช่คนๆ เดียวกันแต่งขึ้น ตรงนี้ก็…..”

การเป็นตัวเต็งแห่งภาควิชาภาษาจีนของรุ่นพี่ซ่งร้ายกาจจริงๆ เธอพูดเจื้อยแจ้วต่อหน้ากล้องไม่หยุด ทั้งหมดมีสิบสามประเด็น รุ่นพี่ซ่งอดทนอธิบายทีละส่วนๆ ไม่มีพูดติดอ่างสักนิด เหมือนพูดรัวๆ ราวกับไม่หยุดหายใจ พูดอย่างออกรสออกชาติเลยทีเดียว

โอ้ สวรรค์!

พวกนี้มันคนหรืออะไร!?

ตากล้องหน้าคล้ำ นักข่าวสาวมองหญิงสาวที่แสนสุภาพเรียบร้อยคนนี้แล้ว เกือบจะตะโกนลั่นฟ้าน้ำตานองหน้าว่า ‘บ้าเอ๊ย!’

พวกเราพูดกันดีๆ ไม่ได้เหรอ?

พวกเราพูดกันปกติๆๆๆ ไม่ได้เหรอ!?

บ้าเอ๊ย! ที่นี่มีคนปกติบ้างหรือเปล่า! ยังมีอยู่ไหม!?


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./19.md)