##บทที่ 362 : งานชุมนุมวันครบรอบก่อตั้งสมาคมลิปิศิลป์!
วันต่อมา

เช้าวันนี้ อากาศไม่เลวทีเดียว

จางเย่ตื่นสาย ลืมตางัวเงียมองนาฬิกาก็กระเด้งขึ้นจากเตียงทันที ขยี้ตางัวเงียแล้วรีบลงจากเตียงมาใส่เสื้อผ้า ออกไปล้างหน้าที่ห้องน้ำพลางถามแม่ "แม่ ที่บ้านยังมีกระดาษกับพู่กันไหม?"

พ่อไปทำงานแล้ว

วันนี้แม่เข้างานบ่ายจึงยังอยู่บ้าน "อะไรนะ? ตอนเด็กๆ เคยซื้อ แต่ว่าตอนนี้ไม่มีแล้วมั้ง ไม่รู้ไปเก็บไว้กล่องไหน เอาออกมาก็คงใช้ไม่ได้แล้วล่ะ ถามทำไม? มหา'ลัยปิดเทอมแล้วไม่ใช่เหรอ? ทำไมรีบงั้นล่ะ ต้องไปทำงานอีกเหรอ?"

จางเย่ตอบ "ไม่ได้ไปทำงาน วันเกิดหัวหน้าน่ะครับ"

แม่พูดเสียงเขียวทันควัน "แล้วทำไมไม่รีบตื่น? รีบไปเลยนะ!"

"รู้แล้วๆ แม่เอาของให้ผมหน่อยสิ มือถืออยู่หัวเตียง" จางเย่กลัวจะช้าไปกว่านี้ รีบแปรงฟัน รับของจากมือแม่มาแล้วก็ลงไปสตาร์ทรถขับออกไป

ของขวัญวันเกิดจะทำไงดี?

พู่กันกับหมึกก็ไม่มี ไปซื้อไม่ทันแน่!

จางเย่ตัดใจ ช่างเถอะ อู๋ม่อก็บอกเองนี่ว่าไม่ต้องเอาอะไรไปก็ได้ เขาเอาตามนั้นก็แล้วกัน ถึงเวลาค่อยว่ากันอีกที

……

ดวงตะวันแผดแสงแรงจ้า

วันเวลาช่วงฤดูหนาวถึงอบอุ่นขึ้นเล็กน้อย

ขับรถอย่างรวดเร็ว กว่าจะมาถึงก็เกือบเที่ยง จางเย่จอดไว้ที่หน้าร้านอาหารแห่งหนึ่งในเป่ยเฉิง ชายหนุ่มดูป้ายหน้าประตู เห็นเป็นร้านอาหารสไตล์โบราณร่วมสมัยแห่งหนึ่ง มีสองชั้นและสวนหลังอาคารขนาดใหญ่ นับเป็นร้านอาหารที่ไม่ใช่ขนาดเล็ก หน้าประตูแขวนโคมแดง คงมีคนเหมาทั้งร้านไว้แล้ว ส่วนนอกประตูมีรถจอดอยู่ไม่น้อย มีคนลงจากรถเดินเข้าร้านไม่ขาดสาย หลายคนถือภาพลิปิกรและภาพวาดพู่กันเหล่านี้ลงไปด้วย ทำให้จางเย่รู้สึกแปลกใจ ในสายตาเขา อู๋เจ๋อชิงเป็นผู้หญิงที่เรียบร้อยดีงาม งานวันเกิดแค่นี้ ไม่น่าจะจัดให้เป็นเรื่องใหญ่โตอะไร เพราะคุณอู๋คนนี้ดูไม่ใช่คนติดหรูอะไรแบบนั้น

ลงจากรถ จางเย่จัดแต่งเสื้อผ้าอีกครั้ง

"หือ? อาจารย์จางนี่นา?" มีผู้หญิงคนหนึ่งเรียกเขาจากข้างหลัง

จางเย่หันกลับไปมอง "โอ้ อาจารย์ซูมาด้วยเหรอ?"

คนที่มาคือซูน่าจากภาควิชาภาษาจีนของเป่ยต้า เธอสวมเสื้อคลุมหนาหนักตัวใหญ่ "คุณก็มาด้วยเหรอคะ? โอ้ เป็นรองอู๋เชิญคุณแน่เลย?"

จางเย่รับคำ ความจริงเขารู้ดีว่างานเลี้ยงระดับนี้ยังไม่ถึงรอบเขา อู๋เจ๋อชิงที่ให้อู๋ม่อมาเชิญเขานั้น คงเป็นเพราะเขากำลังช่วยงานบริษัทของหลานชายเธออยู่ แถมลงมือลงแรงเต็มที่ รองอธิการฯ อู๋ถึงได้ให้เกียรติเขาขนาดนี้

แต่ทำไมซูน่าถึงมาได้ล่ะ?

ทั้งที่ศาสตราจารย์เจิงกับศาสตราจารย์เหยียนไม่ได้รับเชิญมาด้วย?

จางเย่สงสัย "คุณมาทำไมเหรอ?"

ซูน่าหัวเราะคิก "ฉันไม่มีอะไรพอให้รองอธิการฯ อู๋เชิญหรอกค่ะ ฉันมาเป็นเพื่อนพ่อน่ะ พ่อเข้าไปข้างในแล้ว เขาเป็นนักลิปิกรในสมาคม"

จางเย่ถาม "วันนี้ทำไมคนมาเยอะแบบนี้ล่ะ?"

"นั่นสิคะ ทุกปีไม่เห็นมากขนาดนี้ เทียบกับปีก่อนยังคึกคักกว่าอีก" ซูน่าตอบทันควัน

จางเย่ยิ่งรู้สึกสงสัย "มางานวันเกิดรองอธิการฯ อู๋กันหมดเลยเหรอ?"

"งานวันเกิด? คุณยังไม่รู้หรอกเหรอ?" ซูน่าหัวเราะคิก "รองอธิการฯ อู๋จะเชิญคนมากขนาดนี้ได้ที่ไหนกัน วันนี้เป็นวันที่สมาคมลิปิศิลป์ครบรอบสามสิบเอ็ดปี เพราะฉะนั้นทุกปีทุกคนจะมาชุมนุมกันครั้งหนึ่ง แลกเปลี่ยนถกกันเรื่องหนังสือเรื่องลายมือ นี่คือจุดประสงค์หลักค่ะ ส่วนเรื่องวันเกิดน่ะ พอดีมีผู้อาวุโสในสมาคมเกิดวันเดียวกับรองอู๋ด้วย เลยถือโอกาสจัดงานพร้อมกัน นี่ไม่ใช่งานที่ต้องจริงจังไอะไรขนาดนั้นค่ะ งานหลักคือการชุมนุมพบปะกันของวงการลิปิศิลป์ แน่นอน จะมาให้ของขวัญวันเกิดกันก็ไม่ใช่ปัญหา"

จางเย่สำลัก "งั้นคุณเอาของขวัญมาไหม?"

"ฉันไม่ได้เอามา" ซูน่าหัวเราะคิกคัก "แต่พ่อเอาภาพอักษรมาสองใบ เท่านี้ก็พอแล้ว"

"พวกคุณเตรียมตัวกันแล้วนี่นา ผมตื่นสายเลยไม่ได้เอาอะไรมา" จางเย่พลันหดหู่ ถึงเวลาคนอื่นๆ ให้ของขวัญกัน แต่ตัวเองกลับมือเปล่าเข้าไป น่าขายหน้าหนักมากจริงๆ

ซูน่ากระพริบตาปริบ "ไม่เอามาก็ไม่เอามาสิ คนไม่ให้ของขวัญกันตั้งเยอะแยะ ถึงเวลาถ้าไม่ได้จริงๆ ก็เขียนกันสดๆ ตรงนั้นเลยสิ คุณแต่งกลอนให้สักบทก็พอแล้วนี่? ว่าแต่คุณเขียนพู่กันเป็นไงบ้าง?"

จางเย่ตอบอย่างถ่อมตัว "ลายมือผมเอาไปอวดใครไม่ได้หรอก"

แต่เขาพลันคิดออก เอ้อ เมื่อคืนเพิ่งสุ่มได้หนังสือสกิลเขียนอักษรไม่ใช่หรือ? แถมยังกินเข้าไปรวดเดียวร้อยเล่ม ถึงจะยังไม่ได้ทดลอง แต่จากประสบการณ์แล้ว ลายมือของเขายังไงก็ไม่ย่ำแย่หรอก ร้อยเล่มเชียวนะ เขาเองยังไม่รู้ว่าจะเขียนอะไรออกมาได้ยังไง ยิ่งไม่ต้องพูดว่าลายมือเขากับอู๋เจ๋อชิงของใครดีกว่ากันด้วยอีก
ใช่!
งั้นก็เขียนมันสดๆ นั่นแหละ!
ของขวัญให้รองอธิการฯ อู๋ยังไงก็ต้องมี!

……

ในร้านอาหาร

ที่สวนด้านหลัง

ที่นั่นถูกปรับเปลี่ยนเป็นพื้นที่แสดงผลงาน มีทั้งภาพลิปิศิลป์ของบุคคลมีชื่อเสียง และบางส่วนเป็นของคนในสมาคม นอกจากนี้ยังมีผลงานของปรมาจารย์ในยุคปัจจุบันรวมอยู่ด้วย

"นี่ลายมือของซุนกู่เหรอ?"

"ของปลอมรึเปล่า? ไหนว่าสูญหายไปหมดแล้วไง?"

"ของจริงนะ เห็นว่าเป็นผลงานเก็บสะสมของปรมาจารย์โจว ฟังว่าตอนนั้นจ่ายเงินก้อนโตซื้อมา วันนี้เอามาจัดแสดง เป็นบุญตาของพวกเราแล้ว!"

"ไม่ได้การ กลับไปต้องหาตัวคัดลอกมาไว้สักชิ้น!"

"หือ นี่ของอาจารย์เฉิงนี่? ตัวเฉ่าซูนี่เหนือกว่าปีที่แล้วอีกนะ!"

"ฮ่าๆ วันนี้รองอธิการฯ อู๋ก็เอาผลงานมาร่วมแสดงด้วย ลายมือเสี่ยวอู๋นุ่มนวลอ่อนช้อย ยิ่งดูยิ่งเห็นว่ามีความงามสง่า ในวงการลิปิศิลป์ยากจะพบเห็น"

ไม่มีใครขึ้นไปชั้นบน เพราะอาหารยังไม่เริ่มเสิร์ฟ ทุกคนคุยกันอยู่ที่สวนด้านหลัง ต่างวิจารณ์ผลงานที่มาจัดแสดงกันวันนี้ แม้จะไม่ใช่งานนิทรรศการเต็มตัว ทว่างานพูดคุยแลกเปลี่ยนกันภายในเช่นนี้ ผลงานการจัดแสดงยังมีมูลค่าสูงกว่าอีกเสียด้วยซ้ำ งานภายใน มักไม่มีใครเอาแต่เก็บงำตัวเองหรอก งานชุมนุมครบรอบสามสิบเอ็ดปีสมาคมลิปิศิลป์เช่นนี้ ความจริงแล้วเป็นการจัดแสดงความสำเร็จในการศึกษาค้นคว้าชนิดหนึ่ง

อู๋เจ๋อชิงมาถึงแล้ว กำลังคุยกับเพื่อนอยู่

ดาวเด่นของงานในวันนี้อีกท่านคือปรมาจารย์เว่ย อายุอานามมากแล้ว ราวแปดสิบกว่าได้ ซึ่งกำลังนั่งอยู่บนเก้าอี้ไท่ซือกลางสวน คนที่อายุน้อยกว่าจำนวนไม่น้อยต่างเข้ามาทักทาย

"ปรมาจารย์เว่ย ยังแข็งแรงดีไหมครับ?"

"ไม่ไหว แก่แล้ว ฮ่าๆ"

"ดูไม่ออกนะครับนี่ ดูจากลายมือท่านแล้ว ยังดูมีชีวิตชีวามากเลย!"

คนในสวนมีกันรวมๆ แล้วราวเจ็ดแปดสิบคน คนที่มาในวันนี้ ล้วนแต่เป็นคนมีหน้ามีตาในแวดวงวรรณกรรมหรือลิปิศิลป์กับครอบครัว แต่ละคนมีตำแหน่งไม่เบา อย่างต่ำสุดคือสมาชิกสมาคม ซึ่งก็เป็นเหล่าคณาจารย์ที่สร้างคุณูปการให้กับวงการนี้ แน่นอนว่าคนที่มาร่วมงานเองก็ไม่มาก เพราะว่าปีนี้ไม่ได้เป็นปีครบรอบสำคัญ จึงไม่มีคนนอกวงการมาร่วมแสดงความยินดี เป็นเพียงงานชุมนุมประจำปีธรรมดาเท่านั้น

ขณะนั้น ซูน่าก็เข้ามา "พ่อคะ"

พ่อของเธออายุราวๆ ห้าสิบปี ถึงแม้ว่าเส้นผมยังไม่ขาวโพลน แต่หนวดเคราไปก่อนแล้ว "ทำไมมาช้าขนาดนี้? มาถึงตั้งนานแล้วไม่ใช่เหรอ?"

ซูน่าหัวเราะ "มาถึงก็เจอเพื่อนอ่ะ เลยคุยกันนานหน่อยค่ะ"

จากนั้น จางเย่ก็ตามเข้ามาในสวนหลัง เขายังคงสวมแว่นดำ ไม่ได้คุ้นเคยหรือเคยมีข้อขัดแย้งกับวงการลิปิศิลป์แต่อย่างใด ทั้งไม่เคยติดต่อกับใครด้วย ทุกคนเองก็ไม่รู้ว่าเขามา ความจริงมีบางคนไม่รู้จักเขาด้วยซ้ำไป อย่างมากก็แค่เคยได้ยินชื่อกันมานานเท่านั้น!

=======================

#362 \(> w <)/ วันนี้เป็นวันสงกรานต์ สวัสดีปีใหม่ไทย จนไม่มี รวยไม่เลิก สุขกายสบายใจ \(> w <)/

>> รถติดคือเรื่องปกติ ช้าบ้างแต่ก็ถึง เหนื่อยก็พัก เดินทางปลอดภัย <<

\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./63.md)