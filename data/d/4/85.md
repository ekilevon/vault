##บทที่ 385 : เกลี้ยงซูเปอร์มาร์เก็ต!
ตกบ่าย

จางเย่คุยโทรศัพท์กับอู๋ม่อ

ในสาย เสียงของอู๋ม่อคล้ายจะร้องไห้แล้ว "พี่จาง พี่เป็นพี่ผมนะ โฆษณานี่ไหนพี่ว่าไม่เป็นไรไม่ใช่เหรอ? ทำไมคนถึงด่ากันทั้งบ้านทั้งเมืองอะ! ตอนนี้ผมเปิดทั้งเว็บทั้งเวยป๋อ มีแต่คนด่าสินค้าบริษัทผมอะ เบรนโกลด์เรามีชื่อเน่าเหม็นขจรขจายแล้วนะ ตอนแรกบทความพวกนั้นยังได้ผลอยู่บ้างหรอก แต่พอมาตอนนี้ ทั้งชื่อเน่าทั้งลมปากคนแบบนี้มีแต่ต้องม้วนเสื่อกลับบ้านลูกเดียว!"

จางเย่กลับหัวเราะ "คุณวางใจเถอะน่าประธานอู๋"

"ผมจะวางใจยังไงเล่า" อู๋ม่อกล่าวอย่างกังวลหดหู่ "ตอนนี้จะโฆษณาได้ยังไง? โฆษณาไปก็ไม่ได้อะไรแล้วนี่นา ไม่ทันแน่ แถมพลิกสถานการณ์ก็ไม่ทันด้วย! พี่คงไม่รู้สินะ บริษัทขายผลิตภัณฑ์สุขภาพอื่นๆ ที่ทำโฆษณาในช่วงปีใหม่น่ะเห็นพวกเราเป็นตัวตลกกันไปหมด!"

จางเย่กล่าว "รอดูยอดขายเถอะ"

"มีแต่คนด่าแบบนี้ ยอดขายจะไปเอาอะไรดีๆ ที่ไหนล่ะ ผมเอาหัวเป็นประกันเลย!" อู๋ม่อลั่นปาก

จางเย่ยิ้มเจื่อน กล่าวว่า "ประธานอู๋ ตรุษจีนมาถึงแล้ว เรื่องแบบนี้จะพูดพล่อยๆ ได้ยังไง ความจริงน่ะ ตอนแรกผมก็ไม่มั่นใจว่าโฆษณานี่จะพอไหวไหม พอตอนนี้มีแต่คนมาด่ากันแบบนี้ ผมมั่นใจได้เก้าสิบเก้าเปอร์เซนต์เลยว่าไม่มีปัญหาแน่นอน พวกเราน่ะไม่กลัวคนด่า ด่ากันยิ่งเยอะยิ่งดี!"

อู๋ม่อกล่าว "เอ๋? ไหงงั้น?"

จางเย่กล่าว "ตอนนี้น่ะผมแนะนำนะ ผลิตของออกมาต่อได้เลย ออกมาได้แค่ไหนเอาแค่นั้น เติมของไว้ดีๆ ไม่งั้นพลาดโอกาสดีแน่"

"จะให้ผลิตต่อ? แต่ตอนนี้มีของสต๊อกไม่น้อยแล้วนะ" อู๋ม่อแปลกใจ

จางเย่พูดอย่างมั่นใจ "คุณเชื่อผม แค่ชั่วคราวเท่านั้น ผมกล้ารับประกันเลยว่านับแต่นี้เป็นต้นไป ยอดขายของเบรนโกลด์จะไม่เหมือนเดิมอีกต่อไป!"

นอกบ้าน

มีเสียงไขกุญแจ เป็นพ่อแม่ที่กลับเข้าบ้าน

จางเย่รีบกล่าวลา "ผมยังมีเรื่องต้องทำ ไม่รบกวนแล้วประธานอู๋" หลังวางสายก็ออกจากห้องไป จึงเห็นว่าพ่อกับแม่เพิ่งก้าวเท้าเข้าบ้าน "ทำไมกลับมาไวจัง?"

พ่อถอดรองเท้า "พรุ่งนี้ก็สิ้นปีแล้ว ก็ต้องเลิกงานไวหน่อยสิ"

แม่ยังสีหน้าไม่ดีนัก "ทำไมแกกล้าไม่กลับบ้านเมื่อวาน?"

"เอ้อ.. ดื่มเยอะไปหน่อย เลยค้างบ้านเพื่อนครับ" จางเย่ตอบเลี่ยงๆ อย่างคลุมเครือ

โทรทัศน์ยังเปิดไว้อยู่ ขณะที่โฆษณาของเบรนโกลด์ออกฉายพอดี เสียงดนตรีนั้นทำให้พ่อกับแม่สนใจจนต้องหันไปดู

แม่ถึงกับพูดไม่ออกไปวูบหนึ่ง "โฆษณาปัญญาอ่อนอะไรเนี่ย!"

พ่ออดกล่าวตำหนิไม่ได้ "โฆษณาเดี๋ยวนี้นับวันยิ่งไม่มีคุณภาพเข้าทุกวัน อะไรๆ ก็กล้าเอามาออกทีวี ไม่กลัวคนหัวเราะบ้างเลย"

จางเย่ "..."

ตอนจบ..ปรากฏภาพของจางเย่ถือตราโลโก้ของเบรนโกลด์ออกมา

แม่ตะลึงงันไปทันที "ไอ้หนู! ทำไมแกไปอยู่ในโฆษณาล่ะ!"

จางเย่ยิ้มเจื่อน "คราวก่อนก็บอกพ่อกับแม่ไปแล้วไงว่าผมไปทำโฆษณาให้ผลิตภัณฑ์สุขภาพตัวหนึ่งน่ะ เบรนโกลด์ตัวนี้แหละ"

แม่ตระหนกแทบตายแล้ว "โฆษณานี่ก็แกทำเรอะ!?"

"ใช่ ฝีมือผมเองหมดเลย" จางเย่ตอบ

แม่ปรี๊ดจนทนไม่ไหว หันหน้ามาจ้องลูกชายตาเขม็ง คราวนี้แม้แต่ก็ยืนอยู่ฝ่ายเดียวกับแม่ ก่นด่าจางเย่เสียยาวเหยียดว่า เขาเป็นพิธีกรเอย คนนอกเอย มาทำโฆษณาได้ยังไงเอย ทำโฆษณาแบบนี้คือหลอกลวงบริษัทผลิตภัณฑ์สุขภาพของเขาชัดๆ เอย แม่แม้จะหน้าเงินไปบ้าง แต่ก็เป็นคนจริง ลูกชายรับเงินค่าตัวจากอีกฝ่ายมาตั้งมากมายกลับทำโฆษณาแบบนี้ออกมาได้ ไม่คุ้มค่าตัวหลักล้านเลยสักนิด แม่ก็รู้สึกไม่ดีเช่นกัน ยิ่งพ่อยิ่งแล้วใหญ่ พ่อเขาเป็นคนสู้งานสู้การ ไม่เคยละโมบลาภแม้แต่เล็กๆ น้อยๆ ไม่เคยโกงเงินจากหน่วยงานแม้แต่สตางค์แดงเดียว เรื่องนี้รับไม่ได้จริงๆ!

พ่อด่าเขา "ลูกทำร้ายคนชัดๆ!"

แม่วิตกกังวลหนักมาก "ถ้าบริษัทเขาล้มละลายละก็ ถึงเวลาต้องมาจัดการแก่แน่"

จางเย่บอกไปพวกเขาก็ไม่เข้าใจ "ไอ้หยา พ่อ แม่ คิดมากไปแล้ว เรื่องที่ผมทำน่ะยังไว้ใจไม่ได้อีกเหรอ ผมก็มีความคิดผมน่า เอ้อ พรุ่งนี้สิ้นปี ผมไปซื้อของก่อนนะ พรุ่งนี้จะได้เอาไปให้ที่บ้านย่าบ้านยายน่ะ งั้นผมไปก่อนนะ" เขารีบถือโอกาสชิ่งหนีทันที

……


ที่ซูเปอร์มาร์เก็ต

ชั้นล่างมีตลาดขนาดใหญ่

จางเย่ปิดปากสวมแว่นดำอีกครั้ง เข็นรถเข็นเดินหยิบสินค้าที่ต้องการไปเรื่อยๆ ผลไม้ บุหรี่ และเหล้าอย่างละนิดอย่างละหน่อย งานเทศกาลของเช่นนี้อย่างไรก็ขาดไม่ได้ จากนั้นเขาก็เห็นชั้นวางเบรนโกลด์

วัยรุ่นเจ็ดแปดคนยืนล้อมพลิกๆ ดูๆ

"นี่เบรนโกลด์ในโฆษณานั่นใช่ไหม? ดูกล่องใช้ได้อยู่นะ"

"ฉันเห็นโฆษณานั่นแล้วเหมือนกัน ในเน็ตมีคนวิจารณ์ตั้งเยอะแยะนี่นา กลายเป็นกระแสไปเลย ฉันซื้อไปให้พ่อกับแม่สักสองกล่องแล้วกัน"

"จะกินได้ผลรึเปล่าเนี่ย?"

"น่าจะได้นะ เห็นบทความบนเน็ตบอกว่าในสมองมีสารอะไรสำคัญอยู่บ้าง ต้องเสริมอะไรเข้าไปบ้าง เพื่อชะลอวัยฟื้นความจำงี้"

"เอ้อ งั้นฉันซื้อด้วยสองกล่อง"

"ทำไมแพงงี้เนี่ย?"

"แหงล่ะ ของดีก็ต้องแพงสิ ซื้อปีละครั้งเอง ซื้อๆ ไปเถอะ"

"เอาเถอะ กัดฟันซื้อแล้วกัน นายพูดถูก ซื้อปีละครั้ง แพงแค่ไหนก็ไม่ปวดใจ ล้วนแต่ให้ผู้ใหญ่ทั้งนั้น"

แล้วคนกลุ่มนั้นก็เดินจากไปพร้อมกล่องในมือ บนชั้นวางเบรนโกลด์จึงหายไปสิบกว่ากล่อง

ไม่ไกลออกไปมีคนมาหาพนักงานห้างถามหาสินค้า

"พี่สาว มีเบรนโกลด์ไหม?"

"มีค่ะ อยู่ทางนั้นแน่ะ"

"ขอบคุณมาก"

"เบรนโกลด์นั่นขายออกเร็วแฮะ บ่ายนี้ขายแป๊บเดียวก็ใกล้หมดแล้ว ถ้าอยากซื้อก็รีบหน่อยนะ ฉันว่าคืนนี้ของน่าจะหมดพอดี ตรุษจีนน่ะ ให้ผู้เฒ่าผู้แก่ก็ต้องให้ของดีที่สุด ของนี้น่ะคุ้มอยู่นะ มีผลกับสุขภาพด้วย"

"ได้ครับ งั้นผมรีบไปซื้อสักหลายกล่องหน่อย"

"ผมซื้อหลายกล่องมีส่วนลดไหมครับ? แม่ผมไปฟังเพื่อนบ้านว่าแกอ่านบทความในเน็ตมา เลยบอกผมว่าตรุษจีนปีนี้อะไรก็ไม่เอา จะเอาแต่เบรนโกลด์ ฮ่าๆ"

"เอ๋ ตอนนี้ยังไม่ลดนะคะ"

"ช่างเถอะ ไม่ลดก็ต้องซื้อ ผู้เฒ่าที่บ้านออกปากมานี่นา"

จางเย่เข็นรถสินค้าผ่านไปเห็นว่าบนชั้นเหลือเบรนโกลด์อีกแค่สิบกว่ากล่องเท่านั้น อีกเก้าสิบเปอร์เซนต์ต่างกลายเป็นที่ว่างหมดแล้ว เห็นได้ชัดว่ามีคนซื้อไปจนหมด เขาไม่แปลกใจ ได้แต่ยิ้มและเดินไปซื้อของอย่างอื่นต่อ ตลาดสินค้าสุขภาพมีการแข่งขันสูง โดยเฉพาะในช่วงเทศกาล อะไรกันสำคัญที่สุดสำหรับสินค้าสุขภาพ? หนึ่งคือประสิทธิภาพ ได้รับการยอมรับจากคนทั่วไป ย่อมต้องมีประสิทธิภาพอยู่บ้าง ยิ่งไปกว่านั้น ของแบบนี้จะซื้อบ่อยๆ ก็ไม่ได้ คนทั่วไปจะกินทุกวันได้ยังไง? ดังนั้นพวกเขาจึงยังมองไม่เห็นผลอะไรได้ชัดเจน งั้นจะอาศัยอะไร? อาศัยอะไรให้พวกเขาตัดสินใจเลือก? โฆษณาของจางเย่คือคำตอบ!

อาศัยการโฆษณา!

อาศัยกลยุทธ์!

โฆษณาผลิตภัณฑ์สุขภาพน่ะ แน่นอนว่ามีคอนเซปต์กับแนวคิดไม่เหมือนกับสินค้าทั่วๆ ไปอยู่แล้ว!

ใครๆ ก็ด่า? จางเย่ไม่กลัวเลยสักนิด ด่าแบบนี้ยิ่งมากยิ่งดี! แปลว่ามีชื่อเสียง ที่กลัวก็กลัวแค่โฆษณายิ่งออกไปยิ่งเงียบกริบ นั่นเท่ากับจบเห่กันพอดีน่ะสิ! จางเย่อยู่ในวงการบันเทิง ต้องรู้หลักการนี้เป็นอย่างดี ชื่อเสียงจากการโดนด่าไม่ใช่ชื่อเสียงงั้นเหรอ? ต้องใช่สิ! เบรนแพลตินัมในโลกของเขานั่นก็เหมือนกัน ตอนโฆษณาออกมาไม่ใช่มีแต่คนด่ากันระงมเหรอ? สุดท้ายเป็นยังไง? ยอดขายเบรนแพลตินัมพุ่งปรี๊ด! ผ่านมาตั้งหลายปีโฆษณาเบรนแพลตินัมยังไม่เคยเปลี่ยน! ที่เปลี่ยนน่ะมีแต่ไอ้เจ้า ‘ตรุษจีนปีนี้ไม่เอาอะไร!’ ไอ้ประโยคที่ทำให้ทุกคนคิดว่าโฆษณาปัญญาอ่อนนี่มีแต่ทางตายสายเดียวนั่นแหละ!

แล้วทำไมพวกเขาถึงกล้าทำแบบนั้น? เพราะว่ายอดขายเป็นตัวรับรองไงล่ะ!

ถึงทุกคนจะด่า แต่เมื่อทุกคนด่าเสร็จแล้วก็ยังมาซื้อ!

ที่ตัดสินว่าสินค้าอย่างหนึ่งจะไปรอดหรือไม่คือตลาด คือยอดขาย ไม่ใช่เสียงวิจารณ์ ถ้าหากต้องคอยฟังคำวิจารณ์ของทุกคน เบรนแพลตินัมในโลกของจางเย่คงไม่มีพื้นที่อย่างตอนนั้นหรอก
เรื่องนี้อาจฟังดูแปลกประหลาด พูดแล้วก็ขัดแย้งกันเอง แต่ความจริงก็เป็นเช่นนี้ ทุกคนปากอย่างทำอย่าง ต่างกาลการกระทำ ด่าโฆษณาเสียๆ หายๆ แต่ก็ซื้อกลับไปให้พ่อแม่ผู้สูงวัยที่บ้านสักหลายกล่อง

โฆษณาเป็นบึงน้ำสุดหยั่ง จางเย่ไม่ใช่มืออาชีพที่ได้รับการศึกษาเรื่องนี้มา เรื่องของแก่นความคิดตรงนี้ เขาเองก็พอรู้อยู่บ้างเท่านั้น เขาเข้าใจแค่ว่าอะไรที่ทำให้เกิดเหตุอย่างตอนนี้ หนึ่งคือการล้างสมอง สองคือหน้าไพ่เทศกาล สามคือหน้าไพ่เรื่องผู้สูงวัย แค่วันเดียว โฆษณาก็เป็นกระแสขนาดนี้ ชื่อเสียงยิ่งมายิ่งขจรขจาย ของขวัญช่วงเทศกาลประกอบด้วยอะไร? คือของขวัญที่จับต้องได้ มีประโยชน์ต่อสุขภาพ ทั้งยังเป็นการให้เกียรติ ถ้าเกิดเป็นของขวัญที่ไม่มีใครรู้จัก อย่างนั้นก็ดูอ่อนด้วยไปสักหน่อย แต่เบรนโกลด์พอปรากฏตัวก็ชิงโอกาสโปรโมทตัวเองของสินค้าอื่นไปจนหมด ยอดขายก็ต้องเพิ่มขึ้นอย่างเห็นได้ชัด แม้แต่ลูกๆ ที่ไม่ทราบว่าจะให้ของขวัญอะไรในเทศกาลนี้ดีก็ยังต้องคิดอยู่บ้างว่าจะให้ของขวัญชิ้นนี้คงต้องเป็นเบรนโกลด์! แถมพวกเขาไม่ต้องเปลืองสมองคิด เอาแบบนี้แหละ!

จางเย่รออยู่พักใหญ่ ยี่สิบนาทีให้หลังจึงกลับไปดูบนชั้นวางอีกครั้ง ชั้นวางเบรนโกลด์นั้นเกลี้ยงไปแล้ว ไม่เหลือแม้แต่กล่องเดียว ขายออกไปจนหมดเกลี้ยง!

ไม่นานก็เห็นว่าพนักงานห้างหลายคนเดินมาทางด้านนี้ เริ่มยกของขึ้นมาเติมชั้นวางใหม่ แต่ละกล่องเพิ่งจะได้มาจากบริษัทหมาดๆ ทางฝ่ายบริษัทอู๋ม่อคงสบายใจได้แล้ว!

"ขายออกไวขนาดนี้เชียว?"

"ฉันซื้อไปสักกล่องมั่งสิ!"

"ดูไม่เลวนะ ฉันซื้อไปให้พ่อหน่อยดีกว่า!"

คนที่มาจับจ่ายใช้สอยเห็นของขายดีแบบนี้ ต่างก็ซื้อกันไปตามกระแส!


……


ห้างอื่น ร้านค้าอื่น ร้านค้าออนไลน์ เขตการปกครองอื่นๆ ต่างก็เกิดภาพอันน่าอัศจรรย์นี้ไม่หยุดยั้ง!

"ขายหมดแล้ว!"

"ฉันเพิ่งเห็นโฆษณาเองนะ ทำไมหมดแล้วล่ะ?"

"ฉันก็ว่าจะซื้อกลับไปให้ที่บ้านเหมือนกัน"

"ลูกค้าทุกท่านกรุณารอสักครู่ ขณะนี้เบรนโกลด์ขาดตลาด ทางเราได้ติดต่อกับบริษัทเรียบร้อยแล้ว ของกำลังจะมาในไม่ช้า รอสักสิบนาทีนะคะ!"


……


ในโลกของจางเย่ มีคนออกมาบอกว่า --- ที่เบรนโกลด์สามารถเติบโตมาได้ขนาดนี้ สามารถสร้างปรากฏการณ์ได้อย่างทุกวันนี้ เป็นเพราะโฆษณาปัญญาอ่อนนี่นั่นเอง!

คำพูดนี้ เมื่อก่อนจางเย่ยังเห็นว่าพูดโอ้อวดไปบ้าง

แต่พอมาดูตอนนี้แล้ว กลับไม่เกินเลยไปจริงๆ!




*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./86.md)