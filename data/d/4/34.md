##บทที่ 334: บุกเบิกแนวทางใหม่อีกครั้ง!
เช้า

มหาวิทยาลัยปักกิ่ง

ห้องเลคเชอร์เล็ก ภาควิชาภาษาจีน

เมื่อจางเย่มาถึง ตรงหน้าเขากำลังวุ่นวายสับสนกันได้ที่ นักข่าวมากมายเบียดเสียดกันอยู่ข้างนอกพยายามจะเข้าไปด้านในกันให้ได้ แต่ถูกพวกรปภ.สกัดไว้ ขณะที่นักศึกษาเป่ยต้าจากคณะอื่นหลายคนที่ต้องการเข้าไปฟังเลคเชอร์ ก็ถูกบรรดาอาจารย์กักตัวไว้ด้านนอกเช่นกัน พวกอาจารย์พยายามเกลี้ยกล่อมให้ทุกคนกลับไป แต่นักศึกษาบางคนไม่ยอม

"ทุกคนกลับไปเรียนเดี๋ยวนี้!"

" 'จารย์ วันนี้ผมไม่มีเรียน!"

"แค่พวกเรายืนฟังอยู่นอกหน้าต่างไม่ได้เหรอ?"

"ในห้องยังมีที่นั่งว่างนี่นา อาจารย์ข่ง ให้ผมเข้าไปเถอะนะ!"

"ทุกคนรีบกลับไป วันนี้ไม่มีข้ออ้าง คำสั่งของรองอธิการบดีอู๋สั่งลงมาแล้ว!"

สุดท้ายก็ยังมีนักศึกษาอีกหลายคนที่ไม่ยอมไป บ้างพิงหน้าต่าง บ้างเฝ้าประตู เห็นอย่างนี้แล้วเหล่าอาจารย์จึงไม่ไปไหนเพียงแค่หยุดเกลี้ยกล่อมลงเท่านั้น ส่วนพวกนักข่าว ไม่มีใครแม้แต่คนเดียวยอมจากไป แค่ย้ายตำแหน่งไปอยู่นอกหน้าต่าง แล้วเปิดกล้องโดยไม่สนใจพวกรปภ.ที่กั้นอยู่ทั้งอย่างนั้น!

เมื่อจางเย่เดินเข้าห้องเรียน พวกนักศึกษาที่ลงเรียนวิชาเลือกนี้มาถึงกันแล้ว สำหรับชายหนุ่ม คาบเรียนนี้กับคลาสสาธารณะไม่มีอะไรแตกต่างกันแม้แต่น้อย ถึงอย่างไรคลิปเลคเชอร์ก็จะถูกโพสต์ขึ้นอินเทอร์เน็ตอยู่ดี คนที่อยากจะดูจึงสามารถดูได้ ที่จริงการสอนในห้องเรียนขนาดเล็กแบบนี้กลับเป็นระเบียบเรียบร้อยกว่าเสียอีก ไม่มีพวกจิตอกุศลคอยจ้องก่อกวน เขาก็สามารถพูดได้สบายขึ้น “ทุกคนเงียบหน่อย ผมจะขานชื่อแล้ว หลี่เฉินอัน”

นักเรียนชายคนหนึ่งยกมือ "มาครับ"

จางเย่ขานชื่อ "เหยาชุ่ย"

"อยู่นี่!" เหยาชุ่ยหัวเราะคิกๆ

"หลี่อิง..." จางเย่เช็กชื่อต่อไป

"มาครับ" หลี่อิงยกมือขึ้นสูง

เช็กชื่อครบเรียบร้อย วันนี้คนเข้าเรียนครบร้อยเปอร์เซ็นต์

จางเย่หัวเราะพอใจ เหล่านักศึกษายังไว้หน้าเขาอยู่บ้าง "เอาล่ะ คนมากันครบแล้ว งั้นก็เริ่มคลาสวันนี้เลย"

นักศึกษาไม่ว่าจะนั่งอยู่ในห้องเรียนหรือยองๆ อยู่ข้างหน้าต่าง ล้วนเงี่ยหูรอฟังอย่างตั้งใจ พวกนักข่าวก็กระตือรือร้นและเตรียมพร้อมฟังว่าจางเย่จะเริ่มอย่างไรเช่นกัน ในสองคาบที่ผ่านมา เรื่องที่ต้องบรรยายก็บรรยายไปหมดแล้ว อีกทั้งอาจารย์จางเย่ไม่ได้เตรียมจะพูดซ้ำในเรื่องเอกสารหลักฐานต่างๆ เหล่านั้น เท่ากับว่าไม่เหลืออะไรให้พูดอีกต่อไปในตอนนี้ แล้วเขาจะบรรยายต่อได้ยังไง? นี่เป็นสิ่งที่ทุกคนสงสัย!

ฉางข่ายเกอก็มา

นอกจากนี้ยังมีเลขานุการภาควิชาเจินซูฉวนด้วย พวกเขาต่างพากันนั่งอยู่ที่แถวหลังสุด

วันนี้ บรรดาอาจารย์ของภาควิชาภาษาจีนของเป่ยต้ามากันไม่น้อย ทั้งซูน่าและศาสตราจารย์เจิงก็เป็นหนึ่งในนั้น ทุกคนต่างหนักใจมากกับคาบที่สามของจางเย่ อีกทั้งผลการประเมินภาควิชาต่างๆ ระดับชาติกำลังจะออกมาในอีกไม่กี่วันนี้แล้วด้วย ภาควิชาภาษาจีนเป่ยต้าของพวกเขาเดิมทีไม่มีหวัง หลายคนจึงไม่คาดหวัง แต่คลาสสาธารณะของจางเย่ได้จุดประกายความหวังให้กับทุกคนขึ้นอีกครั้ง ดังนั้นผู้นำของคณะหลายคนจึงให้ความสำคัญกับคาบเรียนของจางเย่มากเป็นธรรมดา

เหล่านักข่าวก็เช่นกัน ตอนนี้ทุกคนในสังคมต่างถกเถียงกันเรื่องความจริงของ ‘ความฝันในหอแดง’ ถึงเรื่องทฤษฎีชวนตะลึงของจางเย่ ชัดเจนว่าพวกเขาย่อมต้องมาเก็บข้อมูลด้วยตนเอง

จางเย่ยืนค้ำแท่นบรรยาย หันหน้ามายิ้มให้กับเหล่านักศึกษา "เรื่องที่ผมสอนไปสองคาบก่อน ทุกคนกลับไปทบทวนกันแล้วสินะ ทุกคนเห็นด้วยกันไหมครับ?"

เหยามี่เปิดปากขึ้นเป็นคนแรก "เห็นด้วย! ต้องเป็นแบบนี้แน่ค่ะ!"

รุ่นพี่ซ่งพยักหน้า "หลังแปดสิบบทนั้นมีปัญหาจริงๆ ค่ะ"

นักศึกษาโจวยังเห็นด้วย "ที่คุณพูดมีเหตุผล ทำให้คนจะไม่เชื่อก็ไม่ได้ครับ!"

จางเย่กล่าว “ดูเหมือนว่านักศึกษาส่วนใหญ่จะเห็นด้วยนะ บางคนคงอาจจะเริ่มสงสัยว่า ถ้า ‘ความฝันในหอแดง’ หลังบทที่แปดสิบไม่ใช่คุณเฉาเสี่ยวฉินเขียน ต้นฉบับที่สูญหายก็ยังหาไม่พบ งั้นพวกเราก็ได้แต่นั่งรอเท่านั้นหรือ? พวกเราทำอะไรไม่ได้เลยใช่ไหม?” ชายหนุ่มหยุดไปครู่หนึ่ง และกล่าวยิ้มๆ ว่า “ไม่เป็นอย่างนั้นแน่ ยังมีบางอย่างที่พวกเราสามารถทำได้ ชั้นเรียนของวันนี้ ผมจะบรรยายหัวข้อใหม่ในการศึกษา ‘ความฝันในหอแดง’ ที่ผมขอใช้ชื่อว่า” พูดจบก็หันไปหยิบปากกาขึ้นมาเขียนคำสามคำบนกระดาน

ประมวลคดีศึกษา!

เหล่านักศึกษาพลันตื่นตะลึง!

ฉางข่างเกอกับศาสตราจารย์เจิงหันมองหน้ากันไปมา อะไรน่ะ?

เหล่านักข่าวที่นอกหน้าต่างก็ตื่นเต้น จางเย่คนนี้นับวันยิ่งมีของ รู้อยู่แล้วว่าเขาอยู่นิ่งไม่เป็น ยังไงก็ต้องมีของเล่นใหม่ออกมาแน่นอน!

นักศึกษาซ่งยกมือ "อาจารย์ นี่มันหัวข้ออะไรกันคะ?"

"..." นักศึกษาโจวจ้องตาเขม็ง "ทำไมไม่เคยได้ยินเลยล่ะ?"

จางเย่โบกมือให้พวกเขานั่งลง “หัวข้อนี้อาจจะดูแปลกใหม่มากสำหรับทุกคน แต่ที่จริงแค่ผมพูดนิดเดียวพวกคุณก็จะเข้าใจแล้ว ประมวลคดีศึกษาของ ‘ความฝันในหอแดง’ ตั้งอยู่บนแนวคิดที่ว่าต้นฉบับ ‘ความฝันในหอแดง’ หลังจากบทที่แปดสิบได้หายสาบสูญไป นี่เป็นหนึ่งศาสตร์ที่ผมได้ศึกษามา การประมวลคดีไม่ใช่การเดาสุ่ม ไม่ใช่ปั้นเรื่องตามใจ แต่เป็นการใช้แปดสิบบทแรก วรรณกรรมโบราณอื่นๆ ตลอดจนข้อมูลและบันทึกประวัติศาสตร์ที่มีส่วนเกี่ยวข้อง มาอนุมานว่าเรื่องราวที่แท้จริงหลังจากบทที่แปดสิบตามถ้อยคำและจุดมุ่งหมายเดิมของเฉาเสวี่ยฉินควรจะมีหน้าตาเป็นอย่างไร ศาสตร์และหัวข้อนี้จะช่วยให้เราค้นพบโครงและพล็อตเรื่องของ ‘ความฝันในหอแดง’ ตามเจตนารมณ์ที่แท้จริงของเฉาเสวี่ยฉินได้! ให้พวกเราได้รู้ว่า ‘ความฝันในหอแดง’ ฉบับหนึ่งร้อยแปดบทของเฉาเสวี่ยนฉินนั้น สุดท้ายแล้วเขียนไว้อย่างไรกันแน่!

นักศึกษาโจวตาค้าง "นี่... ทำแบบนี้ก็ได้เหรอ?"

หลี่อิงที่ตาค้างเช่นกันถาม "นั่นสิ ทำได้จริงๆ เหรอ?"

ซูน่ากับศาสตราจารย์เจิงสูดลมหายใจลึก จางเย่ยังสามารถฟื้นฟู ‘ความฝันในหอแดง’ กลับมาได้?

ในโลกนี้ ไม่มีใครเคยคิดว่า ‘ความฝันในหอแดง’ จะเขียนขึ้นโดยคนอื่น แน่นอนว่าไม่เคยมีงานวิจัยในเชิงสืบหลักฐานประมวลความแบบนี้ด้วยเช่นกัน แต่ในโลกของจางเย่ งานวิจัยประมวลคดีศึกษาของหอแดงได้พัฒนาไปจนสุกงอมเต็มที่แล้ว เป็นเพราะสำนักหงเสวียจำนวนมากมายจดจ่อและทุ่มเทเวลาทั้งชีวิตให้กับศาสตร์แขนงนี้

จางเย่ยิ้มพลางกล่าว “ดูท่าทางหลายคนจะไม่เชื่อผม แต่ผมสามารถบอกทุกคนได้เลยว่ามันเป็นไปได้ ในคาบต่อๆ ไป เรื่องที่ผมต้องการจะบรรยายก็คือเรื่องนี้ แต่คงต้องบอกไว้ก่อนว่า ทั้งหมดนี้เป็นการวิเคราะห์และผลการศึกษาของผมโดยส่วนตัว ถ้าทุกคนเห็นว่าเป็นปัญหาหรือมีความคิดอื่นที่ต่างไป ก็สามารถเอามาถกกันในชั้นเรียนได้”

ทุกคนกระหายใคร่รู้ขึ้นมาทันที!

หลังจากการบรรยายของจางเย่ มีหลายคนที่เริ่มเชื่อแล้วว่า ‘ความฝันในหอแดง’ มีคนอื่นเขียนต่อ ไม่เห็นหรือว่าพวกผู้เชี่ยวชาญวรรณกรรมทั้งหลายต่างเงียบไม่ส่งเสียงกันสักแอะน่ะ? แล้วยังเรื่องที่ว่าพล็อตจริงของบทหลังจากแปดสิบนั่นหน้าตาเป็นอย่างไรอีก ทำเอาทุกคนต่างอยากรู้อยากเห็นกันสุดๆ! การที่จางเย่คุยโตว่าเขาสามารถใช้การประมวลคดีมาสรุปเรื่องราวที่แท้จริงได้นั้น ต่อให้ทุกคนจะรู้สึกไม่เชื่อถือ แต่ก็ยังอยากรู้จนอดตั้งหน้าตั้งตารอกันไม่ได้อยู่ดี!

"อาจารย์จาง คุณรีบพูดเลย!"

"นั่นสิ อย่าปล่อยให้ค้างนะ!"

"จะย้อนกลับไปหา ‘ความฝันในหอแดง’ ได้เหรอ? มหัศจรรย์เกินไปแล้ว!"

เหล่านักศึกษาต่างตะโกนกันโหวกเหวก

จางเย่กล่าวยิ้มๆ “เหอๆ ทุกคนคิดว่ามหัศจรรย์เหรอ? ที่จริงมันไม่ได้มหัศจรรย์เลยแม้แต่นิดเดียว ทิศทางของเรื่องและชะตากรรมของตัวละครส่วนใหญ่ ในแปดสิบบทแรกได้ปูพื้นเอาไว้หมดแล้ว จากการสืบค้นของผม บทที่แปดสิบเอ็ดของเฉาเสวี่ยฉินเริ่มต้นมาจากบทที่เจ็ดสิบสาม และองก์ที่เก้าของเรื่องจะจบที่บทนี้ จากบทที่แปดสิบสองไปจะเป็นอีกหนึ่งองก์ นี่ผมเคยพูดถึงไปแล้ว ดังนั้นองก์นี้จะเริ่มจากบทที่เจ็ดสิบสามที่ตีฆ้องร้องป่าวเกี่ยวกับปัญหาภายในของสกุลเจี่ย พอปัญหาภายนอกเข้ามาผสมโรงอีกก็เลยระเบิดตู้ม คฤหาสน์หลังใหญ่ถึงกับสั่นคลอน รอเวลาล่มสลาย นี่เป็นเพราะสย่าต้าเจี่ยพบถุงแพรปักภาพวสันต์ จนนำไปสู่การตรวจค้นตำหนักต้ากวนหย่วน การตรวจค้นต้ากวนหย่วนเดิมทีเป็นเรื่องของจวนหรงกั๋วเท่านั้น แต่เพราะคุณนายสิงและบ้านของหวังซานเป่าเข้ามามีส่วนร่วม ทำให้เรื่องราวใหญ่โตจนไม่อาจควบคุม หลังจากตรวจค้นมาจนถึงทั่นชุน ทั่นชุนแสดงท่าทีอย่างไร…”

“ในบรรดาทั้งหมดฉิงเหวินเคราะห์ร้ายที่สุดจนต้องตาย ฉิงเหวินเป็นคนสำคัญในสมุดภาพชะตาสิบสองดรุณีแห่งจินหลิงชุดรอง ในแปดสิบบทแรก ฉินเข่อชิงที่อยู่ในสมุดภาพชะตา ‘เล่มหลัก’ ตายตั้งแต่บทที่สิบสาม เมื่อเนื้อเรื่องดำเนินมาถึงจุดนี้จึงต้องเริ่มมีคนตายอีกครั้ง เคราะห์กรรมค่อยๆ คืบคลานเข้ามาทีละก้าว ขณะที่ตระกูลค่อยๆ เสื่อมถอยลงทีละน้อย”

“จากนั้นในบทที่เจ็ดสิบแปด เจ็บสิบเก้า จนถึงแปดสิบ เหล่าสตรีของตระกูลก็เข้าใกล้มรณกรรมเข้าไปทุกที หยิงชุนพลาดไปแต่งงานกับจงซานหลาง (คำว่าหลางแปลว่าหมาป่า)[1] หมาป่าย่อมกินคน เมื่อเซวียผานรับเซี่ยจินกุ้ยเป็นภรรยา เซียงหลิงก็ได้เวลาไปเยือนน้ำพุเหลือง[2] แล้ว ตามการเขียนเรื่องโศกนาฏกรรมของเฉาเสวี่ยฉิน เมื่อมาถึงองก์นี้ ต้องมีคนตายอีกครั้ง ฉินเข่อชิงตายในตอนต้น เจี่ยหยิงชุนตายในตอนนี้ ซึ่งในสมุดชะตาได้กำหนดไว้แล้ว ดังนั้นบทที่แปดสิบเอ็ดของเฉาเสวี่ยนฉินจึงควรจะเดินตามเค้าโครงของบทที่เจ็ดสิบสาม ปิดองก์ด้วยโศกนาฏกรรมครั้งใหญ่ และต่อด้วยการตายของคนอื่นๆ ในสมุดชะตาชุดรอง ในสมุดชะตาเล่มหลักและเล่มรองต่างก็มีคนตาย ซึ่งคนที่ตายน่าจะเป็นเจี่ยหยิงชุนและเซียงหลิง จากหลักโครงสร้างภายในของเฉาเสวี่ยฉิน ผมคิดว่า ‘ความฝันในหอแดง’ บทที่แปดสิบเอ็ดน่าจะมีชื่อตอนใกล้เคียงนี้ว่า ‘หมาป่าจงซานกัดกลืนหญิงงาม หญิงปากร้ายสูญวิญญาณ’”

ทุกคนต่างเชื่อว่าต่อให้จางเย่บรรยาย ยังไงก็คงไม่บรรยายละเอียดเกินไปนัก ตรงกันข้ามน่าจะแค่พูดอย่างกำกวมผิวเผินเท่านั้น ไม่นึกว่าสิ่งที่จางเย่เรียกว่าประมวลคดีศึกษา จะเป็นการศึกษาค้นคว้าอย่างเจาะลึกถึงขนาดนี้! สิ่งที่อนุมานออกมาเฉพาะเจาะจงเป็นอย่างยิ่ง ถึงขั้นพิถีพิถันก็ว่าได้ เขาถึงกับคาดคะเนชื่อตอนของบทที่แปดสิบเอ็ดออกมาด้วย ในตอนนี้ ทั้งฉางข่ายเกอและศาสตราจารย์เจิงถึงกับตื่นตระหนกกันสุดๆ!

จางเย่บรรยายไปทีละน้อย

เหล่าผู้ฟังต่างฟังกันจนปากอ้าตาค้างหมด บางครั้งส่งเสียงอุทาน บางครั้งขบคิดใคร่ครวญจริงจัง!

คาบเรียนจบลงอย่างรวดเร็ว ครั้งนี้ไม่มีการต่อเวลา จางเย่พูดไปตามจังหวะปกติของตนเอง เมื่อจบก็เริ่มเก็บเอกสาร “เอาล่ะ คาบเรียนของวันนี้จบแล้ว ใครมีอะไรไม่เข้าใจ มาถามได้หลังเลิกเรียน เลิกคาบได้”

หลังจากฟังบรรยายจบ หัวหน้าและศาสตราจารย์ของภาควิชาภาษาจีนล้วนหมดข้อสงสัยกันไปแล้ว ต่อให้จางเย่ไม่พูดถึงปัญหาเรื่องผู้เขียน ‘ความฝันในหอแดง’ ตัวจริง ก็ไม่ได้หมายความว่าเขาจะไม่มีอะไรมาบรรยายต่อ นี่ดียิ่งกว่าเสียอีก ถึงกับเปิดหัวข้อการศึกษาหอแดงขึ้นมาใหม่! การบรรยายก็ยังยอดเยี่ยมเหมือนเดิม! ยิ่งกว่านั้นยังเป็นไปตามตรรกะทุกขั้นทุกตอนด้วย! สิ่งที่จางเย่พูดอาจจะไม่จำเป็นต้องถูกต้องเสมอไป แต่ใครก็ปฏิเสธไม่ได้ว่า นี่เป็นการบุกเบิกแนวทางการศึกษาหอแดงอย่างแท้จริง!

ตั้งแต่ตอนที่จางเย่เสนอมุมมองในตอนแรก คราวนี้เขาเข้าสู่แนวหน้าของวงการศึกษาหอแดงอีกครั้ง ทุบทำลายสิ่งที่ทุกคนเคยรับรู้ทีละน้อย!


===========================

[1] หยิงชุนเป็นลูกผู้พี่คนที่สองของเจี่ยเป่าอวี้ ถูกยกให้แต่งกับจงซานหลางเพื่อพยุงฐานะของสกุล จงซานหลางเป็นคนดุร้าย ชอบทุบตี ทั้งยังติดเหล้าติดอบายมุข

[2] น้ำพุเหลืองคำเปรียบเปรยถึงโลกใต้พิภพตามตำนานจีนหรือจะหมายถึงนรก เซียงหลิงเป็นสาวใช้ของสกุลเซวีย นางถูกเซี่ยจินกุ้ยภรรยาของเซวียผานหึงหวงและพยายามฆ่าด้วยยาพิษ หลังจากเซี่ยจินกุ้ยตาย เซวียผานได้ยกนางขึ้นเป็นภรรยา แต่ก็ตายหลังจากคลอดบุตร

*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./35.md)