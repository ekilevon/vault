##บทที่ 326 : พล็อตของความฝันในหอแดงที่ใครก็ไม่กล้าแตะ!
ในหอประชุมใหญ่

นักศึกษาเป่ยต้าต่างมีสีหน้าชื่นชมอย่างปิดไม่มิด

แต่ขณะที่มุมมองของจางเย่กำลังติดลมบนขึ้นไปทุกที ก่อนที่เขาจะได้ตีเหล็กเมื่อร้อนปิดคลาสเรียนที่สองอย่างชักธงรบก็ชนะศึก เสียงหนึ่งพลันโพล่งขึ้น

“จางเย่” เป็นอาจารย์หยางชาวหงเสวียนั่นเอง

จางเย่มองดูเขา “อาจารย์หยาง เชิญพูด”

จางเย่ไม่รู้จักเขา แต่ผู้ชายคนนี้ตั้งข้อสงสัยเขาบนเวยป๋อ เนื้อความไม่เป็นมิตร รูปแสดงตัวบนเวยป๋อก็เป็นรูปตัวเขาเอง ดังนั้นจางเย่จึงจำเขาได้ตั้งแต่แวบแรกที่เห็น คนคนนี้ในวงการหอแดงมีอิทธิพลและทรงคุณวุฒิมาก กับเหยียนอวี้ที่ถามคำถามเขาก่อนหน้านี้ จางเย่ก็เรียกว่า ‘รองประธานเหยียน’ รองประธานของสมาคมนักเขียนแห่งชาติย่อมมีชื่อเสียงมาก จางเย่ปรับตัวกับโลกใบใหม่ที่ค่อนข้างแตกต่างนี้ได้แล้ว เหล่าคนดังของโลกนี้จึงไม่แปลกหน้าอีกต่อไป ไม่เหมือนตอนเริ่มต้น สมัยนั้นสองตามองเห็นแต่ไม่รู้จักอะไรเลย ส่วนตอนนี้ชายหนุ่มได้เรียนรู้และคุ้นเคยกับผู้คนและสภาพการณ์ของโลกใบนี้ไปทีละน้อย

อาจารย์หยางไม่ได้ยิงคำถามใส่เขาทันที แต่จงใจหยุดไปสองวินาที เป็นไปได้ว่าเพื่อรอให้กล้องวิดีโอจับภาพมาที่เขา

กล้องหันมาแล้ว!

สายตาของนักศึกษาเป่ยต้าต่างตรงมาที่เขาเช่นกัน!

อาจารย์หยางจึงเริ่มพูดอย่างเนิบช้า “ตั้งแต่ต้นมาผมยังไม่ได้พูดเลย ได้แต่ฟังที่คุณพูด ผมยอมรับ การวิเคราะห์และความเข้าใจของคุณเข้าเกณฑ์อยู่บ้าง แต่ไม่รู้ว่าคนอื่นสังเกตเห็นหรือไม่ว่าคุณมักจะใช้ตัวอย่างค้าน[1] อย่างเช่นเรื่องการตัดสินโทษสกุลเจี่ย คุณใช้การปฏิเสธว่าก่อนและหลังบทที่แปดสิบมีตรรกะขัดแย้งกันมาสนับสนุนทฤษฎีของคุณ นี่ไม่ครอบคลุม ซ้ำยังเป็นเพียงด้านเดียว เหอๆ ใช้วิธีธรรมดาที่สุดดีกว่า พวกเราสามารถใช้วิธีนี้พิสูจน์ว่ามุมมองของคุณเชื่อถือไม่ได้”

จางเย่ยิ้ม “ได้สิ คุณพูดมาได้เลย”

อาจารย์หยางในใจแค่นยิ้มแต่บอกด้วยสีหน้าเป็นมิตร “คุณคิดว่าคุณอธิบายได้ทั้งหมด? คำพูดนี้หนักหนามาก! ผมขอบอกคุณว่า ‘ความฝันในหอแดง’ มีความลับและปัญหาที่ไม่ว่าใครก็อธิบายไม่ได้อยู่!”

จางเย่เอาแต่ยิ้ม ไม่พูดจา

ชาวหงเสวียอายุน้อยคนหนึ่งกล่าว “อาจารย์หยาง ในเมื่ออาจารย์จางเย่มีทั้งความมั่นใจและความรู้ ทำไมคุณไม่ถามเขาเรื่องตรรกะวิบัติที่อธิบายไม่ได้ในแปดสิบบทแรกล่ะครับ?”

อาจารย์หยางตอบ “ดี งั้นผมขอถามหนึ่งข้อ”

ทั้งสองคนหนึ่งร้องหนึ่งรับ เข้าขากันเป็นอย่างดี

จางเย่ยังคงยิ้มไม่พูด ทำท่าทางเหมือนกำลังตั้งใจฟังเต็มที่

อู๋เจ๋อชิงหันหน้ามามองอาจารย์หยางแวบหนึ่งก่อนจะหันกลับไป

ฉางข่ายเกอและเจินซูฉวนกับศาสตราจารย์เจิงและคนอื่นๆ พากันหนักใจแทนจางเย่ คนกลุ่มนี้เป็นพวกที่ศึกษาความฝันในหอแดงมาครึ่งค่อนชีวิต อย่างน้อยที่สุดก็ไม่ต่ำกว่าห้าหกปี การวิเคราะห์และโต้แย้งเชิงตรรกะวิทยาพวกเขาอาจจะไม่เท่าคุณ แต่ฝีมือจับผิดหาข้อบกพร่อง พวกเขาทุกคนต่างเชี่ยวชาญ

จางน้อยจะไหวไหม?

อย่ามาล่มตรงนี้นะ!

ต่างคนต่างสีหน้า ต่างใจต่างความคิด!

อาจารย์หยางพูดขณะที่จ้องมองจางเย่ “คุณบอกว่า ‘ความฝันในหอแดง’ แปดสิบบทแรกเป็นผลงานที่แท้จริงของเฉาเสวี่ยฉิน ทั้งยังบอกอีกว่าความผิดพลาดในแปดสิบบทแรกเป็นความผิดเล็กน้อยที่คุณเฉาไม่มีเวลาแก้ แต่ว่าบุคลิกของตัวละครปรากฏอยู่ตลอดเรื่อง จึงเป็นไปไม่ได้ที่จะผิดพลาด และยกตัวอย่างว่าเจี่ยมู่หลังบทที่แปดสิบบุคลิกผิดแปลก เจี่ยเป่าอวี้ หลินไต้อวี้ หลังบทที่แปดสิบนิสัยเปลี่ยนไป นี่คือที่คุณเพิ่งพูดไปใช่ไหม?”

จางเย่ตอบ “ผมพูดไปแน่นอน”

“ก็ดี” เห็นว่าชายหนุ่มติดกับแล้ว อาจารย์หยางขยับขาไขว่ห้างก่อนกล่าว “คุณเพิ่งพูดถึงความผิดของเจี่ยเจิ้งไปเมื่อครู่นี้ ถ้าอย่างนั้นคุณก็ต้องรู้ว่าพล็อตในช่วงนี้ มีอีกเหตุการณ์หนึ่ง นั่นก็คือปัญหาเรื่องกลอนของเจี่ยเป่าอวี้ ทำไมคุณหลีกเลี่ยงไม่พูดถึง?”


กลอนของเจี่ยเป่าอวี้?

ทุกคนสูดหายใจยะเยือก!

เชี่*! เหี้ยมอะไรขนาดนั้น! ถามเรื่องนี้จริงๆ เรอะ!?

ฉางข่ายเกอและผู้บรรยายหลายคนของภาควิชาภาษาจีนหน้าเปลี่ยนสี!

เหยียนอวี้ไม่คิดว่าอาจารย์หยางจะถามคำถามนี้ออกไปตรงๆ นี่เป็นปัญหาเป็นตายของจริง!

รุ่นพี่ซ่งอึ้งไปเล็กน้อยเช่นกัน ก่อนเข้ามาเธอพบกับนักข่าวหญิงจากจินซื่อ และได้บอกข้อสงสัยในปัญหาเรื่องนี้ออกไปด้วย เธอสงสัยว่าวิชาวันนี้ของอาจารย์จางจะเลี่ยงไม่พูดถึงตรรกะวิบัติข้อนี้หรือไม่ ชัดเจนว่าจางเย่ไม่ได้กล่าวถึงในบทเรียน รุ่นพี่ซ่งจึงไม่ถาม เพราะเธอกลัวว่าถามออกไปอาจารย์จางเย่จะตอบไม่ได้ และไม่อยากส่งอาจารย์เข้ากลางพายุ ไม่คิดเลยว่าเธอไม่ถาม คนอื่นกลับถามขึ้นมาตอนนี้!

อาจารย์หยางดูผ่อนคลาย “ปัญหาที่ผมถามนี้ เป็นตรรกะวิบัติที่ใหญ่มาก อยู่ในแปดสิบบทแรก บทที่เจ็ดสิบแปดเขียนว่าอะไร? เจี่ยเจิ้งจู่ๆ ก็เรียกลูกชายสองคนและหลานชายหนึ่งคนให้ทดสอบแต่งกลอนต่อหน้า หัวข้อที่สอบคืออะไร? ให้พวกเขาแต่งกลอนยกย่องผู้หญิงคนหนึ่ง หลินซื่อเหนียง เธอถูกเรียกว่ากุ่ยฮว่าเจียงจวิน (แม่ทัพสงบสันติ) ในหนังสือเขียนไว้อย่างชัดเจน เจี่ยหวนแต่งบทหนึ่ง เจี่ยหลานเพิ่มอีกบทหนึ่ง เจี่ยเป่าอวี้ก้าวออกมาเช่นกัน เขาเขียนกลอนยาวเป็นบทเพลง ยกย่องสรรเสริญกุ่ยฮว่าเจียงจวินอย่างมากมาย ตอนที่เขียนนั้นแขกบัณฑิตของเจี่ยเจิ้งที่อยู่ด้วยถึงกับปรบมือ เจี่ยเจิ้งในตอนท้ายจึงเอ่ยชมเชยเช่นกัน แต่ว่าปัญหาของพวกเราเกิดขึ้นแล้ว เรื่องราวของหลินซื่อเหนียงเป็นอย่างไร? เรื่องนี้เกิดขึ้นที่ชิงโจว ที่นั่นมีเหิงอ๋องอยู่องค์หนึ่ง ได้ชุบเลี้ยงทหารหญิงหนึ่งกลุ่ม หัวหน้ากลุ่มคือหลินซื่อเหนียง ต่อมาเกิดกลุ่มโจรก่อกบฏ หลายคนต้องการยอมแพ้ ผลคือหลินซื่อเหนียงนำทหารหญิงออกเข่นฆ่า สุดท้ายรบจนตัวตาย ดังนั้นหลินซื่อเหนียงจึงเป็นแม่ทัพที่ออกปราบปรามกลุ่มกบฏชาวนา!”

เรื่องนี้ทุกคนรู้กันอยู่แล้วจึงฟังอยู่เงียบๆ

อาจารย์หยางกลัวว่าจะมีคนไม่เข้าใจ จึงอธิบายเพิ่มอย่างละเอียด “แต่ภาพลักษณ์ของเจี่ยเป่าอวี้เป็นอย่างไร? เป็นคนที่ต่อต้านสังคมศักดินาในสมัยนั้น! เป็นพวกต่อต้านชิง! แต่เจี่ยเป่าอวี้ในตอนนี้กลับเขียนกลอนสรรเสริญแม่ทัพผู้ปราบปรามกบฎชาวนา ถึงตรงนี้ภาพลักษณ์ตัวละครพังทลายลงทันที จางเย่ คุณอย่าให้เหตุผลว่าเฉาเสวี่ยฉินเขียนเสร็จแล้วแต่ยังไม่ได้ตรวจทานแก้ไขนะ เหตุผลแบบนั้นมันใช้ไม่ได้ อีกอย่างคุณเพิ่งพูดว่าภาพลักษณ์ของเจี่ยเป่าอวี้ผิดเพี้ยนไปหลังบทที่แปดสิบ? เปลี่ยนเป็นคนละคน? แต่คุณต้องรู้ว่าการเปลี่ยนแปลงของเจี่ยเป่าอวี้หลังบทที่แปดสิบ อย่างน้อยก็มีอธิบายไว้ในหนังสือ อาจารย์ของโรงเรียนประจำตระกูลสั่งสอนเขา เขาจึงได้เรียนรู้ปากู่เหวิน แต่ในตอนนี้ของแปดสิบบทแรกล่ะ? วี่แววอะไรคำอธิบายอะไรก็ไม่มี? ในเมื่อคุณยืนกรานว่าเฉาเสวี่ยนฉินไม่ได้เจ็บป่วยจนเป็นเหตุให้เขียนพลาด ผมจึงอยากฟังว่าคุณจะอธิบายกลอนบทนี้ของเจี่ยเป่าอวี้ยังไง!”

“ถูกต้อง พูดมาให้พวกเราฟังสิ!” นักหงเสวียที่อายุน้อยยิ้มเหยียด

“นั่นสิจางเย่ ปัญหาตรงนี้ คุณจะอธิบายว่าอย่างไร?” เมิ่งตงกั๋วสัมทับ

ผู้หญิงคนหนึ่งกล่าว “ถ้าอธิบายไม่ได้ ทฤษฎีของคุณถือเป็นอันล้มเลิก ไม่ต้องพูดอะไรแล้ว! ไม่ว่าจะเป็นก่อนหรือหลังบทที่แปดสิบ คุณก็พิสูจน์อะไรเรื่องนี้ไม่ได้!”

หม่าเหิงหยวนปรายตามองก่อนจะยิ้ม “ปัญหาจุดนี้ไม่มีทางแก้ คุณอย่าบอกนะว่าตรงนี้ไม่ใช่ผลงานของเฉาเสวี่ยฉินแต่เป็นการแต่งเติมของคนรุ่นหลัง กลอนเหล่านั้นถูกตรวจสอบแล้วว่ามาจากปลายพู่กันของเฉาเสวี่ยฉินเอง ในส่วนนี้ไม่มีใครลอกเลียนแบบได้ ดังนั้นจึงสรุปได้เพียงว่านี่เป็นความผิดพลาดและความล้มเหลวของเฉาเสวี่ยฉิน”

ชาววรรณกรรมกลับม้ามาเข่นฆ่าแล้ว ความฮึกเหิมของคนทั้งฝูงพวยพุ่ง!

เหยามี่ไม่เข้าใจ “ปัญหานี้ยากขนาดนั้นเลยเหรอ?”

รุ่นพี่โจวที่อยู่ด้านข้างยิ้มเจื่อน “นี่เป็นหนึ่งในปริศนาที่แก้ไม่ตกที่สุดของ ‘ความฝันในหอแดง’! อาจจะถึงขั้นไม่มีทางแก้! ขนาดวงการหงเสวียศึกษามาหลายสิบปี ยังไม่มีใครแก้ได้เลย!”

เหยามี่ส่งเสียงลั่น “เชี่*! ไอ้แก๊งนี่หน้าไม่อายเกินไปไหม?”

หลี่อิงพูดไม่ออก “นั่นสิ แบบนี้มันจงใจไล่อาจารย์จางให้จนตรอกอะ!”

“อาจารย์จางเย่ก็พูดจาใหญ่โตเกินไปเหมือนกัน!” หลี่ลี่รู้สึกหนักใจเช่นกัน “ท่าทางไม่ดีแล้ว ติดกับคำพูดตัวเอง ถอยกลับไม่ได้แน่!”

อีกด้าน จ้าวกั๋วโจวอดีตหัวหน้าของจางเย่ที่สถานีวิทยุขมวดคิ้วมุ่น “คราวนี้จางน้อยเจอคำถามยากเข้าให้แล้ว ปัญหานี้ไม่มีทางแก้ซะด้วยสิ” เขารู้จัก ‘ความฝันในหอแดง’ เช่นกัน ถึงแม้จะไม่ได้เรียนมาลึกซึ้ง แต่ก็อ่านบทวิเคราะห์มาไม่น้อย จึงรู้ว่าปัญหาที่อาจารย์หยางถามขึ้นมานี้ เป็นตำหนิที่ใหญ่หลวงที่สุดของหอแดง แม้แต่เรื่องที่นิสัยของเจี่ยเป่าอวี้เจี่ยมู่เปลี่ยนไปในช่วงหลัง คนยังแกล้งโง่มองผ่านไปได้ แต่กลอนสรรเสริญของเจี่ยเป่าอวี้ในตอนนี้ จะให้แกล้งโง่อย่างไรได้อีก แค่จะปัดให้พ้นตัวยังทำไม่ได้เลย!

หวังเสียวเหม่ยมองขึ้นไปที่จางเย่ “ผอ.หวัง ฉันไม่คิดแบบนั้นค่ะ”

“หืม?” จ้าวกั๋วโจวหันมามองเธอ “ทำไมถึงไม่ล่ะ?”

หวังเสียวเหม่ยสีหน้าเรียบเฉย “ดูจากท่าทางจางเย่แล้ว ฉันว่ามีความมั่นใจจริงๆ ค่ะ” พลางชี้ไปบนเวที “คุณไม่เห็นหรือว่าเขากำลังหัวเราะอยู่”

จ้าวกั๋วโจวมองตาม “ใช่จริงๆ ด้วย!”

หูเฟยที่นั่งอยู่ด้านหลังก็เป็นอีกคนหนึ่งที่รู้จักจางเย่ดี เขาเห็นจางเย่อมยิ้มจึงรู้ทันทีว่าไอ้เด็กคนนี้มีแผนรับมือในใจอยู่แล้ว แต่ว่าที่สุดแล้วจางเย่จะพูดอะไรเขาไม่รู้จริงๆ!

ศาสตราจารย์เจิงหันมาด้านข้าง “ผู้เฒ่าเฉียน ปริศนาข้อนี้มีทางแก้แล้วหรือยังครับ?”

ผู้เฒ่าเฉียนยิ้มพลางส่ายศีรษะ “ผมไม่รู้หรอก ในเรื่องงานวิจัยหอแดง จางน้อยนำหน้าผมไปไกลมาก ผมเทียบเขาไม่ได้เลย ได้แต่ดูว่าเขาจะพูดอะไร”

หนึ่งวินาที….

สามวินาที…

ห้าวินาที…

จางเย่ยังเอาแต่ฟัง ไม่พูดไม่จา

อาจารย์หยางหัวเราะเยาะ “อธิบายไม่ได้?”

“ทำไมไม่พูดแล้วล่ะ?” นักหงเสวียที่อายุน้อยถาม

จางเย่บอกทั้งสีหน้าสบายๆ “ที่ผมไม่พูด เพราะทั้งห้องวุ่นวายเกินไป เสียงดังกันขนาดนี้ ผมพูดอะไรไปทุกคนก็คงไม่ได้ยิน”

ได้ยินคำนี้ ผู้ฟังทั้งหมดถึงกับเงียบกริบทันที!

ทุกคนหยุดถกเถียงกันแล้ว ต่างตั้งใจฟังจางเย่เท่านั้น

ตอนนั้นเองที่จางเย่ยิ้มและยกไมโครโฟนขึ้น “ปัญหาเรื่องกลอนของเจี่ยเป่าอวี้นี้ ในวงการหอแดงนับเป็นปัญหาเรื้อรัง ที่การบรรยายหอแดงทำได้ไม่ดีก็เพราะจุดนี้ คนทั่วไปเวลาที่พูดถึงหอแดง เมื่อมาถึงตรงนี้ ร้อยทั้งร้อยจะกระโดดข้ามไป แกล้งทำเป็นลืม ไม่มีใครกล้าพูดถึงพล็อตในส่วนนี้ เป็นหม้อที่ห้ามเปิดฝาเป็นย่อหน้าที่ห้ามพูดถึง สร้างความลำบากให้กับผู้ศึกษา ‘ความฝันในหอแดง’ จำนวนนับไม่ถ้วน แต่ที่นี้ ในคลาสสาธารณะวันนี้ ผมสามารถบอกกับทุกคนได้เลยว่า....” หยุดไปครู่หนึ่ง “พล็อตตรงนี้ ผมบรรยายได้!”

ทุกคนพากันตกตะลึง!

“คุณบรรยายได้?”

“อาจารย์จางทำได้จริงอะ?”

“ไม่ได้หรอก เรื่องนี้ไม่มีคำอธิบาย!”

นักศึกษาเป่ยต้าต่างมีสีหน้าไม่เชื่อ

มีเพียงพวกรุ่นพี่ซ่งและรุ่นพี่โจวเท่านั้นที่สนใจมากและตื่นตัวขึ้นมาทันที อธิบายได้จริงหรือ? ถ้าสามารถอธิบายได้จริง ก็เท่ากับพลิกคว่ำวงการหงเสวียทั้งวงการอย่างแท้จริง!

อาจารย์หยางเองไม่ต้องถามเลยว่าเชื่อหรือไม่เชื่อ แค่ให้ฟังยังรู้สึกขี้เกียจ!

ทั้งห้องมีอยู่แค่ไม่กี่คนเท่านั้นที่เชื่อว่าจางเย่สามารถพอ!

จางเย่ยืนอยู่กับที่ ยังคงสงบนิ่ง ทำเพียงหัวเราะก่อนพูดขึ้นว่า “ยิ่งไปกว่านั้นต่อให้ไม่มีใครถาม ผมก็กำลังจะพูดถึงอยู่แล้ว ทำไมน่ะเหรอ? ก็เพราะเรื่องราวตอนที่เจี่ยเป่าอวี้สรรเสริญกุ่ยฮว่าเจียนจวินนี้ เป็นความผิดประการที่สองของเจี่ยเจิ้งที่ก่อนหน้านี้ผมยังพูดไม่จบ ต้อนรับสกุลเจินเป็นความผิดที่ใหญ่พอหรือไม่? ไม่ ไม่ใหญ่เลย! ฉากนี้ต่างหากที่เป็นความผิดใหญ่หลวงที่สุดของเจี่ยเจิ้งปรากฏออกมา! สิ่งที่ผมเพิ่งกำลังจะพูดอยู่เดี๋ยวนี้จะเปิดเผย….ความผิดคับฟ้าของเจี่ยเจิ้ง!”



========================

[1] ตัวอย่างค้าน หมายถึง หลักฐานหรือตัวอย่างที่แสดงว่าสมมติฐาน/ทฤษฎีเป็นเท็จ

*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./27.md)