##บทที่ 393 : ‘ดอกไม้ของสตรี’ ไม่เคยร่วงโรยตลอดไป!
ตอนเที่ยง

ได้ข้าวกล่องแล้ว

นอกจากคนที่มีธุระปะปังจริงๆ แม้แต่ดาราระดับ A ยังไม่ออกไปไหน รับข้าวกล่องเป็นอาหารเที่ยงกินอยู่ที่นี่

จางเย่หามุมนั่งทานข้าวที่นี่เพียงคนเดียว ส่วนจางเสียกับจางหย่วนฉีไม่รู้ว่าไปที่ไหน คิดว่าคงออกไปขัดเกลาบทเพลงกันอยู่ พวกเธอเพิ่งจะได้ฟังเพลงนี้กันวันนี้เอง ถ้าอยากจะร้องออกมาให้ดีและประสานเสียงออกมาให้ได้ นับว่าไม่ง่าย เพราะต้องใช้เวลาขัดเกลาอีกไม่น้อย จางเย่เขียนเพลงนี้ให้เธอ ต่อให้เขาเคยฟังเพลงนี้ในโลกใบเดิมมานับร้อยครั้งแล้ว แต่เขาก็ไม่ใช่มืออาชีพด้านดนตรีอยู่ดี จึงไม่กล้าวิจารณ์ทั้งสองท่านนี้ให้วุ่นวาย ในเมื่ออีกฝ่ายเป็นนักร้องมืออาชีพ ชัดเจนว่าต้องชำนาญมากกว่าเขา เขาได้แต่นั่งกินข้าวไปเงียบๆ

ติ๊ดๆๆ

พ่อโทรศัพท์มาหาชายหนุ่ม

"อยู่ไหนน่ะ?"

"อยู่ข้างนอกครับพ่อ"

"กลับมากินข้าวไหม?"

"ไม่ครับ กลับไม่ทันแล้ว ผมมีธุระอีกนิดหน่อย อยู่บ้านอาแล้วเหรอ? ฝากขอโทษด้วยนะครับ ที่บ้านยายผมก็กลับไปไม่ทันแล้วเหมือนกัน"

"ธุระสำคัญเหรอ?"

"ครับ สำคัญมาก"

"งั้นไม่เป็นไร ทำธุระของลูกไปแล้วกัน"

ตอนบ่าย จางเย่ก็ได้รับโทรศัพท์อีกหลายสาย ซึ่งล้วนแต่เป็นทีมงานของจางเสียกับจางหย่วนฉี พวกนั้นต้องการให้เขาปรับปรุงบทเพลง ฉบับที่นำไปเสนอต่อทีมงานถือเป็นฉบับร่างอย่างคร่าวๆ เท่านั้น ยังไม่เสร็จสมบูรณ์ มีจุดด้อยอยู่ไม่น้อย เพราะฉะนั้นจึงต้องปรับปรุงต่ออีก จางเย่หามุมเงียบๆ ใช้เวลาทั้งบ่ายรับสายอย่างยุ่งวุ่นวายไปกับพวกเขาด้วย รอจนจางเสียบอกจะร้องให้ฟัง ก็ฟังการร้องของจางเสียกับจางหย่วนฉีอีกครั้ง แม้จะไม่ได้ใช้มุมมองอย่างมืออาชีพ แต่เขาสามารถใช้มุมมองของบทเพลงนี้จากโลกของเขามาเป็นมาตรฐานในการวิจารณ์ ชี้หาจุดด้อย แก้ไขจุดอ่อนจากการที่พวกเธอยังไม่คุ้นเคยกับบทเพลงนี้

หนึ่งชั่วโมง

สามชั่วโมง

ห้าชั่วโมง

ตกค่ำ หนึ่งทุ่มสี่สิบนาที

สุดท้ายก็ช่วยพวกเธอจนแล้วเสร็จ จางเย่พลอยสิ้นเรี่ยวแรงไปทันที เมื่อคืนไม่ได้นอนหลับสบายสักเท่าไร อย่างมากก็นอนไปแค่สี่ชั่วโมงเท่านั้น ซึ่งไม่พอจริงๆ งานรายการคืนส่งท้ายปีกำลังจะเริ่มถ่ายทอดสดในไม่ช้านี้ ขณะที่ทุกคนยุ่งวุ่นวายเตรียมจะขึ้นเวที จางเย่กลับหาห้องว่างสักห้องหนึ่ง เป็นห้องที่ก่อนหน้านี้พวกจางหย่วนฉีใช้แต่งหน้าแต่งตัวนั่นเอง ท่าทางจะวุ่นวายกันน่าดูเพราะในห้องกลายเป็นเละเทะ มีทั้งเครื่องสำอางเสื้อผ้าเครื่องแต่งกายที่ไม่ใช้แล้วจำนวนมากกระจัดกระจายบนพื้นเต็มไปหมด ซึ่งตอนนี้ในห้องไม่เหลือใครอยู่สักคน จางเย่ปิดประตู เดินเข้าไปด้านใน ตรงมุมมีโซฟาอยู่ตัวหนึ่ง บางส่วนถูกผ้าม่านปิดบังเอาไว้ คงเป็นที่เปลี่ยนชุด เขาเลิกผ้าม่านออก นั่งลงบนโซฟาแล้วค่อยรู้สึกสบายตัวขึ้นมาบ้าง จางเย่ไม่สนใจเรื่องอะไรอีกต่อไป เพราะที่ทำได้ล้วนทำไปหมดแล้ว เมื่อหัวถึงที่จึงหลับไปทันที ไม่ขยับเขยื้อนอะไรอีก


……


เสียงประทัดดังสนั่นหวั่นไหว!

ทั่วทั้งประเทศร่วมเฉลิมฉลอง!

รายการคืนส่งท้ายปีที่หนึ่งปีมีเพียงครั้งเดียวเริ่มต้นขึ้นแล้ว!

รายการแรกคือการเต้นเปิดเวที ตัวแสดงหลักเป็นเด็กประถมและมัธยม ถึงอายุจะไม่มาก แต่ความเคลื่อนไหวกลับไม่ผิดเพี้ยนเลยสักนิด เหล่าเด็กๆ เต้นระบำอย่างงดงามไปกับบทเพลงที่เต็มเปี่ยมด้วยชีวิตชีวา ดูจากการเปิดเวทีก็ทราบทันทีว่าธีมของงานในปีนี้คือคนหนุ่มสาว เพลงเก่าการแสดงเก่าๆ ของปีก่อนๆ ที่คนรุ่นใหม่ไม่ยอมรับ บางอย่างถูกยกเลิกและแทนที่ด้วยเพลงดังกับการแสดงดังๆ ในยุคนี้ ซึ่งเป็นไปตามความนิยมของประชาชน ในเมื่อรายการทั่วๆ ไปกลายเป็นตกยุคไปแล้ว แถมเป็นรายการที่ไม่สามารถทำเงินและดึงดูดผู้ชมได้ คำว่ารายการคืนส่งปีที่มีชีวิตชีวานั้น ความจริงเรียกว่าเป็นรายการคืนส่งปีเพื่อธุรกิจไปเลยก็ได้นะ!


………


ที่บ้านยายของจางเย่

เฉาเหมิงเหมิงนั่งรอชมอยู่บนโซฟา "เริ่มแล้วๆๆ!"

แม่ของจางเย่ยังเคืองไม่หาย "งานปีนี้ไม่เห็นมีอะไรน่าดู!"

น้าสองกล่าวเสียงเศร้า "ไหนว่าจะให้เพลงเย่น้อยขึ้นไง ทำไมกลายเป็นไม่ให้ขึ้นเวทีแล้วล่ะ!"

น้าสะใภ้สามกล่าว "ไอ้พวกผู้จัดนั่น ไม่มีทัศนะกว้างไกลสักนิด เอาแต่จะหาคนดู เอาแต่จะหาช่องทำเงิน เฮอะ! ยังจะมีหน้าบอกว่าเป็นรายการคืนส่งปีของวัยรุ่น ลืมพวกเราผู้สูงวัยไปหมดแล้วเรอะ!"

แม้แต่ยายยังว่า "เปลี่ยนช่องเถอะ ไม่มีเพลงของเย่น้อยฉันไม่ดู! จางเสียกับซุนอิ๋งก็ไม่ได้ขึ้นเวที จะให้ดูไปทำไม?"

ตากล่าวว่า "งิ้วปักกิ่งของฉัน เห็นว่าปีนี้เอามารวมเป็นการแสดงเดียวกันกับการแสดงอื่นๆ เรียกว่าอะไรแล้วนะ"

เฉาตานกล่าว "อ่อ แมชอัพค่ะ"

"ยุ่งไม่เข้าเรื่องซะจริง!" ตาวิจารณ์ "สิ่งตกทอดจากบรรพบุรุษ เอามาให้ทำเละเทะแบบนี้ได้เรอะ!"

เฉาเหมิงเหมิงถือรีโมตทีวีไว้ไม่ยอมปล่อย "ไม่เปลี่ยนช่องนะ หนูจะดูอีอันอ๊กของหนูอะ!"

พี่สาวเฉาตานมองเธอ "ไหนบอกว่าจะไม่สนใจดาราเกาหลีแล้วไง? พี่คลั่งขนาดนั้น เธอเหรอจะไม่รู้ ถ้าให้เขารู้ว่าเธอบ้าดาราเกาหลีล่ะก็ พี่ตีเธอตายแน่!"

เฉาเหมิงเหมิงฉีกยิ้มเจ้าเล่ห์ "ไม่ได้บ้าซะหน่อย ไอดอลฉันคือพี่ต่างหาก อีอันอ๊กนั่นน่ะ ฉันแค่ฟังนิดๆ หน่อยๆ คิกๆ ฟังเล่นๆ เอง"

เฉาตานเอานิ้วจิ้มหัวของน้องสาว "เธอนี่นะ"

ยายถามว่า "ปีนี้เย่น้อยไม่กลับบ้านเหรอ?"

แม่โมโหฮึดฮัด "ไม่รู้ยุ่งอะไรนักหนา! ช่างมัน!"

อย่างไรก็ตามจางเย่ก็ยังเป็นหลานรักที่สุดของยาย "เย่น้อยคงมีเรื่องต้องทำ มีชื่อเสียงแล้วก็ต้องยุ่งเป็นธรรมดา พวกเราทางบ้านก็ต้องเข้าใจเขา"

รายการคืนส่งท้ายปียังคงดำเนินต่อไป

รายการที่สองเป็นการร้องเพลงประสานเสียง

จากนั้นที่ตามมาเป็นรายการที่สามคือการเล่นมายากล ซึ่งไม่ค่อยได้พบเห็นนักแม้แต่ในรายการปีก่อนๆ แถมตัวนักมายากลก็เป็นชายหนุ่มอายุสิบเก้าปีจากฝั่งฮ่องกงไต้หวันที่เพิ่งจะมีชื่อเสียงไม่นานนี้ ในแง่ของชื่อเสียงนั้นความจริงยังด้อยกว่าเหล่านักมายากลวัยสามสิบสี่สิบปี แต่ครั้งนี้กลับได้รับเกียรติขึ้นเวที

"กลธรรมดาไปนะ"

"นั่นสิ ไม่มีอะไรเลย"

"โอเคอยู่น่า ฉันว่าก็พอไหวนะ"

"กลอ่อนกว่าของเหล่าฟางมากเลยอะ ปีนี้ใจคอจะไม่ให้คนอายุมากหน่อยขึ้นเวทีเลยเหรอ? บอกว่าให้โอกาสคนหนุ่มสาวจัดการรายการปีนี้ ฉันเองก็สนับสนุนนะ แต่ช่วยดูคุณภาพรายการหน่อยได้ไหม! ความสามารถแค่นี้ปล่อยขึ้นเวทีมาได้ไง? ต่อให้รายการของคนอายุมากจะดีแค่ไหน พอบอกว่าบล็อกก็บล็อกเลยเหรอ? ไม่ยุติธรรมนะ นักมายากลอายุสี่สิบกว่าไม่ถือว่าอายุมากนะ!"

"ไม่รู้ว่าคิดได้ไง!"

"แต่มองอีกมุม นี่คือการฟูมฟักคนรุ่นใหม่นี่นะ เฮ้อ.."

"แต่ก็ไม่ใช่ทอดทิ้งคนรุ่นเก่าสิ!"

"ก็พวกเขาอายุมากแล้วจริงๆ นี่นา มีแต่จะถดถอยลง แค่ให้โอกาสคนรุ่นใหม่มากหน่อย จะได้ยิ่งพัฒนาขึ้นเรื่อยๆ ไง"

ที่บ้านยายของจางเย่ถกเถียงกันเช่นนี้ ทั่วทั้งประเทศเองก็มีหลายครอบครัวที่คุยกันอย่างนี้เช่นกัน มีคนไม่เห็นด้วย มีคนเข้าใจ และมีคนไม่สนับสนุนฝ่ายไหน ล้วนแต่ไม่มีความเห็นในทางเดียวกัน

ในที่สุดก็เป็นกลุ่มรายการภาษา

เริ่มต้นด้วยการเล่นตลกคู่ ต่อด้วยการเล่นละครตลก

เฉาเหมิงเหมิงดูเหมือนจะหลับไปแล้ว "กากจริงๆ! ทำไมละครตลกของรายการคืนส่งปีนับวันยิ่งใช้การไม่ได้นะ? นี่สู้ทอล์คโชว์ของพี่ไม่ได้เสียด้วยซ้ำ!"

เฉาถงกลับหัวเราะไม่หยุด กล่าวว่า "เธอนี่นะ เส้นลึกเกินไปแล้ว ทำไมฉันว่ายังใช้ได้อยู่นะ?"

เฉาตานวิจารณ์เธอว่า "เธอน่ะเส้นตื้นเกินไป รายการภาษาน่ะมันห่วยแตกขึ้นจริงๆ นะ ไม่เห็นจะมีอะไรดีเลย มีบ้างก็แค่พอไหว แต่ไม่ได้โดดเด่นอะไร ไม่ตลกเท่ารายการเมื่อสิบปีก่อนด้วยซ้ำไป ไม่เห็นเหรอในเน็ตด่ารายการภาษาพวกนี้ทุกปี"

น้าสะใภ้ใหญ่กล่าวสัมทับ "ไม่ไหวจริงๆ แต่ละปียิ่งด้อยลงเรื่อยๆ"

น้าใหญ่กล่าวว่า "พวกเธอน่ะพูดง่าย ละครตลกน่ะทำให้ดีมันยากนะ ไหนจะต้องเป็นศิลปะ ไหนจะต้องชวนหัว ไหนจะต้องดึงดูดใจผู้ชม ทำออกมาให้ดีน่ะไม่ง่าย ก็ต้องให้โอกาสพวกเขาสิ"


……


ในห้องส่งรายการคืนส่งปี

ที่นั่งแถวบนแถวล่างล้วนถูกจับจองจนเต็มหมด

ข้าราชการ แรงงาน พนักงานออฟฟิศ นักศึกษา ครอบครัวและอื่นๆ เหล่าคนที่มานั้นมีทุกประเภท ถ้าถามว่าคนเหล่านี้มีอะไรเหมือนกัน นั่นคือพอมีเส้นสายอยู่บ้าง ถ้าไม่ใช่เส้นสายของหน่วยงานของบริษัทเอาตั๋วมา ก็เป็นเส้นสายส่วนบุคคล ตั๋วเข้าชมรายการคืนส่งปีไม่ใช่ได้มาง่ายๆ ดูอย่างจางเย่ยังต้องเอาบัตรพนักงานของเถียนปินแอบเข้ามาเลย

"ยอดเยี่ยม!"

"สุดยอด!"

"เฮ้อ ปีนี้ไม่เห็นน่าสนใจ"

มีคนชอบและนิ่งเฉย บางคนที่ไม่แสดงสีหน้าอารมณ์เป็นเพราะง่วงงุนไปเรียบร้อย

ปรมาจารย์โจวและปรมาจารย์เว่ยแห่งวงการลิปิศิลป์ ปีนี้ก็ไม่ได้ส่งปีกับครอบครัว ต่างมาร่วมชมในงานนี้ ปรมาจารย์โจวพาภรรยาและลูกสาวมาด้วย ส่วนปรมาจารย์เว่ยพาหลานชายกับหลานสาวมา พวกเขานั่งอยู่ในแถวที่หกทางด้านซ้าย

ท่านผู้หญิงโจวกล่าว "พี่สาวจางไม่ขึ้นเวที พวกเรามาเสียเที่ยวแท้ๆ"

ท่านเป็นเพื่อนกับจางเสีย เป็นมิตรภาพเก่าแก่ที่รู้จักกันมายาวนานหลายสิบปี

ปรมาจารย์โจวก็รู้จักจางเสียเช่นกัน "สุขภาพร่างกายพี่สาวจางคุณก็รู้ ปีที่แล้วมีลิ่มเลือดอุดตันในสมองจนต้องเข้าผ่าตัด อายุขนาดนี้ควรเกษียณได้แล้ว ควรมีความสุขกับชีวิตได้แล้ว"

ท่านผู้หญิงโจวส่ายหน้า "ฉันรู้จักเธอดี เสียงเพลงกับเวทีนี้คือชีวิตของพี่สาวจาง เธอจากไปไม่ได้และจากไปไม่ได้ทั้งชีวิต ให้เธอเกษียณไปเธอคงไม่ชอบใจหรอก คนน่ะ ถ้าใจไม่สบายเสียแล้ว ร่างกายจะแข็งแรงได้อย่างไร"

ปรมาจารย์เว่ยกล่าว "เห็นว่าจางเสียมีทั้งโรคหัวใจกับความดันโลหิตสูงใช่ไหม? คนอายุมากแล้ว โรคก็มีไม่น้อย ถ้าไม่ใช่กำลังปูทางให้พวกลูกหลานมัน ฉันก็คงวางพู่กันไปนานแล้ว คนอายุถึงปูนนี้ โดยเฉพาะอายุขนาดพี่สาวจาง เธอน่ะอายุมากกว่าฉันเสียอีก ไม่ยอมแก่ก็ไม่ได้ อยู่บนเวทีแสดงทั้งวันมันเป็นเรื่องของพวกคนรุ่นๆ ที่อายุพอมากหน่อยก็ต้องปิดม่านลาแล้ว"

หลานๆ ของปรมาจารย์เว่ยไม่สนใจเรื่องที่พวกเขาคุยกัน

ทันใดนั้น เหล่าพิธีกรบนเวทีได้ประกาศบางอย่างออกมา

พอฟัง หลานสาวของปรมาจารย์เว่ยก็ตะโกนลั่น "อีอันอ๊กขึ้นเวทีแล้ว! ไอดอลของฉัน!"

ปรมาจารย์เว่ยกล่าวอย่างอิจฉา "ปู่ไม่ใช่ไอดอลเธอแล้วหรือ?"

"ปู่ก็ใช่ค่ะ" หลานสาวหัวเราะคิกอย่างน่ารัก "แต่อีอันอ๊กเป็นไอดอลอันดับสอง หนูชอบเขามากเลย เขาหล่อมากๆ!" ถ้าไม่ใช่รู้ว่าอีอันอ๊กจะขึ้นเวที หลานสาวของปรมาจารย์เว่ยไม่มีทางมาที่รายการปีนี้แน่ เธอถึงขนาดรบเร้าให้ปู่พามาด้วยให้ได้

หลานชายของปรมาจารย์เว่ยกลับตั้งใจมาดูกว่าใคร "ไม่ต้องคุยกันแล้วน่า ดูเวทีๆ!"

ขณะนั้น เสียงดนตรีได้เริ่มต้นขึ้น อีอันอ๊กเริ่มร้องเพลงแล้ว เขาไม่ได้ร้องเป็นภาษาเกาหลี แต่เป็นภาษาจีน เพลงบทนี้มีเขียนเนื้อเพลงเป็นภาษาจีนด้วย

ตอนนั้นเองที่เสียงกรีดร้องดังสนั่น!

"กรี๊ดดดดดดดดดดดดด!"

"ร้องจีนด้วย!"

"หล่อม๊ากมากกกกก!"

"อีอันอ๊กเรารักคุณ!"

หน้าเวทีเป็นเช่นนี้ หน้าจอทีวีก็เช่นกัน!

เหล่าแฟนคลับหนุ่มสาวหลายคนต่างตะโกนชื่อของอีอันอ๊กกันด้วยความตื่นเต้น บรรยากาศเป็นไปอย่างร้อนแรงสนุกสนาน ต่างจากการแสดงก่อนหน้านี้ที่ล้วนไม่เคยมีภาพอย่างนี้มาก่อน

อีอันอ๊กยิ้มน้อยๆ จากนั้นร้องเพลงบนเวทีต่อไป "รัก...มีเพียงสิ่งเดียว...รัก ... ยากหลีกเลี่ยงความผิดหวัง..." เขาคงพูดภาษาจีนไม่ได้ ได้แต่เลียนเสียงออกมาเท่านั้น คำที่เปล่งเสียงออกมาจึงฟังดูกระด้างหยาบ แต่ก็ยังได้รับเสียงปรบมือท่วมท้น

เพลงจบลงแล้ว!

วัยรุ่นหลายคนปรบมือกันสนั่น!

อีอันอ๊กยิ้มแย้ม ค้อมตัวก่อนลงจากเวที จากนั้นเข้าสู่รายการต่อไป

ปรมาจารย์โจวเหลียวซ้ายแลขวา เห็นว่าพวกเด็กๆ แสดงความตื่นเต้นกันมากมาย เขาถึงกับพูดไม่ออกไปวูบ หันไปถามเสียงเบาอย่างเลิกลั่น "ตาเว่ย ฟังเพลงรู้เรื่องไหม?"

ปรมาจารย์เว่ยยิ้มแห้งๆ "ไม่เข้าใจจริงๆ"

หลานสาวของท่านกล่าว "เพราะมากเลย!"

ท่านผู้หญิงโจวลูบหัวเด็กๆ "เด็กๆ ฟังกันบอกว่าเพราะ ส่วนพวกเราน่ะแก่แล้ว ตามยุคสมัยไม่ทันหรอก"

ปรมาจารย์โจวถอนหายใจอีกครั้ง "เธอ พวกเราล้าหลังจริงๆ สินะ โลกในยุคต่อไปเป็นของคนหนุ่มสาวซะแล้ว หึๆ พวกเราได้แต่หลีกทางให้เท่านั้น"

ในงานนั้น เหล่าผู้อาวุโสล้วนแต่มีความคิดเช่นนี้

ทันใดนั้น ไฟบนเวทีกับฉากแบ๊กดรอปพลันเปลี่ยนไป ทำนองเพลงดังขึ้น ฉากใหม่ถูกเปลี่ยนบนเวทีเรียบร้อยแล้ว ทั้งที่นี่เป็นเรื่องธรรมดา แต่พอเห็นคนสองคนที่ขึ้นมาเวที ทุกคนที่หน้าจอโทรทัศน์และในงานต่างต้องตกตะลึง!

"คุณย่าจางเสีย?"

"สตาร์ควีนจางหย่วนฉี!"

"เชี่*! ไหนว่ารายการโดนถอดแล้วไง?"

"เป็นไปได้ไง? พวกเธอขึ้นเวทีอีก? แถมยังขึ้นเวทีพร้อมกันทั้งคู่? ร้องเพลงประสานเสียง? คนหนึ่งนักร้องเสียงทองอีกคนเป็นนักร้องดัง พวกเธอไม่มีทางร้องประสานกันได้หรอก!"

"ทีมงานทำไมไม่แจ้งไรล่ะ?"

"รายการเปลี่ยนกะทันหันรึเปล่า?"


……


ที่บ้านยายของจางเย่

"อ๋าาา!" เฉาเหมิงเหมิงร้องเสียงหลง

"เสี่ยวเหมิง ร้องทำไมน่ะ?" ยายพลอยตกใจตามไปด้วย

"มาดูเร็วเข้า! มาเร็ว!" เฉาเหมิงเหมิงรีบตะโกนหาพ่อกับแม่จางเย่

แม่ของจางเย่กล่าว "ป้าห่อเกี๊ยวอยู่ ไม่ดู"

เฉาตานเองก็จ้องโทรทัศน์ตาเขม็งจนแทบถลน ก่อนตะโกนลั่นอีกคน "จางหย่วนฉีขึ้นเวที! ย่าจางเสียด้วย!"

แม่อุทาน รีบทิ้งไม้นวดแป้งในมือทันที "เป็นไปไม่ได้! ไหนว่ารายการเธอโดนถอดออกไปแล้วไง!"

ทุกคนในบ้านล้วนมองโทรทัศน์ตาไม่กระพริบ!


……


บ้านอื่น

"แม่! หยุดทำกับข้าวก่อน!"

"ไม่ทำกับข้าวจะให้ทำอะไร รายการห่วยแตกแบบนั้นไม่มีอะไรเลยสักนิด"

"จางเสียกับจางหย่วนฉีจับมือกันขึ้นเวที!"

"อะไรนะ? ฉันดูๆๆ!"


……


โทรศัพท์สายหนึ่ง

"ฮัลโหล เจ๊"

"ไอ้หนู ทำไมโทรมาอีกแล้วล่ะ? เมื่อกี้โทรมาอวยพรแล้วนี่"

"ดูรายการส่งปีไหม?"

"ปีนี้ไม่มีจางหย่วนฉี ไม่ดู"

"รีบไปดูเลย! จางหย่วนฉีมา! มีเพลงใหม่ด้วย!"

"เป็นไปไม่ได้"

"จริงๆ นะ! ขึ้นมาบนเวทีพร้อมจางเสียแน่ะ! แถมทำนองเพลงนี้ผมไม่เคยได้ยินด้วย มันไม่ใช่ ‘ขอเธอนั้นอายุมั่นขวัญยืน’ หรือผลงานเก่าๆ ของจางหย่วนฉีแน่นอน!"

"เพลงใหม่? เห้ย! งั้นไม่คุยแล้ว! ฉันจะรีบไปดู!"


……



ทั่วทั้งประเทศทุกพื้นที่ ต่างก็มีเหตุการณ์เช่นเดียวกันเกิดขึ้น!

ตรงกันข้ามกับสิ่งที่เกิดขึ้นก่อนหน้า เหล่าผู้เฒ่าผู้อาวุโสต่างคึกคักกันขึ้นมาแล้ว!

ขณะที่พวกคนหนุ่มสาว กลับไม่สนใจอะไรเช่นนี้เลยสักนิดเดียว ไม่ตื่นเต้นกันเลยแม้แต่น้อย

"ทำไมจางเสียอีกแล้วล่ะ!"

"เหอๆ เป็นเธอทุกปีเลย"

"จางหย่วนฉีก็เหมือนกัน มาอยู่ทุกปี ไม่เบื่อบ้างเหรอ"

"หนังของพี่สาวจางนี่ไม่ว่านะ เพลงเก่าๆ ก็เพราะดีอยู่ แต่กับเพลงใหม่หลายปีหลังนี้ไม่ไหวจริงๆ เชยระเบิดอะ!"

"ไม่สนุกเลย เซ็ง"

"ไม่ฟังแล้ว เพลงเก่าเหมือนเดิมแหงๆ!"


………


ท่านผู้หญิงโจวนัยน์ตากระจ่างวาบ "พี่สาวจางมาด้วยจริงๆ!"

ปรมาจารย์โจวยิ้มเจื่อน "เปล่าประโยชน์น่า รายการปีนี้เน้นที่ความมีชีวิตชีวาของหนุ่มสาว ถ้าเป็นผม ผมไม่ขึ้นเวทีหรอก ไม่มีความจำเป็นสักนิด"

หลานสาวปรมาจารย์เว่ยกล่าวสัมทับ "นั่นสิคะ คุณย่าจางเสียอายุก็มากแล้ว คุณน้าจางหย่วนฉีก็อายุไม่น้อย ชื่อเสียงสู้อีอันอ๊กพวกหนูได้ที่ไหนกัน ไม่มายังจะดีเสียกว่า เอ้อ หนูพูดถึงแค่เรื่องเพลงนะคะ เรื่องถ่ายหนังจางหย่วนฉีเป็นมือหนึ่งจริงๆ"

หลานชายของประมาจารย์เว่ยวิจารณ์ว่า "พี่สาวจางไม่น่ามาร้องเพลงเลย ถ่ายหนังไปดีๆ ก็พอแล้วแท้ๆ เพลงของเธอน่ะไม่เข้ากับยุคนี้ตั้งนานแล้วนะ"

ปรมาจารย์เว่ยขมวดคิ้ว "ทีไอ้เด็กเกาหลีนั่นพิธีกรยังแนะนำให้ ทำไมทีจางเสียกับจางหย่วนฉีที่เป็นคนใหญ่คนโตอย่างนั้นถึงไม่แนะนำล่ะ? ตัดเพลงขึ้นมาเลยเหรอ?"

หลานสาวเบ้ปาก "แปลว่าทีมผู้จัดไม่ให้ความสำคัญไงคะ"

คนที่มาร่วมรายการปีนี้ต่างมองขึ้นไปเวที เห็นบรรยากาศที่ไม่ค่อยต้อนรับของหน้าเวทีแล้ว ทำให้เกิดความรู้สึกประการหนึ่งขึ้นมาอย่างสะทกสะท้อนใจ..หรือนี่คือยุคของคนหนุ่มสาวแล้วจริงๆ? จางเสียชราแล้ว จางหย่วนฉีก็ชราแล้ว เวทีเพลงนี้...ไม่ต้องการพวกเธอแล้วจริงๆ พวกเธอไม่สมควรขึ้นเวทีแล้วจริงๆ เสร็จกิจการแล้วไม่สู้ถอนตัว ยังจะมาขายแรงงานอีกเพื่ออะไร?

ที่ทำใหพวกเขานึกประหลาดใจคือ ชุดที่จางหย่วนฉีกับจางเสียสวมขึ้นเวทีในปีนี้ กลับเป็นชุดราตรีสีสันสดใสเป็นพิเศษ แดงเหลืองเขียวม่วงน้ำเงิน สีสันสดใสใดๆ ล้วนมีทั้งหมด ละลานตาอย่างยิ่ง อีกทั้งสองนั้นยังมีอายุปูนนี้ ปีนี้กลับมีดอกไม้สีแดงเฉิดฉันประดับบนเรือนผม การแต่งตัวที่มากสีสันเช่นนี้ จางหย่วนฉีไม่เคยมี จางเสียเองก็ไม่เคยทำมาก่อน!

เรื่องอะไรกัน?

ผู้หญิงสองคนนี้จะทำอะไร?

เผิงอีอวี่กับเหล่าทีมผู้จัดงานเองก็นั่งดูหน้าจอจากทางหลังเวที!

คนทั้งประเทศจำนวนนับไม่ถ้วนและที่หน้าจอโทรทัศน์ล้วนประหลาดใจกับการแต่งกายของพวกเธอสุดๆ!

ชั่วขณะนั้นเอง จางหย่วนฉียกไมโครโฟนขึ้น สูดลมหายใจแผ่วเบาก่อนคลี่ยิ้มน้อยๆ พร้อมเปล่งเสียงออกมา

"ฉันมีดอกไม้ดอกหนึ่ง"

"เติบโตอยู่ภายในใจฉัน"

"ดอกตูมแรกเผยอ...แย้มคลี่"

"ทุกวันทุกคืน ล้วนแล้วแต่รอคอย ให้คนมีใจเข้ามาในความฝัน"

นี่คือบทเพลง ‘ดอกไม้ของสตรี’ ของนักร้องหญิงเหมยเอี้ยนฟาง เปล่งออกมาผ่านเสียงของจางหย่วนฉี น้ำเสียงของเธอไม่ได้สดใส ไม่ได้มีชีวิตชีวา ทั้งยังไม่ได้มีน้ำเสียงที่ใสกระจ่างแต่อย่างใด เสียงของจางหย่วนฉีออกจะหยาบอย่างมีสเน่ห์ แต่ด้วยเสียงเช่นนี้ ด้วยอายุเช่นนี้เอง จึงสามารถถ่ายทอดกลิ่นอายของ ‘ดอกไม้ของสตรี’ เพลงนี้ออกมาได้!

นี่ไม่ใช่บทเพลงสำหรับหญิงสาวคนไหน! เพราะนี่คือบทเพลงสำหรับพวกเธอทุกคน!

เพียงเสียงท่อนสั้นๆ นี้ออกมา เหล่าคนที่อยู่ในงานพลันตกตะลึง!

ดอกไม้?

ดอกตูมแรกเผยอ?

ในวงการภาพยนต์และวรรณกรรม คำนี้ล้วนหมายถึงหญิงสาว ใช้อธิบายถึงหญิงอายุเยาว์ แต่วันนี้ จางหย่วนฉีกับจางเสียกลับกระทำตรงกันข้าม แต่งกายเป็น ‘ดอกไม้’ ขึ้นมาบนเวที เห็นได้ชัดว่าคำว่า ‘ดอกไม้’ ที่ร้องออกมานี้ หมายถึงตนเอง!

แรกแย้ม?

นี่คือสิทธิ์ของคนหนุ่มสาว!

นี่คือความเป็นไปได้ของคนหนุ่มสาว!

ด้วยอายุของพวกคุณแบบนี้ อาศัยอะไร? เพราะอะไร?

จางหย่วนฉีจับมือจางเสียไว้ คล้ายดังเสียงทั้งหมดทั้งมวลในโลกใบนี้เลือนหายไป หญิงสาวหันไปคลี่ยิ้มให้กับจางเสีย

"ดอกไม้ของสตรี พลิ้วไหวในโลกใบนี้"

"ดอกไม้ของสตรี โบยโบกตามลมบางเบา"

"เพียงมุ่งหวังมืออันอ่อนโยนคู่หนึ่ง"

"คอยปลอบประโลมใจที่เดียวดาย"

หญิงวัยกลางคนที่นั่งอยู่ตรงแถวหน้าเวทีพลันกุมมือลูกสาวเอาไว้แน่น เธอโศกเศร้าพร้อมน้ำตาที่ไม่รู้ว่าไหลหลั่งลงมาได้อย่างไร!

"แม่ ร้องไห้ทำไมคะ?" เด็กหญิงถามอย่างตกใจ

แม่ยิ้มไปร้องไห้ไป "แกยังเด็ก รอให้แกโตอีกหน่อยแกจะรู้เอง"

คุณผู้หญิงโจวลุกขึ้นยืน นัยน์ตาแดงก่ำ จ้องมองผู้หญิงสองคนบนเวทีตาไม่กระพริบ!

แต่ละคำที่เปล่งออกมาทางน้ำเสียงของจางหย่วนฉีนั้นคล้ายจะทุบเข้าไปถึงหัวใจของสตรีที่เติบโตเต็มสาวทุกคน เสียงของเธอราวกับมือคู่หนึ่งที่คอยโอบไหล่ของพวกเธอเอาไว้!

ปรมาจารย์เว่ยเองก็เปลี่ยนสีหน้าไปแล้วเช่นกัน "เพลงนี้มัน..."

และแล้วทำนองเพลงก็เปลี่ยนไป

จางหย่วนฉีวางไมค์ลง จางเสียยกไมค์ขึ้น

คุณย่าจางเสียจับมือของจางหย่วนฉีเอาไว้ มองเหล่าผู้ชมไปด้วยพร้อมแย้มรอยยิ้มอย่างเจิดจ้า แม้ว่าเรือนผมจะขาวโพลน ใบหน้าจะยับย่น แต่รอยยิ้มของคุณย่าจางเช่นนี้ กลับไม่หดหู่เลยแม้แต่น้อย!

คล้ายดอกไม้ดอกหนึ่ง!

เบ่งบานเพียงชั่วคราว!

"ฉันมีดอกไม้ดอกหนึ่ง"

"หอมกลิ่นกำจายเต็มกิ่งก้าน"

"มีใครจริงใจหาที่มา"

"ดอกไม้บานเพียงชั่วคราว รักษาไว้เมื่อทำได้"

"สตรีเช่นดอกไม้ ดอกไม้เช่นความฝันเอง"
(ความฝันเป็นสิ่งเลื่อนลอย ไม่จีรัง ดอกไม้ก็เป็นสิ่งที่ไม่จีรัง)

ผู้หญิงหลายคนพอฟังถึงตรงนี้ ล้วนแต่ปิดหน้าร้องไห้!

คุณย่าจางเสียกลับยิ้มแย้ม เปล่งเสียงร้องออกมาอย่างมีชีิวิตชีวา

"ดอกไม้ของสตรี พลิ้วไหวในโลกใบนี้"

"ดอกไม้ของสตรี โบยโบกตามลมบางเบา"

"เพียงมุ่งหวังมืออันอ่อนโยนคู่หนึ่ง"

"คอยปลอบประโลมใจที่เดียวดาย"

คุณหญิงโจวร้องไห้! เพื่อเวทีนี้! เพื่อรายการคืนส่งปีนี้! เพื่อผู้ชมเหล่านี้! พวกเธอเสียสละตัวเองมาตลอดทุกปี! พวกเธอมอบวันเดือนปีและความสาวสะพรั่งให้กับเวทีนี้มาตลอด!

ใครว่าพวกเธอแก่!

ใครกล้าว่าพวกเธอแก่!

พวกเธอยังร้องเพลงได้! พวกเธอยังร้องเพลงได้ตลอดชีวิต!

จะอีกสิบปีผ่านไป! จะอีกห้าสิบปีผ่านไป! พวกเธอก็จะยังเป็นดอกไม้ที่เบ่งบานอย่างเฉิดฉันอยู่บนเวทีนี้ตลอดไป!

พวกเธอไม่มีทางแก่ชราตลอดไป!

พวกเราไม่มีทางแก่ชราตลอดไป!

ชั่วขณะนั้น เหล่าบุรุษที่หน้างานพลันมีสีหน้าตกตะลึง มีบางครั้งเช่นกันที่ผู้ชายเข้าใจผู้หญิงได้ดีกว่าตัวผู้หญิงเอง และพวกเขาเหล่านี้ก็กำลังรู้สึกเหมือนหัวใจถูกบางสิ่งทุบตีอยู่

ชายวัยกลางคนที่นั่งอยู่แถวหลังคนหนึ่งมองภรรยา ยื่นมือออกมากอบกุมมือของภรรยาไว้อย่างมั่นคง อย่างไม่ยินยอมให้สูญเสียเรี่ยวแรงนี้ไปทั้งชีวิต "เอี้ยนเอ๋อร์..ครั้งก่อนผมขอโทษนะ ที่ผมด่าคุณเป็นยายแก่หน้าเหลือง ผม..." เสียงเขาสั่นเครือเล็กน้อย "เพื่อลูก เพื่อผม เพื่อครอบครัวเรา คุณต้องเสียสละมากแล้ว!"

ภรรยาของเขาคลี่ยิ้มอย่างยินดี "มีเงินก็ซื้อสิ่งที่ฉันต้องการไม่ได้"

ชายวัยกลางคนจับมือไว้แน่นยิ่งขึ้น "คุณอยู่ในใจของผม เป็นดอกไม้ดอกนั้นตลอดไป!"

ประสานเสียง!

จางหย่วนฉีกับจางเสียจับมือกันเดินขึ้นมาข้างหน้าเวที ทางหนึ่งเดิน ทางหนึ่งทั้งสองก็เริ่มออกลีลา ไม่ใช่การเต้นอย่างทั่วไป ทว่าเป็นการเต้นที่ดูเป็นอิสระมาจากข้างใน สองแขนมีบางครั้งออกเป็นท่าทาง นิ้วนั้นบางคราวก็ชี้ไปยังดอกไม้ที่ประดับบนศีรษะ!

"ดอกไม้ของสตรี พลิ้วไหวในโลกใบนี้"

"ดอกไม้ของสตรี โบยโบกตามลมบางเบา"

"หากแม้นคุณได้กลิ่นหอมของดอกไม้โชยมา"

"อย่าได้ถามว่าดอกไม้ของฉันนั้นเบ่งบานเพื่อใคร"

"เมื่อรักแล้วจึงทราบว่าสำคัญ เมามายแล้วจึงทราบรสสุรา ดอกไม้บานแล้วร่วงโรยโดยไร้ประโยชน์"

"ชะตานั้นไม่หยุดคอย ดังลมฤดูใบไม้ผลิที่พัดมาแล้วผ่านไป ผู้หญิงเป็นเช่นดอกไม้ ดอกไม้นั้นคือความฝัน"

เสียงของทั้งสองทำให้ผู้ชมในงานทุกคนลุกขึ้นยืน! ความตกตะลึงที่ก้องกังวานในใจนั้นยากจะอธิบาย พวกเขารู้เพียงสิ่งเดียวว่า..

นี่แหละคือสตรี!

นี่แหละจึงเป็นสตรี!

สตรีเช่นดอกไม้! ไม่มีวันโรยรา!



=====================

ดอกไม้ของสตรี (女人花)
“我有花一朵。”
"ฉันมีดอกไม้ดอกหนึ่ง"
“长在我心中。”
"เติบโตอยู่ภายในใจฉัน"
“含苞 待放 意……幽幽。”
"ดอกตูมแรกเผยอ...แย้มคลี่"
“朝朝与暮暮，切切 地 等候，有心的人 来入梦。”
"ทุกวันทุกคืน ล้วนแล้วแต่รอคอย ให้คนมีใจเข้ามาในความฝัน"
“女人花，摇曳 在红尘中。”
"ดอกไม้ของสตรี พลิ้วไหวในโลกใบนี้"
“女人花，随风轻轻摆动。”
"ดอกไม้ของสตรี โบยโบกตามลมบางเบา"
“只盼望 有一双温柔手。”
"เพียงมุ่งหวังมืออันอ่อนโยนคู่หนึ่ง"
“能 抚慰 我内心的寂寞。”
"คอยปลอบประโลมใจที่เดียวดาย"
“我有花一朵。”
"ฉันมีดอกไม้ดอกหนึ่ง"
“花香满枝头。”
"หอมกลิ่นกำจายเต็มกิ่งก้าน"
“谁来真心 寻芳踪。”
"มีใครจริงใจหาที่มา"
“花开 不多时，堪折 直 须 折。”
"ดอกไม้บานเพียงชั่วคราว รักษาไว้เมื่อทำได้"
“女人如花 花似梦。”
"สตรีเช่นดอกไม้ ดอกไม้เช่นความฝันเอง"
(ความฝันเป็นสิ่งเลื่อนลอย ไม่จีรัง ดอกไม้ก็เป็นสิ่งที่ไม่จีรัง)
“女人花，摇曳 在红尘中。”
"ดอกไม้ของสตรี พลิ้วไหวในโลกใบนี้"
“女人花，随风轻轻摆动。”
"ดอกไม้ของสตรี โบยโบกตามลมบางเบา"
“只盼望 有一双温柔手。”
"เพียงมุ่งหวังมืออันอ่อนโยนคู่หนึ่ง"
“能 抚慰 我内心的寂寞。”
"คอยปลอบประโลมใจที่เดียวดาย"
“女人花，摇曳 在红尘中。”
"ดอกไม้ของสตรี พลิ้วไหวในโลกใบนี้"
“女人花，随风轻轻摆动。”
"ดอกไม้ของสตรี โบยโบกตามลมบางเบา"
“若是你 闻过了 花香 涌。”
"หากแม้นคุณได้กลิ่นหอมของดอกไม้โชยมา"
“别问 我花儿 是为谁 红。”
"อย่าได้ถามว่าดอกไม้ของฉันนั้นเบ่งบานเพื่อใคร"
“爱过 知情 重，醉过 知酒浓，花开 花谢 总是 空。”
"เมื่อรักแล้วจึงทราบว่าสำคัญ เมามายแล้วจึงทราบรสสุรา ดอกไม้บานแล้วร่วงโรยโดยไร้ประโยชน์"
“缘份 不停留 像 春风 来又走，女人 如花 花似梦。”
"ชะตานั้นไม่หยุดคอย ดังลมฤดูใบไม้ผลิที่พัดมาแล้วผ่านไป ผู้หญิงเป็นเช่นดอกไม้ ดอกไม้นั้นคือความฝัน"
“我有花一朵。”
"ฉันมีดอกไม้ดอกหนึ่ง"
“长在我心中。”
"เติบโตอยู่ภายในใจฉัน"
“真情真爱 无人懂，遍地的野草，已占满了 山坡……”
"น้ำใสใจจริงไม่มีใครทราบ ต้นหญ้าเขียวขจีทั่วปกคลุมไหล่ภูเขา..."
“孤芳……自赏……最心痛。”
"ชื่นชมกลิ่นหอม...เพียงเดียวดาย...ปวดใจที่สุด"


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./94.md)