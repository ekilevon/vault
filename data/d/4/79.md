##บทที่ 379 : ถ่ายรูปให้คุณอู๋!
ห้องน้ำ

กลิ่นหอมอบอวล

จะเปลี่ยนน้ำดีไหมหว่า?

คุณอู๋อาบแล้ว จะเปลี่ยน?

ช่างเถอะ ไม่ต้องเปลี่ยนแล้วกัน ลูกพี่ไม่รังเกียจคราบไคลคุณหรอก!

จางเย่คิดแต่จะรีบๆ อาบให้เสร็จแล้วรีบไป เพราะอยู่ในห้องอาบน้ำของหญิงสาวอย่างอู๋เจ๋อชิง ออกจะกระไรๆ อยู่บ้าง จะมัวมาเปลี่ยนน้ำอีกทำไม? เสียเวลาเปลี่ยนน่า แค่เปิดน้ำอุ่นอาบต่อแค่นั้นเอง หย่อนเท้าลงหยั่งในน้ำ ถึงค่อยหย่อนลงไปทั้งตัวแช่ในอ่างน้ำโดยไม่ใช้หมวกอาบน้ำ เอาล่ะ อาบๆ ไปเถอะ จางเย่จัดการจุ่มหัวแล้วสระผมอย่างรวดเร็ว

หน้าเปียกหมดแล้ว

แถมเป็นน้ำที่เคยแช่ตัวอู๋เจ๋อชิงมาก่อน

คิดถึงตรงนี้ จางเย่พลันใจเต้นตึกตัก

ด้านนอกมีเสียงหญิงสาวดังเข้ามา "น้ำใช้ได้ไหม? เครื่องเสียรึเปล่า?"

"ไม่ครับๆ" จางเย่พูดออกไปด้านนอก "น้ำห้องนี้ยังอุ่น ไม่เสียๆ"

"งั้นก็ดี" เสียงนุ่มนวลของหญิงสาวกล่าวต่อ

"เมื่อกี้นายไม่ได้เอาผ้าเช็ดตัวเข้าไป ฉันเอามาให้แล้ว ไม่ได้ล็อกประตูสินะ? ฉันจะได้เข้าไปวางให้นายข้างใน"

จางเย่อุทาน "ประตูไม่ได้ล็อค แต่ว่า..."

เธอหัวเราะคิก "เอาน่า เจ๊ไม่แอบดูหรอก เข้าไปได้ไหม?"

ด้านในมีเพียงผ้าขนหนูที่อู๋เจ๋อชิงใช้แล้วผืนหนึ่ง ไม่มีผืนอื่นอีก

จางเย่คิดอยู่ครู่หนึ่ง "ก็ได้ครับ งั้นรบกวนคุณแล้ว"

ครืด ประตูห้องน้ำเปิดออก จางเย่มองไป เห็นว่าอู๋เจ๋อชิงโผล่เข้ามาแค่ครึ่งตัว ใบหน้าเบือนไปด้านข้างไม่ได้มองมาที่เขา หญิงสาวยื่นมือออกมาวางผ้าขนหนูที่ราวแขวนผ้าข้างประตู จากนั้นค่อยถอยออกไปปิดประตูลงตามเดิม "เรียบร้อย อาบเถอะ"

จางเย่ถอนใจเบาๆ โชคดีที่คุณอู๋ไม่เห็นว่าเขาใช้น้ำที่เธอเพิ่งอาบไป ไม่อย่างนั้นคง
กระอักกระอ่วนมากแน่ๆ เขาได้แต่เร่งอาบน้ำให้เสร็จๆ ไป

แค่สิบนาทีก็เรียบร้อย

เขาปล่อยน้ำทิ้ง ลุกขึ้นเช็ดตัว

จางเย่ถึงค่อยเดินออกจากห้องน้ำด้วยความสบายตัว "ผมอาบเสร็จแล้วเจ๊อู๋"

พอเปิดประตู จางเย่ก็ตะลึงงัน

อู๋เจ๋อชิงหัวเราะคิก "ไวขนาดนี้?"

"เอ่อ ครับ" จางเย่ตาเป็นประกาย

เพราะตอนนี้อู๋เจ๋อชิงนอนอยู่บนเตียง ไม่เพียงสวมชุดกี่เพ้าดำกับรองเท้าส้นสูง ในมือยังถือกล้อง SLR เครื่องหนึ่ง เมื่อเห็นจางเย่เธอไม่มีอาการกระอักกระอ่วนออกมาให้เห็น ยังคงถ่ายรูปต้นขาตนเองไปอีกสองรูป จากนั้นยกมือขึ้นปล่อยผมให้แผ่สยายเต็มแผ่นหลัง เปิดปากกล่าวด้วยน้ำเสียงอ่อนโยนว่า "ถ่ายรูปก่อนนอนน่ะ เคยชินเสียแล้ว อายุปูนนี้ ถ้าไม่เหลือรูปสมัยยังสาวไว้ดูเป็นความทรงจำบ้าง วันหลังอยากเห็นก็ไม่มีโอกาสแล้ว ปกตินายไม่ถ่ายรูปเหรอ?"

จางเย่กระแอม "ปกติไม่ครับ"

"นายเองเป็นศิลปินความรู้กว้างขวาง ลายมือ นิยาย อักษร อื่นๆ กับเรื่องถ่ายรูปไม่สนใจหรือ?" เธอถามต่อ

ไอ้หยา ฉันเป็นศิลปิน แต่ไม่ใช่ศิลปินแบบคุณนี่นา! เราสองคนอยู่คนละวงการกันนะ!

จางเย่กล่าว "ผมชอบถ่ายรูป ถ้าดูดีอย่างคุณ ผมต้องถ่ายทุกวันแน่ แต่ว่าหน้าตาผมด้อย ออกจะธรรมดามาก เพราะฉะนั้นถึงถ่ายรูปน้อยมากครับ"

อู๋เจ๋อชิงจับจ้องมาที่ชายหนุ่ม "นายก็ดีนี่ รูปร่างไม่ได้แย่นะ"

จางเย่ยิ้มเจื่อน "คุณอย่ามายอผมสิ ผมมีน้ำหนักเท่าไรผมรู้ตัวดี"

อู๋เจ๋อชิงพยักหน้า กล่าว "ฉันยังอยากถ่ายรูปอีกหน่อย ถ่ายเสร็จก็จะไปนอนแล้ว"

จางเย่เข้าใจ "ได้ งั้นคุณนอนเถอครับ ผมกลับห้องก่อน" หมุนตัวไปเปิดประตู แต่ทันใดนั้น ไม่รู้ว่าจางเย่ไปเอากำลังใจมาจากไหน อาจเพราะวันนี้เข้ากันได้กับอู๋เจ๋อชิงไม่เลว เห็นว่าความสัมพันธ์ของพวกเขาสองคนไม่ใช่แค่ความสัมพันธ์ระหว่างเบื้องบนเบื้องล่างหรือหัวหน้าลูกน้องธรรมดาๆ แล้ว อีกทั้งจางเย่เองก็เคยเห็นภาพร้อนแรงของอู๋เจ๋อชิงมาก่อน เขาจึงได้ออกปากอีกคำ "คุณถ่ายเองมุมกล้องคงไม่ดีนัก ให้ผมถ่ายให้ไหม?"

พูดจบค่อยเสียใจภายหลัง!

เหย***! ลูกพี่จะกล้าเกินไปไหม!

คำพูดแบบนี้พูดพล่อยๆ ได้ไงฟระ! คุณอู๋ได้ไล่เขาออกไปน่ะสิ!

จางเย่รีบแก้ตัว "เอ่อ ผมล้อเล่นนะ คุณถือว่าผมไม่ได้พูดนะ ถือว่าผมไม่ได้พูดเถอะ!"

แต่ปฏิกิริยาของอู๋เจ๋อชิงกลับเรียบเฉย มองเขาด้วยความสงบนิ่งเท่านั้น "ฉันไม่ว่าอะไรหรอก นายไม่ง่วงนอนหรือ?"

จางเย่ฟังแล้วพลันตื่นเต้น "ผมไม่ง่วงหรอก ตอนบ่ายนอนไปตั้งสามสี่ชั่วโมง ไม่ง่วงสักนิด ขืนกลับไปคงนอนไม่หลับ ได้แต่นั่งไถมือถืออ่านข่าวเล่นอะ"

หญิงสาวถาม "ถ่ายรูปเป็นยังไงบ้าง?"

"พอไหวครับ ไม่ได้เก่งมากเหมือนกัน แฮะๆ" จางเย่บอกตรงๆ

เธอคลี่ยิ้ม "ทักษะศิลป์ของนายฉันเชื่อ มาสิ ต้องรบกวนแล้วนะ?"

จางเย่ได้รับพระราชเสาวนีย์ ในใจเต้นไม่เป็นส่ำ นี่คือเรื่องดีงามอย่างขนมเปี๊ยะร่วงหล่นจากฟ้าชัดๆ! ก่อนหน้านี้เคยได้แต่ดูภาพของอู๋เจ๋อชิง รู้แค่ว่าเธอถ่ายรูปเอง ยังไม่เคยเห็นภาพเธอในสถานที่จริงเลยสักครั้ง "เอ่อ งั้นผมจะถ่ายให้ออกมาดีที่สุด!"

เธอยื่นมือมาส่งกล้องให้กับเขา "นายเอาไปลองก่อนแล้วกัน"

กล้อง SLR จางเย่ไม่เคยใช้ แต่ไม่ใช่เรื่องที่เรียนรู้ยาก ถ้าเป็นของที่ต้องใช้เทคโนโลยีชั้นสูงเรียนรู้ได้ยาก ต่อให้เขาใช้เวลานานแค่ไหนก็ยังคงไม่รู้เรื่องอยู่ดี แต่กับเรื่องง่ายๆ นี้ไม่ใช่ปัญหา จะว่าไปแล้ว ทักษะเขาเองแม้จะไม่ถือว่าใช้ได้อะไร ถ้าเทียบกับปล่อยให้อู๋เจ๋อชิงตั้งกล้องถ่ายเองแล้วยังนับว่าเหนือกว่า อย่างน้อย เขาก็ช่วยดูเรื่องท่าทาง มุมกล้อง โฟกัส และกดชัตเตอร์ให้ได้ งานก็นับว่าลดลงไปเยอะ ต้องได้ผลลัพธ์ออกมาดีกว่าอยู่แล้ว

แชะ

แชะ

ลองถ่ายไปหลายภาพ จางเย่จึงพอจับทางได้คร่าวๆ

อู๋เจ๋อชิงลุกขึ้นมาอธิบายวิธีใช้กล้องให้เขาฟังอีกครั้ง "กล้องแบบนี้น่ะ ขอแค่มุมดี ปรับๆ สักหน่อยก็พอ"

จางเย่รับคำเคร่งขรึม "ผมทราบแล้ว"

อู๋เจ๋อชิงกล่าว "ฮ่าๆ งั้นพร้อมไหม?"

"ได้ครับ" จางเย่ยกมือส่งสัญญาณ

"อือ ฉันพร้อมแล้วเหมือนกัน" อู๋เจ๋อชิงนั่งลงบนเตียง

จางเย่ออกความเห็น "แค่ชุดนี้ใช่ไหม? เห็นคุณถ่ายเสร็จไปแล้วนะ"

อู๋เจ๋อชิงกล่าว "เสื้อผ้าน่ะไม่เป็นปัญหา ทุกทีฉันก็ทำตามอารมณ์ นายว่าชุดไหนดี เจ๊ก็เปลี่ยน ตู้เสื้อผ้าก็อยู่นี่"

เปลี่ยนได้อีก?

เรื่องนี้จะดีงามเกินไปแล้ว!

จางเย่ถามซ้ำอีกครั้ง "ไม่ติดหน้า?"

"อือ ไม่ติด" อู๋เจ๋อชิงตอบ

จางเย่หน้าแดง รีบรวบรวมความกล้าสุดๆ "งั้น...งั้นเรื่องสัดส่วน? เรื่องท่าทาง? ผม...ให้ผมถ่ายไม่สะดวกมั้ง?"

อู๋เจ๋อชิงพูดง่ายๆ "นายนี่นะ ไม่ต้องเครียดน่า รูปฉันนายก็ดูมาไม่น้อย ยังจะมีอะไรปกปิดกับนายอีก ฉันเชื่อสายตาการประเมินของนาย เห็นว่ามุมไหนดีก็ตามนั้น คิดว่าชุดไหนสวยก็สวมชุดนั้นถ่าย ไม่เห็นเป็นไร ขอแค่ถ่ายออกมาสวยก็พอ ด้วยสายตาประเมินงานศิลป์ของนายต้องเห็นชัดอยู่แล้ว ที่ฉันถ่ายตัวเองก่อนหน้านี้ยังไงก็ต้องมีลำเอียงบ้าง โบราณว่ามองอยู่ด้านข้างเห็นแจ่มใส เจ๊เชื่อนาย"

จางเย่สูดลมหายใจลึก "ได้ครับ ผมจะลองดู!"

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./80.md)