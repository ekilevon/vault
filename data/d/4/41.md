##บทที่ 341 : คำเปิดงานของเหยียนเจี้ยนเทา!
งานเลี้ยงกำลังจะเริ่มขึ้น

บรรยากาศในหอประชุมเป็นไปอย่างอบอุ่น

"เหมิงเหมิง" สาวน้อยคนหนึ่งเรียกเธอ

"มีไรอะ?" เฉาเหมิงเหมิงหัวเราะคิกคัก

เด็กสาวกระพริบตาปริบ "วันนี้พี่เธอขึ้นเวทีไหม?"

เฉาเหมิงเหมิงเบิกตาโต "น่าจะไม่มั้ง?"

"แน่นอนว่าต้องไม่สิ" อาจารย์เหลิ่งที่พาพวกเธอมากล่าว "วันนี้เป็นงานของชั้นประถมกับมัธยม รายการโชว์ทั้งหมดล้วนเตรียมไว้หมดตั้งแต่แรก ไม่มีรายการอื่นหรอก"

นักเรียนชายอีกคนกล่าว "น่าเสียดาย ผมอยากฟังกลอนของพี่ชายเหมิงเหมิงอีกสักครั้งจัง ครั้งก่อนเหมิงเหมิงเอา ‘แด่ต้นเซียง’ มา ก็เป็นกลอนสมัยใหม่ที่คลาสสิกสุดจะคลาสสิกแล้ว เปรียบได้กับ ‘หิมะกาลวสันต์’ ของอาจารย์เฉินเทียนหมอได้เลยทีเดียว เยี่ยมมากๆ"

เฉาเหมิงเหมิงกล่าวอย่างภูมิใจ "แบบนั้นแหละ ดูซะก่อนว่าพี่ฉันเป็นใคร!"

"หือ? พี่เธอคือจางเย่? พิธีกรรายการออนไลน์เราที่เซี่ยงไฮ้?" เด็กหญิงชั้นมัธยมจากเซี่ยงไฮ้หันขวับมาถามทันควัน

เฉาเหมิงเหมิงยิ่งภูมิใจ ชี้ไม้ชี้มือไปทางหนึ่ง

"ใช่เลยๆ แถวที่สามนั่นน่ะ นั่นแหละพี่ฉัน!"

……

แถวหน้า

มีคนเตรียมขึ้นพูดบนเวที วันนี้คนพูดเปิดงานเป็นคนจากกระทรวงศึกษาคนหนึ่ง จากนั้นเป็นศาสตราจารย์จากเป่ยต้า

"ท่านอธิการบดีล่ะ?"

"ท่านอธิการไม่ค่อยสบายน่ะค่ะ"

"หือ? งั้นเรื่องพูดปิดงานวันนี้เอาไง?"

"ฉันจะโทรหาอีกที ท่านน่าจะพอมาได้อยู่นะคะ"

"อืม ยังมีเวลาอีกชั่วโมงกว่า คงมาทันแหละ"
อู๋เจ๋อชิงคุยกับเหล่าผู้บริหาร

แถวหน้านั่นเว้นว่างไปที่หนึ่งเพราะวันนี้ท่านอธิการบดีมหาวิทยาลัยปักกิ่งลาทั้งวัน ด้วยรู้สึกอ่อนเพลีย จึงไปให้น้ำเกลือที่โรงพยาบาล เพิ่งรู้ไม่นานนี้เองว่าอาการไม่ได้มีอะไรร้ายแรง สามารถมาเข้าร่วมงานได้ แม้ว่างานนี้จะไม่ได้สำคัญอะไรนัก แต่อย่างน้อยก็เป็นงานระดับประเทศ อย่างไรเสียก็ต้องให้เกียรติและเข้าร่วม การให้อธิการบดีเป็นผู้กล่าวเปิดหรือปิดงาน จึงนับเป็นเรื่องปกติ

……

ม่านถูกเปิดขึ้น!

งานเลี้ยงเริ่มต้นอย่างเป็นทางการ!

เหล่านักข่าวเห็นดังนั้นต่างเริ่มบันทึกภาพ เพียงแต่จากที่นั่ง ต่อให้บันทึกมาคุณภาพที่ได้ก็ยังไม่ค่อยดีนัก ส่วนคนเก็บรูปหลักยังคงเป็นตากล้องของฝ่ายเป่ยต้าที่ตั้งกล้องจับภาพอยู่สี่ห้าตัวทั้งมีขาตั้งพื้นทั้งที่แขวนลอยกลางอากาศอย่างเป็นมืออาชีพ

บนเวที พิธีกรสองคนขึ้นมา หนึ่งหน้าหนึ่งหลัง

หญิงหนึ่งชายหนึ่ง ฝ่ายชายจางเย่ไม่รู้จัก แต่ฝ่ายหญิงดูคุ้นตาอยู่บ้าง

"สวัสดีค่ะท่านผู้บริหาร แขกทุกท่าน เพื่อนๆ นักเรียน และอาจารย์ทุกคน!"

"ยินดีต้อนรับสู่งานเลี้ยงตรุษจีนของโรงเรียนประถมและมัธยมทั่วประเทศในคืนนี้ พวกเราขอแนะนำตัวแทนจากโรงเรียนที่มาเข้าร่วมก่อนนะคะ"

มัธยมหมายเลขสิบห้า……

สาธิตมัธยมวิทยาลัยครู……

มัธยมอวี้ไฉ……

ประถมซ่างไห่……

มัธยมหมายเลขสองเทียนจิน……

และรายชื่ออีกยาวเหยียด

จางเย่หันไปด้านข้างกล่าวว่า "พิธีกรหญิงนั่นอาจารย์ของภาคเรารึเปล่าครับ?"

ซูน่าคลี่ยิ้ม "ใช่ค่ะ เหยียนจิ่นจากภาควิชาภาษาจีน สอนวิชาการพูดในภาษาจีน อยู่ห้องพักอาจารย์หมายเลขสอง ซึ่งคุณเคยเห็นมาก่อนแล้ว ส่วนผู้ชายเป็นฝ่ายประชาสัมพันธ์ของมหาวิทยาลัย ชื่อจ้าวเสวียน สองคนนี้เป็นคู่สามีภรรยาตัวอย่างของมหาวิทยาลัยเรามาหลายปีเชียวค่ะ จบจากเป่ยต้า จากนั้นก็สอนอยู่ที่เป่ยต้ามาตลอด" หยุดครู่หนึ่ง กล่าวต่อว่า "ความจริงก่อนหน้านี้มหาลัยให้มาเชิญคุณไปเป็นพิธีกรด้วยนะคะ"

จางเย่โบกมือ "ผมเป็นพิธีกรงานเลี้ยงแบบนี้ไม่ได้หรอกครับ"

ในสายตาของคนทั่วไป เมื่อพูดถึงเรื่องพิธีกรก็มักจะเห็นว่าเหมือนกันหมดแหละ แต่จางเย่รู้ดีว่าความจริงแล้วไม่ได้เรียบง่ายอย่างนั้น มันมีความแตกต่างกันอย่างใหญ่หลวงอยู่ อย่างเช่นผู้ประกาศข่าว พึ่งพาการอ่านสคริปต์เป็นหลัก ไม่มีจุดลูกเล่นเป็นของตนเอง แต่ถ้าเป็นพิธีกรอย่างจางเย่ รายการทีวีมักจะเปิดช่องให้มีที่เล่นมุกและเพิ่มลูกเล่นมากขึ้นหน่อย ส่วนพิธีกรรายการวาไรตี้นั้นก็สามารถมีส่วนร่วมลงได้มากขึ้น ส่วนว่าพิธีกรงานเลี้ยงกลางคืนเช่นนี้นั้น ต้องพึ่งพาความสามารถในการควบคุมสถานการณ์ เน้นที่ความจริงจัง พิธีกรในรูปแบบนี้ต้องมีความสามารถในการควบคุมสถานการณ์อย่างยิ่ง ให้ผู้ชมปรบมือในเวลาที่สมควรปรบ หัวเราะในเวลาที่ควรหัวเราะ เงียบในเวลาที่ควรเงียบ ผิดพลาดไปสักนิดไม่ได้เด็ดขาด ทั้งไม่สามารถ ‘เล่น’ ได้มากนัก ลองคิดดูว่าถ้าเป็นพิธีกรสายตลก คนร่วมงานเอาแต่หัวเราะ ยังจะดำเนินงานต่อไปได้อย่างไร? เรื่องนี้ผิดไปแล้ว ดังนั้นพิธีกรประเภทนี้จึงต้องมีความสามารถ ไม่ได้ง่ายดายอย่างที่คิด

ศาสตราจารย์เจิงเห็นได้ชัดว่าไม่มีประสบการณ์ "เธอเป็นพิธีกรที่ได้รับการฝึกฝนมานะ นี่ยังจะทำเธอเกร็งได้เหรอ?"

จางเย่ได้แต่บอกความจริง "พิธีกรงานเลี้ยงผมทำได้ไม่ดีแน่นอนครับ ข้อแรกคือไม่มีประสบการณ์ สองคือผมทำทอล์คโชว์มาก่อน หลายคนพอเห็นหน้าผมก็ขำแล้ว มีแต่จะทำให้วุ่นวายกันไปหมดนะครับ เพราะงั้นไม่ใช่เรื่องดีแน่"

ซูน่าหัวเราะคิกคัก "พวกเราไม่รู้เรื่องนี้ แต่ว่าถ้าให้คุณไป ฉันเชื่อว่าคุณต้องทำได้ดีแน่นอนค่ะ ยังไงคุณก็เป็นคนชำนาญทางด้านนี้นี่คะ"

พูดกันตามตรง จางเย่แม้จะไม่เคยมีประสบการณ์เป็นพิธีกรงานเลี้ยงเช่นนี้ แต่ก็เป็นพิธีกรที่ได้รับการฝึกฝนอย่างมืออาชีพ ถือว่าชำนาญกว่าเหยียนจิ่นและจ้าวเสวียนสองคนนั้นมากทีเดียว

"เพียงแต่ว่าช่วงก่อนหน้านี้คุณยุ่งกับการสอน" ซูน่ากล่าว "แถมยังเป็นการเปิดเลคเชอร์สาธารณะอีก ต้องยุ่งมากน่าดูค่ะ ทางมหาวิทยาลัยเลยไม่กล้าไปเรียกตัวคุณมา กลัวจะทำให้กระทบกับการสอน ไม่อย่างนั้นตำแหน่งพิธีกรต้องเป็นคุณแน่นอนค่ะ ทั้งเบื้องบนเบื้องล่างของเป่ยต้าเรามีคนเก่งเท่าคุณแค่ไม่กี่คนเอง"

จางเย่มองเธอ กล่าวน้ำเสียงจริงจัง

"อาจารย์ซู ผมบอกก่อนเลยนะ ชมผมฟรีๆ น่ะผมยินดี แต่ว่าคืนนี้ผมไม่ได้เชิญเลี้ยงแขกนะ?"

เหล่าอาจารย์ที่นั่งอยู่รอบๆ พอได้ยินพลันหลุดหัวเราะกันออกมา

ซูน่าค้อนขวับ "ไม่ยอมค่ะ! ยอคุณอยู่ตั้งนาน! ยังไงก็ต้องเลี้ยงข้าว!"

"คนฟังก็มีส่วนด้วยสิ" ศาสตราจารย์เจิงร่วมวงครึกครื้นด้วย "นับฉันไปด้วย ไม่ได้กินอาหารทะเลนานแล้ว"

อาจารย์บางคนของเป่ยต้าที่จางเย่ไม่รู้จักพลันมองจางเย่ด้วยสายตาประหลาดใจ หมอนี่เพิ่งจะทะเลาะกับผู้อาวุโสของเป่ยต้าอย่างศาสตราจารย์เหยียนเมื่อตอนบ่ายนี่เองนะ ยังจะยิ้มได้อีกเรอะ? ยังจะหัวเราะได้อีก? ช่างเป็นความสงบที่คนธรรมดามีไม่ได้ ถ้าเกิดว่าเป็นคนอื่นทะเลาะกับคนสำคัญอย่างศาสตราจารย์เหยียนละก็ ไม่กังวลตายก็ปวดหัวตายแน่! แต่จางเย่กลับยังคงดูไม่สนใจอะไร! พวกเขาไม่เข้าใจจริงๆ ว่าจางเย่เคยชินไปแล้วรึเปล่า เผลอๆ หมอนี่คงล่วงเกินคนจนเคยชิน เลยไม่ได้ใส่ใจมานานแล้วแน่ๆ!

………

บนเวที

ฝ่ายกระทรวงศึกษาธิการกล่าวเปิดงานจบแล้ว

เหยียนจิ่นพิธีกรหญิงยิ้มกล่าวว่า "ต่อไป ขอเชิญศาสตราจารย์เหยียนเจี้ยนเทา จากภาควิชาภาษาจีน มหาวิทยาลัยปักกิ่งขึ้นกล่าวบนเวทีค่ะ"

ตัวของเหยียนเจี้ยนเทาไม่ได้อยู่ที่แถวสองตั้งแต่แรก ไม่รู้ว่าไปที่หลังเวทีตั้งแต่เมื่อไร เขาเดินขึ้นไปบนเวที รับไมโครโฟนจากพิธีกรหญิง

เหล่าผู้ฟังปรบมือ

จางเย่หรี่ตาลงเล็กน้อย

ซูน่ามองเขา "ศาสตราเหยียนเป็นตัวแทนของเป่ยต้ากล่าวเปิดงานล่ะ"

เหยียนเจี้ยนเทาไม่เอาร่างต้นฉบับขึ้นไปด้วย เห็นได้ชัดว่าเขาทำการบ้านมาดี จำตัวบทพูดได้ทั้งหมด "สวัสดีครับ นักเรียนทุกคน วันนี้ ในการเปิดงานเลี้ยง ผมอยากจะพูดถึงเรื่องที่ทุกคนพูดกันอยู่ว่า ‘มหาวิทยาลัยนั้นไม่สำคัญ’ " เขาพูดอย่างจริงจัง คล้ายกำลังบรรยาย มากกว่าจะเป็นการพูดในงานเลี้ยง "ผมไม่ทราบว่าคนที่พูดหัวข้อไร้เหตุผลนี้มีเป้าหมายอย่างไร อ้าปากหุบปากก็ว่ามหาวิทยาลัยนั้นไม่มีประโยชน์ มหาวิทยาลัยปักกิ่งเป็นสถาบันการศึกษาชั้นแนวหน้าของประเทศ ผมเองก็ทำงานในวงการศึกษามาสี่สิบสามปี ในฐานะผู้มีประสบการณ์ ผมบอกเลยได้ว่า..."

อาจารย์หลายท่านที่ได้ฟังต่างพยักหน้าคล้อยตาม

ขณะที่เหล่านักเรียนที่ได้ฟังพลันดูไร้ชีวิตชีวาไปหมดสิ้น ฟังแล้วถึงกับสัปหงกจะหลับแหล่มิหลับแหล่

"นักเรียนที่นั่งอยู่ตรงนี้ยังไม่ได้เข้าสู่สังคม ยังไม่ได้สร้างผลลัพธ์อะไรให้กับสังคม ยังมีหลายเรื่องที่พวกคุณอาจไม่เข้าใจ และมีบางเรื่องที่ไม่มีวันเข้าใจ มหาวิทยาลัย ความจริงคือค่ายฝึกที่จะช่วยให้พวกคุณเข้าสู่สังคมได้ คือสะพานที่จะช่วยพาพวกคุณเข้าร่วมในสังคม ความรู้คือพลัง ความรู้คือชีวิต คำตอบที่พวกคุณตามหา สามารถค้นพบได้เรื่อยๆ จากที่นี่ ค้นพบตนเองทีละเล็กทีละน้อยจนรู้จักตนเอง เข้าใจตนเอง นี่คือมุมมองของผม คือความจำเป็นที่ยากปฏิเสธ คือตัวสำคัญที่จะช่วยให้คุณได้พบคุณค่าและความนับถือในตนเอง..." เหยียนเจี้ยนเทาพูดยาวเหยียด
เหล่านักเรียนสัปหงกหนักยิ่งกว่าเดิม

"ในสังคมทุกวันนี้ พวกเราคือหนึ่งในผู้ช่วยพยุง พวกเราพยายามทุ่มเทกระตุ้นความอยากเรียนรู้ และเต็มไปด้วยความตั้งใจดี แต่กลับมีคนบางคนเบื่อที่จะฟัง ทั้งยังตั้งป้อมป้องหูไว้ ในฐานะนักการศึกษา พวกเรายังคงต้องทำซ้ำแล้วซ้ำเล่าเพื่อกระตุ้นความอยากเรียนรู้ แต่ทุกคนเคยคิดหรือไม่ว่าเพราะอะไร?" ความหมายของเหยียนเจี้ยนเทาก็คือ ในฐานะเสาหลักที่ค้ำยันสังคม พวกเขามีแต่ความตั้งใจดีให้แก่นักศึกษา พวกเขาอยากให้ทุกคนตั้งใจเรียน และพัฒนาตนเองขึ้นทุกวัน เด็กนั้นยังไม่รู้อะไร และไม่สามารถกำหนดคุณค่าในชีวิตได้ ดังนั้นจึงต้องฟังพวกเขา ไม่จำเป็นต้องคิดอะไร เพียงหลังสำเร็จการศึกษาเท่านั้นพวกเขาจะรู้สึกขอบคุณผู้สอนที่มอบชีวิตให้

น่าเบื่ออะไรแบบนี้!

ทว่าศาสตราจารย์เหยียนเปลี่ยนมุมไปเล็กน้อย ใช้หลักการเหตุผลช่วยให้ทุกคนเข้าใจในจุดนี้ เขาต้องการให้เหล่านักศึกษารู้ว่านักการศึกษาทั้งหลายนั้นพยายามกระตุ้นพวกเขาอย่างยากลำบาก ในฐานะผู้อาวุโส พวกเขาได้กำหนดว่าสิ่งไหนที่ทุกคนต้องเรียน เป็นไปด้วยความมุ่งมั่น ถ้าเกิดว่าไร้ประโยชน์จริงๆ พวกเขายังจะพูดซ้ำซากไปทำไม?

สุดท้าย เหยียนเจี้ยนเทากล่าวปิดท้ายว่า "มหาวิทยาลัยไม่ได้ไร้ประโยชน์ ความไม่รู้ต่างหากที่ไร้ประโยชน์! เป่ยต้าจะอ้าแขนต้อนรับเด็กทุกคนที่กระหายความรู้เข้าศึกษา! อ้าแขนต้อนรับทุกคนตลอดไป!"

กล่าวจบแล้ว

เสียงปรบมือดังขึ้นอย่างอบอุ่นจากหน้าเวที
ถึงอย่างไรก็มีกล้องอยู่ เหล่านักเรียนจึงยังคงปรบมือไว้หน้าเขา ต่อให้ในความเป็นจริงแล้ว สีหน้าของนักเรียนส่วนใหญ่ต่างมีความสับสนงุนงงอยู่บ้าง

เหล่าผู้บริหารของโรงเรียน อาจารย์ทั้งจากฝั่งโรงเรียนและมหาวิทยาลัยปักกิ่งต่างยกย่องบทปาฐกถาของศาสตราจารย์เหยียนอย่างยิ่ง เห็นว่าเขาพูดได้ดีมาก

"พูดได้ไม่ผิดเลยจริงๆ"

"ศาสตราจารย์เหยียนเตรียมตัวมาไม่น้อย"

"ใช่ ตรงท่อนที่ว่ากระตุ้นความกระหายใคร่รู้นั่น ช่างสดใหม่!"

"ศาสตราจารย์เหยียนทุ่มเทจริงๆ หวังว่าพวกนักเรียนจะได้ฟังจนจบนะ"

"เห็นความสามารถของศาสตราจารย์เหยียนถึงระดับนี้ บทพูดกระตุ้น บทพูดเชิงบวกแบบนี้ จางเย่ไม่มีทางเรียนรู้ได้หรอก"

"นั่นก็ไม่ผิด ความสามารถในเชิงภาษาของจางเย่คือการเสียดสี ไม่ว่าจะกลอนหรือบทความ แต่ละชิ้นถึงแม้จะเป็นจุดสูงสุด แต่ว่าพอมาถึงเรื่องการศึกษา กล่อมเกลาให้เป็นคนดี เขายังห่างชั้น เทียบกับศาสตราจารย์เหยียนไม่ได้เลย น่าขำที่ยังมีคนเอาเขาไปเทียบกับศาสตราจารย์เหยียน แถมยังวิเคราะห์กันว่าใครเก่งกว่าใคร ยังจะต้องวิเคราะห์อีก? ศาสตราจารย์เหยียนมีประสบการณ์มาหลายสิบปี ชนรุ่นหลังอย่างจางเย่จะสู้ได้ยังไง?"

"จางเย่ด้อยกว่าจริงๆ"


*-*-*-*-*-*-*-*-*-*-*-*-*-*-*-*-*


[Go To Next Chapter]( ./42.md)