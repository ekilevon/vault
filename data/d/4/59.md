##บทที่ 359 : กำเนิดโฆษณา ‘เบรนโกลด์’!
ตอนเที่ยง

กินข้าวเสร็จ จางเย่ก็เซ็นสัญญากับอู๋ม่อเรียบร้อย

เรื่องสัญญาข้อตกลงอื่นๆ ล้วนเป็นไปตามปกติ นอกจากที่จางเย่ขอเพิ่มเงื่อนไขข้อหนึ่งลงไปแล้ว หลังจากตรวจสอบจางเย่ก็ไม่พบปัญหาอะไรอีก เรื่องเงินเองก็ไม่มีปัญหา อีกฝ่ายให้ค่าตัวเขาไม่น้อยทีเดียว

"อาจารย์จาง ยินดีที่ได้ร่วมงานกันครับ"

"ยินดีที่ได้ร่วมงานกันครับ"

"คุณอยากไปดูที่บริษัทโฆษณาหน่อยไหม?"

"ดีเลยครับ ผมพร้อมเสมอ"

"งั้น พวกเราไปกันตอนนี้เลยดีไหมครับ ผมนัดพวกเขาไว้แล้ว เหลือเวลาอีกไม่กี่วันก็ต้องส่งโฆษณาแล้ว จะให้ดีวันนี้ต้องได้แผนงาน จะได้จัดการลงรายละเอียดกันต่อ ไม่ทันก็ต้องทันอยู่ดี เพราะค่าโฆษณากับทางสถานีโทรทัศน์นครหลวงก็ขอคืนไม่ได้น่ะครับ"

"ได้ ผมจะทำเต็มที่ครับ"

"ทางเราต้องพึ่งพาอาจารย์จางแล้วนะครับ"

ทั้งกลุ่มตรงไปยังบริษัทโฆษณา

คราวนี้ที่อู๋ม่อยอมเซ็นสัญญากับจางเย่ ความจริงคือไม่มีทางเลือก ทั้งเขาทั้งบริษัทไม่ได้เต็มใจจะยินยอม เพียงแต่สถานการณ์บีบคั้นผู้คน แถมแป๊บๆ ก็ต้องปล่อยโฆษณาแล้ว บริษัทเองก็ร่อแร่ใกล้ล้มละลายเต็มที ถ้าเกิดยอดขายสินค้ายังไม่ดี พวกเขาก็ต้องเก็บข้าวของกลับบ้านแน่ รวมถึงติดหนี้กู้ยืมข้ามชาติมาอีก ซึ่งเรื่องนี้เป็นผลลัพธ์ที่ไม่มีใครต้องการ ดังนั้น พวกเขาจึงได้แต่พึ่งพาตัววิเศษอย่างจางเย่มากอบกู้สถานการณ์ของบริษัทที่ไม่ปลอดภัยเช่นนี้ พวกเขาไม่มีทางเลือกอื่นแล้วจริงๆ!

……

บริษัทโฆษณา

อู๋ม่อเริ่มแนะนำตัว

จางเย่เองก็จับมือทักทายกับคนในบริษัททุกคน

อีกฝ่ายดูคึกคักอบอุ่นไม่น้อย เห็นตัวจางเย่ ต่างตากระจ่างสุกใสขึ้นมาทันที เห็นได้ชัดว่าเคยได้ยินเรื่องความเก่งกาจในด้านโฆษณาของจางเย่มาก่อน

"อาจารย์จางสวัสดีครับ" ชายวัยกลางคนคนหนึ่งกล่าว

"สวัสดีครับหัวหน้าหวัง" จางเย่จับมือกับเขาตอบ

"งานนี้ผมเป็นคนรับผิดชอบ เราไปคุยกันข้างในไหมครับ?" หัวหน้าหวังเป็นชายอ้วนวัยสี่สิบ ดูแล้วซื่อสัตย์จริงใจ "คุณนับเป็นคนมีชื่อเสียงในวงการโฆษณา พวกเราถึงรู้จักคุณกันหมดครับ พอฟังว่าคุณมาช่วยชี้แนะงานโฆษณาชิ้นนี้ พวกเราจึงอยากจะเรียนรู้จากคุณเช่นกัน"

จางเย่รีบกล่าวถ่อมตัว "ไม่กล้ารับหรอกครับ พวกคุณเป็นมืออาชีพ ผมก็แค่มาช่วยวุ่นวายเท่านั้นเอง"

ชายหนุ่มด้านหลังกล่าว "อาจารย์จางถ่อมตัวแล้ว โฆษณาของคุณแต่ละชิ้นล้วนคลาสสิก พวกเราเหล่าคนโฆษณาต้องเอามาเปิดชั้นเรียนศึกษาวิเคราะห์กันเลยทีเดียวแน่ะ"

จางเย่กล่าว "บริษัทคุณก็เป็นแนวหน้าของวงการโฆษณาในเมืองหลวง ผมไม่กล้ารับจริงๆ"

ทุกคนพบหน้ากันครั้งแรกไม่ได้คุยอะไรกันมาก แค่ต่างฝ่ายต่างทักทายเยินยอทำความรู้จักกันเท่านั้น

ความจริงแล้วทางบริษัทไม่ได้เยินยอจางเย่เกินไปเลย ถ้าเป็นคนอื่นๆ ยื่นมือมายุ่งวุ่นวาย ชัดเจนว่าพวกเขาต้องไม่ยินดี อย่างไรเสียพวกเขาก็นับเป็นมืออาชีพในวงการนี้ แต่จางเย่นั้นแตกต่าง จางเย่มีความสามารถ มีผลงานโฆษณาให้เห็นเป็นที่ประจักษ์ ถึงขั้นเป็นชนชั้นผู้บุกเบิกการโฆษณาแนวใหม่ ได้ยินว่าตอนแรก บริษัทยักษ์ใหญ่ชั้นแนวหน้าของประเทศถึงกับใช้เงินเดือนสูงมาควานหาตัวจางเย่ด้วยซ้ำไป ดังนั้นในวงการนี้ ความสามารถของจางเย่ถือเป็นที่ประจักษ์!

ทุกคนเข้าไปในห้องประชุม

ประตูปิดลง ทุกคนนั่งลงประจำที่ เปิดการประชุม

คราวนี้อู๋ม่อเดิมพันสุดตัว ใช้เงินไปมหาศาล ในสายตาของบริษัทโฆษณานับเป็นงานชิ้นใหญ่แล้ว พวกเขาจึงพลอยให้ความสำคัญมากตามไปด้วย

หัวหน้าหวังเป็นคนเปิดการประชุมวางแผน "นี่คือแผนงานที่พวกเราคิดขึ้นได้ก่อนหน้านี้ คุณอู๋ไม่พอใจนัก เลยไม่เอามาใช้"

อู๋ม่อหันมากล่าวกับจางเย่ "คุณลองดูหน่อยไหม?"

"ได้" จางเย่เอาเอกสารมาพลิกดูทีละแผ่น

ไม่มีจุดด้อย แต่ก็ไร้จุดเด่น ช่างธรรมดาสุดๆ

อู๋ม่อกล่าว "เรื่องโฆษณา ความจริงบริษัทเราไม่มีข้อเรียกร้องอะไรหรอก จะเป็นแบบไหนก็ได้ ขอแค่กระตุ้นยอดขายของสินค้าเราได้ก็พอ ตอนนี้พวกเราต้องการยอดขายมากจริงๆ ไม่อย่างนั้นบริษัทคงอยู่ต่อไปไม่ได้ ตอนนี้ก็แบกรับภาระค่าใช้จ่ายอานแล้ว" ต่อหน้าพวกเขา อู๋ม่อไม่มีอะไรที่พูดไม่ได้ ทั้งไม่มีอะไรให้ต้องปกปิด

จางเย่กล่าว "โฆษณาออกไป สุดท้ายต้องให้กลับมาเป็นยอดขาย นี่คือสิ่งสำคัญ จะให้ติดตาแค่ไหนแต่ถ้ากลับมาสร้างยอดขายไม่ได้ ผมก็ไม่อยากเห็นเช่นกัน"

หัวหน้าหวังกล่าว "เอ๋? ฟังดูเหมือนอาจารย์จางจะมีแผน?"

อู๋ม่อกระตือรือร้นขึ้นมาทันที "บอกได้ไหม? มีแผนจะทำโฆษณาแบบไหนเหรอ?"

คนที่มาเข้าร่วมประชุมต่างหันมาจับจ้องจางเย่เป็นตาเดียว

จางเย่กระแอม รู้สึกไม่ค่อยสบายใจ ไม่แน่ใจว่าโฆษณาชิ้นนั้นสามารถใช้งานได้จริงหรือไม่ แต่เรื่องมาถึงขั้นนี้ก็ไร้ทางถอยแล้ว จางเย่ได้แต่ดำเนินการต่อไปตามแผนงานที่คิดไว้ "ผมมีอยู่ไอเดียหนึ่ง งั้นผมบอกเลยนะ?"

"คุณว่ามา"

"ล้างหูรอฟังเลย"

ทุกคนดูตั้งใจกันจริงๆ

มีนักโฆษณาบางคนหยิบปากกา ดินสอ กระดาษขึ้นมา มีบางคนเอาเครื่องบันทึกเสียงออกมารอบันทึกคำพูดของจางเย่ไว้ไม่ให้ตกหล่นด้วย เพื่อจะได้นำไปศึกษาซ้ำ

จางเย่กระแอมอีกครั้ง "โฆษณาของผมไม่มีอะไรซับซ้อน มันเรียบง่ายมากๆ ก็แค่ให้ออกมาร้องเพลงเพลงหนึ่ง เป็นสโลแกนน่ะครับ"

ร้องเพลง?

ทำเป็นเพลงออกมา?

แปลกใหม่! สมเป็นอาจารย์จางเย่!

คิดถึงทั้ง ‘ลำนำทำนองวารี’ ที่กลายเป็นเพลง ‘ขอเราอายุมั่นขวัญยืน’ ซึ่งล้วนเป็นผลงานจากปลายปากกาของจางเย่ ทำนองก็เป็นเขาที่จัดการ เขาช่างมีความสามารถสูงส่ง!

ทุกคนตาลุกวาวระยับ มองหน้าจางเย่ตาไม่กระพริบ!

จางเย่บอก "ผมจะร้องให้ทุกคนฟังรอบหนึ่งนะครับ" สูดลมหายใจเข้าลึก มีคนที่มองมาตาไม่กระพริบขนาดนี้ ในที่สุดจางเย่ก็ร้องออกมาเสียงดังลั่น "ปีนี้ไม่เอาอะไร! ไม่เอาอะไรไม่เอาอะไร! ไม่เอาอะไรอ่ะไม่เอาอะไร! อยากได้ก็แค่เบรนโกลด์! เบรน! โกลด์!"

จากนั้น จางเย่ก็มองทุกคนในห้องประชุมที่ตะลึงตาค้างกันหมด เหมือนกันเปี๊ยบ ทุกคนล้วนอ้าปากกว้าง เงียบสนิทเป็นเป่าสาก!

อู๋ม่อกระพริบตาปริบๆ "จบแล้ว?"

จางเย่สำลัก "แค่กๆ จบแล้ว"

อู๋ม่อหน้าแทบจะคว่ำลงบนโต๊ะ "โฆษณาอะไรของคุณเนี่ย?"

หัวหน้าหวังคิ้วกระตุก แค่นหัวเราะดังลั่น "อาจารย์จาง ผมรู้มาว่าคุณชอบพูดเล่น ฮ่าๆ ตลกจริงๆ ทีนี้พวกเรามาจริงจังกันเถอะ เนื้อเพลงจริงๆ เป็นยังไงกันแน่?"

จางเย่ยืนยัน "แบบนี้แหละ"

หัวหน้าหวังพอได้ยิน หน้าแทบจะทิ่มลงบนพื้นไปอีกคน!

แบบนี้แหละ?

แบบนี้แม่*เรียกว่าโฆษณาก็ได้เหรอ!?

คนอื่นๆ ที่นั่งอยู่บนเก้าอี้แทบกระอักเลือด!

อู๋ม่อนึกคร่ำครวญโหยหวนในใจ ปากก็กล่าว "อาจารย์จาง พวกเราทำดีๆ ได้ไหม? โฆษณานี้มัน...โคตรจะน่าอายเลยอ่ะ! ถ้าออกอากาศไปแบบนี้ บริษัทเรากลายเป็นตัวตลกในวงการแน่ๆ ไม่เอาแบบนี้สิ! โฆษณาแบบนี้มันไม่กระตุ้นยอดขายได้หรอกนะ!"

หัวหน้าหวังปาดเหงื่อบนหน้าผาก "แบบนี้ดีไหมครับ พวกเรามาระดมความคิดกันสักนิด"

จางเย่กลับไม่รับข้อเสนอ "คุณอู๋ ผมต้องกระตุ้นเตือนไหมว่าสัญญาเราระบุไว้ว่ายังไงครับ? เรื่องนี้คุณเชื่อผมเถอะ ไม่มีทางผิดแน่นอน ผมรับประกันได้ว่ายอดขายกระฉูด!"

อู๋ม่อ "..."

หัวหน้าหวัง "..."

คนอื่นๆ "..."

กระฉูดกะน้องสาวนายน่ะเซ่!

นี่แม่*โคตรปัญญาอ่อนสุดๆ!

อู๋ม่อรีบคัดค้าน "ไม่ได้! โฆษณานี้ยังไงก็ไม่ได้!"

จางเย่มองเขา โบกมือปัด "งั้นผมก็ไม่มีทางเลือก งานนี้ผมไม่รับแล้วกัน ไม่ต้องใช้บริษัทโฆษณาแล้วด้วย แต่ยังไงก็ต้องจ่ายค่าปรับ" สัญญายังอยู่ในมือจางเย่ไม่ทันหายร้อน ค่าปรับเขียนตัวเลขไว้อย่างชัดแจ้ง!

อู๋ม่อพอได้ฟัง ใบหน้าพลันเขียวคล้ำ!

เชี่*! ทำไมแม่*เหมือนฉันปล่อยให้จางเย่หลอกเลยฟระ!

อู๋ม่อน้ำตาปริ่มจะไหลมิไหลแหล่ "อาจารย์จางต้องทำร้ายผมขนาดนี้เลยเหรอ!"

จางเย่ยิ้มจืดเจื่อน "ผมไม่ได้ทำร้ายคุณ คุณก็รู้ว่าผมไม่กล้า โฆษณาคืออะไร อย่างไรเสียตลาดจะเป็นตัวตัดสินเอง หากโฆษณานี้ออกไป คุณจะรู้เองว่าเป็นยังไง ถึงตอนนั้นก็ไม่ต้องเถียงกันแล้ว แต่ว่าตอนนี้ เรื่องโฆษณานี้คุณต้องฟังผม อีกอย่างนะ ผมเองก็ไม่เอาชื่อเสียงผมมาล้อเล่นหรอกจริงไหม? ถ้าเกิดโฆษณานี้ออกมาไม่ดี ผมก็ไม่ได้อะไรเหมือนกัน"

อู๋ม่อตาแดงเรื่อ "แต่ว่านี่มันออกจะ...ปัญญาอ่อนไปไหม?"

หัวหน้าหวังกล่าวเสริม "ไม่ใช่แค่ปัญญาอ่อนธรรมดานะ แต่ว่าโฆษณาชิ้นนี้ไม่มีจุดดึงดูดใจสักนิด นี่จะเรียกว่าเป็นโฆษณาได้ยังไง? ไม่มีจุดเด่นที่เราเคยวิเคราะห์กันไว้สักนิด! อีกอย่างนะ อาจารย์จาง ผมพูดไปคุณอาจไม่ค่อยชอบใจ แต่แผนที่ผมคิดไว้น่ะดีกว่าคุณหนึ่งแสนแปดหมื่นโยชน์! โฆษณาชิ้นนี้เอาขึ้นไม่ได้จริงๆ ไม่งั้นไม่ใช่แค่เบรนโกลด์ แต่ทั้งผมทั้งคุณนี่แหละที่จะโดนหัวเราะเยาะไปด้วย!"

จางเย่ยังยืนยันคำเดิม "ใช้อันนี้แหละ พวกคุณเชื่อผมเถอะ"

อู๋ม่อเกาะแขนจางเย่ไว้แน่น "ไม่ใช่ไม่เชื่อคุณนะ แต่ว่า จริงๆ นะ...มันมากเกินไป พวกเราเปลี่ยนอีกรอบได้ไหม? เถอะน่านะอาจารย์จาง โฆษณานี้มันจะได้เรื่องจริงเหรอ? ผมรู้ว่าคุณทำงานตลกชวนหัวบ่อยๆ งั้นตอนนี้คุณคงล้อผมเล่นใช่ไหม?"

จางเย่ยักไหล่ "ผมน่ะพูดจริงจังนะ"

อู๋ม่อ “……￥###%@@#@！！！”

จางเย่คิดไว้ก่อนแล้วว่าจะเกิดเหตุการณ์เช่นนี้ จึงได้ขอให้เพิ่มส่วนสัญญาตรงนี้ขึ้น "ผมเป็นคนวางแผน คุณอู๋ เชื่อผมเถอะ ด้วยความสัมพันธ์กับท่าน...พี่อู๋ ผมจะไปทำร้ายคุณได้ยังไง ถ้าคุณยังไม่เห็นด้วย งั้นผมคงได้แต่ต้องถอนตัว"

ยังจะบอกว่าไม่ทำร้ายฉัน?

นายแม่*ทำร้ายฉันอยู่ชัดๆ!

อู๋ม่อรู้สึกว่าเขาเป็นคนโง่บรมโคตรๆ คนโง่สมบูรณ์แบบ! ขนาดหัวหน้าหวังเสนอโฆษณาให้ เขาก็ไม่พอใจ? แผนนั้นน่ะดีกว่าจางเย่เป็นพันหมื่นล้านเท่าเชียวนะ! แต่ว่าถ้าเกิดตอนนั้นแผนของหัวหน้าหวังมันดีจริง! งั้นเขาจะไปเซ็นสัญญาแบบนี้กับจางเย่ทำไม? นี่มันขุดหลุมฝังตัวเองชัดๆ! ทั้งที่ความจริงสถานการณ์บริษัทไม่ค่อยดีอยู่แล้ว! งั้นก็ได้! จางเย่ก็แค่มาเติมไฟเร่งลงไปเท่านั้น!

ใช้โฆษณานี้?

หรือจะเสียค่าปรับอีกหนึ่งล้าน?

อู๋ม่อความจริงอยากเสียเงิน อยากเสียเงินจริงๆ! แต่ว่าบริษัทเขากลวงโบ๋ว่างเปล่าไปตั้งแต่แรกแล้ว ครั้งนี้คือการเดิมพันหมดหน้าตักครั้งสุดท้าย ยังจะไปหาเงินที่ไหนมาได้อีก!

จางเย่กระตุ้น "คุณอู๋?"

หัวหน้าหวังกล่าว "คุณอู๋ คุณต้องคิดดีๆ นะ!"

อู๋ม่อผ่านการต่อสู้ในจิตใจอยู่นาน ในที่สุดผ่านไปสิบกว่านาที ชายหนุ่มก็ทุบโต๊ะตัดสินใจทั้งน้ำตานองหน้า "ใช้ของจางเย่! ตายแม่*เป็นตาย! อย่างมากก็กลับมาฟื้นตัวใหม่เว้ย!" เขาไม่เรียกอาจารย์จางเย่แล้ว แต่เรียกชื่อตรงๆ!

จางเย่ไม่สนใจ หัวเราะเหอะๆ

========================

#359 \(> w <)/ วันนี้เป็นวันสงกรานต์ สวัสดีปีใหม่ไทย จนไม่มี รวยไม่เลิก สุขกายสบายใจ \(> w <)/

>> ระวังเล่นน้ำหักโหมจนไม่สบายกันนะขอรับ ถ้อยทีถ้อยอาศัย เดินทางปลอดภัย <<
\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./60.md)