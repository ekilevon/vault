##บทที่ 316 : แข่งโคลงสู้กับจางเย่?
ห้องเล็ก

เฉินเฉินละความสนใจจากการบ้าน

“เป็นอะไร?” จางเย่ถาม

เฉินเฉินเบ้ปากน้อยๆ ไปทางประตู “มาอีกคนแล้วที่เสแสร้งได้ยิ่งกว่าคุณ”

“เธอก็ฟังด้วยเหรอ?” คราวนี้จางเย่ไม่โกรธ กล่าวอย่างระริกระรี้ “หมอนี่เสแสร้งอยู่หน่อยๆ ไหนจะบริษัทหรือตำราโบราณงี้ ไหนจะพ่อเขานี่ๆ นั่นๆ อีก เหอะ สำคัญรึไง?”

เฉินเฉินเขียนการบ้านพลางกล่าวไปด้วย “ป้าใหญ่หนูไม่แลเขาหรอก”

จางเย่กระแอมไอ ถือโอกาสถาม “ยัยแสบน้อย คิดว่าป้าเธอจะชอบฉันไหม?”

“คุณเหรอ?” เฉินเฉินกวาดตามองเขาแป๊บหนึ่ง “คุณยังเอาชนะป้าหนูไม่ได้เลย”

จางเย่ไหล่ตก “งั้นถ้ามีวันหนึ่งอาจางของเธอชนะล่ะ?”

มุมปากเฉินเฉินกระตุกสองที “หึหึ รอให้คุณชนะก่อนค่อยว่าเถอะ อย่ามัวแต่โม้ คุณยังไม่เคยฝึกศิลปะการต่อสู้มาก่อน แม้แต่เสี่ยวหลวีจื่อ คุณก็ยังชนะไม่ได้”

จางเย่ยิ้มๆ “ก็ไม่แน่” เขาไม่ชนะเหราอ้ายหมิ่นแน่นอน ไม่จำเป็นต้องถาม แต่ศิษย์น้องของเจ๊เหรา เห็นชัดๆ ว่าห่างชั้นกับเจ๊เหรามากโข ชายหนุ่มยังไม่เคยประมือด้วย ถ้าเทียบฝีมือกันแล้วจะเป็นอย่างไรเขาบอกไม่ได้หรอก ความจริงแล้วขนาดตัวจางเย่เองมีฝีมืออยู่ขั้นไหนก็ยังไม่รู้เลย

……

ห้องรับแขก

เหราอ้ายหมิ่นชม “โคลงต้นไม่เลว”

หลวี่อวี้หู่กล่าวกระตุ้น “ศิษย์พี่ต่ออีกอัน?”

“ฉันคงไม่สามารถ ความรู้เชิงอักษรฉันไม่ถึงขั้นนี้” เหราอ้ายหมิ่นรินชาดื่มเอง

เฉินเฟิงยิ้มแป้นกล่าว “ไม่เป็นไร ผมก็ต่อโคลงต่อไปไม่ได้เหมือนกัน งั้นพวกเราช่วยกันถกหาก็ได้นะ ไม่แน่มีแรงบันดาลใจอาจต่อออกมาได้”

เหราอ้ายหมิ่นวางถ้วยชาลง “ไม่สนใจจะวิเคราะห์ เวลาก็สายแล้ว เสี่ยวหลวีจื่อ เชิญ ศิษย์พี่ไม่ส่ง”

หลวี่อวี้หู่กล่าวอย่างฮึดฮัด “ศิษย์พี่! ทำไมพี่ไม่สนใจหน่อยล่ะ? พวกเรามาทั้งที อย่างไรพี่ก็น่าจะไว้หน้าผมบ้างสิ ความรู้ทางการประพันธ์ของเหล่าเฉินสูงมากทีเดียว พี่คุยๆ กับเขาก็จะรู้เอง เมื่อก่อนไม่ใช่ว่าพี่ชื่นชมคนมีพรสวรรค์เหรอ? เหล่าเฉินนี่เป็นคนมีฝีมือเชียวนะ ไม่ใช่ว่าผมคุยโม้แทนเพื่อน แต่ระดับชั้นทางวรรณคดีของเขา ทั่วทั้งเมืองหลวงก็หาใครมาเทียบไม่ติด แล้วบทความของเขาก็เคยได้เผยแพร่เป็นชุดสะสมด้วยนะ”

เฉินเฟิงแกล้งพูดอย่างถ่อมตน “โธ่ ไม่ได้ร้ายกาจขนาดนั้นหรอก”

หลวี่อวี้หู่กล่าวขัด “พอเถอะ นี่ไม่ใช่เวลามาถ่อมตัว เมื่อก่อนศิษย์พี่ฉันเคยพูดว่า เธอชื่นชมคนสองประเภท หนึ่งคือสามารถชนะเธอได้ อีกหนึ่งคือมีพรสวรรค์”

เฉินเฟิงคลี่ยิ้ม “จริงสิ ผมเองก็ฝึกยูโดมาหลายปีด้วย”

เหราอ้ายหมิ่นเหยียดยิ้มระรื่น “หนุ่มน้อย นายอยากจะประมือกับฉันหน่อยไหม?”

หนุ่มน้อย? เฉินเฟิงรู้แล้วว่าอีกฝ่ายไม่ได้เห็นเขาอยู่ในสายตา! ชักโมโหขึ้นมานิดๆ เขามีเจตนาเช่นนั้นจริง ประก็ประเอ้า! คิดว่าฉันหนุ่มใหญ่คนนี้จะเอาชนะเธอไม่ได้เหรอ? เธอแค่ฝึกฝ่ามือแปดทิศ และเป็นศิษย์พี่คนหนึ่งที่มีศักดิ์สูงกว่ารุ่นพี่เท่านั้นเอง แม้แต่กล้ามเนื้อสักนิดยังไม่มี ชัดเจนว่าฉันเฉินเฟิงไม่กลัว! เขาฝึกยูโดมาตั้งแต่เล็กแล้วเว้นช่วงตอนกลางไปไม่กี่ปี แต่กังฟูยังคงฝึกอยู่ เขาและหลวี่อวี้หู่เองก็รู้จักกันที่โรงฝึก เขายอมรับว่าตัวเองไม่ใช่คู่มือของหลวี่อวี้หู่แน่นอน อีกฝ่ายฝีมือห่างไกลมาก แต่ผู้หญิงคนหนึ่งอย่างเหราอ้ายหมิ่น เขายิ่งไม่ต้องพูดถึง!

แต่หลวี่อวี้หู่ที่ได้ยินคำนี้ กลับแทบกระอักเลือด! ยิ่งเห็นเหราอ้ายหมิ่นลุกขึ้นยืน หลวี่อวี้หู่รีบหาทางหลบเลี่ยงอย่างสยดสยองขั้นสุดทันควัน “ศิษย์พี่ใจเย็น! ศิษย์พี่ใจเย็น! เหล่าเฉินไม่ได้มีความหมายอื่น ไม่ได้คิดจะเทียบชั้นเชิงกับพี่นะ ฮือ.. คุณรีบนั่งลงเถอะ! คุณเป็นแบบนี้ผมผวาโคตร!”

เฉิงเฟิงเงิบงันไปเรียบร้อย “..เหล่าหลวี่”

หลวี่อวี้หู่หันไปมองเพื่อนอย่างแหยๆ “เหล่าเฉิน นายก็พอได้แล้วน่า ยูโดระดับขี้ผงของนายจะเทียบเคียงศิษย์พี่ฉันได้ไง? นายก็พอได้จริงอยู่ แต่ฉันไม่ได้บอกนายก่อนแล้วเหรอ? นี่คืออาจารย์ใหญ่ฝ่ามือแปดทิศสุดฉกาจในยุคนี้ของพวกเรานะ! ไม่ใช่จัดลำดับตามอายุนะเว้ย! เข้าใจยัง?”

ไม่ได้ตามอายุ?

ที่แท้จัดตามทักษะกังฟู?

เฉินเฟิงไม่ค่อยเชื่อเท่าไรนัก ผู้หญิงคนนี้เก่งกว่าหลวี่อวี้หู่จริงเหรอ?

แน่นอน เรื่องราวเกี่ยวกับเหราอ้ายหมิ่น ที่จริงมีบางส่วนที่หลวี่อวี้หู่ยังไม่ได้พูด อีกทั้งเขาเองก็พูดออกไปไม่ได้ เรื่องวงการนักบู๊ระดับประเทศ พูดไปเฉินเฟิงก็ไม่เข้าใจหรอก อย่างไรเสียเขาก็ไม่ใช่คนในวงการนี้ ไม่รู้หรอกว่าในวงการบู๊ระดับประเทศ ‘เหราอ้ายหมิ่น’ อักษรสามคำนี้แสดงถึงอะไร!

เหราอ้ายหมิ่นจึงนั่งลง

หลวี่อวี้หู่ปาดเหงื่อว่า “พวกเราไม่กระดิกมือ คบหากันผ่านตัวอักษร คบหากันผ่านตัวอักษร!”

เหราอ้ายหมิ่นพูดจู่โจม “ฉันเองยกย่องผู้มีความสามารถ แต่เขายังห่างไกล นายทำอย่างกะว่าศิษย์พี่อ่อนต่อโลก หลอกง่ายเรอะ!”

เฉินเฟิงฟังต่อไม่ได้แล้วจริงๆ ชักเดือด!

หลวี่อวี้หู่รีบกล่าว “หากสหายผมไม่มีพรสวรรค์ทางวรรณกรรม ในเมืองหลวงคงหาคนอื่นไม่ได้ แน่ล่ะ ที่ผมพูดคือในบรรดาเหล่าคลื่นลูกใหม่”

เหราอ้ายหมิ่นรำคาญเต็มทน “ไอ้หนู นายจะไปไม่ไป? หรือหาเรื่องให้ฉันลงมือ?”

หลวี่อวี้หู่รู้นิสัยศิษย์พี่ หญิงสาวแค่ปากร้ายใจดี จึงรีบพูดอย่างทะเล้นว่า “พี่ต่อบทต้นให้ได้ก่อน พวกเราถึงจะไป คบกันเพื่อนมิตรทางอักษร ไม่เห็นเป็นไรเลย”

เหราอ้ายหมิ่นจ้องเขาตาเขม็ง “เหอะ คิดโก่งราคา? แล้วยังจะบอกว่าขึ้นอยู่กับฉัน?”

หลวี่อวี้หู่กล่าว “ผมพาพี่น้องมา ก็แค่คิดจะรีดไถมื้อดึกศิษย์พี่สักมื้อเอง เพิ่งนั่งได้ไม่กี่นาที จะไปได้ยังไงเล่า โจ๊กต้มเห็ดหูหนูฝีมือศิษย์พี่ ผมไม่ได้กินตั้งครึ่งปีแล้วนะ รอบนี้ยังไงก็ต้องได้กินสักถ้วย ว่าจะใส่ถุงกลับบ้านไปกินต่อด้วย"

“เมื่อกี้นายพูดว่าเชิงอักษรสินะ?” เหราอ้ายหมิ่นพาดขาไขว่ห้าง

“ใช่สิ คุณไม่รู้พรสวรรค์ของสหายผม เลยไม่เข้าใจถึงได้พูดงี้ล่ะสิ หากคุณ…..” หลวี่อวี้หู่ยังต้องการจะโม้แหลกอวยให้เฉินเฟิงต่อไป
แต่ถูกเหราอ้ายหมิ่นตัดบททันที “จางน้อย นายมานี่หน่อย!”

ประตูเปิดออก จางเย่กำลังฟังได้พอสังเขป แต่ท่อนหลังๆ กลับไม่ค่อยได้ฟังต่อสักเท่าไร เพราะติดคุยกับเฉินเฉินอยู่ “คุณน้าเจ้าของห้อง? มีอะไรเหรอ?”

เฉินเฉินน้อยตามออกมาดูความครึกครื้นด้วย
เหราอ้ายหมิ่นยิ้มเย็นยะเยือก หรี่ตาลงกล่าวกับหลวี่อวี้หู่ว่า “ไอ้หนู นายไม่ใช่ว่าอยากกินมื้อดึกนี่ใช่ไหม? ได้! พรสวรรค์ทางวรรณกรรมของเพื่อนนายคนนั้น ถ้าเทียบผู้เช่าห้องฉันได้ อย่าว่าแต่โจ๊กต้มเห็ดหูหนูเลย งานเลี้ยงโต๊ะจีนฉันก็จะทำให้พวกนาย!”

แค่ได้ยิน หลวี่อวี้หู่ก็โลภแล้ว รีบพูดอย่างตะลึงพรึงเพริด “ศิษย์พี่ นี่คุณพูดเองนะ! เอาตามนี้เป๊ะๆ เลยนะ!”

“ใช่ฉันพูดเอง!” เหราอ้ายหมิ่นยิ้มเย็น

หลวี่อวี้หู่ตบต้นขาดังป้าบ “ฮ่าๆ เหล่าเฉิน วันนี้เราสองคนลาภปากแล้วโว้ย! ฝีมือทำอาหารของศิษย์พี่ฉัน แค่กินครั้งเดียวในชีวิตก็ลืมไม่ลง!”

ในใจเฉินเฟิงพลันฮึกเหิม แต่กลับแกล้งตีหน้ายิ้ม “เอาสิ ฉันเองก็อยากจะชิมฝีมือทำอาหารของคุณเหรานะ ว่าที่จริงเยี่ยมอย่างเหล่าหลวี่ว่าไหม”

เหราอ้ายหมิ่นแสยะยิ้มมุมปาก “เทียบกันก่อนแล้วค่อยว่า พูดเร็วไปมั้ง”

หลวี่อวี้หู่และเฉินเฟิงกลับยิ้มไม่พูดอะไรต่อ เทียบกับผู้เช่าห้องที่คว้ามาแบบตามใจเนี่ยนะ? จะเทียบอะไรได้! แม้แต่แผ่นม้วนโคลงอะไร รูปแบบอย่างไร เรียบเรียงคำคล้องจองคงไม่เข้าใจหรอก!

วรรณกรรมกับจางเย่?
ๆ
แข่งเทียบต่อโคลงกับจางเย่?

เฉินเฉินเห็นสภาพชัดเจนมาก หัวเราะเย็นชา หึหึ

จางเย่เห็นเฉินเฟิงที่มีความเสแสร้งหน่อยๆ นี่แล้ว ที่จริงไม่ได้สนใจเลยสักนิด ใช่แข่งอะไรที่ไหนกัน นี่ไม่ใช่แกล้งกันเรอะ “คุณน้าเจ้าของห้อง ช่างมันเถอะ”

เหราอ้ายหมิ่นจ้องเขา เปลี่ยนขาไขว่ห้าง “อย่าพูดเหลวไหล!”

เฉินเฉินปลุกระดมเชียร์ “จางเย่ คุณทำได้!”

อะไรคือฉันทำได้? จางเย่ยิ้มแหยไม่หยุด แข่งวรรณกรรมกับตาสีตาสาคนหนึ่ง เขาปลุกความสนใจไม่ขึ้นจริงๆ “ก็ได้ๆ งั้นต่อโคลงสัมผัสก็โอเคแล้ว?”

หลวี่อวี้หู่ยิ้มกล่าว “ใช่ มาเถอะสหาย”

เอ๋ จางเย่?

ชื่อนี้คุ้นหูนิดๆ แฮะ

แต่หลวี่อวี้หู่และเฉินเฟิงไม่ได้เก็บมาใส่ใจ แค่มองอย่างขำขัน

จางเย่เดินไปมองบนโต๊ะแวบหนึ่ง
โคลงต้น: ฟ้าแปดลักษณ์ ดินแปดลักษณ์ แปดแปดหกสิบสี่ลักษณ์ ลักษณ์ฟ้าดินคู่กำหนดชัด
(หญิงชายต้องอยู่คู่เป็นที่แน่นอน)

หน้าจางเย่ไร้อารมณ์ ท่าทางเฉยเมยสุดๆ เขารู้ว่าเฉินเฟิงตั้งใจหาเรื่องคุยกับเหราอ้ายหมิ่น แม้ว่าส่วนใหญ่เป็นหลวี่อวี้หู่ออกความเห็น อย่างการเขียนโคลงบทต้นก็เป็นเรื่องยันต์แปดทิศ จางเย่ไม่แม้แต่คิดก็ยกมือขึ้น แต่กลับพบว่าข้างมือไม่มี..ปากกา

“ใช้ของหนู” เฉินเฉินตัวน้อยยื่นดินสอแท่งหนึ่งให้

จางเย่รับมา เขียนต่อด้านล่างโคลงต้นว่า : หลวนเก้าสำเนียง เฟิงเก้าสำเนียง เก้าเก้าแปดสิบเอ็ดเสียง หลวนเฟินประสานสำเนียงขับขาน
(หลวน คือหงส์ตัวผู้ เฟิงคือหงส์ตัวเมีย หลวนเฟิงประสานเสียง คือสามีภรรยาร่วมมือร่วมใจ)

เพียงโคลงนี้เผยออกไป

หลวี่อวี้หู่พลันตะลึง!

เฉินเฟิงชะงักค้าง “นี่…..” เขาเพิ่งจะบ่นไว้ว่าไม่มีโคลงต่อ แต่จะเป็นไปได้อย่างไร ในเมื่อเขามีโคลงต่ออยู่แล้ว ทว่ากลับทาบไม่ติดกับความคิดจินตนาการที่เรียบเรียงเขียนออกมาจากหนุ่มวัยรุ่นตรงหน้านี่! โคลงต่อของอีกฝ่ายกลับดียิ่งกว่าของเขาอีก แถมอีกฝ่ายยังไม่ได้ใช้เวลาคิดเลยแม้แต่น้อย!

เรื่องอะไรกัน?

ผู้เช่าห้องอะไรกัน?

เหราอ้ายหมิ่นยิ้มกล่าว “ต่อได้ดีไหม?”

หลวี่อวี้หู่กล่าวอย่างอึกอัก “ศิษย์พี่.. ผู้เช่าของคุณ…..”

ทว่าเฉินเฟิงกลับดูถูกอยู่ จ้องจางเย่แล้วเปิดปากว่า “ล่องซีหู (ทะเลสาบซีหู) ถือซีหู (กาต้มชา>เล่นคำพ้องเสียงกับคำว่าซีหู) ซีหู(กาต้มชา)หล่นซีหู(ทะเลสาบ) เสียดายซีหู(กาชา)” นี่ไม่ใช่โคลงต้นที่เขาคิดออกมาเอง แต่มาจากที่อาจารย์ของเขาถามไว้ อีกทั้งโคลงกวีเหล่านี้ล้วนเป็นโคลงที่อาจารย์เขาต่อไม่ได้ หรือต่อได้อย่างไม่ประณีต ตอนนี้จึงถูกเขาหยิบเอามาใช้ เมื่อกี้เขาเพิ่งแกล้งอวดอยู่นาน โม้ก็โม้ไปแล้ว คราวนี้ไม่คิดอยากจะเสียหน้าต่อหน้าเพื่อนและเหราอ้ายหมิ่นแน่นอน!

(ซีซีหู ถีซีหู ซีหูเตี้ยวซีหู ซีฮูซีหู)

จางเย่พูดอย่างช่วยไม่ได้ “ท่องซีซาน(เขาประจิม) คว้าอีซาน (ชุดผ้า) อีซาน(ชุดผ้า) หล่นซีซาน(เขา) ซีซ่าน(สุดเสียดาย) อีซาน(ชุดผ้า)"

(ซีซีซานไต้อีซาน อีซานลว่อซีซาน ซีซ่านอีซาน)

หลวี่อวี้หู่อุทานลั่น “ต่อได้เยี่ยม!”

เฉินเฟิงหน้าเปลี่ยนสี “เอ่ยปากก็หัวร่อ หัวร่ออดีตหัวร่อปัจจุบัน ไม่ว่าเรื่องใดล้วนหัวร่อ!”

จางเย่กล่าวอย่างเฉยเมย “ท้องใหญ่ทนทานได้ ทนชะตาฟ้าชะตาดิน ไยทนตัวเองไม่ได้?”

เฉินเฟิงสีหน้าถมึงทึง “งูขาวข้ามธาร หนึ่งตะวันแดงเหนือหัว!”

จางเย่หาวหวอด “มังกรครามแขวนผนัง หมื่นดาวทองคลุมกาย”

สวรรค์! นี่มันคือการต่อโคลงปริศนาชัดๆ!

โคลงต้นของเขาเป็นชนวนปริศนา โคลงรับของอีกฝ่ายที่ต่อออกมากลับเป็นโคลงปริศนาด้วย——เสมอ!

เฉินเฟิงฟังจนมึนตึ้บ!

หลวี่อวี้หู่เองก็ตะลึงงัน!

จางเย่ง่วงเต็มที “พอได้รึยัง?”

เฉินเฟิงกลับไม่ยอมแพ้ กัดฟันโพล่งไปอีกหนึ่งประโยค “เห็นฉันไม่ใช่ฉัน ฉันมองตัวฉัน ฉันก็ไม่ใช่ฉัน! ”

จางเย่อารมณ์ไม่ค่อยดีแล้ว ไม่ใช่ว่าต่อโคลงหนึ่งต่อหนึ่งเหรอ? แต่นี่ไม่มีที่สิ้นสุดแล้วไหม! ดังนั้นจึงต่อโคลงสวนหนึ่งประโยคทันที “ปลอมใครเหมือนคนนั้น ใครปลอมใคร ใครก็เหมือนคนนั้น!”

(แสดงเป็นใครก็เหมือน แปลความหมายเป็นเสแสร้งได้เก่ง)

โคลงต่อนี่ดูเหมือนไม่มีอะไร เหมือนแกล้งทำเล่น ทว่าความหมายคือแสดงอะไรก็ทำเหมือนอย่างนั้น!

แค่คิดพินิจพิจารณา ทำไมรู้สึกราวกับว่าเจตนาของโคลงต่อเมื่อกี้นี้..แม่*เหมือนด่าวะ!

ใครเสแสร้งกัน!

หน้าเฉินเฟิงอึดอัดเต็มกลืน!

เหราอ้ายหมิ่นยืนขึ้นอย่างยินดี “อย่างไรต่อ? ยังแข่งไหม?”

เฉินเฟิงเงียบกริบ ยังแข่ง? แข่งเชี่*ไรล่ะ!

โคลงต้นที่เขายกมาเหล่านี้ แม้แต่ตัวเขาเองและอาจารย์ก็ยังต่อออกมาไม่ได้! แต่คนตรงหน้านี่ ไม่ใช่ต่อออกมาได้เท่านั้น แต่คล้องจองประณีตสอดรับกันอย่างวิจิตร! มีแม้กระทั่งคำด่าเหน็บแนมเสียดสีในนั้นด้วย! คนบ้ายังรู้ ว่าระดับการประพันธ์ระหว่างพวกเขาสองคนน่ะ มันอยู่กันคนละแดนดิน!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./17.md)