##บทที่ 309 : นี่คือจุดเริ่มต้นของการแก้ไขประวัติศาสตร์!
ห้องประชุมพลันเงียบลงอีกครั้ง!

เป็นคำชี้แจงที่พลิกความเข้าใจของผู้คนอีกแล้ว!

หลายคนกำลังย่อยข้อโต้แย้งของจางเย่อย่างช้าๆ!

อาจารย์ชายวัยห้าสิบกว่าๆ จากภาควิชาเศรษฐศาสตร์ของมหาวิทยาลัยปักกิ่งที่นั่งอยู่มุมห้องท่านหนึ่ง หลุดถามขึ้นมาประโยคหนึ่ง "จางเย่คนนี้โผล่มาจากไหนกัน?"

อาจารย์หญิงจากภาควิชาประวัติศาสตร์ที่นั่งอยู่ข้างๆ แปลกใจ "คุณไม่รู้จักเขาเหรอ?"

อาจารย์ชายกล่าว "ผมไม่ค่อยได้ดูข่าว ไม่ได้สนใจเรื่องในวงการบันเทิงวรรณกรรมน่ะ"

อาจารย์หญิงบอก "จางเย่คนนี้ ในเมืองหลวงก็มีชื่อเสียงบ้างนิดหน่อย ความรู้เชิงอักษรสูงมาก"

อาจารย์ชายภาควิชาเศรษฐศาสตร์จึงกล่าว "ผมดูออกอยู่แล้ว ถึงได้สงสัยว่าอัจฉริยะแบบนี้โผล่มาจากที่ไหนกัน? ‘ความฝันในหอแดง’ ผมเองก็ชอบมาก เคยหลงใหลอยู่ช่วงหนึ่ง และเคยฟังการวิจารณ์วิเคราะห์เรื่อง ‘ความฝันในหอแดง’ มามาก รวมทั้งที่เหล่าผู้เชี่ยวชาญกับนักวิชาการสำนักหงเสวียถกกันมาแล้ว แต่กับเรื่องที่กล้าสงสัยว่าผู้เขียน ‘ความฝันในหอแดง’ เป็นใครน่ะ เห็นจะมีแต่จางเย่คนเดียวนี่แหละ กล้าเสนอแนวคิดออกมาได้ ถือว่าไม่ธรรมดาแน่นอน" เขามองจางเย่ที่ดูผ่อนคลายสบายๆ บนเวที กล่าวต่อ "พวกคุณเห็นหรือเปล่าตั้งแต่ต้นจนจบเขาไม่ได้ใช้สคริปต์เลย? ขึ้นไปบนเวทีก็มีแค่ข้อมูลไม่กี่แผ่น ที่เหลือพูดเอาปากเปล่าทั้งนั้น หมอนี่ ‘กิน’ ความฝันในหอแดงเข้าไปจนซึมลงกระดูกชัดๆ!"

อาจารย์หญิงผงกศีรษะเล็กน้อย "ทฤษฎีนี้ล้ำสมัยมากเกินไปจริงๆ หากจางเย่ไม่เอ่ยขึ้นมา คงไม่มีวันที่จะมีใครคิดไปถึงหรือสงสัยในตัวผู้เขียนหอแดงอีกแล้ว" หรี่ตาลงกล่าว "ถึงแม้ที่เขาพูดจะฟังดูมีเหตุผลอยู่บ้าง แต่ฉันยังขอเชื่อแบบเดิมดีกว่า"

อาจารย์ชายกล่าวรับ "ฟังกันต่อไปเถอะ หลักฐานแค่นั้นยังไม่เพียงพอหรอก คิดจะกลับความเชื่อฝังหัวของคนทั้งโลก อย่างน้อยก็ต้องแสดงหลักฐานที่หนักแน่นจนใครโต้แย้งไม่ได้ออกมาก่อน พร้อมกับเอกสารข้อมูลมากมายจากหลายมุมมอง ไม่อย่างนั้นไม่มีใครยอมรับ!"

ด้านหลังคืออาจารย์ฝึกสอนของเป่ยต้าที่เพิ่งมาใหม่ พูดขึ้นมา "ผมว่าไม่มีแล้วล่ะครับ ขนาดสำนักหงเสวียศึกษาเรื่อง ‘ความฝันในหอแดง’ มาตั้งหลายสิบปีแล้วก็ไม่เห็นจะมีความคืบหน้าอะไรเพิ่ม หลักฐานข้อมูลวรรณกรรมหลายอย่างล้วนพลิกดูจนปรุไปหมดแล้ว อีกอย่างพวกข้อมูลหลักฐานมันจะหาง่ายขนาดนั้นเหรอครับ? แค่ที่จางเย่สามารถหาหลักฐานเกี่ยวกับรายละเอียดยิบย่อยที่มีน้อยเสียยิ่งกว่าน้อยมาสนับสนุนแนวคิดของเขาได้ ก็นับว่าปาฏิหาริย์แล้ว!"

เหล่านักข่าวต่างหันมากระซิบกระซาบ

เหล่านักศึกษาของเป่ยต้าก็พากันกระซิบกระซาบแลกเปลี่ยนความเห็น

"เทพโคตร!"

"มุมมองนี้น่าสะพรึงเกินไปไหม!"

"ถ้าเป็นจริงล่ะก็ งั้น...งั้นโลกวรรณกรรมปั่นป่วนแน่!"

"ฉันเพิ่งรู้วันนี้เองว่าที่แท้ ‘ความฝันในหอแดง’ เอามาบรรยายกันแบบนี้ได้แน่ะ!"

ตั้งแต่ตอนที่จางเย่ยังไม่มาเป่ยต้า ตั้งแต่ตอนที่เพิ่งประกาศว่าจางเย่จะเข้ามาสอนในภาควิชาภาษาจีน หลายคนก็เคลือบแคลงสงสัยในคุณวุฒิและคุณสมบัติของเขาทันที ส่วนพวกนักศึกษาคงจะรู้สึกสนใจในตัวจางเย่ เพราะหวังให้มีอาจารย์ที่โดดเด่นเป็นเอกลักษณ์เช่นนี้สักคน แต่ก็แค่ในแง่ของความบันเทิงเท่านั้น เอาจริงๆ เรื่องที่ว่าจางเย่จะสอนวิชา 'วรรณคดีโบราณพิจักษณ์' ได้ดีแค่ไหน น่ากลัวว่าเหล่านักศึกษาของเป่ยต้าเองก็ไม่คิดคาดหวังสักเท่าไร นี่ยิ่งไม่ต้องพูดถึงบรรดาผู้คนในวงการศึกษาและวรรณกรรม แม้แต่คณาจารย์และศาสตราจารย์ร่วมภาควิชาภาษาจีนของมหาวิทยาลัยเองก็ยังมองจางเย่อย่างสงสัยเคลือบแคลงหรือแม้กระทั่งไม่เชื่อถือเลยด้วยซ้ำ จางเย่จึงโดดเดี่ยวสุดๆ เมื่อตอนที่จางเย่บอกว่าจะบรรยายเรื่อง ‘ความฝันในหอแดง’ ที่ไม่มีใครกล้าพูดถึง แถมยังประกาศแนวคิดสุดสะพรึงออกมาอีก ทุกคนเลยยิ่งไม่เชื่อมั่นในตัวชายหนุ่มขึ้นทุกที อย่างศาสตราจารย์ในภาควิชาเหยียนเจี้ยนเทา หัวหน้าภาควิชาฉางข่ายเกอและพวก ต่างก็เห็นว่าจางเย่เหมือนคนบ้า!

นี่เพิ่งผ่านไปแค่ชั่วโมงเดียว!

จนถึงตอนนี้!

ใกล้เข้าสู่ช่วงจบของการเปิดเลคเชอร์สาธารณะครั้งแรกแล้ว!

หลายคนเลิกดูเบาเขา และเริ่มตั้งใจมองจางเย่เป็นครั้งแรก ตั้งใจฟังมุมมองที่ ‘เป็นไปไม่ได้’ ของจางเย่เป็นครั้งแรก! ไม่ว่าที่จางเย่พูดจะถูกต้องหรือไม่ ไม่ว่าพวกเขาจะเชื่อทฤษฎีนี้หรือไม่ พวกเขาในตอนนี้ก็ไม่อาจไม่วางความทะนงตนและความขัดแย้งลง ทั้งยังต้องยอมรับว่าความรู้ความเข้าใจในเรื่อง ‘ความฝันในหอแดง’ ของจางเย่นั้นอยู่ในระดับสูงทั้งในแง่ของภาษาและการวิจัย!

ศาสตราจารย์เจิง?

ศาสตราจารย์เหยียน?

อาจารย์ภาควิชาภาษาจีน?

แม้แต่รองศาสตราจารย์หวังที่สอนวิชานี้มาก่อน?

ไร้ข้อโต้แย้ง ในแง่งานวิจัย 'ความฝันในหอแดง' พวกเขาไม่สามารถเทียบเคียงจางเย่ได้อย่างแท้จริง! ในศาสตร์นี้ จางเย่ได้แผ้วถางแนวคิดใหม่เสียจนคนส่วนใหญ่ยังต้องคล้อยตาม! เพียงหลักฐานที่ว่าตำราเก่าแก่ทุกเล่มล้วนมีที่มาจากฉบับของจือเอี้ยนไจ ก็เพียงพอให้โลกของหอแดงต้องสั่นสะเทือน!

นี่คือการค้นพบครั้งยิ่งใหญ่!

นี่คือการทลายกำแพงครั้งสำคัญของวงการหอแดง!

แม้กระทั่งบทกลอนที่นักกวีสมัยชิงมอบให้เกาเอ้อ ก็ถือเป็นข้อมูลสำคัญอันทรงคุณค่าทางการวิจัยอย่างมากได้แล้ว!

ฟังจางเย่บรรยายมาถึงตรงนี้ หลายคนอดนึกสงสัยไม่ได้ว่า..ทำไม? ทำไมหลักฐานเอกสารชิ้นสำคัญเช่นนี้ถึงไม่มีใครค้นพบ? หรือพบแล้วแต่ไม่มีใครให้ความสำคัญ? แล้วทำไมถึงได้เป็นจางเย่คนเดียวที่นึกเอะใจขึ้นมา? ไอ้หมอนี่คนเดียวแม่*ถึงกับสามารถยืดอยู่ ณ จุดสูงสุดของศาสตร์หอแดงแล้ว!


……


ผ่านไปสิบกว่าวินาที

เหล่าผู้ฟังเพิ่งจะได้สติจากการใคร่ครวญ

นักศึกษาหญิงแซ่ซ่งสูดหายใจแรงฮึดยกมือขึ้น "อาจารย์จางคะ!"

จางเย่เก็บข้อมูลที่ฉายอยู่ ยิ้มอนุญาต "พูดเลยครับเสี่ยวซ่ง"

"ข้อมูลที่คุณค้นพบนั้นมีคุณค่าอย่างยิ่ง แต่ว่า..." นักศึกษาซ่งกล่าวอย่างดื้อดึง "แต่ถึงแม้ว่าต้นฉบับของหอแดงนั้นหลายเล่มมีที่มาจากฉบับจือเอี้ยนไจ ต่อให้เราเชื่ออย่างนั้นจริงๆ ก็ไม่อาจอธิบายปัญหานี้ได้อยู่ดี ไม่สามารถเอาคำวิจารณ์ของจือเอี้ยนไจมาเป็นหลักฐานว่าสี่สิบตอนหลังไม่ได้เขียนขึ้นโดยเฉาเสวี่ยฉิน ถึงแม้ว่าจือเอี้ยนไจจะมีความสัมพันธ์ใกล้ชิดกับเฉาเสวี่ยฉินจริง และอาจมีส่วนร่วมในการถกเถียงสร้างสรรค์ผลงานนี้ แต่อาจกล่าวได้ว่าคำวิจารณ์ของจือเอี้ยนไฉเขียนไว้ตอนที่ ‘ความฝันในหอแดง’ ยังเขียนไม่เสร็จ เป็นผลให้ต่อมาเฉาเสวี่ยนฉินเปลี่ยนเนื้อหา ไม่ได้เขียนตามเจตนาเดิมนี่คะ ก่อนหน้านี้คุณปฏิเสธฉันโดยบอกว่า คำวิจารณ์ของจือเอี้ยนไจหนักแน่นเด็ดขาดเป็นอย่างมาก ว่าเขาได้อ่าน 'ความฝันในหอแดง' ทั้งหมดแล้วนะคะ"

ศาสตราจารย์เจิงพยักหน้า ข้อโต้แย้งของเสี่ยวซ่งนี้ดีอย่างยิ่ง การศึกษาทางวิชาการล้วนเป็นเช่นนี้ ไม่หยุดโต้แย้ง ไม่หยุดตั้งคำถาม อย่างนี้สิจึงยิ่งมองได้ชัดเจนขึ้น

นักศึกษาหญิงแซ่ซ่งยิ่งพูด ความนึกคิดยิ่งชัดเจน "ดังนั้นนี่จึงเป็นคำพูดของจือเอี้ยนไจเพียงฝ่ายเดียว หากคิดตามนี้ หลายต่อหลายอย่างก็นับว่ามีเหตุผลค่ะ ผู้คนในยุคนั้นไม่ได้เห็น 'ความฝันในหอแดง' ทั้งเล่ม จือเอี้ยนไจที่สนิทสนมกับเฉาเสวี่ยฉินมากที่สุดจึงรู้แนวคิดและโครงเรื่อง เป็นผลให้จือเอี้ยนไฉเขียนคำวิจารณ์ตามความเห็นของตนออกมา ทั้งยังเป็นเหตุให้ไม่มีบันทึกที่สมบูรณ์ของ 'ความฝันในหอแดง' ทั้งร้อยยี่สิบตอนตกทอดมาจากยุคนั้น เหตุผลที่ไม่มีบันทึกเป็นเพราะไม่มีใครได้เห็นตอนจบของเรื่อง หลังเฉาเสวี่ยฉินเขียนเรื่อง ‘ความฝันในหอแดง’ เสร็จสมบูรณ์ ต้นฉบับก็ถูกผนึกเก็บไว้ด้วยเหตุผลบางประการ ก่อนเกาเอ้อจะมาพบในอีกหลายปีให้หลัง จึงมีการแพร่ออกไปในยุคนั้น ส่วนที่ว่าทำไมเกาเอ้อจึงอ้างอิงถึงความเห็นของจือเอี้ยนไจและรวมเข้าไปในฉบับที่แพร่หลายกันอยู่ด้วยความผิดพลาดนั้น ยิ่งบอกได้ว่าความรู้ของเกาเอ้อมีจำกัดค่ะ เมื่อตอนที่เขา ‘เติม’ ความฝันในหอแดง ก็ได้ศึกษาความเห็นของจือเอี้ยนไจ และอาจจะเป็นไปได้ว่าฉบับหนึ่งร้อยยี่สิบตอนที่ตกทอดมานั้นมีคำวิจารณ์ของจือเอี้ยนไจอยู่ด้วย ดังนั้น ‘ความฝันในหอแดง’ หนึ่งร้อยยี่สิบตอนนี้ก็ยังคงถูกเขียนขึ้นโดยเฉาเสวี่ยฉินค่ะ!"

"นั่นสิ!"

"นักศึกษาคนนี้พูดได้ดี!"

"รุ่นพี่ซ่งเท่ห์มาก! พูดได้เจ๋ง!"

"เป็นข้อโต้แย้งที่ยอดเยี่ยม พูดได้ชัดเจนทุกอย่าง! มุมมองของอาจารย์จางเย่น่ะไม่มีอะไรมารองรับ! สมเป็นพี่ซ่งเด็กเนิร์ด!"

บรรดานักศึกษาเป่ยต้าพลันรู้สึกว่าทำสำเร็จ!

มีคณาจารย์ของเป่ยต้าหลายท่านมองนักศึกษาแซ่ซ่งเป็นตาเดียว นักศึกษาคนนี้หลักแหลม!

ทว่าจางเย่ไม่สนใจ กลับหัวเราะขึ้นมา แล้วถามไปทางนักศึกษาซ่ง "คุณหมายความว่า ในยุคนั้นไม่มีใครได้อ่าน ‘ความฝันในหอแดง’ ฉบับสมบูรณ์?"

นักศึกษาซ่งกล่าวอย่างมั่นใจเต็มเปี่ยม "ต้องเป็นแบบนี้แน่นอน สรุปได้อย่างนี้แหละค่ะ ‘ความฝันในหอแดง’ ฉบับเต็มหนึ่งร้อยยี่สิบตอนเป็นเกาเอ้อเผยแพร่ออกมาครั้งแรก เพราะฉะนั้นคำวิจารณ์ของจือเอี้ยนไจต้องเป็นการยกอ้างลอยๆ ค่ะ"

จางเย่ยิ้มพลางส่ายหน้า

"คุณไม่เห็นด้วยเหรอคะ?" นักศึกษาซ่งมองเขา

จางเย่กล่าว "ฮ่าๆ ความจริงผมดีใจมากนะ ทำไมน่ะเหรอ? ก็เพราะว่าตอนแรกสุดที่ผมพูดถึงแนวคิดนี้ ทุกคนล้วนคิดว่าผมอ้างไปเรื่อยเปื่อยทั้งนั้น คิดว่าผมเอาหลักฐานที่ไม่มีความน่าเชื่อถือมาปะติดปะต่อกันมั่วซั่ว พอตอนนี้พวกคุณไม่มีความคิดอย่างนั้น ก็กลายเป็นว่าสถานการณ์พลิกกลับแล้ว"

นักศึกษาซ่งหน้าแดง "ไม่ใช่ว่าฉันปะติดปะต่อหรือไม่มีหลักฐานนะคะ แต่ว่ามันควรจะเป็น! ไม่สิ ต้องเป็นแบบนี้สิ!"

"แน่ใจนะ?" จางเย่ทัก

"แน่ใจค่ะ" นักศึกษาซ่งตอบกลับ

"งั้นคำว่าแน่ใจนั่นก็ต้องใส่เครื่องหมายคำถามไว้แล้วล่ะ อันที่จริง ยุคนั้นมีคนเคยอ่าน ‘ความฝันในหอแดง’ แล้วจริงๆ!" จางเย่เตรียมการล่วงหน้าไว้หมดแล้ว ว่านักศึกษาจะถามอะไร เขาหยิบเอาข้อมูลอีกแผ่นหนึ่งใส่เข้าไปในเครื่องฉายอีกครั้ง "ทุกคนเชิญดูนี่หน่อยครับ"

อะไรนะ?

กลอน? กลอนอีกแล้ว?

ทุกคนเพ่งมองไปเต็มที่!


‘อย่าถามเรื่องชะตาทอง(จิน) กับหยก(อวี้) รวมคล้ายฝันวสันต์แยกเป็นควัน

ศิลาคืนภูผาไร้ชีวิต แม้นมีวาจาไม่อาจเอื้อน’


ทุกคนพลันหันมามองหน้ากันด้วยความงุนงง กลอนอะไร? ทำไมไม่เคยได้ยินล่ะ?

จางเย่กล่าว "ข้อมูลชิ้นนี้ ผมใช้เวลาในห้องสมุดประจำนครหลวงหาในระบบอยู่นานมากๆ ผู้เขียนกลอนบทนี้คือ ‘ฟู่ฉาหมิงอี้’ เชื่อผมเถอะ เขาคือชนชั้นสูงคนหนึ่งในสมัยราชวงศ์ชิง ทว่าไม่ได้ประสบความสำเร็จนัก ตอนนั้นครอบครัวเขาตกต่ำ บทกวีเขาก็ไม่ได้ยอดเยี่ยมนัก มาตรฐานยังต่ำกว่าบทกวีทั่วไปเสียด้วยซ้ำ ไม่ได้โด่งดังอะไร กลอนที่เขาเขียนเพียงแต่งเพื่อความพึงพอใจส่วนตัว หรือส่งให้กับพี่น้องพ้องเพื่อนเท่านั้น กวีบทนี้มีชื่อว่า ‘รวมกวีหมอกเขียวบานฉลุ’ ”

ทุกคนพอฟังถึงตรงนี้ยิ่งงงหนักเข้าไปอีก! หมอนี่เป็นใคร?

มีนักศึกษาบางคนรีบค้นหาข้อมูลบนอินเทอร์เน็ต แต่ก็ไม่เจออะไร

จางเย่เห็นท่าทีของทุกคน ก็กล่าวต่อไป "เท่าที่เห็น ทุกคนก็ไม่รู้จักคนคนนี้สินะครับ แต่ว่ากรุณาจำชื่อของฟู่ฉาหมิงอี้คนนี้ไว้ให้ดี ในการศึกษา ‘ความฝันในหอแดง’ นั้น คนนี้มีบทบาทสำคัญเป็นอย่างยิ่ง ทุกคนดูกลอนที่ฉายอยู่ตอนนี้นะครับ เขียนถึง ‘ความฝันในหอแดง’ อย่างชัดเจนทีเดียว ความหมายคืออะไร? ‘ความฝันในหอแดง’ ก็คือเรื่องการแต่งงานของหยก (เจี่ยเป่าอวี้) และทอง (เซวียเป่าไช่) [เจี่ยเป่าอวี้แรกคลอดนั้นถือหินหยกออกมาด้วย จึงเรียกว่าเป่าอวี้ (หยกวิเศษ) ส่วนเซวียเป่าไช่นั้นมีจี้ทองคำซึ่งมีคำทำนายจากหลวงจีนตั้งแต่สมัยนางยังเป็นเด็ก จึงเรียกเป็นจิน (ทองคำ)] เขากล่าวไว้ว่า ‘อย่าได้ถามอีกเลย ไม่อาจทนดูได้’..ทำไม? เพราะว่าฟู่ฉาหมิงอี้เห็นว่าการแต่งงานของทั้งสองนั้น ‘รวมคล้ายฝันวสันต์[1]’ ทั้งยังได้เห็นส่วนที่ ‘แยกเป็นควัน’ กล่าวได้ว่าฟู่ฉาหมิงอี้ได้อ่าน ‘ความฝันในหอแดง’ ตั้งแต่ต้นจนจบ!"

มีคนตั้งคำถามทันที "มีคนคนนี้ในประวัติศาสตร์ด้วยเหรอครับ?"

"นั่นสิ พวกนักวิชาการไม่เคยค้นคว้ากลอนบทนี้เหรอ? เขียนถึง ‘ความฝันในหอแดง’ จริงหรือเปล่า? งั้นทำไมไม่มีคนหาพบล่ะ?"

"หมอนี่เคยอ่านหอแดงแล้วมีอะไรแปลกล่ะ?"

"นั่นสิ ผมเองยังเคยอ่านทั้งร้อยยี่สิบบทเลย ตั้งแต่ต้นจนจบด้วย!"

นักศึกษาซ่งสีหน้าเต็มไปด้วยความประหลาดใจ ท่ามกลางคำถามมากมายจากทุกคนที่ถูกส่งออกมาอย่างต่อเนื่อง!

ในโลกใบนี้ ฟู่ฉาหมิงอี้ถือเป็นบุคคลที่ถูกละความสนใจไปโดยสิ้นเชิง เนื่องจากระดับบทกวีที่แสนจะธรรมดาและไม่มีชื่อเสียงอะไร จึงไม่มีใครให้ความสนใจ อีกอย่าง ‘รวมกวีหมอกเขียวบานฉลุ’ ขาดความสมบูรณ์ ตัวอักษรดั้งเดิมว่า ‘อ้างถึงความฝันในหอแดง’ ก็ได้หายสาบสูญไป ในบรรดาบทกลอนทั้งยี่สิบบทที่เขียนถึง 'ความฝันในหอแดง' มีเหลือตกทอดมาเพียงสามสี่บทเท่านั้น ทั้งไร้ชื่อกลอน ไร้ชื่อเสียง และเนื้อหาเลื่อนลอยเกินไป ทำให้เหล่านักวิชาการหงเสวียในโลกนี้หาไม่พบ ทว่าจางเย่ในฐานะบุคคลที่ข้ามมิติมา ทราบดีถึงความสำคัญของคนนี้และบทกวีเหล่านี้ หากไม่มีใครสามารถค้นหากลอนเหล่านี้ได้ นั่นหมายความว่าจางเย่ที่รู้ความจริง ย่อมสามารถหาพบได้ไม่ยาก!

จะบอกว่าระดับความเข้าใจเรื่อง ‘ความฝันในหอแดง’ ของเขาสูงส่งก็ไม่ได้ ได้แต่บอกว่าไอ้แสบจางเย่ได้เห็นมามากกว่าใครในโลกนี้ และรู้ในสิ่งที่พวกเขาไม่รู้!

จางเย่กล่าว "ผมเห็นแล้วว่าพวกคุณมีข้อสงสัย ไม่เป็นไรครับ ผมจะตอบให้ ข้อแรก พูดถึงตอนที่ฟู่ฉาหมิงอี้เขียนกลอนบทนี้ จากการค้นคว้าตรวจสอบของผม ‘รวมกวีหมอกเขียวบานฉลุ’ นั้น มีกลอนเขียนขึ้นตามปีต่อไปนี้" วางข้อมูลลงบทเครื่องฉาย "ดูนี่ครับ นี่คือข้อมูลที่ตรวจสอบหมดแล้ว ทุกคนคงเห็นได้ว่าบทกวีในตอนจบของ ‘รวมกวีหมอกเขียวบานฉลุ’ เขียนขึ้นในปี ค.ศ. 1781 และกลอนบทนี้เขียนถึง ‘ความฝันในหอแดง’ อย่างที่ผมได้แสดงให้ทุกคนเห็นมาก่อนหน้านี้ ดังนั้นจึงบอกได้ว่า ฟู่ฉาหมิงอี้ได้อ่าน ‘ความฝันในหอแดง’ จบก่อนปี 1781 ในขณะที่หนึ่งร้อยยี่สิบตอนของเกาเอ้อปรากฏออกมาเมื่อไร? ก็คือปี 1791!"

นักศึกษาซ่งตะลึงงัน!

หลายคนก็ตะลึงแล้วตะลึงอีก!

จางเย่ยิ้มกว้าง "เพราะฉะนั้นข้อสรุปและทฤษฎีของเสี่ยวซ่งนั้น หลักฐานชิ้นนี้ใช้ไม่ได้ ก่อนหน้าเกาเอ้อ มีคนได้อ่าน ‘ความฝันในหอแดง’ ฉบับเต็มแล้ว แต่ไม่ใช่ฉบับร้อยยี่สิบตอนที่ส่งต่อกันมา!"

นักศึกษาชายแซ่โจวลุกขึ้นพูดเห็นด้วยกับนักศึกษาหญิงว่า "ถึงแม้จะมีคนเคยเห็น แต่ก็ไม่ถือเป็นหลักฐานอยู่ดี ฟู่ฉาหมิงอี้คนนี้อาจจะเคยผ่านตามา แต่ก็อาจจะเป็นต้นฉบับโบราณอื่นที่ไม่มีใครคัดลอกไว้ก็ได้ ดังนั้นแม้คนอื่นจะได้เห็น แต่สุดท้ายแล้วก็เป็นเกาเอ้อที่ได้ต้นฉบับนี้มา และถูกเผยแพร่โดยเกาเอ้อในหลายปีให้หลัง"

จางเย่กลั้วหัวเราะ "พวกคุณยังไม่เชื่อ? ข้อโต้แย้งของพวกคุณเข้าขั้นยิ่งย่ำแย่แล้ว แถมไม่มีหลักฐานอีก"

นักศึกษาโจวยังคงยืนกราน "แต่ว่ามันก็เป็นแบบนี้นี่นา!"

"ได้ อย่างนั้นผมจะให้ทุกคนดูกลอนอีกบท นี่คือกลอนที่ฟู่ฉาหมิงอี้เขียนถึง ‘ความฝันในหอแดง’ อีกบทหนึ่ง" จางเย่กล่าว "ถ้าเกิดว่ากลอนบทเมื่อครู่ทุกคนยังคิดว่าไม่ชัดเจนพอ และไม่คิดว่าเป็นกลอนที่กล่าวถึง ‘ความฝันในหอแดง’ ล่ะก็ งั้นกลอนบทนี้คงจะเป็นหลักฐานที่หนักแน่นทีเดียว"

ข้อมูลปรากฏอีกแล้ว..


‘มื้อหยกดื่มทองได้กี่สารท ทายาทผอมผ่ายเหลือโครงหนัง

คิ้วขนงฝุ่นชาดแดงใครอยู่ร่วม นึกละอายสือจี้หลุนเมื่อครานั้น’


จางเย่อธิบายต่อทันที "หมายความว่าอะไร? ในหนังสือนี่เขาบอกว่า สกุลเจี่ยมีชีวิตความเป็นอยู่หรูหรา แต่ผ่านไปไม่กี่ปี ความหรูหราเหล่านั้นไม่ได้ยั่งยืน เพียงแค่ผ่านวสันต์ไปไม่กี่คราวเท่านั้น จากนั้นเราน่าจะนึกได้ว่าในแปดสิบบทแรกของ ‘ความฝันในหอแดง’ ที่เราเคยอ่านนั้น ระบุไว้อย่างชัดเจนว่า ‘สามวสันต์ผ่านสิ้นกลิ่นหอม ทิวทัศน์ของใบไม้ผลิสามปีนั้นไม่ยาว’ นี่เองที่บอกว่าชีวิตอันหรูหราฟุ้งเฟ้อของสกุลเจี่ยอยู่ได้เพียงสามปีเท่านั้น ชัดเจนว่าฟู่ฉาหมิงอี้ได้เห็นเนื้อหาในแปดสิบบทแรกแล้ว แต่ขณะเดียวกัน เขาก็ได้เห็นว่าตัวเอกของเรื่องเจี่ยเป่าอวี้นั้น ท้ายที่สุด..กลายเป็นอย่างไร? ‘ผอมผ่ายเหลือโครงหนัง’! ก็คือผอมจนเหลือแต่หนังหุ้มเนื้อเท่านั้น!"

ทุกคนใคร่ครวญถึงความหมาย

ศาสตราจารย์เจิงกับอีกบางส่วนยังคงอ่านกลอนบทนี้ซ้ำแล้วซ้ำเล่า

จางเย่กวาดตามองทุกคนในห้องประชุม "ดังนั้นผมขอถามทุกคนว่า ในร้อยยี่สิบบทของ ‘ความฝันในหอแดง’ ฉบับที่มีอยู่นั้น เจี่ยเป่าอวี้ตกอยู่ในสภาพเช่นนี้หรือไม่? ‘ผอมผ่ายเหลือโครงหนัง’ เช่นนี้หรือไม่? ไม่มีเลย! ดังนั้นฉบับสมบูรณ์ของ ‘ความฝันในหอแดง’ ที่ฟู่ฉาหมิงอี้ได้เห็นกับ ‘ความฝันในหอแดง’ ร้อยยี่สิบบทที่พวกคุณได้อ่านนั่นไม่เหมือนกัน! เนื่องจากฉบับที่ทุกคนถืออยู่ สี่สิบบทหลังเขียนขึ้นโดยเกาเอ้อ ไม่ใช่เฉาเสวี่ยฉิน!"

นี่คือหลักฐานชิ้นสำคัญ!

มีศาสตราจารย์ของเป่ยต้าบางท่านหันมามองกันตาโต!

"เฒ่าหลี่ นายคิดว่าไง?" อาจารย์ของภาควิชาภาษาจีนท่านหนึ่งหันไปถามคนในภาควิชาโบราณคดี

อาจารย์ภาควิชาโบราณคดีคิดอยู่ครู่ "ผมต้องตรวจสอบก่อน" พูดจบก็ยกมือถือขึ้นโทรหาเหล่าเพื่อนฝูง "ฮัลโหล ช่วยผมหาข้อมูลนิดหนึ่งสิ เรื่องฟู่ฉาหมิงอี้..." ทฤษฎีสะท้านฟ้าของจางเย่ ไม่เพียงส่งผลกระทบกับแวดวงการศึกษาและวรรณกรรม เขายังยื่นเท้าเข้ามาก่อกวนในภาคโบราณคดีด้วย!

นักศึกษาภาควิชาโบราณคดีปีสามยังพยายามท้วง "ที่ฟู่ฉาหมิงอี้พูดเชื่อได้เหรอคะ?"

จางเย่หัวเราะฮ่าๆ "ผมมีข้อมูลเรื่องของฟู่ฉาหมิงอี้พอดี ทุกคนลองดูครับ ค่อยว่ากันว่าน่าเชื่อถือหรือไม่" หยิบเอาข้อมูลขึ้นมา บรรยายต่อไป "ข้อมูลชิ้นนี้บอกว่า ฟู่ฉาหมิงอี้นั้นแม้จะเกิดหลังเฉาเสวี่ยฉิน แต่ก็เป็นบุคคลร่วมยุคสมัยเดียวกัน ชีวิตย่อมต้องมีช่วงเวลาที่ได้พบปะ ดังนั้นตอนที่เฉาเสวี่ยฉินยังมีชีวิต ฟู่ฉาหมิงอี้ก็ยังมีชีวิต ซึ่งทั้งสองใช้ชีวิตอยู่ในนครหลวง แถมเป็นแถวชานเมืองเหมือนกัน ดังนั้นทั้งสองย่อมต้องได้พบปะกันแน่นอน ชัดเจนว่าไม่ใช่คนที่ไม่รู้จักอะไรกัน!"

นักศึกษาแซ่ซ่งพูดไม่ออกไปเรียบร้อย

ทว่าหลายคนยังคงพยายามย่อยข้อมูลของจางเย่อย่างสุดชีวิต!

จางเย่กล่าวแนะ "ทุกคนสามารถคิดไปพลางฟังผมพูดไปพลางได้ครับ ท่อนหลังของกลอนบทนี้เป็นหลักฐานชิ้นสำคัญทีเดียว ‘คิ้วขนงฝุ่นชาดแดงใครอยู่ร่วม’? หมายถึงเหล่าหญิงสาวในนิยายเรื่องนี้ ซึ่งหายตัวไปตอนท้ายที่สุด ในท่อนที่ว่า ‘นึกละอายสือจี้หลุนเมื่อครานั้น’ นั่นคือสิ่งที่ใช้เปรียบเปรย สือจี้หลุนเป็นบุคคลในสมัยซีจิ้น มีชื่อจริงว่าสือฉง เป็นผู้ร่ำรวยซึ่งมีชีวิตอยู่อย่างหรูหรา เพียงแต่สุดท้ายโชคชะตาตกอับอย่างน่าอนาถ พ่ายแพ้ในเกมการเมืองแย่งชิงอำนาจ เมื่อศัตรูทางการเมืองของเขาไล่ฆ่าเข้ามาถึงในบ้าน นางบำเรอนามว่าลวี่จูก็แสดงความภักดีต่อสือฉง ด้วยการปีนขึ้นยอดหอสูงแล้วกระโดดลงมาฆ่าตัวตาย กลายเป็นเหตุการณ์ชื่อดังในประวัติศาสตร์ ชื่อว่า ‘ลวี่จูกระโดดหอ’ สือฉงนั้นความจริงเป็นบุคคลหยาบกระด้างไม่ควรค่าแก่การสงสาร ในสายตาของคนปัจจุบัน สิ่งที่ลวี่จูทำนั้นไม่ควรค่าแก่การชื่นชมเลย เพียงแต่ด้วยเหตุนี้ เมื่อฟูฉาหมิงอี้เห็นตอนจบของ ‘ความฝันในหอแดง’ เขาจึงได้รู้สึกเช่นนี้ ท้ายที่สุดเมื่อสกุลเจี่ยล่มสลาย กลับไม่มีบุคคลเช่นลวี่จู ไม่มีหญิงสาวนางใดเลยที่จะกล้าแสดงการต่อต้านท้าทาย สิ่งที่ฟู่ฉาหมิงอี้ได้เห็นคือตอนจบที่น่าสะเทือนใจ เป็นตอนจบที่สกุลเจี่ยต้องล่มสลายหายไป นี่คือความตั้งใจเดิมจากปลายปากกาของเฉาเสวี่ยฉิน!”

เหล่าผู้ชมพลันลุกเป็นไฟอีกแล้ว!

คราวนี้ทุกคนต่างไม่มีข้อคิดเห็นมาค้านอย่างชัดเจนได้เลย แถมไม่รู้ด้วยว่าจะปฏิเสธอย่างไร!

ดังนั้นจางเย่จึงกล่าว "เมื่อวิเคราะห์แล้ว คำตอบก็ชัดเจนอย่างยิ่ง หากจือเอี้ยนไจเพียงแค่ได้ยินได้ฟังแนวโครงของเรื่อง เป็นไปได้เหรอที่ตอนนั้น ‘ความฝันในหอแดง’ ยังเขียนไม่จบ? ภายหลังยังเก็บรักษาปิดผนึกไว้? ถ้าเกิดว่าไม่มีหนังสือโบราณเล่มไหนมีเรื่องตอนหลังแปดสิบ? อย่างนั้นตอนนั้นฟู่ฉาหมิงอี้จะเห็นได้อย่างไร? ทั้งยังมีรายละเอียดเช่นนี้? นั่นแปลว่าเขาต้องได้อ่าน ‘ความฝันในหอแดง’ จนจบแล้วแน่นอน! อีกทั้งยังได้เห็นฉบับที่ไม่เหมือนกับหนึ่งร้อยยี่สิบบทนี้ด้วย! แถมยังเกิดก่อนที่เกาเอ้อจะได้เห็นอีก! เรื่องราวเช่นนี้ ใครอธิบายได้หรือไม่ว่าเกิดเหตุแบบนี้ขึ้นได้อย่างไรครับ?"

ไร้เสียงพูดแล้วจริงๆ!

"ไม่มีเหรอครับ? งั้นผมก็สรุปได้แล้วว่า ‘ความฝันในหอแดง’ ที่แพร่กระจายไปอยู่ทุกวันนี้ หลังจากแปดสิบบทแล้วไม่ใช่ผลงานของเฉาเสวี่ยฉิน!" จางเย่ยืนยันอีกครั้ง!

ขณะนั้นเอง โทรศัพท์ของอาจารย์ภาควิชาประวัติศาสตร์ก็ดังขึ้น เขามีเพื่อนอยู่ในห้องสมุด สามารถใช้ระบบภายในค้นหาข้อมูลได้ จึงหาพบได้อย่างรวดเร็ว!

"เหล่าหลี่?"

"ยังไง?"

"คนคนนี้กับกลอนบทนี้มีอยู่จริง?"

อาจารย์ภาควิชาประวัติศาสตร์วางสาย หันมาพยักหน้ากับเพื่อนร่วมงาน "จางเย่พูดไม่ผิด อย่างน้อยก็มีข้อมูลยืนยันว่าฟู่ฉาหมิงอี้มีตัวตน กลอนบทนี้เป็นของจริง เรื่องชีวประวัติกับพื้นเพนั่น จางเย่ก็พูดไม่ผิด" จากนั้นก็กดมือถือส่งข้อมูลที่อีกฝ่ายส่งมาให้ทุกคนดู "แต่ว่าไม่เพียงแค่สองบทนี้ ยังมีกลอนบทอื่นอีก ถึงจะไม่ได้เขียนชัดๆ ว่ามาจาก ‘ความฝันในหอแดง’ แต่จากความหมายในนั้น ก็เห็นได้ชัดว่ามาจากหอแดงเช่นกัน เพียงแต่ไม่ได้ชัดเจนนัก หากไม่ได้ตั้งใจวิเคราะห์ไม่มีทางหาพบแน่!"

ศาสตราจารย์เจิงที่อยู่ห่างออกไป พอฟังคำของพวกเขาก็รีบเปลี่ยนที่นั่ง ถลาเข้ามาดูข้อมูลชุดนี้ทันที "นี่มัน..."

เหล่าอาจารย์ของมหาวิทยาลัยปักกิ่งรอบๆ ในขณะนั้นต่างนึกยอมรับนับถือ ไม่ใช่ยอมรับในแนวคิดของจางเย่ แต่ยอมรับนับถือความสามารถในการหาข้อมูลของจางเย่!

ช่างเป็นข้อมูลที่ไม่สะดุดตา!

ช่างเป็นบุคคลที่ไม่สลักสำคัญอะไร!

แต่เอ็งยังหาเจอได้? นี่เอ็งแแม่*หาเจออยู่คนเดียวทั้งหมด?

เพียงเรื่องนี้เรื่องเดียว บรรดาอาจารย์และศาสตราจารย์ของเป่ยต้าพลันคิดว่าจางเย่เป็นอะไรที่บ้าบอเกินไปแล้ว! ถึงจะรู้อยู่ก่อนแล้วว่าพิธีกรที่ชื่อจางเย่คนนี้เข้าใจเรื่องสามก๊กอยู่บ้าง ซ้ำยังพูดคุยได้อย่างมีรสมีชาติน่าสนใจ แต่ใครจะไปคิดล่ะว่า ต้นฉบับ 'ความฝันในหอแดง' หมอนี่ก็ศึกษามาอย่างถี่ถ้วนทะลุปรุโปร่งเช่นกัน! ไม่ว่าผลการค้นคว้าจะถูกหรือผิดอย่างไร ในความเห็นของพวกเขา จางเย่ได้ก้าวล้ำนำหน้าเหล่านักวิชาการหอแดงทั้งหมดไปแล้วโว้ย!

อู๋เจ๋อชิงคลี่ยิ้มอย่างสง่างามสุดๆ "ดูเหมือนว่า..อาจารย์จางน้อยจะสามารถแบกรับภาระวิชานี้ไหวนะคะ?"

ศาสตราจารย์ภาควิชาภาษาจีนเหยียนเจี้ยนเทาตอบด้วยสีหน้าเคร่งเครียดสุดๆ "หลายสิ่งหลายอย่างยังต้องรอหลักฐานมาพิสูจน์ยืนยัน!" อย่างไรเสียเขาก็ยังคงไม่ชอบขี้หน้าจางเย่สักเท่าไร เพราะหมอนี่ไม่ได้เป็นทั้งคนของวิชาประวัติศาสตร์และวรรณกรรม

แต่ว่าคนอื่นๆ กลับไม่เป็นเช่นเดียวกัน

คนที่อยู่ในเหตุการณ์ต่างก็เห็นว่า ถ้าหากจางเย่สามารถเอาหลักฐานที่มีความน่าเชื่อถือยิ่งกว่านี้ออกมาได้ล่ะก็ อย่างนั้นนี่คือจุดเริ่มต้นของการแก้ไขประวัติศาสตร์แล้วใช่ไหม!?





=======================

[1] ฝันวสันต์ มีความหมายถึงเรื่องราวความรักอันหวานชื่น

*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./10.md)