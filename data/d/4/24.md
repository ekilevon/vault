##บทที่ 324 : เหล่านักศึกษาเป็นตายไม่ยอมเลิก!
พูดจนคอแห้งไปหมด

จางเย่ยกน้ำชาขึ้นดื่ม

“ที่ผมอธิบายและวิเคราะห์ไปนั่น พอจะทำให้ทุกคนเชื่อไหม?” จางเย่วางแก้วลง กวาดตามองทุกคน โดยเฉพาะชาววรรณกรรมที่แถวแรก

นักศึกษาบางคนพึมพำตอบรับ

หม่าเหิงหยวนคว้าไมโครโฟนจากคนด้านข้างมาพูด “แต่นั่นเป็นการวิเคราะห์ เป็นการอนุมานของคุณเพียงคนเดียว ถึงแม้จะนับได้ว่าตอบแต่ก็ยังอธิบายปัญหาได้ไม่พอ ‘ความฝันในหอแดง’ หนึ่งร้อยยี่สิบบทวงการวิชาการและประวัติศาสตร์ต่างสรุปกันมาแล้ว จะถูกล้มล้างด้วยคำพูดไม่กี่ประโยคได้อย่างไร? ตามความเห็นของผม ผมคิดว่า ‘ความฝันในหอแดง’ หนึ่งร้อยยี่สิบบทนั้นครบถ้วนแล้ว แม้จะมีตำหนิเล็กๆ หลายจุดหลายตอน แต่ก็ไม่ร้ายแรงจนเกินงาม เรื่องที่บุคลิกของเจี่ยเป่าอวี้ เจี่ยมู่กับตัวละครอื่นๆ เปลี่ยนไปหลังบทที่แปดสิบ อาจจะเป็นความตั้งใจของเฉาเสวี่ยฉิน ที่ต้องการถ่ายทอดข้อความหรือรหัสบางอย่างที่ผู้อ่านอย่างพวกเรายังหาไม่พบ แต่อย่างน้อย บทสรุปตัวละครทุกตัวของ ‘ความฝันในหอแดง’ ก็มีหัวมีหาง”

“มีหัวมีหางจริงน่ะ?” ฟังที่เขาโต้แย้งมาด้วยเหตุผลข้างๆ คูๆ แบบนี้ จางเย่ได้แต่หัวเราะ พูดออกมาแบบนี้ ชัดเจนว่าจางเย่พูดจนพวกเขามึนกันไปเรียบร้อย!

หม่าเหิงหยวนตอบอย่างเย็นชา “แน่นอน มีปัญหาอะไรล่ะ?”

เมิ่งตรงกั๋วเสริม “‘ความฝันในหอแดง’ หนึ่งร้อยยี่สิบบทครบถ้วนแล้ว แม้มีตำหนิ แต่ที่ควรพูดก็พูด ที่ควรเขียนก็เขียนไปหมดแล้ว”

จางเย่ส่ายศีรษะ “เรื่องนั้นผมไม่เห็นด้วย”

เมิ่งตงกั๋วอุทานเสียงดัง “เธอยังมีข้อสงสัย?”

คนพวกนั้นกับจางเย่เริ่มจี้ปลายเข็มใส่กันอีกครั้ง!

เหล่านักศึกษาเป่ยต้าไม่เข้าใจเช่นกันว่าจางเย่ตั้งข้อสงสัยเรื่องความครบถ้วนทำไม อย่าบอกนะว่า ‘ความฝันในหอแดง’ หนึ่งร้อยยี่สิบบทไม่ครบถ้วน?

จางเย่แค่นยิ้มขึ้นเรื่อยๆ “เรื่องนี้เดิมทีผมตั้งใจจะบรรยายภายหลัง แต่ในเมื่อพูดถึงทั้งทีก็พูดเลยแล้วกัน ทุกคนคงคิดว่าหนึ่งร้อยยี่สิบบทนี้ครบถ้วนแล้วทั้งตัวละครและพล็อตเรื่อง แต่ผมไม่คิดแบบนั้น พล็อตเรื่องและตัวละครต่างไม่สมบูรณ์ นี่จึงเป็นอีกเหตุผลหนึ่งที่ผมสงสัยว่าหลังบทที่แปดสิบไม่ใช่คุณเฉาเขียน ผมจะไม่ใช้หลักโครงสร้างเก้าคูณสิบสอง ไม่ใช้ข้อมูลประวัติศาสตร์มายืนยัน แต่จะให้พวกคุณดูจากเนื้อเรื่องร้อยยี่สิบบทนี้นี่แหละ ผมอยากถามทุกคนว่า หลังบทที่แปดสิบ จุ้ยจินกัง คนคนนี้หายไปไหน?

จุ้ยจินกัง?

คนนี้ใคร?

เหล่านักศึกษาเป่ยต้าไม่ได้เรียนมาลึกซึ้ง จึงพากันลืมหมด

ทว่าอาจารย์หยางที่เป็นนักหงเสวียสีหน้าเริ่มเปลี่ยน เหลือบตามองหม่าเหิงหยวนและเมิ่งตงกั๋วแต่ไม่ส่งเสียงอะไร

เหยียนอวี้ขมวดคิ้วไม่พูดเช่นกัน

เมิ่งตงกั๋วอึ้งไป จุ้ยจินกังอะไร? มีคนนี้ด้วยหรือ? เขาศึกษา ‘ความฝันในหอแดง’ แค่ผิวเผิน ไม่ได้อ่านอย่างละเอียดเสียด้วยสิ

ศาสตราจารย์วรรณกรรมอย่างหม่าเหิงหยวนรู้จักคนคนนี้ หลังจากชะงักไปก็ตอบว่า “คนคนนี้ไม่สำคัญ ยัง…”

จางเย่กล่าวแทรก “ไม่สำคัญ? คนคนนี้ปรากฏในชื่อตอนของแปดสิบบทแรก — จุ้ยจินกังไม่ละโมบทรัพย์ยึดมั่นคุณธรรม! ฮ่าๆ คนไม่สำคัญคนหนึ่ง เฉาเสวี่ยฉินตั้งชื่อตอนตามเขาส่งเดชใช่ไหม? คนที่มีชื่อขึ้นในชื่อบท สุดท้ายกลับหายไปเฉยๆ อย่างนั้น?”

หม่าเหิงหยวนยืนกราน “พวกตัวประกอบไม่จำเป็นต้องอธิบาย!”

จางเย่ยิ้มเย็น “ก็ได้ ผมขอถามคุณหน่อย เสี่ยวหงล่ะ? เสี่ยวหงไปไหน?”

“เสี่ยวหง? เรื่องนี้…..” หม่าเหิงหยวนกระอักขึ้นมาทันที!

ตัวละครเสี่ยวหงหรือหลินอวี้หง แน่นอนว่ามีคนรู้จักมากกว่า

ตอนแรกไม่ทันสังเกต แต่พอจางเย่พูดถึง ทุกคนถึงเริ่มคิดตาม นั่นสิ เสี่ยวหงล่ะ?

จางเย่หันไปบอกกับฝูงชน “จะอ้างว่าจุ้ยจินกังเป็นตัวประกอบไม่สลักสำคัญก็ได้ แต่ตัวเสี่ยวหงอ้างแบบนั้นได้หรือ? ทุกคนคงนึกออกว่าเสี่ยวหงเป็นคนที่ปรากฏในชื่อตอนเช่นกัน เป็นตัวละครสำคัญที่ไม่ได้ปรากฏในชื่อตอนแค่ครั้งเดียวด้วย บทที่ยี่สิบสี่ ‘สตรีโฉดเขลาทิ้งผ้าเช็ดหน้าเพื่อหวังยั่วยวน’ บทที่ยี่สิบหก ‘ณ สะพานคอดถ่ายทอดความในใจ’ บทที่ยี่สิบเจ็ดเขียนถึงเสี่ยวหงว่าฉลาดพูดช่างเจรจา ทำให้เฟิ่งเจี่ยถูกใจและเลื่อนขั้นให้” จางเย่เตรียมพร้อมไว้อยู่ก่อนแล้ว จึงสั่งเจ้าหน้าที่ให้นำข้อมูลขึ้นเครื่องฉายทันที เขาบอกขณะชี้ไปบนจอ “กระดาษขาวหมึกดำ ชัดเจนแจ่มแจ้ง ตัวละครสำคัญขนาดนี้ เห็นชัดในแปดสิบบทแรก แม้เฉาเสวี่ยฉินจะไม่ได้อธิบายมาก แต่ก็เป็นตัวละครที่กล่าวถึงมากกว่าหนึ่งครั้ง แล้วหลังบทที่แปดสิบล่ะ? เสี่ยวหงคนนี้ทำไมถึงหายไป?”

ชัดเจนว่าไม่มีใครตอบได้!

จางเย่ซักต่อ “แบบนี้เรียกว่าพล็อตเรื่องตัวละครครบถ้วนหรือ? ถ้าหลังบทที่แปดสิบของฉบับปัจจุบันเป็นเฉาเสวี่ยฉินเขียน ต่อให้คุณเฉาเลอะเลือน ป่วยหนัก หรือเขียนพลาดแค่ไหน เป็นตายยังไงก็คงไม่ลืมตัวละครสำคัญที่เขียนถึงและวางปมมาอย่างดีแล้วหรอก..จริงไหม?”

ตลอดมาเป็นคนอื่นถามคำถามจางเย่ จางเย่ก็ ‘อธิบาย’ ทีละข้อๆ!

ตอนนี้จางเย่เป็นฝ่ายถามกลับ แต่พวกเขาไม่มีสักคนที่อธิบายได้!

จางเย่ยังไม่จบ หยิบข้อมูลอีกชิ้นหนึ่งขึ้นมา “หากใครยังยืนกรานว่าเสี่ยวหงเป็นตัวละครที่ไม่สำคัญ ว่าเฉาเสวี่ยฉินลืมเธอไป หรือลืมเขียนเรื่องของเสี่ยวหงต่อ งั้นเอาล่ะ ขอให้ทุกคนดูคำวิจารณ์ของจือเอี้ยนไจบนหน้าจอ จือเอี้ยนไจคนนี้ผมได้พูดถึงในเลคเชอร์เมื่อวานนี้ ผมยังพูดอีกว่าในหนังสือทั้งเล่มไม่มีพูดถึง ‘อารามกำราบเทพ’ แต่ไม่ได้เอาข้อมูลนี้ออกมา เอาล่ะ ตอนนี้มาดูกัน นี่เป็นคำวิจารณ์ของจือเอี้ยนไจ เขียนไว้อย่างชัดเจนว่า เสี่ยวหงปรากฏตัวขึ้นที่ด้านหลังของอารามกำราบเทพ ซ้ำยังช่วยเหลือเจี่ยเป่าอวี้อีกด้วย! ต่อให้วันนี้สำนักหงเสวียไม่ยอมรับต้นฉบับของจือเอี้ยนไจ คุณก็ไม่สามารถปฏิเสธการมีอยู่ของมันไปได้ตลอดกาล! เป็นจือเอี้ยนไจปากพล่อยยกเมฆหรือ? เป็นไปไม่ได้! หรือต่อให้เขายกเมฆ ก็คงไม่ยกเมฆสถานที่หรือพล็อตที่ไม่ได้มีการกล่าวถึงมาก่อนใช่ไหม? ถ้าแม้แต่จือเอี้ยนไจยังจำเสี่ยวหงคนนี้ได้..เฉาเสวี่ยฉินจะลืมได้ยังไง? ไม่ว่าทุกคนจะอธิบายยังไง เชื่อมโยงแค่ไหน มันก็ไม่สอดคล้อง! ตัวละครเสี่ยวหงคนนี้ยิ่งยืนยันว่าแนวคิดของผมถูกต้อง! ไม่ใช่เฉาเสวี่ยฉินหลงลืมตัวละครสำคัญตัวนี้ แต่เป็นคนที่เขียนต่อที่ลืมบทบาทของเธอ!”

“คุณพูดแบบนี้…” หม่าเหิงหยวนเตรียมตอบบางอย่าง แต่แล้วกลับหยุดไม่ต่อความ สุดท้ายสีหน้าดำทะมึนไม่พูดไม่จาอีก เขาพบว่าตนเองไม่สามารถโต้แย้งประเด็นนี้ได้เลย!

ชาวหงเสวียในตอนนี้ไม่รู้ว่าในใจรู้สึกอย่างไรบ้าง

จางเย่คนนี้เก่งกาจเหลือเกินจริงๆ เล่นศึกษา ‘ความฝันในหอแดง’ ทั้งในทั้งนอกจนถึงแก่นถึงกระดูก! ไม่ว่าจะถามคำถามอะไรออกไปก็ล้มเขาไม่ได้ ไม่น่าเชื่อจริงๆ ว่าจะสามารถตอบได้หมด! นอกจากนี้ระหว่างที่อธิบายคำตอบ ก็ยังพิสูจน์แนวคิดทฤษฎีของตัวเองไปพร้อมกัน นี่มัน...ที่เขาพูดมาเป็นความจริง?

ไม่ได้!

นี่มันหนักหนาเกินกว่าใครจะยอมรับ!

แนวคิดที่พลิกประวัติศาสตร์ได้แบบนี้!

ที่ทุกคนไม่รู้ก็คือนี่เป็นเรื่องจิ๊บจ๊อยสำหรับชายหนุ่ม จางเย่ต้องอธิบายได้เหนือล้ำกว่าพวกเขาอยู่แล้ว เพราะจางเย่ไม่ได้สู้ศึกเพียงลำพัง เขากับเหล่านักเขียนและสำนักหงเสวียจากโลกของเขาทั้งหมด -- ผนึกกำลังร่วมกัน!

รุ่นพี่ซ่งยกมือขึ้นสูง “อาจารย์จาง”

“เสี่ยวซ่ง พูดได้” จางเย่ชี้มาที่เธอ

รุ่นพี่ซ่งลุกขึ้น พูดอย่างเคร่งเครียด “คุณมีตัวอย่างอื่นที่จะพิสูจน์ว่าหลังบทที่แปดสิบไม่ได้เขียนโดยคนเดียวกันไหมคะ? มีหลักฐานไหม?”

จางเย่คลี่ยิ้ม “แน่นอนว่ามี แต่ว่า…” มองดูนาฬิกา “เวลาเรียนของวันนี้ใกล้หมดแล้ว เหลืออีกสามนาที”

รุ่นพี่โจวรีบบอก “ไอ้หยา คุณบรรยายต่อเถอะ!”

รุ่นพี่ซ่งตอบทันทีเช่นกัน “ถ้าจบตรงนี้ คืนนี้ต้องมีหลายคนนอนไม่หลับแน่ ต่อเวลาหน่อยไม่ได้หรือคะ? อีกแค่สิบนาทีก็ได้!” เธอยังคงกระหายใคร่รู้อยู่เลยนะ

“นั่นสิ!”

“พูดต่อเถอะ!”

“อย่าเพิ่งเลิกคลาสสิ! ไหนๆ ก็ไหนๆ แล้ว!”

“อาจารย์จางคุณมายั่วให้อยากอะ! โหดร้ายไม่ใช่คน!”

“ต้องสอนต่อ! วันนี้ห้ามเลิกคลาส! พวกเราฟังทั้งคืนยังได้!”

บรรดานักศึกษาเป่ยต้าเรียกร้องจะฟังต่อไม่ยอมให้เลิก ต่างพากันร้องระเบ็งเซ็งแซ่ หอประชุมวุ่นวายโกลาหลทันที แม่*ฟังจนเสพติดขนาดนี้ จะให้เลิกคลาสได้ยังไงฟะ!

จางเย่แทบพูดไม่ออก “..พวกเธอหลายคนมีเรียนตอนบ่ายนะ”

“ไม่ไปแล้ว!”

“ถูกต้อง โดดเรียนสิ!”

“จะฟังคุณต่ออะ!”

“วิชาอื่นไม่มีอารมณ์ฟัง!”

ฝูงนักศึกษาเป่ยต้าช่างอิสระเสียจริง ต่อหน้าผู้นำและผู้บรรยายของเป่ยต้า ยังกล้าตะโกนกันแบบนี้!

จางเย่จนปัญญาได้แต่หันไปมองอู๋เจ๋อชิง “รองอธิการฯ อู๋?”

อู๋เจ๋อชิงหันศีรษะมามองดูเหล่านักศึกษา ก่อนหันไปคุยกับรองอธิการฯ อีกท่านหนึ่งที่อยู่ด้านข้างครู่หนึ่ง แล้วหยิบไมโครโฟนขึ้นมาพูดในที่สุด “ต่อเวลาได้อีกยี่สิบนาทีค่ะ”

บรรดานักข่าวเห็นภาพนี้แล้วได้แต่หัวเราะไม่ได้ร้องไห้ไม่ออก! สมัยที่พวกเขาเรียนมหาวิทยาลัย มีแต่รอให้คลาสเลิกเร็วๆ เคยโวยวายไม่ให้เลิกสอนแบบนี้ที่ไหน? อาจารย์อยากเลิกสอนก็ไม่ได้? ทำอย่างกับติดหนี้ติดสินแน่ะ! แต่พวกเขาเองก็ต้องยอมรับเหมือนกันว่าคลาสสาธารณะของจางเย่ยอดเยี่ยมสุดๆ จริงๆ!

จางเย่ก็ไม่ยึกยัก “ดี ในเมื่อทุกคนอยากฟัง ผมก็จะบรรยาต่ออีกหน่อย เหอๆ ถ้าพวกคุณไม่อยากรีบเลิก ผมก็ไม่รีบเหมือนกัน”

เหยามี่หัวเราะคิกคักพูดใส่ไมโครโฟนว่า “ตราบใดที่คุณไม่เหนื่อยไปเสียก่อนค่ะ”

จางเย่คลี่ยิ้ม “พวกคุณไม่เหนื่อย ผมก็ไม่เหนื่อยแน่นอน ตอนที่ผมอัดรายการ นานสุดที่เคยทำคืออัดตั้งแต่แปดโมงเช้ายันสามทุ่ม ผู้ชมเปลี่ยนหน้าไปหกเจ็ดชุดแน่ะ ผมอัดรวดเดียวสิบสามชั่วโมงไม่มีพัก เลิกงานยังดอดไปกินบะหมี่ก่อนกลับบ้านอีก เหอๆ ผมมันพวกบ้างาน คุณอยากฟังถึงพรุ่งนี้เช้า ผมก็บรรยายให้พวกคุณได้เช่นกัน”

“ฮ่าๆๆ!”

“อาจารย์จางไร้เทียมทาน!”

“อย่าเลย ถึงพรุ่งนี้เช้าพวกเราไม่ไหวแน่!”

พวกนักศึกษาสมองล้ากันแล้วเพราะถูกจางเย่ลากไปลากมา สนุกก็ส่วนสนุก ยอดเยี่ยมก็ส่วนยอดเยี่ยม แต่สมาธิของคนเราถึงอย่างไรก็มีขีดจำกัด นี่จึงเป็นเหตุผลว่าทำไมทุกคาบเรียนมีกำหนดระยะเวลาตายตัว ซึ่งทั้งหมดนี้เป็นไปตามหลักวิทยาศาสตร์ เมื่อต้องบรรยายต่อ จึงเป็นธรรมดาที่ต้องปรับเปลี่ยนวิธีการ จางเย่ชวนคุยนอกเรื่อง ทำให้ทุกคนหัวเราะเพื่อผ่อนคลาย ทั้งให้เหล่านักศึกษาได้พักสมองไปในตัว ทำแบบนี้จึงจะช่วยให้ทุกคนฟังต่อได้อย่างมีสมาธิ

ทว่าคนของโลกวรรณกรรมไม่เข้าใจ

แต่บรรดาอาจารย์เป่ยต้าที่คร่ำหวอดกับการเรียนการสอนต่างมองเจตนาของจางเย่ออก มีตึงมีหย่อน มีคลายมีรั้ง อาจารย์จางเย่ที่เพิ่งมาใหม่คนนี้ยิ่งมายิ่งสมเป็นครูสอนผู้คนทีเดียว! เมื่อประจักษ์ถึงความสามารถของจางเย่ พวกเขาจึงลดอคติที่มีต่อจางเย่ลงไปมากโข!




*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./25.md)