##บทที่ 313 : เป็นศัตรูกับทั่วทั้งโลกวรรณกรรม!
ตกบ่าย

ระหว่างทางกลับบ้าน

ข้างหน้าคือสี่แยกใหญ่ ไฟแดงกินเวลานานทีเดียว ในระหว่างที่รอจางเย่หยิบโทรศัพท์มือถือขึ้นมาเล่นครู่หนึ่ง ส่งข้อความหาจางหย่วนฉี

จางเย่ : พี่สาวจาง ผมกลับมาเมืองหลวงแล้วนะ

อีกฝ่ายใช้เวลาเพียงสิบกว่าวินาทีตอบกลับมาว่า : เพิ่งถึง?

จางเย่หัวเราะ พิมพ์กลับไปว่า : มาถึงนานแล้ว คุณไม่ได้ตามข่าวล่ะสิ

จางหย่วนฉี : อยู่ต่างประเทศ

จางเย่ : ต่างประเทศ? ได้ กลับมาถ้ามีเวลาว่างพวกเราค่อยนัดกินข้าว ไม่เจอกันตั้งนาน ปีหน้าผมว่าจะกลับมาอยู่เมืองหลวงเหมือนเดิมแล้ว

จางหย่วนฉี : ค่อยว่ากัน

จางเย่ : ได้ คุณทำธุระเถอะ

จางหย่วนฉี : อือ

ตรงหน้าเป็นไฟเขียวพอดี จางเย่จึงเหยียบคันเร่ง

หลังจากนั้นกลับไม่ได้วางมือถือลง กดโทรหาเหราอ้ายหมิ่น เขาจากเมืองหลวงไปหนึ่งเดือนแล้ว รู้สึกคิดถึงเหราอ้ายหมิ่นสุดๆ

ตู๊ดๆๆ เสียงสัญญาณรอสายดังขึ้น

จางเย่หัวเราะฮ่าๆ กล่าวว่า "ฮัลโหล คุณน้าเจ้าของห้องเช่า ผมเอง"

เสียงอันคุ้นเคยของเหราอ้ายหมิ่นส่งกลับมา "เจ้าหนูนี่เอง ฉันกำลังถือกับข้าวขึ้นไปข้างบน มือไม่ว่าง มีอะไรรีบพูดมีลมรีบผาย" เสียงถุงพลาสติกดังจากปลายสายกรอบแกรบๆ

"ซื้อกับข้าวเหรอ?" จางเย่ทัก "งั้นดีเลย เดี๋ยวผมเข้าไป คุณเหลือกับข้าวไว้ให้ผมด้วยสิ ไม่ได้กินฝีมือคุณตั้งนานแล้ว ตอนอยู่เซี่ยงไฮ้จะลงแดงให้ได้เลย ยังไงดี ผมดูเวลาแป๊บ เอ้อ สี่โมงพอดี สี่โมงผมน่าจะไปถึงแหละ โอเคนะ?"

เหราอ้ายหมิ่นเหยียดมุมปาก "นอกจากกินข้าวฟรีแล้วเธอทำอะไรได้ล่ะ?"

จางเย่รีบประจบ "ใครใช้ให้คุณทำกับข้าวอร่อยล่ะ"

"ก็ได้ๆ มาสิ งั้นฉันไม่ออกไปแล้ว นายไปรับเฉินเฉินให้ที ยัยหนูน่าจะเลิกเรียนพอดี" เหราอ้ายหมิ่นสั่งเขา

จางเย่อิดออด "ผมเพิ่งเลิกคาบนะ วันนี้เหนื่อยทั้งวันแล้วด้วย"

เหราอ้ายหมิ่นหัวเราะเหอะๆ "ไม่ทำงานแล้วยังจะกินข้าว? ฝันหวานไปเถอะ หยุดโยกโย้เสียเวลา!"

จางเย่ต่อรอง "ก็ได้ ผมไปรับให้ก็ได้ แต่วันนี้ผมจะกินเนื้อแดง ไม่มีเนื้อแดงผมไม่ไป!"

"อย่ามาต่อรอง รีบไป!" ปลายสายวางไปทันที

แค่คิดถึงของอร่อย จางเย่ก็เริ่มน้ำลายสอ เขาส่งข้อความให้แม่ บอกพวกเขาว่าวันนี้ไม่กลับบ้าน ก่อนจะขับรถไปโรงเรียนประถม

ตอนที่ขับรถมาถึงโรงเรียนยังไม่เลิก จางเย่นั่งสูบบุหรี่รออยู่บนรถ พักใหญ่ต่อมามีรถของบรรดาพ่อแม่ผู้ปกครองทยอยมามากขึ้นเรื่อยๆ จากนั้นไม่นานก็ถึงเวลาที่ประตูโรงเรียนเปิดออก บรรดาเด็กนักเรียนกรูกันออกมายั้วเยี้ยทันที จางเย่โยนก้นบุหรี่ทิ้งเดินลงจากรถมายืนคอยที่ประตู

"เอ๋ อาจารย์จาง!"

"อาจารย์จางไม่ใช่เหรอ?"

"มารับลูกเหรอครับ?"

"อาจารย์จาง เห็นว่าไปสอนหนังสือที่เป่ยต้านี่?"

แม้ว่าจางเย่จะสวมแว่นดำ แต่เขาเคยมาเป็นผู้ปกครองของเหราเฉินเฉินครั้งหนึ่ง พวกผู้ปกครองของห้องเรียนเฉินเฉินจึงจำเขาได้เลยร้องทัก เนื่องจากความสัมพันธ์ในฐานะผู้ปกครองร่วมห้อง พวกเขาไม่ได้มองว่าจางเย่เป็นดาราหรือคนดัง สังเกตได้จากการที่ทุกคนล้วนพูดคุยทักทายกับเขาอย่างเป็นกันเอง

จางเย่ยิ้มแย้มทักทายพวกเขาเช่นกัน "สวัสดีครับ แค่พูดไปเฉยๆ น่ะ ระดับผม เผลอๆ เทอมหน้าเป่ยต้าก็ไล่ผมออกแล้ว ฮ่าๆ"

ในที่สุดร่างเล็กๆ ที่น่ารักน่าขังก็ปรากฏตัวขึ้น

จางเย่ตาไว โบกมือเรียกทันที "เฉินเฉิน ทางนี้!"

เฉินเฉินหันหาต้นเสียง "จางเย่?"

"ป้าเธอทำกับข้าวอยู่ เลยให้ฉันมารับ" จางเย่ยื่นมือออกไปหา

เฉินเฉินส่งเสียงอุทาน โบกมือลาพวกเพื่อนร่วมชั้นตัวน้อยอีกสองคน เด็กหญิงตัวน้อยเดินมาหาจางเย่ช้าๆ มองมือเขาที่ยื่นออกมา ก็เบ้ปากนิดๆ แต่ไม่วายยื่นมือน้อยๆ มาจับมือของจางเย่อย่างไม่พอใจสักเท่าไร "จางเย่ ไม่จูงได้ไหม? หนูขายหน้าหมดแล้วนะ"

จางเย่หัวเราะลูบหัวเด็กหญิงครั้งหนึ่ง "ยัยตัวเล็ก โตแค่นี้รู้จักมีหน้ามีตาแล้วหรือ?"

เฉินเฉินกลอกตา หัวเราะอย่างเย็นชา "....หึหึ"

"ทำไมทำแบบนั้นล่ะ หัวเราะดีๆ สิ" จางเย่อุ้มเธอขึ้นรถ ก่อนที่เขาจะวนไปขึ้นรถอีกด้าน และคาดเข็มขัดให้กับเฉินเฉินแล้วออกรถ

"เฉินเฉิน"

"อะไร?"

"คิดถึงอารึเปล่า?"

"หึหึ"

"คิดถึงเหรอ? ดีๆ ที่เอ็นดูเธอไม่เสียเปล่าแล้ว"

“……”

ที่อะพาร์ตเมนต์

หนึ่งใหญ่หนึ่งเล็กจูงมือกันขึ้นลิฟต์

"รอเดี๋ยวนะ" มาถึงหน้าห้องของตนเอง จางเย่ก็หยุดหากุญแจมาไขเปิดประตู "ไม่เข้ามาตั้งนานแล้ว ฉันเปิดประตูระบายอากาศไว้ก่อนดีกว่า" แต่ทันทีที่เปิดประตู กลิ่นที่คิดว่าจะมีนั้นกลับไม่ปรากฏ บนโต๊ะเก้าอี้สะอาดเรี่ยม ไม่มีแม้แต่ฝุ่นละออง "หือ? เกิดอะไรขึ้นเนี่ย?"

เฉินเฉินสะพายกระเป๋าหนังสือใบน้อยตามมา "ป้าหนูทำให้น่ะสิ"

จางเย่ยู่ปาก "เฮ้อ ยังคงเป็นคุณน้าเจ้าของห้องใจดีที่สุดเหมือนเดิม!"

ประตูห้องคุณน้าเจ้าของห้องเช่าเปิดอยู่ หอมกลิ่นอาหารโชยออกมาจากในนั้น แว่วยินเสียงของเหราอ้ายหมิ่นกล่าวว่า "ใครนินทาฉัน?"

จางเย่รีบพาเฉินเฉินน้อยเข้าไปในบ้านของเธอ "ขอบคุณนะครับคุณน้าเจ้าของห้อง อุตส่าห์ช่วยทำความสะอาดห้องให้ผมด้วย วันนี้กินข้าวเสร็จ ให้ผมล้างจานเองนะ ผมคงต้องทำงานทำการสักหน่อยล่ะ"

ที่ห้องครัวมีเสียงควงตะหลิวดังลอยมา

เหราอ้ายหมิ่นทำกับข้าวอยู่ในห้องครัว พอหันกลับมามองก็ไม่เห็นตัวจางเย่ กล่าวว่า "เจ้าหนูเธอมีครั้งไหนที่ล้างจานเองดีๆ บ้าง? ขืนรอเธอ ฉันรอเฉินเฉินดีกว่า" พูดจบ ก็เข้าห้องน้ำ "ไปล้างมือให้ฉันเห็นก่อนเตรียมกินข้าวซะ ล้างสบู่ดีๆ ล่ะ อย่ามักง่าย เชื้อโรคสมัยนี้เยอะจะตาย โรคอะไรก็มี ไม่ล้างมือดีๆ ก็ไม่ต้องมากินข้าวกับฉัน!" จากนั้นเข้าไปดูเนื้อตุ๋นต่อ

"รู้แล้วครับ"

"รู้แล้วค่ะ"

จางเย่กับเฉินเฉินประสานเสียงรับ

ในห้องน้ำ จางเย่อุ้มเฉินเฉินตัวน้อยขึ้นอย่างว่องไว เฉินเฉินเอื้อมตัวไปเปิดก็อกน้ำ ล้างมือด้วยสบู่ จากนั้นก็ให้จางเย่วางลง คราวนี้ชายหนุ่มเริ่มล้างมือบ้าง ก่อนจะหันไปเช็ดมือกับผ้าขนหนูจนแห้ง ส่วนเฉินเฉินที่ด้านล่างยืนเช็ดมือจนแห้งสะอาด ร่วมมือกันดิบดี

เมื่อออกมา ทั้งสองตรงดิ่งไปนั่งประจำที่โต๊ะ

เฉินเฉินเคาะโต๊ะ "หนูหิวแล้ว!"

จางเย่กุมท้อง "หิวแล้ว"

เฉินเฉินแหกปาก "เมื่อไรจะได้กิน?"

"ไม่งั้นพวกเราจะกินก่อนนะ?" จางเย่เร่ง

เหราอ้ายหมิ่นถือกับข้าวจานสุดท้ายเดินออกมา ด่าว่า "รีบไปตายเหรอ! แม่คนนี้ลำบากทำกับข้าวซื้อกับข้าวทั้งบ่ายยังไม่ได้กินอะไรเลย พวกเธอนี่รอกินสบายๆ ไม่พอยังจะเร่งอีก? ไป ไปทำหน้าที่ซะ เย่น้อยไปตักข้าวมาสามถ้วย! เฉินน้อยไปเอาตะเกียบ!"

ภาพนี้เคยเกิดขึ้นมาแล้ว จางเย่ชอบความรู้สึกอบอุ่นเช่นนี้เหลือเกิน เป็นเหมือนคนในครอบครัว แม้ถกเถียงกันก็ยังมีความหมาย

เริ่มทานข้าว

จางเย่สวาปามทุกสิ่ง

ทุกครั้งที่เขามาที่นี่ เฉินเฉินก็กินได้เยอะมากขึ้น เหมือนตั้งใจจะเลียนแบบจางเย่ อย่างการกินปีกไก่ก็ไม่ใช้ตะเกียบ เด็กน้อยเอามือหยิบกินตรงๆ เลย

เหราอ้ายหมิ่นเหลือบมองทั้งสองคน "เฉินเฉิน! อย่าใช้มือ ใช้ตะเกียบกินดีๆ เธอด้วย! มารยาทแบบนี้เนี่ยนะไปสอนที่เป่ยต้า? ไปสอนพละเถอะ!"

จางเย่ไม่สน ชวนคุยเปลี่ยนเรื่อง "หอมมาก! คุณน้าเจ้าของห้องได้ดูข่าวเรื่องผมไหม?"

"เธอเล่นใหญ่ขนาดนั้น ใครไม่รู้บ้างล่ะ" เหราอ้ายหมิ่นกินไม่เร็วนัก แต่ทุกมื้อที่กินข้าวด้วยกัน แค่เธอคนเดียวก็กินได้มากพอๆ กับเฉินเฉินและจางเย่รวมกัน! ช่วยไม่ได้ คนฝึกศิลปะการต่อสู้ ต้องให้ความสำคัญกับสารอาหารมากกว่าปกติอยู่แล้ว

เฉินเฉินเงยหน้าขึ้น "จางเย่ ‘ความฝันในหอแดง’ มีแค่แปดสิบบทจริงเหรอ?"

จางเย่ยิ้ม "ยัยหนูอย่างเธอรู้เรื่องด้วย? ดูเลคเชอร์ฉันแล้ว?"

เฉินเฉินทำท่าเหมือนผู้ใหญ่ กล่าวว่า "ตอนเที่ยงครูที่โรงเรียนเขาคุยกัน หนูได้ยินมา แล้วครูประจำชั้นก็เป็นแฟนคลับคุณด้วย คนอื่นๆ ไม่เชื่อกันหรอก มีแต่ครูประจำชั้นนี่แหละบอกว่าคุณพูดไม่ผิด" เด็กหญิงส่ายหน้าทอดถอนใจ "เฮ้อ สมองมีปัญหากันหมดแน่ๆ"

เหราอ้ายหมิ่นค้อนเธอขวับ "เป็นเด็กเป็นเล็กดันทำตัวแก่แดด"

จางเย่ยิ้มกล่าว "งั้นฉันก็ต้องขอบคุณครูประจำชั้นเธอแล้วล่ะ เพราะมีแค่คนส่วนน้อยที่ยอมเปิดรับความจริงได้ สรุปแล้ว ‘ความฝันในหอแดง’ เกิดอะไรขึ้นกันแน่นั้น อีกไม่กี่คาบก็จะเปิดเผยแล้ว เฉินเฉิน คุณน้าเจ้าของห้อง ถึงตอนนั้นพวกคุณอย่าลืมดูการบรรยายของอาจารย์จางเย่คนนี้ด้วยนะ ดูความเทพของอาจารย์จางให้ดีๆ!" มาถึงบ้านแล้ว ไม่ต้องแกล้งทำเป็นถ่อมตัวอีกต่อไป คำพูดของจางเย่นี้ไม่มีทางไปพูดที่มหาวิทยาลัยหรือต่อหน้าคนอื่นหรอก มีแค่ที่นี่เท่านั้น จางเย่ถึงผ่อนคลายได้เต็มที่ อยากพูดอะไรก็ไม่มีปัญหา เขาคิดอย่างนั้นจริงๆ คุณน้าเจ้าของห้องก็ไม่ใช่ไม่รู้ว่าเขานิสัยเป็นอย่างไร จางเย่จึงยิ่งไม่ต้องทำตัวเสแสร้งแม้แต่น้อย

เหราอ้ายหมิ่นกล่าวอย่างขบขัน "เธอยังจะมีใจทำอะไรอีก? ไม่ได้ดูในเน็ตเหรอ? ไอ้หนู เธอโดนด่าจนเละเป็นอ้วกหมาแล้ว คนทั่วทั้งวงการด่าเธอเป็นเสียงเดียว"

จางเย่สูดหายใจกล่าว "ไม่เป็นไร ผมไม่สนใจจะไปเถียงกับพวกนั้นหรอก เวลาจะพิสูจน์เอง"

เหราอ้ายหมิ่นแค่นเสียงคำหนึ่ง แดกดันว่า "เธอนี่ใจกว้างจริงๆ"

"แน่นอน ลูกพี่ตอนนี้เป็นครูบาอาจารย์แล้วนะ แถมมีชื่อมีเสียงด้วย จะไปทะเลาะกับคนธรรมดาคงไม่เหมาะ" จางเย่พูดด้วยท่าทีที่ดูสูงส่งสุดๆ

หลังกินข้าว

เมื่อจางเย่ได้อ่านคำวิจารณ์บนเน็ตของวันนี้เป็นครั้งแรก เขาต้องกระทืบเท้าสบถลั่นอย่างอดกลั้นไม่อยู่ "บัดซบ! ดันคิดว่าพวกเอ็งแม่*พัดโหมไฟแค่ไม่กี่คำ! ไอ้ลูกเต่าบัดซบกล้าด่าฉันเรอะ! เมิ่งตงกั๋ว? หม่าเหิงหยวน? ยังมีไอ้พวกนี้อีก? คนในหงเสวีย? ด่ากันหยาบคายงี้เรอะ? ฉันแม่*ไม่สนใจเข้าหน่อยพวกเอ็งก็รีบออกมาวุ่นวาย! พอฉันแม่*ทำตัวดีหน่อย พวกเอ็งก็คิดว่าจะรังแกฉันได้ง่ายๆ!"

ตอนแรกยังไม่มีคำวิจารณ์อะไร

แต่พอผ่านไป จางเย่ยิ่งเริ่มโมโหจนทนไม่ได้!

ฝ่ายการศึกษายังดี นับว่ายังมีคุณธรรม มีแต่คำวิจารณ์เรื่องการสอนของจางเย่เท่านั้น ฝ่ายประวัติศาสตร์เองก็ไม่เป็นไร นักวิชาการพวกนั้นคุยกันแต่เรื่องเอกสารหลักฐานของจางเย่ มีคนของฝ่ายประวัติศาสตร์บางคนถึงกับสนับสนุนเรื่องของจางเย่ด้วยซ้ำ

มีแต่คนในโลกวรรณกรรม!

มีแต่พวกนั้นที่ด่ากันสนุกปาก!

เหล่าสำนักหงเสวียนำทัพหน้า เมิ่งตงกั๋วกับสมาคมนักเขียนนครหลวงเป็นกองหนุน ศาสตราจารย์ด้านวรรณกรรมหม่าเหิงหยวนยังออกมาร่วมมือด้วยอีกแรง กล่าวได้ว่าคนที่ชิงชังจางเย่ต่างมารวมตัวกันพร้อม! คล้ายชิงชังกันจนเข้ากระดูกดำ มีนักเขียนบางคนถึงกับด่าจางเย่ตรงๆ จนใหญ่โตเสียด้วยซ้ำ!

แค่บ่ายเดียว จางเย่ก็ต้องทนรับแรงด่าที่เพิ่มขึ้นเรื่อยๆ!

ดูเหมือนว่าขอแค่เป็นคนทำหนังสือ ไม่ด่าจางเย่สักหลายคำแล้วจะละอายใจเวลาทักทายคนอื่นอย่างนั้นแหละ!

"ล่วงเกินยอดวรรณกรรม ตายหมื่นครั้งก็ไม่พอ!"

"จางเย่มันเป็นแกะดำ!"

"แนะนำให้วงการวรรณกรรมจัดจางเย่ได้แล้ว!"

"นั่นสิ คนที่ล่อลวงคนกันเองเช่นนี้ เป็นได้แค่ความอับอายของวงการวรรณกรรมเราเท่านั้น! ในฐานะชาวจีน กลับกล้าแตะต้องสี่ยอดวรรณกรรม? คุณคิดอะไรอยู่!"

เสียงก่นด่าจางเย่จากโลกวรรณกรรมยิ่งมายิ่งมากขึ้น!

บนอินเทอร์เน็ต เห็นว่าจางเย่โดนกดดันเช่นนี้ หลายคนต่างทนดูไม่ได้!

พิธีกรรายการเด็กในเซี่ยงไฮ้ อาจารย์เฉิน โพสต์ข้อความว่า "ผมสงสัยนะ อาจารย์จางน้อยไปทำอะไรให้พวกคุณกัน? ก็แค่ความเห็นไม่ตรงกันนิดหน่อย แต่อยู่บนหลักความมีเหตุมีผล ไม่ว่าจะผิดหรือถูก จางเย่ก็เอาหลักฐานออกมาแสดงอย่างชัดเจน แต่พวกคุณล่ะ? หลักฐานอะไรสักนิดก็ไม่มี! มาถึงก็ด่าๆ? เกลียดจางเย่จนอยากจะฆ่ากันให้ตายเลยหรือ? ยังถามอีกว่าจางเย่คิดอะไร? ผมก็จะถามพวกคุณเหมือนกันว่าคิดอะไร!"

มีพิธีกรจากฝั่งไต้หวันฮ่องกงอีกคนออกมาพูดว่า "ฮ่าๆ ตั้งแต่ไหนแต่ไร คนมีการศึกษาดูถูกคนอื่นอยู่แล้ว จางเย่ในฐานะพิธีกรกลับโขมยความสนใจมาจากพวกเขาหมด ใครจะไม่อิจฉา?"

ชายวัยกลางคนที่มีเวยป๋อทางการเป็นอาจารย์ภาควิชาประวัติศาสตร์ของวิทยาลัยครูกล่าวว่า "ข้อถกเถียงทางวิชาการคือวิชาการ อย่าโจมตีตัวบุคคล พวกคุณมีความรู้แค่ไหนผมไม่ทราบ แต่ผมศึกษาประวัติศาสตร์ ที่สำคัญที่สุดคือหลักฐานเอกสารข้อมูล หลักฐานต้องสนับสนุนทฤษฎี ทฤษฎีของจางเย่นี้ ผมรู้สึกว่ามีความเป็นไปได้อย่างยิ่ง ผมไม่ทราบจริงๆ ว่าทำไมถึงมีคนหันหอกใส่เขา? แถมยังเป็นการไร้เหตุผลอีกต่างหาก?"

ใจคนมักโอนเอนไปทางฝ่ายเสียเปรียบอยู่แล้ว

เหล่าชาวเน็ตจำนวนมากเห็นแล้วต่างก็ตั้งข้อสงสัยต่อเหล่าคนในโลกวรรณกรรม!

"เอาหลักฐานมาเถียงกันเซ่!"

"อาจารย์จางเย่เอาหลักฐานออกมาแล้ว พวกคุณล่ะ?"

"วงการหนังสือนี่วุ่นวายจริงๆ"

"อาจารย์จางเย่ดึงดูดความเกลียดเทพเว่อร์!"

"นั่นสิ ฉันไม่เคยเห็นวงการนี้เกลียดใครได้จริงๆ จังๆ มาก่อนเลย อย่างมากก็แค่ลมปากเท่านั้น จางเย่น่ะล่วงเกินคนเกินไปแล้ว"

"วงการวรรณกรรมคิดอะไรกันอยู่?"

ท้ายที่สุด จางเย่ก็เข้าเวยป๋อจากบ้านของเหราอ้ายหมิ่น ไม่พูดพร่ำทำเพลงอะไรก็เริ่มพิมพ์โพสต์ลงไป นี่คือมุกในทอล์คโชว์ของกัวเต๋อกัง จางเย่เอามาดัดแปลงเล็กน้อย!

เหราอ้ายหมิ่นนั่งลง "ฉันดูหน่อยว่าเขียนอะไร"

เฉินเฉินที่ยืนอยู่ข้างหลังจางเย่กระพริบตาปริบๆ "จางเย่ อยากด่าคนอีกแล้วเหรอ?"

"ไม่ด่าพวกมันสักคำ พวกมันก็ไม่รู้หรอกว่าผมเป็นใคร!" จางเย่แค่นเสียง "มา คอยดูว่าลูกพี่จะด่าแม่*ยังไง!"

รัวนิ้วมือพิมพ์ลงไป!

ก๊อกๆ แก๊กๆ

อย่างรวดเร็ว จางเย่ก็โพสต์ข้อความเสร็จ!

" ความคาดหวังทั้งแปด "

"สิ้นหน้าหนาว หวังเข้าฤดูใบไม้ผลิ"

"ล่วงพ้นยามสาม หวังให้ถึงอรุณ"

"บุปผาสะคราญจันทร์แจ่ม หวังมีเศรษฐี"

"สตรีโคมเขียวอยู่ว่าง หวังมองหานักเลง"

"นักศึกษาท่องหนังสือกลางดึกหวังพบผีสาว"

"เฒ่าเดียวดายหวังมีภรรยา"

"นักแสดงหวังให้มีผู้ตบรางวัล"

"คนทำวรรณกรรมหวังให้เพื่อนตกตาย!"

เหราอ้ายหมิ่น "..."

เหราเฉินเฉิน "..."

ในโลกโน้นนั้น กัวเต๋อกังเป็นหนึ่งในแนวหน้าของวงการตลกคู่ มักชอบเล่นกลอนเปล่า! หากแต่ในโลกใบนี้ ซึ่งที่จริงจางเย่ก็ได้รับผลกระทบมาไม่น้อย ยิ่งตอนนี้ถูกทุบตีจนทนไม่ไหวอีกต่อไป ในที่สุดเขาก็ต้องออกมาโจมตีเหล่าโลกวรรณกรรมบ้าง!

แค่คิดถึงเมื่อก่อนกับตอนนี้..

ฉันเขียนกลอนก็บอกว่ากลอนไม่ดี!

เขียนเรื่องก็บอกว่าฉันเขียนไม่ถูก!

ก็แค่คนไม่ใช่ทำอะไรก็ผิด! ทั้งวงการนี้เห็นฉันเป็นที่ขัดตา?

ปู่พวกเอ็งน่ะสิ! ลูกพี่นับตั้งแต่วันนี้จะจัดการพวกเอ็ง!

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./14.md)