##บทที่ 394 : ใครเขียนเพลงนี้!
เสียงดนตรีแผ่วเบาลง

จนกระทั้งมาถึงท่อนจบของบทเพลง

ดูเหมือนว่าเสียงดนตรีประกอบนั้นจะหรี่ลงให้เบาที่สุด เพื่อให้เสียงของผู้หญิงสองคนบนเวทีแจ่มชัดขึ้น ใสกระจ่างขึ้น และดึงดูดใจมากยิ่งขึ้น!

จางเสียแย้มยิ้มเบิกบานเต็มที่ "ฉันมีดอกไม้ดอกหนึ่ง เติบโตอยู่ภายในใจฉัน"

จางหย่วนฉีโอบไหล่คุณย่าจางเสียเอาไว้ "น้ำใสใจจริงไม่มีใครทราบ ต้นหญ้าเขียวขจีทั่วปกคลุมไหล่ภูเขา..."

ร้องถึงตรงนี้ ทั้งสองไม่สนใจสายตาของคนหนุ่มสาวที่จับจ้องมองมา ไม่เปิดปากอยู่เนิ่นนาน และแล้วพวกเธอก็คลี่ยิ้มออกมาอย่างแช่มช้า เผยให้เห็นริ้วรอยของอายุขัยในท้ายที่สุด ประสานเสียงร้องประโยคสุดท้าย อย่างอ่อนโยนแผ่วเบาตราตรึงใจ "ชื่นชมกลิ่นหอม...เพียงเดียวดาย...ปวดใจที่สุด"

บนเวทีของคนหนุ่มสาว!

ในโลกของคนหนุ่มสาว!

สองคนนี้คือผู้ที่ถูกเคลือบแคลงตั้งคำถาม ถูกสื่อนับไม่ถ้วนวิพากษ์วิจารณ์ว่าพ้นยุคและชรา แล้วถูกถอดรายการออก ถึงอย่างนั้นพวกเธอก็ยังจับมือกันขึ้นมาบนเวทีนี้ เปล่งความเยาว์วัยในหัวใจของตนผ่านเสียงเพลงภายใต้แรงกดดัน เปล่งประกายอย่างเจิดจ้าอยู่บนเวทีนี้ในที่สุด!

ชื่นชมกลิ่นหอมเพียงเดียวดาย?

ไม่! พวกคุณไม่ได้ชื่นชมกลิ่นหอมเพียงเดียวดาย!

เหล่าผู้ชมที่มีอายุกันสักหน่อยล้วนแล้วแต่ระเบิดพลังกู่ร้องออกมาพร้อมกัน คิดจะบอกทั้งสองคนบนเวทีถึงความยิิ่งใหญ่ของอิสตรี!

"ยอดเยี่ยม!"

"ใครว่าพวกคุณแก่กัน!"

"ย่าจางวันนี้สวยมาก!"

"ไม่มีใครชื่นชมพวกคุณ? พวกเรานี่แหละชื่นชม!"

หญิงชรากับหญิงสาวที่ยืนอยู่บนเวทีแห่งนี้ ตอนนี้ต่อหน้าสายตาของทุกคน ยังคงเยาว์วัยกว่าคนหนุ่มสาว! พวกเธอช่างเสียสละให้กับเวทีและผู้ชมมากมายเหลือนเกิน! ดูนั่นสิ คืนวันคืบคลานเป็นริ้วรอยฝากไว้บนใบหน้า แต่พวกเธอก็ยังคงเป็นดอกไม้ที่งดงามที่สุดสองดอกในโลกหล้า!

หยาดน้ำตา...

ความตื่นเต้น...

ความปวดใจ...

ความตื้นตัน...

เหล่าผู้ชมมีความรู้สึกแตกต่างกันไป แต่ล้วนหวั่นไหวไปกับ ‘ดอกไม้ของสตรี’ ทั้งหวั่นไหวไปกับผู้หญิงสองคนนี้ที่เกิดบนเวทีแล้วยังคิดจะตายไปกับเวทีนี้พร้อมกับความเชื่อมั่นในตัวเอง!

ในโลกอีกใบหนึ่งนั้น ‘ดอกไม้ของสตรี’ เป็นผลงานที่คลาสสิกที่สุดเพลงหนึ่งของเหมยเอี้ยนฟาง (Anita mui) ทำนองเพลงของเฉินเย่าชวน เนื้อร้องของหลี่อันซิว เสริมด้วยการตีความที่ลึกล้ำบางเบาของเหมยเอี้ยนฟาง กลายเป็นผลงานที่เทพสร้างสวรรค์เสริม! แต่วันนี้ ด้วยการตีความของสองมืออาชีพอย่างจางหย่วนฉีกับจางเสียนั้นกลับได้ผลอีกอย่างหนึ่ง ไม่มีความขมขื่นลึกล้ำของคุณเหมย ทว่าเพิ่มความมั่นใจและสงบนิ่งมาอีกส่วนหนึ่งแทน คนที่ไม่ทราบ อาจไม่มีทางเข้าใจเพลงนี้เลยว่า ‘ดอกไม้ของสตรี’ ที่ไม่มีท่อนเสียงสูง ไม่มีทำนองสะเทือนอารมณ์ ไม่มีเทคนิกการหลบซ่อนเสียง ตั้งแต่เริ่มต้นจนจบนั้นล้วนร้องไปอย่างธรรมดายิ่ง ถ้าคนหนุ่มสาวฟังคงเห็นว่าเป็นผลงานธรรมดาๆ แต่ถ้าเป็นคนที่มีประสบการณ์ในชีวิตผ่านร้อนหนาวมาบ้าง ยิ่งถ้าเป็นผู้หญิง สามารถเข้าใจความหมายที่ซ่อนอยู่ในบทเพลงนี้ได้จริงๆ!

คือความทุ่มเททั้งชีวิตของผู้หญิงคนหนึ่ง!

คือความเดียวดายภายใต้ความงามนั้น!

คือความเปล่าเปลี่ยวใต้ความรุ่งเรือง เป็นความเปล่าเปลี่ยวของดอกไม้ที่พยายามเบ่งบานครั้งสุดท้าย!

"ชีวิตของพวกเธอ...ไม่ง่ายเลย" ปรมาจารย์โจวรู้สึกถึงอารมณ์นับพันหมื่นได้

ท่านผู้หญิงโจวปาดเช็ดน้ำตา "พี่สาวจางร้องเพลงมาสามสิบกว่าปีแล้ว ทั้งชีวิตนี้อยู่แต่บนเวที ส่วนจางหย่วนฉีเริ่มปรากฏตัวตั้งแต่อายุยังไม่เท่าไร แสดงบนเวทีมาเกือบสามปีแล้ว ทั้งอย่างนั้นกลับไม่มีใครรับรู้ถึงความพยายามของพวกเธอเลย! ไม่มีใครรู้ว่าพวกเธอต้องเสียสละมากน้อยแค่ไหน! ตอนที่รายการต้องการพวกเธอ พวกเธอก็มา ทุ่มเททั้งชีวิตให้ลงไป แต่ตอนนี้รายการไม่ต้องการพวกเธอแล้ว ..พวกเธอจะทำอย่างไร? พวกเธอยังจะไปไหนได้อีก?"

ปรมาจารย์โจวจับมือของภรรยาแน่น "รายการคืนส่งปียังต้องการพวกเธอ!"

ปรมาจารย์เว่ยมองเวทีไม่วางตา "ถูกต้อง! วงการเพลงยังต้องการพวกเธอ!"

ในสายตาของคนในห้องส่ง เพลง ‘LOVE-ONE’ ของอีอันอ๊กนั้นเป็นการแสดงที่ตื่นตาตื่นใจ ให้ความบันเทิง ทั้งเป็นที่นิยม แต่นั่นยังไม่ใช่ศิลปะ ขณะที่ ‘ดอกไม้ของสตรี’ ของจางหย่วนฉีกับจางเสียนั่นเสียอีกที่เป็นศิลปะขนานแท้!


……


หลังเวที

ทีมงานดูแลอุปกรณ์หญิงวัยสี่สิบคนหนึ่งถึงกับเหม่อลอยไป เพลงนี้เมื่อลอยเข้าหู ก็ดึงเอาความทรงจำตลอดช่วงชีวิตของเธอหวนคืนมา ตั้งแต่เกิด เรียน ทำงาน แต่งงาน มีลูก หย่าร้าง ในใจมีแต่อารมณ์ความรู้สึกอันสับสนปนเปเต็มไปหมด เพลงนี้ทำให้เธอฟังแล้วต้องตกตะลึงจริงๆ!

ทำไม?

ทำไมนักร้องที่มีความสามารถอย่างนี้ ถึงเคยถูกตัดสินไม่ให้ขึ้นเวที?

หญิงสาวในทีมงานจัดรายการจ้องมองบนหน้าจอ "ก่อนหน้านี้ตอนแรกที่ฟังเธอร้อง ก็คิดว่าไม่เลวนะ แต่ไม่คิดเลยว่าพอขึ้นเวทีจริงจะเป็นแบบนี้! อัศจรรย์มาก! ร้องจนน้ำตาฉันแทบจะไหลแล้ว! เป็นผู้หญิงนี่ไม่ง่ายเลย!"

ผู้อาวุโสที่สุดในทีมงานกลั้วหัวเราะอย่างพอใจ "จางเสียไม่เปลี่ยนไปจากเมื่อก่อนเลย! ใครบอกกันว่ามีเพลงที่นักร้องหนุ่มๆ สาวๆ ร้องถึงจะได้รับการยอมรับ? ‘ดอกไม้ของสตรี’? วันนี้ผู้หญิงสองคนนี้ทำให้พวกเราได้เปิดหูเปิดตาแล้วจริงๆ!"

พวกเขาที่ได้ฟังมาก่อนหน้านี้ ทราบว่าเพลงนี้ไม่เลวเลยจริงๆ แต่ไม่มีใครคิดว่าจะน่าประทับใจหนักขนาดนี้! เมื่อตอนเที่ยงจางเสียกับจางหย่วนฉีบอกว่าพวกเธอร้องได้ไม่ดีนัก ดูไปแล้วท่าจะจริง ส่วนบนเวทีคราวนี้สิ ถึงจะบอกได้ว่าพวกเธอเพิ่งจะได้ร้องออกมาด้วยอารมณ์ความรู้สึกทั้งหมดจากหัวใจ!

สมบูรณ์แบบ!

บทเพลงที่สมบูรณ์แบบ!

ผู้อาวุโสในวงการเพลงทั้งสองที่ร้ายกาจยิ่ง!

ผู้กำกับเผิงอีอวี่ที่ได้ลั่นปากไว้ตอนแรกว่ารายการคืนส่งปีนั้นไม่ต้องการจางเสียกับจางหย่วนฉีแล้ว กลับถูกเพลงนี้ทำให้หวั่นไหวไปด้วยไม่น้อย เขาครุ่นคิดก่อนหยิบโทรศัพท์มือถือขึ้นมาส่งข้อความให้กับภรรยาที่บ้าน "หลายปีมานี้ ลำบากคุณแล้ว"

ภรรยาเขาส่งข้อความตอบกลับมาทันทีว่า : หือ? หมายความว่าไง?

เผิงอีอวี่พิมพ์ไปว่า : ไม่มีอะไร แค่อยากบอกอะไรนิดหน่อยน่ะ ขอบคุณนะ

ภรรยาตอบ : ฮ่าๆ ขนลุกน่า ทำงานคุณไปเถอะ ฉันห่อเกี๊ยวรอไว้แล้ว หลังเที่ยงคืนรอคุณมากินข้าวด้วยกันอยู่นะ

เผิงอีอวี่ : ไม่ต้องรอผม ไม่รู้จะได้กลับบ้านกี่โมง

ภรรยาเขาพิมพ์กลับมา : กี่โมงฉันก็คอย ไม่ต้องตอบแล้ว ไปทำงานเถอะ


……


ในงาน

"เมื่อก่อนมีเพลงผู้หญิงไม่น้อย ฉันรู้สึกว่าก็ไม่เลวนะ แต่พอมาเทียบกับ ‘ดอกไม้ของสตรี’ นี่แล้ว เพลงพวกนั้นนับเป็นอะไรได้?"

"ถูกต้อง เพลงนี้น่ะฟังเหมือนจะเป็นเพลงที่เชิดชูผู้หญิง แต่นั่นน่ะก็แค่เปลือกนอกสวยหรูเท่านั้นเอง ‘ดอกไม้ของสตรี’ นั่นน่ะ ความจริงหมายถึงผู้หญิงคนที่ร้องเพลงนั้นเอง! คนที่แต่งเนื้อแต่งทำนองต้องเป็นคนที่เข้าใจผู้หญิงสุดๆ อะ! เพลงนี่แต่งได้ดี จางเสียกับจางหย่วนฉีก็ร้องได้ดี!"

"ผลงานที่สมบูรณ์แบบ!"

"สองคนนั้นเป็นดาบวิเศษที่ไม่มีวันทื่อจริงๆ!"

ทว่ามีวัยรุ่นสองคนไม่เข้าใจ

"เพลงอะไรวะ ไม่เห็นเพราะ!"

"นั่นสิ อีอันอ๊กยังจะดีซะกว่า!"

"ก็แค่ทำนองไม่เลวเท่านั้น อย่างอื่นไม่ต้องพูดถึง"

แต่ก็มีคนที่ชอบฟังเช่นกัน "จุๆ พวกนายนี่ไม่รู้อะไร เพลงนี้น่ะถ้าเกิดยังไม่เพราะก็ไม่มีเพลงไหนเพราะแล้วโว้ย! ย่าจางกับน้าหย่วนฉีร้องเพลงถ่ายทอดเนื้อหาอะไรออกมาตั้งขนาดนี้ พวกนายไม่เข้าใจสักนิดเลยเหรอ?"

เด็กหญิงคนหนึ่งกล่าว "ใช่เลย เพราะจริงๆ!"

เด็กชายคนหนึ่งดวงตาทอประกายของความยอมรับนับถือสุดๆ กล่าว "ย่าจางกับพี่สาวจางสวยมาก! มีเสน่ห์มีออร่า! ไม่เห็นจะแก่ตรงไหน! ใครกล้าบอกว่าพวกเธอหมดยุคแล้วผมนี่แหละไปเถียงสู้มัน!"

เพลงบทนี้แม้จะแต่งขึ้นสำหรับผู้หญิงที่มีอายุสักหน่อย แต่เนื้อหาในเพลงที่สื่อออกมานั้นไม่แน่ว่าต้องเป็นพวกเธอเท่านั้นจึงจะเข้าใจเสมอไป คนหนุ่มสาวเองก็มีคนที่เข้าใจได้เหมือนกัน!

จากนั้น ทั้งที่ในงานก็ดี ที่นั่งอยู่หน้าจอโทรทัศน์ก็ดี ทุกคนต่างเกิดคำถามขึ้นมาอย่างหนึ่ง คนที่แต่งเพลงได้เข้าถึงหัวใจของผู้หญิงอย่างงดงามนี้ ความจริงแล้วเป็นปรมาจารย์เพลงท่านใดกันแน่? ไหนบอกว่าเพลงของจางเสียกับจางหย่วนฉีถูกถอดออกไปแล้วไม่ใช่หรือ? ทำไมจู่ๆ ถึงมีเพลงนี้ออกมาได้? ถ้าเกิดว่าเขียนเอาไว้ก่อนหน้านี้แล้ว อย่างนั้นก็แปลกเกินไปนะ เพลงนี้ทำไมถึงไม่ได้นำออกมาก่อนหน้านี้ล่ะ! ผู้ชมรายการคืนส่งปีนี้มีทั้งเด็ก วัยรุ่น คนแก่ มีทั้งชาย แน่นอนว่าต้องมีผู้หญิงด้วย เพลงนี้เป็นเพลงที่ร้องให้ผู้หญิงโดยเฉพาะ ทำไมเร็วไม่มาช้าไม่มา ต้องเอาออกมาใช้ตอนที่ทำการซักซ้อมเป็นครั้งสุดท้ายด้วย?

ใครบอกว่านี่เป็นการสร้างผลงานเร่งด่วนกันนะ?

เป็นไปไม่ได้มั้ง? เพลงที่สะท้านฟ้าสะเทือนดินแบบนี้ จะเป็นเพลงที่แต่งออกมา ‘เล่นๆ’ ได้เหรอ?

เพลงต่อไปเริ่มต้นขึ้นแล้ว เป็นรายการร้องเพลงต่อเนื่องสี่รายการ ครั้งนี้เป็นนักร้องชายวัยหนุ่มซึ่งเป็นหนึ่งในนักร้องที่โด่งดังที่สุดของทำเนียบระดับ A แต่ขณะนี้ทุกคนกลับจิตใจไม่อยู่กับเนื้อกับตัว อารมณ์คนนั้นสับสนไม่จางหาย ต่อหน้า ‘ดอกไม้ของสตรี’ นั้นทุกคนล้วนรู้สึกตื่นเต้นตื้นตัน พอผ่านเพลงนี้ไป ในใจจึงเกิดความสับสนเหนื่อยหน่ายชนิดหนึ่ง หลายคนยังไม่สามารถดึงสติจากบรรยากาศเพลงของจางหย่วนฉีกับจางเสียกลับคืนมาได้!

นั่นสิ ยังมีการโหวตอีกนี่นา!

ทุกปี รายการคืนส่งปีมีการโหวต!

ตามสถิติของปีก่อนๆ แล้ว ชนิดของรายการมากมายนี่ยิ่งไม่ต้องนำมาเปรียบเทียบกันหรอก แน่นอนว่ารายการที่ได้รับการโหวตมาที่สุดหนีไม่พ้นกลุ่มรายการภาษา ละครตลก และโดยเฉพาะตลกคู่ที่ออกจะมากกว่าหน่อยเพราะรายการนี้มีคนชอบดูมากที่สุด เหมาะสมทั้งเด็กทั้งคนชรา ครอบคลุมฐานผู้ชมกว้างขวาง อีกทั้งในบรรยากาศความรื่นเริงบนเวทีรายการคืนส่งปี ทุกคนต่างก็ชอบสิ่งที่น่ายินดีน่ารื่นเริง กลุ่มรายการภาษาเหล่านี้จึงมีข้อได้เปรียบที่สุดเช่นนี้เอง!

ทว่าปีนี้...

มีคนวัยกลางคนไม่น้อยเข้าเน็ตเริ่มโหวตด้วย!

ทุกปีพวกเขายังลงคะแนนให้กับรายการภาษาบ้าง แต่ว่าปีนี้ พวกเขากลับเทมันให้กับเพลง ‘ดอกไม้ของสตรี’!

ทุกคนทราบว่า สุดท้ายแล้วรายการเพลงก็ไม่อาจจะเอาชนะกลุ่มรายการภาษาไปได้ แต่ว่ารายการตลกปีนี้ออกจะด้อยไป ยิ่งเมื่อ ‘ดอกไม้ของสตรี’ ร้องได้ดีเสียขนาดนี้ แม้จะไม่อาจจะไม่สมหวัง แต่พวกเขาก็ยังอยากโหวตให้กับ ‘ดอกไม้ของสตรี’ ไม่ใช่อะไรหรอก เป็นเพราะความประทับใจของสองสตรีผู้ยิ่งใหญ่บนเวทีนั่นเอง จางเสียกับจางหย่วนฉีสร้างผลงานภายใต้แรงกดดัน แล้วบอกกับคนทั้งโลกว่าพวกเธอมีความดื้นรั้นและความฝัน! ดังนั้น พวกเขาเหล่าผู้ชมจึงได้หวั่นไหวไปด้วย และคิดจะบอกกับทุกคนต่ออีกทอดไปในตัว ทั้งคิดจะบอกกับประเทศนี้ บอกกับโลกใบนี้ว่า พวกเขานั้นยังไม่ชรา! พวกเขาทุกคนล้วนแต่เป็นดอกไม้ที่เบ่งบานดอกหนึ่ง! แม้ถึงช่วงเวลาสุดท้ายของชีวิต พวกเขาก็ยังสามารถลงแรงให้กับโลกใบนี้ได้!

สามสิบแล้วยังไง?

ห้าสิบแล้วยังไง?

เจ็ดสิบแล้วยังไง?

เก้าสิบแล้วยังไง?

ถึงจะไม่มีใครเข้าใจเรา ถึงแม้เราจะต้องชื่นชมกลิ่นหอมเพียงเดียวดาย ถึงแม้ทุกคนจะบอกว่าพวกเรานั้นล้าสมัย ตกยุค แก่ไป ก็แล้วจะทำไม!

เราจะเป็นกระบอกเสียงให้ตัวเอง!




*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./95.md)