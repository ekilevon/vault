##บทที่ 322 : ผมอธิบายได้ทั้งหมด!
“มีเหตุผลอะ!”

“มีโครงสร้างอักษรจริงๆ ด้วย!”

“เก้าคูณสิบสอง? เหล่าเฉาเคร่งครัดมากทีเดียว!”

“อาจารย์จางเย่อย่างเจ๋ง! ยอดเยี่ยมไร้เทียมทาน!”

เหยามี่ปรบมือดังลั่น นักศึกษาของเป่ยต้าบางคนผงกหัวรับอย่างแรง คาบเรียนนี้น่าทึ่งเกินไปเหมือนคาบแรกเลย! แค่ฟังจางเย่พูดประโยคแรกก็แทบอดใจรอฟังต่อไม่ไหว พวกเขาล้วนโดนจางเย่ดึงความสนใจไปจนหมด วิธีสอนแบบขว้างปมเด็ดๆ ชวนตะลึงลงมาก่อนแล้วค่อยอธิบายกระบวนความคิดตามหลังแบบนี้ ผู้บรรยายหลายคนก็เคยใช้ แต่ที่ใช้ได้ดีเท่าจางเย่มีน้อยมากจริงๆ!

มุมมองสดใหม่เกินไปแล้ว!

แหวกกรอบไปไกลเหลือเกิน!

นักวิชาการสำนักหงเสวียต่างมองหน้ากัน ตะลึงกันไปครึ่งค่อนวันก็ยังไม่ออกมาปฏิเสธ เดิมทีต้องการจะรื้อเวที ผลสุดท้ายกลับโดนจางเย่ลากตามทำนองไปด้วย! ก่อนจะมา พวกเขาได้เตรียมตัวทำการบ้านกันอย่างหนัก เพราะคิดว่าจางเย่ต้องพูดเรื่องเอกสารหลักฐานต่อและจะได้ค่อยๆ ‘จัดการ’ ให้ทุกคนคล้อยตามไป ดังนั้นชาวสำนักหงเสวียและชาววรรณกรรมจึงคิดกันมาอย่างดีแล้วว่าจะหักล้างเขาอย่างไร และจะต้อนจางเย่ให้จนมุมด้วยอะไร ให้เขาติดกับตัวเองจนแก้ตัวไม่ได้ดิ้นไม่หลุด! เรียกได้ว่านักวรรณกรรมเหล่านี้เตรียมตัวมาพร้อมฟาดฟันอย่างเต็มที่ แต่กลับต้องเป็นฝ่ายที่จนคำพูดเสียเอง ก็ใครจะไปคิดล่ะว่าจางเย่ดันไม่เดินตามแผน!

ข้อมูลเอกสารหลักฐาน?

หมอนี่ไม่พูดถึงเลย!

แต่กลับเปิดประเด็นขึ้นมาใหม่จากโครงสร้างอักษรของ ‘ความฝันในหอแดง’!

เมิ่งตงกั๋วแทบอยากจะตะโกนด่าให้ลั่น แกแม่*ออกไพ่ไม่ตามกฎนี่หว่า!

นี่ทำให้คำพูดที่เหล่าสำนักหงเสวียกักไว้จนเดือดพล่านระบายไม่ได้ เรื่องอย่างหลักโครงสร้าง อย่างเก้าคูณสิบสอง พวกเขาแม่*ไม่เคยแม้แต่ศึกษา! ทั้งสำนักไม่เคยสำรวจเนื้อหาส่วนนี้กันมาก่อนเลย แล้วจะให้พวกเขาพูดอะไร? อะไรที่เตรียมมาก็ไม่ได้ใช้! ได้แต่ฟังจางเย่พูดไปอย่างโง่งม! ตั้งใจให้จางเย่ติดกับจนตกอยู่ในเงื้อมือของพวกเขาแท้ๆ แต่ไม่นึกไม่ฝันว่าพวกเขาเองต่างหากที่ติดกับจางเย่!

คนนี้ช่างไม่ธรรมดา!

มีลูกเล่นแพรวพราวจริงๆ!

เหยียนอวี้มองจางเย่แล้วมองจางเย่อีก สุดท้ายในใจละวางอคติลง เริ่มพิจารณาข้อโต้แย้งของจางเย่อย่างจริงจังในเชิงวิชาการเป็นครั้งแรก

ผู้เฒ่าเฉียนยิ้ม พูดกับเหยียนอวี้ “จางน้อยใช้ได้ไหม?”

เหยียนอวี้เงียบไปครู่หนึ่งก่อนวิจารณ์ว่า “พรสวรรค์เปี่ยมล้น เพียงแต่มุมมองสุดโต่งเกินไป” พูดมาพูดไป เธอก็ยังไม่เชื่อทฤษฎีของจางเย่อยู่ดี

ผู้เฒ่าเฉียนกล่าว “พวกเราฟังต่อเถอะ เหอะๆ”

นักประวัติศาสตร์คนหนึ่งจากต่างสถาบันกล่าวอย่างมีแก่นสาร “ที่อาจารย์จางน้อยพูดมามีเหตุผลจริงๆ ต้องเข้าใจด้วยว่าวัฒนธรรมความเชื่อและจารีตต่างๆ ที่สืบทอดต่อกันมา ทำให้คนโบราณถือจารีตประเพณีเป็นที่สุด ทั้งยังใส่ใจเรื่องของกฎเกณฑ์โครงสร้างต่างๆ ด้วย กลอนห้าอักษร เจ็ดอักษร ฉันทลักษณ์ต่างๆ ล้วนมีปรากฏให้เห็นทั่วไปหมด”

ศาสตราจารย์เจิงผงกหัวตามพร้อมกับลูบเครา อาจารย์จางน้อยสมศักดิ์ศรีเป่ยต้าของพวกเขาจริงๆ!

อู๋เจ๋อชิงที่อยู่อีกด้านหนึ่งยังคงสีหน้าสุขุมลุ่มลึกเช่นเดิม ตั้งแต่ต้นจบจบไม่มีทีท่าสงสัยหรือแววตาแปรเปลี่ยนเลย ราวกับเชื่ออยู่เสมอว่าจางเย่จะบรรยายได้ดี

หัวหน้าภาควิชาภาษาจีนและเลขาฯ กลับไม่เหมือนกัน เพียงได้ยินจางเย่ปากกล้าหน้าไม่อายปฏิเสธจำนวนบทของ ‘ความฝันในหอแดง’ ว่าผิด พวกเขาพลันเริ่มกังวลอีก กลัวว่าจางเย่จะทำให้ชื่อเสียงของภาควิชาภาษาจีนเป่ยต้าต่ำลง ด้านล่างมีผู้เชี่ยวชาญและนักวิชาการตั้งมากมาย หลายคนทุ่มเทศึกษา ‘ความฝันในหอแดง’ มาครึ่งค่อนชีวิต หากมีใครลุกขึ้นมาหักล้างจนโต้ไม่ได้คงต้องเสียหน้าแล้วคราวนี้ ดังนั้นพวกผู้นำและคณาจารย์ของเป่ยต้าจึงพากันเหงื่อตก จนกระทั่งได้เห็นสถานการณ์ตรงหน้านี้ ว่าจางเย่ไม่ได้ถูกซักฟอกจนตอบไม่ได้ ตรงกันข้ามพวกนักวรรณกรรมและวิชาการสำนักหงเสวียต่างหากที่พูดไม่ออก เมื่อเป็นแบบนี้จึงทำให้โล่งอก ซ้ำยังปลื้มใจสุดๆ!

ใช้ได้นี่จางน้อย!

ทำพวกสำนักหงเสวียฟังจนมึน?

จางเย่ยังคงเจื้อยแจ้วต่อ กำลังยังแรงต้องเร่งขยายผลการศึก! “ตามหลักโครงสร้างอักษรนี้ เก้าเก้าแปดสิบเอ็ด บทที่แปดสิบสองของ ‘ความฝันในหอแดง’ ควรเกิดสันปันน้ำที่สำคัญอีกครั้ง และควรเป็นจุดเปลี่ยนที่สำคัญต่อแนวเรื่องหลักด้วย” เขาพูดพร้อมส่งสัญญาณให้กับเจ้าหน้าที่ ตัวหนังสือบนหน้าจอเปลี่ยนไปเป็นบทที่แปดสิบเอ็ดทันที “แต่ ‘ความฝันในหอแดง’ ฉบับร้อยยี่สิบบทที่แพร่หลายกันอยู่กลับไม่ได้เป็นตามนี้ นี่แหละเหตุผลที่ผมเอาแต่พูดว่างานเขียนดั้งเดิมของเฉาเสวี่ยฉินโดยรวมมีแค่แปดสิบบทแรกเท่านั้น!”

เนื้อหาของบทที่แปดสิบเอ็ดปรากฏขึ้น

หลังจากดูทุกคนได้แต่สงสัย

“ไม่เห็นรู้สึกไม่เหมาะสมเลย”

“นั่นสิ ดูแล้วก็เหมือนคนเดียวเขียนชัดๆ”

“ฉันก็ว่างั้นเหมือนกัน มันต่อเนื่องกันดี มีเหตุผลออก”

“ถ้าเป็นการเขียนต่อ ก็ไม่น่าจะเลียนแบบได้ดีถึงขนาดนี้หรอกมั้ง?”

เหล่านักศึกษาหันมาซุบซิบกันเสียงเบา

พวกสำนักหงเสวียยังไม่ได้อ้าปากพูดเลย แค่จางเย่เปิดฉากมาก็ทำพวกเขาสับสนไปหมด พวกเขาไม่คุ้นเคยกับหลักโครงสร้างอักษร อีกทั้งไม่เคยเรียนมาก่อนจึงไม่อยากพูดออกไป ได้แต่รอดูท่าทีว่าจางเย่จะทำพลาดเองหรือไม่ จะได้ถือโอกาสตอบโต้

ทว่าจางเย่กลับไม่ให้โอกาสพวกเขาเลย เพียงมองจากเวทีลงมาและกล่าว “ทุกคนดูบทที่แปดสิบเอ็ดแล้วอาจจะไม่รู้สึกติดขัดอะไร แต่ในความเห็นของผม คนที่มาเขียนบทที่แปดสิบเอ็ดต่อเขียนผิดจากเจตนาเดิมของเฉาเสวี่ยฉินไปไกลมาก” เขาเน้นน้ำหนักคำ “ถึงขั้นรับไม่ได้!”

รุ่นพี่โจวแปลกใจ “ขนาดนั้นเลยเหรอ?”

“รับไม่ได้?” รุ่นพี่ซ่งรู้สึกอาจารย์จางเย่พูดหนักเกินไป ที่เห็นก็เหมาะสมดีนี่

จางเย่กล่าว “เพราะในบทที่แปดสิบเอ็ดเนื้อเรื่องกลับเริ่มใหม่ ทั้งๆ ที่ตามหลักโครงสร้างอักษร บทที่แปดสิบสองควรจะเป็นองก์ใหม่ แต่นี่กลับเริ่มองก์ใหม่จากบทที่แปดสิบเอ็ดโดยข้ามปมต่างๆ ที่บทที่เจ็ดสิบสองถึงแปดสิบปูมา นี่เป็นองก์ที่เกิดเหตุร้ายมากมายเชียวนะ แต่เขียนไว้ว่าอย่างไร? คงไม่ต้องย้ำหรอก พวกคุณลองนึกดู ไม่ใช่มีการค้นตำหนักต้ากวนหย่วนหรือ? ไม่ใช่ว่าฉิงเหวินตายฟางกวนถูกขับไล่หรือ? ไม่ใช่มีเรื่องนางโหยวบอกว่านางขึ้นไปบนห้องแต่คนด้านล่างบอกว่านางไม่ได้ไป เพื่อช่วยเหลือสกุลเจินซ่อนสมบัติ!”

นักศึกษาต่างผงกหัว มีอยู่จริงๆ

“พล็อตเรื่องในช่วงนี้เข้มข้นมาก” จางเย่ชี้ไปที่จอ “แต่ทุกคนเห็นบทที่แปดสิบเอ็ดไหม? ไม่มีการขมวดปมเพื่อปิดภาค แต่กลับเริ่มต้นใหม่ ชื่อตอนว่า ‘นิมิตอนาคต สี่ดรุณีเที่ยวเล่นตกปลา’ จากเนื้อเรื่องก็จะกลายเป็นว่า สี่สาวงามตำหนักต้ากวนหย่วนตกปลาเล่นกันสนุกสนานเหมือนไม่มีอะไรเกิดขึ้น” ชายหนุ่มหัวเราะ แต่เป็นการหัวเราะแบบจนใจ “เรื่องค้นตำหนักก็ไม่เขียน คนตายก็ไม่พูดถึง ทำเหมือนว่าเหตุร้ายเหล่านี้ไม่ได้เกิดขึ้น ไม่เพียงไม่ต่อเนื่องจากพล็อตเดิม เจี่ยเป่าอวี้ถึงกับกลับตัวเป็นเด็กดี ‘เชื่อฟังคำตักเตือน สองคราเข้าโรงเรียนประจำตระกูล’ เอาล่ะ ถึงจะเขียนไว้ตอนแรกๆ ว่าเจี่ยเป่าอวี้ไม่เต็มใจก็เถอะ แต่หลังจากฟังคำอบรมสั่งสอนของครู เจี่ยเป่าอวี้ไม่เพียงเริ่มอ่านตำราปราชญ์ ยังศึกษาเรียงความปากู่เหวินอีกด้วย เหอะๆ ผมถามหน่อยเถอะ นี่ยังใช่เจี่ยเป่าอวี้ในแปดสิบตอนแรกอีกหรือ?”

นักศึกษาบางคนตอบ “นิสัยคนเราเปลี่ยนกันได้”

“นั่นสิ ช่วงนี้ก็ปกติดีไม่ใช่เหรอ?” รุ่นพี่โจวบอก

จางเย่ส่ายศีรษะ “นิสัยคนเปลี่ยนก็จริงแต่จะไม่เปลี่ยนไปมากขนาดนั้น แถมยังไม่มีวี่แววมาก่อนอีก เดิมทีเจี่ยเป่าอวี้เป็นคนที่รังเกียจลาภยศศักดินา นี่มีเขียนไว้อย่างชัดเจน เพราะเรื่องนี้เขาจึงไม่ลังเลที่จะตัดสัมพันธ์กับเด็กสาวที่ถูกชะตาด้วย ทั้งยังขัดแย้งกับเซวียเป่าไช่และซื่อเซียงหยุนอย่างหนัก ในแปดสิบบทแรกเขียนไว้อย่างเปิดเผยโจ่งแจ้ง เจี่ยเป่าอวี้นับถือเพียงหลินไต้อวี้เท่านั้น เพราะเหตุใด? ก็เพราะหลินไต้อวี้นั้นตั้งแต่เยาว์วัยก็ไม่เคยพยายามเกลี้ยกล่อมให้เขาสอบจอหงวนแสวงหาชื่อเสียง นั่นจึงทำให้เขานับถือหลินไต้อวี้อย่างลึกซึ้ง แต่ว่าหลังจากบทที่แปดสิบ เจี่ยเป่าอวี้กลับเปลี่ยนไปเป็นคนละคน เข้าโรงเรียนของสกุลอย่างจริงจังและยังศึกษาปากู่เหวินอีกด้วย จากไม่เคยชอบก็กลายเป็นชื่นชอบ ที่แปลกไปกว่านั้นก็คือหลินไต้อวี้ก็เปลี่ยนไปด้วย ทุกคนเห็นหรือไม่ว่าหลินไต้อวี้หลังบทที่แปดสิบพูดอะไรบ้าง? พอเห็นเขาเขียนปากู่เหวิน ก็สนับสนุนอย่างแข็งขัน!”

หน้าจอเปลี่ยนไป

คำพูดของหลินไต้อวี้ปรากฎขึ้น

นางเอ่ย : ข้างในมีทั้งอารมณ์ทั้งเหตุผล ซ้ำยังแฝงเร้นลึกซึ้ง...ไม่อาจลืมเลือน ยิ่งกว่านั้นเจ้าต้องสอบจอหงวน นี่จึงสมควรยิ่งกว่า [คำพูดนี้อยู่ในบทที่แปดสิบสอง หลังจากเจี่ยเป่าอวี้มาบ่นกับหลินไต้อวี้ว่าเกลียดคำสอนของเต๋าและว่าเรียงความปากู่เหวินนั้นไร้สาระยิ่งกว่า สุดท้ายบอกให้หลินไต้อวี้มาอ่านตำรานี้บ้าง หลินไต้อวี้จึงบอกเมื่อยังเด็กที่ตามไปเรียนหนังสือด้วย เคยผ่านตามาแล้ว ครั้งนั้นแม้เข้าใจได้ไม่หมด แต่ก็ไม่เคยลืม]

จางเย่ส่ายศีรษะ “นี่คือคำพูดของหลินไต้อวี้? ไม่ใช่ว่าผมว่างจนจ้องจับผิด แต่อ่านตอนนี้แล้ว โดยส่วนตัวรู้สึกรับไม่ได้จริงๆ นี่ไม่ควรจะเป็นบทที่แปดสิบเอ็ดของเฉาเสวี่ยฉินเลย แน่นอนว่าหลังบทแปดสิบเอ็ดก็ยิ่งประหลาดมากขึ้นไปอีก ทุกคนจำตอนที่เป่าอวี้สรรเสริญระบอบศักดินากับเฉียวเจี่ยได้ไหม อ่านตอนนี้แล้วรู้สึกอย่างไรกันบ้าง? กลัวกันบ้างหรือเปล่า? เฉียวเจี่ยที่เป็นญาติผู้พี่ของเขากำลังอ่านหนังสือ ‘ชีวประวัติวีรสตรี’ อยู่ในตอนนั้น นี่เป็นหนังสืออะไร? เป็นหนังสือที่เชิดชูระบอบศักดินา แล้วเป่าอวี้ล่ะ เขาไม่เพียงไม่คัดค้านนางอ่านหนังสือเล่มนี้ ยังช่วยนางทบทวนเนื้อหาในหนังสือราวกับเป็นญาติผู้ใหญ่เสียอีก มีตอนหนึ่งในหนังสือไม่รู้ว่าคุณรู้สึกอะไรหรือไม่ คือตอน ‘นางเฉาตัดจมูก’
ในยุคสามก๊กนางแต่งเข้าสกุลเฉา จึงใช้ชื่อว่านางเฉา หลังจากสามีตายนางก็ไว้ทุกข์ถือพรหมจรรย์ คุณจะถือก็ถือไป แต่สำหรับนางไม่พอ นางต้องการให้ชัดเจน เลยตัดผมตัวเองเพื่อให้น่าเกลียดไม่ชวนมอง จะได้ไม่มีผู้ชายมาชอบ นางบอกว่าจะไม่แต่งงานใหม่ แค่ตัดผมก็น่าจะพอใช่ไหม? ไม่เลย! ผู้หญิงคนนี้ยิ่งบ้าบอขึ้นไปอีก นางถึงขั้นเอามีดมาตัดหูตัวเอง!”

“ไอ้หยา!”

“หยึย!”

“ต้องอนาถขนาดนั้น?”

ด้านล่างเหล่านักศึกษาต่างผวากันถ้วนทั่ว

“นองเลือดจนน่าสยอง ขนาดนี้ก็น่าจะพอแล้วจริงไหม? ถ้าเป็นคุณมาถึงขนาดนี้ก็คงจะหยุดแล้วใช่หรือเปล่า? ไม่เลย นางยังรู้สึกว่าไม่ได้ ยังไม่พอ ต้องแสดงพรหมจรรย์ให้ชัดเจนกว่านี้ นางจึงหยิบมีดมาตัดจมูกตัวเอง” จางเย่กล่าว “ผมเห็นมีคนหลับตาด้วย ถูกต้อง จะจินตนาการให้เห็นภาพก็ต้องปิดตา”

นักศึกษาเป่ยต้าหลายคนหลุดหัวเราะลั่น “ฮ่าๆๆ”

จางเย่ผายมือพลางกล่าว “ทว่าวีรกรรมเช่นนี้กลับได้รับการบันทึกเป็นแบบอย่างในหนังสือ ‘ชีวประวัติวีรสตรี’ แล้วเจี่ยเป่าอวี้ล่ะ? ในหนังสือเจี่ยเป่าอวี้ประทับใจมากจนถึงขนาดเชิดชู ‘นางเฉาตัดจมูก’ กับเฉียวเจี่ย ผมไม่รู้ว่าตอนที่ทุกคนได้อ่านรู้สึกอย่างไร แต่ตัวผมอ่านถึงตรงนี้แล้วขนลุกขนพอง! นี่ยังใช่เจี่ยเป่าอวี้ที่เฉาเสวี่ยฉินเขียนขึ้นมาอยู่อีกหรือ? นี่กับแปดสิบบทแรกของเฉาเสวี่ยฉินช่างห่างไกลกันสุดกู่แล้วไม่ใช่เรอะ!”

ไม่มีใครปฏิเสธ

ปัญหาตรรกะในจุดนี้ ที่จริงสำนักหงเสวียของโลกนี้ตั้งข้อสงสัยอยู่เช่นกัน

จางเย่พูดอย่างไม่รู้สึกรู้สา “ในการศึกษาของเหล่าสำนักหงเสวียเองก็มีคนตั้งคำถามเรื่องนี้เช่นกัน นี่ยังเป็นสาเหตุที่ทำให้ ‘ความฝันในหอแดง’ ยากจะที่บรรยาย เพราะมันมีปัญหาหลากหลายที่ไม่อาจหลีกหนี ไม่อาจหลบซ่อนแต่ก็ไม่สามารถอธิบายได้ แต่ว่า...” ประโยคถัดมาของจางเย่ยิ่งใหญ่เทียมฟ้า “ผมอธิบายได้ทั้งหมด!”

ทุกคนพลันฮือฮา

นายอธิบายได้ทั้งหมด?

คำพูดนี้มั่นใจเกินไปไหม?

นายมันปากกล้าหน้าไม่อายจริงๆ!

เหล่านักวรรณกรรมต่างไม่รู้ว่าจะพูดอะไรดีแล้ว อวดดีนัก!

จางเย่กล่าว “อย่างเช่น ปัญหาของเจี่ยเป่าอวี้ที่ผมเพิ่งพูดไป ตามคำอธิบายของผมก็สมเหตุผลจริงไหม? เป็นเพราะหลังจากบทที่แปดสิบไป ฉบับที่วางขายอยู่ตามท้องตลาดในปัจจุบัน รวมถึงต้นฉบับโบราณอื่นๆ ต่างไม่ได้เป็นไปตามเจตนาเดิมของเฉาเสวี่ยฉิน แต่เป็นคนอื่นเขียนต่อ! ดังนั้นเจี่ยเป่าอวี้ก่อนและหลังจึงเหมือนมีสองบุคลิก นี่ไม่น่าแปลกใจเลย ต้นเหตุก็คือมีผู้แต่งสองคน!”

เงียบ!

เงียบกริบ!

ตามแนวคิดของจางเย่ ปัญหาตรรกะข้อนี้กลับสามารถอธิบายได้จริงๆ!

ทุกคนจมอยู่ในภวังค์ โดยเฉพาะคนของโลกวรรณกรรมที่ต่างสีหน้าไม่สู้ดีกันหมด ซึ่งยังคงเงียบอยู่จนถึงตอนนี้ ข้อมูลที่จางเย่นำเสนอปริมาณมหาศาลเกินไป ในเวลาสั้นๆ ทุกคนยังคงซึมซับได้ไม่หมด!





*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./23.md)