##บทที่ 396 : ฉากชวนตื่นตาในห้องแต่งตัว!
หนึ่งหมื่นคะแนน...

สองหมื่นคะแนน...

คะแนนโหวตสำหรับรายการที่ดีที่สุดของ ‘ดอกไม้ของสตรี’ นั้นพุ่งทะยานอย่างรวดเร็ว!

แม้จะไม่มีทางเอาชนะอันดับหนึ่งอย่างละครตลกเรื่อง ‘จะมาหรือไม่มา’ หรือสู้กับรายการตลกที่อยู่เหนือกว่าอีกอันดับได้ก็ตาม แต่ด้วยผลโหวตขนาดนี้กลับแตะถึงขีดจำกัดของรายการเพลงในรายการคืนส่งปีไปเรียบร้อย พอเทียบกับรายการเพลงอื่นๆ นับว่าทิ้งห่างไปไกลโข ทั้งที่เมื่อไม่กี่นาทีก่อน เพลง ‘LOVE-ONE’ ของศิลปินเกาหลีที่ได้รับความนิยมในประเทศอย่างอีอันอ๊กขึ้นนำไปแล้วก็ยังถูก ‘ดอกไม้ของสตรี’ พลิกสถานการณ์ได้!

"ชนะแล้ว!"

"ฮ่าๆๆ! เจ๋ง!"

"สอยเพลงของพวกติ่งนั่นลงไปซะ!"

"เพลงนี้จะขึ้นไปสูงกว่านี้ได้อีกเปล่า?"

"ไม่มีทาง ข้างบนนั่นพวกรายการภาษาทั้งนั้น!"

"ถึงอันดับนี้ก็ไม่เลวแล้ว ฮ่าๆๆ ทีนี้ ‘ดอกไม้ของสตรี’ ก็กลายเป็นรายการเพลงอันดับหนึ่งของรายการส่งคืนปีนี้! ยอดเยี่ยม! เห็นว่าผลของคืนนี้จะประกาศวันพรุ่งนี้ อ๊ะ จะว่าไปผู้จัดการของจางหย่วนฉีอย่างฟางเว่ยหงก็เพิ่งโพสต์ในเวยป๋อ บอกอย่างชัดเจนว่าสตาร์ควีนจางต้องการออกซิงเกิล ‘ดอกไม้ของสตรี’ ส่วนคุณย่าจางเสียก็ไม่ต่างกัน คงออกซิงเกิลของตัวเองด้วย เห็นว่าตอนนี้เหลือแค่คุยกับจางเย่เรื่องค่าลิขสิทธิ์"

"ถ้าออกแผ่นฉันซื้อแน่!"

"ซื้อแผ่นน่ะช่างเหอะ ตกยุคแล้ว ฉันกะจะหาซื้อฉบับดิจิตอลของ ‘ดอกไม้ของสตรี’ แทน มันเพราะมากๆ เลย!"

เพลงนี้กลายเป็นกระแส!

จางเสียกับจางหย่วนฉีจึงดังไปพร้อมกับกระแส!

จางเย่ในฐานะผู้แต่งเพลงนี้ก็พลอยมีผลงานขึ้นเวทีใหญ่ในรายการต่อหน้าผู้ชมมหาศาล ยืมความโด่งดังคับฟ้าของจางเสียกับจางหย่วนฉีมาชุบตัว ได้มีชื่อเสียงไปด้วย แน่นอน เนื่องจากเป็นแค่คนแต่ง ความสนใจที่ได้รับย่อมไม่เท่ากับคนร้องอยู่แล้ว อีกทั้งคนส่วนใหญ่ที่สนใจเรื่องนี้มีน้อย อย่างไรก็ตามต้องย้ำอีกครั้งว่า ผู้ชมรายการคืนส่งปีนั้นถึงกับทะลุฟ้าไปแล้ว! สัดส่วนผู้ชมราวยี่สิบสามสิบเปอร์เซนต์ทั่วทั้งประเทศต่างรับชมรายการนี้ นับเป็บจำนวนคนที่มหาศาลทีเดียว ถ้าเกิดในหนึ่งพันคนมีคนสนใจเรื่องที่จางเย่เป็นผู้แต่งเพลง ‘ดอกไม้ของสตรี’ นี้สักหนึ่งคนล่ะก็ นั้นน่ะนับว่าเป็นชื่อเสียงไม่น้อยเชียว!

หนทางก้าวหน้าของจางเย่ไม่ได้เป็นเหมือนดาราคนอื่นๆ และไม่มีใครเหมือนจางเย่เช่นกัน ชายหนุ่มแค่ทำนั่นนิดทำนี่หน่อย ไม่มีเป้าหมายแบบภาพรวมอะไร เขียนนิยายบ้าง เขียนกลอนบ้าง แต่งเพลง ทำรายการ บรรยายเลคเชอร์ ถึงกับไปปรากฏตัวในวงการโฆษณาด้วยอีก ล้วนอาศัยแต่เก็บเล็กผสมน้อยรวบรวมชื่อเสียงเหล่านั้นขึ้นมาอย่างมั่นคง ขณะที่คนอื่นๆ ถ่ายหนังก็ดังขึ้นเพียงชั่ววูบ หลังจากนั้นชื่อเสียงอาจจะแผ่วไปอีกนาน จนกระทั่งได้เล่นหนังเล่นละครเรื่องใหม่ถึงจะมีชื่อเสียงกลับขึ้นมาอีกครั้ง ซึ่งส่วนใหญ่ก็เป็นเช่นนี้ แต่ไม่ใช่กับจางเย่ ตั้งแต่เขาเริ่มปรากฏตัว ชื่อเสียงแม้จะไม่ได้เพิ่มขึ้นพรวดพราดอะไร แถมเก็บสะสมได้ช้ากว่าใครเขา แต่กลับมีชื่อเสียงเพิ่มขึ้นทุกวัน! เขาทำได้อย่างไร? ก็จากการเก็บสะสมอย่างนี้ไง! ยุงแม้เล็กก็มีเนื้อ จางเย่ไม่เคยละทิ้งโอกาสสร้างชื่อแม้จะน้อยนิดเช่นนั้นแหละ!


……


เกือบห้าทุ่ม

ที่ห้องส่งหมายเลขหนึ่งของ CCTV

ในห้องเปลี่ยนเสื้อผ้า จางเย่ยังคงนอนหลับอุตุ นอนตั้งแต่ก่อนเริ่มงานมาจนถึงตอนนี้ ไม่รู้เรื่องราวที่เกิดขึ้นภายนอกและการถกเถียงกันเหล่านั้นเลยสักนิด ขนาดเสียงความเคลื่อนไหวในห้องเขายังไม่รู้สึกด้วยซ้ำไป เมื่อคืนนอนเสียดึก เช้านี้ยังต้องตื่นแต่เช้าอีก จึงทำให้เขานอนหลับเป็นตายอย่างนี้เอง

ครืด!

เสียงลากเก้าอี้ดังมาเข้าหู

จางเย่ลืมตาปริบๆ ครึ่งหลับครึ่งตื่นขณะที่เอนกายอยู่บนโซฟาเล็ก ในหูได้ยินเสียงอื่นๆ ดังลอยมาจากหลังม่านบังโซฟาที่เขานอนอยู่ ตอนนี้มีหลายคนกำลังพูดกัน

เสียงดังวุ่นวาย

เป็นเสียงวุ่นวายของผู้หญิงจำนวนมาก

นอกจากนี้ยังมีเสียงดังโครมครามอยู่ในห้องเกิดขึ้น ทั้งเสียงคนย้ายของและเสียงซ่าๆ เป็นระยะ

"คุณย่าจางเสีย วันนี้สวยมากเลยนะคะ" เป็นเสียงของหญิงสาวคนหนึ่งที่เขาไม่รู้จักเจ้าของเสียง

"เหรอ? ขอบคุณมากนะ" คราวนี้เป็นเสียงของจางเสียเอง

"ต่อไปเรียกว่าคุณย่าไม่ได้แล้วสิคะเนี่ย สงสัยต้องเรียกเป็นพี่สาว ดอกไม้สีแดงบนศีรษะนั่นเหมาะกับคุณมากเลยนะคะ ดูเด็กกว่าหนูอีก!" เป็นเสียงของสาวคนเดิม

จางเสียหัวเราะ "ฮ่าๆ ฉันกับหย่วนฉีแอ๊บเด็กน่ะวันนี้!"

คราวนี้เป็นเสียงผู้หญิงอีกคนดังขึ้น "เมื่อก่อนหนูเคยฝันจะเป็นนักร้อง เพราะตอนเด็กๆ พ่อกับแม่ชอบฟังเพลงของคุณ หนูเลยยึดเป็นความฝัน แต่คืนวันเปลี่ยนความฝันไป และหนูก็ไม่ได้มีพรสวรรค์อะไร สุดท้ายพอจบจากโรงเรียนดนตรีส่วนกลางก็เลยเปลี่ยนงานมาเป็นนักเต้น"

มีเสียงเบาๆ กล่าว "นี่เสี่ยวจิ้ง เธอจบจากโรงเรียนดนตรีเหรอ? ฉันเพิ่งรู้นะเนี่ย"

"จะไม่ใช่ได้ยังไงล่ะ ฉันจบมาจากโรงเรียนดนตรีของแท้เชียวนะ ตอนเรียนยังเคยฝึกเสียงเบลคันโต้[1] ด้วยซ้ำไป พี่สาวจางคะ ตอนเรียนอยู่ฉันจำได้ว่าคุณได้รับเชิญมาสอนวิชาขับร้องที่มหาวิทยาลัยด้วยนะ ฉันไม่แน่ใจว่าคุณจำได้ไหม ตอนนั้นพอจบคาบแล้วฉันกับเพื่อนนี่รีบเข้าไปขอลายเซ็นเลยค่ะ คุณใช้เวลาอยู่ครึ่งชั่วโมงกว่า เซ็นให้พวกเราทุกคน ไม่ปฏิเสธแม้แต่คนเดียว ไม่มีความถือตัวเลยสักนิด"

"ตอนนั้นน่าประทับใจมากเลย เธอก็อยู่ด้วยเหรอ?" คราวนี้เป็นเสียงของจางหย่วนฉี ทั้งมีเสน่ห์และมีเอกลักษณ์

"ใช่ค่ะ คุณแจกลายเซ็นฉันด้วย ตอนนี้ฉันยังเก็บไว้ในตู้โชว์อยู่เลยค่ะ"

จางหย่วนฉี "ฉันได้ดูตอนเธอขึ้นเวทีเมื่อกี้ด้วยนะ ยอดเยี่ยมมาก มีทักษะระดับสูงแล้ว โชคดีแบบนี้แล้ว ต่อไปทางเดินในวงการเธอคงอ้อมน้อยลงล่ะนะ"

"ใช่ค่ะ ตอนนี้ก็รู้สึกเหมือนกัน ฉันน่ะเต้นเก่งนะคะ เห็นว่าคุณก็เคยเรียนการเต้นมาก่อนใช่ไหม? เมื่อกี้คุณเต้นได้ดีมากเลยค่ะ ต่อไปถ้ามีโอกาสขอคำชี้แนะจากคุณด้วยได้ไหม?"

จางหย่วนฉี "ฮ่าๆ เธอจะทำให้ฉันขายหน้าสิ เธอเป็นมืออาชีพด้านการเต้น ฉันจะไปสู้เธอได้ยังไงกัน? แลกเปลี่ยนกันนิดหน่อยก็พอได้ ในวงการน่ะฉันพอมีหน้ามีตาอยู่บ้าง ถ้าเธออยากเข้าร่วมการแสดงไหนก็มาหาฉัน ฉันจะช่วยเธอติดต่อให้"

พวกสาวๆ กลุ่มนั้นส่งเสียงอย่างดีใจ หนึ่งในนั้นไม่วายถามย้ำ "จริงเหรอคะพี่สาวจาง!?"

ผู้หญิงอีกคนส่งเสียงขึ้น "พี่สาวจางบอกว่าจะช่วย จะหลอกเธอได้ยังไง ว่าแต่ พี่จางจำฉันได้ไหมคะ?"

จางหย่วนฉี "จำได้สิ เห็นบอกว่ามีคนเรียกเธอว่าจางหย่วนฉีน้อยนี่นา ฉันไม่ชอบฉายานี้เลยนะ เธอน่ะต้องเก่งกว่าฉันอยู่แล้ว แล้วเสียงเธอก็มีเอกลักษณ์มาก"

ผู้หญิงคนนั้นกล่าว "ไม่หรอก คุณวิจารณ์ฉันสูงส่งไปแล้วค่ะ ถึงจะเป็นการประสานเสียงห้าคน แต่ได้ขึ้นเวทีคราวนี้นับว่าโชคดีมากแล้ว จะไปเทียบกับคุณได้ยังไงล่ะคะ เรื่องตอนนั้นยังไม่ได้ขอบคุณคุณเลยนะคะ ตอนนั้นฉันไม่รู้จักคุณ บริษัทที่ฉันทำงานให้ก็มีปัญหา ไม่ยอมให้ฉันออกอัลบั้ม ตอนนั้นไม่มีทางออกจริงๆ จนมีเพื่อนในวงการแนะนำให้ฉันไปหาคุณ ตอนพบกันครั้งนั้นฉันรวบรวมความกล้าบอกกับคุณ สุดท้ายวันต่อมาเรื่องก็เรียบร้อย ฉันค่อยมารู้ทีหลังว่าวันนั้นคุณกินข้าวเสร็จก็โทรหาผู้บริหารของบริษัทฉันทันที ได้คุณช่วยเอาไว้แท้ๆ ค่ะ"

จางหย่วนฉี "เรื่องเล็กน่า"

ผู้หญิงคนนั้นกล่าว "สำหรับคุณเป็นเรื่องเล็ก แต่สำหรับฉันเป็นเรื่องใหญ่คับฟ้าค่ะ ตอนก่อนออกอัลบั้มนั้นฉันไม่ได้มีชื่อเสียงอะไรเลย ไม่คิดเลยว่าคุณจะยอมใส่ใจช่วยเหลือฉัน"

เหล่าสาวๆ นั่งคุยกัน

เธอคำฉันคำ เหมือนจะมีกันอยู่เจ็ดแปดคน

จางเย่ตื่นตัวขึ้นเรื่อยๆ ขยี้ตาอยู่หลายครั้งก่อนจะอ้าปากหาวหวอด ลุกจากโซฟาขึ้นมานั่ง เป็นยังไงแล้ว? รายการจบแล้วเหรอ? ทำไมถึงกลับมากันหมดแล้วล่ะ? เหล่าจางลงจากเวทีแล้ว? เพลงร้องจบแล้ว? ร้องเป็นยังไงบ้าง? ปฏิกิริยาของผู้ชมโอเคหรือไม่โอเค? จางเย่ไม่ทราบเลย พอดูนาฬิกาค่อยพบว่าเกือบห้าทุ่มแล้ว อีกแค่ชั่วโมงก็จะเที่ยงคืน เขาหลับได้หลับดีจริงๆ เพลงตัวเองออกแสดงดันพลาดไปซะได้!

นอนพอแล้ว!

ได้เวลาลุกขึ้นเสียที!

เขาลุกขึ้นยืนหลังจากยืดบิดขี้เกียจเสร็จ

พวกผู้หญิงที่ด้านนอกยังคงคุยหัวเราะกันคิกคัก

"คุณสองคนร้องเพลง ‘ดอกไม้ของผู้หญิง’ ได้น่าประทับใจมากเลยนะคะ!"

"ใช่ๆ เสียวอวี่ ฉันก็คิดว่าเพลงนี้ดีที่สุดของคืนนี้แหละ!"

"ต่อไปใครกล้าบอกว่าพี่จางกับย่าจางแก่อีก ก็คือการตบหน้าตัวเองแล้ว! พวกคุณเห็นปฏิกิริยาของพวกคนดูไหม? หนูเห็นบนเวทีแล้ว ผู้หญิงที่มีอายุสักหน่อยร้องไห้กันหมด พวกคนหนุ่มสาวส่วนใหญ่ก็จ้องกันเขม็ง ดึงดูดคนได้จริงๆ! นี่แหละคือเสน่ห์ของบทเพลง!"

หือ?

จางเย่พยักหน้าน้อยๆ ไม่เกินความคาดหมาย เป็นเรื่องที่น่ายินดีสุดๆ เลย อย่างน้อยความพยายามของเขาก็ไม่สูญเปล่า ปีนี้ที่ไม่กลับบ้านส่งปีไปกับครอบครัวมาลำบากลำบนอยู่ที่นี่แต่งเพลงเขียนทำนองให้ ความยากลำบากให้ผลตอบแทนแล้ว ปฏิกิริยาของผู้ชมคือคำวิจารณ์ที่ดีที่สุด!

ชื่อเสียงเขาเพิ่มขึ้นอีกแล้ว!

"พี่จาง ฉันก็อยากจะคัฟเวอร์ ‘ดอกไม้ของสตรี’ เหมือนกัน ไม่ทราบต่อไปจะมีโอกาสนี้ไหมคะ แน่นอนว่าต้องเป็นเรื่องของปีหน้าหรือปีโน้นนะ เพราะการแสดงของคุณกับย่าจางน่ะสุดยอดเกินไปแล้ว พวกคุณสองคนใช้แนวทางที่แตกต่างกันย่อย ‘ดอกไม้ของสตรี’ ออกมาจนกลายเป็นแก่นสูงสุด จนฉันไม่กล้ารีบเอาเพลงของคุณสองคนมาคัฟเวอร์เลยค่ะ กลัวขายหน้ากันตำตาชัดๆ สู้รอให้ผ่านไปสักปีครึ่งปีก่อนค่อยว่ากัน ถึงเวลานั้นคุณต้องให้สิทธิ์ฉันนะ ฉันขอซื้อ"

จางหย่วนฉีหัวเราะคิก "เรื่องนี้ฉันช่วยไม่ได้นะ ลิขสิทธิ์อยู่กับทางจางเย่ ฉันกับน้าจางคิดว่าคงอีกหลายวันนี้แหละกว่าจะได้ออกซิงเกิล ‘ดอกไม้ของสตรี’ เพราะต้องไปคุยกับจางเย่เรื่องลิขสิทธิ์อีก"

"จางเย่?"

"ฉันรู้จักเขานะ เห็นว่าเป็นคนที่เก่งกาจคนหนึ่งแน่ะ!"

"ฉันก็เคยได้ยินชื่อเขาเหมือนกัน ในวงการบันเทิงบ้านเรา มีคนพูดถึงเขาบ่อยมาก เห็นว่าจางเย่ออกจะแปลกๆ นิสัยไม่ค่อยดีนัก"

บัดซบ!

ใครนิสัยไม่ดีวะ!

จางเย่แทบเป็นลม สรุปว่าภาพลักษณ์ของลูกพี่ในสายตาของพวกคุณเหล่าคนในวงการบันเทิงเป็นอย่างนี้เองเหรอ?

หลังม่านนั้นเป็นเสียงของจางเสียพูดแก้ตัวให้เขา "พวกเธอน่ะฟังข่าวลือมาล่ะสิ จางน้อยคนนี้ฉันพบหน้าแล้ว เป็นคนมีการศึกษาและมีมารยาทกับทุกคนมากๆ ด้วย ไหนจะคำพูดคำจาที่ลึกล้ำ ทั้งยังซื่อสัตย์ กับเพื่อนไม่พูดอะไรสักคำก็เต็มใจช่วยเหลือ เป็นคนดีมากจริงๆ วันนี้ถ้าไม่ใช่เขายอมมาตั้งไกลละก็ ฉันกับหย่วนฉีคงหมดหวังได้ขึ้นเวที รายการคืนส่งปีนี้ต่อไปก็ไม่ต้องคิดจะขึ้นแล้ว"

หญิงสาวคนนั้นถามอย่างไม่แน่ใจ "เอ่อ.. พี่จางพูดง่ายเหรอคะ? หนูได้ยินว่ามีคนไปขอเพลงจากเขาเยอะแยะ เขากลับไม่สนใจ มีแต่พี่หย่วนฉีที่มีหน้ามีตาพอเท่านั้น ‘ขอเธอนั้นอายุมั่นขวัญยืน’ กับ ‘ดอกไม้ของสตรี’ สองเพลงนี้เป็นเพลงคลาสสิกที่พบได้หวังไม่ได้ พวกเราอยากได้เพลงสักเพลง คงไม่มีหวังหรอกค่ะ"

จางหย่วนฉีหัวเราะ "จางน้อยคนนี้น่ะ ฉันกว่าจะได้เพลงมาก็ไม่ง่าย พวกคุณรู้จัก ‘ขอเธอนั้นอายุมั่นขวัญยืน’ ใช่ไหม ฉันน่ะใช้ทั้งไม้อ่อนไม้แข็งกว่าจะได้มาเชียวนะ ไม่งั้นเขาก็ไม่ยอมให้ฉันหรอก"

"ฮ่าๆ งั้นพวกเราก็อย่าหวังเลย"

"มีโอกาสก็ลองเลียบๆ เคียงๆ หน่อยเถอะ เพลงที่อาจารย์จางเย่แต่งน่ะ สุดยอดจริงๆ!"

สำหรับผู้ชมและคนนอกวงการแล้ว ส่วนใหญ่มักไม่ให้ความสนใจกับผู้แต่งเพลงแต่งทำนองสักเท่าไร พวกเขาสนใจเพียงว่าใครเป็นคนร้องเพลงนี้เท่านั้น แต่สำหรับคนในวงการ สำหรับคนทำงานดนตรีและนักร้องของแท้แล้วนั้น พอฟังผลงานที่ยอดเยี่ยมอย่างยิ่งเช่นนี้ ปฏิกิริยาแรกย่อมแต่งต่างกับคนทั่วไป พวกเขาอยากทราบทันทีว่าเพลงนี้เป็นใครแต่งขึ้นมา หนึ่งนั้นด้วยความสงสัยใคร่รู้ สองคือเผื่อว่าต่อไปอาจได้มีโอกาสร่วมงานกัน ตนเองจึงต้องรู้จักชื่ออีกฝ่ายไว้บ้าง ไม่อย่างนั้นต่อไปเจอหน้ากัน แต่ดันไม่รู้จักไม่สนใจผลงานของอีกฝ่าย อย่างนั้นจะให้คนเขาแต่งเพลงให้ตนเองได้อย่างไร! ดังนั้นเมื่อ ‘ดอกไม้ของสตรี’ ปรากฏเช่นนี้ ชื่อของจางเย่ในวงการนี้จึงนับว่าเป็นที่รู้จักอย่างกว้างขวาง!

คนที่แต่งผลงานขั้นสุดยอดแบบนี้ออกมาได้เพลงหนึ่ง อาจเรียกได้ว่าโชคดี

แต่สำหรับคนที่สามารถแต่งเพลงที่บรรลุจุดสูงสุดอย่างนี้ออกมาได้ถึงสองเพลง ไม่ใช่แค่โชคธรรมดาเด็ดขาด! แต่คือความสามารถที่แท้จริง!

อืม ก็เหมือนกันนั่นล่ะนะ

คุยกันไปเถอะ ฉันขอฟังหน่อย

จางเย่ยังไม่คิดจะออกไปตอนนี้ ดังนั้นจึงได้นั่งอยู่ที่โซฟาต่อไป รอฟังพวกเธอคุยกันเรื่องเขาอีกสักหลายคำ พวกเธอคุยกันเรื่องตัวเขานี่ ถ้าเกิดว่าเขาไม่ให้สุ้มให้เสียงโผล่หน้าไปก็คงน่าอับอายพอดู รออีกสักหน่อย ให้มีโอกาสค่อยทำเป็นเพิ่งตื่นแล้วไม่ได้ยินอะไรเถอะ

สุดท้ายจางเย่จึงเตรียมจะรอฟังคนอื่นๆ พูดถึงเขา ทว่าสาวๆ เหล่านี้ดันคุยกันอีกไม่กี่คำก็จบหัวข้อไป เปลี่ยนหัวเรื่องไปเป็นเรื่องรายการของงานในคืนนี้แทน

"ละครตลกไม่น่าดูเท่าไรนะ"

"ยังได้อยู่นะ แต่ไม่เท่าที่คาดหวังเท่าไร"

"นั่นสิ รายการภาษายิ่งมายิ่งถดถอย ความคิดสร้างสรรค์ก็ด้อยลงไปอีก"

"นั่นสินะ เหมือนๆ กันไปหมด ไม่น่าสนุกเลย นับปียิ่งด้อยลงไปเรื่อยๆ"

พอฟังถึงตรงนี้ จางเย่ได้แต่จนปัญญา พวกคุณไม่คุยกันต่อเหรอ? พูดถึงลูกพี่เยินยอลูกพี่อีกหน่อยสิ ทำไมพูดแค่นิดเดียวก็พอแล้วล่ะ?

ไปก็ได้!

ได้จังหวะออกไปเสียที!

จางเย่คิดว่าทุกคนกำลังพักกันในห้องแต่งตัว หลังเวทีในเวลานี้วุ่นวายเกินไปจริงๆ พวกเธอถึงได้มาอยู่กันตรงนี้ คงกำลังรอให้นาฬิกาตีเลขศูนย์เข้าปีใหม่ เขาจึงคิดว่าอยู่ๆ ไปก่อน เดี๋ยวค่อยออกไปเจอกับทุกคนทักทายกันสักหลายคำ จะได้ทำความรู้จักเพื่อนใหม่ --- แน่นอนว่านี่คือความคิดของเขาเอง

ทำความรู้จักทุกคน?

ทุกคนคุยกันเอง?

ฉากแบบนี้ไม่มีทางเกิดขึ้นหรอก!

ม่านเปิดออกมากว่าครึ่ง ตรงหน้าเองความจริงก็เปิดออกแล้ว แต่เพราะอยู่ในมุมอับ และพวกเธอกำลังง่วนอยู่หน้าโต๊ะแต่งตัว ดังนั้นมุมของจางเย่จึงไม่เห็นใคร ได้ยินแต่เสียงของพวกเธอ ในความคิดของจางเย่ จางหย่วนฉีกับพวกดาราเล็กๆ ที่ไม่มีชื่อดังมากนักคงกำลังนั่งเคี้ยวเม็ดแตงโมคุยกันอยู่แน่ๆ ดังนั้นจางเย่น่าจะเดินออกไปได้ง่ายๆ ทว่าเมื่อเขาเดินมายังหน้าม่านด้านนอก และเห็นห้องแต่งตัวแล้ว...

จางเย่ตะลึง!

เขาต้องตกตะลึงสุดขีด!



=======================

[1] เบลคันโต้ คือลักษณะการร้องรูปแบบหนึ่ง เป็นการร้องที่เน้นขับพลังเสียงออกมาเป็นจุดชูโรง


*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./97.md)