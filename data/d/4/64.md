##บทที่ 364 : คนเดียวก็พอ!
สวนหลังร้านอาหารครึกครื้นทีเดียว

ปรมาจารย์เว่ยอย่างไรก็ต้องเอามาให้ได้ อู๋เจ๋อชิงเองก็ไม่ยอมน้อยหน้า แม้ว่าจะมีคนเริ่มท้องหิวไส้กิ่วแล้วก็ยังไม่มีใครพูดเรื่องกินเมื่อรู้ว่ามีเรื่องเช่นนี้ให้ชม ปรมาจารย์เว่ยเป็นเช่นภูเขาใหญ่ในวงการเขียนอักษร ทุ่มเทให้กับการพัฒนาแวดวงลิปิศิลป์มาอย่างยาวนาน อยู่ในแถวหน้าของนักบริหาร แม้ว่าลายมือจะโดดเด่นแต่ไม่ถึงกับมากมายอะไร ฝ่ายอู๋เจ๋อชิงทุกคนต่างรับรู้ว่าในบรรดาลิปิกรมือสมัครเล่น เธอนับเป็นชั้นแนวหน้า ฝีไม้ลายมือไม่ต่างกับคนในวงการ ต่อให้ปรมาจารย์เว่ยจะมีโอกาสชนะมากกว่า แต่อู๋เจ๋อชิงไม่ใช่ไร้หนทางเสียทีเดียว ทีนี้ขึ้นกับในทีมของเธอแล้วว่าจะมีมือดีบ้างหรือไม่

"งั้น คุณว่าไงล่ะ?" ปรมาจารย์โจวยิ้ม

ปรมาจารย์เว่ยกล่าว ไม่รู้สึกกดดันเลยว่า "ฉันไม่มีปัญหา"

อู๋เจ๋อชิงแย้มยิ้มอย่างนุ่มนวล "ฉันก็ไม่มีปัญหาค่ะ" จากนั้นหันไปกล่าวกับปรมาจารย์เว่ยว่า "ท่านเว่ยคะ ฉันบังอาจท้าทายผู้ใหญ่ ขอคุณอย่าถือสา"

ปรมาจารย์เว่ยไม่ถือเป็นเรื่องขุ่นเคืองอะไร "ไม่เป็นไรหรอก ฉันกลัวว่าถ้าชนะเธอแล้ว ฉันจะถูกเธอหาว่าปล้นชิ้นงานที่เธอชอบนี่มากกว่าน่ะสิ"

คนที่ได้ยินล้วนแต่ส่งเสียงโห่ฮา

ความจริงแล้วที่ทำเป็นดุเดือดก็แค่หน้าฉากเท่านั้น กับแค่ภาพเขียนใบหนึ่ง ปรมาจารย์เว่ยเป็นใคร? อู๋เจ๋อชิงเป็นใคร? ถึงต้องมาขุ่นเคืองกันด้วยเรอะ นั่นนะเป็นเรื่องของเด็กๆ เพียงแต่ที่พูดกันอย่างนั้นก็เพื่อความสนุกสนาน หากไม่มีการแข่งขันกัน บรรยากาศคงไม่คึกคักขนาดนี้

สมาชิกบางส่วนอยู่ที่ชั้นบน ไม่ลงไปที่สวน เพราะตอนนี้คนในสวนมีมากจนเกินรับไหว สมาชิกบางส่วนจึงมองจากหน้าต่างลงไปอย่างออกรส

"เร็วเข้า!"

"แข่งได้แล้ว!"

"นี่มวยถูกคู่กันชัดๆ!"

ขณะนั้น สายตาของทุกคนจับจ้องมองไปยังตรงหน้า

การแบ่งทีมเริ่มขึ้นแล้ว ทุกคนเลือกทีมกันตามใจชอบ

เพราะท่านเว่ยมียศมีตำแหน่งในวงการฝีพู่กัน ลูกศิษย์ลูกหามากมาย มีสายสัมพันธ์ทั่วหล้า คนที่เคยได้รับความเมตตาล้วนเข้าร่วมทีมของท่านเว่ย นักลิปิกรคนอื่นๆ ที่มีอายุหน่อยก็ล้วนเป็นสหายของท่านเว่ย ยิ่งเห็นว่าท่านเว่ยซึ่งเป็นหนึ่งในเจ้าภาพวันเกิดอยากได้ของขวัญ ทุกคนจึงเข้ามาช่วยเหลือโดยไม่เกี่ยงกัน ดังนั้นฝ่ายท่านเว่ยยิ่งร่วมกันคนยิ่งมากขึ้น ทำให้ทางฝ่ายอู๋เจ๋อชิงกลับยิ่งดูน่าเกลียดเข้าไปใหญ่ ไม่มีใครยืนหลังเธอเลย สักคนเดียวก็ไม่มี เรื่องเช่นนี้ไม่มีใครคาดคิด แต่พอคิดดูแล้วก็ไม่แปลก แม้จะเป็นการแข่งขันที่เน้นมิตรภาพเป็นสำคัญ ทว่าใครๆ ล้วนดูออกว่าท่านเว่ยต้องการภาพลิปิศิลป์ของปรมาจารย์โจวมากจริงๆ อีกทั้งคนก็อายุมาก ตำแหน่งสูง ชื่อเสียงลึกล้ำ และเป็นหนึ่งในเจ้าภาพงานวันนี้ ใครจะไม่ไว้หน้าเขาบ้าง? ถึงอู๋เจ๋อชิงจะมีตำแหน่งสูง แต่แค่เฉพาะในวงการศึกษาเท่านั้น ในวงการลิปิกรยังไม่นับเป็นชั้นแนวหน้า ดังนั้นใครมีน้ำหนักกว่าใคร ทุกคนนึกชั่งในใจเรียบร้อยแล้ว ไม่ว่าอย่างไรก็ยังเห็นว่าต้องยืนอยู่ฝ่ายท่านเว่ย แถมเรื่องนี้ยังเป็นธรรมเนียมปฏิบัติของชาติ พวกเขาเหล่านักลิปิศิลป์ ล้วนแต่ศึกษาวรรณกรรมโบราณอย่างลึกล้ำ แนวคิดเหล่านี้จึงยิ่งฝังรากลึก

ทั้งอย่างนั้นอู๋เจ๋อชิงกลับไม่แสดงสีหน้าอะไร เพียงคลี่ยิ้มน้อยๆ ไม่เปลี่ยนแปลง

ขณะที่สมาชิกผู้หญิงบางคนทนดูกันไม่ไหว!

"เฮ้ย ทำไมเป็นแบบนี้ล่ะ?"

"ทำไมไปเข้ากับท่านเว่ยกันหมดเนี่ย!"

"ไม่มีใครจับทีมกับรองอธิการฯ อู๋เลยเหรอ?"

"นี่มันเรื่องอะไรกัน รังแกสมาชิกหญิงเราชัดๆ!"

"ลายมือของรองอธิการฯ อู๋ความจริงก็ด้อยกว่าเล็กน้อยอยู่แล้ว ยังจะเหลือเธอคนเดียวอีก ยังจะมาแข่งอะไรกัน ยกให้ท่านเว่ยเลยไหมรางวัลน่ะ!"

"ถ้าฉันเขียนอักษรได้ ฉันจะออกไปช่วยรองอธิการฯ อู๋!"

"เพ่ย นี่มันเกินไปไหม ทำไมถึงไม่มีใครไปช่วยพี่อู๋ล่ะ? ไม่งั้นทั้งหมดก็ไม่มีหน้ามีตาแล้ว น่าเกลียดเหลือเกินจริงๆ!"

ทั้งชั้นบนชั้นล่าง เริ่มมีคนหันมากระซิบกระซาบกัน

ไม่มีใครคิดว่าอู๋เจ๋อชิงจะชนะ ความสามารถของเธอยังด้อยกว่าท่านเว่ยพอสมควร แต่แพ้ส่วนแพ้ เรื่องศักดิ์ศรียังต้องมี นี่ยังไม่ทันแข่งก็มีแต่คนไปยืนร่วมทีมกับท่านเว่ย? ฝ่ายอู๋เจ๋อชิงมีแค่คนเดียวแล้วจะให้แข่งกันยังไง?

ซูน่าไม่พอใจ ทำไมถึงทำแบบนี้ล่ะ เธอหันไปจ้องพ่อตาเขม็ง "พ่อคะ!" เธอเป็นคนของเป่ยต้า แน่นอนว่าต้องเข้าข้างอู๋เจ๋อชิง!

คุณพ่อซูแกล้งทำเป็นไม่รู้ไม่ชี้ คุยกับเพื่อนเขาต่อไป

ซูน่าร้อนใจเข้าไปอีก เพ้ย ฉันนี่ไม่ได้เรื่องเลย! เธอคิดจะขึ้นไปยืนเชียร์ข้างรองอธิการบดีอู๋ อย่างน้อยก็ไม่ให้ดูอ่อนแอจนเกินไป แต่คิดไปคิดมาซูน่าได้แต่กระทืบเท้าอย่างขุ่นเคือง ไม่ได้ไปไหน ไม่ใช่เพราะอะไร แต่เพราะลายมือของเธอใช้การไม่ได้จริงๆ การคัดลายมือไม่ได้ประชันแค่ลายมือ ลายมือกับงานวรรณกรรมนั้นแยกจากกันไม่ได้ งานนี้คงต้องเป็นอย่างปีที่แล้วที่จับฉลากหัวข้อ นอกจากต้องเขียนให้ตรงกับหัวข้อ ยังต้องมีความเป็นอักขระโบราณ หากความรู้ไม่ดี ลายมือไม่ได้เรื่อง ไปก็ขายหน้าเปล่าๆ ถ้าถึงเวลาขึ้นไปแล้วเขียนอะไรไม่ออก ซูน่าจะยิ่งทำอู๋เจ๋อชิงรวนไปด้วย ไม่ขึ้นไปจะดีกว่า!

การแข่งขันครั้งนี้เป็นปรมาจารย์โจวเสนอขึ้น เป็นการแข่งขันที่แปลกใหม่ไม่เหมือนเดิม แต่ดูสถานกาตอนนี้ เขาเองก็ไม่คาดคิด ขณะนั้นไม่พูดอะไร เหลือบตามองอู๋เจ๋อชิงเล็กน้อย กระตุ้นเธอว่า "ฉันว่านะ คนที่นั่งอยู่ตรงนี้ต่างก็เป็นผู้มีชื่อเสียงในวงการ พวกคุณคิดว่าการแข่งขันแบบนี้มีความหมายหรือ? ชนะไปก็ไม่ได้หน้าอะไรใช่ไหมล่ะ?"

คนที่ยืนฝั่งปรมาจารย์เว่ยทั้งหลายสิบคนพลันหน้าแดงขึ้นเล็กน้อย เป็นจริงอย่างที่ท่านปรมาจารย์โจวว่า ไม่มีหน้ามีตาจริงๆ อาจารย์ผู้เชี่ยวชาญหลายสิบคนรุมอู๋เจ๋อชิงที่เป็นผู้หญิงคนเดียว พูดไปก็ยิ่งไม่น่าฟัง ถึงอีกฝ่ายจะไม่ได้มีความสัมพันธ์ลึกซึ้งกับวงการลิปิศิลป์ แต่นับเป็นคนมีชื่อในแวดวงการศึกษาทีเดียว ถ้าว่ากันด้วยยศฐาและตำแหน่งราชการแล้ว ปรมาจารย์โจวกับปรมาจารย์เว่ยยังไม่เทียบเท่าเธอเสียด้วยซ้ำ

ทว่าปรมาจารย์เว่ยกลับหัวเราะฮ่าๆ "ทักษะลายมือของเสี่ยวอู๋ฉันว่ามีพรสวรรค์ที่สุดแล้ว ถ้าเกิดมีคนช่วยเธอจัดทีม ฉันอาจจะไม่ชนะเธอก็ได้ ช่างเถอะ เสี่ยวอู๋ รางวัลนี้ฉันขอรับไปแล้วกันนะ? ฉันว่าเราไม่ต้องแข่งกันหรอก กินข้าวกันเถอะ"

ปรมาจารย์โจวเหลือกตาใส่ "ตาเว่ย คุณหมายความว่าไง?"

"ฮ่าๆ ในเมื่อเป็นการแข่งขัน ยังจะเกรงใจอะไรกัน?" ปรมาจารย์เว่ยไม่คิดมาก ลูบเครายิ้มไม่หยุด มองไปทางภาพอักษรของปรมาจารย์เว่ย ในสายตาเห็นว่าของชิ้นนี้ต้องเป็นของตนแน่นอน! ช่างเป็นคนแก่หน้าหนา ไม่ได้รู้สึกละอายเลยสักนิด!

พวกคุณทำอะไรกันเนี่ย?

จางเย่ที่นั่งแทะเม็ดแตงเห็นเหตุการณ์ทั้งหมด คำพูดก่อนหน้านี้เขาได้ยินเข้าหูหมด แต่ไม่ได้พูดอะไร การแข่งขันนี้ ความจริงเขาก็ไม่คิดไปวุ่นวายอะไรด้วยอยู่แล้ว อย่างไรก็ไม่ใช่คนในแวดวง และก็ไม่ได้สนใจเรื่องแบบนี้ พวกเขาจะแข่งชิงรางวัลให้วุ่นวายก็ทำไปเถอะ ไม่เห็นจะเกี่ยวกับเขาตรงไหนนี่จริงไหม? แต่ตอนนี้จางเย่ทนไม่ไหวแล้ว! แม่*มันเถอะ พวกคุณนักลิปิกรรุมเหล่าอู๋คนเดียว? ยังจะทำเป็นมีเหตุมีผล? ยังรักหน้าตัวเองกันไหม!

รองอธิการฯ อู๋ไม่มีคนช่วย?

ไปกับปู่พวกเอ็งสิ! ยังมีลูกพี่อีกคนเว้ย!

จางเย่ลุกขึ้นยืน มือซ้ายยังคงถือเม็ดแตง มือขวากะเทาะเข้าปากทีละเม็ด เดินดุ่มๆ เข้าไปยืนข้างๆ อู๋เจ๋อชิงอย่างไม่แยแส แล้วทิ้งตัวลงนั่งบนเก้าอี้ข้างหลังเธอ ตั้งหน้าตั้งตากินเม็ดแตงต่อ ไม่พูดไม่จาอะไร แต่กลับแสดงท่าทีอย่างชัดเจน!

อู๋เจ๋อชิงคลี่ยิ้มมองเขา "ไหวไหมคะ?"

จางเย่ให้คำมั่น "เอาคำว่า ‘ไหม’ ของคุณออกเถอะครับ"

"เหอๆ" อู๋เจ๋อชิงยิ้มน้อยๆ กล่าว "ดี!" พูดจบ เธอก็นั่งลงจิบชา

ซูน่าอึ้งงัน จางเย่ออกหน้า? ไหนเขาว่าไม่เป็นเรื่องภาพอักษรไง? ลายมือของจางเย่เธอเคยเห็นตอนแข่งประกวดกลอนคู่ของการประกวดครั้งใหญ่ที่เมืองหลวง ตอนจางเย่เขียนกลอนคู่นั้นลายมือไม่นับว่าน่าเกลียด แต่ก็แค่ไม่น่าเกลียด ยังไม่ถึงกับเป็นงานศิลป์หรือภาพอักษรด้วยซ้ำไป แค่พอดูได้ในสายตาคนทั่วไปเท่านั้น แล้วเขาจะไปแข่งยังไง?

ในที่สุดอู๋เจ๋อชิงก็ได้เพื่อนร่วมทีมมาหนึ่งคน
ทุกคนล้วนสงสัย มองมายังชายหนุ่มที่สวมแว่นดำคนนี้เป็นตาเดียว

"ใครน่ะ?"

"หมอนั่นจะทำอะไร?"

"งานนี้สนุกแน่ เขียนอักษรเป็นใช่ไหมหว่า?"

"ไม่เคยเจอแฮะ ไม่ใช่สมาชิกสมาคมมั้ง?"

"ไม่ใช่แน่นอน สมาชิกทุกคนผมเคยเจอหมดแล้ว แม้แต่คนที่ไม่ค่อยดังผมก็เคยพบ ไม่มีแน่นอน ไม่มีนักลิปิกรอายุน้อยขนาดนี้หรอก!"

"แต่มีคนก็ดีแล้ว"

"นั่นสิ อย่างน้อยก็ไม่น่าขายหน้า"

ปรมาจารย์โจวมองทุกคน หรี่ตากล่าว "ไม่มีแล้วเหรอ?"

ที่สวนหลังมีนักลิปิกรที่เพิ่งจะเข้ามาจำนวนมาก บอกว่าเป็นลิปิกร ความจริงก็แค่เรียกไปตามมารยาท เพราะเป็นเพียงเหล่าผู้ฝึกหัด ส่วนใหญ่เป็นลูกหลานลูกศิษย์ของเหล่าปรมาจารย์ หากเทียบกับคนทั่วไป ลายมือของพวกเขานับว่ายอดเยี่ยมจนคนต้องอิจฉา แต่เปรียบกับคนมีชื่อของแท้ ลายมือนั้นไม่อาจเอาขึ้นเทียบกันได้ พวกเขาต่างรู้ตัวดี จึงไม่ได้เข้าร่วมการแข่งขัน เพียงมาร่วมชมความสนุก ส่วนใหญ่ยังเป็นแค่วันรุ่นไม่ถึงสามสิบปี ที่มาก็เพื่อเปิดหูเปิดตาเท่านั้น

ปรมาจารย์โจวบุ้ยปาก เห็นว่าอู๋เจ๋อชิงเสียเปรียบชัดๆ จึงถามอีกครั้ง "ถ้าเกิดว่าเป็นแบบนี้ งั้นก็ไม่ต้องแข่งกันแล้ว นี่ไม่ยุติธรรมสักนิด"

คนในทีมปรมาจารย์เว่ยหลายสิบคนหันมองหน้ากันเอง

สุดท้ายถึงมีคนออกมา "ไม่งั้นก็ให้ผมเอง?"

ชายอีกคนกล่าวว่า "เหอๆ งั้นผมก็ช่วยพี่อู๋หน่อยแล้วกัน"

ปรมาจารย์โจวเพิ่งจะพยักหน้ายอมรับ เช่นนี้จึงจะมีบรรยากาศของคนมีการศึกษาหน่อย
แต่ใครจะไปรู้ว่าอู๋เจ๋อชิงกลับยิ้มน้อยๆ กล่าวว่า "ขอบคุณความปรารถนาดีของทุกคนนะคะ แต่ว่าตอนนี้แบ่งทีมกันแล้ว เริ่มแข่งกันเถอะค่ะ"

หือ?

อู๋เจ๋อชิงไม่รับคนเพิ่ม?

ทุกคนงุนงง ไม่เข้าใจว่าอู๋เจ๋อชิงคิดอะไรอยู่

เจ้าภาพในงานอีกคนอย่างปรมาจารย์เว่ยหรี่ตา "เสี่ยวอู๋ ฝ่ายเธอมีคนเดียวเองนะ? ยังจะแข่งอะไรกัน นี่ไม่ได้หรอก คนน้อยเกินไป"

อู๋เจ๋อชิงจัดชายกระโปรงที่ร่นขึ้นมาเล็กน้อยให้เรียบร้อย กล่าวเสียงเรียบรื่น "ไม่เป็นไรหรอกค่ะท่านเว่ย" พูดจบก็ยกชาขึ้นจิบ วางถ้วยชาลงเบาๆ "คนเดียวก็พอ!"

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./65.md)