##บทที่ 372 : การยั่วยุของศิษย์ปรมาจารย์เว่ย!
ทุกคนนั่งประจำที่

แยกย้ายกันหาที่นั่งของตนเอง

จางเย่เดินไปยังโต๊ะเล็กด้านหลัง "อาจารย์ซู"

"ร้ายกาจมากอาจารย์จาง บทกลอนของคุณทำทุกคนแตกตื่นกันหมดเลยค่ะ" ซูน่าหัวเราะคิกคัก เธอไม่ใช่คนยึดติดกับธรรมเนียม ปกติก็ไม่ได้มีท่าทีของอาจารย์ของเป่ยต้าอะไรอยู่แล้ว เพราะมักจะพูดฮิฮิหัวเราะฮะฮะ "ฉันมีอะไรจะขอร้องคุณหน่อยค่ะ"

จางเย่นั่งลง "บอกมาสิครับ"

ซูน่ากล่าว "เอากลอนต้นคุณมาให้ฉัน"

จางเย่โบกมือ "รองอธิการฯ อู๋เอาไปหมดแล้ว คุณไปขอเธอเองนะ"

“งั้นคุณรับปากไหม? ถ้ารับปากฉันจะลองดู รองอธิการฯ อู๋น่ะชอบแค่โคลงกลอน ไม่ได้ชอบกลอนคู่สักหน่อย แต่พ่อฉันชอบมากนะ" ซูน่ากล่าว

จางเย่ยิ้ม "ให้อาซูเหรอ? งั้นได้ ไม่มีปัญหา"

ซูน่ายิ้มหน้าบาน "เอาตามนี้นะ ขอบคุณค่ะ!"

ขณะนั้น ปรมาจารย์โจวเหลียวซ้ายแลขวา เห็นร่างของจางเย่ก็โบกมือกล่าวว่า "ไอ้หนู ฮ่าๆ มานั่งโต๊ะใหญ่นี่มา"

โต๊ะใหญ่?

ทุกคนอึ้งงัน!

บนโต๊ะใหญ่ล้วนเป็นเหล่าปรมาจารย์ ขณะที่นักลิปิกรทั่วไปไม่มีความสามารถจะได้นั่ง!

ปรมาจารย์เว่ยเชื้อเชิญ "มาเถอะพ่อหนุ่ม มานี่มา เธอมีคุณสมบัติจะนั่ง"

จางเย่จะไปได้อย่างไร เขาตอบกลับไปว่า "ขอบคุณปรมาจารย์ทุกท่านครับ แต่ผมเกรงใจ ไม่กล้าจริงๆ ครับ ไม่เป็นไรครับ"

อู๋เจ๋อชิงกล่าว "เขาจะนั่งนั่นก็ให้นั่งไป เรากินกันดีกว่าค่ะ"

นักลิปิกรวัยสี่สิบคนหนึ่งประหลาดใจ ถามว่า "คุณอู๋ คุณไปรู้จักคนคนนี้ได้ยังไงเหรอ? ทำไมฉันไม่เคยได้ยินชื่อเลยล่ะ ใครรู้จักบ้างไหม?"

"ไม่รู้จัก"

"เพิ่งเคยเห็นหน้าเขานี่แหละ"

คนอื่นๆ ต่างก็มองจางเย่ด้วยความสงสัยใคร่รู้

อู๋เจ๋อชิงยิ้มน้อยๆ "พวกคุณก็รู้จักเขา ส่วนสรุปว่าเป็นใครนั้น ฉันขออุบไว้ก่อนนะคะ ว่าแต่ทุกคนท่าทางจะไม่หิวใช่ไหม? งั้นฉันลงมือก่อนแล้วกันนะ?"

หือ?

พวกเราก็รู้จัก? ไม่มั้ง!

ปรมาจารย์โจวหัวเราะฮ่าๆ "จริงสิ มากินข้าวก่อนเถอะ"

คุณเฝิงที่เข้าร่วมแข่งขันเมื่อกี้กล่าว "เสี่ยวอู๋ อย่าว่าอย่างนู้นนี้นั้นเลยนะ ‘หวีเหม่ยเหริน’ นั่นน่ะเธอต้องให้ฉัน ไม่งั้นอย่าหวังของขวัญจากฉันเชียว"

อู๋เจ๋อชิงยิ้ม "คุณเฝิงข่มขู่กันนี่นา"

คุณเฝิงแค่นเสียง "ฉันแพ้ให้คลื่นลูกหลังก็ไม่มีหน้ามีตาอยู่แล้ว จะไม่ให้รางวัลปลอบใจหน่อยได้ไงกัน เอาตามนี้แหละ ตัวอักษรนั่นให้ฉันเถอะ!"

อู๋เจ๋อชิงยิ้ม "ฉันขอคิดดูก่อนนะคะ"

คุณเฝิงจ้องเขม็ง "ยังจะคิดอะไรอีกเล่า เธอพาหมอนั่นมารังแกเรา เรายังไม่คิดบัญชีกับเธอเลยนะ ถ้ารู้ว่าหมอนั่นฝีมือแต่งโคลงกลอนสะท้านภูตเทพ ลายมือเขียนก็ไม่เลว พวกเรายังจะแข่งอะไรกันอีกล่ะ!" คราวนี้พวกเขาโดนเล่นเล่ห์เหลี่ยมแล้ว โดนเอาชนะด้วยตัวอักษรมากกว่า

อู๋เจ๋อชิงได้แต่กล่าว "ก็ได้ก็ได้ ‘หวีเหม่ยเหริน’ ให้คุณค่ะ"

คุณเฝิงยกจอกดื่มให้ "นั่นแหละ"

มีคนเปิด คุณหวังก็ตาม "งั้น ‘พิณสลักลาย’ ให้ฉันนะ!"

"ฉันอยากได้ ‘ชิงหมิง’ ฮ่าๆ ฉันชอบบทกวีที่ไม่เป็นจริงแบบนี้ คุณอู๋ คุณยอมสละชิ้นนี้ กลับไปฉันจะเขียนภาพอักษรอีกใบให้คุณ ถือว่าแลกกัน" นักลิปิกรอีกท่านออกปาก

เพียงครู่เดียว โคลงกลอนของจางเย่ก็แจกจ่ายไปจนหมด อู๋เจ๋อชิงไม่เหลือไว้สักแผ่นเดียว

เหล่าลิปิกรมักแลกเปลี่ยนภาพอักษรกันเป็นธรรมดา อย่าว่าแต่นี่คือการวัดฝีมือของจางเย่เป็นครั้งแรก มีคุณค่าให้สะสม ไม่มีใครทราบว่าต่อไปชายหนุ่มจะมีความสำเร็จถึงขั้นไหน หากเขาเป็นปรมาจารย์อีกท่าน อย่างนั้นมูลค่าของภาพเขียนเหล่านี้ก็ต้องพุ่งขึ้นเป็นหลักสิบหลักร้อยเท่า!

เฉินม่อที่นั่งอยู่โต๊ะที่สามได้ยินการสนทนาที่โต๊ะใหญ่ สีหน้าพลันเปลี่ยนเป็นเคร่งเครียด ยิ่งเห็นว่าบทโคลงกลอนของจางเย่ขายดีเช่นนี้ หัวคิ้วยิ่งขมวดแน่น

ชายหนุ่มคนหนึ่งกระซิบ "อู๋เจ๋อชิงพาคนมาก่อกวนชัดๆ!"

ชายหนุ่มอีกคนกล่าวว่า "เกินไปแล้วนะ นี่มันแซยิดของอาจารย์ เอาภาพเขียนที่อาจารย์อยากได้ไปไม่ว่า ยังจะหักหน้าอาจารย์อีกหลายท่าน หมอนั่นจะเอายังไง?"

ชายหนุ่มคนแรกกล่าว "ศิษย์พี่ต้องระบายความแค้นให้อาจารย์นะ!"

นี่คือศิษย์ของปรมาจารย์เว่ย

เฉินม่อตัดสินใจ กระซิบเบาๆ "คอยดูฉันเถอะ!"


……


เปิดงานต่อแล้ว

ช่วงที่สองเริ่มต้นขึ้น

มีคนมา "ปรมาจารย์เว่ย ขอคารวะท่านหนึ่งจอก"

มีชายหนุ่มอีกคนมา "พี่อู๋ สุขสันต์วันเกิด"

หลายคนชิงออกมาก่อน เอาของขวัญที่เตรียมไว้มาให้ มีคนมอบหินฝนหมึกให้ท่านเว่ย มีคนมอบภาพอักษรของตัวเองให้อู๋เจ๋อชิง

หนึ่งคน...

ห้าคน...

สิบคน...

คนเข้ามาอวยพรวันเกิดยิ่งมากขึ้นเรื่อยๆ

ปรมาจารย์เว่ยกับอู๋เจ๋อชิงได้ของขวัญมาไม่น้อย เต็มไม้เต็มมือทีเดียว

"ปรมาจารย์เว่ย นี่คือผลงานของผม ขอให้ท่านอายุยืนร้อยปี"

"ขอบคุณมาก ลำบากเธอแล้ว"

ตอนนั้นเอง ศิษย์เอกของปรมาจารย์เว่ยคนหนึ่งพลันลุกขึ้น เฉินม่อเดินมายังเก้าอี้ประธาน หัวเราะฮาๆ กล่าวว่า "อาจารย์ เป็นอาจารย์หนึ่งวันเป็นอาจารย์ชั่วชีวิต ขอบคุณอาจารย์ที่ช่วยสอนสั่งมาตลอดหลายปีนี้ ผมทราบว่าท่านมีทุกสิ่ง ผมเองก็ไม่ได้เตรียมของดีอะไรมามอบให้ ได้แต่ลงมือใช้ภาพอักษรที่ท่านทุ่มเทสอนสั่งมาตลอดหลายปีนี้ วันนี้จะเขียนมอบแก่ท่าน ขอท่านประเมินผลการศึกษาของผมครับ!"

เขาพูดได้ดี

ปรมาจารย์เว่ยยิ้มจนหนวดกระดิก พยักหน้า "ดี! ของขวัญชิ้นนี้ฉันชอบ!"

ปรมาจารย์โจวเองก็สนใจมาก สั่งให้คนเอาหมึกกระดาษพู่กันเข้ามา ส่วนโต๊ะกางไว้ในจุดที่ทุกคนสามารถมองเห็นได้ คนที่กินข้าวอยู่ชั้นบนก็มองลงมาทางหน้าต่างได้เช่นกัน

"เสี่ยวม่อจะเขียนอักษร?"

"มาดูกันหน่อย"

"เสี่ยวม่อเป็นศิษย์ที่มีพรสวรรค์ที่สุดของท่านเว่ยแน่ะ"

คนรอบด้านต่างวางตะเกียบลง หัวเราะเฮอะฮะมองมาทางเขา

เฉินม่อจับพู่กัน หลับตารวมสมาธิ จากนั้นพลันลืมตาขึ้นแล้วตวัดพู่กันลงบนกระดาษ ในมือเป็นพู่กันเล็ก ต้องการเขียนซือยาวสินะ?

จางเย่ก็เป็นอีกคนที่มองอย่างสนใจ

"อักษรสวย"

"สมเป็นศิษย์ท่านเว่ย"

"ไม่ด้อยกว่าคนหนุ่มนั้นเลยสักนิด!"

ทุกคนต่างก็เอ่ยชมเชยเขา เหล่าศิษย์ท่านเว่ยคนอื่นๆ ก็ร้องให้กำลังใจศิษย์พี่

แต่เมื่อตัวอักษรเขียนเสร็จ บางคนถึงกับร้องอุทานออกมา พลันรู้สึกใจเต้นไม่เป็นส่ำ นี่มัน...

เป็นลำนำกลอนยาว! ที่พบได้ไม่ค่อยบ่อย! อีกทั้งทุกคนยังไม่เคยเห็นลำนำกลอนบทนี้มาก่อน เห็นได้ชัดว่าเป็นเฉินม่อแต่งขึ้นเอง ลำนำกลอนยาวชนิดนี้เทียบกับซือโบราณฉือโบราณแล้วยังยากยิ่งกว่า หนึ่งเพราะมีตัวอย่างน้อย สองเพราะยากจะชำนาญ คิดจะเขียนให้ดีนับว่ายากแล้ว แต่ยังต้องมีความรู้เรื่องอักษรโบราณมากสุดๆ! ไม่ทราว่าเป็นเฉินม่อเตรียมการมานานหรือไม่ อย่างไรก็ตามผลงานนี้ทำให้ทุกคนต้องตื่นตาตื่นใจ!

ปรมาจารย์โจวกล่าวแสดงความยินดี "ตาเว่ย บาตรจีวรมีผู้สืบทอดแล้วนะ[1]"

ปรมาจารย์เว่ยยิ้มแล้วกล่าว "เสี่ยวม่อยังห่างไกลนัก"

"ห่างไกลนัก? ฉันว่าไม่หรอก ต่อไปยังต้องเหนือล้ำกว่าคุณแน่นอน ฮ่าๆ" ปรมาจารย์โจวกับปรมาจารย์เว่ยเป็นสหายเก่า เหยียบย่ำกับสักคำก็แค่เรื่องปกติธรรมดา

ซือนี้ยาวอย่างยิ่ง

ลำนำกลอนพื้นบ้านนี้เขียนจบแล้ว

แต่เมื่อทุกคนเข้ามาดูเนื้อหาของซือยาวบทนี้ พลันต้องตระหนก!

ลำนำกลอนของเฉินม่อนั้นเล่าเรื่องเรื่องหนึ่ง กล่าวถึงสมัยโบราณว่ามีชายที่ทำอะไรมักไม่ประสบความสำเร็จ เขาคิดจะสอบรับราชการ แต่ถูกภรรยาออกหน้าขัดขวาง หวังให้ประกอบการค้า ฝ่ายชายไม่ยินยอม ภรรยาใช้ฐานะทางบ้านซึ่งดีกว่า เริ่มออกหน้าประกอบการค้าแทน สุดท้ายสมบัติทั้งบ้านกลวงว่างเปล่า ทั้งสองได้แต่ออกเร่ร่อนนอนข้างถนน ท้ายที่สุดฝ่ายชายสอบผ่านได้กลายเป็นขุนนางใหญ่โต ฝ่ายภรรยาได้แต่ประพฤติตามสามจรรยาสี่คุณธรรมไม่ถกเถียงอีก เชื่อฟังสามีทุกคำ ในเนื้อหานี้ มีอยู่ประโยคหนึ่งใช้คำว่า ‘มีเพียงสตรีกับคนชั่วช้ายากเลี้ยงดู’

เรื่องเล่าธรรมดาสามัญ เป็นเรื่องราวในยุคศักดินา ความหมายก็ไม่ได้มีอะไร เพียงแต่ความคิดของเฉินม่อเขียนไว้ว่าบุรุษควรมีความคิดเป็นของตัวเอง ไม่ควรเชื่อฟังสตรี หากเรื่องนี้อยู่ในเหตุการณ์ปกติก็ไม่มีปัญหาอะไร แต่กับวันนี้นับว่ามีปัญหาแล้ว ทั้งยังเป็นปัญหาใหญ่! วันนี้นอกจากเป็นแซยิดท่านเว่ยแล้วยังเป็นวันเกิดของอู๋เจ๋อชิงด้วย!

หมายความว่ายังไง?

กล้าบอกว่ามีแต่สตรีกับคนชั่วช้ายากเลี้ยงดู?

สตรีไม่ควรออกหน้า? เพียงอยู่บ้านดูแลสามีเลี้ยงดูบุตร?

แถมในเรื่องยังบอกว่าผู้หญิงนั้นไม่ควรทำอะไรทั้งสิ้น! ยังบอกอีกว่าสามีสูงภรรยาต่ำ? กำลังเสียดสีใครกันแน่! รองอธิการฯ อู๋เป็นคนระดับไหน! นายยังจะกล้ามาวุ่นวายอีกเรอะ!

เฉินม่อวางพู่กัน "ผมเขียนจบแล้ว"

บรรยากาศกลายเป็นนิ่งแข็งค้าง ทั้งพื้นที่ไม่มีใครโง่!

ปรมาจารย์เว่ยหน้าเครียด "สามหาว!"

ปรมาจารย์โจวเลิกชื่นชมเฉินม่ออีกต่อไป ขมวดคิ้วแน่น มองไปยังอู๋เจ๋อชิง

อู๋เจ๋อชิงกลับหัวเราะน้อยๆ ไม่พูดอะไร

ซูน่ากลับไม่ยอมทน ลุกขึ้นยืนด่า "คนแซ่เฉิน! คุณด่าใคร!"

คนในครอบครัวของนักลิปิกรคนหนึ่งเดือดจัดทันที "ใครว่าผู้หญิงไม่เท่าผู้ชาย! นี่มันยุคไหนสมัยไหนแล้ว! ยังจะเขียนแนวคิดของศักดินาอีกเรอะ!"

ผู้หญิงอีกคนก็กล่าว "ลำนำกลอนอะไรกัน! หาว่าพวกเราผู้หญิงทำอะไรก็ไม่ดี? นี่มันหมายความว่ายังไงเสี่ยวม่อ! ดูถูกผู้หญิงเรอะ?"

เฉินม่อหัวเราะแห้งๆ "ผมไม่มีความหมายอะไรทั้งนั้น ก็แค่ลำนำกลอนบทหนึ่ง มีบางส่วนที่คัดลอกมา ไม่ใช่ผมเขียนทั้งหมดนะ ก็แค่พยายามเลียนแบบคนโบราณเท่านั้นเองครับ"

พวกผู้หญิงบ่นโวยวายไม่ฟังที่เขาพูดแม้แต่น้อย!

เฉินม่อไม่สนใจ เขาทราบว่าวันนี้คงล่วงเกินคนไม่น้อย แต่เขาไม่แยแส ที่เคารพมีเพียงท่านเว่ยคนเดียว อู๋เจ๋อชิงหักหน้าอาจารย์เขาไปขนาดนั้น เฉินม่อในฐานะศิษย์ต้องกู้หน้ากลับมาให้อาจารย์ เขาเชื่อว่าที่ท่านเว่ยไม่พูดอะไรเพราะกำลังทน ไม่แสดงสีหน้าท่าทางโกรธเคือง ประจวบกับที่เฉินม่อมีกลอนบทนี้พอดี คิดจะเอามากู้หน้าที่เสียไปกลับมาเล็กน้อย ไม่ให้ฝ่ายอู๋เจ๋อชิงชนะทั้งการแข่งขันชนะรางวัลไปแล้วยังปล่อยผ่านไป อย่างไรก็ต้องกู้หน้ากลับมาบ้าง!

แข่ง?

พวกเขาไม่มีทางชนะจางเย่หรอก!

แต่นี่ไม่ใช่การแข่งกลอน เฉินม่อจึงพยายามเอาคืน!

จางเย่จ้องเฉินม่อ แล้วมองลำนำกลอนบทนี้ เขาโกรธขึ้นมาแล้วจริงๆ ก่อนหน้านี้ที่ทุกคนช่วยท่านผู้เฒ่ารังแกฝ่ายอู๋เจ๋อชิงคนน้อย จางเย่ยังไม่โกรธขนาดนี้ เพราะรู้ว่าทุกคนไม่ได้ตั้งใจจะรังแกกัน แต่บทกลอนของเฉินม่อนี้มีความหมายแฝง! ต้องการจะหาเรื่องอู๋เจ๋อชิง! นี่คือการหาเรื่องกันให้ขายหน้าชัดๆ!

ไอ้หนู!

เอ็งรนหาที่ตายแล้วไหมล่ะ!


===========================

[1] บาตรจีวรมีผู้สืบทอด เป็นสำนวน หมายถึงมีศิษย์สืบทอดวิชา สังฆราชนิกายเซ็นสืบทอดตำแหน่งกันด้วยวิธีนี้

*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./73.md)