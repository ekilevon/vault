##บทที่ 361 : วันเกิดของอู๋เจ๋อชิง!
กลางคืน

กลับถึงบ้านสองทุ่มกว่า

แม่ที่เปิดประตูให้แปลกใจ "ทำไมกลับมาดึกงี้ล่ะ?"

"มีคนจ้างไปเป็นพรีเซนเตอร์สินค้าน่ะครับ เพิ่งคุยกันจบนี่แหละ" จางเย่ตอบ

พ่อหรี่เสียงโทรทัศน์ลง "พรีเซนเตอร์? พรีเซนเตอร์อะไร?"

จางเย่หัวเราะ "อาหารเสริมครับ ชื่อเบรนโกลด์ อีกสองวันออกทีวี เดี๋ยวพ่อกับแม่ก็รู้เองแหละ ก่อนปีใหม่ได้ออกอากาศแน่"

แม่เบิกตากว้าง "ค่าจ้างเท่าไรน่ะ?"

จางเย่ตอบ "หนึ่งล้าน ค่าพรีเซนเตอร์รายปีรวมกับค่าโปรดิวเซอร์"

แม่ดีใจจนคุมตัวเองไม่อยู่ "ไม่น้อยเลยนี่! ลูกแค่ไปทำโฆษณาแค่นั้นก็ไม่ต้องคิดอะไร ปีหนึ่งยังต้องให้ลูกอีกล้านหนึ่ง? ได้เงินง่ายนี่นา ทีตอนอยู่สถานีทำงานตั้งเท่าไร เหนื่อยแทบเป็นแทบตายทำรายการตั้งนาน เดือนๆ หนึ่งได้เงินเดือนกับโอทีสักแค่ไหนเชียว เทียบกับไปเป็นพรีเซนเตอร์วันเดียวไม่ได้เลยสักนิด ทำไมต้องไปทนลำบากลำบนนะ ต่อไปทำงานแค่เป็นพรีเซนเตอร์ก็พอ ทำให้สินค้าหลายตัวหน่อย เงินทองก็ไหลมาเทมาแล้วสิ? ฮ่าๆ ง่ายจริงๆ"

พ่อแทบพูดไม่ออก "เธอนี่เอาแต่คิดเรื่องเงินๆ ทองๆ"

จางเย่หลุดหัวเราะ "แม่ แม่ไม่รู้หรอก แม่แค่เห็นว่าผมไปทำโฆษณาได้เงินเยอะออกแรงน้อยเท่านั้นเอง งั้นแม่ลองคิดดูนะ ทำไมเขาถึงมาหาผมไปเป็นพรีเซนเตอร์? ก็เพราะว่านิยายของผม กลอนผม รายการโทรทัศน์นี่นั่นรวมกันสร้างชื่อเสียงให้ไง คนเขาถึงได้ให้เงินจ้างผมขนาดนี้ ไม่งั้นถ้าผมไม่ทำรายการ ไม่ทำงานอื่นๆ ไม่มีชื่อเสียงอะไรเลย ทีนี้ใครเขาจะมาจ้างผมล่ะ?" พูดจบ ค่อยอธิบายเพิ่มเติมอีกว่า "ดูอย่างงานฉลองตรุษจีนก็ได้ ใครๆ ก็รู้ว่างานนี้ไม่ได้เงิน ไปแล้วยังต้องเสียเงินค่ากินค่าอยู่ งานการก็ไม่ได้ทำ ต้องยกเลิกไปหลายงาน ทำไมคนยังจะวิ่งขึ้นเวทีกันไม่หยุดหย่อนล่ะ? เพราะชื่อเสียงไง ดาราน่ะมีเงินแต่ไม่มีชื่อเสียงก็ไม่ใช่ดาราแล้ว ชื่อเสียงนี่แหละสำคัญที่สุด"

แม่อือออ "รู้แล้วน่า"

"กินข้าวรึยังลูก?" พ่อถามเขา

จางเย่ยิ้ม "กินข้าวกล่องมาแล้วครับ ตอนนี้ยังอิ่มๆ"

แม่บ่น "ทำไมถึงกินข้าวกล่องล่ะ? เดี๋ยวแม่ทำให้กินเอง!"

"ไม่ต้องแล้วแม่ ผมอิ่มแล้ว เหนื่อยจัง งั้นไปอาบน้ำก่อนนะ เอ้อแม่ครับ มีคนเอาชามาให้ผมแน่ะ แม่กับพ่อลองหน่อยสิ น่าจะเป็นชาดีนะ" จางเย่กลับขึ้นห้องไปถอดเสื้อผ้า ผลัดเปลี่ยนเป็นชุดคลุมแล้วเดินไปอาบน้ำอย่างอารมณ์ดี

……

ในห้องนอนของจางเย่

ชายหนุ่มนอนซุกตัวอยู่ในผ้าห่ม

ระหว่างจางเย่รอให้ผมแห้ง ก็เอาโทรศัพท์มือถือออกมาสไลด์เปิดดูข่าววงการบันเทิงบนอินเทอร์เน็ต รายการงานฉลองตรุษจีนของปีนี้ออกมาคร่าวๆ แล้ว ตอนนี้กำลังซ้อมกันอยู่ จางเย่เห็นชื่อของจางหย่วนฉีในรายการด้วย เพลงที่โชว์คือ ‘ขอเราอายุมั่นขวัญยืน’ ซึ่งเป็นผลงานดัดแปลงจาก ‘ลำนำทำนองวารี - จันทร์กระจ่างจะปรากฏยามใด’ ตัวเพลงนี้เอามาร้องตอนงานตรุษจีนนับว่าไม่เข้ากับเหตุการณ์ แต่ก็ไม่ใช่เรื่องใหญ่อะไร เพราะมีเนื้อเพลงที่ดี แถมคนร้องยังเป็นถึงสตาร์ควีนจางหย่วนฉี ซึ่งเคยมาออกงานนี้หลายครั้ง

งานฉลองตรุษจีน[1]

เฮ้อ เมื่อไรฉันจะมีโอกาสได้ขึ้นเวทีบ้างนะ?

คงได้แต่ค่อยๆ เป็นค่อยๆ ไปแหละ ชื่อเสียงยังไม่พอก็ค่อยๆ สะสมไปเรื่อยๆ ถึงเวลาปีหน้าค่อยลองดูสักตั้ง ตอนนี้ชื่อเสียงนับว่าห่างไกลจริงๆ ที่สำคัญคือยังไม่มีผลงานจะเอาไปออกงานนี้น่ะสิ ให้ไปอ่านกลอนปีใหม่? ให้ไปเล่นทอล์คโชว์? บรรยายสามก๊ก? หอแดง? เล่าเรื่องผี? คนไม่ด่าเขาจนตายก็ประหลาดแล้ว? แต่คงไม่ถึงขนาดนั้นหรอก โอกาสพัฒนาของปีนี้เขามีมากมายแล้ว ปีหน้ามีผลงานอะไรออกมาก็น่าจะพอไหว ถ้าจะให้ไปเป็นพิธีกรงานนี้? นั่นยากยิ่งกว่าอีก!

ไม่คิดดีกว่า วันหลังค่อยว่ากันใหม่

แค่เพลงของเขาได้ขึ้นเวทีงานปีใหม่ ก็นับว่าดีมากแล้ว ชื่อเสียงกับค่าชื่อเสียงในเกมของเขาอย่างไรก็ต้องเพิ่มขึ้นไม่มากก็น้อย

ค่าชื่อเสียง?

จริงสิ สุ่มลอตเตอรี่ดีกว่า!

ตอนนี้มีตั้งสี่สิบล้านแน่ะ!

หลายวันก่อนเขาเห็นว่ายังไม่มีความจำเป็นอะไร จึงตั้งใจจะสะสมเอาไว้ ค่อยคิดไปพลางๆ ว่าจะใช้อย่างไรดี ก็กลายเป็นว่าตอนนี้ชื่อเสียงเพิ่มขึ้นทุกวันๆ ทั้งยิ่งมากขึ้นเรื่อยๆ จะว่าไปของในช่องเก็บของก็มีเหลือไม่มากแล้วสิ ถึงเวลาต้องสะสมเพิ่มเติมอีกสักหน่อยล่ะ แน่นอน ไม่ได้ใช้จนหมด ยังต้องเหลือทิ้งไว้บ้าง อืม ใช้สิบล้านแล้วกัน ลองๆ มือดูก่อน ถ้าลองมือแล้วดวงวันนี้ไม่เลวค่อยลุยต่อ ก่อนหน้านี้ สิบล้านนั้นนับว่าเป็นจำนวนมหาศาล แต่มาตอนนี้ เขากลายเป็นคนรวยใหญ่โตแล้ว จึงไม่เห็นจำนวนนี้ในสวยตา ชื่อเสียงยิ่งดัง ค่าชื่อเสียงยิ่งกลับมาไว! ความคิดเองก็เปลี่ยนไป ไม่ได้เป็นอย่างครึ่งปีก่อนที่สุ่มล็อตเตอรี่ครั้งละแสนก็เจ็บปวดใจเกินจะทน คิดแล้วก็อดรู้สึกน่าขายหน้าฉิบหา*!

ลูกพี่ตอนนี้ดังแล้วเฟ้ย!

ขอแค่ได้ของมีประโยชน์ออกมา จะแพงแค่ไหนไม่หวั่น!

จางเย่ตัดสินใจลองเสี่ยงดวงกับลอตเตอรี่ กดซื้อปุ๊บเข็มก็เริ่มหมุน เขาตั้งใจจะเพิ่มเดิมพัน แต่ต้องรอดูสถานการณ์ก่อน วันนี้จางเย่เตรียมจะเติมไอเทมหมวดใช้แล้วทิ้ง จะอย่างไรไอเทมก็ใกล้หมด แม้แต่ด้ายแดงกับคริสตัลเซฟก็ใช้ไปหมดแล้วในช่องเก็บของ เหลือเพียงลูกเต๋าปรับระดับความยากสองลูกที่แม้แต่จางเย่เองยังขยาดไม่กล้าใช้ ครั้งก่อนบนเครื่องบินก็ทำเอาเขาเกือบตาย แน่นอนว่าต้องมีอย่างอื่นให้ลุ้นบ้างล่ะ อย่างเช่นขนมปังโชคดี? คริสตัลเซฟ? หรือถุงหอมคิวปิด! จะอะไรก็ได้น่า! ค่าชื่อเสียงสิบล้านจุด เพิ่มจำนวนได้เก้าสิบเก้าครั้ง เท่ากับจะได้ของเหมือนกันออกมาร้อยชิ้นพอดี หากโชคดีสักครั้งได้เป็นขนมปังโชคดี ไม่ว่าเท่าไรก็ไม่มีทางพอ อย่าว่าแต่สิบล้านเลย จางเย่ยินดีทุ่มหมดหน้าตักทั้งสี่สิบล้านเลยด้วยซ้ำกับของวิเศษเช่นนี้!

เข็มหมุนช้าลง

ค่อยๆ ขยับทีละนิด!

จางเย่หรี่ตาคมปลาบ รีบเปิดหน้าจอเพิ่มเดิมพัน ปล่อยให้เข็มนั้นค่อยๆ หยุดลง พอเห็นว่าเข็มเพิ่งจะเข้าสู่ช่องหมวดไอเทมใช้แล้วทิ้ง ตามปกติแล้วเข็มจะค่อยๆ ช้าลง และหยุดลงในพื้นที่ช่องหมวดไอเทมใช้แล้วทิ้ง พอดีเปะ

คิดอะไรต้องได้แบบนั้น!

แค่ทีเดียวคงได้แล้ว?

รีบเพิ่มเดิมพันกันเถอะ!

เท่าไรดี? หนึ่งล้าน? ห้าล้าน? หรือจะทุ่มสิบล้านไปเลย? พอคิดว่าตอนนี้ตนเองเป็นเศรษฐีใหม่ ไม่ขาดค่าชื่อเสียงแล้ว ถ้าครั้งนี้เป็นขนมปังโชคดีหรือของดีอย่างอื่นจริงๆ อย่างนั้นเขาก็ได้กำไร? กลับกันถ้าเกิดเพิ่มน้อยไปแล้วออกมาเป็นอย่างที่นึกจริงๆ เขาก็ขาดทุนหนักมาก สุดท้ายจางเย่จึงเพิ่มเดิมพันไปทีเดียวเก้าสิบเก้าชิ้น ใช้ชื่อเสียงทั้งสิบล้านรวดเดียว!

ล็อตเตอรี่หมุนต่อไป!

เข็มหมุนช้าลงทีละน้อย!

อีกนิด อีกนิด อีกนิดเดียว...

สุดท้ายไม่รู้ว่าเป็นเพราะไม่ได้หมุนล็อตเตอรี่มานานหรือไม่ จางเย่ดันคำนวณความไวของเข็มพลาดซะได้ ชายหนุ่มเห็นคาตาว่าเข็มนั่นเคลื่อนตัวอีกตอนที่กำลังจะหยุดในช่องหมวดไอเทมใช้แล้วทิ้ง แต่กลายเป็นว่าดันขยับไปอีกเล็กน้อย และกระโดดเข้าช่องถัดไป!

ฉิบหา*!

เป็นหมวดสกิล!

จางเย่ระเบิดน้ำตาพลั่กๆ ทำไมถึงได้ซวยแบบนี้นะ? อยากได้อะไรก็ไม่ได้!

ทว่าหนังสือสกิลที่จางเย่ได้ก่อนหน้านี้ล้วนแต่มีประโยชน์ไม่น้อย แม้แต่หนังสือสกิลระบบเครือข่ายคอมพิวเตอร์ หนังสือสกิลสะเดาะกลอน จางเย่ล้วนเคยใช้มาหมดแล้ว จึงไม่ค่อยหดหู่สักเท่าไร ชายหนุ่มกดเอาหีบสมบัติออกมาพร้อมกัน เป็นหีบสมบัติ (เล็ก) 100 ใบ เนื่องจากในช่องเก็บของมีพื้นที่ไม่พอ กล่องจึงวางเรียงซ้อนกันเป็นภาพชวนตื่นตาตื่นใจ จางเย่เริ่มต้นเปิดหีบสมบัติทีละใบ

【หนังสือสกิลเขียนอักษร】 *100 !

เห็นหนังสือที่เปิดได้จากกล่องแล้ว จางเย่ไม่รู้ว่าจะหัวเราะหรือร้องไห้ดี หนังสือสกิลนี้เขาเคยได้มาก่อน ทำให้การเขียนพู่กันและปากกาของเขาสวยขึ้นมากทีเดียว แต่เคยใช้เพียงไม่กี่ครั้ง เรียกว่าเป็นไอเทมที่เขาไม่ค่อยให้ความสำคัญหรอกมั้ง?

ทำไมถึงได้อีกแล้วล่ะ!

ถ้าได้ไทเก็กก็ดีสิ! ยอมลงทุนซื้อเลยก็ได้! หนังสือสกิลมวยไทเก็กเล่มละหนึ่งล้าน แต่ถ้าสุ่มได้ ราคาจะเหลือแค่เล่มละแสน ถูกกว่ากันสิบเท่า กับหนังสือประเภทตำราไทเก๊กนั้นจางเย่เห็นดีเห็นงามด้วยเต็มที่ ไม่อย่างนั้นตอนหลังเหตุการณ์จี้เครื่องบิน เขาคงไม่ทุ่มเทค่าชื่อเสียงลงไปเป็นสิบล้าน ซื้อมาใช้งานเพิ่มอีกสิบเล่ม ทักษะศิลปะป้องกันตัวเช่นนี้ แน่นอนว่ามีเท่าไรก็ไม่พอ!

ลายมือ!

ทำไมต้องเป็นลายมือ!

จางเย่ไม่คิดจะให้ความสำคัญกับไอเทมนี้ แต่ในเมื่อจับมาได้แล้ว จะให้เปลี่ยนก็ไม่ได้ เซฟก็ใช้ไปหมดแล้ว จะย้อนเวลาไปไม่มีทางแน่ เขาได้แต่จำใจเรียนรู้สกิลนี้แล้วเริ่ม ‘กิน’ หนังสือสกิล

หนึ่งเล่ม...

สิบเล่ม...

ร้อยเล่ม...

‘กิน’ เข้าไปจนหมดสิ้น!

ความรู้เรื่องการเขียนอักษรแล่นเข้าสู่สมองของจางเย่!

เริ่มแรกก็พลาดแล้ว ตัดสินใจยังผิดซ้ำ ควรพอดีกว่า ไม่จับแล้ว พรุ่งนี้ค่อยว่ากันอีกที!

จางเย่หิวน้ำ เดินออกไปดื่มชาที่อู๋เจ๋อชิงให้เขามา แววตาพลันกระจ่างแจ้ง ชาดีจริงๆ ด้วย! ถึงเขาจะไม่ค่อยรู้เรื่องชา แต่พอเทียบกับชาถูกๆ ที่บ้านเขาดื่มแล้ว ความแตกต่างนี่เห็นได้ชัดจริงๆ จากนั้นถึงเดินกลับเข้าห้องพร้อมนอนหลับ หากเป็นคนอื่นดื่มชาแล้วคงนอนไม่หลับ แต่จางเย่ไม่ใช่ ขอแค่ดื่มชาอุ่นๆ สักหน่อย กลับยิ่งทำให้หลับสบาย

กริ๊งๆ

มีสายเรียกเข้า

เป็นอู๋ม่อโทรมา ไม่รู้ว่ามีเรื่องอะไรรึเปล่า

จางเย่รับสาย "สวัสดีครับคุณอู๋?"

"ยังไม่นอนเหรอครับอาจารย์จาง?" อู๋ม่อถาม

"ยังครับ" จางเย่ตอบ

อู๋ม่อกล่าว "คืองี้ครับ พรุ่งนี้เป็นวันเกิดอาเล็ก ผมก็เพิ่งวางสายจากอาเล็ก อาบอกให้ผมเชิญคุณไปด้วย นี่เป็นงานชุมนุมของคนในวงการ ก็แค่กินข้าวคุยกันเรื่องหนังสือน่ะครับ ตามประสาพวกคุณที่มีการศึกษาชอบจัดงานเลี้ยงแบบนี้กันไงครับ งานเริ่มเวลาเที่ยงตรง ส่วนสถานที่ผมจะส่งให้คุณทีหลังนะ"

จางเย่หรี่ตาลง “คุณไม่ไป?”

"ผมจะไปทำไมล่ะ พวกคุณเป็นพวกนักการศึกษา คุยกันแต่เรื่องเขียนหนังสือ แถมพูดกันคนละภาษากับผมด้วย ไปก็อึดอัด อีกอย่างผมยังต้องคุมงานโฆษณานี่อีก" อู๋ม่อกล่าว

จางเยถาม "งั้นผมต้องเอาอะไรติดมือไปไหม?"

อู๋ม่อคิดครู่หนึ่ง "ไม่ต้องมั้ง? อาเล็กผมไม่ได้มีข้อเรียกร้องอะไรมาก คนไปก็พอแล้ว ไม่งั้นคุณก็เขียนภาพอักษรอะไรแบบนั้นไปให้ อาเล็กผมชอบพวกภาพอักษรน่ะ เอ้อ พวกคุณในวงการนักลิปิกรวันๆ ก็เขียนนั่นเขียนนี่นิ คุณไปแล้วค่อยว่ากันก็ได้ เรื่องพวกนี้ผมไม่ค่อยรู้หรอก ผมไม่ได้คลุกคลีกับพวกเขาด้วย คุณจัดการเอาเองแล้วกัน"

ไม่รู้อะไรสักอย่าง

จางเย่ได้แต่ตกปากรับคำ "ได้ ผมไปแน่"

========================

[1] งานฉลองตรุษจีน หรือ คืนส่งปี คือ คืนก่อนตรุษจีน โดยทางสถานีโทรทัศน์ในประเทศจีนมักจะจัดงานถ่ายทอดสดอย่างยิ่งใหญ่ เหมือนอย่างงานเคาท์ดาวน์ปีใหม่ทั่วโลก สำหรับคนไทยคือคืนวันไหว้

========================

#361 \(> w <)/ วันนี้เป็นวันสงกรานต์ สวัสดีปีใหม่ไทย จนไม่มี รวยไม่เลิก สุขกายสบายใจ \(> w <)/

>> รถติดคือเรื่องปกติ ช้าบ้างแต่ก็ถึง เหนื่อยก็พัก เดินทางปลอดภัย <<

\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./62.md)