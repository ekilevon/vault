##บทที่ 343 : คำกล่าวปิดงานที่ไม่เหมือนใคร!
การแสดงดำเนินต่อไป

จางเย่เริ่มกังวล

อาจารย์ฝึกงานชายคนหนึ่งทัก "พูดปิดงานเหรอครับ?"

ศาสตราจารย์เจิงสงสัย "จะพูดอะไรล่ะ?"

"ยังไม่รู้จะพูดอะไรเลยครับ" จางเย่ไม่มีทางเลือก ความจริงเขาไม่ได้อยากจะไป แต่ใครดันใช้ให้รองอธิการบดีอู๋สั่งล่ะ เขาจะเลี่ยงก็เลี่ยงไม่ได้

ซูน่าพูดละล่ำละลัก "ไม่ไหวก็อย่าขึ้นไปเลยค่ะ สคริปต์ก็ไม่มี จะให้พูดอะไรได้ยังไงกัน กล้องก็อัดภาพไว้ตั้งเยอะแยะ ถ้าเกิดพูดได้ไม่ดีล่ะก็ ความรับผิดชอบจะตกที่คุณนะคะ อาจารย์จาง คุณต้องคิดดีๆ นะ"

จางเย่โบกมือ "มีรองอธิการฯ ตั้งหลายท่านระบุชื่อผม ไม่ไปก็ไม่ได้ครับ"

ซูน่าถาม "เหลืออีกกี่รายการคะ?"

"เหลือแค่รายการสุดท้าย ผมดูโปรแกรมงานแล้ว" อาจารย์ฝึกงานชายของภาควิชาภาษาจีนตอบ

ศาสตราจารย์เจิงออกความเห็นว่า "ถ้าเกิดไม่ไหว เธอแค่พูดให้คล้อยตามศาสตราจารย์เหยียนไปก็ได้นะ เพราะหลักๆ ก็เน้นที่การสอนเด็กๆ ต้องพูดให้เกี่ยวกับเรื่องนักเรียนชั้นประถมและมัธยม จะตักเตือน จะสั่งสอน จะแนะนำ อะไรล้วนได้หมด ขอแค่ให้เกี่ยวกับเด็กและวัยรุ่นเป็นพอ อย่าเอาเรื่องง่ายๆ อะไรก็ได้ล่ะ"

วัยรุ่น?

วัยรุ่นงั้นเหรอ?

จางเย่พลันตาเป็นประกายวิบวับ มีแล้ว!

ซูน่าแทบพูดไม่ออก "นี่เวลาอะไรกัน คุณยังจะยิ้มออกอีก?"

"ฮ่าๆ ผมนึกออกแล้วว่าจะพูดอะไร ไปก่อนนะครับ" จางเย่ลุกขึ้น ก้มตัวเดินออกจากแถวที่สามไปยังพื้นที่ข้างเวที ยืนคอยอยู่เงียบๆ ถ้าเกิดไม่พูด เขาก็คงนึกไม่ถึง แต่ในเมื่อพูดแล้ว จางเย่พลันมีความคิดสว่างวาบขึ้นมา เขานึกถึงบทพูด หันมองเหยียนเจี้ยนเทา เขายิ่งรู้สึกว่าเรื่องที่กำลังจะพูดนั้นเหมาะสมที่สุด ไอ้คนแซ่เหยียน คุณจะหาเรื่องผมใช่ไหม? ได้ งั้นวันนี้ผมจะซ้อมคุณให้มันเรียบร้อยซะเลย!

"เอ๋?"

"นั่นอาจารย์จางเย่นี่?"

"ทำไมไปยืนตรงนั้นล่ะ?"

"นั่นมันพื้นที่เตรียมขึ้นเวทีนะ? เขามีรายการโชว์เหรอ? ไม่หรอกมั้ง!"

เหยามี่กับพวกรุ่นพี่ซ่งรุ่นพี่โจวเองก็ตะลึง มองจางเย่ที่ยืนอยู่ด้วยความงุนงง ไม่เข้าใจว่าทำไมเขาถึงไปยืนตรงนั้น! มีอาจารย์ของเป่ยต้าบางท่านที่ยังคงไม่เข้าใจสถานการณ์ว่าเกิดอะไรขึ้น เพราะพวกเขานั่งอยู่ห่างจากเหล่าผู้บริหาร ทำให้ไม่ได้ยินที่เหล่าผู้บริหารแถวหน้าพูดคุยกัน

หลายนาทีต่อมา

รายการเต้นประกอบเพลงสุดท้ายจบลงแล้ว
ทุกคนต่างปรบมือให้อย่างอบอุ่น!

จากนั้น เหยียนจิ่นกับจ้าวเสวียนสองพิธีกรก้าวขึ้นบนเวที

จ้าวเสวียนหัวเราะกล่าวว่า "วันนี้งานเลี้ยงโรงเรียนประถมและมัธยมทั่วประเทศก็มาถึงช่วงสุดท้ายแล้วนะครับ ต่อไปพบกับรายการสุดท้ายของค่ำคืนนี้"

เหยียนจิ่นกล่าวตาม "เนื่องจากท่านอธิการบดีของมหาวิทยาลัยปักกิ่งเราป่วยกะทันหัน ไม่สามารถเข้าร่วมงานได้ค่ะ ดังนั้นการกล่าวปิดงานในคืนนี้จึงเป็นอาจารย์จากภาควิชาภาษาจีน พิธีกรผู้มีชื่อเสียง อาจารย์จางเย่ค่ะ! ตอนนี้ ขอเสียงปรบมือต้อนรับอาจารย์จางเย่ขึ้นกล่าวปิดงานบนเวทีค่ะ ขอเชิญค่ะ!"

ป้าบๆๆ

เสียงปรบมือดังพอไว้หน้าเขาอยู่บ้าง!

……

"เหมิงเหมิง! เหมิงเหมิง! พี่เธอแน่ะ!" เด็กชายคนหนึ่งตะโกน

เฉาเหมิงเหมิงนั่งเบิกตากว้างแทบถลนไปแล้ว "พี่ฉันจะพูดปิดงาน? เยี่ยมไปเลย!"

อาจารย์เหลิ่งกลับรู้สึกกังวล "อาจารย์จางกำลังเล่นกับไฟรึเปล่านะ คงไม่ได้เตรียมตัวมาแน่เลย แถมการพูดปิดงานก็พูดได้ไม่ง่าย พูดไม่ดีจะยิ่งกลายเป็นประเด็นนะ!"

เฉาเหมิงเหมิงค้อนขวับ "ไม่มีทาง พี่หนูเป็นใครกัน ต้องพูดได้ดีอยู่แล้วค่ะ! อาจารย์ทุกคนในเป่ยต้ารวมกันก็เทียบพี่หนูไม่ได้หรอก!"

……

เหยามี่อุทาน "เอางี้เลยเรอะ!"

"ท่านอธิการบดีมาไม่ได้เหรอ?" รุ่นพี่ซ่งขมวดคิ้ว

รุ่นพี่โจวนั่งเหงื่อตก "อาจารย์จางจะไหวไหมนะ? เขาไม่ได้เตรียมตัวอะไรเลยนะ ตอนบ่ายก็ยังมีปากเสียงกับศาสตราจารย์เหยียน มีคนรอดูเรื่องนี้อยู่เยอะแน่ ศาสตราจารย์เหยียนเตรียมตัวมาดิบดี การพูดเปิดงานก่อนหน้านี้ก็ทำได้เหมาะสม แต่อาจารย์จางไม่ได้เตรียมตัวอะไรเลยสักนิดยังจะไปสู้อะไรกับศาสตราจารย์เหยียนได้? ถ้าเกิดพูดได้ไม่ดีล่ะก็ ต้องมีคนเอาเรื่องนี้มาโจมตีเขาไม่หยุดแน่ว่าเขาเทียบกับศาสตราจารย์เหยีนไม่ได้ จะว่าไปอาจารย์จางกับศาสตราจารย์เหยียนยังจะมาเทียบอะไรกันได้เล่า คนหนึ่งเป็นยอดฝีมือกาพย์กลอน อีกคนเป็นนักวิชาการระดับสูง ความจริงก็คนละกลุ่มกันอยู่นะ!"

นักศึกษาภาควิชาภาษาจีนอีกคนกล่าว "นั่นสิ ถ้าเป็นเรื่องกาพย์กลอน สิบศาสตราจารย์เหยียนก็ไม่เท่าอาจารย์จางเย่ แต่ถ้าเป็นเรื่องของการศึกษา สิบอาจารย์จางก็สู้ศาสตราจารย์เหยียนไม่ได้แน่นอน ยิ่งไปกว่านั้น อาจารย์จางไม่ได้เตรียมบทพูดเลยสักนิด!

เหยามี่รีบพูด "หรือว่าจะใช้สคริปต์ที่เตรียมให้ท่านอธิการฯ ก่อนหน้า?"

รุ่นพี่ซ่งปฏิเสธ "ไม่มีทาง ถ้าเกิดว่ามีตัวบท รองอธิการบดีคนไหนก็ขึ้นไปพูดปิดงานได้ทั้งนั้น จะไปควานหาตัวอาจารย์จางเย่มาออกหน้าทำไม?"

"นั่นสิ เป็นไปได้ แล้วจะทำได้เหรอ?" เหยามี่กล่าว

รุ่นพี่โจวยิ้มฝืดๆ "ยังจะมาทำได้อะไรอีก ได้แต่รอดูเท่านั้นแหละ"

รุ่นพี่ซ่งหรี่ตากล่าวว่า "อย่ามาดูถูกอาจารย์จางเราสิ ฝีปากเขาพวกเธอก็ไม่ใช่ไม่รู้"

เหยามี่กล่าว "แต่นี่มันเป็นการกล่าวปิดงานเลยนะ อาจารย์จางไม่เคยพูดมาก่อน แถมยังเป็นเรื่องการศึกษา อาจารย์จางไม่ได้ชำนาญสักหน่อย! ปกติเขาก็แค่แต่งกลอนแต่งเพลงด่าคนไปตามอารมณ์เท่านั้นเอง!"

รุ่นพี่ซ่งมองเธอกล่าวว่า "อาจารย์จางเย่อาจจะไม่ได้ไม่ชำนาญนะ? พวกเราคิดว่าเขาไม่ชำนาญ แต่ก็ไม่เคยได้ยินอาจารย์จางเย่บอกนี่ว่าเขาคิดยังไงกับเรื่องการเรียนการสอน ไม่แสดงออกไม่ได้แปลว่าอาจารย์จางไม่สามารถ อืม รอดูก็รู้"

เหยามี่วิตกกังวลยิ่งกว่าเดิม กำมือภาวนา "ฟ้าเจ้าขา ดินเจ้าขา ขอให้อาจางทำได้เจ๋งบัดซบสุดๆ ไปเลยนะเจ้าคะ!"

หลี่อิงหัวเราะพรืด "เสี่ยวมี่ นี่ทำไมคำอธิษฐานเธอมันถึงมีคำหยาบด้วยเนี่ย!"

……

"ศาสตราจารย์เหยียน" อาจารย์เฒ่าคนหนึ่งยิ้ม

เหยียนเจี้ยนเทาเองก็ส่ายหน้ายิ้มๆ ไอ้จางเย่ ช่างไม่ประมาณตน

ศาสตราจารย์เฒ่าที่มีความสัมพันธ์อันดีกับศาสตราจารย์เหยียนกล่าว "ก่อนหน้านี้ฟังว่าจางน้อยคนนี้ความสามารถรอบด้าน ฉันยังไม่เชื่อ วันนี้ฉันจะฟังดูว่าเขาจะมีน้ำยาอะไร"

"ทำไมถึงให้จางเย่ขึ้นล่ะ?"

"กล่าวปิดงานใหญ่ขนาดนี้ วนกี่รอบก็ไม่ถึงตาเขาหรอก!"

"นั่นสิ มีอำนาจอะไรแค่ไหนกัน พวกเราทำงานในวงการศึกษามาตั้งหลายสิบปีเชียวนะ!"

"พวกผู้บริหารกล้าเชื่อกล้าไว้ใจเขา งั้นก็คอยดูว่าหมอนั่นจะจบชีวิตยังไง!"

"ด้วยบทกล่าวเปิดงานที่มีสาระวิชาการขนาดนั้น เขาจะพูดอะไรได้? พูดอะไรก็ไม่มีทางหรอก หมอนั่นอ่อนไปแล้ว การพูดปิดงานต้องให้ดีกว่าการเปิดสิ!"

เหล่าอาจารย์ของเป่ยต้าต่างก็พูดกันอื้ออึง!
ความจริงพวกอาจารย์แก่ๆ และเหล่านักการศึกษาหลายคนต่างก็ไม่ชอบหน้าจางเย่กันเป็นทุนเดิม

เหล่ารองอธิการบดีต่างมองเขาที่อยู่บนเวทีด้วยความไม่สบายใจ พวกเขาให้จางเย่ทำไปเพราะไม่มีทางเลือกอื่นเท่านั้น

มีเพียงอู๋เจ๋อชิงที่ยังคงมีสีหน้าปกติ มองจางเย่ที่อยู่บนเวที เธอหันไปพยักหน้าให้จางเย่น้อยๆ

……

ด้านล่างจะพูดอะไรก็ได้

ในใจของผู้ฟังต่างรู้สึกแตกต่างกันไป

จางเย่เดินขึ้นเวที รับไมโครโฟนมาจากเหยียนจิ่น ยิ้มแย้ม ขณะที่มองไปยังบรรดานักเรียนและคณาจารย์หลายพันคนตรงหน้า

"สวัสดีครับทุกท่าน สำหรับงานเลี้ยงในค่ำคืนนี้ก็จบลงแล้ว ผมได้เห็นความทุ่มเทในการแสดง ได้เห็นความพยายามของทุกคน ความมีชีวิตชีวาของวัยรุ่นหนุ่มสาวในความคิดของผมเป็นเช่นนี้เอง"

พูดได้ธรรมดามาก

เหยียนเจี้ยนเทากับเหล่าอาจารย์ผู้เฒ่าล้วนเหยียดหยันดูแคลน

เมื่อเหล่านักศึกษาฟังประโยคเปิดจบพลันรู้สึกง่วงขึ้นมากะทันหัน ก่อนหน้านี้การพูดเปิดงานของศาสตราจารย์เหยียนทำให้พวกเขาหมดอารมณ์ ไม่มีกะจิตกะใจจะสนุกกับงานเลี้ยง ตอนนี้กล่าวปิดงาน ยังจะมีคนมาบรรยายกล่อมให้ฟังอีก? ถึงจางเย่จะเป็นดารา พวกเขาก็ไม่คิดสนใจ ก็แค่ต้องหมั่นศึกษาทบทวนบทเรียนกับเรื่องนี้คิดว่าพวกเขาไม่รู้เหรอไง? ฟังพวกผู้ใหญ่ย้ำซ้ำซากแต่เรื่องนี้จนเบื่อสุดๆ จะตายแล้ว ไม่อยากฟังอีกแล้ว!

"ไร้ความหมายจริงๆ!"

"ตอนนี้ไปได้หรือยังอ่ะ?"

"นั่นสิ น่าจะไปได้แล้วมั้ง?"

พวกเด็กๆ ต่างหันมาพูดกันเสียงเบา แต่ถูกอาจารย์ข้างๆ ปรามไว้เสียก่อน พวกเขาจึงเงียบเสียงลง ได้แต่ทนฟังต่อไปเงียบๆ
มีเพียงเหล่านักข่าวเท่านั้นที่ตาเป็นประกายวาววับ คนที่เตรียมจะปิดกล้องล้วนไม่ต้องรอให้คนรอบข้างเตือน แต่ละคนคึกคักขึ้นมากันไม่หยุด!

ทำไม?

ไม่ทำไม!

เพราะว่าคนคนนี้ชื่อจางเย่! ไม่ว่าจะอยู่ที่ไหน! ก็ต้องเป็นข่าวตลอดไป!

แน่นอน ประโยคต่อไปของจางเย่ทำให้บรรยากาศในหอประชุมใหญ่เปลี่ยนไปเลยทีเดียว! เพราะจางเย่ขึ้นกล่าวปิดงานในแบบที่ไม่มีใครคิดมากก่อน! "วันนี้ผมรู้สึกเป็นเกียรติอย่างยิ่งที่ได้ขึ้นกล่าวปิดงานแทนท่านอธิการบดี ความจริงแล้วการกล่าวปิดงานนี้ควรจะเป็นไปตามบทตามกฎธรรมเนียมปฏิบัติ แต่วันนี้ผมจะไม่ทำอย่างนั้น เอาล่ะครับ ถึงแม้ว่าผมจะอยากอ่านไปตามบทก็ตาม ผมก็ไม่มีอะไรจะให้อ่านในมืออยู่ดี"

เห็นคนหลุดหัวเราะ จางเย่กล่าวต่อไป เขากล่าวแบบสบายๆ การไม่มีบทก็มีข้อดีของมันเช่นกัน "ยิ่งไปกว่านั้นตอนเริ่มงานเลี้ยง ศาสตราจารย์เหยียนเจี้ยนเทาทำให้ผมครุ่นคิดขึ้นมา ท่านกล่าวว่าสังคมทุกวันนี้เป็นของผู้ใหญ่ หน้าที่ของเด็กคือการตั้งใจศึกษาเล่าเรียน เดินไปตามแนวทางที่พวกท่านนั้นเห็นว่าเป็นทางที่ถูกต้อง แล้วก็กลายเป็นหนึ่งในพวกท่าน พวกท่านเข้าใจว่าพวกท่านนั้นทราบว่าทางสายใดคือหนทางไปสู่ความสำเร็จความล้มเหลว! ทางสายใดเป็นทางลัด ทางสายใดเป็นทางหลักที่สำคัญ พวกคุณแค่เดินไปตามทางนั้นก็พอแล้ว!"

ในทางกลับกัน แนวคิดของการปาฐกถาของศาสตราจารย์เหยียนเองก็เป็นแบบนี้เช่นกัน เพียงแต่มองด้วยมุมมองที่แตกต่างกันในเรื่อง ‘การกระตุ้นการเรียน’ เท่านั้น

รองอธิการฯ เฒ่าขมวดคิ้ว "จางน้อยจะทำอะไรน่ะ?"

เหยียนเจี้ยนเทาพลันหน้าเครียด แกหมายความว่ายังไง?

หลายคนไม่เข้าใจว่าจางเย่ต้องการพูดอะไร คำพูดเหล่านี้ทำให้พวกเขารู้สึกเนื้อเต้นใจสั่นอย่างไรก็ไม่รู้ ที่จริงแล้วจางเย่ต้องเป็นตัวร้ายกาจแน่ๆ!

ประโยคต่อมาของจางเย่พลันทำให้ทุกคนเข้าใจ ไอ้เจ้าจางเย่ที่ไปถึงไหนก็ก่อเรื่องถึงนั่น เอ็งมันไม่เปลี่ยนไปเลยสักนิด "ผมไม่ทราบว่ามีคนเห็นด้วยกับแนวคิดของศาสตราจารย์เหยียนมากน้อยแค่ไหน แต่ว่าผมคนหนึ่งล่ะที่ไม่เห็นด้วยอย่างยิ่ง!"

หน้าเวทีพลันเต็มไปด้วยเสียงฮือฮา!

"เชี่*!"

"อาจารย์จางลับคมหอกอีกแล้วเว้ย!"

"เพราะที่ทะเลาะกับศาสตราจารย์เหยียนเมื่อบ่ายเปล่า?"

"ฉันเพิ่งรู้นี่แหละ! ฉันเพิ่งรู้นี่เองว่าอย่าให้จางเย่ขึ้นไปพูดอะไรเด็ดขาด! ปากของหมอนั่นน่ะ อะไรก็กล้าพูดทั้งนั้น! เอาไมค์ให้หมอนั่น โลกทั้งใบมันก็กล้าด่า!"

อาจารย์ของมหาวิทยาลัยปักกิ่งพลันตื่นตระหนกกันไปหมด งานเลี้ยงนี้มีนัยยะทางการเมืองนะเว้ย! ก่อความวุ่นวายขึ้นมาไม่ว่าใครก็ศพไม่สวย!

ทว่าเหล่านักเรียนชั้นประถมและมัธยมพลันตาสุกวาวเป็นประกาย! นี่คือคำกล่าวปิดงานที่แตกต่างจริงๆ ก่อนหน้านี้พวกเขาคิดว่าคำกล่าวปิดงานนั้นจะเป็นเหมือนอย่างตอนเปิดงานเสียอีก!

คำร่ำลือเป็นของจริง!

ไอ้จางเย่แม่*โคตรไม่เหมือนใครจริงๆ เว้ย!

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./44.md)