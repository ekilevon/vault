##บทที่ 345 : จางจอมตอกหน้าแสดงพลังอีกแล้ว!
จางเย่พูดจบแล้ว

ทั่วทั้งงานไม่มีความเคลื่อนไหวแม้แต่น้อย
ครืดคราด คือเสียงของเก้าอี้ที่ขยับ ทีละคน ทีละคน แค่สามวินาทีทุกคนลุกขึ้นยืนกันจนหมด ทุกคนไม่พูดอะไร เพียงมองจางเย่บนเวทีด้วยสายตาตกตะลึง นักเรียนหลายพันคน สายตาหลายพันคู่ ผมสีดำที่ยืนเรียงกันสลอนนั้นเป็นภาพที่ทำให้ผู้คนตกตะลึงเป็นอย่างยิ่ง

ผู้เยาว์อันงดงามแห่งชนชาติข้า ยืนยงยิ่งฟ้าที่งดงาม!
ผู้เยาว์อันองอาจแห่งชนชาติข้า แผ่นดินไร้พรมแดนที่ดีงาม!
นี่มันการปาฐกถาแบบไหนกัน? นี่มันความรู้สึกแบบไหนกัน!?

ประโยคที่เป็นภาษายุคเก่าทำให้นักเรียนบางคนฟังไม่ค่อยเข้าใจ แต่ตรงช่วงท้ายท่อนสั้นๆ นั้นทุกคนล้วนเข้าใจกันหมด แต่ละคนพลันรู้สึกเลือดลมร้อนระอุ บทพูดปิดงานของจางเย่นั้นคล้ายจะจุดไฟดวงน้อยในใจของเหล่านักเรียนให้ลุกโชน

ผู้เยาว์ของชาติ

คือชาติของเรานี่เอง

มีนักเรียนบางคนฟังถึงตอนจบ ดวงตาแดงเรื่อโดยไม่ทันรู้ตัว แววตาฉายชัดถึงความตื่นเต้น ประทับใจ หวั่นไหว สุดท้ายน้ำตาก็ไหลลงมาเป็นสายอย่างกลั้นไม่อยู่

นี่..ฉันร้องไห้เหรอ?

เป็นไปได้ไงกัน?
ทำไมฉันร้องไห้ล่ะ?

นักเรียนบางคนปาดเช็ดดวงตา ไม่เชื่อว่าตนเองจะได้เห็นหยดน้ำใจกลางฝ่ามือ ก่อนหน้านี้กี่คราว ทุกครั้งที่ฟังอาจารย์พูด พวกเขาอดรู้สึกง่วงงุนไม่ได้ ได้แต่ปล่อยให้เข้าหูซ้ายทะลุหูขวา แม้ว่าท่าทางจะดูตั้งใจฟังขนาดไหน ความจริงแล้วกลับไม่มีอะไรเข้าหูเลยสักนิด แต่ตอนนี้และวันนี้ บทกล่าวปิดงานของจางเย่ได้ทำให้พวกเขาประทับใจจนหลั่งน้ำตา พวกเขาไม่รู้ว่าตนเองเป็นอะไรไปแล้ว ไม่มีใครรู้ว่าวันนี้เกิดอะไรขึ้นกับตนเอง ซึ่งทำให้พวกเขาควบคุมตนเองไม่ได้

อาจารย์มัธยมบางท่านกลั้นน้ำตาตนเองไว้ไม่อยู่ วันนี้พวกเขาเพิ่งรู้ว่าทำไมก่อนหน้านี้ไม่ว่าจะพยายามสอนสั่ง อธิบายด้วยเหตุผลและอารมณ์อะไรไป เหล่านักเรียนล้วนโต้แย้งต่อต้าน ไม่ได้เข้าหูพวกเขาเลยสักนิด พวกอาจารย์ถึงกับต้องมาปรึกษากัน ทั้งยังไปเรียนรู้มาจากมหาวิทยาลัย ไปถึงขั้นที่เชื่อว่าปัญหาสำคัญคือความคิดต่อต้านตามธรรมชาติของวัยรุ่น เรื่องของธรรมชาตินี้ไม่ใช่สิ่งที่พวกเขาจะเปลี่ยนแปลงได้ ได้แต่รอให้เด็กๆ โตขึ้นผ่านช่วงเวลานี้ไปก่อน เด็กๆ ถึงจะเข้าใจเหตุผลที่พวกเขาอดทนอดกลั้นพร่ำบ่นพร่ำสอน และเข้าใจได้เสียทีว่าครูบาอาจารย์นั้นเอาใจใส่อย่างยากลำบากเพียงไหน

ทว่าวันนี้ อาจารย์เหล่านี้ทราบว่าตนเองผิดแล้ว ผิดอย่างมหันต์

ไม่ใช่ว่าพวกนักเรียนไม่ยอมฟัง ไม่ใช่ว่าพวกนักเรียนพอฟังอะไรยาวๆ ก็นึกต่อต้านในใจ ไม่ใช่ว่าพวกนักเรียนเป็นฝ่ายผิด ทั้งไม่ใช่ความคิดต่อต้านไม่ใช่ธรรมชาติของอารมณ์ผายลมอะไรเลย! แต่เป็นเพราะการสอนของพวกเขามีปัญหาต่างหาก! ความจริงก็คือสิ่งที่พวกเขาพูดนั้นไม่เข้าถึงจิตใจของเด็กๆ ความจริงข้อนี้ทำให้หลายคนยอมรับไม่ได้ ทั้งยากจะยอมรับ แต่ภาพตรงหน้านั้นทำให้พวกเขาพูดไม่ออก

จางเย่ทำได้แล้ว

‘ผู้เยาว์ของชาติ’ ทำได้แล้ว

เห็นเหล่าเด็กนักเรียนที่แสนร้อนระอุ ทุกสิ่งพลันมีคำตอบเรียบร้อยแล้ว

วัยรุ่นมีความคิดต่อต้านตามธรรมชาติ? นั่นมันเป็นแค่ข้อแก้ตัวของพวกเขาเท่านั้นแหละ! ที่เด็กๆ มีความคิดต่อต้าน เป็นเพราะพวกเขาเหล่าคนในวงการศึกษานี่เองที่ไม่มีความสามารถเท่าจางเย่ ถ้าพวกเขามีความสามารถในการสอนของจางเย่สักหนึ่งส่วน ถ้าพวกเขามีความสามารถในเชิงภาษาเท่าจางเย่สักหนึ่งส่วน ความสัมพันธ์ของพวกเขากับเด็กๆ จะไม่เป็นอย่างตอนนี้เด็ดขาด พวกนักเรียนต้องยินดีรับฟังพวกเขาสอนอย่างตั้งใจแน่นอน
ทว่าจางเย่มีแค่คนเดียว

การพูดเช่นนี้ บทความเช่นนี้ มีแค่คนเดียวที่ทำได้!

เหล่าครูบาอาจารย์หลายคนรู้สึกสิ้นเรี่ยวแรงอยู่บ้าง ทราบแล้วอย่างไร? ใครจะไปลอกเลียนพรสวรรค์และความสามารถของจางเย่ได้กันล่ะ

บนเวที

จางเย่พยักหน้าครั้งหนึ่ง "ที่ผมควรพูดก็พูดจบไปแล้ว นี่คือสิ่งที่ผมต้องการจะพูด ในเมื่อพูดไปมากแล้วก็ขอขอบคุณทุกคนครับ" หันไปมองทางพิธีกรสองคนนั้น

เหยียนจิ่งไม่เข้ามา

สามีของเธอจ้าวเสวียนไม่ได้ขยับด้วยเช่นกัน

สองสามีภรรยามองจางเย่อย่างตื่นตะลึง ตาค้างเหมือนคนโง่เมื่อได้ยินบทพูดของเขาก็ว่าได้

ครู่หนึ่งถึงได้มีปฏิกิริยาว่างานจบลงแล้ว รีบส่งสัญญาณมือให้จางเย่อยู่หลายครั้ง

จางเย่เข้าใจทันทีว่านี่คือการบอกให้เขาประกาศจบงานได้ จึงตอบรับ เขาใช้เวลาครู่หนึ่ง ก่อนยกไมโครโฟนขึ้นจ่อปากอีกครั้ง "ผู้บริหาร แขกรับเชิญ นักเรียน และอาจารย์ทุกท่านครับ เช่นนั้นผมขอแจ้งว่า งานเลี้ยงโรงเรียนประถมและมัธยมทั่วประเทศครั้งที่เจ็ดจบลงอย่างสมบูรณ์แล้วครับ"

ป้าบๆ

เสียงปรบมือดังขึ้นทันที

"อาจารย์จาง" ไม่รู้ว่าใครที่เริ่มขึ้น

ต่อจากนั้น ทั่วทั้งงานพลันส่งเสียงร้องต่อกันเป็นทอดๆ

"อาจารย์จาง"

"อาจารย์จาง"

"อาจารย์จาง"

"อาจารย์จาง"

"อาจารย์จาง"

ยิ่งตะโกนยิ่งพร้อมเพรียงอย่างไม่จบไม่สิ้น
นักเรียนนับพันต่างตะโกนคำว่า ‘อาจารย์จาง’ พร้อมกันจนสุดลูกหูลูกตา ทั้งเด็กและวัยรุ่นชายหญิง

ฉากตรงหน้ายิ่งเทียบกับตอนที่ทุกคนยืนขึ้นแล้วนับว่าสะท้านใจคนยิ่งกว่า ถ้าบอกว่านี่คือคอนเสิร์ตก็ไม่แปลก ที่ทุกคนจะตะโกนเรียกชื่อนักร้องดารากันเป็นเรื่องปกติ แต่นี่ไม่ใช่ นี่เป็นงานเลี้ยงกลางคืน ทั้งยังเป็นงานเลี้ยงของเหล่านักเรียนชั้นประถมและมัธยมอีกด้วย จางเย่เพียงแค่เป็นผู้พูดปิดงานคนสุดท้ายเท่านั้น แต่เขากลับได้รับการตอบรับจากเด็กๆ เช่นนี้อย่างอบอุ่นที่สุด!

บรรดาอาจารย์ของมหาวิทยาลัยปักกิ่งหันมาสบตากันไปมา
เฉาเหมิงเหมิงยินดีที่สุดเลย ร่วมโห่ร้องไปกับคนอื่นๆ ด้วย

เหยามี่เองก็โบกมือไปมา "อาจารย์จาง อาจารย์จาง"

รุ่นพี่โจวดูตื่นเต้นสุดๆ ไม่แพ้กัน ร่วมตะโกนเรียกชื่อของจางเย่ไปกับเหล่านักเรียนด้วยอีกคน

ภายในงานวุ่นวายกันสุดๆ เหล่านักเรียนกระตือรือร้นกันจนเกินไป กลายเป็นสถานการณ์ที่ยากควบคุมอยู่บ้าง แม้แต่เหล่าอาจารย์ซึ่งพยายามจะพานักเรียนในปกครองของตนเองออกจากหอประชุม ยังพบว่าทำได้ยากเย็นอย่างยิ่ง บ้างพยายามบังคับพาออกไป แต่เด็กๆ เป็นตายก็ไม่ยอมออก ยังคงร่ำร้องเรียกชื่อของจางเย่อยู่อย่างนั้น

การพูดนี้บ่งบอกว่า เด็กๆ เหล่านี้ก็มีมุมมองเกี่ยวกับการศึกษาเป็นของตนเอง เช่นเดียวกับมุมมองของอาจารย์ จะเด็กแค่ไหน จะผ่านไปกี่ยุคสมัย เนื้อหาคำพูดในหนังสือเรียนก็ยังคงเป็นเหมือนเดิม พวกครูบาอาจารย์ยังคงตั้งหน้าตั้งตาสอนแบบเดิมๆ เหมือนอย่างที่เหยียนเจี้ยนเทาพูด ทุกคนยืนบนที่สูงดูหมิ่นดูแคลนพวกเขา! พวกอาจารย์และผู้ใหญ่ยังคงใช้วิธีคิดและมุมมองที่ฝังราก คิดแต่ว่าพวกเขาไม่รู้อะไร ยังเป็นแค่เพียงเด็กน้อย ต้องการแค่ให้พวกเขาเชื่อฟังและเดินตาม! ไม่ว่าจะล้างสมองต่อกันเป็นทอดๆ บีบบังคับต่อกันไปเป็นรุ่นๆ เพื่อให้พวกเขาเชื่อในสิ่งเหล่านั้น ค่อยๆ ปิดกั้นจิตวิญญาณ ค่อยๆ ดึงพวกเขาให้เป็นไปตามทิศทางที่พวกผู้ใหญ่อยากให้เป็น แล้วกลายเป็นพ่อแม่ที่ใช้วิธีการสอนอย่างเดิมๆ ต่อบุตรหลานต่อไป!

ทว่าอาจารย์จางเย่ไม่ได้เป็นเช่นนั้น!

จางเย่ไม่ได้เห็นพวกเขาเป็นแค่เด็ก ไม่ได้เห็นพวกเขาเป็นคนที่ไม่รู้เรื่องรู้ราวอะไร!

วันนี้จางเย่บอกพวกเขาอย่างชัดเจนว่า ชาติเป็นของผู้เยาว์ ชาตินั้นเป็นของพวกเขา พวกเขานั้นไม่ใช่คนอ่อนแอ แต่เป็นเสาหลักของชาติ!

ในสายตาของเหล่าเด็กๆ นี่ไม่ใช่เสียงๆ หนึ่ง แต่เป็นคำร่ำร้องชนิดหนึ่ง คือความเชื่อใจกันชนิดหนึ่ง ทำให้พวกเขาอดเชิดอกเชิดหน้าขึ้นมาไม่ได้ แล้วปล่อยให้ในใจรู้สึกถึงความภาคภูมิใจชนิดหนึ่งไม่ได้ นี่เป็นความอุ่นระอุของเลือดในกายที่ยากจะใช้คำพูดมาอธิบาย

“อาจารย์จาง”

“อาจารย์จาง”
ส่วนจางเย่ลงจากเวทีแล้ว กำลังเดินกลับที่นั่ง
ซูน่าเห็นเขาแต่ไกล ยกชูนิ้วโป้งขึ้นสูงๆ

ศาสตราจารย์เจิงกับอาจารย์อีกหลายท่านในภาควิชาภาษาจีนต่างพยักหน้าให้จางเย่ พวกเขาหลายคนไม่ได้ศึกษาเรื่องการวรรณกรรมโดยตรง แต่ก็ยังเป็นคนในภาควิชาภาษาจีน ที่มีความสามารถในการวิเคราะห์เรื่องวรรณกรรมอย่างสูง เพียงแต่ยังมีข้อจำกัด เมื่อฟังการบรรยายของจางเย่ในวันนี้ พวกเขาหลายคนจึงได้รับรู้ว่าพวกเขาช่างอ่อนจนน่าขำ คนที่สามารถพูดบรรยายเช่นนี้ได้ ไม่นับว่าอยู่ในระดับเดียวกับพวกเขาหรอก

ศาสตราจารย์เหยียน?

จางเย่กับศาสตราจารย์เหยียนใครร้ายกาจกว่ากัน?

เมื่อจางเย่กลับมา คนที่รู้เรื่องความขัดแย้งของทั้งสองคนในมหาวิทยาลัยปักกิ่งต่างเหลือบมองไปทางศาสตราจารย์เหยียนทันที ทุกคนรับรู้ได้ทันทีว่าไม่จำเป็นต้องเปรียบกันแล้ว

ใครร้ายกาจกว่าน่ะเหรอ?

ตอนนี้ทุกคนมีคำตอบอยู่ในใจแล้วเรียบร้อย
ใครบอกว่าจางเย่ไม่เข้าใจเรื่องการสอนการศึกษาวรรณกรรม? ถ้าเกิดเขาไม่เข้าใจล่ะก็ งั้นคงไม่มีใครในโลกนี้ที่จะเข้าใจไปยิ่งกว่านี้แล้ว จางเย่ไม่ได้ไม่เข้าใจเรื่องเหล่านี้ เขาเพียงแค่ไม่เคยแสดงออกมาเท่านั้นเอง
‘ผู้เยาว์ของชาติ’ ชิ้นนี้มีเนื้อหาที่ทำให้ผู้คนตื่นตะลึงกันถ้วนหน้า เรื่องของการ ‘กล่อมเกลา’ ที่เหยียนเจี้ยนเทาพูดมาก่อนหน้านี้เทียบกันไม่ได้เลย เป็นดังผายลมที่เอาแต่ยึดตำราเก่ากึกเป็นหลัก! พอมองย้อนกลับไป การพูดที่ไร้ประโยชน์ของเหยียนเจี้ยนเทานั้นไม่ควรเอาออกมาใช้เลยเสียด้วยซ้ำ! ในแง่ของการศึกษา วรรณกรรม หรือแม้แต่เรื่องธรรมชาติของนักเรียนนั้น กล่าวได้ว่า การพูดของจางเย่ล้ำหน้าศาสตราจารย์เหยียนไปไกลไม่เห็นฝุ่น!

แต่ที่จางเย่ร้ายกาจที่สุดยังคงเป็นเรื่องการเสียดสีและด่าคน!

โดยทั่วไปแล้ว ในการพูดเรื่องการศึกษานั้นไม่สมควรที่จะมีคำพูดก่นด่าใครได้ แต่นี่คือจางเย่ที่เป็นนักวรรณกรรมเสียดสีที่สุดของชาติ! คือคนที่ทำให้ทุกคนตื่นตะลึงได้! การเสียดสีก่นด่าของชายหนุ่มเรียกได้ว่า ฝังรากลึกลงกระดูกดำไปแล้ว ด่าใครด่าที่ไหนเมื่อไรก็ได้ ในแง่ของการพูด เขาได้ใช้คำเปรียบเทียบในการด่าซึ่งมุ่งเป้าตรงไปที่ ‘ผู้เฒ่า’ อย่างเหยียนเจี้ยนเทา นับว่าความสามารถในการเสียดสีของจางเย่นั้น มาถึงขีดสุดจนกระทั่งแม้แต่การพูดเรื่องการศึกษาก็ยังเอามาด่าคนได้ แถมทำได้อย่างเป็นธรรมชาติสุดๆ ด่าคนจนกระทั่งพวกเขาพูดไม่ออก ไม่เคยมีเรื่องแบบนี้ให้เห็นที่ไหนมาก่อนด้วย!

และที่ยิ่งกว่านั้น?

บทร่างของเหยียนเจี้ยนเทาใช้เวลาเตรียมการมาหลายวัน ในขณะที่จางเย่ถูกเรียกตัวมากอบกู้สถานการณ์ในนาทีสุดท้าย เป็นบทพูดที่ไม่ได้มีการร่างเตรียมการมาก่อนแท้ๆ กลับสามารถกล่าวออกมาเป็นบทในรูปภาษาโบราณได้ ความสามารถระดับนี้ไม่ใช่สิ่งที่เหยียนเจี้ยนเทาจะเปรียบได้ บอกได้ว่าจางเย่กับเหยียนเจี้ยนเทาอยู่กันคนละชั้น!

หืม?

เหล่าเหยียนล่ะ?

ทุกคนเผลอช่วยกันมองหาทันที

ศาสตราจารย์เหยียนที่เมื่อครู่ยังอยู่ตรงนี้ ตอนนี้ได้หายตัวไปแล้ว คงแอบหลบออกไปเงียบๆ หลังจากเสียหน้าอย่างหนักแน่ๆ!

เมื่อตอนบ่าย ศาสตราจารย์เหยียนยังวางมาดวางท่าทาง กดข่มคนอื่นด้วยวัยวุฒิ สอนสั่งก่นด่าจางเย่ พูดเหมือนจางเย่ไม่มีความรู้ แต่ตอนนี้น่ะเหรอ? กลับโดนเพียงคำพูดสั้นๆ ของจางเย่เปลี่ยนสถานการณ์ไปแล้วเรียบร้อย ด่าเขาและตอกหน้าเขาเสียยับเยิน คราวนี้เหยียนเจี้ยนเทาขายหน้าจนไม่รู้ว่าจะไปซุกไว้ที่ไหนเลยทีเดียว!

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./46.md)