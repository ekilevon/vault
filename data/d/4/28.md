##บทที่ 328 : ความคาดหวังของภาควิชาภาษาจีนมหาวิทยาลัยปักกิ่ง!
ปรบมือ!

แถมเสียงตะโกนโห่ร้อง!

"เจ๋งจนทะลุฟ้าแล้ว!"

"อาจารย์จาง! ฉันรักคุณ!"

"อาจารย์จางโคตรเจ๋ง! ไร้เทียมทาน!"

"พูดได้ดีมาก! ไม่เคยได้ยินเลคเชอร์ที่ยอดเยี่ยมแบบนี้มาก่อนเลย!"

"อาจารย์จางปีหน้าคุณยังจะเป็นอาจารย์ของวิชา ‘วรรณคดีโบราณวิจักษณ์’ อีกไหม?"

"ผมตัดสินใจแล้ว! ปีหน้าผมจะลงเรียนวิชาเลือกของอาจารย์จางเย่!"

เหล่านักศึกษาพากันร่ำร้อง ซูน่ากับเหล่าคณาจารย์ของเป่ยต้าเองก็ยังยกนิ้วโป้งให้จางเย่

ทั้งห้องลุกขึ้นปรบมือให้ ภาพนี้ชวนให้ผู้คนตื่นตะลึง แม้ว่าจางเย่จะเป็นพิธีกรมาหลายรายการแล้วก็ตาม แต่นี่เป็นครั้งแรกที่ได้พบเหตุการณ์ใหญ่ขนาดนี้

จางเย่ที่ตอนแรกเก็บของเก็บเอกสารเตรียมจะจากไปก็ต้องชะงักเท้า ยิ้มเจื่อนๆ วางของลงบนแท่นบรรยายอีกรอบ คว้าไมค์พูดว่า "ขอบคุณทุกคนครับ ขอบคุณ เลิกคาบแล้ว นักศึกษากลับได้เลยครับ พวกคุณหลายคนยังมีคาบบ่ายต่อนะครับ"

ป้าบ ป้าบ!

บรรดานักศึกษาเป่ยต้าไม่ไปไหน ยังคงยืนปรบมืออยู่อย่างนั้น

อู๋เจ๋อชิงกับฉางข่ายเกอก็เช่นกัน ยังคงยืนยิ้มปรบมือร่วมกับเหล่านักศึกษา

ไม่มีใครจากไป เหล่าคนในโลกวรรณกรรมเองจะหนีกลับไปก่อนก็ไม่ดี จะดูโจ่งแจ้งเกินไป อีกทั้งกล้องยังคงจับภาพอยู่ ดังนั้นพวกเขาจึงได้แต่ยืนขึ้นตามไปด้วย

"ขอบคุณครับ ขอบคุณครับ ทุกคนกลับได้เลยครับ" จางเย่ประนมสิบนิ้วกล่าวขอบคุณ
ยังไม่มีใครยอมไป เสียงปรบมือของเหล่านักศึกษากลับยิ่งดังขึ้นกว่าเดิม!

จางเย่ไม่รู้จะทำอย่างไรดีแล้ว ได้แต่พูดอีกหลายคำว่า "สองคาบของเมื่อวานกับวันนี้ พวกเราพูดกันไปถึงว่า ‘ความฝันในหอแดง’ ที่เป็นผลงานปลายพู่กันของเฉาเสวี่ยฉินแท้ๆ นั้นตกทอดมาถึงปัจจุบันเป็นจำนวนแปดสิบตอน เชื่อว่าผมได้ให้ข้อสรุปไปเรียบร้อยแล้ว หลายคนคงยอมรับได้ แม้ว่าอาจจะยังมีปัญหาข้อสงสัยกันอยู่ แต่ทุกคนคงปฏิเสธไมไ่ด้ว่าที่ผมพูดนั้นเป็นไปได้ พวกคุณจะนับว่านี่คือผลการวิเคราะห์และศึกษาของผมก็ได้ครับ เช่นนี้อาจจะช่วยเหล่านักวิชาการทำการศึกษา ‘ความฝันในหอแดง’ ต่อไปได้ ช่วยให้ทุกคนเข้าใจมันได้ยิ่งขึ้น ซึ่งสิ่งที่ผมอยากจะบรรยายก็บรรยายไปหมดแล้วในสองคาบนี้ ดังนั้นต่อจากนี้ผมจะไม่พูดเรื่องนี้ซ้ำ บางส่วนผมอาจจะอ้างอิงบ้างเล็กน้อย แต่จะไม่อธิบายจนละเอียดเหมือนอย่างวันนี้อีก เราไม่จำเป็นต้องพูดซ้ำแล้วซ้ำเล่า ผมเองก็จะข้ามไปในส่วนต่อไป"

"ส่วนต่อไป?"

"กะจะบรรยายต่ออีก?"

"นั่นสิ พรุ่งนี้จะบรรยาต่อยังไงล่ะ?"

"ตามแนวคิดของอาจารย์จาง หลังแปดสิบบทแรกเป็นคนอื่นเขียนนี่? แถมยังเขียนเละเทะไม่สอดคล้องกับข้างหน้าด้วย แล้วจะไปบรรยายอะไรได้อีกอะ?"

"นั่นสิ ไม่มีอะไรให้บรรยายแล้วนะ"

"เรายังเหลืออีกเจ็ดแปดคาบก็สอบแล้วนะ?"

เหล่านักศึกษาของเป่ยต้าต่างนึกสงสัยขึ้นมา จึงหยุดปรบมือไปทั้งอย่างนั้น โดยเฉพาะพวกนักศึกษาในวิชาเลือกของจางเย่ที่กังวลเรื่องนี้อยู่ พวกเขาไม่เข้าใจว่าคาบหน้าจางเย่ยังจะบรรยายอะไรอีก

หัวหน้าภาควิชาฉางข่ายเกออุทานคำหนึ่ง เขาเองก็คิดถึงปัญหานี้เช่นกัน เรื่องความคืบหน้าของเนื้อหาวิชาถ้ามีปัญหาขึ้นมาละก็ ได้กลายเป็นเรื่องใหญ่แน่!

จางเย่หัวเราะอย่างมีความสุข "ทุกคนดูเหมือนจะสงสัยกันแล้ว การสงสัยเป็นเรื่องดี เอาล่ะ ในเมื่อมีคำถามขึ้นมา อย่างนั้นก็ต้อง ... ไม่ใช่ล่ะ ถามว่าคาบหน้าผมจะบรรยายอะไรต่อสินะ?" หยุดไปครู่ ค่อยกล่าวต่อ "เชิญทุกคนมาฟังคาบหน้าก็รู้แล้วครับ!"

"แม่*!"

"ค้างอีกแล้ว!"

"อาจารย์จางโคตรเลว!"

"ฮ่าๆๆ แต่ก็อยากฟังต่อล่ะ!"

"พรุ่งนี้ฉันต้องรีบมาชิงที่นั่งให้ได้! ต้องได้นั่งแถวหน้าด้วย!"

จางเย่กล่าวต่อ "เลิกคาบ! ทุกคนรีบไปเรียนคาบต่อไปเลยครับ!" จากนั้นหันมองคนอื่นๆ

“ลำบากหัวหน้าแล้วนะครับ พี่น้องนักข่าวก็ลำบากแล้ว”

ในที่สุดบรรดานักศึกษาถึงยอมจากไป
จางเย่เห็นเหล่านักข่าว ‘เข่นฆ่า’ มาทางนี้ เขาก็รีบเก็บของออกไปทางประตูหลังทันที
ใครจะไปคิดว่าฝูงนักข่าวกลับไม่ได้ตรงเข้าหาจางเย่ มีครึ่งหนึ่งปรี่เข้าหาเหล่าคนในโลกวรรณกรรม หันกล้องไปล้อมพวกเขาทันที!

นักข่าวหญิงจากเทียนจินรีบยิงคำถาม

"อาจารย์หยาง ในฐานะที่เป็นแนวหน้าของนักวิชาการสายหงเสวีย คุณคิดว่าการบรรยายของอาจารย์จางเย่วันนี้เป็นอย่างไรบ้างคะ?"

อาจารย์หยางสีหน้าไม่ดีนัก "ไปๆ ไม่มีความเห็นๆ"

นักข่าวจากสำนักข่าวเล็กๆ ในเมืองหลวงอีกคนถามต่อ "อาจารย์หยาง คำถามของคุณกับคำถามที่ติดค้างอยู่จากวงการสำนักหงเสวียถูกอาจารย์จางเย่อธิบายได้หมดแล้ว ซึ่งพวกเราเห็นแล้วว่า คุณกับนักวิชาการสำนักหงเสวียคนอื่นๆ ไม่มีใครคัดค้านหรือพูดอะไรต่อ หมายความว่าพวกคุณเห็นด้วยกับแนวคิดของอาจารย์จางเย่ใช่หรือไม่? เห็นว่าสี่สิบตอนหลังของ ‘ความฝันในหอแดง’ เป็นคนอื่นเขียนจริงๆ ใช่หรือไม่? ไม่ใช่ผลงานของท่านเฉาเสวี่ยฉิน?"

อาจารย์หยางเม้มปากครู่หนึ่ง ก่อนตอบ "ไม่ใช่ว่าผมเห็นด้วยกับแนวคิดของจางเย่ ไม่ใช่ว่าเขาอธิบายได้หมดแล้วด้วยหรอกครับ การอธิบายของเขาเป็นการวิเคราะห์และความเห็นอย่างหนึ่งเท่านั้น เรื่องของผู้เขียน ‘ความฝันในหอแดง’ เป็นเรื่องที่ต้องถกกันอีก ยังต้องให้ทุกคนศึกษากันต่อไป"

นักข่าวชายอีกคนถาม "พูดได้ว่า นักวิชาการสำนักหงเสวียตอนนี้ยอมรับว่าแนวคิดของอาารย์จางเย่มีความเป็นไปได้? แล้วก็เป็นไปได้อย่างยิ่ง?"

อาจารย์หยางขมวดคิ้ว "ผมไม่ได้พูดแบบนั้น ผมเองก็ไม่สามารถออกตัวแทนนักวิชาการในสาขานี้ได้ รบกวนคุณไปสัมภาษณ์คนอื่นเถอะ!"

"รองประธานเหยียน คุณเห็นว่าอาจารย์จางเย่เป็นอย่างไรบ้าง?" มีนักข่าวบางคนเข้าไปหาเหยียนอวี้

เหยียนอวี้ไม่หลบเลี่ยง ตอบว่า "อาจารย์จางน้อยคนนี้ ฉันขอไม่วิจารณ์ แต่กับระดับความรู้เรื่องภาษา ฉันคือคนหนึ่งที่ยอมรับเขาอย่างยิ่งค่ะ"

มีความสามารถ?

แต่ว่าคนไม่ได้เป็นแบบนั้น?

เหล่านักข่าวต่างขบคิดกับความหมายแฝงในคำพูดนั่นได้ แต่ละคนต่างตื่นเต้น ถามเหยียนอวี้ต่อว่า "ไม่ทราบว่าสมาคมนักเขียนจะทบทวนเรื่องเชิญอาจารย์จางเข้าร่วมอีกหรือไม่?"

เหยียนอวี้ยิ้มมุมปาก กล่าว "เมื่อผู้เฒ่าเฉียนแนะนำจางเย่ ทางสมาคมเราก็ยื่นคำเชิญให้เขาไปแล้ว แต่ว่าอาจารย์จางน้อยตอนนั้นแต่งกลอนมาบทหนึ่ง --- ‘หันสู่ทะเลกว้าง บุปผาบานในอุ่นไอวสันต์’ กลอนบทนี้เขียนได้ดีมาก ระดับภาษายอดเยี่ยม แฝงความหมายปฏิเสธ พวกคุณเองก็ทราบ ไม่ใช่ว่าทางเราไม่ยอมรับเขา ไม่ใช่ว่าทางสมาคมหยิ่งจนไม่ยอมรับคนที่เคยมีข้อขัดแย้งกันมาก่อนเข้าร่วม พวกเรายินดีต้อนรับผู้มีความสามารถทุกคนเข้าสมาคม แต่ว่าจางเย่ไม่มีใจ พวกเราจึงไม่มีทางทำอะไรได้ เรื่องนี้พวกคุณไปถามเขาเถอะค่ะ"

นักข่าววัยกลางคนกล่าว "รองฯ เหยียน..."

เหยียนอวี้โบกมือ "เอาล่ะ ก็พูดไปมากพอแล้ว ฉันยังมีธุระต่อนะ"

คนจากวงการวรรณกรรมข้างๆ ไม่น้อยเห็นดังนั้น ต่างก็เดินตามเหยียนอวี้กับอาจารย์หยางออกไป พวกเขาไม่คิดจะให้สัมภาษณ์อะไร วันนี้ขายหน้าคนมากพอแล้ว เหล่าผู้อาวุโสในวงการวรรณกรรมถูกชนรุ่นหลังพูดจนมึนงง ทำเอาพวกเขาหน้าชากันไปหมด ถ้าให้โอกาสพวกเขาอีกครั้ง ตีให้ตายก็ไม่มา!

นี่มันเสนอหน้ามาให้คนอื่นเหยียบชัดๆ!

ความจริงคนที่พอมีความคิดอยู่บ้างในห้องนั้นต่างก็รู้ว่า ที่จางเย่พูดมาไม่จำเป็นต้องถูกทั้งหมด เพียงแต่เขาดันสามารถอธิบายได้อย่างหมดจดต่างหาก อีกทั้งเรื่องที่วิเคราะห์ส่วนใหญ่ก็ดูเป็นเหตุเป็นผล แน่นอน ที่จางเย่พูดมาทั้งหมดอาจจะไม่ได้มีความจริงเลยก็ได้ แต่พวกเขาเองก็โต้แย้งไม่ได้! ไม่ใช่ด้วยเหตุผลอื่นใดหรอก ก็แค่ความผิดเพี้ยนในเนื้อหานั้น มีแต่จางเย่คนเดียวที่อธิบายได้อย่างชัดแจ้ง กล่าวได้ว่า ทั้งวงการหอแดงนั้นมีจางเย่เพียงคนเดียวที่สามารถวิเคราะห์ได้เช่นนี้ ขณะที่คนอื่นๆ ไม่มีใครสามารถ จะพูดอะไรทีจึงล้วนเปล่าประโยชน์ ทำให้พวกเขาทั้งกลุ่มถูกจางเย่คนเดียวเข่นฆ่าจนแตกทลาย!

หน้าชาแล้วจริงๆ

ไอ้คนแซ่จางอายุเท่าไรเชียว? ทำไมถึงศึกษาหอแดงได้ลึกขนาดนั้นกันนะ? แค่คนเดียวก็ต่อต้านสำนักหงเสวียทั้งสำนักได้? แถมยังได้เปรียบอีก?

คนในวงการวรรณกรรมล้วนแล้วแต่หน้าสลดหดหู่

ขณะนั้น หัวหน้าภาคฉางข่ายเกอกำลังถูกการสัมภาษณ์อยู่

ฉางข่ายเกอฉีกยิ้มกว้าง กล่าวกับเหล่านักข่าวว่า "สำหรับอาจารย์จางเย่นั้น พวกเราเห็นด้วยกับเขามาโดยตลอด ทั้งไม่เคยมีความเคลือบแคลงในตัวอาจารย์ของเราตั้งแต่ต้น มาตอนนี้ทุกคนคงเห็นแล้วว่า อาศัยแค่ความรู้เชิงอักษรของจางเย่ เขาก็สามารถเป็นอาจารย์สอนที่เป่ยต้าได้อย่างเต็มภาคภูมิ ซึ่งสำหรับเราแล้วนับเป็นเรื่องดี ทั้งยังเป็นวาสนาของเหล่านักศึกษาที่ชื่นชอบวรรณกรรมโบราณ สำหรับเรื่องที่คุณเพิ่งถามว่าเสียงเคลือบแคลงของเหล่าผู้ปกครองเอย เหล่าคนในแวดวงการศึกษาและวรรณกรรมเอย ผมคิดว่าหลังจากนี้ คงจะไม่มีอีกต่อไป ถึงจะมี พวกเราทางภาควิชาภาษาจีนจะสนับสนุนอาจารย์จางน้อยอย่างเต็มกำลัง พวกเราเชื่อเหลือเกินว่า ต่อไปวิชา ‘วรรณคดีโบราณวิจักษณ์’ ของอาจารย์จางน้อย จะกลายเป็นวิชาที่โดดเด่น เป็นเสมือนป้ายยี่ห้อของภาควิชาเรา!"

หัวหน้าภาคพูดอย่างเชื่อมั่นและมีพลังสุดๆ!

มีแต่เหล่าคณาจารย์ของภาควิชาภาษาจีนที่ลอบยิ้มอยู่ในใจ แน่นอนว่าเจินซูฉวนก็ดี หรือแม้แต่ฉางข่ายเกอเองก็ด้วย ตอนแรกพวกเขาก็ไม่ได้มองจางเย่เช่นนี้หรอก หวังกับเขาไว้กะผีน่ะสิ! สนับสนุนผายลมน่ะสิ! ถ้าเกิดไม่ใช่รองอธิการบดีอู๋ใช้อำนาจกดดันยืนยันว่าจะพาจางเย่เข้ามาให้ได้ล่ะก็ พวกหัวหน้าภาคเหล่านี้ยังจะรับจางเย่เข้ามาได้เรอะ! ตอนที่จางเย่ปล่อยระเบิดในเลคเชอร์คาบแรก ทั้งภาคแทบอยากจะโยนเผือกร้อนลวกมือนี่ออกไปเสียด้วยซ้ำ แล้วยังตอนที่จางเย่ตั้งข้อสงสัยเรื่องผู้เขียน ‘ความฝันในหอแดง’ เหล่าหัวหน้าภาคถึงกับขวัญหนีดีฝ่อกันไปหมด! แต่มาตอนนี้ เมื่อจางเย่ยืนยันความสามารถทางวิชาการของเขาได้จนไม่มีใครโต้แย้งเขาออกอีก เหมือนกับว่าเขาใช้แค่มือเดียวเปลี่ยนแปลงประวัติศาสตร์ของโลกหอแดงไปทั้งหมด ดังนั้นการที่ภาควิชาเปลี่ยนมุมมองไปจึงไม่น่าแปลกใจ อย่างไรเสียจางเย่ในตอนนี้ก็กำลังมีชื่อเสียง สร้างชื่อให้กับภาควิชา เขาถึงกับสร้างแรงกระทบต่อสังคมและโลกวรรณกรรมได้! ในสายตาของเหล่าหัวหน้าภาค จางเย่พลันเปลี่ยนจากแมลงตัวเหม็นเน่ากลายเป็นเค้กหอมไปแล้ว!

………..

ภาควิชาภาษาจีน

ห้องพักของอาจารย์

จางเย่วางชุดข้อมูลลง เขาเปิดคอมพิวเตอร์จัดข้อมูลที่ต้องใช้สอนพรุ่งนี้จนเสร็จ แล้วปริ้นออกมา

แกรก

แกรก

ข้อมูลแผ่นแล้วแผ่นเล่าพิมพ์ออกจากเครื่องพิมพ์

ขณะนั้น เหล่าอาจารย์ของภาควิชาภาษาจีนกลับมากันแล้ว

ยังมีอาจารย์อีกหลายท่านเพิ่งเลิกคาบ ได้ยินข่าวจากทางฝั่งหอประชุมใหญ่ ต่างก็กลับมาที่ห้องพักมาหาจางเย่

"อาจารย์จาง!"

"เหอๆ อาจารย์จางน้อย!"

"วันนี้คุณกู้หน้าให้เรามากเลยนะ!"

"พูดได้ดี! ฮ่าๆ เห็นพวกนักเขียนที่มาหาเรื่องเราวันนี้ไหม? แต่ละคนหน้าคล้ำกลับไปเชียว! โคตรสะใจเลย!"

"คิดจะมาหาเรื่องที่ภาควิชาภาษาจีนเรา? เหอะ เสียใจด้วยนะ!"

"พวกเราเป็นนักวิชาการ เรื่องความเข้มงวดในการสอนนั้นต้องเข้มงวด พวกเขาไม่ใช่คนในวงการ กลับกล้าจะมาประชันเรื่องตรรกะเรื่องหลักการ? งั้นก็เป็นการรำง้าวต่อหน้ากวนอู[1]แล้ว! คงไม่ทันคิดสินะ ว่าอาจารย์จางน้อยเราจะมีข้อมูลที่เถียงไม่ได้ ถึงไม่กล้าพูดอะไรอีก!"

จางเย่หัวเราะ "อย่าเลย พวกคุณทุกคนชมเกินไปแล้วครับ"

ศาสตราจารย์อู่มองเขากล่าวว่า "ไม่ได้ยอเธอ ดูจากเสียงปรบมือตอนท้ายที่นักศึกษามอบให้เธอก็รู้แล้ว ทุกคนยอมรับเธอจริงๆ"

อาจารย์อีกท่านกล่าวว่า "นั่นสิ ผมยังไม่เคยเห็นนักศึกษาจะเป็นจะตายก็ไม่ยอมเลิกคาบ กลับเอาแต่รบเร้าให้อาจารย์ยืดเวลาเรียนไปต่อเลย ทั้งยังไม่เคยเห็นว่าการบรรยายที่จบแล้วจะมีพวกนักศึกษายืนขึ้นปรบมือให้กว่าสองนาทีแน่ะ นี่ก็บอกได้ชัดแล้ว จางน้อย เธออย่าถ่อมตัวเลย"

ซูน่าหัวเราะฮ่าๆ ยกนิ้วโป้งให้เขา "ไม่ต้องพูดแล้ว รับไปซะ!"

"ฉันก็ด้วย ฉันเตรียมจะกลับไปอ่าน ‘ความฝันในหอแดง’ ซ้ำอีกรอบอยู่เนี่ย ฟังคุณบรรยายฉันเพิ่งเข้าใจว่าความจริงแล้วในหอแดงยังมีเรื่องให้ศึกษาอีกมาก!" อาจารย์สาวใหญ่อีกท่านกล่าว

ศาสตราจารย์เจิงแทรกขึ้นมาร่วมวงด้วย หัวเราะฮ่าๆ กล่าว "ต่อไปฉันต้องปรึกษาอาจารย์จางน้อยให้ชี้แนะสักหน่อยแล้ว"

จางเย่รีบกล่าว "พวกคุณอย่าแซวผมสิ ฮ่าๆ ผมก็แค่ศึกษาเรื่องหอแดงมามากหน่อยเท่านั้น เรื่องอื่นๆ ผมยังต้องถามพวกคุณทุกท่านนั่นแหละครับ ต่อไปยังต้องถามเรื่องวิชาการกับพวกคุณมากแน่ๆ พวกคุณอย่าคิดว่าผมน่ารำคาญก็พอแล้ว"

"เป็นงั้นไป"

"ถามเถอะ จะได้ศึกษาด้วยกัน"

"นั่นสิ ต่อไปมีปัญหาเรื่องหนังสือเก่า พวกเราจะมาปรึกษากับคุณ ฮ่าๆ เรื่องประวัติศาสตร์คุณถามศาสตราจารย์เจิงนะ ศาสตราจารย์เจิงนี่เหนือกว่าพวกภาควิชาประวัติศาสตร์นั่นอีกขึ้น ส่วนเรื่องประวัติศาสตร์ต่างประเทศ มีคำถามก็มาหาฉันได้ ฉันสอนเรื่องนี้พอดี"

ทุกคนต่างพากันแสดงความจริงใจและใกล้ชิดสนิทสนมออกมา

บางคนถึงกับเข้ามาจับมือกับเขา แนะนำตัวต่อกัน ก่อนหน้านี้ตอนที่จางเย่เพิ่งมาถึง หลายคนยังไม่เข้ามาทำความรู้จักด้วยซ้ำไป
ก่อนหน้านี้ในภาควิชาภาษาจีนนอกจากซูน่าและศาสตราจารย์เจิงแล้ว คนอื่นๆ ต่างก็กีดกันจางเย่อยู่บ้าง ถึงแม้ไม่กีดกัน แต่ก็ไม่ได้ให้ความสนิทสนมกับจางเย่นัก แต่เมื่อจางเย่บรรยายคาบในวันนี้จบ จางเย่ก็กลายเป็นส่วนหนึ่งของเหล่าคณาจารย์ในภาควิชาภาษาจีนไปแล้ว ทุกคนยอมรับนับถือเขา ทั้งยังเป็นไปอย่างอบอุ่น มีคำกล่าวว่าคนมีความรู้เขม่นกันเอง ความจริงก็ไม่จำเป็นเสมอไป อย่างน้อยในมหาวิทยาลัยปักกิ่งภาควิชาภาษาจีนแห่งนี้ ทุกคนต่างก็มีพื้นที่มีความรับผิดชอบของตนเอง เรื่องวิชาการไม่ทับซ้อนกัน เรื่องการศึกษาวรรณกรรมโบราณพวกเขาไม่อาจเทียบจางเย่ได้ แต่จางเย่เองก็ไม่อาจเทียบพวกเขาในวิชาอื่นได้เช่นกัน อย่างนั้นแล้วจะมาเขม่นกันตรงไหน? มีแต่ความเคารพและยอมรับซึ่งกันและกันของเหล่าเพื่อนร่วมงานน่ะสิไม่ว่า
เรื่องที่ภาควิชามองจางเย่เปลี่ยนไปจางเดิมนั้น เหล่าหัวหน้าภาควิชาต้องคิดมากยิ่งขึ้น เป็นเรื่องนอกเหนือจากความเป็นวิชาการ -- อย่างเช่นเรื่องอันดับภาควิชาภาษาจีนของประเทศที่กำลังเริ่มต้นขึ้น ผลลัพธ์ยังไม่ทราบเป็นอย่างไร แต่สองปีนี้ภาควิชาภาษาจีนมีผลลัพธ์ไม่น่าพอใจนัก เหล่าหัวหน้าภาคกังวลกับเรื่องนี้มาก ส่วนพวกเขาเหล่าอาจารย์ของภาควิชา คนส่วนใหญ่ต่างก็เห็นว่า ‘ความฝันในหอแดง’ ของจางเย่นั้นก้าวขึ้นสู่จุดสูงสุดแล้ว ความรู้ของจางเย่ พวกเขาที่มีความรู้ภาษาจีนอย่างสูงยังตะลึงกันสุดๆ ไม่คิดเลยว่าจางเย่ที่เป็นคนนอกวงการแถมเป็นพิธีกรอีก คิดจะเข้าสู่วงการของพวกเขานั้น บางคราวก็ง่ายดายอย่างยิ่ง คือมีความรู้เพียงพอเท่านั้น

จางเย่เองก็คุยกับพวกเขา

เหล่าคณาจารย์ในห้องทำงานตอนนี้ แต่ละคนต่างก็เป็นคนใหญ่คนโตในแต่ละสาขาของภาควิชาภาษาจีน แม้เทียบกับคนนอกมหาวิทยาลัยก็ยังถือว่าเป็นแถวหน้า จางเย่ไม่กล้าเพิกเฉย

พลันมีคนเข้ามาจากด้านนอก

หัวหน้าภาคฉางข่ายเกอนั่นเอง

"หัวหน้าภาคฉาง"

"สวัสดีครับหัวหน้า"

ทุกคนทักทายเขา

ฉางข่ายเกอพยักหน้าให้กับพวกเขา จากนั้นหันมาหาจางเย่ บอกเขาว่า "อาจารย์จางน้อยยังไม่กลับบ้านหรือ? งั้นอย่าเพิ่งไปนะ พวกนักข่าวรอกันข้างล่างเต็มไปหมด ใช้ยามอุดไว้ตั้งห้าคนแน่ะ"

ทุกคนเองก็ได้ยินเสียงความวุ่นวายข้างล่างเช่นกัน ไม่ได้ผิดจากที่คาด ใครใช้ให้จางเย่เป็นดาราในวงการบันเทิงล่ะ เจอแบบนี้ก็ไม่แปลก

จางเย่ยิ้มน้อยๆ กล่าวว่า "ครับ งั้นผมเตรียมข้อมูลการสอนก่อน รอพวกนักข่าวไปแล้วผมค่อยกลับ"

ฉางข่ายเกอที่มาที่ห้องพักครูตอนนี้ เห็นได้ชัดว่ามาหาจางเย่ เขาไม่ได้ให้คนมาตามจางเย่ไปที่ห้องทำงานเขา แต่มาหาถึงที่ ตรงนี้ก็เห็นได้แล้วว่าฉางข่ายเกอเปลี่ยนความคิดแล้ว "ผมนี่นะ เพิ่งจะได้คำอนุญาตจากรองอธิการฯ อู๋ แล้วก็เพิ่งจะคุยกับเหล่าหัวหน้าภาคนี่แหละ ว่าวิชา ‘วรรณคดีโบราณวิจักษณ์’ เทอมหน้าจะให้คุณเป็นคนสอน คุณมีปัญหาอะไรไหม?"

ก่อนหน้านี้ในสัญญาบอกไว้ชัดเจนว่านี่คือสัญญาชั่วคราว ทั้งยังมีข้อจำกัดมากมาย หากจางเย่สอนได้ไม่ดีหรือนักศึกษาไม่ชอบ ทางมหาวิทยาลัยสามารถเชิญจางเย่ออกได้ตลอดเวลา พวกเขาแค่เลิกจ้างก็เท่านั้น ดังนั้นทางมหาวิทยาลัยจึงมีข้อถกเถียงกันมากมายว่าจะไล่จางเย่ออกหรืออย่างไร ตอนที่จางเย่สอนคาบแรก ก็มีเหล่าหัวหน้าภาควิชาออกมาเสนอแนะให้ไล่จางเย่ออกเสีย แต่ว่าหลังจากคาบสองก็ไม่มีแรงกดดันเช่นนั้นอีก สำหรับเหล่านักวิชาการแล้ว ความสามารถของจางเย่นั้นโดดเด่น ดังนั้นฉางข่ายเกอจึงกระตือรือร้นที่จะจ้างจางเย่ต่อไปในเทอมหน้า แม้แต่สำหรับเหล่าหัวหน้าภาคทั้งหลายในมหาวิทยาลัย จางเย่ถือเป็นคนที่เหมาะสมที่จะดูแลวิชา ‘วรรณคดีโบราณวิจักษณ์’ นี้ต่อจริงๆ!

จางเย่กล่าว "ผมไม่มีปัญหาอยู่แล้ว แค่เรื่องเวลาทำงานผม..."

ฉางข่ายเกอยิ้มอย่างร่าเริง "ไม่เป็นไร เวลาสอนแล้วแต่เธอจะจัด ขอแค่เธอจัดเวลาสอนได้ก็พอแล้ว ทางภาควิชาเราให้อิสระเธอได้"
จางเย่ตอบทันที "งั้นขอบคุณหัวหน้าภาคฉางมากครับ"

ฉางข่ายเกอยังคุยกับจางเย่อีกหลายคำ ก่อนจะจากไป

ขณะนี้ ฉางข่ายเกอ เจินซูฉวนและเหล่าหัวหน้าภาคได้แต่ยกย่องต่อสายตามองคนของอู๋เจ๋อชิงอย่างสุดซึ้ง แม้แต่คนที่ไม่ชอบจางเย่อย่างศาตราจารย์ผู้เฒ่าแห่งภาควิชาเหยียนเจี้ยนเทา วันนี้หลังเลิกคาบ ก็ยังไม่มาพูดกระแนะกระแหนอะไรเรื่องการจ้างจางเย่เข้ามาอีก

เพราะการปรากฏตัวของจางเย่ทำให้คนในภาควิชาภาษาจีนไม่น้อยมีหวัง!

เป่ยต้า มหาวิทยาลัยอันดับหนึ่งของประเทศ ภาควิชาภาษาจีนของเป่ยต้า ถือเป็นภาควิชาที่ยอดเยี่ยมที่สุดของประเทศมานาน เมื่อถึงเวลาการจัดอันดับทีไร พวกเขาก็เป็นอันดับหนึ่งทุกครั้ง เพียงแต่ปีก่อนโน้น ภาควิชาภาษาจีนของเป่ยต้าครองตำแหน่งอันดำหนึ่งร่วมกับวิทยาลัยการศึกษา ปีก่อนยิ่งย่ำแย่ อันดับหนึ่งถูกชิงไปโดยมหาวิทยาลัยหนานจิง แม้แต่ชิงหัวซึ่งไม่เคยนับเป็นมหาวิทยาลัยอันดับต้นก็ยังก้าวขึ้นที่สาม ตามไล่หลังพวกเขาอย่างกระชั้นชิด
เป่ยต้าโกรธเกรี้ยว!

ภาควิชาภาษาจีนต้องรับแรงกดดันใหญ่หลวง!

มาปีนี้ ภายใต้การนำของอู๋เจ๋อชิง เจินซูฉวนกับฉางข่ายเกอใช้หลากหลายวิธีพัฒนาและเปลี่ยนแปลงการเรียนการสอนของภาควิชาภาษาจีนกันสุดๆ แต่ก็ได้ผลไม่มากนัก ขืนเป็นเช่นนี้ต่อไป เป็นไปได้อย่างยิ่งว่าจะถูกมหาวิทยาลัยชิงหัวแซงหน้าขึ้นไปด้วยซ้ำ!

ซึ่งนั่นเป็นสิ่งที่คณาจารย์ภาควิชาภาษาจีนของเป่ยต้ายอมรับไม่ได้เด็ดขาด! ผู้นำมานานอย่างพวกเขาถูกคนอื่นเบียดตกชั้น ใครกันจะทนได้?

ตรงจุดนี้เองที่รองอธิการบดีอู๋เชิญจางเย่เข้ามา ฉางข่ายเกอกับเหล่าคณาจารย์ในที่สุดก็พอมีหวัง!

การมาของจางเย่ จะพลิกสถานการณ์ได้หรือไม่?

พิธีกรที่ยอดเยี่ยมที่สุดของวงการคนนี้ จะใช้ชื่อเสียงและความสามารถ นำพาเป่ยต้า นำพาภาควิชาของเขาสร้างปาฏิหารย์ได้หรือไม่?

=======================

[1] รำง้าวต่อหน้ากวนอู เป็นสำนวน ตรงกับสำนวนไทย สอนจระเข้ว่ายน้ำ หมายถึง สอนสิ่งที่อีกคนรู้ดีอยู่แล้ว

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./29.md)