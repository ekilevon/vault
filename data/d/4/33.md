##บทที่ 333 : คาบสามสอนอะไร?
ก๊อกๆ

เสียงเคาะประตูดังขึ้นจากนอกห้องนอน

"ลูก!"

"หือ? อะไรครับ"

"ตื่นได้แล้ว เต้าฮวยซื้อมาให้แล้วนะ"

"รู้แล้วแม่ ตื่นเดี๋ยวนี้แหละ"

"เร็วๆ เช้านี้มีสอนนะ รีบมากินข้าวเร็ว เดี๋ยวสาย!"

จางเย่บิดขี้เกียจ ในห้องหนาวอยู่บ้าง เขายังไม่อยากออกจากผ้าห่มจึงเอามันห่อตัวไว้ ก่อนหาเสื้อผ้ามาใส่ใต้ผ้าห่ม จากนั้นลุกขึ้นมาล้างหน้าแปรงฟันแล้วลงไปกินข้าว เมื่อคืนเขาหลับไม่สนิทนัก เพราะฝันว่าสุ่ยเหลียนเยว่มาปรากฏตัว หน้าอกมหึมาที่เจอเมื่อคืนนี้มาแกว่งไกวทรมานเขาถึงในฝันทั้งคืน ภาพของเจ๊คนนี้ช่างสวยงามเหลือเกิน!

หลังมื้ออาหาร

พ่อกับแม่ไปทำงาน

จางเย่ดูเวลา ได้เวลาไปแล้วเช่นกัน

ตอนลงบันได เขาหยิบโทรศัพท์มือถืออกมาดูหน้าแชทของสุ่ยเหลียนเยว่ ยังคงมืดอยู่ อาจไม่ได้กำลังซ่อนสถานะ แต่เธอคงไม่ออนไลน์ ชายหนุ่มได้แต่ยอมแพ้ ก่อนจะมองภาพที่เธอส่งให้เมือ่คืนอีกรอบ ทำใจกัดฟันแน่น แม้ว่าจะน่าเสียดาย เขาก็ต้องลบมันตามที่สัญญาไว้ อย่างไรเสียสุ่ยเหลียนเยว่ก็อุตส่าห์ลงทุนขอร้องเขา เพื่อความปลอดภัยของเธอเอง อีกทั้งในเมื่อเธอไว้ใจเขามาก ชัดเจนว่าเขาต้องทำตามที่รับปาก ถ้าเกิดเผลอทำมือถือหล่นหายหรือว่าภาพนี้หลุดออกไปล่ะก็ นั่นไม่ใช่ผลลัพธ์ที่จางเย่อยากเห็นเหมือนกัน

ต่อให้ระบบการรักษาความปลอดภัยในเครือข่ายของโลกใบนี้จะแข็งแกร่ง แต่นั่นไม่ได้หมายความว่าจะไม่เกิดเรื่องเช่นนี้ขึ้น อย่างในโลกของเขานั้น ดาราต่างชาติมักมีรูปหลุดออกจากมือถือ จนสร้างความวุ่นวายขึ้นมาได้เหมือนกัน ไม่ว่าจะปลอดภัยแค่ไหน แต่ก็ยังมีพวกแฮกเกอร์ที่เอาชนะระบบได้ทุกครั้งไปเช่นกัน

รวบรวมสมาธิ

เอาล่ะ ไปทำงาน

จางเย่ขับรถไปที่มหาวิทยาลัย ระหว่างทาง มือถือของจางเย่ดังขึ้น

อู๋เจ๋อชิงโทรมา "จางน้อย เดี๋ยวมาหาฉันที่ห้องทำงานนะ"

จางเย่กล่าว "ครับรองอธิการฯ อู๋ อีกสักยี่สิบนาทีถึงนะครับ"

เร่งความเร็วขึ้นเล็กน้อย เข้าประตูมหาวิทยาลัย เอารถไปจอดไว้ที่ทะเลสาบเทียมข้างตึกเล็ก ก่อนสาวเท้าขึ้นไป เส้นทางนี้เพิ่งสร้างได้ไม่กี่ปี เทียบกับทางที่ทำงานที่ภาควิชาภาษาจีนของจางเย่แล้ว นับว่าใหม่กว่ามาก แถมการตกแต่งเองก็งดงาม
เพิ่งเลี้ยวขึ้นบันได พลันได้ยินเสียงพูดดังลอยมาไม่เบา

ประตูห้องของรองอธิการบดีเปิดอยู่ ภายในมีคนอยู่เจ็ดแปดคน

"รองอธิการฯ อู๋ นี่มันรบกวนการเรียนการสอนของภาคอื่นๆ ในมหาวิทยาลัยแล้วนะครับ!"

"รองอธิการฯ อู๋ครับ ภาควิชาภาษาจีนเป็นหน้าเป็นตาของมหาวิทยาลัย ข้อนี้พวกเราเข้าใจ ตอนนี้คาบเรียนของจางเย่ทำให้สังคมเกิดกระแสไม่น้อย เรื่องนี้ช่วยเพิ่มคะแนนของภาควิชาภาษาจีนเป่ยต้าเรามากทีเดียว เป็นประโยชน์กับการจัดอันดับคราวนี้อยู่ แต่ว่า จะกระทบกับภาควิชาอื่นเราไม่ได้นะครับ ไม่ใช่ว่าเราไม่เห็นแก่ภาพรวมนะ แต่ทุกครั้งที่จางเย่สอน นักศึกษาของภาควิชาอื่นๆ จำนวนมากมักพากันโดดเรียนหมด พวกเขาไม่ได้ลงเรียนวิชา ‘วรรณคดีโบราณวิจักษณ์’ นี้นะครับ สุดท้ายวิชาหลักไม่เข้าเรียน คนที่รับผลเสียคือพวกนักศึกษา แถมต่อไปพวกเขาก็จะเป็นคนมีชื่อเสียงของมหาวิทยาลัยเราด้วย!"

"อาจารย์ของภาควิชาเรา มีแนวคิดของตัวเองเหมือนกันนะครับ รองอธิการฯ อู๋ คุณจะลำเอียงแบบนี้ไม่ได้นะ เป่ยต้าไม่ได้มีแค่ภาควิชาภาษาจีนภาคเดียวนะ"

"คาบเรียนสาธารณะจะเปิดแบบนี้ต่อไม่ได้นะคะ"

"ใช่ ถ้าไม่อย่างนั้นเลื่อนไปจัดตอนค่ำก็ได้"

เมื่อจางเย่ได้ยิน พลันหยุดยืนอยู่ที่ทางเดินไม่เข้าไป พอฟังจนเข้าใจแล้วว่า คนเหล่านี้คือเหล่าหัวหน้าภาควิชาที่เข้ามาร้องเรียนกับรองอธิการบดีอู๋ ผลงานของจางเย่นั้นทำให้ภาควิชาภาษาจีนโด่งดัง ดังนั้นการที่จะให้ภาควิชาอื่นๆ ไปสู้กับชายหนุ่มด้วยคงไม่ไหว อีกทั้งพวกนักศึกษาต่างพากันมาฟังเลคเชอร์ที่ภาควิชาเขากันหมด ทางเหล่าหัวหน้าภาคอื่นๆ จึงยิ่งไม่ชอบใจ

จางเย่ที่เดินเข้าไปได้แต่ยิ้มเจื่อน "รองอธิการบดีอู๋ครับ" พูดจบ เขาค่อยหันไปพยักหน้าให้กับคณาจารย์ท่านอื่นๆ ชัดเจนว่าเขาไม่รู้จักคนพวกนี้ จะเรียกชื่อทักทายก็ไม่ถูก ได้แต่ทักทายเล็กๆ น้อยๆ

เห็นตัวต้นเรื่องมาถึงเสียที อาจารย์โจวจึงกล่าว "อาจารย์จางมาแล้ว คุณได้ยินที่พวกเราพูดแล้วสินะ? อย่าคิดมากเลย เราไม่ได้เพ่งเล็งคุณ ปัญหาคือพวกนักศึกษาโดดเรียนกันหนักมาก" พูดแล้วก็ชี้ไปที่เอกสารบนโต๊ะ "คุณดูสิ ตอนคุณเปิดคาบเรียนสาธารณะ อัตราการเข้าเรียนเราลดไปสามสิบเปอร์เซนต์! ต่ำสุดในรอบหลายปีนี้เลย!"

"ภาควิชาคณิตศาสตร์ก็ด้วย!"

"ทางพวกเราก็ด้วย!"

"พวกนักศึกษาไม่เข้าเรียนกันเลย!"

ทุกคนบ่นกันจนดังเซ็งแซ่ไปหมด มีบางคนที่ยังมีมารยาท ขณะที่คณาจารย์บางส่วนกลับมองจางเย่ด้วยสายตาไม่ประสงค์ดี ความไม่พอใจฉายชัดบนหน้า

จางเย่เป็นฝ่ายผิด จึงพูดอะไรไม่ออก "เรื่องนี้..."

อู่เจ๋อชิงเคาะโต๊ะ พูดอย่างอ่อนโยนพร้อมรอยยิ้ม "เอาล่ะค่ะ ที่ทุกคนพูดฉันเข้าใจแล้ว กลับไปก่อนนะคะ เรื่องนี้ฉันจะจัดการเอง จะหาวิธีจัดการให้เป็นที่พอใจกันทุกคนแน่นอน"

อาจารย์โจวกล่าว "ได้ งั้นพวกเรากลับก่อนล่ะครับ"

ในเมื่ออู๋เจ๋อชิงออกปากทั้งที พวกเขาจึงไม่ว่าอะไรอีก ชื่อเสียงและบารมีของอู๋เจ๋อชิงในเป่ยต้านั้นสูงมาก ทุกคนต่างเชื่อใจเธอ
คนไปหมดแล้ว

ประตูก็ปิดแล้ว

ในห้องทำงานมีแค่จางเย่กับอู๋เจ๋อชิงสองคน
"ดื่มน้ำดื่มชาไหมคะ?" อู๋เจ๋อชิงยิ้มพลางลุกขึ้นหยิบแก้วกระดาษมาใบหนึ่ง

"อย่าๆ คุณนั่งเถอะ ผมจะจัดการเอง" จางเย่หยิบแก้วมา ไม่กล้าปล่อยให้รองอธิการบดีอู๋ลงมือ เขาเดินไปกดน้ำอุ่นจากเครื่องกดน้ำมาแก้วหนึ่งมานั่งลงดื่ม

อู๋เจ๋อชิงจิบชาจากแก้วของเธอเล็กน้อย "สองวันนี้เหนื่อยไหมคะ?"

จางเย่ยิ้ม "ไม่ครับ งานแค่นี้เทียบกับตอนเป็นพิธีกรแล้วไม่ลำบากอะไรเลย ใกล้จะปิดเทอมแล้ว คาบเรียนเหลือแค่ไม่กี่วันเอง"

ทุกครั้งที่มองอู๋เจ๋อชิง ก็ยังคงเห็นว่าเธอนั้นงดงามมากจริงๆ!

หญิงสาวไม่เคยสวมอะไรที่ดึงดูดสายตาเลย แต่กลับค่อยๆ แทรกซึมเข้าไปในความคิดคุณทีละน้อยๆ!

วันนี้อู๋เจ๋อชิงสวมชุดยาวโบราณสีขาวดอกดำ ดูเป็นสไตล์จีนแท้ๆ ชายกระโปรงคลุมยาวไปถึงน่อง สวมรองเท้าส้นสูงที่มีภาพตกแต่งแบบโบราณ เป็นสไตล์จีนเช่นกัน และสวมเสื้อกันหนาวไหมพรมสีดำไม่มีกระดุมคลุมท่อนบน ไม่ได้เปิดเผยบริเวณหน้าอก แม้แต่ร่องสักรอยยังไม่เห็น ชายขอบบนนั้นยกสูงจนสิ่งที่ควรต้องปิดก็ปิดไปหมด หญิงสาวช่างแต่งตัวอย่างเรียบร้อยและสง่างาม ถ้าเป็นสมัยก่่อนล่ะก็ เธอต้องเป็นคุณหนูตระกูลใหญ่ผู้ชำนาญภาพเขียนกาพย์กลอนหมากล้อมและดนตรีแน่นอน

ชวนมองสุดๆ!

งดงามจนบรรยายออกมาไม่ได้!

จางเย่จิบน้ำพลางลอบมองเธอ

อู๋เจ๋อชิงวางแก้วชาลง "เมื่อครู่คุณก็ได้ยินแล้ว ความจริงภาควิชาอื่นก็มีคำวิจารณ์มาจริงๆ ค่ะ เอาอย่างนี้แล้วกัน วันนี้คาบเช้าเปลี่ยนเป็นคาบเรียนปกติ สอนที่ห้องเล็กนะคะ"

จางเย่ไม่ขัดข้อง "ได้ครับ ตามคุณว่า ผมไม่มีปัญหา"

"วันนี้มีคนมากันไม่น้อย แค่พวกนักข่าวก็วุ่นวายแล้วค่ะ" พูดถึงตรงนี้ อู๋เจ๋อชิงยกโทรศัพท์ตั้งโต๊ะขึ้น โทรสั่งงานไปหลายเรื่อง "เสี่ยวหลิว มีเรื่องให้จัดการหน่อยนะคะ วันนี้อาจารย์จางไม่เปิดคาบสาธารณะ จะสอนที่ห้องเลคเชอร์เล็ก มีแค่นักศึกษาของวิชา ‘วรรณคดีโบราณวิจักษณ์’ เท่านั้นที่เข้าเรียนได้ค่ะ พวกนักข่าวเธอไปแจ้งไว้ก่อนได้เลย วันนี้ไม่รับสัมภาษณ์ ... อือ ฉันรู้ว่าพวกนักข่าวมากันแล้ว เธอไปสักหน่อยเถอะ อย่างมากสุดคือให้สัมภาษณ์หลังหมดคาบ... ใช่ค่ะ ส่วนพวกนักศึกษาให้เธอจัดการไปเลย ถ้าเกิดไม่ได้ เธอไปหาตัวพวกหัวหน้าภาคให้มาพานักศึกษากลับไปได้ค่ะ"

รอเธอวางสาย

จางเย่รู้สึกผิด "ขอโทษนะครับรองอธิการบดีอู๋ ที่รบกวนคุณตั้งขนาดนั้น ให้ทุกคนต้องมาวุ่นไปด้วย"

"ไม่มีอะไรต้องขอโทษหรอกค่ะ" อู๋เจ๋อชิงหัวเราะเล็กน้อย เสียงไม่ดังนัก เสียงหัวเราะเธอยังคงดูเรียบร้อยมาตลอด "นี่เป็นเรื่องดีนะคะ เพราะมันหมายความว่าทุกคนยอมรับการสอนของคุณค่ะ ฉันรู้เรื่องคาบเรียนนี้ดี ซึ่งนี่ไม่ใช่ความผิดของคุณเลย คุณสอนได้ดีจริงๆ ค่ะ"

จางเย่ขอบคุณ "ขอบคุณที่ไว้ใจครับ"

อู๋เจ๋อชิงจัดเรือนผมที่กระจายไปเล็กน้อย "ความจริง ตอนแรกฉันไม่ทันได้คิดถึงคุณหรอกค่ะ ตอนเจอคุณบนเครื่องบินกลับเมืองหลวง ฉันถึงเพิ่งจะนึกออกเองค่ะ เห็นว่าคุณเหมาะมากทีเดียว ไม่เพียงแต่เชื่อว่าคุณจะบรรยายได้ดี ฉันยังเชื่อมั่นว่าคุณจะหาอะไรใหม่ๆ กับความเปลี่ยนแปลงใหม่ๆ มาให้วิชานี้ของเราได้อีกด้วยค่ะ พูดตรงๆ การแสดงออกของคุณตอนนี้ทำให้ฉันตะลึงไปเลยค่ะ ทั้งทำให้คนจำนวนมากตกตะลึงได้อีกด้วย ว่าแต่..คุณรู้เรื่องการจัดอันดับมหาวิทยาลัยไหมคะ?"

จางเย่ตะลึง "พอทราบอยู่ครับ ไม่ใช่จัดทุกปีเหรอครับ?"

อู๋เจ๋อชิงคลี่ยิ้ม "การคัดเลือกปีนี้เริ่มขึ้นแล้ว ผลน่าจะประกาศในอีกไม่กี่วัน คุณทำให้คนในภาควิชาหลายคนมีความหวัง รวมถึงฉันด้วยค่ะ"

จางเย่งุนงง "ไม่มั้งครับ? ไม่ใช่ว่าภาควิชาภาษาจีนเราเป็นอันดับหนึ่งเหรอ? ถึงแม้จะสู้ภาควิชาคณิตศาสตร์หรือวิทยาศาสตร์ไม่ได้ แต่ก็ยังเป็นที่หนึ่งในสายนี่นา?" ภาควิชาวิทยาศาสตร์ของเป่ยต้านั้น ไร้ผู้ต่อต้านในประเทศ แม้ว่าภาควิชาภาษาจีนจะไม่ถึงขั้นนั้น แต่ก็ถือเป็นหน้าเป็นตาของเป่ยต้า
อู๋เจ๋อชิงกล่าว "นั่นเป็นเรื่องที่นานมาแล้วต่างหากค่ะ"

"ทำไมล่ะ? ตอนนี้ไม่ดีแล้วเหรอครับ?" จางเย่ถาม

"ไม่ใช่ไม่ดี แต่เราชะงักงันกันมานานเกินไป ไม่มีผลงานใหม่ๆ เลย ในขณะที่นานกิงกับชิงหัว หรือแม้แต่มหาวิทยาลัย .......... ก็ไล่ตามเรามาทัน ทั้งปีก่อนโน้นทั้งปี่ที่แล้ว พวกเขาถึงกับเสมอหรือแซงหน้าเราไปแล้วด้วยซ้ำ พวกเขาว่าภาควิชาภาษาจีนของเป่ยต้าเรากำลังตกต่ำ แม้แต่ในมหาวิทยาลัยเองก็มีคนพูดอย่างนั้นเหมือนกัน ตอนที่ฉันรับตำแหน่งดูแลภาควิชา ฉันยังรู้สึกถึงแรงกดดันของสองปีนี้เลยค่ะ" อู๋เจ๋อชิงมองชายหนุ่ม "นี่คือเหตุผลหนึ่งที่ฉันเชิญคุณเข้ามา ฉันอยากสร้างความเปลี่ยนแปลงให้เป่ยต้า เพื่อที่คุณจะได้ทำในสิ่งที่พวกเราคาดไม่ถึง ซึ่งจุดนี้คุณทำได้ยอดเยี่ยมมากค่ะ"

จางเย่เพิ่งจะเข้าใจ!

ทำไมฉางข่ายเกอและพวกถึงได้เปลี่ยนมุมมองที่มีต่อเขา?

เพราะหวังว่าจางเย่จะพาพวกเขากลับสู่ที่ที่ทางภาควิชาควรจะเป็นน่ะสิ!

ภาควิชาภาษาจีนของมหาวิทยาลัยเป่ยต้ายังคงเป็นอันดับต้นๆ ในบรรดาภาควิชาภาษาจีน แต่สำหรับภาควิชาภาษาจีนของเป่ยต้านั้น อันดับต้นๆ ยังไม่พอ พวกเขาไม่ได้ต้องการเป็นอันดับต้นๆ แต่ต้องเป็นอันดับหนึ่ง! เพราะหลายปีก่อนหน้านี้ ภาควิชาภาษาจีนของเป่ยต้านั้นนับเป็นพี่ใหญ่ ที่สองที่สามถือว่าไม่เลว? ก็นั่นมันสำหรับมหาวิทยาลัยอื่น! สำหรับเป่ยต้า มีแต่ที่หนึ่งเท่านั้นจึงจะดีพอ!

จางเย่ยิ้มเจื่อน "ด้วยความสามารถอันน้อยนิดของผม จะไปทำอะไรได้ล่ะครับ? ผมบรรยายได้แค่หัวข้อที่ผมเคยค้นคว้าศึกษามาก่อนเท่านั้น แถมยังต้องถกกันต่ออีก ผมไม่คิดว่านั่นจะช่วยอะไรภาควิชาได้นะครับ?"

อู๋เจ๋อชิงยกมุมปากขึ้นน้อยๆ "ไม่จริงหรอกค่ะ การจัดอันดับมหาวิทยาลัยน่ะมีกระบวนการที่ซับซ้อน มักมีปัจจัยเข้ามาเกี่ยวข้องมากมายเลยค่ะ ที่คุณบรรยายเรื่อง ‘ความฝันในหอแดง’ ครั้งนี้อาจจะเข้าไปในการพิจารณาอันดับของมหาวิทยาลัยเราไปเรียบร้อยแล้ว เดิมทีภาควิชาเราไม่ได้มีความสำเร็จอะไรในปีนี้ อีกทั้งศาสตราจารย์ที่สอนวิชานี้ท่านเดิมก็ต้องหยุดสอนไปเพราะอาการป่วย ถ้าขืนเป็นเช่นนี้ต่อไป อย่างนั้นอับดับเราก็ต้องเป็นเหมือนอย่างสองปีก่อน อันดับแรกที่ไกลเกินเอื้อม ดีไม่ดีเราอาจตกชั้นไปอันดับสามเลยนะคะ แต่หลังจากคุณเข้ามาไขความลับของ ‘ความฝันในหอแดง’ ไม่ว่าจะเป็นอย่างไร คุณก็เพิ่มคะแนนให้เราได้แน่นอนค่ะ เพราะเรื่องของวรรณกรรมต้องมีที่สับสนกันมาแต่ไหนแต่ไรแล้วค่ะ ไม่เหมือนคณิตศาสตร์ที่หนึ่งก็คือหนึ่ง สองก็คือสอง"

จางเย่รู้สึกกดดัน "รองอธิการฯ อู๋ งั้นคุณอยากให้ผมทำยังไงครับ?"

อู๋เจ๋อชิงหัวเราะคิก "คนกระทำปล่อยให้ฟ้าตัดสินเถอะค่ะ ขอแค่คุณทำได้ดีทั้งในคาบสามและคาบต่อๆ ไป เท่านั้นก็พอแล้วค่ะ เรื่องอื่นอย่าไปสนใจอะไรเลย เอ้อ ฉันเห็นคุณพูดเรื่องสำคัญในสองคาบแรกไปหมดแล้ว งั้นวันนี้จะสอนอะไรคะ? หัวหน้าภาคฉางมาหาฉันเพื่อคุยเรื่องนี้กันเมื่อเช้า เขาบอกว่า ถ้าเขารู้ว่าคุณจะรีบพูดเรื่องพวกนี้ทั้งหมด เขาอยากให้คุณแบ่งสอนได้หลายๆ ชั่วโมงหน่อย จะได้พอวิชาเรียน"

จางเย่กล่าวอย่างยินดี "คุณอย่ากังวลเลยครับ ผมคิดเอาไว้แล้วว่าจะสอนอะไร จังหวะการสอนกำลังดี คาบที่เหลือผมก็จะพูดให้ดีเช่นกันครับ"

อู๋เจ๋อชิงพยักหน้า "คุณว่าอย่างนั้นฉันก็วางใจ ดีค่ะ เวลาเหลือไม่มาก คุณรีบไปเถอะ ทุกคนรอดูคุณอยู่นะคะ"

จางเย่ตอบรับ "ผมเองก็เป็นคนทำงานให้เป่ยต้า การลงแรงให้กับภาควิชาถือเป็นเรื่องสมควรครับ ผมไม่กล้าการันตีว่าภาควิชาเราจะได้เลื่อนอันดับเพราะผม แต่ผมสัญญาได้ว่าวิชาผมจะไม่สร้างปัญหาอีก!"

คาบสามสอนอะไร?

จางเย่คิดเอาไว้หมดเรียบร้อย เขาเตรียมจะเสริมเรื่องการถกเถียงตรงนี้ด้วยวิธีที่แปลกใหม่ เขาจะพูดเรื่องที่ไม่เคยมีในโลกนี้มาก่อน..สิ่งที่ไม่มีใครเคยได้ฟัง!

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./34.md)