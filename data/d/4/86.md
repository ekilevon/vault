##บทที่ 386 : เบรนโกลด์ขายออกอย่างบ้าคลั่ง!
เมืองหลวง

สำนักงานใหญ่บริษัทเบรนโกลด์

อู๋ม่อนั่งขมวดคิ้วแน่นอยู่ในห้องทำงาน บนหน้าจอมีแต่คอมเมนต์ที่ด่าโฆษณาของเขาทั้งนั้น จากบนลงล่าง จากซ้ายไปขวา มองหาคอมเมนต์และคำวิจารณ์ในแง่ดีไม่เจอเลยสักนิด ไม่มีสักนิดเดียว แค่นี้ก็ทำให้ใจเขาหายวาบไปถึงตาตุ่มพออยู่แล้ว!

บริษัทนี้จบสิ้นแล้ว!

คราวหนี้ล้มละลายของจริง!

สินค้าจำพวกผลิตภัณฑ์สุขภาพความจริงก็ยากจะยอมรับกันอยู่แล้ว อู๋ม่อใช้เวลาเดินทางไปมาเป็นเวลานานกว่าจะได้รับใบอนุญาตมาอย่างยากลำบาก และวันนี้ทุกอย่างได้จบลง เขาไม่เหลือแม้แต่ความหวังสุดท้ายสักนิดเดียว ใบหน้าซีดเซียวเหมือนถ่านไฟมอด!

ในบริษัทเองก็ไม่ต่างกัน พวกพนักงานได้เห็นโฆษณานี้กันหมดแล้ว ตอนแรกทุกคนยังไม่รู้ว่าโฆษณาออกมาแบบไหน พอเห็น ต่างก็ต้องตะลึงกันหมด

"โฆษณานี่..."

"จบสิ้นกัน บริษัทนี้เจ๊งแหงแก๋"

"เฮ้อ ทุกคนเตรียมตัวเถอะ"

"ไม่ต้องเตรียมแล้ว ฉันนี่เก็บของเสร็จหมดล่ะ"

"แม่ฉันใช้เส้นสายหางานในตลาดหลักทรัพย์ให้เรียบร้อยแล้ว อาทิตย์หน้าก็จะย้ายไปทำงานที่นั่น ฉันหาทางออกไว้หมดแล้ว!"

"เห็นว่าโฆษณานี่จางเย่เป็นคนผลิตไม่ใช่เหรอ? ที่แท้ก็มีความสามารถแค่นี้เอง!"

"ไหนว่าความสามารถในการเป็นโปรดิวเซอร์โฆษณาของจางเย่น่ะเป็นหนึ่งไม่มีสองไง? ทำไมถึงได้ทำโฆษณาขยะแบบนี้ออกมาได้? ไม่ใช่แค่คนอื่นพูดนะ ฉันยังว่าปัญญาอ่อนเลย!"

"เฮ้อ ประธานอู๋ปฏิบัติกับพวกเราดีไม่น้อย ถ้าบริษัทยังไม่ล้ม ฉันก็อยากทำงานที่นี่ต่อด้วยเสียซ้ำ"

"ฉันเองก็เหมือนกัน แต่จะให้ทำยังไง บริษัทไปต่อไม่ได้แล้ว ใครจะจ่ายเงินเดือนพวกเรากัน?"

ท้ายที่สุด ขณะที่ทุกคนกำลังเก็บของม้วนเสื่อเตรียมจะอำลา โทรศัพท์ของบริษัทพลันดังขึ้น แถมยังดังพร้อมกันหลายสายเสียด้วย!

กริ๊งงงงงงงงงงงง!

กริ๊งๆ!

กริ๊งๆ!

แถมดังประสานกันเป็นคอนเสิร์ต!

"เชี่*..ตกใจหมดเลย!"

"เกิดอะไรขึ้นเนี่ย?"

"ทำไมมีหลายสายจัง?"

พนักงานหญิงคนหนึ่งรับสายอย่างเอื่อยเฉื่อย "สวัสดีค่ะ บริษัทผลิตภัณฑ์สุขภาพเบรนโกลด์...เอ๋? ว่าไงนะคะ? ห้างเฉินเฟิงต้องการสั่งสินค้าสองร้อยกล่อง? คุณ...คุณแน่ใจนะคะ? สองร้อยกล่องจริง... อ๊ะ ไม่ได้หมายความว่าแบบนั้นค่ะ... ได้ค่ะๆๆๆ! ฉัน ... พวกเราจะไปส่งสินค้าให้ไวที่สุด!"

พนักงานอีกหลายคนต่างตกอยู่ในสถานการณ์เดียวกัน "อะไรนะ? เบรนโกลด์ห้าร้อยกล่อง?" วางสายเสร็จ เขาค่อยหันมาหาเหล่าเพื่อนร่วมงานด้วยอีกคน "นี่...นี่อำกันรึเปล่าน่ะ?"

พนักงานสูงวัยคนหนึ่งก็เพิ่งวางสายด้วยความตื่นตระหนกสุดๆ "ทางฉันเป็นห้างหย่งเหลียน! ต้องการสั่งสินค้าส่งให้ทุกสาขาของห้างหย่งเหลียนทั่วเมืองหลวงรวมกันสองพันกล่อง! เชี่* สองพันกล่องเชียวนะ!"

บรรดาพนักงานยิ่งพากันอุทานหาสวรรค์มากขึ้นเรื่อยๆ "บ้าไปแล้ว! คนพวกนี้บ้าไปแล้วใช่ไหม!"

……

ห้องทำงานของอู๋ม่อ

หัวหน้าแผนกคนหนึ่งผลักประตูเข้ามาโดยไม่ทันได้เคาะ "ประธานอู๋!"

อู๋ม่อปกติก็เป็นกันเองกับเหล่าพนักงาน จึงไม่ถือสาหาความ "คุณจาง ว่าไง? ผมตกใจหมดเลย คุณก็จะมาลาออกเหมือนกันเหรอ? ไม่เป็นไร ผมอนุมัติ"

คุณจางชี้มือออกไปด้านนอกประตู หอบแฮ่กๆ ชัดเจนว่าเพิ่งวิ่งขึ้นบันไดมา

"เบรน...เบรนโกลด์...เบรนโกลด์ขายออกอย่างบ้าคลั่งไปแล้ว!"

อู๋ม่อหัวเราะอย่างไร้ความหมาย "คุณว่าไงนะครับ?"

คุณจางตื่นเต้นมากน่าดู เขาสูดหายใจลึกเรียบเรียงคำพูดออกมา "ขายดีจริงๆ! เพิ่งได้ออร์เดอร์มาจากห้างค้าปลีกเครือใหญ่ตั้งสิบเอ็ดเจ้า! มีห้างเล็กอีกห้าสิบเจ็ดแห่งทั่วประเทศ ตัวแทนกับร้านค้าออนไลน์ก็ด้วย! เพิ่งจะสิบกว่านาที พวกเราได้ออร์เดอร์มาสามหมื่นแปดพันกล่องแล้วครับ! แถมยังเพิ่มขึ้นเรื่อยๆ!"

อู๋ม่อผลุดลุกยืนทันที "เป็นไปได้ไง!"

คุณจางพูดเสียงสั่น "ประธานอู๋ ตอนนี้เป็นแบบนี้จริงๆ ครับ ไม่เคยเห็นสถานการณ์แบบนี้มาก่อน พนักงานเกร็งกันหมดแล้ว กลัวว่าจะเป็นเรื่องหลอกลวง!"

"ฉันไปดูเอง!" อู๋ม่อเดินออกไป ทางหนึ่งสั่ง

"ตามผู้ถือหุ้นทั้งหมด! ให้ทุกคนรีบเข้ามา! อีกอย่าง! ติดต่อโรงงาน! คืนนี้เดินการผลิตเต็มที่ ไม่ต้องปิดสายพาน วัตถุดิบก็เริ่มสั่งมาใหม่ได้เลย! ไม่ว่านี่จะเป็นเรื่องจริงหรือล้อเล่น ใช้กำลังการผลิตเต็มสูบ! ของที่สต๊อกไว้ก่อนหน้านี้เอาออกมาให้หมด! ต้องรับประกันให้ได้ว่าของไม่ขาดตลาด!" ในเวลาแบบนี้ ต้องการความเด็ดขาดเช่นนี้เอง!

……

ยามค่ำ

ฟ้ามืดลง

จางเย่ซื้อของกลับมาแล้ว

"พ่อแม่ ผมกลับมาแล้ว"

"หยุด ไปล้างมือมากินข้าวไป"

"ซื้อของมาให้พ่อกับแม่ด้วย มาดูสิ"

"วางไว้นั่นแหละ ฉันทำกับข้าวอยู่มือไม่ว่าง"

"ผมช่วยๆ ผักนี่ผมหั่นให้ได้"

"หยุดเลย ให้แกหั่นผักยังกะหมาเคี้ยวน่ะเรอะ ไปทางโน้นไป"

พ่อกับแม่ไล่จางเย่ออกจากครัว จางเย่ได้แต่หัวเราะ วางของไว้แล้วรอกินข้าว เวลานี้เสียงก่นด่าในอินเทอร์เน็ตต่อสถานการณ์ของเบรนโกลด์ หรือเรื่องราวนอกบ้านอื่นๆ ล้วนไม่เกี่ยวอะไรกับเขาทั้งนั้น ตอนนี้เขาเพียงแค่อยากจะกินข้าวกับที่บ้านดีๆ เท่านั้นเอง ไปเซี่ยงไฮ้มาตั้งนาน กลับมายังต้องยุ่งกับเรื่องสอนที่มหาวิทยาลัย ถึงจะอยู่บ้านทุกวัน แต่เวลาอยู่ร่วมกับพ่อแม่มีน้อยอย่างยิ่ง เมื่อวานที่ไม่กลับบ้านจนแม่เขาโกรธนั้น จางเย่รับรู้และเข้าใจดี ไม่ใช่ว่าแม่กังวลที่เขาไปอยู่ไหนมา แต่เพราะแม่รู้ว่าพอพ้นปีใหม่ไปเขาจะต้องกลับไปทำงานที่เซี่ยงไฮ้อีกครั้ง และก็ไม่รู้ว่าเขาจะได้กลับมาบ้านเมื่อไรด้วย ยิ่งเวลาอยู่บ้านเหลือแค่ไม่กี่วัน แม่จึงอยากให้จางเย่อยู่คุยเล่นกับที่บ้านกันให้มากหน่อย ถึงจะไม่พูดอะไรมาก แต่แค่ได้กินข้าวดูทีวีพร้อมกัน ก็นับเป็นความอบอุ่นอย่างหนึ่งแล้ว

กริ๊งๆ โทรศัพท์ดังขึ้นอีกครั้ง

จางเย่ไม่รู้ว่ามีสายโทรเข้ามากี่สายแล้ว

คราวนี้เป็นเหยาเจี้ยนไฉพ่อของเหยามี่ที่โทรมา "ฮัลโหล น้องจาง ฉันเหล่าเหยานะ นาย..."

จางเย่หัวเราะตัดบท "เหล่าเหยา คุณอย่าเพิ่งพูดนะ ให้ผมทาย คุณโทรหาผมเพื่อถามว่าทำไมทำโฆษณาห่วยแตกโง่ๆ แบบนั้นใช่ไหม?"

เหยาเจี้ยนไฉตะลึง "เป๊ะเลย ทำไมนายรู้ล่ะ?"

จางเย่หัวเราะ "พี่โทรมานี่นับตั้งแต่เช้าก็เป็นสายที่แปดแล้ว พูดเหมือนกันเปี๊ยบ ผมว่าหามุกใหม่ๆ กันบ้างไม่ได้รึไง? อีกอย่าง โฆษณานี่กับกลยุทธ์ทั้งหมดผมเป็นคนวางแผนเอง อย่าบอกว่าโฆษณาห่วยแตกเชียว ผมฟังไม่เข้าหูนะเนี่ย"

เหยาเจี้ยนไฉแทบเป็นลม "ไอ้น้องชาย ฝีมือนายจริงๆ เรอะ? นายนี่จริงๆ เลยนะ ไอ้โฆษณาห่วยแตกนั่นน่ะฉันดูหมดแล้ว ดูจนร้องได้แล้วด้วย เคยเห็นโฆษณาบัดซบมาก็มาก แต่ยังเคยไม่เห็นโฆษณาที่ไหนบัดซบขั้นนี้มาก่อนเลย!" เขาเป็นสหายต่างวัยของจางเย่ ไม่สนใจว่าจางเย่ฟังเข้าหูหรือไม่ เอาแต่พูดว่า ‘โฆษณาห่วยแตก’ "ฮ่าๆ เอาน่านายระวังไว้เถอะ เห็นว่า SARFT ออกกฎเข้มมาใหม่อีกแล้ว ทุกคนใจตุ้มๆ ต่อมๆ เธอนี่ก็จริงๆ ยังกล้าทำผิดซึ่งหน้าอีก โฆษณาไร้คุณธรรมแบบนี้มันก็เข้าข่ายเหมือนกันนะ"

จางเย่ไม่อธิบาย "ไม่เป็นไร ไม่มีเรื่องแน่นอน"

"เธอสามารถก็เอาเถอะ ลูกสาวฉันเรียกไปกินข้าวแล้ว วางก่อนล่ะ" เหยาเจี้ยนไฉวางสายไป

พอวางสาย แม่ก็ยกกับข้าวมาพอดี "ทำไมถึงยุ่งอย่างกะนายกฯ อีกเนี่ย?"

พ่อเดาะลิ้น "ลูกมันยุ่งเรื่องงานนี่ ดูเธอเข้า ตาไม่เป็นตาจมูกไม่เป็นจมูก[1]แล้ว"

แม่ยังเถียง "ทำโฆษณาห่วยๆ แบบนี้ออกมา ยังจะบอกว่ายุ่งเรื่องงานอีก? สายที่ลูกรับเมื่อกี้ยังพูดออกมาแบบนี้ ในเน็ตก็มีแต่คนด่าลูกทั้งนั้น!"

พ่อขมวดคิ้วอดกังวลไม่ได้ว่า "เงินก้อนนี้รับมาไม่ถูกต้องจริงๆ"

แม่กล่าวสัมทับ "มีชื่อมีเสียงเข้าหน่อยก็เอาไปทำลายทิ้งป่นปี้ ต่อไปใครจะกล้ามาจ้างแกเป็นพรีเซนเตอร์!"

ผู้เฒ่าทั้งสองไม่รู้สึกดีกันสักคน

จางเย่หัวเราะร่า ไม่ขุ่นเคืองใจ ยกโทรศัพท์มือถือส่งให้กล่าว "แม่ดูนะ ผมจะปิดมือถือแล้วโอเค้? สองสามวันนี้ผมจะไม่ไปไหน อยู่บ้านส่งท้ายปีกับพ่อกับแม่ พ่อกับแม่ให้ไปไหนผมจะไปนั่น ไม่อิดออดเด็ดขาด โอเคไหม?" แล้วเปลี่ยนเรื่องทำเป็นส่งเสียงดังจนโอเวอร์ "ไอ้หยา! ปีกไก่ทอดเหรอ? สุดยอด ผมชอบกินมากเลย ดูสีนั่นสิ ในแดงมีขาว ในขาวมีแดง หอมขนาดนี้แต่กลับไม่มันเลี่ยน กลิ่นหอมสุดๆ ไปเลย ยอดเยี่ยมมากมาย ทั้งโลกนี้มีแต่แม่ที่ทำกับข้าวออกมาได้แบบนี้!"

พ่อ "..."

แม่โกรธจนแค่นหัวเราะ "เก่งแต่จะยอ!"

ยี่สิบนาทีต่อมา อาหารทั้งหมดถูกยกขึ้นโต๊ะจนเสร็จ ได้เวลาเริ่มทานข้าวเสียที

จางเย่รอขยับตะเกียบแทบไม่ไหว "วันนี้เต็มโต๊ะเลยอะ ผมชิมหน่อยสิ ไอ้หยา อันนี้อร่อย! อืม อันนี้ก็อร่อย!"

กินได้แค่ครึ่งทาง

โทรทัศน์ฉายโฆษณาเบรนโกลด์อีกครั้ง อู๋ม่อไม่ได้จงใจเลือกช่วงเวลาออกอากาศ แต่นี่คือการซื้อเหมา อีกทั้งยังเป็นช่วงเวลาไพรม์ไทม์ ต้องใช้เงินไปไม่น้อย ไม่ต้องสงสัยว่าทำไมเขาถึงให้ความสำคัญกับการโฆษณานี้นัก เงินส่วนใหญ่ของบริษัทล้วนทุ่มใส่เข้ามาตรงนี้เอง!

พ่อไม่วายกล่าวว่า "อีกเดี๋ยวลูกก็โทรไปหาทางบริษัทเขาด้วย ขอโทษเขาซะ วันหลังเป็นพิธีกรไปเฉยๆก็พอ ไม่ต้องมายุ่งกับโฆษณาแล้ว"

แม่ถาม "พวกนั้นจะไม่เรียกเงินคืนใช่ไหม?"

พ่อถาม "คืนเงินไปก็สมควรอยู่ นี่น่ะหลอกคนกันชัดๆ!"

จางเย่ไม่มีทางจะอธิบาย บอกไปพวกเขาก็ไม่เข้าใจ "พ่อแม่น่ะ จะกังวลอะไรกันล่ะ กินข้าว กินข้าวเถอะ อย่าคิดมากเลยน่า"

ทันใดนั้น เสียงกริ่งประตูดังขึ้น

กริ๊ง กริ๊ง ไม่มีใครรู้ว่าใครมา

แม่วางตะเกียบลุกขึ้นจากเก้าอี้ เดินไปเปิดประตู "ใครน่ะ?"

ประตูเปิดออก เผยร่างของชายหนุ่มคนหนึ่ง "ขอโทษนะครับ นี่บ้านอาจารย์จางเย่รึเปล่าครับ?"

แม่ใจหายแวบทันที กวาดตามองอย่างระแวดระวัง "ใช่" แฟนคลับมาหาถึงบ้านเหรอ?

ชายหนุ่มในมือถือของสารพัด มีทั้งผลไม้กับอาหารเสิรมและอื่นๆ อีกสารพัด ได้ยินอย่างนั้นเขาก็รีบวางของลงบนพื้นแล้วจับมือแม่ของจางเย่อย่างกระตือรือร้น กล่าวอย่างตื่นเต้น "คุณเป็นแม่ของอาจารย์จางเหรอ! เหมือน เหมือนมาก! มีแต่คุณป้าที่ทั้งสวยทั้งจิตใจดีแบบนี้เท่านั้นถึงจะมีลูกที่เก่งกาจอย่างอาจารย์จางได้ ผมล่ะอยากมาเยี่ยมคุณลุงคุณป้ามาตั้งนานแล้ว เจอกันวันนี้ถึงได้รู้ว่าได้ยินชื่อไม่สู้พบหน้าจริงๆ!" จากนั้นรีบหยิบของขึ้นมาอีกครั้ง "นี่ให้คุณลุงคุณป้าครับ ของขวัญเล็กน้อยไม่มีค่าอะไร ถือเป็นคำอวยพรปีใหม่ของผม!"

คำเยินยอแบบนี้

ของขวัญแบบนี้

แม่งงงวยสุดๆ "คุณเป็นใครน่ะ?"

จางเย่โผล่หน้ามาพอดี "อ้าว ประธานอู๋มาได้ไงน่ะ?" จากนั้นหันไปแนะนำกับพ่อแม่ "นี่ประธานอู๋ อู๋ม่อ ผู้ถือหุ้นใหญ่ของบริษัทผลิตภัณฑ์สุขภาพเบรนโกลด์ครับ"

ไอ้หยา!

พูดถึงโจโฉโจโฉก็มา!

พ่อกับแม่ใจเต้นไม่เป็นส่ำ เพิ่งพูดถึงเรื่องนี้ไปเมื่อกี้นี่เอง ทำไมถึงได้หาตัวเจอได้ล่ะ? มารยาทก่อนการทหารตามหลัง? มอบของขวัญให้ด้วยความเกรงอกเกรงใจ แล้วค่อยส่งทัพทวงค่าตัวรึเปล่านะ?

=========================

[1] ตาไม่เป็นตาจมูกไม่เป็นจมูก เป็นสำนวน หมายถึง เห็นอะไรก็บอกว่าผิดไปหมด ช่างวิจารณ์ค่อนแคะ

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./87.md)