##บทที่ 355 : ช่างกระอักกระอ่วนนัก!
ปี๊นๆ!

เสียงแตรรถดังลั่น!

ด้านหลังมีรถบัสคันใหญ่กับรถแท็กซี่อีกคัน รถแท็กซี่ต้องการจะจอด ทว่ายังไม่ทันจอดเรียบร้อยดี รถบัสด้านหลังก็เสียบเข้ามาปิดทาง บนถนนพลันกลายเป็นติดขัดขึ้นมา รถแท็กซี่จะไปก็ไม่ได้ จะถอยก็ไม่ได้ ได้แต่บีบแตรไล่รถ BMW สีขาวคันหน้า รถบัสคันหลังกับรถที่มาต่ออีกสองคันก็บีบแตรกันเสียวุ่นวายขึ้นมา

"รองอธิการฯ อู๋ครับ?" จางเย่กระแอม

อู่เจ๋อชิงเหยียบคันเร่ง ขับรถออกไป

รถแท็กซี่จึงขยับเข้าข้างทางได้เสียที พลอยทำให้รถบัสด้านหลังผ่านไปได้ในที่สุด

อู๋เจ๋อชิงไม่ได้จอดรถ แต่กลับขับต่อไปอย่างช้าๆ สายตามองตรงไปข้างหน้า

จางเย่ไม่มีทางคาดเดาได้ว่าอีกฝ่ายคิดอะไร จึงอธิบายว่า "ผมบอกแล้วว่าผมไม่ทราบจริงๆ ว่าเป็นคุณ ถ้ารู้ล่ะก็ ต่อให้ผมกล้าแค่ไหนก็ไม่กล้าล่วงเกินดูรูปคุณหรอก ทั้งหมดเป็นเรื่องบังเอิญจริงๆ นะครับ"

อู๋เจ๋อชิงกล่าวเสียงนิ่งๆ "ฉันรู้ค่ะ"

แต่เมื่อเห็นเธอนิ่งสงบถึงเพียงนี้ พูดจาดีขนาดนี้ จางเย่กลับยิ่งไม่มั่นใจ!

ชายหนุ่มเอามือถือขึ้นมา ลนลานกล่าว "ภาพที่คุณส่งมาให้ ผมไม่ได้เก็บไว้สักใบ ไม่ได้หลอกจริงๆ นะ มือถือผมคุณเอาไปดูได้เลย ภาพสักใบก็ไม่มีเหลือ อีกอย่าง อีกอย่างอะไร..แค่กๆ ผมนี่นะ ความจำไม่ดีเอามากๆ ไม่ดีจริงๆ ดูอะไรไปสามสี่วินาทีก็ลืมหมดแล้ว ตอนนี้จำอะไรไม่ได้สักกะนิดเดียว ปากผมก็ปิดสนิท คุณก็รู้ใช่ไหมล่ะ? คุณไว้ใจได้เลย เรื่องนี้จะไม่ให้หลุดออกจากผมสักคำเดียวครับ"

ถ้าเกิดเป็นคนไม่รู้จักกัน เรื่องนี้ไม่นับเป็นอย่างไร คุณเชื้อเชิญฉันยินดี คุณเต็มใจส่ง ฉันก็เต็มใจดู ไม่ใช่เรื่องอะไร แต่พอเป็นคนรู้จักกัน แถมยังเป็นระหว่างหัวหน้ากับลูกน้องอีก เรื่องนี้นับเป็นปัญหาใหญ่มาก ไม่แปลกที่จางเย่รีบอธิบายออกมาทันที!

อู๋เจ๋อชิงยังคงไม่พูดอะไร

จางเย่ก็ยิ่งกระสับกระส่ายใจเต้นไม่เป็นส่ำ!

จะให้ทำยังไงเล่า! ซวยฉิบหา*แล้ว!

รถแล่นต่อไปบนท้องถนน ไม่รู้ว่าจะขับไปถึงไหน จางเย่ก็ไม่กล้าถามอะไร ตอนนี้เขาไม่ได้คิดถึงเรื่องรูปร่างของหญิงงามอีกต่อไป แต่กำลังขบคิดว่าจะเอาตัวรอดอย่างไรดี คำว่าเหนือศีรษะมีมีดหนึ่งเล่ม โบราณว่าไว้ดีจริงๆ เขาแค่อยากจะได้เจอหน้ากับสุ่ยเหลียนเยว่ผู้ลึกลับคนนี้สักหน่อยเท่านั้นเอง แต่ทำไมถึงจับพลัดจับผลูมาเป็นเธอได้ล่ะเนี่ย!? เขาแม่*แกว่งเท้าหาเสี้ยนเองชัดๆ!

บนรถเงียบสนิท

จางเย่อดชำเลืองมองอู๋เจ๋อชิงไม่ได้ กี่เพ้ายาวสีขาวลายดอกเขียวกลีบแดงนี้ก็เพิ่งเห็นไปเมื่อตอนเที่ยงในมหาวิทยาลัยแท้ๆ ไม่คิดเลยว่าอู๋เจ๋อชิงส่งภาพมาให้เมื่อกี้ ก็เป็นกระโปรงตัวนี้กับรถคันนี้นี่แหละ! กระโปรงตัวนี้ตอนแรกจางเย่ยังมองไม่ออก มาตอนนี้พอหวนนึกดูก็เป็นตัวเดียวกันชัดๆ เพิ่งรู้นี่แหละว่ากระโปรงแบบนี้สามารถถลกขึ้นได้สูงถึงขนาดนั้น เรียวขางาม หนั่นเนื้อในถุงน่อง จางเย่รู้สึกร้อนวูบวาบตรงจมูกขึ้นมาอีกแล้วสิ เห็นแค่ภาพยังพอว่า แต่มาตอนนี้ได้เห็นแบบตัวเป็นๆ ทั้งยังเป็นหญิงงามอย่างในวรรณคดีที่จางเย่ใฝ่ฝันถึง พลอยกระตุ้นให้จางเย่อดนึกถึงบรรดาภาพนู้ดเหล่านั้นอีกครั้งไม่ได้ ภาพเหล่านั้นช่างมีอานุภาพรุนแรงนัก!

เป็นอู๋เจ๋อชิงจริงหรือ?

จางเย่ไม่กล้าเชื่อจนถึงตอนนี้!

อู๋เจ๋อชิงเป็นใครกัน ตำแหน่งสูงส่งคนงดงาม รูปร่างอวบอัดเต็มสมบูรณ์ ความอ่อนหวานอ่อนโยนนั้นเป็นที่รับรู้กันทั่วในมหาวิทยาลัย แล้วจะไปมีรสนิยมแบบนี้ได้อย่างไรกัน? ว่างๆ อยู่บ้านก็ถ่ายรูปนู้ดเปลือยเปล่า? ไม่ทันระวังส่งให้จางเย่ดู จากนั้นยังให้ดูมาตลอด? แถมจะให้วิจารณ์อีก? จางเย่หลับตาลง ต่อให้เป็นความฝันก็ยังไม่เชื่อเลย นางในฝันของฉันต้องไม่โรคจิตขนาดนี้สิ!

ไม่ควรตัดสินผู้คนจากรูปลักษณ์ภายนอกจริงๆ ด้วย!

ทุกคนล้วนมีสองหน้า จางเย่เองก็เช่นกันไม่ใช่หรือ?

ปัญหาคือ ตอนนี้เขาจะเอาตัวรอดอย่างไรดี? แกล้งหัวเราะบ้าใบ้ไม่รู้เรื่อง? เป็นไปไม่ได้หรอกน! ว่าแต่คุณอู๋จะฆ่าคนปิดปากหรือเปล่านี่สิ?

สิบนาทีให้หลัง

จางเย่ยังคงใจเต้นไม่เป็นส่ำ

จากนั้น รถก็ค่อยๆ เคลื่อนตัวช้าลง เลี้ยวโค้งเข้าสู่เขตที่พักอาศัยชั้นสูง

จางเย่ตกตะลึง ที่นี่เขารู้จัก ครั้งก่อนตอนมาส่งอู๋เจ๋อชิงกลับบ้านก็เป็นที่ปากทางตรงนี้นี่เอง นี่คือบ้านอู๋เจ๋อชิง? เธอพาเขากลับมาด้วยทำไม?

ยามปล่อยผ่านให้เข้าไป

แผงกั้นเลื่อนขึ้นช้าๆ

รถเคลื่อนตัวอีกครั้ง ไม่นานนักก็มาถึงหน้าคฤหาสน์หลังหนึ่ง เปิดประตูโรงรถแล้ว อู๋เจ๋อชิงถึงขับรถเข้าไปจอดและลงจากรถ
คฤหาสน์?

คฤหาสน์ที่เถาหรานถิง?

ที่โลกใบนี้ ราคาที่ดินที่ยิ่งกว่าทองคำของเมืองหลวงแห่งนี้ยังคงไม่เปลี่ยนแปลง อู๋เจ๋อชิงรวยขนาดนี้เชียว?

ยังมีสวนดอกไม้ เป็นคฤหาสน์เดี่ยว ไม่ได้สร้างชิดกับบ้านหรือคฤหาสน์หลังไหน มีสวนดอกไม้นอกบ้านเป็นเหมือนรั้วที่ไม่สูงนักล้อมไว้ ซึ่งพอจะบดบังสายตาจากคนนอกได้ ในสวนดอกไม้มีโต๊ะม้านั่งหิน ไม่รู้ว่ามาพร้อมตัวบ้านหรือซื้อมาตกแต่งเองภายหลัง บนโต๊ะมีชุดน้ำชาวางไว้พร้อมสรรพ ปูทางเดินด้วยหินตัดผ่านสนามหญ้า มีหญ้ามีดอกไม้และต้นไม้หลากหลายสายพันธุ์ ตัวบ้านชั้นหนึ่งนั้นเป็นกระจกใส มองเห็นภายนอกได้อย่างชัดเจน แถมสวนดอกไม้ก็กินพื้นที่ใหญ่กว่าตัวบ้านอีก

"นั่งตามสบายนะคะ" อู๋เจ๋อชิงกล่าว

จางเย่ชื่นชม "บ้านคุณสวยมากๆ เลยครับ"

อู๋เจ๋อชิงตอบรับเสียงเบา "งั้นๆ น่ะค่ะ คุณอยากดื่มชาหน่อยไหม? อืม ฉันมีทั้งกวนอิมเหล็กทั้งหลงจิ่ง ปกติไม่ค่อยมีแขกน่ะค่ะ เลยไม่ได้เตรียมไว้มากซะด้วยสิ"

จางเย่รีบกล่าว "คุณต้อนรับเกินไปแล้วครับ ผมดื่มน้ำเปล่าก็พอ"

ฮีทเตอร์ในห้องทำงานอย่างรวดเร็ว ห้องพลันอุ่นสบายขึ้น ร่างที่แข็งทื่อจากความหนาวของจางเย่ค่อยคลายลงเล็กน้อย

อู๋เจ๋อชิงถอดเสื้อคลุมพาดบนโซฟา เข้าไปต้มน้ำในครัว ไม่นานก็กลับออกมาพร้อมกับกาไฟฟ้า ขณะที่ชงกวนอิมเหล็กให้ตัวเองก็หันมาส่งยิ้มน้อยๆ กล่าวว่า "จางน้อย ใบชาฉันเอาออกมาแล้วนะคะ คุณอยากดื่มอะไรก็จัดการเองได้เลยค่ะ"

"โอเค ขอบคุณครับ" จางเย่ยังคงเทน้ำร้อนออกมาเพียงแก้วเดียว จากนั้นนั่งเรียบๆ ร้อยๆ บนโซฟ้า ทั้งตัวเขม็งเกร็งสุดๆ ถ้าเป็นเวลาปกติที่มาส่งอู๋เจ๋อชิงกลับบ้าน จางเย่ไม่มีทางเป็นเช่นนี้แน่ แต่ปัญหาคือตอนนี้ไม่ใช่เรื่องปกติ ปัญหาคือจางเย่ไปเห็นรูปที่ไม่สมควรของอู๋เจ๋อชิง แล้วจะให้เขาผ่อนคลายได้อย่างไร?

อู๋เจ๋อชิงถือแก้วชามานั่งลงตรงข้ามกับจางเย่ "อยากสูบบุหรี่ก็ได้นะคะ บ้านฉันไม่ได้มีข้อห้ามอะไรมากมาย"

"จะดีเหรอครับ?"

"สูบได้ค่ะ ฉันไม่กลัวควันบุหรี่"

"งั้นผมขออนุญาตนะครับ"

จางเย่อยากสูบบุหรี่อยู่นานแล้ว ไม่ใช่ติดบุหรี่ แต่เพราะสถานการณ์ตอนนี้กระอักกระอ่วนเกินไป งั้นก็สูบให้ผ่อนคลายลงสักหน่อยจะได้คิดหาหนทางแก้ไขออกแล้วกัน

แช็ก

ปลายบุหรี่ติดไฟ ส่งควันกรุ่น

ดูเวลาตอนนี้ที่ปาเข้าไปสามทุ่มครึ่งแล้ว แถมอู๋เจ๋อชิงเพิ่งจะพาเขากลับมาบ้าน นั่งไม่ทันไรก็จะกลับแล้ว? จางเย่จะลาไปตอนนี้นับว่าไม่สมควร แล้วเขาก็ไม่กล้าเปิดปากหรอกนะ!

ฆ่าคนปิดปาก?

แปดชิ้นแยกสังขาร?

ฝังไว้ในสวนดอกไม้?

จางเย่คิดถึงคำเหล่านี้ พลันนึกได้ว่าน้ำนี้มีพิษหรือไม่? เขาที่ความคิดสับสนวุ่นวาย พลันหวาดระแวงจนเห็นหญ้าเป็นกองทัพ! ตอนนี้ชายหนุ่มไม่อยากเห็นอู๋เจ๋อชิงเงียบสงบขนาดนี้สุดๆ เลย เขาอยากให้อู๋เจ๋อชิงพูดเรื่องนี้ออกมา เพื่อจะได้ปรับความเข้าใจกันทั้งสองฝ่ายเสียที ความจริงเดิมทีก็ไม่ได้ตั้งใจอยู่แล้ว แต่ตอนนั้นอู๋เจ๋อชิงไม่พูดออกมา กลับขับรถพาจางเย่กลับมาบ้านอย่างไม่พูดอะไรสักคำ ยิ่งทำให้จางเย่ไม่สบายใจ เหมือนบนศีรษะมีมีดรอฟันใส่ตลอดเวลา!

อู๋เจ๋อชิงจิบชา "วันนี้เลิกงานแล้วกลับแต่เช้าเลยรึเปล่าคะ?"

จางเย่รับคำ "กลับตอนบ่ายครับ ที่มหาวิทยาลัยไม่มีงานเหลือแล้ว"

"ใกล้ตรุษจีนแล้ว ไม่พาพ่อแม่ไปเที่ยวไหนไกลๆ หรือคะ?" อู๋เจ๋อชิงนั่งท่าไขว้ขา ทำให้ต้นขาหนีบเข้าหากัน

จางเย่ยิ้ม "ไม่ครับ ปีใหม่คนเยอะเกินไป แถมวันหยุดช่วงนี้จะหาตั๋วที่ไหนได้ล่ะครับ ไปไกลแค่ไหนก็มีแต่คนเยอะแยะอยู่ดี"

อู๋เจ๋อชิงยิ้มน้อยๆ มือปิดฝาถ้วยชา "นั่นก็จริงค่ะ ฉันเองก็อยากไปเที่ยว แต่ต้องรอหลังปีใหม่นั่นแหละ คนเยอะเกินไป ออกจากบ้านยังลำบากเลยค่ะ"

จางเย่สูบบุหรี่เสร็จก็ดับไฟ ทำเป็นหันมองรอบๆ

อู๋เจ๋อชิงมองเขา กล่าวว่า "ชั้นล่างเป็นห้องครัวห้องรับแขก ขึ้นไปดูข้างบนไหม?"

"หืม รบกวนด้วยครับ" จางเย่รับคำอย่างคล้อยตาม

"ไปกันค่ะ นานทีจะมีแขก พาคุณชมหน่อยแล้วกันนะ" อู๋เจ๋อชิงวางถ้วยชาลง ลุกขึ้นเดินนำขึ้นบันไดไป

จางเย่เดินตามหลัง

ชั้นสองพื้นที่กว้างขวาง มีประตูหลายห้อง ไม่รู้ว่ามีกี่ห้องนอนกันแน่นะ

จางเย่อดกล่าวชื่นชมไม่ได้จริงๆ "คุณตกแต่งได้สวยมากครับ ดูคลาสสิกทีเดียว องค์หญิงสมัยก่อนห้องหับคงไม่ต่างจากนี้ล่ะมั้ง? ไอ้หยา ผมนี่แย่จริงๆ! เผลอใส่รองเท้าเข้ามาซะได้ ทำคุณลำบากอีกแล้ว!" จางเย่รีบร้อนยกเท้าขึ้นจะถอด

อู๋เจ๋อชิงที่ยังสวมส้นสูงสีขาว กล่าว "ไม่เป็นไรค่ะ ปกติฉันก็ไม่ค่อยถอด คุณไม่ต้องเกรงใจหรอกนะคะ"

คุณอู๋คิดอะไรหว่า?

ไม่ใช่เตรียมจะสอบสวนฉันหรอกนะ?

หรือจะหลอกให้ฉันตายใจ เตรียมลงมือตอนไม่ทันระวังงี้?

จางเย่ยิ่งคิดยิ่งหวาดหวั่น พอดูชั้นสองเสร็จ จางเย่ก็ตามเธอลงมา

ทันใดนั้น ที่ขารู้สึกชาวาบ ด้ายแดงขาดสะบั้นหลุดร่วงลง!

ด้ายแดงหมดฤทธิ์แล้ว!

ตอนนั้นเองที่โทรศัพท์มือถือของอู๋เจ๋อชิงดังขึ้น "ค่ะ..ค่ะ ทราบแล้วค่ะ ...ค่ะ คุณส่งรายงานการประชุมมาที่อีเมลฉันเลยค่ะ ... ใช่ค่ะ ..." วางสายเสร็จค่อยหันมากล่าวกับจางเย่ "ฉันยังมีงานต้องจัดการอีกนิดหน่อย บ้านคุณก็ไม่ไกล ฉันไม่รั้งไว้แล้วนะคะ"

จางเย่เหมือนได้รับความกรุณาในที่สุด "ไม่เป็นครับๆ งั้นผมกลับบ้านแล้วนะ!"

อู๋เจ๋อชิงรับคำและมองเขา "เรื่องรูป คุณรู้ฉันรู้ก็พอนะคะ"

ในที่สุดก็พูดถึงเรื่องนี้แล้ว!

ลูกพี่รอมาตั้งนานแน่ะ!

จางเย่รีบรับปาก "คุณวางใจเถอะครับ ผมรู้!"

อู๋เจ๋อชิงยังคงกล่าวอย่างอ่อนโยน "กลับเถอะค่ะ แถวนี้ถนนหนทางปลอดภัย แต่ในหมู่บ้านไฟบางช่วงไม่ติด เดินระวังหน่อยนะคะ"

จางเย่กล่าว "ครับ คุณก็รีบพักผ่อนนะ ฝันดีครับ"

"ราตรีสวัสดิ์ค่ะ" อู๋เจ๋อชิงมาส่งเขาถึงหน้าบ้าน

========================

\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./56.md)