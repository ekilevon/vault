##บทที่ 389 : เหตุเกิดที่รายการคืนส่งท้ายปี!
คืนส่งท้ายปี[1]

ปัง!

ปัง!

นี่คือสำเนียงของปีใหม่ วันส่งท้ายปีเก่าต้องตื่นเช้า มีคนเริ่มจุดประทัดกันแล้ว ไม่ทราบเสียงประทัดปลุกคนขึ้นมามากน้อยขนาดไหนซึ่งจางเย่ก็เป็นหนึ่งในนั้นที่โดนปลุกตื่นเช่นกัน ร้ายกาจจริงๆ เพื่อนบ้านชั้นล่างแขวนราวประทัดมาทางหน้าต่างห้องของเขาพอดี หนำซ้ำยังมีเสียงประทัดดังมาจากที่อื่นอีก เสียงย่อมต้องดังเข้าไปอีกน่ะสิ! เอ้อ อย่างไรเสียก็เป็นปกติของช่วงปีใหม่ บรรยากาศของงานเทศกาลเต็มไปด้วยเรื่องน่ายินดีและการรวมตัวกันของคนในครอบครัว ดังนั้นจะไปว่าคนอื่นได้ยังไง

ไหนดูสิกี่โมงแล้ว?

เพิ่งจะตีห้า ฟ้ายังมืดตื๋ออยู่เลย

แม่ที่ตื่นขึ้นมากล่าวติดจะบ่น "บ้านใครจุดเนี่ย"

"ตื่นเช้าหน่อยก็ดี ปีใหม่บรรยากาศใหม่ๆ" พ่อที่ตื่นมาไม่ต่างกันกล่าว

จางเย่ที่อยู่ในห้องนอนแว่วได้ยินเสียงพ่อกับแม่คุยกันจากห้องนั่งเล่นได้แต่ส่งเสียงออกมาด้วย "ปัญหาคือวันนี้ยังไม่ใช่ปีใหม่น่ะสิ จะไปมีบรรยากาศอะไรใหม่ๆ ได้ นี่เพิ่งสิ้นปีเอง พ่อกับแม่ตื่นกันไปเถอะ ผมจะนอนอีกหน่อย เมื่อคืนรับสายตั้งหลายสาย คุยกันจนดึกดื่น ง่วงจะตายชัก"

แม่กล่าวว่า "นอนเถอะ วันนี้เราจะไปกินมื้อเที่ยงบ้านย่ากัน ตกบ่ายค่อยไปบ้านยาย จะไปค้างที่นั่นหรือไม่ค่อยว่ากันอีกที ยังไงเราก็ไม่กลับบ้านก่อนเที่ยงคืนอยู่แล้ว รออยู่โน่นจนอย่างน้อยๆ เที่ยงคืนนั่นแหละ อยากนอนก็นอนไป คืนนี้จะได้ตื่นทั้งคืน"

วันนี้มีสิ่งที่ต้องทำไม่น้อย

"อ่าฮะ" จางเย่ล้มตัวลงนอนต่อ

พ่อเดินลงไปซื้ออาหารเช้า ส่วนแม่หย่อนก้นนั่งลงดูโทรทัศน์

ทันใดนั้น จางเย่ที่ห่อตัวหลบเสียงดังใต้ผ้าห่มพลันได้ยินเสียงแม่ตะโกนดังลั่น "ไอ้หนู! ไอ้หนูมาดูเร็ว!"

จางเย่พลิกผ้าห่มออก "แม่ ผมนอนอยู่นะ"

ด้านนอกมีเสียงตะโกนดังลั่นอีก "มาเร็วๆ เข้า!"

"ดูอะไรเหรอ?" จางเย่ได้แต่สวมชุดนอนลงจากเตียงออกมาจากห้อง พอเห็นข่าวในโทรทัศน์ก็ต้องตะลึง

เนื้อหาข่าวในนส่วนหน้าเขาไม่ทันได้ดู จางเย่เพิ่งได้ดูจากช่วงกลางเป็นต้นไป "...นี่ยังไม่มีสัญญาณเตือนล่วงหน้า แต่หลังการซักซ้อมครั้งที่สอง ผู้สื่อข่าวของเราได้รับการยืนยันจากผู้เกี่ยวข้องว่า ในการซักซ้อมครั้งที่สองนี้ มีไอดอลนักร้องชายเกาหลีชื่อดัง อีอันอ๊กเข้าร่วมในเพลง ‘LOVE-ONE’ คอนเสิร์ตใหญ่ของอีอันอ๊กในประเทศเราปีนี้ประสบความสำเร็จอย่างสูง ชื่อเสียงพุ่งทะยาน ในประเทศเรานับเป็นหนึ่งไม่มีสอง ทั้งยังได้รับความรักความนิยมจากแฟนๆ ในประเทศเรานับไม่ถ้วน ทางทีมผู้จัดแจ้งว่า การเข้าร่วมในงานเลี้ยงส่งท้ายปีของอีอันอ๊กในปีนั้นเป็นเรื่องกระทันหัน และเนื่องจากมีรายการแสดงจำนวนมากในเวลาจำกัด ทางทีมผู้จัดจึงจำเป็นต้องถอดบางรายการออก ทางผู้สื่อข่าวได้รับทราบสถานการณ์ล่าสุดว่ารายการที่ถูกถอดออกไปมีทั้งสิ้นสองรายการ หนึ่งคือนักร้องหญิงเสียงโซปราโนอาวุโส จางเสีย กับบทเพลง ‘ว่าด้วยประชาชาติ’ อีกรายการหนึ่งคือ ‘ขอเราอายุมั่นขวัญยืน’ ของสตาร์ควีนจางหย่วนฉี ซึ่งข่าวนี้ได้รับการยืนยันมาจากทีมงานเรียบร้อยแล้ว"

อะไรนะ?

เพลงของพี่สาวจางโดนถอด?

ปีนี้พี่สาวจางไม่ขึ้นเวที?

จางเย่ไม่เชื่อสายตา ผังรายการจัดการลงตัวแล้วแท้ๆ ทำไมพอบอกว่าถอดรายการก็ถอดกันงี้ล่ะ? นี่คือสตาร์ควีนจางหย่วนฉีเชียวนะ?

แม่โกรธจนสบถแว๊ดเสียงสูงออกมา "นี่มันต้มคนชัดๆ!"

พ่อกลับมาจากซื้ออาหารเช้าพอดี เปิดประตูเข้ามาทันได้ยินแว่วๆ ถามว่า "ต้มอะไรนะ?"

"เพลงของลูกเราถูกถอดออกจากงานเลี้ยงส่งปี!" แม่ฉุนโกรธ "ฉันโม้กับเพื่อนไว้เยอะ บอกไว้ล่วงหน้าแล้วว่าให้รอฟังเพลงของลูกในรายการคืนส่งท้ายปี ทำไมบอกว่าเอาออกก็เอาออกกันง่ายๆ ล่ะ!"

พ่อปลอบ "รายการส่งท้ายปีการแข่งขันสูง ช่วยไม่ได้นี่นา"

แม่กล่าวว่า "แข่งกันยังไงก็อย่ามาลงดาบใส่ลูกฉันสิ ไอ้นักร้องติ่งนั่นมีอะไรดี? ฉันฟังไม่เห็นจะเพราะ! สู้จางเสียกับจางหย่วนฉีได้ที่ไหนกัน! ยิ่งจางเสียนี่ไม่ต้องพูดถึง เป็นนักร้องมาตั้งหลายปี เราสองคนก็โตมากับการฟังเพลงเธอด้วยซ้ำไป ส่วนจางหย่วนฉีถึงอายุจะไม่น้อย แต่เธอไม่ได้แก่ซะหน่อย เป็นหน้าเก่าในรายการส่งท้ายปี กล้าดียังไงไม่ให้พวกเธอขึ้นเวที!"

จางเย่สีหน้าเคร่งเครียดมากขึ้นจากการดูโทรทัศน์ "แม่ ฟังต่อเถอะ"

พ่อนั่งลงดูโทรทัศน์ด้วยอีกคน

ในโทรทัศน์กล่าวต่ออีกว่า "ตั้งแต่เริ่มมีการถ่ายทอดงานส่งท้ายปี อาจารย์จางเสียได้เข้าร่วมแสดงทั้งสิ้นสิบสามครั้ง จางหย่วนฉีเข้าร่วมทั้งสิ้นหกครั้ง ซึ่งทั้งคู่ถือเป็นหน้าเก่าของงานนี้ ครั้งนี้ผู้กำกับเผิงอีอวี่เชื้อเชิญดาราเกาหลีอย่างอีอันอ๊ก แล้วถอดรายการของจางเสียกับจางหย่วนฉีออก ดูเหมือนว่าเผิงอีอวี่จะต้องการเปลี่ยนภาพลักษณ์ของรายการใหม่หมด"

เปลี่ยนผายลมน่ะสิ!

รายการคืนส่งท้ายปีของชาติเรา วันตรุษของชาติเรา เชิญคนเกาหลีมาหาปู่แกเรอะ! แถมมาแล้วยังต้องให้ถอดรายการคนของฝั่งเราอีก?

นี่มันหลักการอะไรกัน?

สมองเอ็งบวมน้ำไปหมดแล้วเรอะ!

จางเย่หลับต่อไม่ลง เขาโกรธจนตัวสั่น!


……


ในอินเทอร์เน็ต บรรยากาศล้วนเป็นไปอย่างร้อนระอุ มีบางส่วนที่ได้ข่าวมาตั้งแต่เมื่อคืนก็เริ่มถกเถียงกันแล้ว แต่ข่าวยังไม่ได้รับการยืนยัน และพวกเขาก็ไม่ทราบว่าเป็นจริงหรือไม่ มาตอนนี้ได้รับการยืนยันเรียบร้อยแล้วว่าจางเสียกับจางหย่วนฉีไม่ได้เข้าร่วมงานในปีนี้ ทั้งเวยป๋อ เทียปา เว็บบอร์ด และคอมเมนต์ในคลิปวิดีโอล้วนแล้วแต่ดุเดือดยิ่ง!

"สุดยอดเลย อีอันอ๊กมาด้วย!"

"อีอันอ๊ก พ่อเทวดาของช้าาานน!"

"ปกติไม่ดูรายการนี้นะ ปีนี้ต้องดู! อีอันอ๊กฉันรักคุณ!"

"อีอันอ๊กเราซัพพอร์ทคุณ! อ๊าย! ตื่นเต้นจังเลย! เซอร์ไพรส์จัง!"

มีคนชอบ

ก็มีคนด่า!

"เผิงอีอวี่แม่*งี่เง่า!"

"รายการคืนส่งท้ายปีนี้อย่าให้เขาจัดการดีกว่านะ! แม่*วุ่นวายฉิ*!"

"รายการเจ๊จางไม่มีเรอะ? พวกทีมงานไปกินขี้กันมาใช่ไหม?"

"คุณย่าจางเสียปีนี้อายุหกสิบกว่าแล้ว แต่กลับยังคงออกมาฟาดฟันสร้างผลงานในแนวหน้า! พวกผู้จัดทำแบบนี้ได้ยังไง? ยังมีความเป็นคนอยู่บ้างไหม? ถ้าเกิดพวกคุณไม่ให้จางเสียขึ้นเวที งั้นก็บอกกันล่วงหน้าสิ! ทำไมผังรายการออกมาแล้วจู่ๆ มาเปลี่ยนล่ะ? น่ารังเกียจ! พวกคุณทำแบบนี้ได้ยังไง! พ่อแม่ผมเป็นแฟนคลับย่าจางเสีย! พวกเราฟังเพลงเธอมาตั้งแต่เล็กจนโตนะ!"

"ย่าจาง เจ๊จาง งานเลี้ยงส่งท้ายปีต้องมีที่นั่งของพวกเธอทุกปี มาวันนี้บอกว่าจะเปลี่ยนก็เปลี่ยน นี่จะทำให้คนปวดใจเกินไปไหม?"

เสียงก่นด่าดังสนั่น หลายคนทนไม่ไหวแล้ว!

ขณะนั้น รองผู้กำกับของทีมผู้จัดงานได้โพสต์ลงในเวยป๋ออย่างชัดเจนว่า "หลังการซักซ้อมเป็นครั้งที่สอง มีการเปลี่ยนแปลงผังรายการเล็กน้อย งานในปีนี้ พวกเราต้องการทดลองอะไรใหม่ๆ ให้เป็นงานที่มีพลังมีชีวิตพีวา พวกเราให้ความเคารพนับถือคุณจางเสียอย่างยิ่ง ตัวผมเองก็ชื่นชอบเพลงของเธอ แต่ด้วยเหตุผลด้านอายุ เราจึงไม่ต้องการให้เธอลำบากทำการซักซ้อมซ้ำแล้วซ้ำแล้ว ส่วนอาจารย์จางหย่วนฉี ทั้งผลงานการแสดงและร้องเพลงนั้นผมเองก็ชื่นชอบอย่างยิ่ง เพียงแต่หลังการซักซ้อมในครั้งที่สอง ทีมงานของเราเห็นว่า ‘ขอเธอนั้นอายุมั่นขวัญยืน’ ออกจะดูเหมือนงานเลี้ยงเทศกาลไหว้พระจันทร์เสียยิ่งกว่า ดังนั้นเราจึงจำเป็นต้องตัดสินใจออกมาเช่นนี้ หากอาจารย์จางหย่วนฉีมีบทเพลงที่เหมาะสมยิ่งว่า พวกเราจะพิจารณาอีกครั้ง"

คอมเมนต์ด้านล่างยิ่งมีเสียงก่นด่านับไม่ถ้วน!

"ผายลมเอ็งน่ะสิ!"

"กลัวย่าจางลำบาก พวกคุณทำไมไม่พูดตั้งแต่ทีแรก? ให้คนแก่ต้องมาซ้อมตั้งสองรอบ พวกคุณค่อยหาข้ออ้างปลอมๆ ออกมา?"

"ยังจะบอกว่าจะทำงานเลี้ยงส่งท้ายปีที่มีพลังมีชีวิตชีวา?"

"พูดแบบนี้แปลว่าอาจารย์จางเสียกับเจ๊จางแก่แล้วเรอะ!"

"อาจารย์จางเสียกับอาจารย์จางไม่มีชีวิตชีวา? ผายลม!"

"นั่นสิ ย่าจางอายุหกสิบกว่า น้ำเสียงยังดีเหมือนเด็กๆ! ไม่เห็นแก่สักนิด!"

ทันใดนั้นเวยป๋อของจางเสียก็โพสต์ข้อความดังนี้ "สุขภาพฉันยังดี กำลังใจยังเข้มแข็ง การซักซ้อมตรงนี้ฉันยังทนได้ด้วยความรักชอบ ไม่ว่าจะต้องซักซ้อมอีกกี่ครั้ง ขอแค่ทุกคนต้องการ ฉันยังจะทำต่อไป ไม่ว่าจะเจ็ดสิบแปดสิบเก้าสิบปี ฉันก็ยังจะร้องเพลงต่อไป แต่ในเมื่อทางทีมงานเห็นว่าอายุฉันมาก และควรเปิดทางให้กับคนรุ่นใหม่ ในฐานะผู้อาวุโสฉันก็ยินดีจะปฏิบัติไปตามนั้น ขอบคุณทุกคนที่สนับสนุนฉันและเสี่ยวจาง"

พอเวยป๋อนี้โพสต์เสร็จ ทุกคนพลันไม่ทราบว่าควรมีความรู้สึกเช่นไรดี!

"ย่าจาง! คุณจะเป็นที่สุดตลอดไป!"

"คุณกับเจ๊จางคือสุดยอดนักร้องในประเทศเรา!"

"ทำไมฉันถึงปวดใจอย่างนี้นะ!"

"ไอ้พวกทีมผู้จัดยังเป็นคนกันอยู่ไหม!"

ทุกคนล้วนแต่มีความคิดไม่ตรงกัน ในใจต่างก็มีมุมมองและตัดสินเรื่องราวแตกต่างกันไป ที่รองผู้กำกับพูดนั้นก็ถูกต้อง แต่ทุกคนทราบดีว่านี่เป็นแค่ข้ออ้าง เพลงไม่เหมาะสม? กลัวย่าจางจะตรากตรำลำบากเกินไป? ข้ออ้างทั้งเพ! ความจริงคือตั้งใจจะเปลี่ยนบรรยากาศในรายการคืนส่งท้ายปี! จางเสียแก่เกินไป จางหย่วนฉีเองแม้จะไม่ได้อายุมากนัก แต่ก็เป็นดาราเด็กที่ได้ออกรายการนี้บ่อยครั้ง เป็นหนึ่งในสตาร์คิงสตาร์ควีน นับว่าเป็นหน้าเก่าในงานนี้ ปีนี้งานจัดขึ้นด้วยผู้กำกับเผิงรับผิดชอบ เขาอยากจะเปลี่ยน อยากจะปรับปรุง วิธีที่ง่ายที่สุดคือจัดการ ‘คนเก่า’ ออกไป

ทำไมเป็นจางเสียกับจางหย่วนฉี?

เพราะสองคนนี้ไม่ได้มีผลงานใหม่ๆ ชื่อเสียงกำลังอยู่ในช่วงขาลง!

ของย่าจางเสียไม่ต้องพูดถึง ทุกปีก็ร้องแต่เพลงเก่าๆ เดิมๆ แทบทุกปี ส่วนจางหย่วนฉี แม้ว่าจะไม่มีดาราหญิงคนไหนเหนือล้ำกว่าเธอด้านการแสดง และยังเป็นถึงดาราหญิงชั้นแนวหน้าในวงการ แต่ว่าเรื่องของวงการเพลง หลายปีนี้เธออยู่ในช่วงลำบาก มีข่าวลือว่าเธอจะละทิ้งงานดนตรีหันไปเอาจริงเอาจังกับงานแสดงเป็นหลัก แต่ก็อย่างที่เห็น จางหย่วนฉีไม่เพียงละทิ้งงานตนตรี แต่กลับใช้บทเพลง ‘ขอเธอนั้นอายุมั่นขวัญยืน’ ที่พิธีกรเจ้าปัญหาอย่างจางเย่เป็นคนแต่งขึ้น สร้างชื่อเสียงคืนชีพเธอในวงการเพลงได้อย่างแข็งแกร่ง แต่กลับดูจะไม่พอในสายตาของผู้กำกับเผิง สำหรับเขา อาจเป็นแค่ในแง่ของบทเพลง จางหย่วนฉีนั่น ‘แก่แล้ว’ หมดวัยไปแล้ว ยุคนี้เป็นสมัยของหนุ่มสาว จางเสียกับจางหย่วนฉีนั้นถึงเวลาต้องถอนตัวเสียที

ทว่าทีมผู้จัดงานกลับไม่คิดดังนี้ พวกเขาต้องการเปลี่ยนแปลง ต้องการให้งานนี้มีชีวิตชีวา แต่ผลกระทบต่อจางเสียกับจางหย่วนฉีกลับรุนแรง พฤติกรรมแบบนี้ทำให้คนรับไม่ได้จริงๆ!

สตาร์ควีนจางเพิ่งจะสร้างผลงาน ‘ขอเธอนั้นอายุมั่นขวัญยืน’ ในถนนสายดนตรี ยิ่งสามารถทวงถามเซนส์ทางดนตรีในคืนวันเก่าๆ กลับคืนมาได้ไม่นานนี้เอง แต่กลับโดนพวกนี้บอกถอดก็ถอด จะให้แฟนคลับเธอรู้สึกอย่างไร? คนที่ไม่รู้เรื่องจะคิดว่าจางหย่วนฉีหมดท่าแล้ว ที่ลำบากยิ่งกว่าคือจางเสีย คุณย่าท่านนี้ไม่ใช่คนหนุ่มสาวนะ คนหนุ่มสาวแสดงหนัง เธอทำได้ไหม? คนหนุ่มสาวทำธุรกิจ เธอทำได้ไหม? คนหนุ่มสาวออกอัลบั้ม เธอทำได้ไหม? เธอทำไม่ได้ทั้งนั้น! เธอมีโอกาสออกมาแสดงความสามารถแค่ในเวทีนี้เท่านั้นเองนะ! หากไม่มีเวทีนี้ ท่านผู้เฒ่าก็ไม่มีโอกาสไปปรากฏตัวที่ไหนอีก คุณย่าท่านนี้ไม่สนใจชื่อเสียงเงินทาง แต่ตอนนี้กลายเป็นว่าจุดมุ่งหมายหมายที่เธอรักชอบที่สุดก็ไม่มีแม้แต่โอกาสได้ขึ้นไปบนเวทีแล้ว เธอได้แต่เกษียณกลับบ้านเท่านั้น ทีมผู้จัดได้คิดถึงตรงนี้บ้างไหม?

พวกเขาอาจจะคิด แต่ก็ยังจะทำเช่นนี้อยู่ดี

นี่คือเหตุผลที่จางเย่และหลายคนโกรธที่สุด!

"รายการปีนี้ไม่ดูแม่*แล้ว!"

"ไม่มีจางหย่วนฉี ไม่ดูก็ไม่เห็นเป็นไร!"

"พ่อแม่ฉันเพิ่งบอกว่าพวกเขาไม่อยากดูแล้ว!"

มีหลายเสียงที่ไม่เห็นด้วยเช่นกัน

"ไม่อยากดูก็อย่าดู!"

"หึๆ ใครใช้ให้พวกคุณดูกัน"

"มีอีอันอ๊กของพวกเราก็พอ! อีอันอ๊กหล่อสุดๆ!"

"มีอีอันอ๊กมาแล้ว ไม่ต้องมีคุณป้าคุณยายนั่นหรอก ผู้จัดเผิงฉลาดจริงๆ!"

มีคนหาเรื่อง ก็ต้องมีคนตอบโต้!

มีคนออกมาด่าโต้ตอบกันดุเดือด ในบรรดานั้นมีส่วนหนึ่งที่เป็นแฟนคลับของจางเย่อยู่ด้วย จางเย่นั้นมีฉายาในหมู่แฟนคลับว่า -- ผู้เชี่ยวชาญด้านการด่าเกาหลียี่สิบปี! ไม่ว่าจะเป็นในอินเทอร์เน็ต การบรรยาย รายการทีวี จางเย่ล้วนแล้วแต่แสดงความคิดเช่นนี้ออกมาอย่างรุนแรง อย่างเช่นใน ‘จางเย่ทอล์คโชว์’ จางเย่ก็ใช้เวลาด่าติ่งเกาหลีในรายการทั้งตอนกว่าครึ่งชั่วโมง แม้แต่ในตอนอื่นๆ จางเย่ก็ยังหาโอกาสด่าเกาหลีเป็นระยะๆ ถ้าต้องการหาว่าในประเทศนี้ใครที่ด่าเกาหลีได้อย่างแข็งขันที่สุดล่ะก็..จางเย่ต้องเป็นอันดับหนึ่งของชาติอย่างไม่ต้องสงสัย! กล่าวได้ว่าหนึ่งในเหล่าแฟนคลับที่ร่วมโต้ตอบไปนั้น ได้รับแนวคิดค่านิยมตามนิสัยของคนดังที่ชื่นชอบ หรือบางคนที่ไม่พอใจพวกนั้นเป็นทุนเดิมก็ยิ่งชื่นชอบจางเย่เพราะจุดนี้เข้าไปอีก!

ดังนั้นถ้าถามว่าแฟนคลับกลุ่มไหนเกรี้ยวกราดที่สุด แฟนคลับของจางเย่ย่อมเป็นอันดับหนึ่งแน่นอน ซึ่งในกลุ่มมีคนแบบนี้เหมือนกันไม่น้อย!

"ไอ้พวกติ่งสมองตายไสหัวไปซะ!"

"พวกเอ็งว่าใครเป็นป้าเป็นยายวะ?"

"ข้าทนไม่ไหวแล้วว้อย! ทำไมมีคนสมองตายได้ขนาดนี้วะ?"

"สรุปนี่เป็นรายการคืนส่งท้ายปีของจีนหรือรายการคืนส่งท้ายปีเกาหลีวะ? พูดกับเพื่อนร่วมชาิตแบบนั้นได้ยัง? อีอันอ๊กเป็นพ่อเป็นแม่เอ็งเรอะ?"

ด่ากันไม่จบไม่สิ้น!

ในอินเทอร์เน็ตวุ่นวาย!

มีดาราใหญ่ในประเทศเริ่มออกมาแสดงความเห็น แน่นอนว่าพวกเขาต้องสนับสนุนจางเสียกับจางหย่วนฉีอย่างเต็มที่ จางเสียเป็นผู้อาวุโสที่สุดคนหนึ่งของวงการเพลง มีสายสัมพันธ์กว้างขวาง ส่วนจางหย่วนฉีเองก็เป็นคนมีชื่อเสียงในแง่ดี เป็นพี่สาวของวงการการแสดง ช่วยเหลือเหล่าเด็กรุ่นหลังมามากมาย!

มีดาราบางคนเริ่มวิจารณ์ทีมงานจัดงาน

มีดาราบางคนกลมเกลี้ยงกว่า เหลือทางถอยไว้ให้ตัวเอง ออกหน้าสนับสนุนเล็กน้อยแต่ไม่พาตัวเองเข้าไปร่วมวงด้วย

จางเย่กลับไม่พูดอะไร ไม่ออกความเห็นหรือคอมเมนต์ใดๆ เขาเพียงดูข่าวในอินเทอร์เน็ตกับพ่อแม่อย่างตั้งใจจนจบถึงค่อยเปิดโทรศัพท์มือถือ

พูด?

ด่า?

ไม่มีประโยชน์แล้ว!

จางเย่มีแผนการของเขาแล้วเรียบร้อย ความแค้นนี้กล้ำกลืนไม่ได้!


==========================

[1] คืนส่งท้ายปี คือคืนส่งท้ายปีเก่า ตรงกับวันที่ 30 ตามปฏิทินจีน สำหรับไทยคือวันไหว้

*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./90.md)