##บทที่ 384 : โฆษณาเบรนโกลด์ที่โดนด่าเละเทะ!
วันต่อมา

เก้าโมงเศษยามเช้า

เสียงกริ่งของโทรศัพท์มือถือดังขึ้น จางเย่ยังคงซุกตัวเอาผ้านวมมาปิดหูอย่างไม่สนใจ เมื่อคืนกว่าจะหลับก็ดึกดื่น ยังนอนไม่พอเลย

ครั้งแรก จางเย่พลิกตัว ไม่สนใจ

ครั้งที่สองที่โทรมา จางเย่จึงยื่นมือไปรับสายอย่างงัวเงีย

"ฮัลโหล ใครอ่ะ?"

"อาจารย์จาง ผมเอง"

"ผมไหนน่ะ?"

"ผมอู๋ม่อไง"

"โอ๊ะ ประธานอู๋ สวัสดีครับ"

"ยังหลับอยู่ที่บ้านเหรอ? งั้นผมรบกวนคุณแล้ว"

"ไม่เป็นไร มีอะไรคุณว่ามาเลย"

"โฆษณาทางสถานีโทรทัศน์ดาวเทียมนครหลวงจะออกอากาศวันนี้ ครั้งแรกตอนสิบเอ็ดโมงเช้า จากนั้นตอนเย็นถึงค่ำ บริษัทเราพอได้เงินมาอีกนิด เตรียมโยนลงไปในรอบนี้หมด จะซื้อโฆษณาสถานีโทรทัศน์อื่นด้วย เดิมพันกันวันนี้หมดเลย เรื่องโฆษณาชวนเชื่อในอินเทอร์เน็ต เริ่มทำไปตั้งแต่เมื่อวานซืน นอกจากเรื่องเงินทุนไม่พอไม่มีทางรวบรวมได้มากกว่านี้แล้ว อย่างอื่นๆ ต่างก็เป็นไปตามแผนการโฆษณาของคุณทั้งหมด"

"ได้"

"แต่ว่าบทความทางวิทยาศาสตร์ที่ออกไปสองชิ้นในหนึ่งวันนี้ ผลลัพธ์ยังเห็นไม่ค่อยชัดเท่าไรเลย ยอดขายเบรนโกลด์เราไม่ได้เพิ่มขึ้นแบบชัดเจนเลยสักนิด"

"อย่ากังวลน่า รอให้โฆษณาออกก่อนเถอะ"

"อาจารย์จาง ไม่เป็นไรจริงๆ เหรอ? ทั้งเนื้อทั้งตัวผลเดิมพันไปกับงานนี้หมดแล้วนะ ถ้าเกิดพลาดขึ้นมาล่ะก็ ผมได้กลับบ้านไปเก็บขยะขายแน่ๆ"

"คุณวางใจ ไม่มีทางหรอก"

"งั้น...ก็ได้ คุณนอนไปก่อนแล้วกัน"

วางสายเสร็จจางเย่ก็หาวพลางตบหน้าตัวเองให้ตื่นขึ้นเล็กน้อย พอดูนาฬิกาเขาก็ไม่คิดจะนอนต่อไปอีก เพราะที่นี่เป็นบ้านอู๋เจ๋อชิง อย่างไรก็ต้องเกรงใจสักนิด ดังนั้นจึงเลิกผ้าห่มลงจากเตียง เข้าไปล้างหน้าที่ห้องน้ำ เพราะไม่มีน้ำอุ่น พอน้ำเย็นสาดเข้าหน้า คนจึงได้ตื่นขึ้นเต็มตา จางเย่เห็นว่าไม่มีอะไรผิดแปลก โบราณกล่าวว่า – หน้าหนาวตอนเช้าใช้น้ำเย็นล้างหน้า

ชั้นล่าง

อู๋เจ๋อชิงตื่นแล้ว

"เจ๊อู๋ ตื่นแล้วเหรอ?" จางเย่ลงมาถึงชั้นล่างของบ้าน

เธอกำลังดูทีวีอยู่บนโซฟา พอได้ยินก็หันกลับมา "คิกๆ ฉันเพิ่งตื่นนี่แหละ หลานฉันโทรหาบอกเรื่องทโฆษณาทีวีน่ะ"

จางเย่ยิ้ม "โทรหาผมเหมือนกัน บอกว่าออกอากาศสิบเอ็ดโมง"

อู๋เจ๋อชิงถาม "หิวหรือยัง?"

จางเย่ตอบ "ไม่เป็นไรครับ ผมกลับไปกินข้าวที่บ้านดีกว่า ไม่รบกวนคุณแล้ว"

เธอกล่าว "พ่อแม่นายไม่ทำงานเหรอวันนี้? กลับบ้านไปก็ไม่มีอะไรกิน กินที่นี่ไปก่อนเถอะ กินกันเร็วหน่อยก็ถือว่าเป็นข้าวเที่ยงแล้วกัน"

จางเย่กลับไม่ปฏิเสธ "งั้นผมไม่เกรงใจนะ ฝีมือทำอาหารคุณถูกปากผมมากๆ อะ แค่คิดผมก็น้ำลายไหลแล้ว งั้นขอกินกับคุณอีกมื้อนะ"

อู๋เจ๋อชิงยิ้มน้อยๆ "ชอบกินก็ดีแล้ว ไม่ชอบใจตรงไหนก็บอก ฉันจะได้พัฒนาสักหน่อย นายนี่นะ บางทีพูดก็ไม่ตรงไปตรงมาสักนิด"

จางเย่เหงื่อตก "ไม่มีนะครับ อร่อยจริงๆ ไม่ได้ยอคุณซะหน่อย"

อู๋เจ๋อชิงหัวเราะร่า "ต้องแบบนี้สิ นายนั่งเลยนะ ฉันจะไปทำกับข้าว ถ้าอยากดื่มชาก็จัดการตัวเองเลย อยากดูทีวีก็เปิดทีวี ไม่ต้องเกรงใจ"

จางเย่อยากจะไปช่วย แต่กลับโดนอู๋เจ๋อชิงปฏิเสธอีกครั้ง เธอไม่ยอมให้เขาทำอะไรทั้งนั้น จางเย่ได้แต่นั่งดูโทรทัศน์ที่โซฟา ไม่วายเหลือบมองร่างงดงามที่วุ่นวายอยู่ในครัว อู๋เจ๋อชิงวันนี้สวมเสื้อไหมพรมสีขาวตัวหลวมกว้าง มีขนฟูฟ่อง ดูเป็นธรรมชาติ กางเกงเป็นสีขาวเทาเรียบๆ ทรงธรรมดา เธอเหมาะสมกับสีขาวและพวกชุดเสื้อผ้าสีเรียบ ตัวคนยิ่งดูนุ่มนวลอ่อนช้อย ยิ่งมีท่วงทีของความเรียบร้อย เฮ้อ พอเถอะ!

ล้างผัก

หั่นผัก

ภาพตรงหน้าประหนึ่งงานศิลป์ชิ้นหนึ่ง

ไม่ว่าจะเวลาที่ทำงานหรือทำกับข้าว อู๋เจ๋อชิงล้วนดูสง่างามมั่นคง ไม่เร็วไม่ช้าไป ไม่ได้ดูลุกลี้ลุกลนแต่กลับขยับท่าทางอย่างเหมาะสมไหลรื่น

กับข้าวเสร็จเรียบร้อย

ทั้งสองนั่งลงกิน

"อืม! หอม!"

"มันเส้น[1] ผัดนานไปหน่อย ยังไม่ดีเท่าไรนะ"

"ไม่เลยๆ ไฟประมาณนี้แหละกำลังดี ให้กรอบไปก็ไม่ดี"

ทีวีเปิดช่องดาวเทียมนครหลวงไว้ ไม่นาน เพลงอันคุ้นเคยก็ดังขึ้น

จางเย่ฟังแล้วหูกระดิก กระแอมครั้งหนึ่ง วางตะเกียบลงมองหน้าจอ "เจ๊อู๋ เริ่มแล้ว โฆษณานี้แหละ"

อู๋เจ๋อชิงเงยหน้าขึ้นมอง

โฆษณาฉายหลังรายการบันเทิงที่มีเรทติ้งไม่เลวพอดี เวลาออกอากาศก็ไม่เลว บนภาพปรากฏตัวละครสองตัวที่จางเย่คุ้นเคย เป็นคุณปู่หนึ่งคุณย่าหนึ่ง ต่างก็เป็นตัวละครที่จางเย่ให้ฝ่ายที่รับผิดชอบออกแบบมา เพื่อให้ได้ผลลัพธ์อย่างเดียวกันกับโฆษณาของ ‘เบรนแพลตินัม’ อย่างโลกใบโน้นไม่ผิดเพี้ยน

พอปรากฏ คุณปู่คุณย่าทั้งสองตัวละครก็กระโดดออกมา

"ปีนี้ไม่เอาอะไร!

ไม่เอาอะไรไม่เอาอะไร! ไม่เอาอะไรอ่ะไม่เอาอะไร!

อยากได้ก็แค่เบรนโกลด์! เบรน! โกลด์!"

ช็อตสุดท้ายเป็นจางเย่ประคองตราโลโก้ของเบรนโกลด์ออกมาประมาณหนึ่งวินาที ภาพของจางเย่ตัดไป โฆษณาจบแล้ว!

อู๋เจ่อชิงไม่ส่งเสียง

จางเย่กระแอม "พอใช้ได้ไหมครับ?"

เธอถาม "นายออกมาช็อตเดียวเองเหรอ?"

จางเย่รับคำ "ตัวหลักไม่ใช่ผมอยู่แล้ว"

อู๋เจ่อชิงหัวเราะ "ฉันไม่วิจารณ์เรื่องโฆษณานะ เรื่องนี้ฉันไม่มีความรู้อะไรมาก นายเป็นมืออาชีพในเรื่องนี้ ทำโฆษณามาแล้วหลายรอบ ทุกรอบก็สำเร็จด้วยดี นายย่อมต้องมีสิทธิ์จะพูดได้มากกว่าคนอื่นอยู่แล้ว ในเมื่อวางแผนจะทำแบบนี้ นายก็ต้องมีเหตุผลเป็นของตัวเอง มา กินข้าวกัน"

ฟังเสียงเธอพูดแล้ว จางเย่ก็เริ่มรู้สึกกดดัน "ความจริงผมก็มั่นใจแค่เก้าสิบเปอร์เซนต์เท่านั้นเอง มีความไม่แน่นอนอยู่สิบเปอร์เซนต์อยู่แล้ว ไม่กลัวหนึ่งหมื่นกลัวแค่หนึ่งในหมื่นเท่านั้นเอง"

อู๋เจ๋อชิงปลอบเขา "ฉันเห็นกลอนบทหนึ่ง ชื่อว่า ‘จงศรัทธาในวันพรุ่ง’ ฟังว่ากลอนบทนี้สามารถช่วยชีวิตคนได้ด้วย กลอนบทนี้เป็นนายเขียนใช่ไหม? ฉันว่าดีมากเลยนะ เชื่อมั่นในตัวเองเถอะ นายมีความสามารถอยู่แล้ว อะไรที่ทำได้ก็ทำไปแล้ว มานั่งกลัวนั่งสงสัยก็ไม่ช่วยอะไร ถึงบริษัทของเสี่ยวม่อจะล้มละลายก็เป็นเพราะเขาบริหารงานผิดพลาดไร้ความสามารถในการทำธุรกิจเอง ไม่เกี่ยวอะไรกับนายเลย"

พูดอย่างนั้นก็ได้ แต่ถ้าเป็นบริษัทคนอื่น จางเย่จะยินดีเป็นแค่พรีเซนเตอร์ ไม่ต้องสนใจอะไรทั้งนั้น แต่ว่าคราวนี้ไม่เหมือนกัน นี่คือบริษัทของหลานอู๋เจ๋อชิง อย่างไรเสียจางเย่ก็ต้องสนใจ เขาไม่มีทางจะมาเล่นตลกล้อเล่นกับเรื่องแบบนี้เด็ดขาด

หวังว่าเป็นอย่างนั้นเถอะ!

หวังว่าโลกใบนี้จะมีผลตอบรับเหมือนกันเถอะ!

หลังกินข้าว จางเย่ยืนกรานจะล้างจาน แต่ก็โดนอู๋เจ๋อชิงผลักออกไปอีกครั้ง ช่วยไม่ได้ เขาได้แต่มาเช็ดโต๊ะโดยไม่มีอะไรให้ทำอีก หลังกล่าวคำอำลา เขาก็ขับรถกลับบ้านไป


……


ที่บ้าน

พ่อกับแม่ไปทำงาน ไม่อยู่บ้านกันหมด

จางเย่ไม่นั่งเฉย พอกลับถึงบ้านก็เปิดคอมพิวเตอร์ดูสถานการณ์ของกลยุทธ์โฆษณาที่เขาวางแผนไว้ทันที หลายวันมานี้เขายุ่งจนไม่ได้ติดตามสถานการณ์ ตัวเขาเองไม่ได้กังวลนัก แต่ว่าหลังจากถ่ายภาพของอู๋เจ๋อชิงทั้งยังได้ดูภาพที่ไม่ควรได้เห็นเหล่านั้นแล้ว จางเย่อดกังวลกับความสัมพันธ์ที่ก้าวหน้าไปไกลนี้ไม่ได้ เขาไม่กล้าขี้เกียจอีก กลับเปิดหาบทความในอินเทอร์เน็ตที่เขาจัดการ ซึ่งทั้งหมดนั่นพวกนั้นล้วนจัดการให้ตามสั่ง ในโลกของเขา ‘เบรนแพลตินั่ม’ นั้นใช้เวลาอย่างค่อยเป็นค่อยไป ส่วนเบรนโกลด์นั้นไม่ได้มีเวลาจะจัดการตามนั้น พวกเขาได้แต่ส่งข้อความกราดออกไปให้มากที่สุด เน้นการโฆษณาเอาไว้ให้มากที่สุด กำลังจะเข้าตรุษจีนพอดี พรุ่งนี้ก็เป็นคืนส่งท้ายปีแล้ว นี่จึงเป็นโอกาสอันดี จะสำเร็จหรือไม่ก็ขึ้นกับตอนนี้แหละ!

ก๊อกๆ แก๊กๆ จางเย่เริ่มพิมพ์ ส่ง ‘บทความ’ จากโลกของเขาอีกหลายชิ้นไปให้กับบริษัทโฆษณาอีกครั้ง ให้พวกเขาเผยแพร่ให้เร็วที่สุด!

จางเย่กดเปิดเวยป๋อโดยบังเอิญ ตาเหลือบไปเห็นความเห็นเกี่ยวกับเบรนโกลด์นับไม่ถ้วน หลายสิบคอมเมนต์ล้วนแล้วแต่ส่งเสียงด่า!

"เชี่*! อะไรเนี่ย!"

"ฉันว่าตาฉันบอดแน่ๆ!"

"นี่มันโฆษณาโง่ๆ อะไรวะเนี่ย!"

"เบรนโกลด์? ฉันว่าเรียกเบรนเหี่ยวเถอะ!"

"บัดซบ! โฆษณาแบบนี้ทำไมตอนจบถึงได้มีภาพของอาจารย์จางเย่ละเว้ย? ไม่ได้แล้ว! นี่ไม่เหมาะกับภาพลักษณ์ของอาจารย์จางเย่เลยสักนิดนะ!"

"ฉันก็สงสัยเหมือนกัน อาจารย์จางทำไมถึงไปรับโฆษณาของบริษัทอาหารเสริมแบบนี้ล่ะ? โคตรปลอม! โคตรกาก! อาจารย์จางไม่ได้ดูโฆษณาตอนรับงานมาเหรอ?"

"อาจารย์จางโดนหลอกรึเปล่า?"

"ฉันว่าเป็นไปได้นะ บริษัทหลอกอาจารย์จางมามั้ง!"

"ขนาดเว็บวิดีโอยังมีโฆษณาเบรนโกลด์นี่เลยเรอะ! นี่มันหลุมพรางชัดๆ! ฉันแทบจะโดนล้างสมองแล้ว! ทำไมถึงได้มีโฆษณากากๆ แบบนี้วะ!"

จู่ๆ ก็มีคนออกมาปล่อยข่าว "จางเย่ไม่ได้โดนหลอก ฉันรู้จักคนในบริษัทโฆษณานี้ ตามข่าวที่น่าเชื่อถือ โฆษณานี้กับแผนการโปรโมททั้งหมดเป็นจางเย่วางแผนคนเดียวเลย พวกเขาแค่ทำตามเท่านั้น ไม่ได้มีคนอื่นมาบังคับจางเย่ทำสักนิด!"

"หือ?"

"ไม่จริงใช่ไหม?"

"จริงๆ นะ ฉันเองก็ได้ยินมาเหมือนกัน!"

"เป็นไปไม่ได้น่า ทักษะการทำโฆษณาของอาจารย์จางน่ะใครๆ ก็รู้ จะเป็นโฆษณาประหยัดไฟ หรือ ‘ฉันจะเป็นกระบอกเสียงให้ตัวเอง’ เอย ต่างก็เป็นโฆษณาระดับสุดยอดกันทั้งนั้น แถมพวกบิ๊กๆ ก็ตั้งใจจะเอาบรรจุเข้าตำราการโฆษณาเสียด้วยซ้ำ จากความสามารถของจางเย่ เขาจะปล่อยโฆษณากากๆ แบบนี้ออกมาได้ไง?"

"นี่เรียกว่าโฆษณาได้เรอะ? ฉันแทบจะร้องไห้แล้ว"

"ขอร้องล่ะทั้งทีวีทั้งเว็บไซต์ช่วยหยุดโฆษณาบ้านี่ที่! หูฉันจะพังแล้ว!"

""ปีนี้ไม่เอาอะไร! อยากได้ก็แค่เบรนโกลด์! ฉันแม่*ร้องได้แล้วว้อย! โฆษณากากๆ แบบนี้โคตรติดหูจนน่าตะลึงฉิบหา*!"

"อาจารย์จางทำเชี่*อะไรเนี่ย!"

"จางเย่ปล่อยมุกมืดอีกแล้วโว้ย!"

"ฮ่าๆ ฉันล่ะชอบจริงๆ รอดูเรื่องตลกดีกว่า!"

"จางเย่คิดว่าตัวเองดังนักเรอะ? เลยอยากลบกระแสลงหน่อย?"

"โฆษณาแบบนี้นะ จางเย่จะได้ค่าโฆษณาแค่ไหนก็ชดเชยไม่ได้ นี่มันฆ่าไก่เอาไข่ชัดๆ! เสียชื่อแน่ๆ! จางเย่บ้ารึเปล่า?"

"โฆษณานี่ก็ผลงานจางเย่ ใครแม่*จะไปรู้ว่าจางเย่คิดอะไรอยู่!"

ทั่วทั้งอินเทอร์เน็ต เวยป๋อ เทียปา เว็บบอร์ด ล้วนแต่ถกเถียงกันเรื่องของ ‘เบรนโกลด์’ นี้ตั้งแต่เช้า ไม่มีใครชมเลยสักคน ใช่ ไม่มีแม้แต่คนเดียว ทุกคนล้วนแล้วแต่ออกมาด่า -- ในประวัติศาสตร์การโฆษณาแล้ว นี่เรียกว่าเป็นเรื่องมหัศจรรย์เรื่องหนึ่ง!

======================

[1] มันเส้น คือหัวมันหั่นเป็นเส้นๆ แล้วผัด

*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./85.md)