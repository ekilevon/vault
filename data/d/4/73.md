##บทที่ 373 : ‘ลำนำมู่หลัน’ ถือกำเนิด!
บรรยากาศของงานประชุมกลายเป็นกร่อย

คนทั้งชั้นบนชั้นล่างที่มาร่วมงานชุมนุมหันมองหน้ากันไปมาอย่างพูดไม่ออก ได้แต่จับตาดูความเปลี่ยนแปลงในสวนหลังต่อไป

ในฐานะอาจารย์ของเฉินม่อ ปรมาจารย์เว่ยได้แต่ก้าวออกมากล่าวกับอู๋เจ๋อชิงว่า "รองอธิการฯ อู๋ ต้องขอโทษจริงๆ นะ ลูกศิษย์ไม่ทราบเรื่องราว อย่าได้ลดตัวลงไปเอาเรื่องเด็กๆ เลย"

อู๋เจ๋อชิงยิ้ม "ไม่เป็นไรค่ะ ลายมือของเสี่ยวม่อไม่เลวเลย"

ปรมาจารย์เว่ยถอนใจกล่าวว่า "ลายมือพอใช้ แต่นิสัยยังใช้ไม่ได้"

ปรมาจารย์โจวเสริม "ยังต้องสั่งสอนกันอีก ขืนให้ออกจากสำนักตอนนี้ก็จะเร็วไป" ก่อนส่ายหน้าน้อยๆ

เรื่องมาถึงขั้นนี้เหล่านักลิปิกรคนอื่นๆ จึงไม่สมควรพูดอะไรแล้ว เพราะว่าอีกฝ่ายคือศิษย์ของปรมาจารย์เว่ย พวกเขายังไม่ถึงรอบให้เปิดปากวิพากษ์วิจารณ์ ทั้งที่เป็นถึงศิษย์ของปรมาจารย์ เฉินม่อกลับเอาลำนำกลอนยาวมาบอกว่าผู้หญิงนั้นควรทำตัวเรียบๆ ร้อยๆ ไม่ออกหน้าออกตาและให้ดูแลบ้านช่องไปเงียบๆ? ลายมือของเฉินม่อเขียนได้ไม่เลวก็จริง แถมอักขระสวยงามโดดเด่น แต่นิสัยถือว่าไม่ไหวจริงๆ รองอธิการบดีเป็นใครกัน? เป็นถึงสุภาพสตรีท่านหนึ่งเชียวนะ! ขนาดพวกเขาเหล่านักลิปิกรก็ไม่กล้าก่อเรื่องทั้งต่อหน้าและลับหลัง แต่เฉินม่อคุณอาศัยอะไร? อู๋เจ๋อชิงไม่ลงมือเป็นเพราะอีกฝ่ายมีความอดทน หากเรื่องนี้เกิดเป็นคนอื่นล่ะก็ เขียนแบบนี้ อีกฝ่ายได้ตบโต๊ะอาละวาดกันตั้งนานแล้ว! ควรทราบว่าในวงการศึกษาและภาษาวัฒนธรรม อำนาจของอู๋เจ๋อชิงนั้น เมื่อเปรียบกับพวกเขาที่อยู่ในงานมารวมกันทั้งหมดแล้วเหนือกว่าเยอะ!

พวกเขาเป็นแค่ชาวบ้านธรรมดา

ขณะที่อู๋เจ๋อชิงต่างหากคือคนมีอำนาจตัวจริง

ถ้าเรื่องเล็กน้อยแค่นี้ยังไม่เข้าใจ อย่างนั้นต่อไปคงไม่มีทางประสบความสำเร็จได้ ในใจทุกคนล้วนนึกตัดสินเฉินม่อไปเรียบร้อย เฮ้อ เป็นเพียงคนหนุ่ม ที่ต้องมีช่วงหุนหันพลันแล่น และมีเวลาที่ทำอะไรผิดพลาดไปบ้าง แค่ต้องให้โอกาสคนหนุ่มได้สำนึกผิดแก้ไขสักหน่อยก็พอ

ปรมาจารย์โจวมองเฉินม่ออย่างตำหนิ "ยังไม่ขอโทษรองอธิการบดีอู๋อีก"

เฉินม่อปรับอารมณ์ ก่อนหันมองอู๋เจ๋อชิงกล่าวว่า "รองอธิการฯ อู๋ ถ้าเกิดมีตรงไหนล่วงเกินคุณ ผมต้องขออภัยไว้ด้วย แต่ลำนำกลอนยาวผมบทนี้ไม่ได้มีความหมายอื่นจริงๆ แค่อยากให้อาจารย์ช่วยวิจารณ์ผลการศึกษาของผมเท่านั้นครับ" เขายังคงไม่ยอมรับผิด

ทุกคนขมวดคิ้วแน่น

แววตาปรมาจารย์เว่ยทอประกายเย็นเยียบ

สถานการณ์เฉินม่อในตอนนี้เป็นเหมือนขึ้นขี่หลังเสือยากถอย ความภาคภูมิใจผิดๆ สร้างความลำบากให้ตัวเอง ในเมื่อมาถึงขั้นนี้ เขาได้แต่ยืดคอยืนกรานต่อไป ชายหนุ่มไม่รู้ว่าอู๋เจ๋อชิงมอบภาพอักษรของปรมาจารย์โจวให้อาจารย์ของตนแล้ว จึงคิดจะระบายความไม่พอใจแทนอาจารย์ ไม่สนใจผลที่ตามมา ทำก็ทำไปแล้ว เขียนก็เขียนไปแล้ว อย่างไรเสียก็ย้อนเวลากลับมาไม่ได้

ซูน่ากล่าวอย่างขุ่นเคือง "ช่างไม่รู้ดีชั่ว! รองอธิการฯ อู๋ไม่สนใจเขา เขากลับยิ่งเหิมเกริม!"

คุณพ่อซูดุเธอว่า "ลูกนั่งเงียบๆ เถอะ ใช่เรื่องของลูกที่ไหนล่ะ"

ซูน่าแย้ง "เขียนด่าผู้หญิงแบบนั้น ยังจะไม่ให้หนูด่าเขาอีกเหรอคะ!"

นักลิปิกรหญิงคนหนึ่งกล่าวขึ้น "มาถึงยุคไหนแล้วยังจะมีแนวคิดศักดินาอยู่อีก! ท่านผู้เฒ่าเว่ย วันนี้เป็นงานครบรอบการก่อตั้งสมาคมลิปิศิลป์ ทั้งยังเป็นวันเกิดคุณอีก พวกเรามาอวยพรวันเกิด ไม่ได้มาให้รังแกนะคะ สังคมเข้ายุคสมัยใหม่แล้ว ทำไมยังมีแนวคิดโบราณเน่าเฟะนี่อีกล่ะ? ถ้าไม่ได้เห็นกับตาตัวเองฉันไม่กล้าเชื่อด้วยซ้ำ ผู้หญิงอย่างเราทำไมคะ?"

"นั่นสิ!"

"อาศัยอะไรมาหาว่าพวกเราทำอะไรไม่ได้?"

"เขียนกลอนยาวแบบนี้ออกมาได้ สันดานคงไม่ได้ดีไปกว่ากันหรอก!"

"ยังไม่ยอมรับผิด? ยังไม่ยอมสำนึก? กล้าทำไม่กล้ารับนี่หว่า!"

"ปรมาจารย์เว่ย พวกเรานับถือคุณนะ แต่ว่าลูกศิษย์คุณน่ะ...ไม่ควรเป็นแบบนี้จริงๆ!"

พวกผู้หญิงกับนักลิปิกรหญิงล้วนก่นด่าเฉินม่ออย่างน้อยเธอคำฉันคำ การที่รองอธิการบดีอู๋ไม่ทำอะไรเขา เป็นเพราะมีตำแหน่งค้ำคอ แต่พวกเธอไม่ต้องสนใจอะไรแบบนั้น สำหรับพวกผู้หญิงแล้ว ด่าเขาสักคำยังนับว่าเบาไปเสียด้วยซ้ำ ภาพอักษรของเฉินม่อนั้นล่วงเกินผู้คนมากเกินไป!

อาจารย์หวังกล่าวกับภรรยาว่า "เหล่าชู อย่าวุ่นวายอะไรสิ"

หญิงคนนั้นขมวดคิ้วฉับ "วุ่นวายตรงไหน? ฉันพูดอะไรไม่ได้เลยเรอะ!"

อาจารย์หวังเดาะลิ้น "เธอพูดให้น้อยลงสักหน่อยเถอะ กินข้าวแล้วยังหุบปากเธอไม่ลงเหรอ? หุบปากเถอะน่านะ" เขาไม่อยากก่อเรื่องอะไรขึ้นมาอีก วันนี้เป็นแซยิดของท่านเว่ย หากพูดมากไปท่านเว่ยได้ไม่มีหน้ามีตากันพอดีน่ะสิ

ลิปิกรอีกท่านพูดกับลูกสาวว่า "เสี่ยวเจียง อย่าวุ่นวายนะ นั่งกินไปเงียบๆ นั่นแหละ"

เด็กหญิงที่นั่งร่วมโต๊ะกับซูน่าโยนตะเกียบทิ้งทันที "หนูจะไปกินลงได้ยังไงอ่ะ! พ่อ ไอ้คนแซ่เฉินนั่นกินอิ่มเกินใช่ไหม! หนูไม่ยุ่งวุ่นวายกับใคร นั่งกินข้าวของหนูอยู่ดีๆ กลับโดนหมอนั่นหาเรื่องเหยียดผู้หญิงซะงั้น? บทความพ่อพูดถึงหัวข้ออื่นก็ยังดี แต่หมอนั่นล่ะ? กลอนยาวเอาแต่บอกว่าผู้ชายต้องไล่ตามความฝันไม่ฟังเสียงคนรอบข้าง แต่ความจริงดันเอาแต่หาว่าผู้หญิงสร้างความวุ่นวาย ผู้หญิงร้ายกาจ! นี่มันหาเรื่องพวกเรากันชัดๆ! บทความแบบนี้ถ้าเกิดหลุดออกไป เผยแพร่ไปข้างนอก คนเขาจะมองสมาคมลิปิศิลป์ว่ายังไงอ่ะ? หึ คงได้เหมาว่าเราเป็นสมาคมรวมตัวของพวกหัวศักดินาน่ะสิ!"

ฝ่ายคนพ่อโกรธแล้ว "พูดอะไรของลูก! กินข้าวต่อไปซะ!"

เสี่ยวเจียงไม่ทำตาม "ไม่ให้หนูพูด ข้าวนี่หนูก็ไม่กินอ่ะ!"

ผู้หญิงอีกคนกอดเสี่ยวเจียงไว้ ขึ้นเสียงแว๊ดใส่อีกฝ่ายว่า "เหล่าซุน อย่าตะคอกใส่เด็กมันสิ! ให้หมอนั่นเขียนแบบนั้นแล้วจะไม่ให้พวกเราพูดอะไรรึไง หา?"

"เจ๊หวี เสี่ยวม่อคงไม่ได้ตั้งใจน่า" ฝ่ายคนพ่อยิ้มเจื่อน โอนอ่อนลงเอง

เจ๊หวีกล่าวว่า "งั้นก็ต้องให้มาขอโทษผู้หญิงทุกคนสิ!"

เหล่าฝ่ายหญิงต่างไม่มีใครยินยอม ทำให้เหล่าฝ่ายชายต้องปวดหัวไปตามๆ กัน

"ศิษย์น้อง.."

"ศิษย์พี่.."

"นี่มัน..."

ศิษย์คนอื่นๆ ของปรมาจารย์เว่ยล้วนนั่งไม่ติดสักคน

เฉินม่อเห็นน้ำหกไปแล้วยากทวงกลับ ได้แต่กล่าวว่า "พี่สาว คุณน้าทุกท่านครับ ผมไม่มีเจตนาเป็นอื่นจริงๆ เพียงพยายามเลียนแบบคนโบราณแต่งลำนำเพลงยาวออกมาเท่านั้น หวังให้อาจารย์ได้เห็นผลงานของผมในวันแซยิดสักเล็กน้อย ผมใช้เวลาสร้างผลงานมาตั้งหนึ่งเดือนเชียนนะครับ หวังเซอร์ไพรส์ให้อาจารย์เท่านั้นเอง"

ยังยืนกราน?

ยังไม่สำนึกอีก!

คราวนี้ แม้แต่พวกผู้ชายก็ไม่เข้าข้างเขาแล้ว!

พลันมีคนออกหน้า เป็นจางเย่ที่กำลังกลืนข้าวที่เพิ่งกินเข้าไปนั่นเอง เขามองเฉินม่อด้วยสายตาเย็นชาสุดๆ "ผลงานการศึกษาหนึ่งเดือนของคุณได้ขยะแบบนี้มาหนึ่งชิ้น? อย่างนั้นผลการศึกษาคุณก็ไม่นับเป็นอย่างไรได้!"

เฉินม่อแค่นหัวเราะ "ขยะเรอะ?"

จางเย่ปากร้ายใช่ย่อย "บอกว่าเป็นขยะยังนับว่าผมไว้หน้าท่านเว่ยมากแล้ว ถ้าให้ผมวิจารณ์ตรงๆ ล่ะก็ ไอ้กลอนสวะสั่วๆ ของคุณนี่เรียกว่าผายลมยังไม่ออก คุณรู้รึเปล่าว่าอะไรคือลำนำกลอน? คุณรู้ไหมว่าลำนำกลอนยาวนี่เขียนยังไง? ความสามารถเชิงอักษรน้อยนิดของคุณนั่นน่ะยังกล้าเรียกว่าเป็นลำนำกลอน? อย่าล้อเล่นน่า! ต่อไปไอ้ของแบบนี้คุณเก็บไว้เขียนเล่นๆ ที่บ้านก็พอ อย่าเอาออกมาขายขี้หน้าคนอื่นๆ เลย หรือจะให้ผู้รู้เห็นแล้วจะหัวเราะให้ฟันร่วง? ตัวอักษรคุณน่ะยังเป็นโล้เป็นพายได้อยู่ แต่ตัวเนื้อความน่ะ ไม่ใช่แค่ด้อยไปสักหน่อยหรอกนะ ผมจะบอกอะไรให้ ลำนำเพลงที่แท้จริงน่ะ แม้ว่าเรื่องภาษาจะไม่เข้มงวด ไม่บังคับฉันทลักษณ์มากมาย ออกจะปล่อยเสรีก็ตามที นั่นไม่ได้หมายความว่า แค่เขียนอะไรออกมาจบแล้วใส่ทำนองร้องได้สักสองสามคำก็เรียกเป็นลำนำกลอนหรอกนะ ลำนำกลอนไม่ใช่อะไรที่แค่ขึ้นกับทำนองเพลงทั้งหมดเท่านั้น ยังต้องขึ้นกับอย่างอื่นร่วมด้วย ภาษาของชนชาตินี้ลึกล้ำไพศาล ไม่ได้เรียบง่ายอย่างที่คุณคิด!"

ซูน่าโห่ร้อง "พูดได้ดี!"

ส่วนที่ว่าพูดดีตรงไหน? ซูน่าก็ไม่รู้เหมือนกัน!

คนอื่นๆ ที่นั่นเป็นเช่นกัน ว่าไปแล้วพวกเขาก็ไม่ได้รู้เรื่องลำนำกลอนอะไรขนาดนั้นก็จริง แต่สามารถบอกได้เลยว่าไม่มีบังคับสัมผัสไม่บังคับฉันทลักษณ์แล้ว ยังต้องอาศัยการใช้ภาษาที่สูงส่ง เนื้อหาเล่าถึงผู้คนแล้วยังต้องมีบทสนทนา นับว่าเขียนยากอย่างยิ่ง --- ทุกคนต่างทราบเพียงนี้เท่านั้น อย่างไรล้วนทำงานลายมือ รู้จักลำนำกลอน แต่ไม่ได้สนใจศึกษาอย่างลึกซึ้งจริงจังเท่าไร

ชายหนุ่มคนหนึ่งอดรนทนไม่ไหว "หาว่าศิษย์พี่ฉันเขียนมั่วซั่วเรอะ?"

"ศิษย์พี่ไม่รู้เรื่องหรือนายกันแน่ที่ไม่รู้เรื่อง!" ศิษย์ของท่านเว่ยอีกคนสอดคำ

จางเย่ยิ้มแย้ม "ผมไม่รู้เรื่อง?"

ซูน่าฟังคำนี้ยังอดยิ้มออกมาไม่ได้!

เห็นจางเย่พูดจาอวดดีเช่นนี้ เฉินม่อต้องเถียงแล้ว พี่ป้าน้าอาคนอื่นล้วนเป็นญาติผู้ใหญ่ แน่นอนว่าเขาไม่กล้าเถียง แต่ว่านายเป็นตัวอะไร? เฉินม่อสวนกลับทันที "ได้ คุณพูดดี อย่างนั้นก็อย่าเอาแต่พูดปากเปล่า บอกว่าที่ผมเขียนน่ะไม่ใช่ลำนำเพลง อย่างนั้นลำนำเพลงควรจะเขียนยังไงล่ะ!"

จางเย่แสยะยิ้ม กล่าวว่า "วันนี้วันเกิดรองอธิการฯ อู๋ ผมยินดีอย่างยิ่ง อย่างนั้นผมจะสอนคุณให้ไม่คิดค่าสอนก็แล้วกัน" พูดจบเขาค่อยหันหน้าไปหาอู๋เจ๋อชิง "ท่านรองอธิการฯ อู๋ วันนี้ไม่มีของขวัญอันใด มามือเปล่านับว่าผมน่าอายมากแล้ว ฉะนั้นผมจะเขียนอะไรให้สักบท ถือเป็นของขวัญวันเกิดนะครับ"

อู๋เจ๋อชิงหัวเราะคิก "ได้ค่ะ"

ปรมาจารย์โจวตะลึง "เธอจะเขียนอะไรน่ะ?"

จางเย่กล่าวอย่างช้าชัด "ผมบอกไปแล้วว่าเป็นลำนำเพลงไงครับ โคลงกลอนที่เขียนไปก่อนหน้านี้ที่ให้รองอธิการบดีอู๋ไปแล้ว ท่านรองอธิการฯ ก็ยังไม่พอใจ หาว่ากลอนผมไม่มีความเป็นประวัติศาสตร์น่ะครับ อืม ถ้าอย่างนั้นกลอนเพลงยาวนี้คงเหมาะสม ผมอยากจะเล่านิทานให้ทุกคนฟังเรื่องหนึ่งพอดีครับ"

อู๋เจ๋อชิงมองเขาอย่างอ่อนโยน "ได้ ฉันจะรอลำนำกลอนของคุณค่ะ เขียนไม่ดีฉันไม่รับนะคะ" นี่เพียงล้อเล่นเท่านั้น ไม่ได้ตั้งแง่กับจางเย่เลยสักนิด

ทุกคนลอบสูดลมหายใจหนาวเหน็บ เหย*** นายจะเขียนลำนำกลอนยาวจริงดิ!? ลำนำแบบนี้ถึงจะไม่ยากเท่าซือห้าอักษรเจ็ดอักษรก็เถอะ แต่ลำนำเพลงยาวน่ะใช้เล่าเรื่อง เล่านิทาน ไหนจะต้องมีตัวละคร มีพล็อตเรื่อง มีตอนจบ ต้องมีแง่คิด ต้องมีการวางแผนเรื่องและคำที่ใช้ดีๆ ถึงแม้ทุกคนเพิ่งได้เห็นความสามารถในการประพันธ์ของจางเย่แล้ว แต่นั่นก็แค่ไม่กี่สิบตัวอักษร แต่ละชิ้นเป็นแค่บทสั้นๆ ขณะที่ลำนำกลอนยาวนั้นไม่เหมือนกัน หากไม่มีเวลาวางแผนขัดเกลาสักเดือนหรือหลายเดือนล่ะก็ ต่อให้เขียนกลอนยาวไปหลายร้อยพันคำก็ยังไม่ใช่อยู่ดี! ไม่ว่าใครก็รู้ว่าชายแว่นดำคนนี้เพิ่งจะพูดไว้เมื่อกี้นี้เอง ไม่มีทางเตรียมบทกวีเอาไว้ก่อนได้แน่นอน ไหนจะตอนนี้ไม่ทันพูดพล่ามทำเพลงก็จับพู่กันเขียนอีกแล้ว? นี่ยังจะแต่งสดอีกหรือ?

นี่แม่*ลำนำกลอนเชียวนะ!

ของแบบนี้ก็แต่งสดๆ ได้ด้วย?

ทุกคนไม่เคยมีความคิดนี้เลยสักนิด แม้แต่ได้ยินยังไม่เคยได้ยินมาก่อน มีคนทำแบบนี้ได้จริงเหรอ? ไม่ล่ะมั้ง!

ทว่าซูน่ามั่นใจเต็มร้อย "สู้สู้อาจารย์จาง! ให้พวกนั้นเห็นกันไปเลย! แค่กบน้อยในบ่อยังจะกล้ามาสงสัยคุณเรื่องภาษาเรื่องโคลงกลอนอีก? เฮอะ ขำตายชัก!" เธออยากจะหัวเราะสะใจจริงๆ

จางเย่หันไปกล่าว "งั้นรบกวนช่วยเตรียมกระดาษเซวียนจื่อให้ผมยาวๆ สักแผ่นนะครับ ตัวอักษรเยอะสักนิด"

"เอาขนาดไหน?" ปรมาจารย์โจวถาม

จางเย่ก็ไม่รู้เช่นกัน "เอ่อ.. เท่าไหนก็ได้ครับ"

ปรมาจารย์โจวพูดไม่ออก พยายามถามอีกว่า "มีกี่ตัวอักษร?"

จางเย่ตอบ "ผมก็ไม่แน่ใจ เขียนให้จบค่อยนับแล้วกันครับ"

อย่างไรเสีย ทุกคนที่นี่ล้วนเป็นคนที่รู้เรื่องอักษรอยู่บ้าง ปรมาจารย์โจวจึงสั่งให้ศิษย์จัดเตรียมกระดาษให้ ซึ่งได้มาแล้วเรียบร้อยอย่างรวดเร็ว

ทุกคนต่างเลิกกินข้าว เบียดเสียดกันเข้ามาร่วมชมความสนุกครั้งนี้ด้วย

"พวกเราไปชั้นล่างกันเถอะ!"

"ไปมุงกันบ้างดีกว่า!"

"รอฉันด้วย ฉันไปด้วยๆ!"

ทั้งคนในครอบครัวและผู้ร่วมงานต่างชักชวนกันลงมาชั้นล่างหมด

คราวนี้ถึงจะไม่ใช่การแข่งขัน แต่น่าสนุกยิ่งกว่าการแข่งขันก่อนหน้า ทั้งทำให้ทุกคนต้องตื่นตกใจกันสุดๆ ซูน่าเป็นหนึ่งในนั้นที่เบียดเข้ามา คนอื่นๆ ก็แก่งแย่งที่ยืนใกล้ๆ เช่นกัน

ส่วนเฉินม่อเห็นว่าเป็นเรื่องตลก ศิษย์พี่น้องของเขาเองก็เป็นเช่นกัน คนที่ไม่ได้เตรียมอะไรเลยสักนิด ยังจะมาเขียนลำนำกลอน? กี่ร้อยกี่พันคำก็ยังไม่ทันคิด? นี่มันเรื่องตลกรายวันชัดๆ! ยังจะบอกว่าจะเขียนเรื่องเล่านิทาน? เรื่องโบราณมีคนเขียนกันไปหมดแล้ว ยังจะมีอะไรสดใหม่อีกเรอะ!

ปรมาจารย์โจวยืนวงในสุด

ปรมาจารย์เว่ยกับอู๋เจ๋อชิงเพียงนั่งมองอย่างเงียบสงบ

ทุกคนล้วนพุ่งสายตาจับจ้องมายังร่างของจางเย่

จางเย่ยกพู่กันแตะหมึก เงยหน้าขึ้นมองหาเฉินม่อ "ดูนี่ให้ดีว่าอะไรคือลำนำเพลงยาวกันแน่!" พูดจบ ก็ตวัดพู่กันเขียนคำแรก พร้อมเปิดปากบรรยายว่า "ครั้งอดีตกาล มีสตรีนางหนึ่ง นามว่าฮัวมู่หลัน"

สตรี?

ฮัวมู่หลัน?

นิทานส่วนใหญ่สมัยโบราณมีแต่เรื่องผู้ชายไม่ใช่เหรอ? จะเขียนนิทานให้ตัวเองเป็นหญิง?

เฉินม่อกับเหล่าศิษย์พี่น้องพอได้ยิน ล้วนแต่แค่นหัวเราะ คนอื่นๆ พอฟัง ต่างก็ตะลึงพรึงเพริดกันไปเรียบร้อย สีหน้ามีแต่ความสงสัยไม่เข้าใจ ในใจยังนึกว่าเธอนั้นสามารถนัก ไม่เพียงแต่ยกพู่กันเขียนแล้วบอกว่าจะเขียนลำนำกลอนยาว ยังจะสมมุติตัวเองเป็นหญิงอีก? ตบแต่งออกเรือนสอนบุตรหลานก่อเทือกสวนไร่นา? จะเขียนออกมายังไงล่ะเนี่ย?

"จีจีซ้ำจีจี มู่หลันทอผ้าพิงประตู

ไร้เสียงกระสวยทอ ฟังแต่หญิงถอนทอดใจ"

ตัวอักษรแถวแรกเขียนจบแล้ว ซูน่าแทรกดันตัวเองเข้าไปอีก จนไปหยุดอยู่ที่หลังจางเย่ คำที่เขาเขียนซูน่าอ่านออกเสียงดัง ทำให้คนรอบนอกที่มองไม่เห็นพลอยได้ยินไปด้วย

"หือ?"

"ทอผ้าทำสวนจริงๆ รึนี่?"

"เรื่องงานบ้านจะมีอะไรให้เขียนกัน?"

"ชู่ว เบาๆ หน่อย อย่าให้รบกวนสมาธิเขา รอดูไปเถอะน่า"

เสียงหนึ่งเตือนขึ้นเบาๆ ขณะที่ผู้หญิงและเด็กหญิงด้านหลังชี้ไม้ชี้มือคุยกัน

จางเย่ไม่คิดอะไร อักษรเขียนออกมาอย่างต่อเนื่อง เขียนอย่างรวดเร็ว ปลายพู่กันตวัดมั่นคง ยังคงมองไม่ออกว่าเรื่องนี้มีแนวคิดหรือความหมายอย่างไร

"ถามนางคิดสิ่งใด ถามนางระลึกใด

นางนั้นใช่คิดใด นางนั้นใช่ระลึก

คืนวานเห็นหนังสือทัพ ท่านข่านเรียกระดมพล

หนังสือสิบสองเล่ม ทุกเล่มจารนามบิดา

บิดาไร้บุตรชาย มู่หลันไร้พี่ชาย

ใคร่จัดซื้ออานม้า รับออกศึกแทนบิดา"

เฉินม่อตื่นตระหนก!

อะไรนะ?

ออกศึกแทนบิดา?

หญิงปลอมเป็นชายออกรบ?

คนอื่นๆ ต่างเงียบลงทันที ไม่มีใครพูดอะไรอีก!

จางเย่ยิ่งเขียนยิ่งรวดเร็ว

"ตลาดออกซื้ออาชา ตลาดตกหาอานศึก

ลงใต้ซื้อบังเหียน ขึ้นเหนือหาแส้ยาว

รุ่งลาพ่อแม่ท่าน เย็นย่ำริมหวงเหอ

ไม่ได้ยินเสียงเพรียกบิดามารดา ฟังแต่เสียงหวงเหอไหลครืนๆ

รุ่งลาจากหวงเหอ เย็นย่ำริมเฮยซาน

ไม่ได้ยินเสียงเพรียกบิดามารดา ฟังแต่เสียงควบม้าเอี้ยนซานหู"

พลันมีหญิงวัยกลางคนร่างท้วมคนหนึ่งขอบตาแดงเรื่อ!

ผู้หญิงคนอื่นๆ ฟังถึงตรงนี้ต่างรู้สึกประทับใจอย่างยิ่ง!

เด็กหญิงที่น่าสงสาร! เด็กหญิงที่กตัญญู! เด็กหญิงที่หาญกล้า!

เขียนถึงตรงนี้ ลายมือของจางเย่กลายเป็นเข้มแข็งห้าวหาญ คล้ายดังตัวละครในบทกวีนั้นควบคุมพู่กันให้เปลี่ยนไปตามนาง บรรยากาศกลายเป็นฮึกเหิม!

"หมื่นลี้รุดสมรภูมิ เหินบินข้ามด่านภูผา

ลมเหนือต้องจินถัว แสงเย็นต้องเกราะเหล็ก

ร้อยขุนศึกสิ้นพลี วีรชนสิบปีหวน

หวนพบโอรสสวรรค์ ฝ่าบาทประทับกลางโถงกระจ่าง

ความชอบสิบสองคราว บำเหน็จนับร้อยพัน

ท่านข่านถามประสงค์สิ่งใด มู่หลันไม่หวังรับราชการ

เพียงหมายควบพันลี้ ส่งข้ากลับบ้านเกิด"


ทุกคนต้องตะลึงอีกครั้ง!

คนตายเยอะขนาดนั้น มู่หลันยังจะโชคดีกลับมาได้?

ฮ่องเต้พระราชทานรางวัล ทำไมถึงไม่รับราชการ?

จางเย่เขียนต่อ

"พ่อแม่ฟังลูกมา จากบ้านมาสวมกอด

พี่สาวฟังน้องมา แต่งตัวไว้คอยท่า

น้องชายฟังพี่มา ลับมีดเชือดหมูแพะคอยท่า"

เรื่องราวต่างๆ ล้วนเข้ามาสู่สายตาของผู้ชมทีละภาพ!

เป็นภาพของครอบครัวที่มีความสุขและตื่นเต้น! คนในบ้านรอดตายกลับมา ทั้งยังพกพาความชอบกลับมาด้วย!

ซูน่าอ่านถึงตรงนี้ น้ำเสียงกลายเป็นสั่นเครือมากขึ้น เหมือนถูกทุบทำลายส่วนลึกที่สุดของหัวใจ อ่านต่อไม่ออกแล้ว!

จางเย่ทำงานแทนซูน่า ทางหนึ่งเขียนทางหนึ่งอ่านเอง

"เปิดห้องข้าตะวันออก นั่งเตียงข้าตะวันตก

เปลื้องชุดรบของข้า สวมชุดเดิมของข้า

แต่งเรือนริมหน้าต่าง ส่องกระจกทัดดอกไม้

ออกจากบ้านพบเพื่อนเก่า เพื่อนเก่าล้วนตื่นตกใจ

ร่วมรบสิบสองปี ไม่ทราบมู่หลัน...คือสตรี!"

เสี่ยวเจียงในตอนนั้นรู้สึกเลือดลมพลุ่งพล่าน!

ผู้หญิงอีกคนที่อยู่ข้างๆ ก็ยังต้องหลั่งน้ำตา!

ภาพที่ลำนำกลอนนี้บรรยายออกมา ทำให้หลายคนอดร้องไห้ไม่ได้!

ท้ายที่สุด จางเย่ส่งเสียงหัวเราะเบาๆ ทางหนึ่งเขียน ทางหนึ่งคล้ายจะหันไปตั้งคำถามต่อคนอื่นๆ

"กระต่ายผู้ขาปราดเปรียว กระต่ายเมียนัยน์ตาหรี่ชม้าย

สองกระต่ายวิ่งเลียดเคียง…"

อักษรหลายตัวจากฝีพู่กันเหล่านั้น สุดท้ายยิ่งเขียนยิ่งมีพลัง!

"ขอถามข้าเป็นหญิงหรือชาย!?"

ปลายพู่กันตวัดจนจบ!

ทั่วทั้งบริเวณพลันไร้สุ่มเสียง!

จางเย่ยก ‘มู่หลันซือ’ ขึ้น รอให้แห้งแล้วถึงวางพู่กันลง

เฉินม่ออ่านจบ สีหน้ากลายเป็นม่วงคล้ำทันที! ศิษย์พี่น้องเขาหลายคนล้วนแต่ตกตะลึงจนไม่มีเสียง!

ปรมาจารย์เว่ยตบเก้าอี้ไท่ซืออย่างรุนแรง หัวเราะลั่น "ขอถามข้าเป็นหญิงหรือชายอันยอดเยี่ยม! เยี่ยม! เยี่ยม! เยี่ยม!"

ปรมาจารย์โจวตอนนี้อารมณ์ยากอธิบายเป็นคำพูด เขามองจางเย่อย่างตกตะลึงพรึงเพริด อดรู้สึกหวาดหวั่นต่อผลงานสะท้านฟ้าอย่าง ‘มู่หลันซือ’ ไม่ได้!

นั่นสิ!

ช่างน่าหวาดหวั่นนัก!

อู๋เจ๋อชิงนัยน์ตาเป็นประกาย!

บรรดาผู้หญิงที่นั่นล้วนแต่ร้องขึ้นด้วยความตื่นเต้น!

"ฮัวมู่หลัน? นี่คือต้นแบบของพวกเราเหล่าสตรี!"

"ใช่! นี่แหละคือผู้หญิง! ใครบอกว่าผู้หญิงสู้ผู้ชายไม่ได้! เชอะ!"

"ผู้ชายทำเรื่องราว ผู้ชายประสบความสำเร็จได้ ผู้หญิงเราก็ทำได้เหมือนกัน!"

พวกผู้หญิงล้วนตื่นเต้นกันสุดๆ ‘มู่หลันซือ’ ชิ้นนั้นราวกับเขียนขึ้นจากก้นบึ้งหัวใจ!

นั่นสิ! พวกคุณใช้ดวงตาลำเอียงมาตัดสินกันชัดๆ นอกจากยกหูกระต่ายขึ้นชูดูว่าเป็นชายหญิงแล้ว กระต่ายผู้สองเท้าปราดเปรียว กระต่ายเมียนัยน์ตามักหรี่หยาดเยิ้ม แน่นอนว่าทุกคนแยกออกได้ แต่ถ้าสองตัววิ่งเทียบเท้ากันแล้ว ใครล่ะจะแยกออกว่าไหนตัวผู้ไหนตัวเมีย! คนเองก็เช่นกัน!

"งดงามทีเดียว!" ปรมาจารย์โจวถอนหายใจแล้วปรบมือให้!

เสียงปรบมือของทุกคนพลันดังกระหึ่มขึ้น ป้าบ ป้าบ ป้าบ!

"ร้ายกาจนัก! วันนี้ได้เปิดหูเปิดตาจริงๆ! เหนือคนมีเหนือฟ้าจริงๆ!"

‘มู่หลันซือ’ ที่ยอดเยี่ยม!

ยอดเยี่ยมจนทำให้ทุกคนต้องตกตะลึง!

กลัวที่สุดคือการเปรียบเทียบ ก่อนหน้านี้ทุกคนเพิ่งคิดว่าเฉินม่อร้ายกาจ ขนาดลำนำกลอนเพลงยาวหลายร้อยหลายพันคำยังจะแต่งออกมาได้อยู่แท้ๆ แต่มาตอนนี้เมื่อเห็นบทกวีของชายหนุ่มแว่นดำแล้ว บทกวีของเฉินม่อพลันกลายเป็นอาจมกองหนึ่ง! เฉินม่อเขียนถึงบุรุษ หวังชมเชยบุรุษชมเชยความทะเยอทะยาน แต่กลับใช้สตรีนางหนึ่งเป็นเช่นภาระเครื่องถ่วง ผลงานชิ้นนี้นับว่าน่าอนาถใจ ทั้งยังไม่ใช่สิ่งที่น่าเอามายกย่องอะไรนักหนา มาตอนนี้ก็ยิ่งเห็นว่าเฉินม่อน่ะเป็นได้แค่เด็กน้อยที่ไม่ควรค่าแก่การยกย่องเลยสักนิด ดูอย่างลำนำกลอนที่ชายแว่นดำเขียนให้อู๋เจ๋อชิงนั่นสิ เขียนถึงสตรีแต่ไม่ได้เหยียดหยันใครสักนิดเดียว บุรุษต้องการรับราชการ? แต่สตรีที่อีกฝ่ายเขียนนั้นไม่ต้องการสักนิด ไม่รับความดีความชอบจากการถูกประทานรางวัลอะไร เพียงต้องการกลับไปหาครอบครัว! ชายหนุ่มที่เฉินม่อเขียนถึงนั้นพร่ำบ่นทุกสิ่งอย่าง? หาว่าสตรีทำนี่ก็ไม่ได้นั่นก็ไม่ดี ขณะที่ตัวหญิงของอีกฝ่ายหนึ่งนั้นเสี่ยงถูกตัดหัวตอนรับออกศึกแทนบิดาขณะปลอมเป็นชาย! เพื่อบิดาและครอบครัว นางยินดีสู้รบกับศัตรู อยู่ท่ามกลางดงดาบดงกระบี่ ทุกวันคิดแต่จะเอาตัวรอดสังหารศัตรูกลับไปบ้าน ขุนศึกสิ้นนับร้อย กระทั่ง ‘วีรชน’ สิบปีหวนกลับ!

สิบปี!

สตรีอ่อนแอนางหนึ่ง

นางทำในสิ่งที่ผู้ชายหลายคนทำไม่ได้!

เปรียบทั้งสองฝ่าย เฉินม่อน่ะด้อยกว่าชายหนุ่มแว่นดำมากจนเรียกว่าห่างชั้นสุดๆ ‘มู่หลันซือ’ ของชายหนุ่มนั้นเขียนเพื่อประณามเฉินม่ออย่างชัดเจน ทุกประโยคล้วนพุ่งเป้าไปยังบทความของฝ่ายตรงข้าม! ทุกประโยคเพื่อตอกหน้า! ทุกประโยคต่างมุ่งโจมตีไปยังสิ่งที่เฉินม่อเขียนไว้ก่อนหน้านี้!

เฉินม่อหน้าปั้นยาก เขาเองไม่คิดว่าอีกฝ่ายจะสามารถเขียนบทกลอนเช่นนี้ออกมาได้จริงๆ!

จางเย่มองเฉินม่อ กล่าวอย่างไม่เกรงใจว่า "ผมยังจะบอกคุณให้อีกอย่างนะ ที่คุณเขียนน่ะไม่นับเป็นอะไรทั้งนั้น ไม่ใช่ลำนำกลอน ไม่มีคุณค่าทั้งเพื่อความบันเทิงหรือเพื่อวรรณกรรม" พูดจบ ก็ชี้ไปยังกระดาษเซวียนจื่อของตนเอง "นี่ คือลำนำกลอน ไม่ใช่อย่างของคุณ!"

เฉินม่อกล่าวเสียงเย็น "คุณมีสิทธิ์อะไรมาวิจารณ์กลอนของผม?"

ทันใดนั้น ท่านโจวที่กลอกตา ใคร่ครวญครู่หนึ่ง ไม่รู้ว่าทำไมถึงได้หัวเราะลั่นฮ่าๆ ขึ้นมา "เสี่ยวเฉินเอ๊ย คนตรงหน้าเธอน่ะ มีสิทธิ์วิจารณ์บทกวีเธอได้จริงๆ เขาบอกว่าที่เธอเขียนไม่ใช่ลำนำกลอน อย่างนั้นก็ต้องไม่ใช่จริงๆ แล้ว ถ้าเกิดเขายังไม่มีสิทธิ์ล่ะก็ อย่างนั้นในประเทศนี้คงมีคนมีสิทธิ์ไม่กี่คนแล้ว เรื่องวรรณกรรมน่ะ ต่อให้พวกเราทั้งหมดนี้ร่วมมือกันต่อกรกับเขาก็ยังไม่ใช่คู่มือเลย!" จากนั้นหันมองจางเย่ ยิ้มให้แล้วกล่าว "ไอ้หนู ฉันรู้แล้วว่าเธอคือใคร!"

เฉินม่อตะลึงงัน ปรมาจารย์โจวว่ายังไงนะ?

เขามีสิทธิ์? เขามีสิทธิ์อะไร!

ทุกคนตรงนี้รวมกันก็ยังไม่สามารถเทียบเท่าคนตรงหน้านี้? เป็นไปไม่ได้!

"หือ?"

"ใครกัน?"

"ผู้เฒ่าโจวรู้จัก?"

ทุกคนต่างนึกประหลาดใจและสงสัยกันสุดๆ ชายหนุ่มคนนี้เป็นใครกันแน่!

ปรมาจารย์เว่ยกับเหล่านักลิปิกรก็มองมา จู่ๆ ก็มีคนนึกขึ้นได้อีก!

ปรมาจารย์โจวหัวเราะฮ่าๆ "ความจริงฉันน่าจะเดาออกได้ตั้งนานแล้ว ในประเทศนี้ คนที่แต่งโคลงกลอนโบราณได้ระดับนี้ ทั้งสามารถต่อกลอนคู่แบบนี้ได้ โดยไม่ต้องเขียนบทร่างอะไรก็เขียนผลงานอย่าง ‘มู่หลันซือ’ ที่ยอดเยี่ยมเช่นนี้ออกมา! บนแผ่นดินนี้มีคนเดียวเท่านั้น!"

ในที่สุดก็มีคนฉลาดเดาออกแล้ว!

เชี่ยวชาญโคลงกลอนเชี่ยวชาญกลอนคู่ แผ่นดินนี้ไร้ที่เปรียบ แถมเป็นรองอธิการบดีอู๋เชื้อเชิญมา? และยังรู้จักกับอาจารย์มหาวิทยาลัยอย่างซูน่า?

"เชี่*!"

"รู้แล้วว่าใคร!"

"สวรรค์! จางเย่!"

"คุณคืออาจารย์จางเย่!"

ทุกคนตะลึงงัน ไม่มีใครคิดถึงมาก่อน!




========================

木兰诗 มู่หลันซือ – สมัยราชวงศ์เหนือ ไม่ทราบผู้ประพันธ์

唧唧复唧唧，木兰 当户 织。
จีจีซ้ำจีจี มู่หลันทอผ้าพิงประตู

不闻机杼声，惟闻女叹息。
ไร้เสียงกระสวยทอ ฟังแต่หญิงถอนทอดใจ

问女何所思，问女何所忆。
ถามนางคิดสิ่งใด ถามนางระลึกใด

女亦无所思，女亦无所忆。
นางนั้นใช่คิดใด นางนั้นใช่ระลึก

昨夜见军帖，可汗大点兵，
คืนวานเห็นหนังสือทัพ ท่านข่านเรียกระดมพล

军书十二卷，卷卷有爷名。
หนังสือสิบสองเล่ม ทุกเล่มจารนามบิดา

阿爷无大儿，木兰无长兄，
บิดาไร้บุตรชาย มู่หลันไร้พี่ชาย

愿为市鞍马，从此替爷征。”
ใคร่จัดซื้ออานม้า รับออกศึกแทนบิดา

东市买骏马，西市买鞍鞯，
ตลาดออกซื้ออาชา ตลาดตกหาอานศึก

南市买辔头，北市买长鞭。
ลงใต้ซื้อบังเหียน ขึ้นเหนือหาแส้ยาว

旦辞爷娘去，暮宿黄河边，
รุ่งลาพ่อแม่ท่าน เย็นย่ำริมหวงเหอ
(หวงเหอ คือแม่น้ำฮวงโห)

不闻爷娘唤女声，但闻黄河流水鸣溅溅。
ไม่ได้ยินเสียงเพรียกบิดามารดา ฟังแต่เสียงหวงเหอไหลครืนๆ

旦辞黄河去，暮至黑山头，
รุ่งลาจากหวงเหอ เย็นย่ำริมเฮยซาน

不闻爷娘唤女声，但闻燕山胡骑鸣啾啾。
ไม่ได้ยินเสียงเพรียกบิดามารดา ฟังแต่เสียงควบม้าเอี้ยนซานหู
(ชาวหู คือคำที่ชาวจีนใช้เรียกคนเผ่าอื่น เรียกว่าคนเถื่อน)

万里 赴戎机，关山度若飞。
หมื่นลี้รุดสมรภูมิ เหินบินข้ามด่านภูผา

朔气传金柝，寒光照铁衣。
ลมเหนือต้องจินถัว แสงเย็นต้องเกราะเหล็ก
(จินถัว ลักษณะคล้ายกระทะ ทำจากทองเหลือง มีสามขาหนึ่งหูจับ กลางวันใช้หุงอาหาร กลางคืนใช้เคาะบอกสัญญาณ)

将军 百战死，壮士 十年归。
ร้อยขุนศึกสิ้นพลี วีรชนสิบปีหวน

归来见天子，天子坐明堂。
หวนพบโอรสสวรรค์ ฝ่าบาทประทับกลางโถงกระจ่าง

策勋十二转，赏赐百千强。
ความชอบสิบสองคราว บำเหน็จนับร้อยพัน

可汗问所欲，木兰不用尚书郎，
ท่านข่านถามประสงค์สิ่งใด มู่หลันไม่หวังรับราชการ

愿驰千里足，送儿还故乡。
เพียงหมายควบพันลี้ ส่งข้ากลับบ้านเกิด

爷娘闻女来，出郭 相 扶将；
พ่อแม่ฟังลูกมา จากบ้านมาสวมกอด

阿姊 闻妹来，当户 理 红妆；
พี่สาวฟังน้องมา แต่งตัวไว้คอยท่า

小弟 闻姊来，磨刀霍霍向猪羊。
น้องชายฟังพี่มา ลับมีดเชือดหมูแพะคอยท่า

开我 东阁门，坐我 西 阁床，
เปิดห้องข้าตะวันออก นั่งเตียงข้าตะวันตก

脱我 战时袍，著我 旧时裳。
เปลื้องชุดรบของข้า สวมชุดเดิมของข้า

当窗理 云鬓，对镜贴 花黄。
แต่งเรือนริมหน้าต่าง ส่องกระจกทัดดอกไม้

出门看火伴，火伴皆惊忙：
ออกจากบ้านพบเพื่อนเก่า เพื่อนเก่าล้วนตื่นตกใจ

同行十二年，不知木兰……是女郎！
ร่วมรบสิบสองปี ไม่ทราบมู่หลัน...คือสตรี!

雄兔 脚扑朔，雌兔 眼迷离；
กระต่ายผู้ขาปราดเปรียว กระต่างเมียนัยน์ตาหรี่ชม้าย

双兔 傍地走……
สองกระต่ายวิ่งเลียดเคียง…

安能辨 我是雄雌！？
ขอถามข้าเป็นหญิงหรือชาย!?


*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./74.md)