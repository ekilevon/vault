##บทที่ 317 : ศิษย์พี่! โกงพวกเราสองคนนี่นา!
ในห้อง

บรรยากาศออกจะอิหลักอิเหลื่อ

ทางฝั่งเฉินเฟิงนั้นถูกหลวี่อวี้หู่โม้ไว้สุดกู่ เขาได้แต่นิ่งเงียบ ผลคราวนี้ถูกเหราอ้ายหมิ่นที่คว้าผู้เช่าห้องคนหนึ่งมาอย่างตามใจชอบ แต่กลับต่อโคลงกวีของเขาทุกบทออกมาได้อย่างสมบูรณ์แบบ ไม่เพียงแต่ต่อกลอนได้ ในโคลงกลอนยังเสียดสีถากถางว่าเขาจอมปลอม ถูกตีหน้าจนบวมฉึ่งแล้ว!

ปลอมใครเหมือนคนนั้น?

ใครปลอมใคร ใครก็เหมือนคนนั้น?

ใช้บทโคลงด่าคน นี่แม่*ไปถึงแดนดินไหนแล้ววะ!

เฉินเฉินหัวเราะหึหึ พูดกับจางเย่ “หนูบอกแล้วคุณทำได้ หนูเห็นแวว”

“เธอฉลาดมาก พูดได้ดี” จางเย่ลูบหัวเฉินเฉินทีหนึ่ง

เหราอ้ายหมิ่นเหลือบตามองทั้งศิษย์น้องและเฉินเฟิง “ทำไมไม่พูดแล้วล่ะ? ยังแข่งอีกไหม? ระดับของผู้เช่าห้องฉันใช้ได้รึเปล่า?”

หลวี่อวี้หู่พูดอย่างหดหู่ “ศิษย์พี่ นี่มันแค่ใช้ได้ที่ไหน ผู้เช่าห้องของคุณคือใครกัน? แม้ว่าผมจะไม่ค่อยเข้าใจโคลงคู่ แต่สูงด้อยยังพอฟังออกนะ”

“หมอนี่?” เหราอ้ายหมิ่นเว้นวรรคให้เดา

เฉินเฟิงกล่าวอย่างเสียไม่ได้ “คนที่ทำให้ผมแพ้ราบคาบ คนนี้คือ?”

“เฮ้ย เดี๋ยวๆ!” หลวี่อวี้หู่พูดโพล่งขึ้นมา “สามารถใช้โคลงคู่ด่าคนได้ แถมยังช่ำชองอีก สวรรค์! นายคงไม่ใช่อาจารย์จางเย่หรอกนะ? จริงสิ! เมื่อกี้เหมือนเฉินเฉินเรียกว่าจางเย่!?”

จางเย่ยิ้มแห้งๆ

เฉินเฟิงชะงักกึก จางเย่? จางเย่ไหน?

“นายจริงด้วย!” หลวี่อวี้หู่ตบหน้าผากทันที หันไปมองเหราอ้ายหมิ่นแล้วพูดอย่างกลืนไม่เข้าคายไม่ออก “ศิษย์พี่.. พี่นี่ใช้ไม่ได้เลย! จางเย่เป็นผู้เช่าห้องพี่ได้ไงอะ? ทำไมถึงอยู่ที่นี่? โอ๊ะ! แล้วที่พี่ให้สหายผมแข่งภูมิความรู้การประพันธ์กับอาจารย์จางเย่? นี่ไม่ใช่การรังแกกันเหรอไงพี่! สองวันนี้ผมดูข่าว อาจารย์จางเย่ได้เข้าร่วมมหาวิทยาลัยปักกิ่ง สอนวิชา ‘วรรณคดีโบราณวิจักษณ์’ ที่ภาควิชาภาษาจีน! เขาเป็นถึงอาจารย์ผู้เชี่ยวชาญสอนวรรณกรรม แล้วสหายผมจะไปแข่งอะไรได้เล่า! ศิษย์พี่..คุณโกงพวกเราสองคนนี่นา! ไม่แฟร์ โคตรไม่แฟร์ๆ!”

เฉินเฉินหัวเราะหึหึ

หลวี่อวี้หู่จ้องด้วยตากลมโต “เฉินเฉินหนูก็โกงอาหลวี่! แถมไม่บอกกันสักคำ!”

เหราอ้ายหมิ่นผายมือว่า “ไอ้หนู เป็นนายที่พูดเอง พวกฉันไม่คิดแข่ง แต่นายดันเอาแต่ขลุกตัวไม่ยอมไป เอาแต่ท้าอยู่ได้ นายโทษใคร?”

หลวี่อวี้หู่ “……”

ทีนี้เฉินเฟิงถือว่าสิ้นท่าไปเรียบร้อย แพ้ให้กับคนอื่น เขาคงไม่ยอมปล่อยให้เสียหน้าแน่ แต่แพ้ให้กับจางเย่ ซึ่งเป็นอาจารย์สอน ‘วรรณคดีโบราณวิจักษณ์’ แห่งมหาวิทยาลัยปักกิ่ง จึงไม่มีอะไรต้องพูด เป็นเรื่องที่สมควรอยู่แล้ว ไม่กลั้นโมโหไว้ก็ไม่ได้ อย่างไรเขาก็เป็นมือสมัครเล่นที่ชื่นชอบวรรณกรรม แต่อีกฝ่ายดันเป็นถึงผู้เชี่ยวชาญเฉพาะทาง ชัดเจนว่าศาสตร์สาขานี้เขาย่อมห่างชั้นกว่า ไม่มีอะไรสามารถเทียบได้ ที่แพ้ถือเป็นเรื่องธรรมดา ถ้าอาจารย์ของเขามาด้วยตัวเอง ต่อให้มีโอกาสสูงกว่านี้ก็ตาม แน่นอนว่ายังคงไม่ใช่คู่มือของจางเย่อยู่ดี นั่นยิ่งไม่ต้องพูดถึงเขาซึ่งเป็นแค่มือสมัครเล่นคนหนึ่งด้วยซ้ำไป!

เฉินเฟิงยื่นมือออกไปอย่างเป็นมิตร “อาจารย์จางเย่ ยินดีที่ได้พบ เมื่อครู่ขอบคุณที่ชี้แนะมากครับ”

จางเย่มองและจับมือตอบกับเขา “สวัสดีครับ เมื่อครู่ขออภัยด้วย ไม่ได้มีเจตนา คงไม่หาว่าชี้แนะเกินเลยนะ” ท่าทีเขาเปลี่ยนแล้ว จางเย่จึงไม่ได้อะไรมาก อีกทั้งนี่ไม่ใช่การต่อกร “เดิมทีผมไม่ได้คิดจะแข่งสู้โคลงคู่อะไร” นี่คือความจริง ตอนแรกเขาพูดแล้วว่าช่างเถอะ

เฉินเฟิงยิ้มกล่าว “เมื่อครู่คุณไม่คิดอยากต่อเพื่อไว้หน้าผม แต่ผมกลับหยาบคาย นี่ถือว่าโชคดีได้คุณชี้แนะโคลงต้นเหล่านี้ไปในตัวครับ รบกวนอาจารย์จางมานานแล้ว ผมจะเอากลับไปให้อาจารย์ผมดูด้วย เขาต้องดีใจมากแน่ ถึงเวลานั้นหากเผยแพร่ พวกเราต้องกล่าวว่ามาจากมือคุณแน่นอนครับ”

จางเย่พูดตามมารยาทเช่นกัน “ไม่เป็นไรครับ”

ยังคงเสแสร้งต่อไป เฉินเฟิงทำเป็นดูนาฬิกา “ไอ้หยา นี่มันกี่โมงกี่ยามแล้ว! งั้นพวกเราคงไม่รบกวนแล้วครับ เหล่าหลวี่ พวกเราไปเถอะ”

หลวี่อวี้หู่เม้มปากโอดครวญ “ฉันยังไม่ได้กินโจ๊กเห็ดหูหนูเลยนะ”

ยังจะกินอะไรอีกล่ะ! เฉินเฟิงเสียหน้าขนาดนี้ ชัดเจนว่าไม่อยากอยู่นาน และเขาก็ดูออกเช่นกันว่าเหราอ้ายหมิ่นไม่ได้สนใจอะไรเขาเลยสักนิด ขืนอยู่ต่อก็ไม่มีความหมาย ยิ่งกว่านั้นศิษย์พี่ของเหล่าหลวี่เองก็อายุมากกว่าเขา ด้วยอายุแล้วจึงไม่ค่อยเหมาะสมนัก

สำหรับการนัดบอด เจอง่ายจากง่าย ไม่สำเร็จก็เป็นเพื่อน

“ศิษย์พี่ งั้นพวกเราแยกย้ายแล้ว ครั้งหน้าจะมาไถข้าวอีก” หลวี่อวี้หู่และเฉินเฟิงพากันบอกลาก่อนไป ไม่ได้ถือโทษโกรธแค้นอะไร นับว่าปล่อยผ่านเป็นเรื่องดี

……

เมื่อพวกนั้นไปแล้ว ในบ้านจึงเหลือพวกเขาสามคน

เฉินเฉินตาเป็นประกายวิบวับ “จางเย่ คุณเยี่ยมมาก!”

จางเย่พูดอย่างภูมิใจ “แน่ล่ะ อาจางของหนูเป็นใครเถอะ”

“ร้ายกาจมาก!” เฉินเฉินกล่าวยอ

จางเย่พูดโอ้อวดต่อ “นั่นแน่นอน อืม แต่อันที่จริงคือแกล้งคนล่ะนะ องค์ภูมิวรรณกรรมของโคลงคู่ ถ้าฉันว่าตัวเองเป็นรอง ก็ไม่มีใครกล้าบอกว่าเป็นที่หนึ่งหรอก! เอ๋ ทำไมยัยแสบน้อยวันนี้ถึงได้ผิดปกติจัง!? ป้อยอฉันขนาดนี้? ในที่สุดก็รู้ซึ้งถึงความสามารถของอาจางแล้วใช่ไหม?”

“อืม รู้แล้วล่ะ” ขณะเฉินเฉินพูดพลางหยิบสมุดเล่มเล็กออกมาด้วย “จางเย่ การบ้านภาษาจีนหนู คุณช่วยเขียนให้หน่อย”

จางเย่ยิ้มเก้อ “เธอรอฉันเพื่อสิ่งนี้สินะ!”

เหราอ้ายหมิ่นโบกหัวหลานสาว “เขียนเอง เร็ว!”

เฉินเฉินมุ่ยปากนิดๆ กลับห้องเล็กอย่างไม่เต็มใจ

ตอนนี้ในห้องรับแขกเหลือแค่จางเย่กับเหราอ้ายหมิ่นสองคน

ชายหญิงลำพัง รอบด้านไม่มีใคร จางเย่ใจเต้นหน่อยๆ มือไม้พลอยเก้งก้างยืดออกไปอย่างอยู่ไม่สุข สัมผัสโอบรอบเอวของเหราอ้ายหมิ่น พริบตาก็เริ่มจับกระโปรงยาวที่ห่อบั้นท้ายงามงอนของเธอ

เนื้อทั้งนั้น!

ความยืดหยุ่นเต็มไม้เต็มมือ!

เหราอ้ายหมิ่นยิ้มเย็น “ไอ้หนู เธอชักจะอาจหาญขึ้นเรื่อยๆ สินะ? ทนเธอทีสองที เลยชักจะได้คืบเอาศอก พอสามทีสี่ที อยู่ไม่สุขเหรอ?”

จางเย่ยอมใจกล้าหน้าด้าน กล่าวเสียงต่ำ “นี่ไม่ใช่ว่าคิดถึงคุณเหรอไง”

“ออกไป เอามือสกปรกออกไป” เหราอ้ายหมิ่นจ้องเขาตาเขม็ง

จางเย่แข็งข้อประกาศกร้าว “ไม่เอาออก!”

“นายจะเอาออกไม่เอาออก?”

“ไม่เอา!”

“ได้!”

“อะจะว๊าก! หยุดๆๆ! อย่าขยับมือ แขนจะหักแล้วๆ!”

“เหอะเหอะ เอาออกไม่เอาออก?”

“เอาออกๆๆ! มีอะไรพูดกันดีๆ!”

จางเย่ถูกเหราอ้ายหมิ่นจิกค้างที่จุดเส้นลมของหัวไหล่ เพียงแป๊บเดียวทั้งไหล่และแขนพลันง่อยเปลี้ย ไม่เหลือเรี่ยวแรงสักนิดเดียว คราวนี้ไม่เก่งกล้าแล้ว เจ็บปวดจนหน้าตาเหยเกสุดๆ!

เหราอ้ายหมิ่นปล่อยแขนเขา เหลือบตามอง กล่าวเสียงเบา “ทีหลังหากมือปลาหมึกลักจับนั่นนี่อีก ถ้าเฉินเฉินเห็นล่ะก็..ฉันเจื๋อนไอ้หนูเธอแน่!”

จางเย่พูดอย่างหน้าด้านหน้าทน “ยัยแสบน้อยเขียนการบ้านอยู่ นี่ก็ไม่เห็นไม่ใช่เหรอไง?”

เหราอ้ายหมิ่นไม่สนใจชายหนุ่มอีกต่อไป หันไปนั่งไขว่ห้างบนโซฟาตามสบาย “วันนี้เธอบอกว่าจะล้างจานไงไอ้หนู แต่พอกินเสร็จก็เล่นเน็ต ถ้วยยังเหลือให้เธออยู่นะ ไป! ทำงานหน่อย!”

จางเย่ตีมึน “ผมพูดว่าผมจะล้างจริงเหรอ?”

เหราอ้ายหมิ่นตวัดสายตาคมปลาบมอง “งั้นเหรอ?”

“ได้ๆๆ ผมพูดเองๆ” สุดท้ายจางเย่ยอมไปห้องครัวแต่โดยดี

เหราอ้ายหมิ่นแอบหัวเราะ ด่าว่า “ไอ้หนูวายร้ายนี่” จากนั้นพูดเสียงดัง “อย่าทำงี่เง่าล่ะ! ถูให้สะอาดหน่อย อีกเดี๋ยวฉันไปตรวจ!”

“ทราบแล้ว!” จางเย่รู้สึกว่าตัวเองถูกเอาเปรียบด้านแรงงาน เฮ้อ ใครใช้ให้เขาดันลักเล็กเอาประโยชน์ล่ะ แถมลักเล็กคุณน้าเจ้าของห้องก็ไม่ใช่ว่าจะลักได้ง่ายๆ

ถูถ้วย

ขัดหม้อ

เช็ดโต๊ะกวาดพื้น

ทำพวกนี้กว่าครึ่งชั่วโมงถึงแล้วเสร็จ

“จางน้อย” เหราอ้ายหมิ่นสั่งการ “ต้มน้ำร้อนสักกา”

จางเย่จ้อง “ถึงอย่างไรผมก็เป็นอาจารย์ของประชาชน คุณกะเอาให้ตายจริงเหรอ?”

เหราอ้ายหมิ่นจับจ้องเขา “งั้นคิดว่าเดือนนี้ห้องเธอใครเก็บกวาดให้? หา? ปลอกผ้านวมผ้าปูที่นอนใครซักให้เธอ? หา? วางยาแมลงสาบที่พื้นใครวางให้เธอ? ศพแมลงสาบใครกวาดให้เธอ? รีบทำงานซะ! พูดพร่ำอะไร คนตายด้านยังเอาการเอางานกว่าเธออีก!”

จางเย่ไม่ปริปากไม่ต่อความอะไรอีกต่อไป ได้! ทำก็ได้! บ้านตัวเองยังให้คุณน้าเจ้าของห้องเก็บกวาดทำความสะอาดให้เลย เขาโต้ตอบไม่ได้หรอก!

เมื่อจัดการเสร็จ

เป็นเวลาสองทุ่มกว่า

เฉินเฉินเดินขยี้ตางัวเงียออกมาจากห้อง “ป้าใหญ่ หนูเขียนการบ้านเสร็จแล้ว ง่วงแล้ว”

“อืม ไปนอนเถอะ” เหราอ้ายหมิ่นบอก

จางเย่ก็บอก “ผมก็ง่วงแล้ว”

เหราอ้ายหมิ่นพูด “ไสหัวไปซะ”

จางเย่กะพริบตาปริบๆ “ผมขออยู่นี่นะ กลางคืนผมจะเล่านิทานให้เฉินเฉินฟัง ช่วงนี้ผมแต่งนิทานเด็กขึ้นมาใหม่ น่าสนใจมาก”

เหราอ้ายหมิ่นแค่นยิ้ม “เธอไปเองหรือให้ฉันเขวี้ยงออกไป?”

จางเย่หันไปพูดกับเฉินเฉิน “อาเล่านิทานกล่อมหนูนอน ฟังไหม?”

เฉินเฉินหาวหวอด “ไม่ฟัง หนูง่วงแล้ว ตอนนี้อยากนอน” พูดพลางเดินขึ้นชั้นสองอย่างสะลึมสะลือ
จางเย่เหงื่อตก ยัยแสบน้อยไม่ไว้หน้าลูกพี่จางบ้างเลยนะ! หนูไม่ฟังนิทาน แล้วลูกพี่จะเข้าไปขลุกในห้องนอนป้าใหญ่หนูได้ไง!

“นายไปไม่ไป?” เหราอ้ายหมิ่นปรายตามองเขา

จางเย่กล่าวอย่างหน้าหนามากๆ “ไอ้หยา จู่ๆ ผมก็ไม่ง่วงแล้ว ผมอยู่ต่ออีกหน่อยนะ”

“นายไม่ง่วงแต่ฉันง่วง!” เหราอ้ายหมิ่นเชิดคาง ลุกขึ้น “รีบไปซะ พรุ่งนี้ไปสอนดีๆ อย่ามัวขลุกอยู่กับฉัน” เธอเว้นช่วงแล้วยิ้ม “ไอ้หนูอย่างเธอยังลอยชายสบายใจอีกเรอะ ได้ยินว่าพรุ่งนี้ คนไม่น้อยต้องการไปมหาวิทยาลัยปักกิ่งฟังคาบเรียนสาธารณะของเธอ? มีคนของวงการศึกษากับวงการวรรณกรรมด้วยนี่? พรุ่งนี้ไม่รู้ว่าจะเกิดเรื่องอะไรขึ้น แต่เธอกลับมีกะจิตกะใจเจื้อยแจ้วกับฉันที่นี่อีก? เธอควรไปคิดว่าจะพูด ‘ความฝันในหอแดง’ อย่างไรก่อนดีกว่า ถ้าพูดได้ไม่ดี ชื่อเสียงเธอฉาวโฉ่แน่ ถ้าโดนกล่าวหาเรื่องชี้นำเด็กผิดทาง เธอสลัดไม่หลุดแน่ จำไว้ว่าต้องเก็บเงินก่อน อย่าให้ถึงเวลาที่มหาวิทยาลัยปักกิ่งไล่เธอออก แล้วไม่มีเงินจ่ายค่าเช่าห้องฉัน!”

จางเย่พูดอย่างสบายๆ “เรื่องนี้คุณไม่ต้องกังวลหรอก ผมกล้าพูด ‘ความฝันในหอแดง’ ขนาดนี้ แน่นอนผมรู้ดี ที่ผมสนใจอยู่ตอนนี้ไม่ใช่เรื่องนี้ แต่ผมกังวลที่สุดคือ…..คืนนี้ผมจะอยู่ที่ไหน ผมรู้สึกว่าที่บ้านมีไอเย็น วันนี้ไม่เหมาะจะอาศัย ผมคิดว่าทำเลเหมาะสมกับการนอนของผมที่สุดคือ ห้องสไตล์ลอฟต์….. อ๋าๆๆ! อย่าขยับมือๆ! ผมไปเองๆ!”

ตึง โครม!

ประตูปิดไปแล้ว!

เช่นเดียวกับจางเย่ที่ถูกเหราอ้ายหมิ่นไล่ออกมาเรียบร้อย ชายหนุ่มตีหน้าเศร้าชีวิตรันทด เฮ้อ ชีวิตหนอ เหงาหงอยเหมือนหิมะ!

ทำได้เพียงเดินกลับบ้านตัวเองไปอย่างจ๋อยๆ เตรียมข้อมูลที่ต้องใช้พรุ่งนี้เสร็จ จึงปูเตียงก่อนซุกตัวเข้าไปนอนอย่างสงบสุข

พรุ่งนี้เป็นวันสำคัญ จางเย่พร้อมมาก!



*-*-*-*-*-*-*-*-*-*-*-*-*-*-*-*



[Go To Next Chapter]( ./18.md)