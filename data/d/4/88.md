##บทที่ 388 : กรณีศึกษาโฆษณาที่สร้างประวัติศาสตร์หน้าใหม่!
ที่บ้าน

จางเย่ส่งแขก ปิดประตูเสร็จ เดินกลับเข้ามา

แม่ยิ้มแฉ่งหน้าบาน บอกว่า "ลูก มากินน้ำมา"

จางเย่กล่าว "แม่ ผมก็บอกแล้ว งานผมน่ะไม่ต้องกังวลหรอก"

"ฉันไม่ได้กังวลสักหน่อย" แม่ยกน้ำชามาให้ลูกชาย ชี้นิ้วไปที่สามี "พ่อแกนั่นแหละเซ้าซี้ เป็นแค่ตาแก่คนหนึ่งจะไปรู้เรื่องอะไร กังวลไปวุ่นวาย!"

พ่อแทบกระอักเลือด "ทำไมเป็นฉันล่ะ?"

"ไม่ใช่เธอแล้วเป็นฉันเหรอ?" แม่ยืนกรานต่อไป "ฉันเชื่อลูกตลอดมา ทำโฆษณาของเขามาแล้วยังจะใช้ไม่ได้เหรอ? เธอดู ประธานบริษัทตำแหน่งเขาสูงขนาดไหนยังต้องมาหามาสวัสดีปีใหม่เรา เอาของมาตั้งมากแล้วต้องมาขอโทษลูกเราอีก แถมเป็นฝ่ายขอแก้สัญญาเพิ่มค่าตัวเองด้วย ความจริงโฆษณาที่เห็นเมื่อบ่ายน่ะฉันก็คิดว่าใช้ได้จริงๆ"

พ่อไม่สนใจ ก้มหน้าอ่านหนังสือพิมพ์ตัดบท "เอาล่ะ อยากพูดอะไรก็พูดไปเถอะ"

จางเย่ยิ้มขำ "แม่ อย่าโกรธพ่อเลยน่า"

"เอาล่ะ ไม่สนใจเขาแล้ว" แม่ลากจางเย่มานั่งบนโซฟาด้วยกัน "สามล้านนั่นลูกจะเอายังไง? เธอว่าฉันไปเรียนขับรถตอนนี้ยังทันไหม?"

พ่อรีบขัด "ลงบันไดไปก็บ่นเหนื่อย ยังจะขับรถอีกเรอะ"

แม่ถลึงตาใส่พ่อ "จะขับแล้วยังไง มีปัญหาเรอะ!"

"เย่น้อย อย่าไปฟังแม่แก เอารถให้ใครก็ได้แต่อย่าให้แม่แกเด็ดขาด" พ่อกล่าว "แกยังไม่รู้ สมัยแกเล็กๆ น่ะตอนแม่แกทะเลาะกับพ่อ แม่อุ้มแกขึ้นสามล้อปั่นๆ ไปจนถึงเหอเป่ย! หายไปวันหนึ่งเต็มๆ จนพ่อจะไปแจ้งความแล้ว นั่นแค่สามล้อเก่าๆ ใกล้พังนะ ยังกล้าขับไปตั้งขนาดนั้น ถ้าแกให้รถสี่ล้อไปล่ะก็ แม่แกได้ขับข้ามน้ำข้ามทะเลแน่!"

แม่รำคาญ "ตั้งกี่ปีมาแล้วยังจะบ่นอีก!"

จางเย่หัวเราะ "แม่ มีเรื่องแบบนั้นด้วยเหรอ?"

"แกจะไปรู้อะไร" แม่พูด "ตอนนั้นฉันโกรธพ่อแกแทบตาย อุ้มแกขึ้นสามล้อ ขับไปไม่สนใจอะไร เห็นทางไหนก็ปั่นๆ ไป พอเงยหน้าขึ้นอีกทีก็ตกใจจนตัวสั่น ป้ายใหญ่เขียนไว้ว่า -- ยินดีต้อนรับสู่มณฑลเหอเป่ย! ฉันไม่นึกเลยว่าจะมาไกลแบบนี้ รีบอุ้มแกกลับมา พอมาถึงบ้านขาฉันก็แทบหักแล้ว!"

พ่อกล่าวเสริม "เหอะ ทำลูกมันเป็นหวัดอีกต่างหาก"

"ไม่ใช่เพราะแกหรอกเรอะ" แม่เหลือกตาใส่

ทั้งสองมีปากเสียงกันอีกครั้ง

ทว่าจางเย่กลับรู้สึกดีที่ได้ยินเรื่องราวเหล่านี้

ทางบ้าน ครอบครัว ‘สุขสันต์กลมเกลียว’ ส่วนในเน็ต ‘โฆษณาปัญญาอ่อนของจางเย่’ ยังคงเป็นกระแสโหมคลั่งไม่จางหาย กลายเป็นเวลาที่เข้มข้นที่สุดไปแล้ว!


……



ในเวยป๋อ

"เอาอีกแล้ว?"

"ทีวีฉายไอ้เบรนเหี่ยวนั่นอีกแล้ว!"

"เบื่อนะโว้ย! อาจารย์จางเมตตาผมเถอะ! วันนี้ฉายไปกี่รอบแล้วเนี่ย?"

"ก่อนหน้านี้ฉันดูโุบรรยายของอาจารย์จางที่เป่ยต้า แค่เห็นหน้าฉันก็ดีใจ ถึงกับคาดหวังจะดูต่อ แต่พอตอนนี้มาเห็นโฆษณานี่แล้ว ฉันแม่*ไม่กล้าดูตรงๆ ด้วยซ้ำ!"

"โฆษณาโคตรน่ารำคาญ!"

"นั่นสิ ไม่เคยเจอะเคยเจออะไรแบบนี้มาก่อน!"

"เบรนโกลด์นี่กล้ามากนะ อาจารย์จางทำโฆษณาแบบนี้ให้ยังกล้าใช้?"

คนทั่วไปออกมาก่นด่า ส่วนคนในวงการโฆษณาต่างออกมาตั้งคำถามถึงโฆษณาที่ ‘ไร้คุณภาพ’ และ ‘ไร้ประโยชน์’ แม้แต่ในวงการเองยังออกมาบอกว่าโฆษณาแบบนี้ไม่เรียกว่าโฆษณา เป็นขยะที่ไม่เข้ากับความเป็นโฆษณาแม้แต่น้อยเสียด้วยซ้ำ!

ในคอมเมนต์สุดท้าย มีผู้เชี่ยวชาญคนหนึ่งบอกว่า "แม้แต่คนบ้ายังไม่กล้าซื้อไอ้ของแบบนี้!"

"นั่นสิ"

"คนบ้าเท่านั้นแหละที่จะซื้อ!"

มีคนคอมเมนต์จำนวนมาก

พลันมีข่าวชิ้นหนึ่งหลุดออกมา!

และวินาทีนั้นเองที่ทุกคนต้องตกตะลึงกันหมด!

มีข่าวออกมาจากสำนักข่าวออนไลน์แห่งหนึ่ง ซึ่งจัดการทำสถิติยอดขายและเข้าสัมภาษณ์พนักงานของสาขาใหญ่ของบริษัทเบรนโกลด์ในเมืองหลวง "พอเข้ามาในออฟฟิศของเบรนโกลด์ นักข่าวของเราก็ต้องตะลึงกับภาพที่เห็นตรงหน้า โทรศัพท์หลายสิบเครื่องบนโต๊ะดังอย่างต่อเนื่องไม่หยุด พนักงานยุ่งวุ่นวายกับการรับสายคำสั่งซื้อสินค้า พวกเขายุ่งเสียจนแม้แต่ผู้บริหารยังต้องลงมาช่วยรับโทรศัพท์จัดการเรื่องการจัดส่งสินค้า พวกเราได้สัมภาษณ์คุณอู๋ม่อ ประธานกรรมการของบริษัท เขาได้นำนักข่าวของเราเข้าไปในห้องทำงาน ส่งสถิติยอดขายและการสั่งซื้อของวันนี้ให้เรา แค่วันนี้ ในเวลาแค่ไม่ถึงหนึ่งวัน พร้อมกับยอดขายของเบรนโกดล์ตลอดไตรมาสสุดท้ายของปีก่อน! ตัวเลขที่แน่ชัดไม่ได้รับการเปิดเผย แต่จากปากคำของคุณอู๋ม่อและผู้เกี่ยวข้อง ยอดขายนั้นเพิ่มขึ้นอย่างน้อยร้อยเท่าตัว! เมื่อตัวเลขที่แน่ชัดแล้วเสร็จ ไม่แน่ว่าอาจจะมากยิ่งกว่านี้อีกนัก!"

"สวรรค์!"

"หนึ่งร้อยเท่า!"

"ข่าวปลอมแน่ๆ!"

ทุกคนล้วนแต่ร่ำร้อง บอกแต่ว่าเชื่อไม่ได้ และไม่มีทางจะเชื่อ!

ในข่าวยังบอกอีกว่า "หลังจากนั้น เมื่อนักข่าวเราถามประธานบริษัทอู๋ว่าสาเหตุที่ยอดขายของเบรนโกลด์เพิ่มขึ้นอย่างกะทันหันนั้นเป็นเพราะอะไร ในฐานะผลิตภัณฑ์ที่นับว่ายังเป็นหน้าใหม่ ในเวลาช่วงเทศกาลซึ่งเป็นเวลาที่ดุเดือดที่สุดของผลิตภัณฑ์เพื่อสุขภาพเช่นนี้ กลับสามารถได้เปรียบผลิตภัณฑ์เก่าแก่ที่อยู่ในตลาดอย่างถล่มทลาย ประธานอู๋ให้คำตอบเพียงไม่กี่คำว่า ‘เพราะการโฆษณา’ เมื่อนักข่าวเรารุกไล่ต่อไป ประธานอู๋กลับไม่ได้ให้คำตอบเรื่องกลยุทธ์ที่แน่ชัด บอกเพียงว่าขอขอบคุณอาจารย์จางเย่ การวางแผนผลิตโฆษณาชิ้นนี้เป็นฝีมือการกำกับควบคุมของจางเย่ตั้งแต่ต้นจนจบ ประธานอู๋บอกกับนักข่าวว่า นอกจากคุณภาพอันยอดเยี่ยมของผลิตภัณฑ์นี้แล้ว การเลือกอาจารย์จางเย่ให้เป็นพรีเซนเตอร์ของบริษัท รวมถึงการมอบหมายให้จัดการเรื่องกลยุทธ์ทางการตลาด คือการตัดสินใจที่ถูกต้องที่สุดที่บริษัทเคยทำมา!"

แม้เห็นข่าวแล้ว ทุกคนก็ยังไม่อยากจะเชื่อ!

"เชี่*** เป็นไปไม่ได้!"

"คนบ้ากันไปแล้วเหรอ?"

"โฆษณาแบบนี้ก็มีคนซื้อ?"

เหล่าผู้เชี่ยวชาญที่เมื่อครู่ออกมาถล่มเบรนโกลด์ล้วนแต่โผล่หน้าออกมาตั้งคำถามกับยอดขายที่เผยแพร่ออกมาว่าเป็นความจริงหรือไม่ และพวกเขาล้วนเห็นว่าเป็นเรื่องโกหก!

ทันใดนั้นก็มีข่าวอีกหัวข้อหนึ่งออกมา!

บนเวยป๋อหลักของหนังสือพิมพ์นครหลวงรายวัน "วันนี้ ทีมนักข่าวเราได้ไปสำรวจห้างในเมืองหลวงหลายแห่งเพื่อประเมินสถานการณ์ยอดขายผลิตภัณฑ์สุขภาพในช่วงเทศกาล ผลการสำรวจนั้นทำให้ทีมงานเราต้องตกตะลึง แบรนด์ใหญ่ๆ ถูกวางทิ้งไว้บนชั้นวาง จัดเรียงอย่างสวยงามเหมือนไม่ได้ถูกแตะต้องมาก่อน ต่างจากชั้นวางของเบรนโกลด์ ขณะที่ทีมงานของเราไปสำรวจ ห้างห้าแห่งที่มีสินค้าตัวนี้ถูกจำหน่ายจำหมดสิ้น ขณะที่อีกสี่ห้างเหลือไว้เพียงแปดกล่องเท่านั้น เมื่อนักข่าวเราสัมภาษณ์พนักงานขาย อีกฝ่ายตอบว่านี้เป็นสินค้าล็อตที่สองแล้วที่ขายจนหมดเกลี้ยงในวันนี้ พวกเขาเพิ่งได้รับสินค้าล็อตใหม่ในเวลาไม่นานแต่พอค่ำก็ขายหมดเรียบร้อย หลายคนมาซื้อเบรนโกลด์เพื่อเป็นของขวัญปีใหม่ให้กับญาติและผู้อาวุโส วันพรุ่งนี้เป็นวันสิ้นปี พนักงานขายคาดการว่าพรุ่งนี้ความต้องการจะยิ่งสูงกว่าขึ้น ตามสถานการณ์แล้ว การเติบโตของยอดขายนี้อาจจะเติบโตต่อเนื่องไปจนพ้นปีใหม่!"

อีกสำนักข่าวพาดหัว "เบรนโกลด์! อีกตำนานยอดขายถือกำเนิด!"

สำนักข่าวที่สี่ "นับแต่นี้เป็นต้นไป ในการแข่งขันอย่างดุเดือดของผลิตภัณฑ์สุขภาพยังมีเบรนโกลด์เข้าชิงชัยด้วยอีกตำแหน่ง นักข่าวเราได้สัมภาษณ์หลายบริษัท ล้วนแต่บอกว่าทางนักการตลาดเชื่อว่าผลลัพธ์นี้ยากจะเชื่อจริงๆ พวกเขายังเสริมอีกว่ายอดขายอันน่าอัศจรรย์นี้เป็นเพราะยอดฝีมือในการวงกลยุทธ์โฆษณา แต่ก็บอกว่าแผนการของเบรนโกลด์นี้พวกเขาไม่คุ้นเคย เชื่อว่ามีแต่บริษัทใหญ่เท่านั้นที่มีความสามารถ และประเมินสถานการณ์ในตลาดนี้ได้แม่นยำ เมื่อทางนักข่าวเราแจ้งว่ากลยุทธ์นี้เป็นฝีมือของจางเย่ เขาถึงกับนิ่งเงียบไปครู่ก่อนจะพูดเพียงว่า ‘อย่างนี้นี่เอง ที่แท้คือเขา’ ก่อนจะแสดงความเห็นว่าหากสัญญาของจางเย่กับเบรนโกลด์สิ้นสุดลงเมื่อไร พวกเขาก็จะเกลี้ยกล่อมเชื้อเชิญมาทางพวกเขาเช่นกัน!"

สัญญาของจางเย่ไม่ได้จำกัดการรับงานพรีเซนเตอร์ ตอนนี้เขาจะไปรับงานยาสระผมรับงานเครื่องดื่มอื่นๆ ก็ได้ เพียงแต่จะเป็นผลิตภัณฑ์สุขภาพไม่ได้เท่านั้น สัญญานี้ระบุไว้ชัดแจ้ง

แค่สำนักข่าวเดียวอาจจะหลอก?

แต่นี่ไม่ใช่ว่าสำนักข่าวทางการโดนหลอกกันหมดหรอกเรอะ!

"พระเจ้า บอกผมทีว่านี่ไม่ใช่เรื่องจริง!"

"ฮ่าๆๆๆ! อาจารย์จางโคตรตลก! ต้มทุกคนจนเปื่อยอีกแล้ว!"

"จางเย่สองคำนี้คือปาฏิหารย์! ทำไมฉันถึงได้โคตรรักอาจารย์จางขนาดนี้นะ! เห็นเขาพูดเห็นเขาก่อเรื่องฉันก็ดีใจตายแล้ว!"

"เทพแห่งการโฆษณา!"

"เจ้าเบรนเหี่ยวที่ทุกคนด่ากันขรมแบบนี้ ที่จริงกลายเป็นโฆษณาเทพแบบนี้เชียว?"

"มีคนกำลังจะโดนตอกหน้าแล้ว! จางจอมตอกหน้าเคลื่อนไหวแล้ว!"

"ขำแทบตายแน่ะ! อาจารย์จางเย่ช่างสามารถสร้างเรื่องจริงๆ!"

"อดพูดไม่ได้จริงๆ จางเย่โคตรร้ายกาจ! ทำโฆษณาออกมายังกอบกู้บริษัทได้!"

"ความวุ่นวายจบลงแล้ว! ในที่สุดก็ต้องไว้หน้าอาจารย์จางเย่สินะ? โฆษณาปัญญาอ่อน? ถ้าโฆษณาที่กระตุ้นยอดขายสินค้าได้ร้อยเท่าเรียกว่าปัญญาอ่อน..อย่างนั้นมีโฆษณาไหนไม่นับว่าปัญญาอ่อน? น่าขำที่พวกผู้เชี่ยวชาญยังหาว่าเป็นโฆษณาขยะ! โฆษณานะไม่ได้ถ่ายทำหนัง ทำออกมาดูดีจะมีประโยชน์อะไร? เพลงเพราะแล้วมีประโยชน์ยังไง? โฆษณาน่ะทำออกมาเพื่อกระตุ้นยอดขาย เป้าหมายคือให้คนมาซื้อสิ้นค้า! อาจารย์จางเย่ให้บทเรียนกับเหล่าคนในวงการโฆษณาทุกคนแล้ว! วันนี้! เขาสร้างประวัติศาสตร์ของวงการโฆษณาการตลาดอีกครั้ง!"

ผู้เชี่ยวชาญในวงการโฆษณาไฟมอดกันหมด ไม่มีความกล้าจะโผล่หน้าออกมาอีก ไม่ทราบว่าออฟไลน์ไปแล้วหรือรอดูอยู่หน้าคอมฯ เงียบๆ

จากนั้น ไม่ทราบว่าใครปล่อยข่าวออกมา เรื่องค่าตัวที่บริษัทเบรนโกลด์จ่ายให้กับจางเย่มีคนในออกมาเปิดเผยตัวเลข และตัวเลขนี้ทำให้ทุกคนต้องตะลึง!

ค่าตัวเป็นพรีเซนเตอร์ให้กับเบรนโกลด์ของจางเย่นั้น ตกปีละสามล้าน!

ดาราระดับ D ในทำเนียบที่กำลังจะได้ขึ้นระดับ C ค่าตัวโฆษณากลับทะลุฟ้าไปแล้ว แม่*มันนี่คือค่าตัวดาราในทำเนียบระดับ A ชัดๆ!

"เชี่*!"

"อึ้งฉิ*!"

"ทำไมสูงขนาดนั้นวะ?"

"เกินไปรึเปล่า? ดาราระดับ D ได้ค่าตัวเท่าระดับ A?"

"เกินไปไหม? ข่าวนี่เชื่อได้?"

"เชื่อได้สิ เพื่อนผมฟังมาเองจริงๆ สามล้าน นี่แค่ปีเดียวนะ!"

"เหย***!"

ทุกคนตกตะลึงกันหมดอีกครั้ง!

แม้แต่เหล่าสหายของจางเย่ทั้งหลายล้วนออกมาแสดงความยินดีกับจางเย่ด้วยเช่นกัน

เหยาเจี้ยนไฉ "ฮ่าๆ ขอแสดงความยินดีกับน้องจางที่เข้าสู่ระดับ A!"

ซูน่า "ดาราระดับ D ได้ค่าตัวระดับ A อาจารย์จางเย่เป็นคนแรกในวงการ! ชาวเป่ยต้าร่วมแสดงความยินดี!"

คนที่ไม่รู้เรื่องยังเข้ามาร่วมชมความครึกครื้น ส่วนคนที่รู้เรื่องจริงๆ ต่างก็เข้าใจว่าโฆษณานี้ไม่ใช่แค่ค่าพรีเซนเตอร์เท่านั้น แต่นั่นรวมค่าทำโฆษณาลงไปด้วย ความจริงแล้วด้วยชื่อเสียงของจางเย่ ได้ค่าตัวเป็นพรีเซนเตอร์แปดเก้าแสนก็นับว่าไม่เลว ที่เรียกว่าค่าตัวนั้น ต่างก็เป็นค่าทำโฆษณาชิ้นนี้ต่างหาก ไม่ใช่ว่าจางเย่นั้นมีชื่อเสียงเท่าดาราแถวหน้าระดับ A แต่นั่นน่ะคือความสามารถความรู้ของจางเย่ต่างหากที่ไปถึงระดับนั้น!

สามล้านแพงไหม?

ดูเหมือนว่าจะแพง แต่พอคิดให้ดีแล้ว กลับไม่เลยแม้แต่น้อย!

ยอดขายเพิ่มขึ้นร้อยเท่า! ถ้าเกิดรู้ก่อนว่าจางเย่ทำโฆษณาออกมาได้เก่งกาจขนาดนี้ พวกบริษัทอาหารเสริมขอแค่มีขนาดสักหน่อย ห้าล้านก็ยังมีคนยอมจ่าย!

ในอินเทอร์เน็ตกำลังคึกคัก มีคนยังคงด่าอยู่ บ้างเริ่มใช้สายตาประเมินโฆษณานี้ใหม่ อย่างไรก็ตามคนที่ยกย่องจางเย่เลิศลอยก็มีไม่น้อย!

อย่างเช่น ครอบครองจางเย่ได้ครอบครองใต้หล้า!

อย่างเช่น จางเย่ลงมือ ใต้หล้าข้าใหญ่สุด! อะไรแบบนี้!

ถึงจะมีหลายคนที่ไม่ชอบโฆษณาของเบรนโกลด์ ยังคิดว่าเป็นโฆษณาสวะ แต่เมื่อพูดถึงจาเย่ พวกเขาได้แต่พูดแค่ ‘อัศจรรย์’ ไม่ว่าจะพูดอะไรก็ตาม ความสำเร็จของเขาได้ปรากฏอยู่ต่อหน้าพวกเขาแล้วทุกคน ยอดขายคือสิ่งที่พูดได้ชัดที่สุด อย่างอื่นพูดไปก็ไร้ประโยชน์!


……



คืนนั้น

หลายบริษัทโฆษณาต้องทำงานล่วงเวลา ต้องทำงานในคืนก่อนวันสิ้นปี เรื่องนี้ไม่ได้พบเห็นในวงการโฆษณาบ่อยนัก เพราะในหน้าเทศกาลความจริงพวกเขาไม่ได้วุ่นวายอะไรขนาดนั้น แผนงานทุกอย่างล้วนแต่ต้องจัดการแล้วเสร็จ เหตุผลที่พวกเขาต้องมาทำงานล่วงเวลาวันนี้ เป็นเพราะโฆษณาชิ้นหนึ่ง!

บริษัท A

ห้องทำงานของบริษัท

หัวหน้าแผนกคนหนึ่งเล่นคลิปโฆษณาของเบรนโกลด์บนจอทีวี มีนักโฆษณาและทีมงานนั่งชมกันอย่างสิ้นหวัง พวกเขาดูคลิปนี้มาเป็นรอบที่สิบแล้ว!

"บอกมาซิ โฆษณานี่มีดีตรงไหน?"

"หัวหน้า มัน..."

"บอกมา อย่านิ่ง"

"พวกเราดูไม่ออกจริงๆ ไม่เห็นมีอะไรดีเลย"

"ไม่ดี? ไม่ดีแล้วคนเขาจะสร้างยอดขายเพิ่มขึ้นเป็นร้อยเท่าได้ยังไง! วันนี้ทุกคนทำ OT เราต้องวิเคราะห์โฆษณาชิ้นนี้ออกมาให้ได้! เบื้องบนสั่งลงมาแล้วว่าให้เราศึกษาศึกษาศึกษา เราต้องเข้าใจถึงแก่นของโฆษณาชิ้นนี้ให้ได้! ทุกคนต้องรู้! รู้แล้วหลังปีใหม่เราจะสร้างโฆษณาแบบนี้ออกมาเหมือนกัน!"

"ผมว่ามีผลต่อการล้างสมอง ทำนองติดหูคนฟัง แล้วยังพูดถึงเรื่องการมอบของขวัญให้พ่อแม่ แต่ว่า...โฆษณาของบริษัทอื่นๆ เองก็ไม่ต่างกัน ทำไมมีแต่เบรนโกลด์ถึงเป็นกระแสได้? มีความลับอะไรในทำนอง? หรือว่าเป็นเพราะตัวละครผู้เฒ่าสองคนนั่น?"

ทำไมถึงได้เป็นกระแสกันฟระ!

โฆษณาห่วยแตกแบบนี้ไม่ควรจะได้ผลสิ!

ทุกคนนั่งค้นคว้าศึกษากันมานานก็ยังไม่มีใครเข้าใจ!


……



ขณะเดียวกัน

บริษัทโฆษณาอื่นๆ เองก็ตกอยู่ในสถานการณ์เช่นเดียวกัน!

"ทุกคนวิเคราะห์กันหน่อย!"

"หัวใจของโฆษณานี่มันคืออะไรกันนะ น่าประหลาดจริงๆ!"

"เรื่องนี้ไม่เป็นไปตามแนวทางปกติแน่นอน ผมเรียนในคณะก็ไม่เคยมีตัวอย่างนี้มาก่อน โฆษณานี่ไม่เล่นตามเกม ก่อนหน้านี้ไม่เคยมีให้เห็นมาก่อนแน่!"

"ใครมีเพื่อนพี่น้องทำงานในบริษัทที่ผลิตโฆษณานี่บ้าง? โทรไปหาคนในนั้นทีว่าขอเรียนรู้หน่อย!"

"ผมมีเพื่อนในนั้น เขาเป็นคนทำโฆษณาชิ้นนี้เอง รับผิดชอบปั้นตัวละครสองตัวนี้ แต่ว่าพอผมถาม เขาก็บอกไม่ได้ว่าแก่นหรือกลยุทธ์ของโฆษณานี่เป็นยังไง เขาไม่รู้ด้วยซ้ำว่าเกิดอะไรแบบนี้ขึ้นได้ยังไง เขาว่าไม่ใช่แค่เขา บริษัทเขาทุกคนทำงานใช้แรงงานกันตามคำสั่งเท่านั้น จางเย่สั่งให้ทำอะไรพวกเขาก็ต้องทำทั้งหมด ตัวละคร ทำนองเพลง เป็นจางเย่วางแผนออกมาทั้งหมด เรื่องอื่นๆ ก็ไม่รู้แล้ว จางเย่เองก็ไม่ได้บอกพวกเขา!"

ทุกคนถกเถียงกันใหญ่โต

ในที่สุดหัวหน้างานก็โกรธจนทุบโต๊ะ "นักโฆษณามืออาชีพกลุ่มใหญ่กลุ่มหนึ่งยังจะเทียบกับพิธีกรนอกสายคนหนึ่งยังไม่ได้? คนเขาจะหัวเราะกันตายน่ะสิ! ดูต่อไป! วิเคราะห์ต่อไป! โฆษณานี่ต้องมีแกนมีไอเดียอะไรสักอย่าง! ฉันไม่เชื่อว่าจางเย่จะรู้ไปหมด! ขนาดรู้ว่าโฆษณาทำยังไง! เราในฐานะนักโฆษณากลับไม่รู้? ถ้าเกิดมีบริษัทไหนจ้างตัวจางเย่ไปได้ล่ะก็ เราจะมีอะไรไปสู้กับพวกเขา? หา?"

นั่นสิ จะไปสู้กันยังไง?

ความสามารถของจางเย่ออกจะเกินไปแล้ว!

แค่โฆษณาโง่ๆ ของจางเย่ก็เอามาทำให้เกิดปาฏิหารย์ได้ นักโฆษณาจำนวนมากต่างก็ต้องตะลึงเหมือนอย่างพวกเขา!

นักโฆษณาหญิงคนหนึ่งพูดเสียงอ่อน "หัวหน้าเฉิน พวกเราลองเชิญอาจารย์จางเย่มาดูไหมล่ะ เชิญเขามาเป็นที่ปรึกษาน่ะ"

หัวหน้าเฉินตะลึง ตบตักฉาด "ใช่เลย! ทำไมฉันคิดไม่ถึงนะ!"

น่าเสียดาย คนที่คิดถึงตรงนี้ไม่ได้มีแค่คนเดียว บริษัทโฆษณาหลายแห่งกำลังวิเคราะห์โฆษณาอันน่าตื่นตะลึงของเบรนโกลด์แต่ยังหาทางออกไม่ได้ โฆษณาแบบนี้ลอกเลียนแบบไม่ได้ ดังนั้นมีคนคิดถึงจางเย่เช่นกัน พวกเขาเริ่มใช้เส้นสายหาตัวออกมาแล้ว

สุดท้าย กลางดึกที่จางเย่เพิ่งจะได้ขึ้นไปนอนบนเตียง มือถือของเขาก็ดังขึ้น

หัวหน้าซุนกล่าวเกรงอกเกรงใจอย่างยิ่ง "สวัสดีครับอาจารย์จางเย่ หวังว่าผมไม่ได้รบกวนการพักผ่อนคุณใช่ไหม? เหอๆ ขออวยพรปีใหม่ไปถึงพ่อแม่คุณด้วย ผมเหล่าซุนจากบริษัทโฆษณาต้าเหอ พวกเราอยากเชื้อเชิญคุณมาเป็นที่ปรึกษาของบริษัท ไม่ต้องกังวลนะครับ ไม่ใช่ให้คุณมานั่งออฟฟิศแน่นอน เพียงแต่อยากจะขอความเห็นคุณเวลาที่พวกเราจำเป็นสักหน่อย ให้คุณช่วยวิเคราะห์โฆษณาของพวกเราเท่านั้น รวมถึงการสอนบรรยายอบรมด้วย ค่าตอบแทนตกลงกันได้"

จางเย่กลับไม่วางท่า "หัวหน้าซุน ผมเป็นแค่พิธีกรนะ"

หัวหน้าซุนนั้นยิ้มเจื่อน "ถึงคุณเป็นแค่พิธีกร แต่ว่าคุณก็สร้างตำนานในวงการโฆษณาเรามาหลายครั้งแล้ว! คนอื่นเห็นว่าคุณเป็นคนนอก แต่พวกเราไม่แน่นอน! คุณเป็นมืออาชีพยิ่งกว่ามืออาชีพคนไหนอีก! จะไม่ลองพิจารณาหน่อยเหรอครับ? ค่าตอบแทนตกปีละหนึ่งล้านห้าแสนเชียวนะ!"

จางเย่ปฏิเสธไปอย่างสุภาพ "ขอบคุณที่ชมนะครับ ถ้ามีโอกาสให้ผมเป็นพรีเซนเตอร์ก็ติดต่อมาได้ทันที ส่วนเรื่องอื่นๆ ขอยกไว้ก่อน ต้องขอโทษนะครับ"

สายโทรมาสี่สาย ล้วนเป็นบริษัทโฆษณา

จางเย่ปฏิเสธไปทีละสายด้วยความเป็นมิตรทั้งไม่ได้อวดโอ้ตนเองสักนิด คำเชิญจากคนอื่น คือมีความไว้วางใจในความสามารถ จางเย่ก็ต้องไว้หน้าพวกเขา




*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./89.md)