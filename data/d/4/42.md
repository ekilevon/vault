##บทที่ 342 : คำกล่าวปิดงานของจางเย่!
บนเวทีหลัก

การแสดงรายการแรกเริ่มขึ้นแล้ว

รายการเต้นประกอบเพลง คนเปิดเวทีเป็นกลุ่ม ‘ฮัวจือเจาจ้าน (ดอกกิ่งไหวสะพรั่ง)’ ของนักเรียนชั้นประถม จากนั้นเป็นมัธยมต้นและมัธยมปลายเข้ามาตามลำดับ จังหวะเพลงหนักหน่วง

เหยียนเจี้ยนเทากลับมายังที่นั่งของตนเอง
"ศาสตราจารย์เหยียน"

"คุณพูดได้ยอดเยี่ยมจริงๆ"

"สมกับคำว่าขิงแก่ยิ่งเผ็ดร้อน"

เหยียนเจี้ยนเทายิ้มพลางโบกมือปัด กล่าวถ่อมตัว

เหล่าศาสตราจารย์เฒ่ารอบๆ กับเพื่อนร่วมงานพากันยกยอเขาไม่เลิก

คนอื่นๆ ต่างยกเรื่องในอดีตขึ้นมา วิจารณ์ว่าจางเย่นั้นความสำเร็จในวงการไม่เท่าเหยียนเจี้ยนเทา ทั้งเหยียนเจี้ยนเทายังดำเนินในแนวทางเที่ยงธรรมไม่แหกคอก กับเรื่องนี้ ผลสำเร็จของจางเย่สู้เหยียนเจี้ยนเทาไม่ได้ เหล่าอาจารย์ของเป่ยต้าแต่ละคนก็มีความเข้าใจและประเมินเรื่องราวแตกต่างกันไป ผลงานของอาจารย์จางแม้จะเป็นที่นิยมชมชอบมีชื่อเสียงยิ่งกว่า แต่แล้วอย่างไรล่ะ? เรื่องวรรณกรรมและการศึกษา ไม่ใช่ตัวชี้วัดว่าใครมีชื่อเสียงยิ่งกว่าใครหรือใครทำได้สนุกกว่าสักหน่อย แต่เป็นใครทำได้มีความหมายชวนใคร่ครวญมากกว่ากันต่างหาก!

จางเย่ล่ะ?

เขายังไม่ได้แสดงความสามารถเรื่องนี้ให้เป็นที่ประจักษ์!

คณาจารย์ของเป่ยต้าต่างก็หันมาให้ความสนใจที่บริเวณด้านขวาของแถวหน้าเวทีอย่างเห็นได้ไม่ยาก นอกจากนี้ยังมีเสียงกระซิบกระซาบลอยมาให้ได้ยิน ซึ่งดังมาถึงทางฝั่งจางเย่ตอนที่เสียงเพลงบนเวทีขาดช่วงไป

ฉันเทียบกับเหยียนเจี้ยนเทาไม่ได้? จางเย่ยิ้มหยัน ไม่พูดอะไร

ซูน่าได้ยินก็กระซิบว่า "อาจารย์จาง คุณอย่าใส่ใจเลยนะคะ ทุกคนก็แค่พูดกันไปอย่างนั้นเอง มาสนุกกัน อย่าคิดมากเลยนะ"

จางเย่เลิกคิ้วขึ้น "ช่างเถอะ"

ขณะที่พวกนักเรียนในหอประชุมหลับกันหมดแล้ว!

นี่เรียกว่ามีมาตรฐานการศึกษา? นี่เรียกว่ามีมาตรฐานความเป็นวรรณกรรม?

จางเย่ไม่รู้ว่าควรจะพูดอะไรดี เขารู้ว่าเรื่องวรรณกรรมนั้นไม่ใช่สักแต่จะให้คนนิยมชมชอบได้เท่านั้น ถึงอย่างนั้นก็เถอะ จะไม่ให้สนใจเลยก็เป็นไปไม่ได้ใช่ไหมล่ะ? ถ้าไม่มีคนอ่านหรือคนฟังรู้เรื่องสักคนแล้วสรุปว่าไอ้ผลงานชิ้นนั้นจะให้ใครเข้าใจ? ความหมายของงานชิ้นนั้นอยู่ตรงไหน? ดอกไม้ชื่นชมตนเองเหรอ? ทุกผู้คนเมามายมีเพียงข้าที่แจ่มใสงั้นเหรอ? เฮอะ! ไม่มีความน่าเผยแพร่เลยแม้แต่น้อย ผลงานแบบนี้ยังจะมีประโยชน์อะไร! การบรรยายของเหยียนเจี้ยนเทานั้นแม้ว่าจะถูกต้อง พูดในสิ่งที่ควร แต่นี่เรียกว่า ‘พูดได้ดีมาก’? จางเย่ไม่กล้าเห็นด้วยหรอก!

รายการต่อกันขึ้นแสดงไปทีละรายการ
การแสดงเข้ามาแล้วก็ผ่านไป

เต้น...

ร้อง...

กายกรรม....

เล่นตลก...

ทันใดนั้น ตอนที่งานเลี้ยงใกล้เข้าสู่ช่วงจบ นักเรียนมัธยมคนหนึ่งเดินขึ้นเวที เล่นทอล์คโชว์เล็กๆ ที่ทำให้ทุกคนแปลกใจกันสุดๆ
เหล่านักเรียนพากันสนใจเรื่องแปลกใหม่ที่เกิดขึ้นทันควัน!

"ทอล์คโชว์?"

"ไม่ใช่อาจารย์จางเย่เป็นคนคิดค้นหรอกเหรอ?"

"พูดใช้ได้อยู่นะ"

"ใช้ได้? กากกว่าจางเย่ตั้งเยอะ"

"เพ้อเจ้อน่า จางเย่เป็นบิดาแห่งทอล์คโชว์เชียวนะ แถมยังเป็นพิธีกรมืออาชีพอีก จะเอาไปเทียบแบบนั้นได้ไงเล่า นั่นน่ะพูดได้ขนาดนี้ก็นับว่าพอใช้ได้แล้วนะ"

"อืม ฉันอยากฟังทอล์คโชว์ของอาจารย์จางเย่มากกว่าอ่ะ เขาเองก็เป็นอาจารย์ที่เป่ยต้าไม่ใช่เหรอ? วันนี้จะออกมาพูดอะไรให้พวกเราฟังหน่อยไหมนะ?"

"ไม่มีทาง อาจารย์จางเย่ไม่ใช่นักเรียนซะหน่อย"

รายการทอล์คโชว์นั้น กลายเป็นหัวข้อสนทนาของนักเรียนจำนวนมากทันที แน่นอนว่ามีคนอีกหลายส่วนที่ไม่เคยได้ยินคำว่า ‘ทอล์คโชว์’ นี้มาก่อน และมีคนอีกมากที่ไม่รู้จักจางเย่ ดังนั้นพอฟังว่าการแสดงนี้เป็นการแสดงคนเดียวก็คิดว่าจะเป็นการแสดงตลกแบบพูดคนเดียว กระทั่งได้ยินเพื่อนข้างๆ อธิบายว่านี่คือการแสดงทอล์คโชว์ คราวนี้ถึงได้เข้าใจว่าแตกต่างจากการแสดงตลกคนเดียวอย่างไรเสียที ไม่มีธีมหลัก และรูปแบบก็แตกต่างไปมากเช่นกัน

……

แถวหน้า

มีคนที่ไม่ได้ฟังทอล์คโชว์บนเวที

เจ้าหน้าที่ของเป่ยต้าคนหนึ่งเดินค้อมตัวเข้ามาเพื่อไม่ให้ไปบังกับหน้ากล้องและคนอื่นๆ ที่กำลังรับชมบนเวทีอยู่ รีบบอกว่า "ท่านอธิการฯ มาไม่ทันแล้วครับ!"

เหล่ารองอธิการบดีพลันตระหนก หนึ่งในนั้นรีบถามว่า "ทำไมเรอะ?"

อู๋เจ๋อชิงถามด้วยอีกคน "ท่านอธิการฯ ยังไม่หายดีเหรอคะ?"

"ครับ ทางนั้นเพิ่งติดต่อมา บอกว่าท่านอธิการบดียังอยู่ในโรงพยาบาล ตอนแรกบอกว่ากำลังจะออกจากโรงพยาบาลแล้ว แต่ไม่ไหว" เจ้าหน้าที่กล่าวต่อ "ทางโรงพยาบาลบอกว่าท่านอธิการบดีความดันโลหิตสูง จำเป็นต้องให้น้ำเกลือและตรวจร่างกายเพิ่มเติม ทำให้มาร่วมงานไม่ได้แล้วแน่นอน ท่านอธิการบดีเลยบอกให้หาคนอื่นขึ้นไปพูดปิดงานบนเวทีได้เลย"

รองอธิการฯ ที่หนวดเคราขาวโพลนกล่าวว่า "ก็ต้องเป็นแบบนั้นไปก่อนล่ะนะ รองอธิการฯ อู๋ เรื่องนี้คุณชำนาญ คุณขึ้นไปดีไหม?" จากนั้นหันไปกล่าวกับเจ้าหน้าที่ "ตัวสตริปต์ล่ะ?"

เจ้าหน้าที่คนนั้นสะดุ้ง "สคริปต์? เอ่อ ไม่มีครับ"

ศาสตราจารย์เฒ่ากล่าว "ไม่ใช่ว่าทางสำนักงานร่างให้แล้วเหรอ?"

"ไม่ครับ" เจ้าหน้าที่นั้นกล่าว "คราวนี้ท่านอธิการบดีเขียนด้วยตนเอง พอดียุ่งๆ ผมเองก็ลืมขอมา เลยยังอยู่ที่ท่านอธิการบดีน่ะครับ"

ศาสตราจารย์เฒ่า "ยังไม่รีบไปเอามาอีก!"

อู๋เจ๋อชิงแย้ง "ไม่ทันแล้วล่ะค่ะ เหลืออีกแค่สามรายการเอง!"

เจ้าหน้าที่คนนั้นปาดเหงื่อ "ไปกลับโรงพยาบาลอย่างน้อยหนึ่งชั่วโมง ท่านอธิการฯ ปกติไม่ชอบใช้คอมพิวเตอร์ เขียนมือทั้งหมด ไม่มีทางส่งมาได้เหมือนกัน นี่ก็ไม่รู้ว่าที่โรงพยาบาลมีแฟกซ์หรือเปล่าอีก"

ศาสตราจารย์เฒ่าดูนาฬิกาข้อมือ "ถึงจะแฟกซ์ก็ไม่ทันหรอก รองอธิการฯ อู๋ว่าไง?"

อู๋เจ๋อชิงส่ายหน้าเบาๆ กล่าวเสียงเรียบว่า "คำพูดปิดงานไม่ใช่แค่ประโยคสองประโยค ต้องมีหัวข้อและสรุป ทั้งเข้ากับสถานการณ์ด้วยค่ะ ไหนจะต้องการเวลาเตรียมการล่วงหน้าแต่เนิ่นๆ พูดโดยไม่มีสคริปต์เป็นไปไม่ได้หรอกค่ะ"

"หรือจะให้ผมไป?" รองอธิการบดีเฒ่าคิดอยู่ครู่ แล้วส่ายหน้ากล่าวว่า "แต่ผมก็ไม่ได้เตรียมสคริปต์มา ผมจะเอาบทที่เคยพูดมาก่อนก็ไม่ได้ด้วยสิ เดี๋ยวนี้อินเทอร์เนตพัฒนาไปไกลมาก ต้องมีคนรู้แน่ ทีนี้คนเขาคงได้บอกว่าเป่ยต้าเราไม่จริงใจ ทำเรื่องนี้แบบขอไปทีแน่ๆ"

ผู้บริหารอีกคนกล่าว "แต่ว่ายังไงก็ต้องมีคนขึ้นไป บทพูดปิดงานยังสำคัญกว่าเปิดงานอีก งานเลี้ยงครั้งนี้มีนัยยะสำคัญทางการเมือง เราจะปิดงานแบบไม่มีบทพูดอะไรไม่ได้ เดี๋ยวทางเราจะดูไม่ดี ชื่อเสียงเราเองก็จะเสียหายเช่นกัน" เขาเองก็เป็นกังวล ไม่ว่าอย่างไรก็ต้องมีคนขึ้นไป ถ้าไม่อย่างนั้นมีปัญหาแน่นอน เขามองคนที่อยู่ด้านหลังบ้าง "ใครจะขึ้นไป?"

เหยียนเจี้ยนเทามองอย่างนิ่งเฉย ไม่พูดอะไร
เหล่าศาสตราจารย์เฒ่าหันมองหน้ากันไปมา ไม่มีใครกล้ารับอาสา

เวลากระชั้นเช่นนี้ ไม่มีใครพูดได้หรอก ทั้งไม่มีทางพูดได้ดี เตรียมตัวอะไรก็ไม่ทัน ยังจะพูดปิดงานอะไรได้เรอะ? แน่นอน ไม่ใช่พูดไม่ได้จริงๆ หรอก แต่ถ้าเกิดว่าทำพลาดพูดอะไรผิดขึ้นมาล่ะ? ถ้าเกิดการพูดปิดงานไม่ได้ดีพอล่ะ? อย่างนั้นก็ต้องรับผิดชอบเชียวนะ!

รองอธิการบดีเฒ่าเรียกชื่อ "เหล่าอวี้ คุณไป!"

ศาสตราจารย์อวี้แย้งทันควัน "ท่านรองอธิการฯ! ผมเองก็ไม่ได้เตรียมอะไรมานะ กล่าวปิดงานไม่ใช่ว่าจะไปพูดอะไรง่ายๆ ส่งเดชบนนั้นก็ได้ อย่างน้อยก็ต้องมีสาระอะไรสักหน่อยสิ ไม่มีสคริปต์มาใครมันจะไปพูดได้!?"

ให้พวกเขาขึ้นไปบรรยายเรื่องวิชาการ พวกเขาไม่มีปัญหา เพราะว่าพูดบรรยายมาเป็นพันเป็นหมื่นครั้ง จำได้จนขึ้นใจไปนานแล้ว แต่สำหรับเรื่องการปิดงานเลี้ยงในวันนี้ พวกเขาไม่เคยต้องพูดมาก่อน ก่อนหน้านี้ก็ไม่เคยออกงานกล่าวเรื่องเช่นนี้ อย่างน้อยก็ต้องให้เวลาร่างสักชั่วโมงสิ!

อู๋เจ๋อชิงกล่าว "คุณอวี้ชำนาญการเขียนบทความนี่คะ เขียนตอนนี้ทันไหม?"

ศาสตราจารย์อวี้เบ้ปาก "อย่างน้อยก็ต้องให้ผมสักครึ่งชั่วโมงสิ!"

รองอธิการบดีเฒ่ากล่าว "เหลือแค่ไม่กี่นาที ไม่มีเวลาเขียนแล้ว!"

ศาสตราจารย์อวี้กล่าว "งั้นผมก็ทำไม่ได้หรอก ไม่มีบทแบบนี้ผมไม่กล้าพูดจริงๆ"

ไม่มีบท?

ไม่มีบทงั้นเรอะ!?

คำพูดนี้ทำให้รองอธิการบดีเฒ่าอุทาน หันขวับไปมองอู๋เจ๋อชิงแล้วกล่าวว่า "รองอธิการฯ อู๋ ภาควิชาภาษาจีนคุณไม่ใช่มีพิธีกรมาคนหนึ่งหรือ? ชื่อจางเย่ใช่ไหม? ผมได้ยินว่าเขาไม่เคยต้องใช้บทเวลาจัดรายการ ตอนที่สอนเรื่อง ‘ความฝันในหอแดง’ ก็ไม่ต้องใช้ร่างการสอนเหมือนกันถูกไหม?"

อู๋เจ๋อชิงพยักหน้า "อาจารย์จางน้อยบรรยายการสอนแบบไม่มีสคริปต์ได้จริงๆ ค่ะ"

รองอธิการบดีอีกท่านขมวดคิ้ว "มีเรื่องแบบนั้นด้วย? วิชาใหม่ มีเรื่องต้องพูดมากมาย ไม่มีบทร่างแล้วจะบรรยายได้อีกเหรอ?"

อาจารย์ท่านนั้นกล่าว "มีเรื่องอย่างนั้นจริงๆ ครับ ผมเคยเข้าสังเกตการณ์คาบของจางเย่มาก่อน นอกจากจะเอาเอกสารข้อมูลมาไว้โชว์คนอื่นแล้ว เขาไม่เคยต้องใช้สคริปต์จริงๆ ไม่แม้แต่จะดูข้อมูลที่ฉายอยู่บนจอก็พูดได้อย่างลื่นไหล! เขามีผลงานที่ด้นสดๆ ต่อหน้าอยู่หลายชิ้น ฟังว่าทุกชิ้นนั่นเขียนขึ้นตรงนั้นเลย ไม่เคยต้องเขียนเตรียมการไว้ล่วงหน้า แม้แต่ตอนที่งานแถลงข่าวของ SARFT เซี่ยงไฮ้ จางเย่ก็พูดในหัวข้อเรื่อง ‘สุนทรพจน์สุดท้าย’ ซึ่งเป็นที่นิยมบนอินเทอร์เน็ตมาก ผมเคยฟังมาก่อน เขาทำได้ดีทีเดียว แต่ก็มองออกได้ว่าเป็นงานที่พูดสดๆ ตรงนั้นจริงๆ ครับ!"

รองอธิการบดีเฒ่ากล่าว "อย่างนั้นก็ให้จางเย่ขึ้นเวทีเถอะ รองอธิการฯ อู๋ คุณว่ายังไง?"

อู๋เจ๋อชิงครุ่นคิดก่อนจะยิ้ม "ถ้าให้จางน้อยไปพูด ไม่มีปัญหาอะไรแน่นอน ได้ค่ะ เอาเขานั่นแหละ" จากนั้นเธอก็เรียกเจ้าหน้าที่เข้ามา "ไปหาจางน้อยทีค่ะ บอกว่าให้เขาขึ้นพูดปิดงานบนเวที แล้วไปบอกพิธีกร ให้แน่ใจว่าต่อไปพวกเขาต้องเชิญใคร"

เจ้าหน้าที่คนนั้นรับคำสั่ง "ครับ!"

เหยียนเจี้ยนเทาขมวดคิ้วไม่ยอมคลาย ให้จางเย่ไปพูดปิดงาน? หมอนั่นวันวันรู้จักแต่จะด่าจะเสียดสีคนและวงการวรรณกรรมเท่านั้น ยังจะพูดอะไรเป็นเรอะ?

…

ที่นั่งแถวที่สาม

เจ้าหน้าที่ของเป่ยต้าคนนั้นรีบเบียดเข้ามาก้มลงกล่าวว่า "ขอโทษนะครับ ขอทางหน่อยครับ" มาถึงตัวจางเย่อย่างรวดเร็ว "อาจารย์จาง!"

จางเย่งุนงง "หาผมเหรอครับ?"

เจ้าหน้าที่คนนั้นรีบพูด "ท่านอธิการบดีให้น้ำเกลืออยู่ที่โรงพยาบาล มากล่าวปิดงานเลี้ยงไม่ได้ครับ แถมตอนนี้ไม่มีบท ไม่มีใครพูดอะไรได้ ท่านรองอธิการฯ อู๋ให้ผมมาหาตัวคุณไปกู้สถานการณ์!"

จางเย่รีบโบกมือ "ผมก็ทำไม่ได้ ผมไม่มีบทเหมือนกันครับ"

คนคนนั้นกล่าวอย่างร้อนรน "ไม่ใช่ว่าปกติคุณก็ไม่ต้องใช้บทอยู่แล้วเหรอครับ ท่านรองอธิการฯ อู๋สั่งมาแล้ว เรื่องนี้มีแต่คุณที่ช่วยดับไฟได้ รายการการแสดงกำลังจะจบแล้ว ทำไม่ทันแล้วจริงๆ ครับ!"

จางเย่ยังคงไม่อยากไป เรื่องนี้ทำไปก็ไม่ได้อะไร "ท่านรองอธิการฯ อู๋ระบุชื่อผมเหรอ?"

"ใช่ครับ อาจารย์ของเป่ยต้าเราถึงจะอยู่กันหลายคน แต่ว่าคนที่พูดได้แบบไม่ต้องใช้บทมีแค่คุณคนเดียว คนอื่นๆ ไม่สามารถ" เขาคนนี้กลัวว่าจางเย่จะไม่ยอมไป จึงใช้น้ำเสียงเร่งเร้าสุดๆ

จางเย่ขบคิดอยู่ครู่หนึ่ง ก่อนพูดอย่างไร้หนทาง "งั้นก็ได้ ผมลองดูก็ได้ครับ แต่ไม่รับประกันว่าจะทำได้ดีนะ เนื้อหาคร่าวๆ ว่าไงบ้าง?"

เจ้าหน้าที่คนนั้นกล่าว "อะไรก็ได้ครับ จะลึกไปสักนิดก็ดี หัวหน้าบอกว่าคำพูดปิดงานจะเบาไปก็ไม่ดี ให้ดีที่สุดคือให้เหมาะกับบรรยากาศของงานเลี้ยงกลางคืนน่ะครับ"

"ผมทราบแล้ว" จางเย่ตอบรับ

เจ้าหน้าที่คนนั้นถอนใจยาว "งั้นขอบคุณคุณมากครับ ลำบากคุณแล้ว"

ขณะนั้น รายการแสดงลำดับรองสุดท้ายได้เริ่มขึ้น เจ้าหน้าที่คนนั้นยังคงก้มตัวต่ำถอยจากไป พยายามค้อมตัวลงวิ่งผ่านไปข้างเวที บอกกล่าวกับพิธีกรข้างเวทีทั้งสองหลายคำ ทั้งพิธีกรชายหญิงพยักหน้า หันมามองทางจางเย่ด้วยความเข้าใจ

*-*-*-*-*-*-*-*-*-*-*-*-*-*-*-*-*


[Go To Next Chapter]( ./43.md)