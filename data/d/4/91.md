##บทที่ 391 : บทเพลงเขียนจบแล้ว!
ฟ้าสว่างจ้า

ในห้องส่งหมายเลขหนึ่งปรากฏภาพความวุ่นวาย

"เสื้อผ้าล่ะ? ไวหน่อยสิ!"

"หัวหน้าทีมซุน ชุดขาดแล้วทำไงดี?"

"ไม่เป็นไร ให้เสี่ยวเฉินไปเอาที่เตรียมสำรองไว้มา!"

"ทุกคนรีบเปลี่ยนชุดเร็วเข้า การซ้อมรอบสุดท้ายก็กำลังจะเริ่ม พวกเราเป็นรายการที่แปด เดี๋ยวเดียวก็คิวพวกเราแล้ว รีบเตรียมพร้อมให้หมดเถอะจะได้ไปหลังเวทีกัน!"

"ไอ้หยา อย่าเบียดสิ"

"ช่างแต่งหน้าอยู่ไหนเนี่ย?"

"รอบสุดท้ายแล้ว พวกเราต้องทำออกมาให้ดีให้ได้ ไม่งั้นรายการโดนถอดออกแน่!"

"ใช่ ตอนนี้มือผมสั่นริกๆ ขนาดดาราใหญ่อย่างย่าจางพี่สาวจางยังโดนถอดรายการออกกะทันหัน พวกเราไม่ได้มีชื่อเสียงอะไรแบบนั้น จะ..."

"เฮ้ย เบาๆ เสียงหน่อย อย่าพูดถึงเรื่องนี้เชียว"

"ผู้กำกับเผิงอยากให้พวกเขาเปิดทางให้คนรุ่นใหม่น่ะสิ"

ห้องโถงใหญ่สับสนวุ่นวาย เสียงกีตาร์ เสียงร้องเพลง ไหนจะมีคนมาซ้อมเต้นระบำ พื้นที่ตรงนี้เต็มไปด้วยผู้คนมากมายกระจุกรวมกัน ไม่มีทางให้คนมากขนาดนี้มีพื้นที่ฝึกซ้อมเป็นการส่วนตัวได้เลย ทุกคนได้แต่มองหาที่ว่างหน้าเวทีแล้วทำการซักซ้อมซ้ำๆ อีกหลายรอบ บนใบหน้าทุกคนเห็นทั้งความตื่นเต้นยินดีและหวั่นวิตก!

ขึ้นเวทีรายการคืนส่งปี!

ช่างเป็นรัศมีที่เย้ายวนเกินจะกล่าว!

เก้าสิบเปอร์เซนต์ของคนในที่นี้ขึ้นเวทีงานนี้เป็นครั้งแรก ย่อมไม่มีทางไม่สะทกสะท้านได้อย่างหน้าเก่าที่เคยขึ้นเวทีมาหลายครั้ง อันที่จริงแม้แต่ดาราที่เคยขึ้นเวทีหลายครั้งแล้วก็ยังไม่มีทางไม่ตื่นเต้น งานนี้แรงกดดันสูงมากทีเดียว ยิ่งมีเหตุการณ์ของจางหย่วนฉีกับจางเสียที่เกิดขึ้นก่อนหน้าอีก รายการที่มีผังออกมาแน่นอน ท้ายที่สุดแล้วกลับไม่แน่ว่าจะได้ขึ้นเวที มีแต่ตอนที่กำลังจะถ่ายทอดในนาทีสุดท้ายเท่านั้นพวกเขาจึงจะทราบแน่ชัดว่ารายการของตัวเองจะได้ขึ้นเวทีหรือไม่ เป็นการแข่งขันอย่างโหดร้ายทีเดียว!

ห้องโถงใหญ่...

ทางเดิน...

ห้องพัก...

ทางด้านนี้มีดาราใหญ่คับคั่ง ไม่มีใครสนใจจางเย่ หลายคนที่นี่ยังไม่รู้จักเขาเสียด้วยซ้ำ

จางเย่เดินหาอย่างมึนงง เขาไม่รู้จักเส้นทางของที่นี่เลย ดังนั้นจึงได้แต่รั้งตัวเด็กที่เดินผ่านมาคนหนึ่ง "หนูน้อย รอก่อน"

เด็กหญิงอายุสิบปี มองเขาแล้วก็ตะลึงทันที "หนูรู้จักคุณ! คุณคืออาจารย์จางเย่!" บนตัวเธอคล้องห่วงเหล็ก ดูเหมือนจะมาเล่นยิมนาสติก

จางเย่กล่าวพร้อมรอยยิ้มเต็มหน้า "ฉันเอง ฉันถามหนูหน่อยสิ รู้ไหมว่าจางหย่วนฉีอยู่ไหน? หนูเดินกลับมาเห็นเธอบ้างไหม?"

เด็กหญิงช่างซื่อตรง "หนูรู้ค่ะ น้าจางกับย่าจางอยู่ที่ห้องพัก ตรงหัวมุมนู่นแน่ะ แค่เลี้ยวขวา ห้องในสุดซ้ายมือค่ะ หนูเพิ่งผ่านมาทางนั้นพอดี เห็นประตูเปิดอยู่เลยเห็นพวกเธอในนั้นค่ะ" พื้นที่ไม่กว้าง การหาใครสักคนจึงทำได้ง่าย

"ขอบคุณนะแม่หนูน้อย"

"ยินดีค่ะ"

จางเย่เดินตามทางที่ได้ยินเข้าไปหาพวกเธอ


……


ในห้องพัก

ด้านในดูเหมือนจะเป็นที่อาบน้ำแต่งตัว เพราะในห้องมีกระจกอยู่หลายบาน ดูอเนกประสงค์ทีเดียว เพราะพื้นที่ตรงนี้เต็มไปด้วยเสื้อผ้ากับอุปกรณ์ประกอบฉาก

จางหย่วนฉีกับจางเสียนั่งคุยกันอยู่ในนั้น

จางหย่วนฉีคลี่ยิ้มกว้าง "เราอยู่ที่นี่ก็สงบดีนะคะ"

"ฮ่าๆ พวกเราเป็น ‘คนแก่วัยเกษียณ’ สงบหน่อยก็ดี" จางเสียดูเป็นหญิงชราที่แข็งแรงมีสุขภาพจิตดี ผมบนศีรษะแม้จะขาวโพลน แต่ผ่านการยืดผมมา นัยน์ตาใสกระจ่างเป็นประกาย "ไม่ต้องบอกว่าฉันแก่ ฉันเองก็รู้ตัวดี แต่ถึงกับบอกว่าเสี่ยวจาง ‘แก่แล้ว’ นั่นออกจะตีความเธอเกินไปหน่อยนะ สามสิบกว่าเรียกแก่แล้วเหรอ? เธอยังดูเหมือนอายุแค่ยี่สิบกว่าๆ ด้วยซ้ำไป"

จางหย่วนฉีกล่าว "คุณยังไม่แก่สักหน่อย มีหญิงชราท่านไหนกันที่ร้องเพลง ‘บทเพลงของชาติ’ โดยไม่หอบเลยสักนิดได้? พวกเราน่ะ แค่ ‘โดน’ คนยัดเยียดความแก่ให้เท่านั้นเองค่ะ" เหลียวดูนาฬิกา "การซ้อมรอบสุดท้ายกำลังจะเริ่มแล้ว ที่นี่ก็ไม่มีเรื่องของเราแล้วเหมือนกัน คุณไม่กลับก่อนเหรอคะ?"

จางเสียหัวเราะ มองไปรอบๆ อยู่เนิ่นนานค่อยพูดว่า "ฉันอยู่กับเวทีนี้มาหลายปีแล้ว ส่งปีทุกปีไม่เคยได้อยู่บ้าน อยู่ที่นี่มาตลอด ถ้าให้ฉันพูด ห้องส่งหมายเลขหนึ่งของ CCTV คือที่ที่ฉันอยู่ส่งปีมาตลอด เพราะงั้นปีนี้ก็เหมือนกัน ถึงจะไม่ได้ขึ้นเวทีแล้ว แต่ฉันก็อยากจะส่งปีที่นี่เหมือนเดิม"

จางหย่วนฉีจับมือจางเสียไว้ "งั้นหนูจะอยู่เป็นเพื่อน"

จางเย่ที่เพิ่งมาถึงหน้าประตูได้ยินคำพูดนี้ของจางเสียเข้าพอดี ชั่วขณะนั้น หัวใจเขาคล้ายถูกทุบตีจนกระตุกขึ้นเล็กน้อย

นี่คือคนชราแบบไหนกัน?

นี่เป็นอารมณ์แบบไหนกัน?

ก็คือหญิงชราที่หลอมรวมเข้าไปกับรายการคืนส่งท้ายปีเรียบร้อยแล้ว!

"เธอไม่ต้องอยู่เป็นเพื่อนฉันหรอกนะ"

"ไม่เป็นไรหรอกค่ะ วันนี้หนูเองก็ไม่มีอะไรทำอยู่แล้ว"

"ทีมงานเธอไม่ใช่ว่ากำลังแต่งเพลงให้เธอหรอกหรือ? เธอยังมีโอกาสนะ"

"ฮ่าๆ เรื่องมาถึงค่อยกอดเท้าพระพุทธรูปก็ไม่ทันแล้วล่ะค่ะ ตั้งแต่ตอนที่ทีมงานแจ้งว่าเพลงของหนูไม่เหมาะ หนูก็หาคนมาแต่งเพลงให้แล้ว แต่ตอนนี้ยังไม่มีอะไรออกมาเป็นชิ้นเป็นอันเลย"

"บอกยอมแพ้ยังเร็วไป ยังพอมีหวังนี่นา ทีมงานเพลงของเธอใหญ่กว่าของฉันมาก มีนักดนตรีนักแต่งเพลงอยู่ตั้งมาก เธอลองถามพวกเขาดูสิ"

"ถามไปแล้วค่ะ ไม่มีเพลงไหนเพราะเลย ที่ฟังดูเข้าท่าก็ไม่ได้เพราะถึงขนาดสะท้านขวัญสะเทือนวิญญาณอะไรอย่างนั้น ไม่ได้ดีเท่า ‘ขอเธอนั้นอายุมั่นขวัญยืน’ เลย หนูอยากจะร้อง แต่ถ้าเกิดไม่ใช่เพลงดี ขึ้นเวทีไปจะมีความหมายอะไรคะ? พวกเราเป็นศิลปิน จะไปหลอกต้มคนดูคงไม่ดีมั้งคะ?"

" ‘ขอเธอนั้นอายุมั่นขวัญยืน’ ใครแต่งรึ?"

"จางเย่ค่ะ"

"เขาไม่มีเพลงอื่นเหรอ?"

"การแต่งเพลงเป็นงานที่ต้องใช้ทักษะและต้องมีแรงบันดาลใจ ถ้าทีมผู้จัดบอกหนูก่อนสักวัน หนูอาจจะลองถามจางเย่ได้ แต่กว่าจะรู้ก็สายไปแล้วค่ะ จางเย่จะแต่งเพลงเหมาะๆ ได้ที่ไหนกัน"

ทันใดนั้น จางเย่ก็ก้าวเท้าเข้ามาให้ห้องพัก "ใครบอกว่าผมไม่มี!"

สิ้นเสียง คนทั้งสองในห้องพักก็ตกใจ หันขวับมามองพร้อมกัน

จางเสียไม่รู้จักเขา "เธอคือ?"

"จางน้อย?" จางหย่วนฉียิ้ม "คุณนี่พูดถึงไม่ได้เลยนะ"

จางเสียพอฟังก็ทราบ "นี่คือจางเย่คนนั้นเหรอ?"

"คุณย่าจางสวัสดีครับ" จางเย่ทักทายท่านผู้เฒ่า "สวัสดีปีใหม่นะครับ"

จางเสียอวยพร "สวัสดีปีใหม่เธอเหมือนกันนะ เธอเป็นคนเขียนเพลงให้เสี่ยวจางเหรอ? ฉันไม่คุ้นกับวงการบันเทิงเท่าไร เลยไม่รู้จักเธอ อย่าถือสานะ"

จางเย่กล่าวทันควัน "ถ้าคุณรู้จักผม อย่างนั้นก็เป็นเกียรติของผมมากแล้วครับ ไม่เป็นไรๆ ผมเป็นแค่ศิลปินตัวเล็กๆ ไม่ได้มีชื่อเสียงโด่งดังอะไรสักหน่อยครับ" ต่อหน้าสองผู้ยิ่งใหญ่ เขาเป็นได้แค่ศิลปินตัวเล็กจ้อยเท่านั้น

จางเสียถาม "ตอนเข้ามาเธอบอกว่าอะไรนะ?"

จางหย่วนฉีเองก็มองเขา "คุณมีเพลงอะไรดีๆ?"

จางเย่ตอบอย่างมั่นใจ "มีแน่นอน!"

"มีเดโมไหม? ให้ฉันฟังหน่อยสิ" จางหย่วนฉีกล่าว

"ไม่มีครับ" จางเย่กล่าว

"เนื้อเพลงก็ไม่มี?" จางหย่วนฉีถาม

จางเย่กล่าว "ตอนผมเห็นข่าวก็ตอนเช้าตีห้า เพิ่งทราบเรื่องไม่ทันได้เตรียมตัวอะไรเลย โทรหาคุณก็โทรไม่ติด เลยยืมบัตรพนักงานของเพื่อนแอบเข้ามา ผมรู้ว่าตอนนี้คุณอยากได้เพลงขึ้นเวที คุณจะไปหาคนอื่นทำไม? โทรหาผมก็พอ ให้คนแต่งเพลงกะทันหันจะเอาให้ดังไปทั้งประเทศน่ะ คนอื่นอาจจะทำไม่ได้ แต่คุณก็รู้ว่าผมทำได้!"

จางหย่วนฉียิ้มจนตาหยี "ครั้งก่อนตอนขอซื้อลิขสิทธิ์เพลง คุณบ่ายเบี่ยงอยู่ตั้งนาน ฉันจะไปขอเพลงจากคุณก็ไม่ดีนี่นะ"

เสแสร้ง!

เสแสร้งชัดๆ!

คุณมีคำว่ารู้สึกไม่ดีกับเขาด้วยเหรอ?

จางเย่พูดต่อ "คราวนี้ไม่เหมือนกัน ผมว่าศิลปะไม่แบ่งแยกหนุ่มสาวเฒ่าชรา แน่ล่ะว่าไม่ได้บอกว่าคุณสองคนแก่นะ งานนี้น่ะพวกทีมผู้จัดจัดการเรื่องจนผมโมโห พ่อแม่ผมก็เคือง เพราะงั้นพอเห็นแบบนี้ ผมเลยคิดว่าผมต้องทำอะไรสักอย่าง ฮ่าๆ ผมนี่นะ ไม่ได้มีความสามารถยิ่งใหญ่อะไรแท้ๆ แต่เรื่องแต่งกลอนแต่งเพลง ผมยังพอทำได้ ไม่กล้ารับประกันว่าที่ผมเขียนไปจะเยี่ยมที่สุดในประเทศนี้ แต่ผมกล้าบอกว่า ไม่มีใครเขียนได้ไวเท่าผมอีกแล้ว คุณอยากได้เพลงอะไรผมก็เขียนให้คุณแบบนั้น!"

จางเสียยิ้มแห้งๆ "อยากได้อะไรก็เขียนแบบนั้น?"

จางเย่ยืนยัน "ครับ"

จางเสียซักต่อ "ทั้งเนื้อร้องทั้งทำนอง?"

"ครับ" จางเย่ตอบกลับทันควัน

"น่าสนใจ" จางเสียไม่เชื่อมั่นก็จริง แต่กลับรู้สึกสนใจมากกว่า จากประสบการณ์หลายสิบปีของเธอ คนที่กล้าพูดจาใหญ่โตแบบนี้ ถ้าไม่ใช่คนบ้าก็มีพรสวรรค์จริงๆ!

จางหย่วนฉีส่ายหน้า "ฉันก็ไม่รู้ว่าอยากได้เพลงแบบไหน เดโมก็ไม่มีให้ฟัง ฉันจะตัดสินใจได้ยังไงว่าเพลงของคุณเหมาะหรือไม่เหมาะ"

"งั้นเอางี้ ผมตัดสินใจให้ คุณลองคิดดู" จางเย่เสนอ

"ได้" จางหย่วนฉีรอฟังคำนี้พอดี

จางเสียเห็นดังนั้นก็ลุกขึ้น "ฉันไปห้องน้ำนะ พวกเธอคุยกันไปเถอะ"

จางหย่วนฉีรั้งคุณย่าท่านนี้ไว้ "ไม่ต้องไปหรอกค่ะ ไม่เป็นไร"

หญิงชรายิ้ม "ฉันจะไปห้องน้ำจริงๆ"

จางหย่วนฉีจึงไม่พูดอะไรอีก พอจางเสียออกไป ประตูก็ปิดลง

พอประตูปิดเท่านั้นเอง จางหย่วนฉีพลันเปลี่ยนสภาพไปเป็นอย่างที่จางเย่คุ้นเคย เปลี่ยนสีหน้าท่าทางไปโดยสิ้นเชิง! ช่างเป็นใบหน้าที่ไร้อารมณ์ความรู้สึก ถ้ามีคนอื่นมาเห็นฉากนี้เข้าคงตะลึงตาค้างอ้าปากจะฉี่เล็ด แต่จางเย่ไม่ได้มีปฏิกิริยาอะไรเพราะเคยชินเสียแล้ว

จางหย่วนฉีพูดเสียงเรียบ "มั่นใจ?"

"ไม่ด้อยกว่า ‘ขอเธอนั้นอายุมั่นขวัญยืน’ แน่" จางเย่ยืนยัน

จางหย่วนฉีอือออ กล่าวอย่างเย็นชา "ไม่ว่าเพลงจะเป็นยังไง ถือว่าฉันติดบุญคุณเธอครั้งหนึ่ง"

จางเย่ทราบกระจ่างว่า เป็นเพราะเขาเห็นข่าว กลับละทิ้งเรื่องราวทางบ้านในวันสิ้นปีเพื่อจางหย่วนฉี วิ่งมายังสถานีโทรทัศน์เป็นระยะทางไกล ทั้งยังเสี่ยงลอบเข้ามาในห้องส่งเพื่อช่วยเธอแต่งเพลง จางหย่วนฉีแม้ไม่แสดงสีหน้าท่าทาง แต่ในใจเธอต้องมีความรู้สึกอยู่บ้าง

"ผมเขียนเนื้อเพลงให้คุณดูก่อนแล้วกัน"

"อืม"

จางเย่หากระดาษ เริ่มต้นเขียน

พอเขียนเสร็จ เขาก็กระแอม เริ่มส่งเสียงร้องเพลง

หนึ่งนาที...

สามนาที...

ฟังจบ จางหย่วนฉีไม่พูดอะไรเลยสักนิด

จางเย่หรี่ตามองเธอ "เป็นไงบ้างพี่สาวจาง?"

จางหย่วนฉีมองเขา "เธอทำได้ยังไง?"

"ก็ทำได้แบบนั้นแหละ" จางเย่บ่ายเบี่ยง

อีกด้าน จางเสียกลับมาถึงห้องพอดี "เป็นไงบ้าง? ยังไม่เขียนอีกเหรอ? ไม่เป็นไร ไม่ต้องรีบ"

"เขียนเสร็จแล้วค่ะ" จางหย่วนฉีเปลี่ยนท่าที หัวเราะคิกกล่าวว่า "ไม่ใช่แค่เนื้อเพลงเสร็จแล้ว ทำนองก็เสร็จแล้ว" พูดจบก็เอากระดาษแผ่นนั้นให้จางเสียดู

จางเสียรับมาพลางถามว่า "เธอฟังแล้วเหรอ? เป็นยังไงบ้าง?"

จางหย่วนฉีหัวเราะเบาๆ "ฉันไม่เคยสงสัยความสามารถเชิงอักษรของจางน้อยมาก่อน แค่เขาเขียนฉันเองก็วางใจ เพียงแต่ก่อนหน้านี้ทำนองเพลงของ ‘ขอเธอนั้นอายุมั่นขวัญยืน’ ฉันยังคิดว่าเป็นเรื่องบังเอิญ พอวันนี้ถึงได้รู้ว่า ความจริงแล้วไม่ใช่เรื่องบังเอิญ จางน้อยเป็นนักแต่งเพลงชั้นแนวหน้าของประเทศจริงๆ ค่ะ!"

จางเสียตะลึง "ปกติเธอไม่ค่อยให้คำวิจารณ์สูงส่งกับคนอื่นๆ เลยนะ ดีขนาดนั้นเชียว?"

"คุณลองดูเนื้อก่อนนะคะ หนูจะร้องให้ฟัง" จางหย่วนฉีแค่ฟังครั้งเดียวกลับร้องได้แล้ว

แค่เธออ้าปาก จางเย่ยังต้องยอมรับนับถือ ทั้งน้ำเสียง ทั้งสัมผัสทางดนตรีนี้ เพลงบทนี้หากไม่ให้จางหย่วนฉีร้อง ฟ้าต้องลงฑัณฑ์แน่นอน แม้ว่าจะมีบางจุดที่เธอยังร้องไม่ดีพอ แต่นั่นเพราะเพิ่งจะได้ฟังเพียงครั้งเดียว ถึงรอบด้านจะไม่มีเสียงวงดนตรีประกอบ แต่บทเพลงที่คลาสสิกนี้พอผ่านออกมาจากริมฝีปากเธอ จางเย่พลันรู้สึกขนลุกขึ้นมา! เพลงบทนี้ความจริงระหว่างทางที่มาก็คิดอยู่ในสมองตลอดเวลาไม่จางหาย นึกอยากจะให้จางหย่วนฉีลองดูสักครั้ง ไม่คิดเลยว่าจะน่าตื่นตะลึงเช่นนี้!

ใครบอกว่าเส้นทางสายดนตรีของคุณจางจบสิ้นกันนะ?

พรสวรรค์แบบนี้ น้ำเสียงแบบนี้ ประสบการณ์การร้องเพลงระดับนี้ นี่คือบุคคลที่วงการดนตรีขาดไปไม่ได้เด็ดขาด! เพียงแต่เสียดายโชคร้ายที่หลายปีมานี้ไม่มีเพลงที่ดีพอเท่านั้น!

จางหย่วนฉีร้องจบ

จางเสียฟังจบแล้ว ท่านผู้เฒ่าได้แต่สูดลมหายใจลึก หันมามองจางเย่เขม็ง "นี่เธอเพิ่งจะแต่งในเวลาแค่ไม่กี่นาทีนี้น่ะหรือ?"

จางเย่พยักหน้า

จางเสียตกตะลึงหนักกว่าเดิม ถึงกับต้องบังคับจังหวะการหายใจของตัวให้เป็นปกติลงมา "จางน้อย นี่ถ้าฉันไม่ได้รู้จักวงการเพลงอย่างดี คนใหม่หน้าเก่าล้วนแต่เคยรู้จักกันมาก่อนนะ ด้วยเพลงนี้ ต่อให้เธอบอกฉันว่าเธอเป็นนักดนตรีที่เก่งที่สุดของประเทศฉันก็เชื่อ!" จากนั้นกล่าวกับจางหย่วนฉีว่า "รีบทำเนื้อทำทำนองเถอะ เอาไปตอนนี้แหละ เธอได้ขึ้นเวทีใหม่แน่นอน ถ้าเกิดเพลงแบบนี้ยังไม่ได้ขึ้น งั้นงานนี้ก็ไม่มีความหมายแล้ว หย่วนฉีเอง จางน้อยด้วย เพลงบทนี้ฉันชอบมากจริงๆ จบงานนี้แล้วพวกเราต้องมาคุยกันหน่อย ฉันก็อยากร้องเหมือนกัน เรื่องค่าลิขสิทธิ์กับความร่วมมือค่อยคุยกัน"

จางหย่วนฉีกลับกล่าวว่า "หนูคิดว่า เราสองคนร้องร่วมกันเถอะค่ะ!"

จางเสียรีบโบกมือเป็นพัลวัน "ไม่ได้ๆ เพลงนี้เสี่ยวจางแต่งให้เธอ เธอเป็นถึงสตาร์ควีน ไม่ไปร้องเดี่ยวดันมาประสานเสียงจะได้ยังไง"

จางเย่กลับกล่าวว่า "พวกคุณตัดสินใจ ผมไม่มีความเห็น" จากนั้นใคร่ครวญกล่าวว่า "คุณย่าจาง ความจริงผมเองก็คิดว่าเพลงบทนี้คุณสองคนร้องด้วยกันจะดียิ่งกว่านี้อีกนะครับ"

จางหย่วนฉีหัวเราะ "งั้นก็ตามนี้แหละ"

จางเสียยังคงลังเล "ไม่ดีมั้ง?"

จางหย่วนกล่าวอย่างนุ่มนวลว่า "ทีมงาน สื่อ ทุกคน ล้วนบอกว่าพวกเราชราแล้ว ตกยุคเสียแล้ว ฉันไม่ทราบว่าคุณคิดอย่างไร แต่ว่าฉันฟังแล้วไม่ชอบใจมากจริงๆ ค่ะ คราวนี้พวกเราสองคนจะให้พวกเขาเห็นว่าพวกเราน่ะยังไม่แก่ ยังร้องเพลงได้ จะอีกสิบปี ยี่สิบปี สามสิบปี พวกเราเมื่อยืนอยู่บนเวที ... ยังคงเป็นผู้หญิงที่สวยที่สุด! ยังคงเป็นดอกไม้ที่เบ่งบานอย่างเฉิดฉันที่สุด!"

จางเสียหัวเราะแล้ว หัวเราะไม่เหมือนอย่างคนชราสักนิด "...ดี! พวกเราสองคนวันนี้จะรบเคียงบ่าเคียงไหล่! ให้พวกเขาชมดู!"

จางหย่วนฉีเอามือถืออกมาโทร พบว่าไม่มีสัญญาณ จึงรีบออกไปนอกห้อง โทรหาทีมงานของเธอ "ฮัลโหล คุณหวัง ทางฉันได้เพลงใหม่มาแล้วค่ะ ฉันอยากใช้ห้องอัดทำดนตรีประกอบ พวกคุณเตรียมตัวนะคะ ฉันกำลังจะไป ให้ทุกคนกลับมาทำ OT หน่อยนะคะ เสร็จงานแล้วฉันจะพาไปเลี้ยง ฮ่าๆ" จางนั้นเธอก็รีบออกไปจากสถานี CCTV!



*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./92.md)