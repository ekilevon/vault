##บทที่ 347 : บทความ ‘เหล็กกล้านั้นตีขึ้นเช่นนี้เอง’!
คืนนั้น

จางเย่กลับถึงบ้าน

เพิ่งเปิดประตูเข้ามา แม่ก็ไม่ไว้หน้าเขาเลยสักนิด "ยังจะมีหน้ากลับมาบ้านอีก? คนอื่นเขาไปงานเลี้ยงกันแล้วมีเรื่องของแกด้วยเรอะ ที่ไหนก็ขาดแกไม่ได้รึไง อยู่ว่างแล้วไม่สบาย? แต่ละวันถ้าไม่ได้ไปหาเรื่องใครแล้วมันครั่นเนื้อครั่นตัวรึไง? ไอ้หนู ฉันละนับถือแกจริงๆ แม่แกใจไม่ค่อยดี อย่าหาเรื่องให้มันตกใจทุกวี่วันจะได้ไหม! หา? ทุกวันนี้เป็นสังคมผู้สูงอายุ มีคนแก่อยู่ตั้งเท่าไร! แกทำได้ดีมาก คำเดียวก็ด่ากราดไปจนหมด แม่กับพ่อแกก็รวมไปด้วยล่ะสิ!"

จางเย่หัวเราะ "ไปฟังใครมาล่ะครับ?"

"ยังจะไปฟังมาจากไหน เห็นในเน็ตน่ะสิ!" แม่โกรธควันออกหู

จางเย่ทำเสียงตกใจ "ช่วงนี้แม่เล่นมือถือเก่งนะเนี่ย แถมตามกระแสทันอีกแน่ะ"

แม่กล่าว "อย่ามาเปลี่ยนเรื่อง แกคอยดูพ่อแกด่าเถอะว่าสมควรรึเปล่า!"

พ่อมองลูกชาย ไม่สนใจที่แม่ว่า "ทางมหาลัยจะไม่มีปัญหาเหรอ? จะกระทบกับงานที่มหาวิทยาลัยรึเปล่า?"

"ไม่รู้สิ ท่าทางไม่ค่อยดี" จางเย่ถอดเสื้อนอกแขวนไว้ "ตอนนี้ผมปล่อยให้เป็นไปตามชะตาฟ้าลิขิต อยากจะเป็นยังไงก็เอาอย่างนั้น ความจริงผมก็ไม่ได้ทำอะไรผิดสักหน่อย ก็ทำหน้าที่อาจารย์ สละตัวเองเพื่อเด็กๆ เป็นประโยชน์ให้กับผู้คนนับพันหมื่นน่ะครับ"

แม่มองเขาตาเขม็ง "ยังจะมีกะใจทำเป็นเท่อีกเรอะ!"

"เธอพอเถอะ" พ่อพูดกับแม่ จากนั้นหันไปบอกกับลูกชายว่า "เย่น้อย พวกเราเข้าใจว่าลูกมีความคิดเป็นของตัวเอง เรื่องงานของลูก พ่อแม่ไม่รู้และไม่สนใจจะรู้ด้วย รู้แค่ว่าลูกจะจัดการได้ดีเท่านั้น"

จางเย่รับคำ กล่าวว่า "ขอบคุณครับพ่อ"

แม่ของเขาปรี๊ดแทบพูดไม่ออก "สองพ่อลูกนี่เหมือนกันจริงๆ!"

พ่อกล่าวว่า "เธอก็อย่าบ่นนักเลยน่า รีบให้ลูกกินข้าวเถอะ เธอบ่นอีกครึ่งวันก็ไม่ได้แก้ปัญหาอะไรเลยจริงไหม? เร็วเถอะ ฉันหิวแล้ว"

แม่ของเขาแค่นเสียงคำหนึ่ง จากนั้นสะบัดแขนเข้าครัวไป

พอแม่จากไป พ่อของเขารีบชำเลืองมองไปทางห้องครัว กระซิบว่า "ไม่ต้องสนใจแม่แกหรอก แค่วัยทองน่ะ"

จางเย่ยิ้มขำอย่างอดไม่อยู่ กับข้าวยังไม่ได้ทำ อีกครึ่งชั่วโมงค่อยได้กินก็นับว่าไม่เลวแล้ว เขาจึงเดินไปเข้าห้องนอน ปิดประตู เปิดคอมพิวเตอร์ ดูว่าคราวนี้จะเกิดอะไรขึ้นบ้าง

บนอินเทอร์เน็ตตอนนี้กำลังคึกคักได้ที่

"ไอ๊โหยไอ๊หยาไอ๊ไหยหยาา!"

"เมียจ๋ารีบมาดูเร็ว! อาจารย์จางเย่ด่าคนอีกแล้วแล้วแล้วแล้วแล้วแล้วแล้วแล้ว!"

"ผัวจ๋าฉันมาแล้วจ๊ะ! อาจารย์จางด่าคนอีกแล้วจริงเหรอเหรอเหรอเหรอเหรอเหรอเหรอเหรอ?"

"ไม่กี่วันก่อนก็เปิดฉากรบกับชาววงการวรรณกรรมไปทีหนึ่งแล้ว นี่ผ่านไปแค่ไม่กี่วัน ก็จะเปิดศึกกันอีกแล้ว? แถมคราวนี้เป็นศึกกับเหล่าผู้อาวุโส?"

"ฮ่าๆๆ! รอดูเลยล่ะ!"

"จางจอมตอกหน้าลงมือทั้งที! ทุกคนระวังตัวด้วย!"

"ขอบเขตในการด่าของอาจารย์จาง นับวันยิ่งกว้างขวางขึ้นทุกที!"

"เอ๋ ไม่ได้ด่าใครนี่ พวกนายยังไม่ได้ฟังบทพูดปิดงานล่ะสิ? มันเป็นการชี้แนะเด็กๆ เว้ย!"

"นั่นสิ เรียกว่าด่าคนได้ไงกัน? คำว่า ‘ผู้เฒ่า’ ก็แค่คำเปรียบเทียบให้เห็นความแตกต่างเท่านั้นเอง! ปาฐกถาชิ้นนี้มีวัตถุประสงค์เพื่อชี้แนะสั่งสอน ไม่ได้เสียดสีกันสักหน่อยเถอะ!"

"ถูกต้อง อาจารย์จางแม้จะมีจุดด่างพร้อยมีชื่อเสียงตกต่ำแค่ไหน แต่ ‘ผู้เยาว์ของชาติ’ ในงานนี้ไม่ได้มีไว้ด่าคนจริงๆ นะ!"

"พวกนายฟังรึยัง?"

"ฉันเห็นตัวบทแล้วแหละ"

"ฉันแนะนำให้ฟังนะ แค่อ่านน่ะมันไม่ได้ฟิลเว้ย การใส่อารมณ์ประกอบของจางเย่ตรงหน้าฉากนั่นน่ะ โดยเฉพาะพวกประโยคท้ายๆ ยังไงก็ต้องได้ฟังจริงๆ แม่*โคตรได้อารมณ์! พรสวรรค์นั่นน่ะฝืนฟ้าฉิบหา*! เห็นว่าคราวนี้อาจารย์จางเพิ่งจะรู้ก่อนขึ้นเวทีเท่านั้น ไม่ได้มีเวลาเตรียมตัวอะไรเลยด้วยซ้ำ พูดสดๆ ด้นแม่*ตรงหน้างานนั่นแหละ!"

"เป็นไปไม่ได้!"

"ล้อเล่นกันเปล่าเนี่ย?"

"แม่*สิ! ปาฐกถาแบบนี้ก็ได้เหรอวะเนี่ย?"

"จริง ฉันฟังแล้วเหมือนกัน ตอนนั้นอธิการบดีของเป่ยต้าเกิดป่วยกะทันหัน เหลือเวลาแค่สิบกว่านาทีเพิ่งจะมาบอก แถมไม่มีใครพูดอะไรได้เพราะไม่มีสคริปต์ ก็เลยให้อาจารย์จางเย่ที่ไม่เคยต้องใช้สคริปต์ทำรายการขึ้นเวทีน่ะ นับว่าเลือกคนพูดได้ถูกต้องสุดๆ อาจารย์จางไม่ต้องใช้บทอะไรจริงๆ บทความที่ทั้งยาวทั้งยุ่งยากนั่น มีทั้งกฎเกณฑ์ระเบียบข้อบังคับเยอะแยะ แถมยังแฝงความหมายสั่งสอนชี้แนะและเกรี้ยวกราดได้อีก แหม่ จางเย่ก็คือจางเย่จริงๆ! เจ๋ง - โคตร - โคตร!"

"ใช่ โคตรเทพ!"

"ชนชาติอันแข็งแกร่งและอ่อนเยาว์แห่งข้า!"

"วันนี้ได้เห็นความสามารถในการพูดของจางเย่อีกแล้วโว้ย!"

"ความจริงอาจารย์จางก็มีความสามารถระดับนี้อยู่แล้ว เพียงแต่เราคิดกันไม่ถึง ตอนนี้ฉันกังวลว่าคำว่า ‘ผู้เฒ่า’ พวกนั้นจะสร้างปัญหาได้ขนาดไหนนี่แหละ!"

หน้าเว็บไซต์ของเป่ยต้าที่อัพโหลดคลิปงานนี้ไม่มีส่วนการพูดปิดงานของจางเย่ ทว่าพวกนักข่าวไม่ได้กินเจ กลับไปถึงสำนักพิมพ์ถึงสถานีก็จัดการเผยแพร่ส่วนที่ขาดหายไปลงบนหน้าเว็บไซต์ทันที ชัดเจนว่าชาวเน็ตต้องระเบิดกันอีกครั้ง!

เรื่องหอแดงเพิ่งจบกันไป!

แม่*มีเรื่องใหม่ต่อเรื่องใหม่ขึ้นอีกแล้วเว้ย!

กลุ่มหนึ่งเชิดชูคำปาฐกถาของจางเย่ กลุ่มหนึ่งสนับสนุนเขา อีกกลุ่มหนึ่งเปิดฉากด่าเขา วาจาไร้สาระเอยไม่เคารพอาวุโสเอย ความจริงไม่ว่าจางเย่จะทำอะไรจะพูดอะไรก็มักเกิดกระแสทุกครั้งไปอยู่แล้ว หมอนี่คล้ายเกิดมาก็มีรัศมีดึงดูดความเกลียดชัง ตั้งแต่เข้ามาในเป่ยต้าเองยังไม่ได้อยู่ว่าง กลายเป็นอาจารย์ที่มีคนคัดค้านมากที่สุด เรื่องนี้ไม่มีใครปฏิเสธ มีจางเย่ที่ไหนมีเรื่องกันที่นั่น!

คนที่ชอบเขาก็รักจนตายแทนได้ รักจนเข้ากระดูกดำ ที่เกลียดเขาก็เกลียดกันจะเป็นจะตาย เกลียดจนซึมซาบในเนื้อ!

ทั้งเวยป๋อ เว็บบอร์ด เทียปา มีคนเข้ามาประณามจางเย่ไม่ขาดสาย ด่าว่าเขาใช้คำพูดไม่เคารพอาวุโส แม้จะมีเหตุผลอะไรก็ล้วนไม่ถูกต้องฟังไม่ขึ้น แถมยังมีคนบอกให้เขาไสหัวออกไปจากวงการศึกษา!

……

เสียงชื่นชม คำก่นด่า เหล่านี้จางเย่ล้วนเคยได้รับมาแล้ว คลุกคลีในวงการบันเทิงมาก็ไม่น้อย สำหรับเรื่องเหล่านี้ จางเย่ไม่ถือโกรธจนหน้าดำหน้าแดงกับมันอีก เรื่องพวกนี้ไม่ว่าอย่างไร จางเย่ก็ทำไปแล้ว พูดไปแล้ว น้ำที่คายออกจากปากเรียกคืนกลับมาไม่ได้เป็นความจริง ดังนั้นจางเย่ได้แต่ไม่ไปแถไปแก้ตัว จางเย่เอาคีย์บอร์ดมาพิมพ์ต้นฉบับของ ‘ผู้เยาว์ของชาติ’ ลงในเวยป๋อของเขา ที่จริงก็มีคนออกมาพิมพ์ไว้ก่อน แต่เนื่องจากบางคำนั้นเป็นคำเก่าแก่ จึงไม่ใช่ทุกคนที่จะเข้าใจและฟังผิดพลาดได้ สังเกตได้จากจุดที่มีตำหนิเต็มไปหมด จางเย่จึงต้องออกมาเผยแพร่ต้นฉบับไม่ให้มีข้อผิดพลาดไปทำร้ายคนอื่นๆ!

บนเวยป๋อเพิ่งปรากฏ ในเทียปาพลันระเบิด ฝูงชนเต็มไปด้วยความบ้าคลั่ง!

ยอดแชร์ในเวยป๋อนั้นเพิ่มขึ้นจนเห็นได้ด้วยตาเปล่า กระพริบตาปริบเพิ่มอีกหลายร้อย หันไปหน่อยดันเพิ่มขึ้นหลายพัน!

"สนับสนุนอาจารย์จาง!"

"Support อาจารย์จางโดยไร้เงื่อนไข!"

"อาจารย์จางคือคนที่มีสติในวงการ!"

"ใครบอกให้ไล่จางเย่ออก? ฉันคนหนึ่งละไม่เห็นด้วย!"

"เป็นตายยังเข้าข้างอาจารย์จางเย่! แด่ ‘ผู้เยาว์ของชาติ’!"

"ถ้าอาจารย์จางโดนไล่ออกเพราะเรื่องนี้ล่ะก็ ฉันจะลาออก! ไม่รงไม่เรียนมันแล้ว!"

"นับฉันเข้าไปด้วย! ถ้าเกิดอาจารย์อย่างจางเย่โดนขับออกจากวงการนี้ งั้นในวงการศึกษาแม่*ก็ไม่มีใครดีแล้ว! อาจารย์จางเย่คืออาจารย์ที่ดีสุด หนึ่งเดียวในใจฉัน!"

"เหล่านักเรียนทั้งหลาย! พวกเราทุกคนมารวมพลังกันเถอะ!"

"ใช่! อาจารย์จางทำเพื่อพวกเรา บัดนี้ถูกฝูงชนถล่ม! ถ้าผองเราไม่ออกหน้าตั้งแต่ยามนี้ เช่นนั้นยังจะรอถึงยามใด!"

"จักให้อาจารย์จางจากไปไหนมิได้ดอก!"

เห็นคนเข้ามาประณามจางเย่ ฝูงเด็กนักเรียนนับไม่ถ้วนรีบกรุกันเข้ามาออกความเห็นแสดงการสนับสนุน ผู้คนเข้ามากันยิ่งมาก เหมือนอย่างเหล่าแฟนคลับของจางเย่ก็ว่าได้ เนื่องจากคนมาคอมเมนต์กันจำนวนมาก แค่กดรีเฟรชก็มีความเห็นเพิ่มขึ้นมาอีกหลายสิบหลายร้อย สุดท้ายเทียปาของจางเย่แค่สองนาทีก็ล่มไปเป็นที่เรียบร้อย แรงสนับสนุนมาจากทั่วทั้งสี่ทิศแปดทาง! เหล่านักเรียนนักศึกษาต่างพากันเข้ามายกย่องจางเย่ ถึงแม้ว่าตอนนี้จะเป็นสังคมผู้สูงอายุ ทว่าพลังของคนหนุ่มสาวก็ยังคงเข้มแข็งที่สุดในสังคม เป็นพลังที่แสนบ้าคลั่งที่สุด!

หมื่นคอมเมนต์...

ห้าหมื่นคอมเมนต์...

ยอดแชร์ในเวยป๋อแปดพัน!

ยอดไลค์ในเวยป๋อสองหมื่นแปด!

สหายจางเย่ยืนหยัดท่ามกลางคลื่นลมรุนแรงอีกครั้ง!

เห็นพวกเด็กๆ เข้ามาสนับสนุน จางเย่ก็รู้สึกไม่เหมือนเดิมอีกแล้ว ก่อนหน้านี้ จะด่าคนก็ดี จะเสียดสีใครก็ด้วย ล้วนแล้วแต่เป็นการกระทำตามอารมณ์ เป็นการระบายความขุ่นข้องหมองใจของตนเอง แต่ครั้งนี้ จางเย่ไม่ได้นึกเสียใจเลยสักนิด เพราะว่าเขาไม่ได้ทำเพื่อตนเอง แต่เพื่อเด็กๆ นับพันหมื่น ตั้งแต่เริ่มบรรยายเรื่อง ‘ความฝันในหอแดง’ จางเย่ก็รู้สึกตลอดเวลาว่าเขาไม่ได้มาจากโลกใบนี้ บนไหล่บ่าคล้ายมีความรับผิดชอบอย่างหนึ่ง เขาไม่สามารถทำเพื่อตนเองอย่างเดียวได้ตลอดไป ดังนั้นจึงได้หยิบเอา ‘ผู้เยาว์ของชาติ’ ที่มีชื่อเสียงในโลกของเขา มาพูดเพื่อเหล่าคนหนุ่มสาวที่ ‘ป้อแป้ปวกเปียก’ อยู่ในระบบของโลกใบนี้

เขาทำอะไรไม่ได้มาก แต่นี่คือสิ่งที่พอจะทำได้!

หวนนึกถึงคนในอดีต หวนนึกถึงนักการศึกษาในโลกของเขาที่ยอมสละได้กระทั่งชีวิต จางเย่เห็นว่าความลำบากของเขาในวันนี้ไม่นับเป็นอย่างไรได้ เขาต้องอดทน!

"จางเย่ก่อเรื่องได้เก่งฉิบหา*"

"ตอนนี้เขาต้องนึกเสียใจแน่"

"ไม่สนใจว่าถูกไม่ถูกหรอกนะ แต่ว่าจางเย่ไม่เข้าใจเรื่องราวทางโลกเกินไปแล้ว แค่เรื่องไร้สาระ เขายังต้องออกมาล่วงเกินคน สร้างศัตรูทุกทิศทาง สักวันชีวิตเขาต้องจบเห่เพราะเรื่องแบบนี้แน่ เรื่องเล็กน้อยปล่อยผ่านไม่ได้หรือ? โบราณกล่าวว่า ไม่ว่าเรื่องอะไรยังต้องยั้งไว้สามส่วนนะ"

"ใช่ ดูตอนนี้สิ เพราะไอ้ที่พูดนั่น คนในเป่ยต้าถึงต้องขายขี้หน้า"

ในเวยป๋อมีคนบางส่วนออกมาวิจารณ์เรื่องนี้

เห็นคนออกมากันขนาดนี้ มีบางคนนึกสงสัยว่าจางเย่คิดอย่างไรกัน? กำลังสำนึกเสียใจ? กำลังโกรธเคือง? ถ้าเกิดรู้ว่าจะเป็นอย่างนี้ ตอนนั้นเขายังจะพูดแบบนั้นอีกไหม?

"@จางเย่"

"อาจารย์จางอยู่ไหม?"

"วันนี้ทำไมอาจารย์จางไม่พูดอะไรเลยล่ะ?"

คนเป็นห่วงจางเย่ไม่น้อย ต่างก็มา @ หรือกระซิบหาเขา

จางเย่เห็นแล้วได้แต่หลับตาลงครุ่นคิด ก่อนจะคว้าคีย์บอร์ดมาพิมพ์ข้อความสั้นๆ ที่ทำให้คนต้องตะลึงกันอีกครั้ง!

"คน,

สิ่งที่มีค่าที่สุดก็คือชีวิต

ชีวิตนั้นเป็นของเราเพียงครั้งเดียว

ชีวิตของคนผู้หนึ่งจึงควรเป็นดังนี้

เมื่อยามหันหลังนึกทบทวน

เขาไม่นึกเสียใจในเดือนปีที่เสียไป

ทั้งไม่นึกละอายในสิ่งที่ไม่สำเร็จ

เช่นนี้,

เมื่อความตายนั้นกรายมา

เขาจึงกล่าวได้ว่า

ทั้งชีวิตและกำลังทั้งสิ้นของข้า ต่างก็อุทิศแด่หน้าที่อันทรงเกียรติที่สุดในโลกมนุษย์---
นั่นคือการปลดแอกการศึกษา!"

‘เหล็กกล้านั้นตีขึ้นเช่นนี้เอง’[1] นี่คือบทพูดที่ตัดมาจากหนังสือนิยายในโลกของเขา ซึ่งเขาได้แก้ไขไปเล็กน้อย

จางเย่อัพโหลดข้อความนี้ขึ้นไป เพื่อยืนยันความตั้งใจอันไม่ไหวหวั่นของเขาอีกครั้ง!

=======================

[1] ‘เหล็กกล้านั้นตีขึ้นเช่นนี้เอง’ เป็นบทพูดที่ตัดมาจากหนังสือนิยายที่แต่งโดย นิโคไล ออสโตรฟสกี้ (1904 – 1936) นักเขียนสายคอมมิวนิสต์ชาวยูเครน ในเรื่องแก้ไขประโยคสุดท้ายเป็นการศึกษา ในขณะที่ต้นฉบับคือการปลดแอกประชาชนตามแนวคิดของคอมมิวนิสค์

“Man's dearest possession is life. It is given to him but once, and he must live it so as to feel no torturing regrets for wasted years, never know the burning shame of a mean and petty past; so live that, dying, he might say: all my life, all my strength were given to the finest cause in all the world──the fight for the Liberation of Mankind”

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./48.md)