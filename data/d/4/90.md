##บทที่ 390 : เพลงใหม่? ผมจะช่วยคุณเขียนเอง!
ที่บ้าน

สามคนพ่อแม่ลูกกินมื้อเช้ากันพร้อมหน้าพร้อมตา

ช่างเป็นมื้อเช้าที่ไม่ค่อยอร่อยนัก ร้านต่างๆ ในเมืองหลวงมักจะปิดช่วงเทศกาลตรุษจีน มีเพียงร้านข้างทางฝั่งตรงข้ามบ้านที่ยังเปิดอยู่ ส่วนรสชาตินั้นอย่าได้พูดถึงมัน แค่พอทนกินได้เท่านั้น

แม่โมโหฟึดฟัดไม่เลิก "เกินไป เกินไปแล้ว!"

พ่อกลับมองเหตุการณ์อย่างแจ่มแจ้ง "หนึ่งโอรสสวรรค์หนึ่งขุนนาง[1] เปลี่ยนทีมจัดย่อมต้องไม่เหมือนเดิม และเหมือนเดิมไม่ได้ คนทำงานน่ะมันต้องมีแนวทางของตนเองสิ"

แม่สงสัย "เย่น้อย เพลงของจางหย่วนฉีไม่เหมาะกับงานจริงเหรอ?"

จางเย่เคี้ยวแป้งทอดเส้น[2]จนแก้มตุ่ย
"เพลงที่เหมาะก็มีอยู่ แต่คงถูกร้องในรายการคืนส่งท้ายปีมาหลายปีจนหมดแล้วมั้ง"

พ่อพูดตามประสาคนไม่มีประสบการณ์ "งั้นก็ร้องซ้ำสิ!"

จางเย่ส่ายหน้าไม่พูดไม่จา นี่พ่อคิดว่ากับ ‘ค่ำคืนที่ไม่อาจลืมเลือน’ ร้องได้ตลอดชีวิตเหรอ? ไม่ว่าจะเพลงไหนก็ตามต่อให้ร้องซ้ำอย่างไรก็ไม่เพราะหรอก

พ่อถอนหายใจ "จางเสียมีแต่เพลงเก่าๆ ไม่มีเพลงใหม่เลย ยิ่งไม่เหมาะสมเข้าไปใหญ่ ถ้าเกิดเธอมีเพลงใหม่ๆ ที่เหมาะกับงานล่ะก็ ทีมจัดงานไม่มีทางกล้าถอดรายการเธอแน่ อย่างไรเสียความสามารถของทั้งสองก็เป็นที่ทราบกันดีอยู่แล้ว"

แม่งุนงง "ไม่ใช่ว่าพวกเขามีทีมงานหรอกเหรอ? หาคนมาเขียนให้สักเพลงสิ เท่านี้ก็เรียบร้อยแล้วไม่ใช่เหรอ?"

"เธอดูเวลาหน่อยว่านี่กี่โมงกี่ยาม เดี๋ยวก็ซ้อมรอบสุดท้ายแล้ว พอคืนนี้ก็จะเป็นการแสดงจริง จะให้เขียนเพลงใหม่ตอนนี้ก็ไม่ทันจริงไหม? ขนาดนักแต่งเพลงที่เก่งที่สุดก็เขียนออกมาไม่ทันหรอก แต่งเพลงนะไม่ใช่ซื้อผักกาด อยากได้แค่ไหนหยิบเอาแค่นั้นน่ะ" พ่ออธิบายพลางโบกตะเกียบไปมา "ไม่ต้องวุ่นวายน่า กินข้าวเถอะ เพลงของเย่น้อยไม่ได้ออกงานปีใหม่ถือเป็นชะตา วันหน้าวันหลังย่อมมีโอกาสเอง"

แม่ยังคงบ่นว่าเหล่าผู้จัดงานงึมงำๆ ไม่หยุด นิสัยชั่วร้ายของจางเย่คงมาจากทางแม่นี่เอง อะไรก็ไม่ทนทั้งนั้น

กินข้าวเช้าเสร็จ

จางเย่วางตะเกียบ จัดเสื้อผ้า "พ่อ แม่ ผมออกไปข้างนอกนะ" พูดจบเขาก็กลับห้องไปเอากระเป๋าเงินกับโทรศัพท์มือถือ ก่อนจะสวมเสื้อคลุม

พ่อขมวดคิ้ว "จะไปไหนน่ะ?"

"เพิ่งหกโมงเช้าเองนะ" แม่ดูนาฬิกา "เช้านี้ต้องไปบ้านย่ากันนะ"

จางเย่กล่าวเสียงเรียบ "ผมมีธุระ จะตามไปตอนเที่ยงนะครับ"

แม่ชักสีหน้า "ไม่ได้ เรื่องใหญ่แค่ไหนก็ไม่เท่าส่งปี! อย่าให้ฉันต้องวุ่นวายนะ!"

จางเย่กล่าว "แม่ ผมต้องออกไปจริงๆ ถ้าตอนเที่ยงผมกลับมาไม่ทัน พ่อกับแม่ไม่ต้องรอนะ กินข้าวกันไปเลย ฝากขอโทษคุณป้าด้วย"

"ไอ้เด็กเหม็นเน่าไม่ยอมฟังแม่เรอะ..." แม่กล่าวลอดไรฟัน

พ่อมองสีหน้าท่าทางของลูกแล้วรั้งภรรยาไว้ "... ให้ลูกไปเถอะ"

แม่งุนงง "ไปอะไร? จะมีเรื่องอะไรสำคัญกว่านี้อีก!"

พ่อกล่าวอย่างใจเย็น "ลูกมันโตแล้วก็ต้องรู้ว่าอะไรควรไม่ควร" พูดจบค่อยหันไปหาลูกชาย "ไปเถอะ ที่บ้านไม่เป็นไร พ่อกับแม่จัดการให้เอง"

"ขอบคุณครับพ่อ" จางเย่พยักหน้าแล้วเปิดประตูจากไป

……

ลงมาชั้นล่าง

เขาสตาร์ทรถ ขับออกมาตามทางเล็ก

ระหว่างทาง จางเย่โทรหาเบอร์ของจางหย่วนฉี "ขออภัยค่ะ เลขหมายที่ท่านเรียกไม่สามารถติดต่อได้ในขณะนี้" โทรไปหลายรอบก็ไม่ติด

จางเย่ได้แต่โทรหาฟางเว่ยหงผู้จัดการของจางหย่วนฉีอย่างไร้ทางเลือก

ติ๊ดๆ

แค่สองครั้งก็มีคนรับ

"พี่สาวฟาง ผมเองครับ" จางเย่กรอกเสียงไปตามสาย

"จางน้อย มีอะไรเหรอคะ?" ทางฟางเว่ยหงฟังดูวุ่นวาย มีเสียงดังสับสน คงอยู่ข้างนอกแน่นอน

จางเย่ชะลอรถลงจอดข้างทาง กล่าวว่า "เมื่อกี้ผมโทรหาพี่สาวจางไม่ติด คุณติดต่อเธอได้ไหมครับ? ผมมีธุระกับเธอ"

ฟางเว่ยหงกล่าว "พี่สาวจางเข้าห้องส่งหมายเลขหนึ่งของ CCTV ไปแต่เช้าแน่ะ ข้างในสัญญาณไม่ค่อยดีนะ โทรหาไม่ค่อยติด ฉันเองก็ยังไม่ได้โทรหาเธอด้วยสิ ถ้าคุณว่าโทรหาไม่ติด ฉันเองก็น่าจะโทรหาไม่ติดเหมือนกัน ทำไม? มีธุระอะไรเหรอคะ?"

จางเย่ชะงัก "เข้าห้องส่งไปแล้ว? ไหนว่ารายการโดนถอดไง?"

ฟางเว่ยหงกล่าว "โดนถอดแล้ว แต่พยายามหาทางกันอยู่ รายการคืนส่งท้ายปีน่ะ เป็นเวทีใหญ่ที่สุดของประเทศเราเชียวนะ แถมครั้งนี้สำคัญต่ออนาคตในวงการเพลงของพี่สาวจางมากด้วยค่ะ จะปล่อยไปได้ยังไง จางน้อยคะ ทางฉันมีเรื่องยุ่งวุ่นวายพอดี ค่อยโทรหาคุณอีกทีนะ?"

"ครับ คุณทำธุระก่อนเถอะครับ" จางเย่วางสาย

ห้องส่งหมายเลขหนึ่ง? งั้นก็ยากแล้ว ติดต่อคนไม่ได้ด้วยสิ!

จางเย่ขับรถไปถึงสถานี CCTV ทางหนึ่งก็ติดต่อจางหย่วนฉีอย่างต่อเนื่อง แต่ก็ไร้ผล

……

เจ็ดโมงกว่ายามเช้า

ท้องฟ้าที่ยังมืดเริ่มปรากฏแสงระเรื่อร่ำไร

จางเย่มาถึง CCTV แล้ว เห็นคนเข้าออกหน้าทางเข้าอย่างคึกคัก มีคนคล้องฮูลาฮูปมา บ้างใส่ชุดหลากสีสันขึ้นลงบนรถ ทุกคนล้วนแสดงบัตรผ่านเข้าออกเพื่อผ่านเข้าสู่ด้านใน ด้านนอกมีเหล่าแฟนคลับมารอชมอยู่จำนวนมาก เสียงกรี๊ดกร๊าดดังมาไม่ขาดสาย

"เฉินอี้! เฉินอี้!"

"ไอ้หยา! อู่เกอก็มาด้วยอะ!"

"ฉันเห็นเสี่ยวฮัวแล้ว! เสี่ยวฮัวเสี่ยวฮัวผมอยู่นี่! มองผมหน่อย!"

ทว่าในไม่ช้า เสียงกรีดร้องของฝูงแฟนคลับก็ถูกเสียงประทัดกลบจนมิด

จางเย่นั่งมองสถานการณ์จากบนรถ ทราบว่าไม่มีทางเข้าไปโดยไม่มีบัตรผ่านได้ ถึงจะเป็นดาราก็ไม่มีประโยชน์ วันนี้ข้างในมีแต่คนใหญ่คนโต ชื่อจางเย่พลันกลายเป็นไม่มีประโยชน์เลยสักนิด

ทำไงดี?

ทำไงถึงจะเจอพี่สาวจางได้นะ?

จู่ๆ เขาก็นึกถึงใครคนหนึ่งขึ้นมาได้ กลอกตาวูบหนึ่ง รีบเอาโทรศัพท์มือถือขึ้นมากดโทรหาอีกฝ่ายทันที --- เถียนปิน เมื่อก่อนจางเย่เคยทำงานร่วมกับเขาที่สถานีโทรทัศน์นครหลวงและมีเรื่องขัดแย้งกันทะเลาะกันเสมอ ท้ายที่สุดก็ออกจากงานกันทั้งคู่ จากนั้นมีโอกาสพบหน้าใช้รอยยิ้มสลายบุญคุณความแค้น เถียนปินตอนนี้อยู่ที่สถานีวิทยุกลาง ภายใต้การควบคุมของ CCTV เขาคงต้องมีช่องทางไหนที่พอจะช่วยได้แน่ๆ

ปลายสายรับแล้ว

จางเย่รีบพูด "เหล่าเถียน เป็นไงบ้าง?"

เถียนปินหัวเราะ "แน่นอนว่าต้องทำโอทีอยู่ไงล่ะ"

"ทำไมส่งปีแล้วยังทำโอทีล่ะ?" จางเย่ถาม

"ตอนนี้นายไปอยู่ทีวีออนไลน์ สอนหนังสือมหา'ลัย ทำโฆษณา พอสิ้นปีก็พักสบายน่ะสิ ฉันไม่เหมือนกันนะ ทางนี้ยิ่งส่งปียิ่งยุ่ง นายเองก็ไม่ใช่จะไม่รู้" เถียนปินถามอย่างสงสัย

"ยังไม่ทันเข้าปีใหม่ซะหน่อย ทำไมถึงโทรหาฉันได้?"

จางเย่ตอบทันควัน "ฉันมีเรื่องรบกวนหน่อยสิ"

"นายว่ามา" เถียนปินกล่าว

จางเย่กล่าวว่า "ฉันอยากเข้าไปที่ห้องส่งหมายเลขหนึ่ง นายเองก็เป็นพนักงานของที่นี่ พาฉันเข้าไปได้ไหม? ฉันมีเรื่องสำคัญมากจริงๆ แต่เป็นเรื่องอะไรตอนนี้ยังบอกไม่ได้"

เถียนปินตะลึง "วันนี้ถ่ายทอดรายการคืนส่งท้ายปี จะให้เข้าไปได้ยังไง"

"ฉันรู้น่า ถึงได้มารบกวนนายอยู่นี่ไง" จางเย่ไม่ยอมแพ้ "คนที่ฉันรู้จักใน CCTV นอกจากนายก็ไม่มีใครแล้วนะ"

เถียนปินครุ่นคิด "นายอยู่ไหน?"

"เพิ่งมาถึงหน้าสถานี ตรงประตูใหญ่ ฝั่งตะวันตก" จางเย่บอก

"ได้ รอฉันแป๊บ" พูดจบเถียนปินก็ตัดสายไปทันที

จางเย่ยังไม่ทันคิดอะไรเสร็จ ไม่กี่นาทีต่อมาก็เห็นร่างของเถียนปินออกมาแต่ไกลๆ ผ่านกระจกหน้ารถ หาอยู่ครู่ก็ตรงมาทางจางเย่ เปิดประตูรถเข้ามานั่งข้างในเองเสร็จสรรพ

"ทำไมนายมาจากข้างในล่ะ?" จางเย่ทราบว่าสถานีวิทยุกลางไม่ได้อยู่ที่นี่

เถียนปินหัวเราะฮ่าๆ "รายการคืนส่งท้ายปีปีละครั้ง สถานีเราก็ดึงตัวคนหนุ่มๆ มาช่วยงานสิ ฉันเองก็เป็นหนึ่งในนั้น เลยโดนดึงตัวมาช่วยไง"

จางเย่อุทาน "งั้นก็ดีสิ!"

เถียนปินมองเขากล่าวว่า "นายไม่อยากพูดฉันก็จะไม่ถามมาก" จากนั้นก็ถอดป้ายห้อยคอออกมา บนป้ายนั้นมีรูปและเขียนชื่อเขาไว้

"นี่บัตรผ่านพนักงาน นายอย่าเข้าไปทางประตูหลัก ประตูหลักน่ะเพื่อนฉันทั้งนั้น รู้จักทั้งนายทั้งฉัน ไม่มีทางปล่อยนายเข้าไปแน่นอน ฉันเองก็ไม่มีหน้ามีตาอะไรจะให้พวกนั้นปล่อยคน ในรายการคืนส่งท้ายปีทุกปีก็เข้มงวดมาก ไม่มีทางยอมให้พานายเข้าไปแน่นอน เพราะงั้นต้องเข้าไปทางประตูข้าง ทางนั้นคนเฝ้าเป็น รปภ. ที่จ้างมา ตรวจไม่เข้มงวด คนก็ไม่รู้จักหน้า ตอนผ่านเข้าไปก็เอามือปิดๆ รูปหน่อย ไม่มีปัญหาแน่ เราสองคนหน้าคล้ายๆ กันอยู่แล้ว"

จางเย่อุทาน "เอาให้ฉันแล้วนายจะทำไง?"

"ฉันก็แวบน่ะสิ จะได้กลับไปส่งปีกับเมีย สบายออก" เถียนปินหัวเราะเบาๆ "แต่อย่าให้ใครจับได้เชียว ไม่งั้นงานนี้ฉันรักษาไว้ไม่ได้แน่"

จางเย่รับบัตรผ่านเข้ามา รู้สึกอบอุ่นใจสุดๆ "ขอบคุณมากเหล่าเถียน" เขาเองไม่คิดเลยว่าเถียนปินจะยอมเอาหน้าที่การงานตัวเองมาเสี่ยง ส่งบัตรผ่านให้เขาแบบนี้ นับว่าผิดหลักการมากจริงๆ!

เถียนปินตบบ่าเขา "นายไม่ต้องเกรงใจ ตอนเรารบกันในออฟฟิศ ความจริงส่วนใหญ่เป็นความผิดฉัน ฉันเอาตำแหน่งเข้าข่มอวดดีเกินไป สุดท้ายพอออกจากงาน ไม่มีเพื่อนติดต่อมาหาเลยสักคน ไม่มีใครยื่นมือช่วยสักนิด ไม่คิดไม่ฝันเลยว่าตอนนั้นนายจะมาช่วย ให้ลิขสิทธ์ของ ‘คนขุดสุสาน’ ทำให้ฉันฟื้นตัวกลับมาได้ เพราะฉะนั้นไม่ต้องพูดอะไรมากแล้วล่ะ ในความลำบากพบไมตรี หากฉันเถียนปินใหญ่โตเป็นดาราระดับประเทศ แล้วมีคนมานับเพื่อนฝูงพี่น้อง ฉันไม่นับด้วยหรอก เพื่อนแท้ฉันน่ะมีแต่นายเท่านั้น!"

คำพูดนี้ของเถียนปินช่างจริงใจ

จางเย่จึงไม่เกรงใจ "ได้ งั้นฉันไปล่ะ"

ทั้งสองคนลงจากรถ จางเย่เดินไปตามเส้นทางที่ได้รับการชี้แนะอย่างรวดเร็ว สวมแว่นดำปกปิดสายตาของแฟนคลับที่มาออกันหน้าประตู หาช่องประตูข้างของเหล่าพนักงานซึ่งดูเหมือนจะเปิดเป็นการชั่วคราวเฉพาะในเวลาพิเศษเท่านั้น

ประตูไม่กว้างใหญ่ มีคนยืนต่อแถวเรียงราย ทุกคนมีป้ายสีขาวห้อยคอเหมือนอย่างของเถียนปิน

พวกยามหยุดยืนที่หน้าประตู มองเอกสาร ตรวจสิ่งของ ทั้งยังตรวจสิ่งที่พกพา

มาถึงคิวจางเย่

"บัตร" รปภ. พูดสีหน้านิ่ง

จางเย่ยกป้ายห้อยคอที่หน้าอกชูให้เขาดู นิ้วมือปิดบังรูปครึ่งหนึ่ง ไม่ได้ปิดจนหมด เพราะจะดูน่าสงสัยเกินไป

คนคนนั้นเองก็ไม่ได้ตรวจละเอียดนัก
หลังตรวจแล้วเสร็จ จางเย่ก็ทิ้งไฟแช๊กไว้ด้านนอก จากนั้นเดินตามพวกคนข้างหน้าเข้าไปในโถงใหญ่ ตรงไปยังห้องส่งหมายเลขหนึ่ง
เหล่าจาง!

รอลูกพี่ก่อนนะ!

‘ขอเธอนั้นอายุมั่นขวัญยืน’ ไว้ร้องตอนไหว้พระจันทร์งั้นเรอะ?

ก็แค่เพลงใหม่ไม่ใช่รึไง! ผมจะช่วยคุณเขียนเอง!

=======================

[1] หนึ่งโอรสสวรรค์หนึ่งขุนนาง เป็นสำนวน หมายถึง นายแต่ละยุคมีวิธีทำงานแตกต่างกัน

[2] แป้งทอดเส้น หรือ โหยวเถียว คือ ปาท่องโก๋แท่งใหญ่ยาว

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./91.md)