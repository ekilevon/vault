##บทที่ 320 ความฝันในหอแดงมีเพียง 108 บท!
เกือบบ่ายโมงตรง

ในหอประชุมใหญ่ของมหาวิทยาลัยปักกิ่ง

จางเย่มาถึงแล้ว แต่ยังรั้งอยู่ที่ด้านหลังของห้อง ได้ยินเสียงพูดคุยฮือฮาดังอยู่ทั่วทั้งหอประชุม เขาเข้าใจดีว่าทุกคนมาอยู่ที่นี่เพราะตนเอง ทั้งหมดมาเพื่อฟังเขาเลคเชอร์ ชั่วเวลานั้น จางเย่พลันเกิดความรู้สึกผุดขึ้นจากเบื้องลึกในใจ เป็นความตื่นเต้นพลุ่งพล่าน อย่างที่พูดไปแล้วว่าตามปกติเขาไม่ใช่พวกช่างคุย ไม่ว่าจะเป็นที่บ้านหรือโรงเรียน มักจะเป็นพวกที่ค่อนข้างเงียบเวลาอยู่ในชั้นเรียน ไม่ชอบเป็นจุดสนใจ แต่ถ้าเมื่อไรที่มีกิจกรรมหรือมีเวทีอะไร เมื่อนั้นจิตวิญญาณของจางเย่จะเหมือนถูกกระตุ้นขึ้นมา กล่าวได้ว่าถ้าคนยิ่งมาก ฉากยิ่งใหญ่ หมอนี่จะยิ่งคึก เลือดลมทั้งตัวพุ่งกระฉูด!

“เหลือเวลาอีกกี่นาที?” จางเย่ถาม

“อาจารย์จาง ยังเหลืออีกสิบนาที” เจ้าหน้าที่ในหอประชุมคนหนึ่งตอบ

“ดี เครื่องฉายกับไมโครโฟนเตรียมเรียบร้อย?” จางเย่ถามต่อ

เจ้าหน้าที่บอก “ทุกอย่างเทสต์เรียบร้อย วางใจได้ ผมรับรองได้ไม่มีปัญหา พวกเขาทดสอบดูหลายครั้งแล้ว”

จางเย่ยิ้มรับ “ดีครับ ขอบคุณมากทุกคนที่ทำงานหนัก”

“พูดอะไรอย่างนั้น เป็นเรื่องที่สมควรทำอยู่แล้ว” สตาฟหลายคนสุภาพและมีมารยาทมาก พวกเขารู้ดีว่าวันนี้ทุกสายตาต่างจับจ้องมาที่เป่ยต้า


……


หน้าเวที

กล้องวิดีโอติดตั้งเสร็จเรียบร้อย เป็นของทางเป่ยต้าที่จัดเตรียมไว้ รวมไปถึงของบรรดานักข่าวที่เข้าชม พวกเขาได้ยื่นขออนุญาตทางมหาวิทยาลัยไว้ล่วงหน้าและได้รับอนุญาตให้นำกล้องวิดีโอมาบันทึกภาพได้ เพียงแต่หากต้องการโพสต์คลิปจากคลาสสาธารณะนี้ พวกเขาต้องได้รับอนุญาตจากทางเป่ยต้าอีกครั้ง นี่เป็นข้อตกลงล่วงหน้า

กล้องทั้งหมดมีถึงเจ็ดแปดตัว

ที่นั่งห้าหกพันตัวล้วนเต็มหมด ขณะที่นักศึกษาหลายคนยังคงเบียดกันเข้ามา

อู๋เจ๋อชิงและอีกหลายคนที่จางเย่ไม่รู้จักหน้าเป็นกลุ่มสุดท้ายที่เข้ามา เมื่อมาถึงหลายคนที่นั่งอยู่แถวหน้าต่างทักทายพวกเขา

“รองอธิการฯ อู๋”

“หัวหน้าภาคหวังมาถึงแล้ว?”

“ท่านประธานเฉิน ไม่ได้พบกันนานเลย”

นี่เป็นกลุ่มผู้นำของเป่ยต้า รวมทั้งหมดสี่คน แต่ละคนตำแหน่งไม่เล็กเลย ที่สูงที่สุดน่าจะเท่ากันกับอู๋เจ๋อชิง หลังจากพูดคุยกันครู่หนึ่ง ทุกคนถึงนั่งลง

คนที่เข้าไปทักทายพวกเขาแน่นอนว่าไม่ใช่คนธรรมดาเช่นกัน

ส่วนใหญ่ที่นั่งอยู่แถวหน้า แทบทุกคนเป็นผู้อาวุโสผู้เชี่ยวชาญในเชิงวรรณกรรมไม่ก็ประวัติศาสตร์

อย่างเช่น ผู้เฒ่าเฉียน อู๋เจ๋อชิงและรองประธานเฉินซึ่งล้วนรู้จักกัน รองประธานเฉินอาจจะคุ้นเคยกันมากกว่า ทั้งสองคนจึงพูดคุยกันอยู่นาน

อู๋เจ๋อชิงกำลังสนทนากับผู้หญิงคนหนึ่ง

เหยียนอวี้กล่าวยิ้มๆ “รองอธิการฯ อู๋ เป่ยต้าของคุณนี่คนเก่งเต็มไปหมดจริงๆ”

“แค่พอดีๆ ค่ะ” อู๋เจ๋อชิงตอบเสียงเบา “เทียบกับสมาคมนักเขียนแห่งชาติของคุณไม่ได้ รองประธานเหยียนถึงกับมาด้วยตัวเองในวันนี้? ได้ยินว่าคุณกำลังยุ่งกับการเปิดตัวหนังสือใหม่นี่คะ”

เหยียนอวี้ รองประธานสมาคมนักเขียนแห่งชาติ นักเขียน นักวิชาการและผู้เชี่ยวชาญสำนักหงเสวีย

เหยียนอวี้เม้มปาก “ก็ยุ่งกับหนังสือใหม่นี่แหละค่ะ แต่ช่วยไม่ได้จริงๆ ที่หนังสือใหม่ของฉันเขียนวิพากษ์ ‘ความฝันในหอแดง’ แต่กลับถูกอาจารย์จางของเป่ยต้าคุณออกมาปฏิเสธ ‘ความฝันในหอแดง’ อย่างสิ้นเชิง ฉันที่จะออกหนังสือก็ออกไม่ได้ เลยต้องมา ‘ศึกษาเรียนรู้’ น่ะค่ะ”

ทุกคนต่างได้ยินชัดว่าเหยียนอวี้กำลังเหน็บแนม!

อู๋เจ๋อชิงยกยิ้มสง่างาม “เรียนรู้คงไม่ใช่ เป็นการถกความคิดเห็นร่วมกันมากกว่าค่ะ”

ชายวัยกลางคนผิวคล้ำเล็กน้อยอีกด้านหนึ่งกล่าว “พวกเราคงไม่สามารถถกกับจางเย่ได้หรอกครับ รองอธิการฯ อู๋ กับคุณผมนับถือ แต่กับจางเย่…” เขาส่ายศีรษะกับตัวเอง

ผู้เฒ่าเฉียนกล่าวขัด “เสี่ยวหยาง คุณกำลังใช้อารมณ์อยู่หรือเปล่า? เหอๆ”

อาจารย์หยางสำนักหงเสวียกล่าว “ผู้เฒ่าเฉียน ผมไม่ได้ใช้นะครับ ผมน่ะ เป็นพวก ‘หวังให้เพื่อนตกตาย’ นี่ จะไปมีอารมณ์ได้ยังไง?”

แน่นอน ผู้มาเจตนาไม่ดี!

ทุกถ้อยคำตั้งใจทิ่มแทง!

ศาสตราจารย์เจิงออกปาก “เหล่าหยาง อาจารย์จางน้อยอาจจะปากร้ายไปบ้าง แต่ความสามารถเชิงอักษรจัดว่าเป็นมืออาชีพ หากเขาล่วงเกินอะไรคุณไป ผมก็อยากจะขอโทษทุกคนแทนเขา” พวกเขาสอนอยู่ในภาควิชาภาษาจีนของเป่ยต้า พวกที่มาส่วนใหญ่ล้วนเป็นผู้เชี่ยวชาญของแวดวงวรรณกรรมเช่นกัน เรียกได้ว่ารู้จักกันมาก่อน ต่อให้ไม่ได้สนิทสนมกันแต่ยังพอรู้จักหน้าค่าตา จึงเคยได้ยินชื่อเสียงของอีกฝ่าย อีกทั้งวงการนี้ไม่ได้ใหญ่โต ชัดเจนว่ามีโอกาสพบปะกันหลายครั้ง

เหล่าหยางโบกมือบอกปัด “ไม่จำเป็น”

เมิ่งตงกั๋วรองประธานสมาคมนักเขียนนครหลวงก็มาด้วย เขามองดูนาฬิกา “ยังไม่ออกมาอีก?”

หม่าเหิงหยวนจากเหรินต้าก็ร่วมอยู่ที่นั่นด้วยเช่นกัน ทุกคนต่างมารวมตัวกันที่นี่เพื่อรอเหยียบจางเย่ อยากเห็นจางเย่เป็นตัวตลก แล้วจะให้อดใจไหวได้อย่างไร? “จวนจะได้เวลาแล้วใช่ไหม?”

ฉางข่ายเกอจ้องเขาตาเขม็ง “ศาสตราจารย์หม่าท่าทางจะรีบมาก”

หม่าเหิงหยวนบอกอย่างเสียไม่ได้ “ผมยังมีสอนตอนบ่าย ฟังได้แค่ครึ่งชั่วโมงก็ต้องไปแล้ว จางน้อยคนนี้นี่ต้องเคร่งครัดเวลาขนาดนี้เชียว? ปล่อยให้ผู้อาวุโส ผู้เชี่ยวชาญในวงการมาคอยคนรุ่นหลังอย่างเขา?”

นี่เรียกว่า..ไม่มีเรื่องก็ต้องหาเรื่องให้ได้!

อาจารย์เป่ยต้าหลายคนตวัดสายตามอง นึกในใจว่าไม่มีใครเขาขอร้องให้คุณมา!

เหลือเวลาอีกสามนาที...อีกสองนาที...

จนนาทีสุดท้าย จางเย่ก็ออกจากด้านหลังมาประจำที่แท่นโพเดียม

เสียงปรบมือเปาะแปะ ไม่ดัง ทั้งยังไม่พร้อมเพรียง

มีเพียงเหยามี่และคนที่ชอบจางเย่เป็นพิเศษเท่านั้นที่ปรบมือกรีดร้อง แม้ว่าเสียงปรบมือจะมีจำกัด แต่สุดท้ายกลับทำให้รู้สึกครึกครื้นได้อย่างคาดไม่ถึง

“อาจารย์จางเท่ระเบิด!” เหยามี่ตะโกนเสียงดังลั่น!

เพื่อนร่วมห้องของเหยามี่เริ่มเล่นด้วย “อาจารย์จางฉันรักคุณ!”

เมื่อคำพูดเหล่านี้ดังขึ้น หอประชุมขนาดห้าพันที่นั่งพลันเต็มไปด้วยเสียงหัวเราะ

ชาวหงเสวียและนักเขียนที่นั่งอยู่แถวหน้าต่างส่ายศีรษะ นี่เป็นงานวิชาการ ไม่ใช่งานแห่ส่วนตัวหรืองานอีเวนท์กรี้ดดารงดารา ห้องเรียนดีๆ เป็นแบบนี้เสียที่ไหน! — แต่ถึงยังไง ไม่ว่าจางเย่ทำอะไรก็ล้วนขัดลูกหูลูกตาพวกเขาอยู่ดี ที่มาครั้งนี้ก็เพื่อรอให้จางเย่บรรยายพลาด เกิดตรรกะวิบัติ พวกเขาจะได้ตีกระหน่ำให้น่วมเสียเลย!

เหล่าผู้สื่อข่าวตั้งท่าเตรียมพร้อม

“มาแล้วมาแล้ว!”

“เร็วๆ เปิดกล้องวิดีโอได้แล้ว!”

“ตรวจภาพดูด้วย! อย่าปล่อยให้อะไรหลุดเฟรมไปได้!”

บรรดานักศึกษาของเป่ยต้ามองไปทางโพเดี้ยมอย่างตื่นเต้น หลายคนอยากรู้ว่าวันนี้จางเย่จะบรรยายเรื่องอะไร แต่ก็มีหลายคนที่ไม่ได้สนใจเรื่องนี้ พวกเขาแค่มาชมดูเรื่องสนุก อยากเห็นว่าสุดท้ายแล้วอาจารย์จางจะทิ้งระเบิดแบบไหนออกมาสะท้านโลกอีก!

หูเฟยมองไปทางเวทีพลางยิ้ม

จ้าวกั๋วโจวกับหวังเสียวเหม่ยกระซิบกระซาบคุยกัน


……


บนเวที

จางเย่ยืนประจำที่ เคาะไมโครโฟน ยิ้มและมองผู้ชมหลายพันที่นั่งอยู่เบื้องล่าง เขาสูดลมหายใจเข้าลึก ชอบใจมากกับความรู้สึกที่ได้เป็นจุดสนใจของคนนับหมื่น เหมือนกับที่เขาชอบเพลงดัง ‘ฉันไม่เชื่อ’ ของจางหย่วนฉีในโลกนี้อย่างมาก เพลงนี้ช่างตรงกับเขาจริงๆ


ฉันไม่เชื่อ ว่าฉันเกิดมาต่างจากใครเขา!

ฉันไม่เชื่อ ว่าฉันนั้นไร้ความสามารถใด!

ฉันไม่เชื่อ ว่าฉันถูกลิขิตให้ต้องต่ำต้อย!

ฉันไม่เชื่อ ว่าบทเพลงของฉันจะไม่มีคนสนองตอบตลอดไป!


วันนี้ เสียงของจางเย่ได้ก้าวมาไกลมาก เขาได้รับการตอบสนองจากทุกคน เขาได้บรรลุถึงสิ่งที่รอคอยมาตลอด ‘ความสำเร็จที่วาดหวัง’ และจะกู่ก้องให้ไกลยิ่งขึ้นไปอีกในอนาคต! — นี่แหละหนทางที่เขาตั้งใจจะไป และมุ่งมั่นที่จะไปให้สุดทาง!

“สวัสดีครับทุกคน” จางเย่ฉีกยิ้มและหยิบไมโครโฟนขึ้นมา “วันนี้เป็นคาบเรียนสาธารณะที่น่าสนใจอย่างยิ่ง คนที่มามีทั้งผู้บริหารของมหาวิทยาลัยหลายท่าน ทั้งอาจารย์อาวุโสของวงการวรรณกรรมและวงการประวัติศาสตร์หลายคน ทั้งนักวิชาการศึกษามากมาย และเพื่อนพ้องผู้สื่อข่าวอีกคับคั่ง ในฐานะอาจารย์บรรยายวิชาเลือกของเป่ยต้า ผมรู้สึกเป็นเกียรติมากและขอต้อนรับทุกคนที่มาครับ อืม เนื่องจากเป็นกรณีพิเศษ ทางผู้ใหญ่ของมหาวิทยาลัยได้เรียกผมเข้าพบ อยากให้ผมเปลี่ยนวิธีการสอนคาบสาธารณะนี้ ซึ่งผมก็ได้ตอบตกลงไป ด้วยเหตุนี้ทางด้านล่างจะมีไมโครโฟนอยู่จำนวนหนึ่งสำหรับนักศึกษาของผม และสำหรับเหล่าผู้เชี่ยวชาญวรรณกรรมนะครับ ถึงอย่างไรหอประชุมนี้ก็ใหญ่มาก ถ้าคนด้านล่างพูดโดยไม่ใช้ไมค์ ผมคงได้ยินไม่ชัดแน่”

เจ้าหน้าที่ของเป่ยต้าเดินออกมา

“ขอฉันตัวหนึ่ง”

“ขอไมค์ให้ผมด้วยคน”

“ทางนี้ๆ ฉันเอาด้วย”

นักวรรณกรรมหลายคนก้าวออกมาแย่งชิงไมโครโฟนกัน ไม่ว่าจะเป็นเหยียนอวี้กับเมิ่งตงกั๋ว ที่เหลือก็แจกจ่ายให้กับนักศึกษาในวิชาของจางเย่ ทุกคนต่างเพ่งความสนใจไปยังพื้นที่แถวหน้า ที่อยู่รวมกันตรงนั้นมีทั้งเหยามี่ รุ่นพี่ซ่ง และรุ่นพี่โจว พวกเขาล้วนได้รับไมโครโฟนเช่นกัน

จางเย่กล่าว “วิชาของผมวันนี้ ทุกคนสามารถถามคำถามได้ตลอด ไม่จำกัดเฉพาะนักศึกษาของผมเท่านั้นครับ เพียงแต่ขอว่าเวลาถามคำถาม กรุณาระวังไม่ให้รบกวนการสอน จะเป็นการดีที่สุดหากจะไม่ขัดจังหวะผมในขณะที่ยังอธิบายเรื่องสำคัญไม่จบครับ”

“ไม่ขัดจังหวะ?”

“แล้วอะไรถึงจะเรียกว่าสำคัญล่ะ?”

“แบบนี้เรียกว่าถามได้ตลอดเรอะ?”

ชาววรรณกรรมหลายคนแค่นเสียงเย็นชา คำพูดของจางเย่พุ่งเป้ามาที่พวกเขาชัดๆ!

จางเย่ตอบตามตรง ไม่อ้อมค้อม “ส่วนเรื่องที่อะไรสำคัญไม่สำคัญหรือขัดจังหวะผมสอนหรือไม่ — ผมจะเป็นคนพิจารณาและตัดสินชี้ขาดเอง”

เฮ้ย!

เก่งนักนะไอ้เด็กน้อย!

ชาววรรณกรรมทั้งหลายเริ่มกรุ่นโกรธ!

ศาสตราจารย์เจิงและซูน่ารวมทั้งอาจารย์ภาควิชาภาษาจีนหลายคนต่างยิ้มไม่ออก ดูท่าทางจางเย่กะจะลุยกับทุกคนตรงๆ!

เหล่านักศึกษาและผู้สื่อข่าวจำนวนไม่น้อยพากันตื่นเต้นกับคำพูดนี้ ขนาดบทเรียนยังไม่เริ่ม กลิ่นดินปืนก็ลอยตลบอบอวลเสียแล้ว เดี๋ยวต้องมีอะไรเด็ดๆ ให้ดูแน่!

“มาเริ่มเลคเชอร์กันเลยดีกว่า” จางเย่กวาดตามองพวกเขา “หากยังไม่มีคำถามหรือมีเรื่องพูด คนที่ถือไมโครโฟนช่วยปิดก่อนนะครับ จะได้ไม่เกิดเสียงรบกวนสมาธิคนอื่น” พูดจบจางเย่ก็สูดหายใจลึก หัวเราะหึๆ ก่อนเริ่ม “ในคาบที่แล้ว พวกเราคุยกันถึง ‘ความฝันในหอแดง’ ซึ่งผมได้นำข้อมูลหลักฐานทางวรรณกรรมมากมายมายืนยันทฤษฎีของผม ว่าหลังจากบทที่ 80 ไม่ใช่ผลงานเขียนของคุณเฉาเสวี่ยฉิน คิดว่ากลับไปน่าจะมีคนได้ตรวจสอบดูแล้ว นักศึกษาซ่ง ประเด็นนี้คุณได้ทำเป็นการบ้านหรือเปล่า?”

รุ่นพี่ซ่งเห็นจางเย่เรียกตัวเองจึงได้แต่ลุกขึ้นยืน เปิดไมโครโฟนตอบ “ทำค่ะ หลักฐานที่คุณนำมามีอยู่จริง และก็...ฉันยังไม่สมารถโต้แย้งได้ในขณะนี้ค่ะ”

จางเย่กวาดตามองคนอื่นๆ “นักศึกษาทุกคน ใครมีหลักฐานอื่นมาโต้แย้งข้อมูลที่ผมให้ไปเมื่อวานไหม? มีก็บอกได้ พวกเราจะได้พูดคุยกันต่อ”

บรรดานักศึกษาเป่ยต้าต่างไม่พูดไม่จา

ส่วนคนของโลกวรรณกรรมเหมือนอยากจะพูดอะไรบางอย่าง แต่สุดท้ายกลับไม่ได้ส่งเสียงออกมา

หลักฐานข้อมูลที่จางเย่นำออกมามีน้ำหนักอย่างมาก ยิ่งกว่านั้นพวกเขาก็ยังไม่มีเอกสารอื่นจะมาหักล้างหลักฐานเหล่านั้น แต่นี่ไม่ได้แสดงว่าพวกเขายอมรับหลักฐานพวกนั้น กลอนไม่กี่บท น้ำหนักยังไม่มากพอ ยังสรุปเบ็ดเสร็จไม่ได้!

จางเย่พยักหน้า “ในเมื่อไม่มีใครมีข้อมูลโต้แย้ง ถ้าอย่างนั้นเนื้อหาในบทเรียนคาบที่แล้วเราจะพักเอาไว้ก่อน จะยังไม่พูดถึง”

เมิ่งตงกั๋วตาเบิกค้าง

หม่าเหิงหยวนขมวดคิ้วจนเป็นปม

ไม่พูดถึง? นี่เป็นสิ่งที่ชาววรรณกรรมต่างไม่คาดคิด! เหยียนอวี้รองประธานสมาคมนักเขียนแห่งชาติรู้สึกแปลกใจเล็กน้อยเช่นกัน ว่ากันตามตรง หลักฐานเหล่านั้นทั้งเหมาะสม และมีคุณค่าควรแก่การศึกษาอยู่บ้าง พวกเขาคิดอยู่ตลอดว่าการสอนในช่วงต่อไป จางเย่จะเอาแต่กอดหลักฐานเพียงไม่กี่ชิ้นเหล่านี้เพื่อพิสูจน์มุมมองของตัวเอง เพราะถึงอย่างไรก็ไม่มีใครออกมาโต้แย้งหรือมีหลักฐานอื่นมาหักล้าง หากจางเย่กัดไม่ปล่อยพวกเขาก็ไม่มีหนทางอื่น แต่ใครจะไปนึกว่าจางเย่จะกล้าทิ้งทุ่นเองเสียก่อน!

นายคิดจะทำอะไรกันแน่?

ไม่มีของพวกนั้น นายจะยังพูดอะไรได้อีก?

ผู้เฒ่าเฉียนผงกศีรษะเล็กน้อยเป็นการยอมรับ จางน้อยเคร่งครัดในเชิงวิชาการ ไม่เอาแต่ยึดติด แต่ต้องการนำเสนอมุมมองรอบด้าน นี่คือทัศนคติที่ผู้ศึกษาสมควรจะมี ต้องแบบนี้เท่านั้น จึงจะนำไปสู่ผลสรุปที่เป็นที่ยอมรับของทุกคน หากเอาแต่โต้แย้งกันไปมาในเรื่องเดิมๆ จะไม่มีใครยอมรับในข้อโต้แย้งของอีกฝ่ายอย่างแน่นอน

ฉางข่ายเกอกับเจินซูฉวนเริ่มหนักใจ จางน้อยคนนี้อย่าเล่นกับไฟจะดีกว่า!

จางเย่กลับนิ่งมากไม่กระวนกระวาย “ผมรู้ว่าทุกคนยังสงสัยในหลักฐานที่ผมนำเสนอในคาบแรก หรืออาจจะไม่เชื่อเลยด้วยซ้ำ แต่เพราะว่าไม่มีข้อมูลอื่นมาโต้แย้ง จึงไม่ได้พูดออกมา ดังนั้นวันนี้เราจึงจะข้ามข้อมูลพวกนั้นไป คาบที่แล้วผมได้พิสูจน์มุมมองของผมผ่านเอกสารทางประวัติศาสตร์ สำหรับชั้นเรียนวันนี้ ผมจะใช้ตัวอักษรและเรื่องราวในหนังสือ ‘ความฝันในหอแดง’ 120 บทที่แพร่หลายอยู่ในปัจจุบัน มาพิสูจน์ทฤษฎีของผมด้วยมุมมองใหม่!”

ทุกคนต่างใจจดใจจ่อ

ทั้งหอประชุมพลันเงียบสงัด

ผ่านไปครู่หนึ่ง จางเย่เริ่มเปิดปาก “นักศึกษาที่ตั้งใจฟังอาจจะนึกสงสัยว่าผมใช้คำพูดแปลกๆ ในเลคเชอร์ทั้งเมื่อวานและวันนี้ ผมจะกล่าวเสมอว่า ‘ความฝันในหอแดง’ หลังบทที่แปดสิบไปหรือไม่ก็พูดว่าสี่สิบบทหลังของ ‘ความฝันในหอแดง’ ร้อยยี่สิบบท แต่ถ้าหากทุกคนลองนึกดูดีๆ คุณจะสังเกตได้ว่าผมไม่เคยพูดว่าสี่สิบบทหลังของ ‘ความฝันในหอแดง’ ของเฉาเสวี่ยฉินเป็นแบบนั้นแบบนี้ หลายคนอาจจะสงสัย นึกในใจว่าทำไมคุณไม่พูดว่า ‘ความฝันในหอแดง’ สี่สิบบทหลังของเฉาเสวี่ยฉิน?”

รุ่นพี่ซ่งกะพริบตาปริบ

รุ่นพี่โจวพยายามเริ่มนึกย้อนไป

จริงด้วย! อาจารย์จางเย่ไม่เคยพูดแบบนั้นเลย!

“ทำไมถึงเป็นแบบนั้นล่ะอาจารย์จาง?” เหยาหมี่เปิดไมโครโฟนถาม

จางเย่ตอบสบายๆ “นั่นเป็นหัวข้อที่เราจะพูดคุยกันในวันนี้ ทำไมผมถึงไม่เคยพูดแบบนั้น? ผมจะบอกให้ทุกคนฟังเดี๋ยวนี้ ‘ความฝันในหอแดง’ ฉบับเต็มของเฉาเสวี่ยฉิน ไม่ได้มีหนึ่งร้อยยี่สิบบท!” จางเย่กวาดตามองทุกคน เพียงเริ่มต้นบทเรียนที่สองก็ทำให้บรรดานักข่าว นักศึกษาและนักวิชาการวรรณกรรมทั้งหมดตะลึงงัน! “ต้นฉบับดั้งเดิมของ ‘ความฝันในหอแดง’ ที่จริงแล้วมีเพียง หนึ่งร้อยแปดบทเท่านั้น!”

หม่าเหิงหยวนนั่งอยู่กับที่อย่างพูดไม่ออก!

เมิ่งตงกั๋วและชาววรรณกรรมสองสามคนพากันตบหน้าผาก!

หนึ่งร้อยแปดบท? ไอ้จางเย่! นี่นายคิดจะถลกหนังชำแหละเนื้อหนึ่งในสี่สุดยอดวรรณกรรม ‘ความฝันในหอแดง’ เป็นชิ้นๆ ให้ได้ใช่ไหม?

บัดซบ!

นายมันยิ่งมายิ่งเหลวไหลไร้สาระ!

เหล่านักศึกษาแตกตื่นขึ้นมาทันที เสียงพูดคุยพลันดังกระหึ่ม!





*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./21.md)