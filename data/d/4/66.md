##บทที่ 366 : ‘คะนึงหาห้าบท’ -- บทที่สี่!
คุยกันจบแล้ว

หัวข้อแรกเป็นจางเย่ลงมือ

ในที่สุดจางเย่ก็เลิกแทะเม็ดแตง เอามือตบๆ เม็ดแตงที่ไม่ทันระวังร่วงลงที่หน้าตักลงพื้น จากนั้นลุกขึ้นยืน เดินไปโต๊ะเขียน โคลงฉันท์กาพย์กลอนของโลกใบนี้ จางเย่ได้อ่านแค่ไม่กี่บท อ่านอย่างไรก็ไม่เข้าใจ แต่ว่ากลอนกาพย์ในโลกของเขานั้นมีมากตั้งเท่าไร! ตัว เจิง ‘曾’ ? กลอนที่ขึ้นต้นด้วยคำนี้แม้ไม่มาก แต่ก็มีหลายบทที่นับว่ามีชื่อเสียง อย่างเช่น อย่างเช่นบทนี้ --- เดิมทีมีรักแท้วางอยู่ต่อหน้าข้าครั้งหนึ่ง เป็นข้าไม่ทะนุถนอมไว้... [1]

เอาล่ะ

ล้อเล่นน่า

ทางด้านอาจารย์หวังมั่นใจไปเรียบร้อยล่ะว่าตนเองเป็นผู้ชนะ ทีมของปรมาจารย์เว่ยต่างรอให้อู๋เจ๋อชิงลงมือเสียที หวังรอชมว่าลายมือของอู๋เจ๋อชิงก้าวหน้าไปมากแค่ไหน ทว่ารอไปรอมา กลับเป็นเพื่อนร่วมทีมของอู๋เจ๋อชิงเพียงคนเดียวที่ออกมาลงมือ --- ไอ้หนุ่มแว่นดำที่ใครๆ ก็ไม่รู้จักคนนั้น!

หมายความว่ายังไง?

อู๋เจ๋อชิงไม่ออกมา?

หัวข้อแรกให้คนคนนี้เขียน?

หลายคนชะงักไป เดิมทีพวกเขาคิดว่าไอ้หนุ่มแว่นดำนี่เป็นเพียงสมาชิกแค่ในนาม ช่วยให้ในทีมของอู๋เจ๋อชิงมีคนบ้างและไม่เสียหน้าเกินไป คงไม่ได้เตรียมมาแข่งขันอะไรหรอก ตอนนี้ทุกคนจึงมีปฏิกิริยาตอบสนองไม่ทัน เขามาขึ้นเวทีจริงๆ?

เอ็งเป็นใคร?

แมลงวันไร้ชื่อเสียงตัวหนึ่ง กลับกล้ามาประชันลายมือกับอาจารย์หวัง?

อาจารย์หวังเหยียดยิ้มน้อยๆ รู้สึกขุ่นเคืองอยู่บ้าง ในใจว่าเสี่ยวอู๋ดูถูกฉันขนาดนี้เชียว ถึงกับให้ใครก็ไม่รู้มาประชัน? อาจารย์หวังเห็นว่าต่อให้เขาเอาชนะชายหนุ่มคนนี้ได้ก็ไม่ได้หน้าได้ตาเลยสักนิด ไม่รู้สึกยินดีแม้แต่น้อย เขาชำเลืองมองจางเย่อย่างไม่คิดจะถามชื่อเสียงเรียงนาม

เอ็งเขียนสิ!

ข้าจะดูว่าเอ็งเขียนอะไรออกมา!

กลอนที่มีตัว 曾 (เจิง) นำ? ท่องออกมาได้ก็เก่งแล้ว!

ปรมาจารย์โจวกระตุ้นเตือน "ยังเหลืออีกนาทีครึ่ง กรุณาเริ่มลงมือ"

สายตาของปรมาจารย์โจวมีเพียงความเรียบเฉย ทางฝั่งปรมาจารย์เว่ยเองก็เช่นกัน ไม่ได้ให้ความสนใจอะไร ไม่มีใครเห็นความหวังในตัวชายหนุ่มแว่นดำนี่เลย ต่างคิดว่าเป็นเพราะอู๋เจ๋อชิงยอมแพ้คำถามข้อนี้แล้ว แต่กลัวจะขายหน้าไป จึงให้ชายหนุ่มคนนี้มาขัดตาทัพ เมื่อเป็นเพียงคนไร้ชื่อไร้เสียง พ่ายแพ้ก็ไม่ขายหน้า ดังนั้นคำถามข้อแรกในสายตาของทุกคนจึงไร้ความหมาย!

จางเย่ยกพู่กัน เริ่มจุ่มหมึก

เพียงแค่ท่าจุ่มหมึก ก็ทำให้ทุกคนรู้สึกขำจะแย่ ดูไม่ได้เอาซะเลย พวกเขาเรียนการคัดลายมือ สิ่งแรกที่ต้องศึกษาและให้ความสำคัญคือทักษะการฝนหมึก ทั้งท่าทางที่ต้องให้น่าดูสักเล็กน้อย จึงจะมีท่วงท่าของมืออาชีพ แต่ความเคลื่อนไหวของจางเย่คือที่สุดของคนนอก แม้แต่นักเรียนยังจะดูดีเสียกว่า! ..แบบนี้เรียกว่าจุ่มหมึก? ทำไมเหมือนกับการดูดส้วมมากกว่าล่ะเว้ย!

"ฮ่าๆๆ"

"หมอนี่ตลกแฮะ"

"กล้าขึ้นเวทีจริงดิ?"

"นี่มันแข่งอะไรกันเนี่ย เขากล้ามาก!"

"อาจารย์หวังเป็นสมาชิกอาวุโสของสมาคมลิปิศิลป์ ฝีมือไม่ธรรมดา ทั้งยังชิงลงมือเขียนบทกวีที่คำว่า ‘เจิง’ ขึ้นต้นก่อน เขาจะเขียนอะไรได้อีกล่ะ?"

เสียงพูดคุยดังไม่ขาดสาย

อู๋เจ๋อชิงกลับมองเขาตาไม่กระพริบ

แต่แล้วจางเย่ก็เริ่มตวัดพู่กัน หลายคนพลันหยุดถกเถียง บ้างตกตะลึง บ้างส่งเสียงอุทาน มีไม่น้อยที่ชะงักงัน!

ตัว 曾 (เจิง) ตัวแรกปรากฏแล้ว!

เป็นตัวสิงซู[2]!

ไม่ใช่.. ไม่ใช่สิงซูธรรมดา!

สิงข่าย[3]? แต่ก็ยังไม่เหมือนสิงข่ายอยู่ดี ตัวอักษรของชายหนุ่มแว่นดำแปลกประหลาดจริงๆ ช่างแตกต่างจากอักษรสิงซูทั่วๆ ไป!

คุณพ่อซูตาเบิกกว้าง ตัวอักษรนี้ไม่ธรรมดา!

ปรมาจารย์โจวพอเห็นยังอดร่ำร้องในใจไม่ได้ ‘ลายมือที่ดี’ !

ขนาดครอบครัวของเหล่านักลิปิกรที่แทบไม่ค่อยได้คลุกคลี แค่เห็นยังต้องตื่นตระหนก! ไม่มีใครคิดว่าหมอนี่ลงมือแล้วจะเป็นลายมือที่งดงามเพียงนี้!

ตัวอักษรนั้นพิเศษ ขณะที่ท่าทางจางเย่จุ่มหมึกเมื่อกี้กลับไม่น่าดู? นั่นเป็นเพราะเขาซื้อ ‘แคปซูลความจำ’ มาใช้ ใจไม่อยู่ที่โลกใบนี้ แต่ย้อนกลับไปสมัยเป็นเด็กประถมร่ำเรียนการคัดลายมือจากอาจารย์ พลิกดูตำราคัดลายมือ มีทั้งต้นแบบและลายมือผู้มีชื่อเสียง หนังสือทักษะทั้งร้อยเล่มที่จางเย่ใช้ไปทำให้เขารู้สึกว่าจะเป็นลายมือแบบไหนเขาก็เขียนได้หมด แม้จะไม่ได้ยอดเยี่ยม ได้แต่รูปแบบที่ใช้ได้ทั่วไปเท่านั้นก็ตาม ลายมือของจางเย่เดิมทีก็ไม่มีทักษะ เพียงแต่ได้ค่าประสบการณ์โดยไม่ฝึกฝนช่วยไว้เท่านั้น จึงขาดสำนึกอักษรเป็นของตัวเอง เขาได้แต่ลอกเลียนลายมือของคนอื่นแล้วจริงๆ!

แบบของใครดีนะ?

ในใจของจางเย่นึกถึงชื่อๆ หนึ่งออกมา เชื่อได้เลยว่าถ้าเป็นคนในโลกของเขา แค่เห็นลายมือนี้ ทุกคนต้องคิดถึงชื่อๆ เดียวเท่านั้น!

--- หวังซีจือ[4]!

สิงซู ข่ายซู เฉ่าซู[5] ไม่เหมือนใครสักนิด!

เทพอักษรา! ปรมาจารย์ลายมือในประวัติศาสตร์ที่ร้ายกาจที่สุด ไร้ผู้เทียมทาน!

ในเมื่อจางเย่ลอกเลียน ก็ต้องลอกเลียนชิ้นที่ยอดเยี่ยมสิ หวังซีจือคือเบอร์หนึ่งของลิปิศิลป์ ย่อมต้องเลือกลอกเลียนลายมือเขา! เฉ่าซูลอกเลียนยาก ตัดออกๆ ข่ายซูเขียนช้า ไม่ทันแน่ ดังนั้นจึงได้คำตอบในที่สุด จางเย่ใช้ตัวสิงซูของหวังซีจือที่มีความเป็นเอกลักษณ์ เรียกว่า ‘สิงข่าย’ แต่เป็นเพราะเขา ‘กิน’ หนังสือสกิลมาน้อยเกินไป จึงได้แต่เรียบเรียงแบบอักษรของหวังซีจือในสมอง เมื่อลงมือ จึงพบว่าไม่มีทางลอกเลียนได้เต็มร้อย เพราะไม่มีสำนึกที่แฝงในลายมือ เขาลอกเลียนได้เพียงหนึ่งถึงสองส่วนเท่านั้น การลอกเลียนยากเกินไป แต่แค่มีหนึ่งถึงสองส่วนก็พอแล้ว นั่นคือเทพอักษราเชียวนะ! คนระดับนี้เปรียบกับคนในโลกนี้แล้วไม่มีทางหรอก เพราะโลกใบนี้ไม่เคยมีหวังซีจือ!

อาจารย์หวังสีหน้าเคร่งเครียด

ซูน่าตื่นเต้นจัดจนเขย่งเท้าขึ้นยืนชม ลายมือของอาจารย์จางกลับร้ายกาจเพียงนี้ ที่แท้ตอนงานประชันกลอนคู่ของเมืองหลวงคราวนั้นก็แค่แกล้งเขียนให้ดูใช้ไม่ได้เท่านั้นเองสินะ ทั้งที่ความจริงฝีมือกลับร้ายกาจแน่ๆ!

น่าตระหนกเกินไปแล้ว!

ทุกคนถูกลายมือของจางเย่ทำให้ตื่นตระหนก!

ปรมาจารย์เว่ยยังเลิกมองด้วยสายตาดูแคลน แปรเปลี่ยนเป็นเคร่งเครียดขึ้นมา!

อักษรแรกคือ 曾 (เฉิง) อักษรที่สองกลายเป็น 经 (จิง)

อาจารย์หวังขบคิดประเมินดูถึงพบว่าข้อสรุปที่ได้นั้นยากจะเชื่อ ลายมือของชายหนุ่มคนนี้กลับเหนือชั้นกว่าเขา! เป็นไปได้อย่างไร? แต่ความจริงดันปรากฏอยู่ตรงหน้า เขาก็พูดไม่ออกหรอก เดิมทีคิดว่าเป็นลูกพลับนิ่ม กลับกลายเป็นเมล็ดแข็งไปเสียได้! เด็กหนุ่มอย่างนี้มีทักษะลายมือเช่นนี้ได้อย่างไร!? เขาคนนี้คือใครกันแน่? ลายมือระดับนี้นับว่าไม่ใช่คนธรรมดาแล้ว ถ้าต้องการจะมีชื่อ อย่างนั้นก็ต้องมีชื่อเสียงไปนานแล้ว แต่ทำไมยังไม่มีใครรู้จักเขาล่ะ?

จางเย่เขียนอย่างรวดเร็ว เขียนอักษรตัวที่สามจบแล้ว ---- 沧(ชาง)

หลังจากทุกคนตกตะลึงกับลายมือชายหนุ่มแล้ว ต่างก็นึกสงสัยต่อ 曾(เฉิง)？经(จิง)？沧(ชาง)？ประโยคเปิดอะไรน่ะ? ทำไมไม่เคยได้ยินเลย?

"ปรมาจารย์โจว?" มีคนอดถามไม่ได้

มีคนส่งเสียงเบาๆ "ผู้เฒ่าโจว กลอนอะไรน่ะ?"

ปรมาจารย์โจวเองยังตระหนก "ฉันก็ไม่รู้จัก สงสัยอยู่ในรวมผลงานที่ไม่ค่อยมีชื่อเสียงของกวีเล็กๆ ล่ะมั้ง? ไม่มีชื่อเสียง? หรือว่าพวกเราลืมไป? รอให้เขียนจบก่อนค่อยคิดก็แล้วกัน"

คุณพ่อซูถามปรมาจารย์เว่ย "ท่านเว่ยครับ?"

ปรมาจารย์เว่ยส่ายหน้า "กลอนบทนี้ฉันไม่คุ้นเลย"

ทุกคนคุยกันเสร็จ ต่างก็มีความเห็นร่วมกันว่าพวกเขาไม่เคยเห็นกลอนบทนี้มาก่อน!

อาจารย์หวังจึงวางใจ แม้จะเป็นการประชันลายมือ แต่ความจริงบทกวีกลับสำคัญที่สุด จึงไม่สามารถวัดจากลายมือได้เพียงอย่างเดียวเท่านั้น ต้องแสดงออกผ่านทางตัวอักษร เขาใช้บทกวีที่มีชื่อที่สุดในบรรดานี้อย่าง ‘ไร้หัวข้อ’ มาแล้ว ถือว่ายืนตำแหน่งไม่แพ้พ่าย แม้ตัวอักษรจะสู้ชายหนุ่มคนนี้ไม่ได้ แต่ก็ถือว่าชนะแน่นอน

คนอื่นๆ เองก็เห็นเช่นเดียวกัน รอให้จางเย่เขียนต่อไป

หนึ่งคำ...

สามคำ...

ห้าคำ...

แต่ละคำปรากฏอยู่บนกระดาษเซวียนจื่อ!

อู๋เจ๋อชิงลุกขึ้นแล้วไปยืนอยู่ที่ด้านหลังของจางเย่

ทุกคนมองลายเส้นสายที่เกี่ยวเนื่องกันช้าๆ แต่ละคนยิ่งมีสีหน้าเปลี่ยนไปเรื่อยๆ บ้างลอบสูดลมหายใจหนาวเหน็บ บ้างจ้องมองตาไม่กระพริบ!

"อะไรน่ะ!"

"กลอนบทนี้..."

"เงียบหน่อย อย่าให้เขาเสียสมาธิ!"

กลอนบทสั้น ตัวอักษรไม่มาก

เมื่อจางเย่เขียนอักษรตัวสุดท้ายอย่างคล่องแคล่วเสร็จเรียบร้อย เขาก็ระบายลมหายใจ มองผลงานของตนด้วยความพอใจ หัวเราะก่อนจะวางพู่กันลงแล้วหันไปพยักหน้าให้กับปรมาจารย์โจว "เสร็จแล้วครับ"

ปรมาจารย์โจวจ้องหน้าจางเย่เขม็ง!

ปรมาจารย์เว่ยเองก็มองจางเย่ด้วยความกังวลสงสัย!

อาจารย์หวังเห็นกลอนบทนี้ถึงกับหน้าซีดเผือด จากนั้นยิ้มเจื่อนออกมาในที่สุด

คนรอบนอกที่มองเห็นไม่ชัดต่างวิ่งกรูเข้ามาดู จากนั้นแต่ละคนหันมองหน้ากัน เห็นแววตาตื่นตะลึงของอีกฝ่าย!

บนกระดาษเซวียนจื่อปรากฏตัวอักษรดังนี้ :

‘ครั้งหนึ่งท่องสมุทรละลืมธาร ไม่สูงล้ำอูซานมิใช่เมฆ

ผ่านข้ามบุปผชาติมิเหลียวหลัง กึ่งบำเพ็ญวิถีกึ่งเพราะท่าน’


ซูน่าอดส่งเสียงร้องไม่ได้ "กลอนที่ดี ลายมือที่ดี!"

เขียนจบ คนรอบด้านล้วนร้องชมเชยด้วยความตื่นตะลึง!

"ตัวอักษรมีรสนิยมนัก!"

"ถูกต้อง อายุยังน้อยก็สำเร็จตั้งขนาดนี้แล้ว?"

"ลายมือเยี่ยม ที่เยี่ยมกว่าคือตัวบทกลอน กลอนที่มีอารมณ์ศิลป์มีภาษาโดดเด่นแบบนี้ทำไมถึงไม่เคยได้ยินมาก่อนนะ?"

"ฉันเองก็ไม่เคยได้ยิน ท่าทางพวกเราคงรู้น้อยเกินไป"

ขณะนั้นปรมาจารย์โจวก็เริ่มออกปาก บอกทุกคนว่า "ไม่ใช่ทุกคนรู้น้อยเห็นมาน้อย แต่กลอนบทนี้ เป็นพ่อหนุ่มคนนี้แต่งเองหน้างานสินะ?"

ชายวัยสามสิบกว่าอีกคนร้องอุทาน "แต่งเองหน้างาน?"

เหล่าผู้ชมต่างเบิกตาค้าง เห็นชายหนุ่มไม่พูดอะไร ถือว่าเป็นการยอมรับกลายๆ อย่างนี้ ทุกคนพลันรู้สึกคาดไม่ถึง ถึงกับแต่งเองเขียนเองสดๆ!

แค่ไม่กี่นาทีเนี่ยนะ?

มีหัวข้อจำกัด ยังจะเขียนบทกวีระดับนี้ได้?

สายตานับไม่ถ้วนจับจ้องใบหน้าของจางเย่ บุรุษที่ร้ายกาจผู้นี้ทลายศิลา[6]ก้อนใดออกมากัน! คนอื่นประชันลายมือกันล้วนมีข้อจำกัดจากหัวข้อ บทกวีที่มีคำว่า 增 (เจิง) นั้นยากเพียงไหนใครก็รู้ นี่ยังต้องทบทวนบทความในกวีหรือหนังสือโบราณออกมาอีก ร้ายกาจ! ทำได้ไม่เลว! ตัดใจไม่นึกถึงบทกวีที่คนโบราณตกทอดลงมา ก็แต่งผลงานออกมาเองเลย? ทั้งยังทำได้ถึงระดับนี้?

นับว่ามีความหมาย!

การแข่งวันนี้มีความหมายจริงๆ!





=========================

[1] ประโยคเด็ดจาก ไซอิ๋ว 1994 เดี๋ยวลิงเดี๋ยวคน (โจวซิงฉือ)
曾经有一份真挚的爱情摆在我面前 可是我没有珍惜
เดิมทีมีรักแท้วางอยู่ต่อหน้าข้าครั้งหนึ่ง เป็นข้าไม่ทะนุถนอมไว้...
等到失去的時候才後悔莫及，塵世間最痛苦的事莫過於此。
รอจนกระทั่งสูญเสียไป จึงค่อยสำนึกเสียใจภายหลัง เรื่องที่เจ็บปวดที่สุดในธุลีแดงแห่งนี้ไม่มีสิ่งใดเกินนี้อีกแล้ว
如果上天可以給我個機會再來一次的話，我會對這個女孩說我愛她，
หากฟ้าให้โอกาสข้าได้บอกกับนางอีกครั้ง ข้าจะบอกนางไปว่าข้ารักนาง...

[2] อักษรตัวสิงซู คือ รูปแบบลายมือพู่กันชนิดหนึ่ง เรียกอีกชื่อว่ารูปแบบกึ่งหวัด มักเขียนในอักษรโดยไม่ยกมือ สามารถเขียนเชื่อมลายพู่กันได้

[3] สิงข่าย คือ สิงซู (แบบอักษรกึ่งหวัด) ผสมกับข่ายซู (แบบอักษรทางการ)

[4] หวังซีจือ (王羲之) ค.ศ.303–361 ฉายา เทพอักษรา ซูเซิ่ง (書聖) ผลงานที่มีชื่อเสียงที่สุดคือ หลันถิงจี่ซวี่ (兰亭集序) มักเรียกกันว่า หลันถิงซวี่หรือบันทึกศาลากล้วยไม้

[5] เฉ่าซู เกิดจากการนำเอาลายเส้นที่มีแต่เดิมมาย่นย่อเหลือเพียงขีดเส้นเดียว ซึ่งหลุดพ้นจากข้อจำกัดมาตรฐานตัวคัดหรือ ข่ายซู

[6] ทลายศิลา คือการถือกำเนิดที่เชื่อว่ามาจากฟ้าดิน เช่น เห้งเจีย เป็นต้น หมายถึง เป็นคนมีความสามารถ

==========================

เกร็ดเล็กเกร็ดน้อยเพิ่มเติม :

ตัวพู่กันจีน มีรูปแบบหลักๆ ห้าประเภทดังนี้

- จ้วนซู หรือตัวเสี่ยวจ้วน (Seal Script) : มีต้นแบบมาจากต้วนใหญ่หรือต้าจ้วน ภายหลังจากจิ๋นซีฮ่องเต้ได้รวมแผ่นดินจีนเข้าด้วยกันในปีค.ศ. 221 แล้ว ก็ทำการปฏิรูประบบตัวอักษรครั้งใหญ่ โดยการสร้างมาตรฐานรูปแบบตัวอักษรให้เป็นหนึ่งเดียวกันทั่วประเทศ กล่าวกันว่า ภายใต้การผลักดันของมหาเสนาบดีหลี่ซือ ได้มีการนำเอาตัวอักษรดั้งเดิมของรัฐฉิน(อักษรจ้วน)มาปรับให้เรียบง่ายขึ้น จากนั้นเผยแพร่ออกไปทั่วประเทศ ขณะเดียวกัน ก็ยกเลิกอักษรที่มีลักษณะเฉพาะจากแว่นแคว้นอื่นๆ ในยุคสมัยเดียวกันด้วย

- ลี่ซู (Clerical Script) : ประยุกต์มาจากการเขียนอักษรจ้วนอย่างง่าย ทำให้อักษรจีนก้าวเข้าสู่ขอบเขตของอักษรสัญลักษณ์อย่างเต็มรูปแบบ คำว่า ‘ลี่’ ในภาษาจีนหมายถึง ทาส กล่าวกันว่าสมัยฉินมีทาสที่เรียกว่าเฉิงเหมี่ยว เนื่องจากทำความผิด จึงถูกสั่งจำคุก เฉิงเหมี่ยวที่อยู่ในคุกคุมขังได้คิดปรับปรุงตัวอักษรจ้วนให้เขียนง่ายขึ้น จากโครงสร้างกลมเปลี่ยนเป็นสี่เหลี่ยมกลายเป็นอักษรรูปแบบใหม่ จิ๋นซีฮ่องเต้ทอดพระเนตรเห็นแล้วทรงโปรดอย่างมาก จึงทรงแต่งตั้งให้เฉิงเหมี่ยวทำหน้าที่อารักษ์ในวังหลวงและต่อมาได้แพร่หลายออกไป

- ข่ายซู หรืออักษรทางการ (Official script) : มีต้นกำเนิดในยุคปลายราชวงศ์ฮั่นตะวันออก ภายหลังราชวงศ์วุ่ยจิ้น โดยเป็นเส้นสัญลักษณ์ที่ประกอบกันขึ้น ภายใต้กรอบสี่เหลี่ยม หลุดพ้นจากรูปแบบอักษรภาพของตัวอักขระยุคโบราณอย่างสิ้นเชิง ซึ่งเรียกอีกอย่างหนึ่งว่าอักษรจริง และเป็นรูปแบบมาตรฐานที่ใช้กันอย่างแพร่หลายในปัจจุบัน

- สิงซู หรืออักษรหวัดแกมบรรจง (SemiCursive) : เป็นรูปแบบตัวอักษรที่อยู่กึ่งกลางระหว่างข่ายซูและเฉ่าซู ลักษณะอักษรจะเป็นกึ่งตัวหวัดและกึ่งตัวบรรจง อักษรสิงซูกำเนิดขึ้นราวๆ ปลายราชวงศ์ฮั่นตะวันออก ที่รวบรวมเอาปมเด่นของอักษรข่ายซูและเฉ่าซูเข้าด้วยกัน

- เฉ่าซู หรืออักษรหวัด (Cursive) : ในราชวงศ์ฮั่น อักษรหวัดได้รับการเรียกขานว่า ‘อักษรเฉ่าซู’ อย่างเป็นทางการ คำว่า ‘เฉ่า’ ในภาษาจีนหมายถึง อย่างลวกๆ หรืออย่างหยาบ อักษรเฉ่าซู เกิดจากการนำเอาลายเส้นที่มีแต่เดิมมาย่นย่อเหลือเพียงขีดเส้นเดียว โดยฉีกออกจากรูปแบบจำเจของกรอบสี่เหลี่ยมในอักษรจีน หลุดพ้นจากข้อจำกัดของขั้นตอนวิธีการขีดเขียนอักษรในแบบมาตรฐานตัวคัดหรือ ข่ายซู ในขณะที่อักษรข่ายซูอาจประกอบขึ้นจากลายเส้นสิบกว่าสาย แต่อักษรเฉ่าซูเพียงใช้ 2 – 3 ขีดก็สามารถประกอบเป็นสัญลักษณ์เช่นเดียวกันได้


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./67.md)