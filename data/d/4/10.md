##บทที่ 310 : คาบเรียนแรกจบแล้ว!
มหาวิทยาลัยปักกิ่ง

ห้องประชุม

เหล่านักข่าวจำนวนมากถึงกับเสี่ยงตายถ่ายรูป!

ความ ‘กระหายใคร่รู้’ ของเหล่านักศึกษาเป่ยต้าเทียบกับคณาจารย์ผู้เชี่ยวชาญแล้ว เหล่านักศึกษายอมรับแนวคิดเรื่องใหม่ๆ ที่สามารถพลิกกลับความรับรู้ดั้งเดิมได้ง่ายกว่า ไม่ว่าจะการยอมรับหรือทำความเข้าใจเรื่องราว ดังนั้นจึงมีเหล่านักศึกษาจำนวนมากของเป่ยต้าที่เริ่มสนใจในหลักฐานข้อมูลและตรรกะของจางเย่ ต้องการฟังว่าจางเย่จะสามารถพูดอะไรต่อได้อีก

"อาจารย์!"

"คุณยังมีหลักฐานชิ้นอื่นอีกไหม?"

"อาจารย์จาง ผมมีเรื่องจะถาม!"

"เรื่องตรรกะวิบัติกับโครงเรื่องที่มีช่องโหว่คุณอธิบายได้หมดจริงเหรอ?"

เหล่านักศึกษาของเป่ยต้าแย่งกันพูดเธอคำฉันคำ ต่างชิงกันตั้งคำถาม!

เวลาล่วงมาถึงสิบเอ็ดโมงครึ่งแล้ว

ความจริงมหาวิทยาลัยให้เวลาสอน ‘วรรณคดีโบราณวิจักษณ์’ แก่จางเย่คาบละหนึ่งชั่วโมง จนตอนนี้ล่วงเวลามามากแล้ว

จางเย่เหลือบมองแวบหนึ่ง คว้าไมโครโฟนกล่าวอีกว่า "ต้องขอโทษด้วยนะครับ คำถามของทุกคนคงตอบในคาบวันนี้ไม่ได้ เนื่องด้วยปัญหาเรื่องของเวลา นักศึกษาที่สนใจสามารถคุยกันต่อได้หลังเลิกคาบ ผมยินดีต้อนรับนักศึกษาที่ไม่ได้ลงวิชาเลือกของผมเข้าฟังบทที่สองต่อพรุ่งนี้ด้วย คาบเรียนของผม ยินดีต้อนรับนักศึกษาทุกคนที่มีความชอบในการแสวงหาความรู้ ชื่นชอบในวรรณกรรมและหนังสือโบราณมาเข้าฟัง เพราะฉะนั้น คาบเรียนวันนี้จะจบลงตรงนี้ เลิกคาบได้ครับ!" จบคำ จางเย่ก็เก็บข้อมูลที่วางบนเครื่องฉาย เดินลงจากแท่นบรรยายไป

ปราศจากเสียงปรบมือ

เสียงปรบมือไม่มีเลยสักนิดเดียว

ทว่ากลุ่มนักศึกษากลับรีบพุ่งเข้าไปหาแทน จางเย่ที่เพิ่งลงจากเวทีไปตามทางเดินด้านข้างพลันถูกฝูงนักศึกษาเป่ยต้ารุมล้อมเอาไว้!

"อาจารย์จาง!"

"วิชาเลือกพวกเราจะสอบอะไรครับ?"

"สอบเรื่อง ‘ความฝันในหอแดง’ รึเปล่า? คุณบอกหัวข้อหน่อยสิ!"

"อาจารย์ แนวคิดของคุณผมยังไม่เข้าใจ ขอปรึกษาได้ไหมครับ?"

ชั่วขณะนั้น ในใจพวกนักศึกษาของวิชา ‘วรรณคดีโบราณวิจักษณ์’ พลันรู้สึกยอมรับตำแหน่งอาจารย์ของจางเย่ขึ้นมาได้ กล่าวได้ว่าเหล่านักศึกษาเป่ยต้าล้วนถูกความรู้อันสั่นสะท้านของจางเย่ทำเอาสะเทือนไปเลย! ถ้าจะบอกว่าก่อนหน้านี้ที่พวกเขาให้ความเคารพชายหนุ่มเป็นเพราะชื่นชอบบทกลอนกับ ‘จางเย่ทอล์คโชว์’ และนิสัยกล้าพูดกล้าทำล่ะก็ ตอนนี้พวกเขาต่างยอมแพ้ต่อความรู้ความสามารถอันแข็งแกร่งของจางเย่แล้ว!

แม้ว่าจะมีคนไม่เห็นด้วยกับแนวคิดของจางเย่ แม้ว่าจะมีคนไม่ชอบการประพฤติของจางเย่ ทว่าตอนนี้ไม่มีใครเคลือบแคลงว่าจางเย่จะสอนหนังสือได้อีกหรือไม่!

ใครว่าพิธีกรอย่างจางเย่สอนหนังสือไม่ได้?

ใครบอกกันว่าคนนอกวงการศึกษาสอนหนังสือไม่ได้!

ความเคลือบแคลงที่ชาวเน็ตกับเหล่าผู้เชี่ยวชาญในวงการศึกษามีต่อจางเย่ เห็นได้ชัดว่าน่าหัวเราะ!

ตั้งแต่เริ่มแรกก็โยนทฤษฎี ใช้คำพูดล่อลวงเหล่าผู้ฟัง ใช้เวลาทั้งเลคเชอร์ค่อยๆ ลงรายละเอียด เน้นหนักไปในเรื่องของตรรกะที่สมบูรณ์ ที่ยิ่งไปกว่านั้นคือ จางเย่พูดตรงหน้าพวกเขาอย่างสมบูรณ์แบบ โดยไม่ใช้สคริปต์เลยสักนิด! บทเรียนเป็นไปในรูปแบบของการถามตอบ กล้าเอาคำถามมาถกกันกับพวกเขา แน่นอนว่าไม่มีใครรู้ว่านักศึกษาอย่างพวกเขาจะถามอะไรเมื่อไร แต่จางเย่ก็ยังสามารถโต้กลับไปได้ด้วยคำตอบที่ยอดเยี่ยม เท่านั้นไม่พอ ชายหนุ่มถึงกับดึงพวกเขากลับมาตรงข้อถกเถียงอันแรกเริ่มได้ แล้วใช้คำถามนั่นลงลึกไปในเรื่องแนวคิดของเขา มาเปิดมุมมองต่อการรับรู้ที่ยิ่งใหญ่ลงในคำถามเหล่านี้อีก! ที่สำคัญคือเลคเชอร์นี้ตั้งแต่ต้นจนจบก็มีความน่าสนใจอย่างยิ่งจนไม่มีใครหลับลง ไม่มีสักคนเดียวที่หลุดความสนใจไปแม้ว่าจะมีคนอยู่นับพันก็ตาม ทั้งชั้นเรียนล้วนตกอยู่ภายใต้ท่วงทำนองของจางเย่ ถูกจูงจมูกไปตามระเบิดของจางเย่ ทำให้เหล่านักศึกษาจดจำชั้นเรียนนี้อย่างลึกซึ้งและกระหายความรู้มากยิ่งขึ้นไปอีก!

เหล่าวงการการศึกษานั้นยังดูเบาพิธีกรอย่างจางเย่? ยังคงลำเอียงต่อ ‘คนนอก’? ไร้สาระน่า! ด้วยมาตรฐานในวันนี้ของจางเย่ แม้จะเป็นศาสตราจารย์ที่สอนมาหลายสิบปีแล้ว...ก็ยังไม่สามารถทำได้! ทั้งยังไม่สามารถบรรยายได้ดีเท่านี้! เอาล่ะ ถึงจะมีเหล่าศาสตราจารย์เป่ยต้าและชิงต้าที่มีระดับเดียวกับเลคเชอร์ของจางเย่ แต่จะสามารถสร้างความสนใจ สร้างตรรกะและผลกระทบที่มากกว่าชั่วโมงหนึ่งได้หรือ? ชัดเจนว่าพวกเขาทำไม่ได้ถ้าปราศจากสคริปต์.. แต่จางเย่ทำได้! แค่ตรงจุดนี้ก็ไม่มีใครในวงการศึกษากล้าบอกว่าตนเองดีกว่าจางเย่อีกแล้ว!

อาจารย์ท่านนี้ น่าสนใจสุดๆ!

ดังนั้นฝูงนักศึกษาจึงตรงเข้า ‘ยึดครอง’ จางเย่!

แน่นอน คนที่บ้าคลั่งยิ่งกว่าพวกเขาก็พวกนักข่าวนี่แหละ!

นักข่าวยี่สิบกว่าชีวิตวิ่งตรงเข้ามาอย่างกระหืดกระหอบ ต่างพยายามเบียดเสียดแทรกเข้ามาสุดชีวิต! มีคนรัวถ่ายรูปอย่างเอาเป็นเอาตาย บ้างเอาเครื่องบันทึกเสียงออกมา!

"จางเย่!"

"กรุณาให้สัมภาษณ์หน่อยครับ!"

"ผมเป็นนักข่าวจากหนังสือพิมพ์จิงหัว!"

"อาจารย์จางเย่ ขอถามว่าคุณทราบหรือไม่ว่า ความคิดของคุณที่เปิดเผยในวันนี้จะก่อคลื่นสะเทือนไปเป็นวงกว้างขนาดไหน?"

"นี่เป็นการสอนในมหาวิทยาลัยครั้งแรกของคุณ คุณก็เสนอทฤษฎีที่ทำให้คนตะลึงออกมาแล้ว! คุณรู้ไหมว่ามีคนมากแค่ไหนที่รับทฤษฎีนี้ได้?"

"อาจารย์จาง!"

"กรุณาพูดความรู้สึกหน่อยครับ!"

"วันนี้คุณบรรยายได้สะท้านใจคน! ไม่สิ! สะเทือนทั้งโลกต่างหาก! ขอถามว่าก่อนหน้านี้ทำไมคุณไม่เคยพูดถึงแนวคิดนี้มาก่อน? เป็นเพราะคุณเพิ่งค้นพบสิ่งที่คุณเรียกว่าความลับสะท้านฟ้าของ ‘ความฝันในหอแดง’ ใช่หรือไม่!?"

จางเย่โบกมือ "ขอโทษด้วยนะครับ วันนี้ผมไม่ให้สัมภาษณ์อะไรทั้งสิ้น ถ้าต้องการจริงๆ พวกคุณลองติดต่อผู้เกี่ยวข้องในมหาวิทยาลัยปักกิ่งดู ถ้าทางภาควิชาอนุญาต ผมจึงจะให้คำตอบได้ ขอโทษด้วยครับ เปิดทางหน่อย" ตอนนี้เขาไม่ใช่พิธีกร แต่เป็นอาจารย์ท่านหนึ่งของเป่ยต้า การให้สัมภาษณ์จึงต้องระมัดระวัง องค์กรนี้แตกต่างกับสถานีโทรทัศน์ เพราะมหาวิทยาลัยไม่สนับสนุนให้อาจารย์รับการสัมภาษณ์อย่างไม่เป็นทางการนั่นเอง

เหล่าพนักงานรักษาความปลอดภัยปรี่เข้ามาช่วยจัดการอีกแรง

ผ่านไปเจ็ดแปดนาที จางเย่เพิ่งจะออกจากห้องประชุมได้ด้วยความช่วยเหลือของพนักงานรักษาความปลอดภัย เหมือนเพิ่งผ่านสมรภูมิมาอย่างไรอย่างนั้น จางเย่ยิ้มเจื่อนๆ ตอนแรกเขาคิดว่าจะคุยกับรองอธิการบดีอู๋เจ๋อชิงและหัวหน้าภาควิชาฉางข่ายเกอสักหน่อย ทั้งรองอธิการบดีและหัวหน้าภาคต่างก็มาฟังเลคเชอร์สาธารณะของเขา จะให้ทำไม่รู้ไม่ชี้ก็ดูไม่สมควร แต่ตอนนี้ทำไม่ได้แล้ว เขาหาคนไม่พบ เหลียวซ้ายแลขวา ก็ก้าวเท้าหลบผู้คนกลับไปห้องพักอาจารย์

.......

อีกด้านหนึ่ง

ทางเดินพิเศษด้านข้างห้องประชุม

อู๋เจ๋อชิงกับฉางข่ายเกอออกมากันทางนี้ ที่ร่วมทางมาด้วยมีฝ่ายช่างภาพและฝ่ายเว็บไซต์ของมหาวิทยาลัยปักกิ่ง ทุกคนเดินไปคุยไป

"อัดไว้หมดแล้วใช่ไหมคะ?" อู๋เจ๋อชิงถาม

ช่างภาพวัยสี่สิบกว่าตอบ "ครับ ถ่ายไว้หมดแล้ว"

เจ้าหน้าที่ของเว็บไซต์กล่าวอย่างเคารพ "รองอธิการฯ อู๋ครับ ตามระเบียบของมหาวิทยาลัยปักกิ่ง หลังเปิดเลคเชอร์สาธารณะ จะมีการเผยแพร่ลงบนหน้าเว็บไซต์ของมหาวิทยาลัย ถือเป็นการโฆษณาต่อสาธารณชนด้วย แต่ติดตรงที่เลคเชอร์เรื่อง ‘ความฝันในหอแดง’ ของอาจารย์จางเย่คาบนี้ หรือว่าจะไม่...เผยแพร่?"

อู๋เจ๋อชิงหัวเราะเบาๆ "ทำไมถึงไม่ล่ะคะ?"

เลขานุการของภาควิชาเจินซูฉวนกล่าว "ข้อมูลในคาบเรียนนี้หนักเกินไปครับ ทั้งยังไม่สามารถพิสูจน์ได้ว่าแนวคิดของจางเย่เป็นไปได้หรือไม่ในทางวิชาการ ถ้าเกิดเผยแพร่ออกไป จะไม่กลายเป็นยิ่งสร้างความวุ่นวายเหรอครับ? แค่ตอนนี้ก็มีนักศึกษาตั้งกลุ่มหนึ่งที่ถูกจางเย่กล่อมจนเริ่มเชื่อกันไปบ้างล่ะ ดีที่ยังเชื่อกันไม่เต็มที่ อย่าว่าแต่คนอื่นๆ เลยครับ กับพวกคนในแวดวงวิชาการและวรรณกรรมจะไม่ยิ่งเดือดพล่านกันหนักหรอกหรือครับ?"

ฉางข่ายเกอถอนหายใจแรง "ตอนนี้ยังเดือดกันไม่พออีกเรอะ! ถ้าเกิดทางเราไม่เผยแพร่ออกไป พวกนักข่าวก็กลับไปเขียวข่าวกันเองอยู่ดี ผมว่านะ ฝ่ายเราชิงลงมือก่อน ได้เผยแพร่ออกไปก่อน อย่างน้อยๆ ก็มีข้อมูลครบถ้วนเรื่องแนวคิดของจางเย่ ถ้าขืนปล่อยให้พวกนักข่าวตีความกันออกนอกลู่นอกทาง กระแสตีกลับจะยิ่งหนัก!"

อู๋เจ๋อชิงกล่าว "หัวหน้าฉางพูดถูกแล้วค่ะ เป็นอย่างที่จางเย่พูด ความจริงยิ่งถกยิ่งกระจ่าง มีการถกเถียงยิ่งเป็นเรื่องดีค่ะ"

เหยียนเจี้ยนเทาเลิกคิ้ว กล่าวอย่างไม่เห็นด้วย "จะไม่เป็นไรจริงๆ หรือ? ถ้าจัดการไม่ดี มหาวิทยาลัยปักกิ่งเราจะกลายเป็นเป้าของการวิพากษ์วิจารณ์นะครับ อย่างไรเสียตอนนี้จางเย่ก็เป็นอาจารย์ของมหาวิทยาลัยปักกิ่งเราแล้ว ถ้าเกิดแนวคิดเขาเป็นที่รับรู้กันไปทั่วล่ะก็ แล้วมีปัญหาอะไรตามมาก็ต้องให้มหาวิทยาลัยปักกิ่งรับผิดชอบ? ยิ่งไปกว่านั้นมุมมองของจางน้อยยังไม่ได้พิสูจน์ให้สมบูรณ์เสร็จสิ้น เขายังเด็กเกินกว่าจะรับแรงกดดันภายนอกได้ ถ้าเกิดว่าคาบเรียนนี้กลายเป็นวุ่นวายขึ้นมาแทนล่ะ? พวกเราถ่วงเวลาไว้สักหลายวันค่อยลงไม่ดีกว่าหรือ? รอดูว่าจางเย่ยังจะมีหลักฐานอะไรได้อีกไหม?"

อู๋เจ๋อชิงตัดสินใจไว้เรียบร้อย "คิกๆ ไม่ต้องรอหลายวันหรอกค่ะ" หันไปหาฝ่ายเว็บไซต์กล่าว "ตัดต่อวิดีโอเรียบร้อยแล้วก็เอาขึ้นเว็บไซต์ได้เลยค่ะ"

"ครับ รองอธิการฯ อู๋" คนคนนั้นรับคำ
อู๋เจ๋อชิงหันมากล่าวกับเหยียนเจี้ยนเทา

"ศาสตราจารย์เหยียนคะ ฉันรู้ว่าคุณเข้มงวดกับเรื่องวิชาการตลอด แต่เรื่องของ ‘ความฝันในหอแดง’ ไม่ใช่สิ่งที่เราจะเข้มงวดเกินไปได้ มันมีแต่ความลับที่ไม่อาจไข และตรงจุดนี้ ความเข้มงวดก็ไม่ใช่เรื่องสำคัญที่สุดอีกต่อไปค่ะ ฉันเชื่อว่าอาจารย์จางน้อยก็ต้องการคำถามจากโลกภายนอกและวงการหอแดงเช่นกัน มีแต่ทางนี้เท่านั้นถึงจะมีการวิเคราะห์ถกเถียงกันยิ่งกว่านี้ได้ จากความเห็นและมุมมองที่มากขนาดนี้ พวกเราจึงจะสามารถเข้าใจได้กระจ่างยิ่งขึ้นและแก้ปัญหานี้ได้ นี่ควรจะเป็นเรื่องดีนะคะ" เธอยิ้ม กล่าวต่อ

"ส่วนที่ว่าอาจารย์จางน้อยจะรับแรงกดดันจากภายนอกได้ไหม ฉันไม่คิดว่านี่จะเป็นสิ่งที่เราต้องกังวลนี่คะ?"

จะให้วางใจได้ที่ไหนกัน! อะไรก็เกิดขึ้นได้นะ! อีกอย่าง ใครมันจะไปทนรับแรงกดดันคนเดียวไหว? ต่อให้จางเย่จะใจแข็งแค่ไหนก็ทนแบกรับปัญหานี้ไม่รอดหรอก!

ศาสตราจารย์เจิงพอฟังก็รู้สึกยินดี "ศาสตราจารย์เหยียนคงไม่เคยรู้เรื่องของอาจารย์จางน้อยล่ะสิ ก่อนหน้านี้ตอนเกิดเหตุจี้เครื่องบิน จางเย่ที่ไม่เคยขับเครื่องบินมาก่อน กลับยืนหยัดรับหน้าอย่างกล้าหาญเพื่อเอาเครื่องลงจอดอย่างปลอดภัย จนรักษาชีวิตคนเอาไว้นับร้อย สภาพจิตใจเขาคนนี้ไม่อาจใช้คนธรรมดามาวัดด้วยจริงๆ"

ฉางข่ายเกอกับเหล่าอาจารย์ท่านอื่นๆ ของเป่ยต้าและทีมงาน ชัดเจนว่าเคยได้ยินเรื่องความ ‘มหัศจรรย์’ ของจางเย่มาแล้ว ต่างก็ยิ้มกันแห้งๆ

แน่นอน มีบางเรื่องที่ทุกคนไม่ได้พูดออกมา ยังจะกลัวจางเย่รับแรงกดดันไม่ได้อีกเหรอ? ถ่ายทอดสดสองครั้ง ครั้งหนึ่งด่าหัวหน้าครั้งหนึ่งด่า SARFT แล้วยังท่ามกลางแรงกดดันอันยิ่งใหญ่จางเย่ไม่ใส่ใจ กลับแต่งกลอนด่า SARFT วันละบทเข้าไปอีก! บอกได้เลยว่าหมอนี่คือคนที่ยิ่งเจอแรงกดดันก็ยิ่งสู้! นี่คือนักเลงวรรณกรรม! ถ้าเกิดว่าเขารับแรงกดดันไม่ได้..อย่างนั้นในโลกนี้ก็ไม่มีใครรับได้แล้ว!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./11.md)