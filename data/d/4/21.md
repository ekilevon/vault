##บทที่ 321 : ประวัติศาสตร์ไม่เคยปรากฏ!
“หา? ไรนะ?”

“108 บท?”

“เป็นไปไม่ได้ เชี่***!”

“อาจารย์จางนี่ถ้าไม่มีคนตกใจตายจะไม่หยุดใช่ไหม!”

“ทำไมถึงเป็น 108 บท? ทำไมต้องเฉพาะเจาะจงขนาดนั้น?”

แถวที่นั่งด้านล่างสับสนอลหม่าน ท่าทางและคำพูดของบรรดานักศึกษาเป่ยต้าแสดงออกว่าไม่เชื่อถืออย่างชัดเจน พวกเขาไม่อาจเชื่อและไม่อาจยอมรับได้ ถึงอย่างไร ‘ความฝันในหอแดง’ ร้อยยี่สิบบทก็ฝังรากในจิตใจของพวกเขาลึกเกินไป ก่อนหน้านี้คุณพูดว่า ‘ความฝันในหอแดง’ หลังบทที่แปดสิบเป็นคนอื่นเขียนนั่นก็ทีหนึ่งแล้ว มาตอนนี้ยิ่งเอาใหญ่ กระทั่งตัวเลขร้อยยี่สิบบทยังกล้าปฏิเสธ?

เหล่าหยางสำนักหงเสวียโต้แย้งทันที “พูดจาไร้สาระ!”

อาจารย์หยางเสียงดังมาก ทั้งหอประชุมพลันเงียบลง!

เหล่านักศึกษาพากันมองหาว่าใครเป็นคนพูด เพราะเสียงที่พูดผ่านไมค์ดังออกที่ลำโพง ซึ่งอยู่รอบทิศ ทำให้ฟังไม่ออกว่าต้นเสียงอยู่ทางไหน ต้องมองหาด้วยตาเปล่าเท่านั้น และสุดท้ายก็พบ ทุกคนล้วนหันไปมองคนดังของโลกวรรณกรรมที่อยู่แถวหน้าสุด

“นั่นใครอะ?”

“มีการบันทึกวิดิโอด้วย ตะโกนเสียงดังขนาดนั้นได้ไง!”

“นั่นน่ะผู้เชี่ยวชาญหอแดงแซ่หยาง ฉันเคยอ่านโน๊ตเลคเชอร์ของเขามาก่อน”

“ฉันก็รู้จักอาจารย์หยางคนนี้ เขาเป็นคนที่ศึกษา ‘ความฝันในหอแดง’ มาทั้งชีวิต มีชื่อเสียงมากนะ”

นักศึกษาเป่ยต้าทั้งหมดพลันเข้าใจ นี่แสดงว่าพวกนักวรรณกรรมกำลังจะเริ่มรื้อเวทีอาจารย์จางเย่!

เมิ่งตงกั๋วออกมาพูดแล้ว เขาเป็นคนหนึ่งที่ถือครองไมโครโฟน เขามองจางเย่ที่อยู่บนเวทีก่อนพูดด้วยน้ำเสียงกระด้าง “เธออาศัยอะไรถึงพูดแบบนั้น? การศึกษาหอแดงให้ความสำคัญกับหลักฐาน แม้ว่าบทกลอนสมัยราชวงศ์ชิงที่เธอยกมาเมื่อวานนี้จะมีหมายเหตุเล็กๆ เขียนไว้ว่า ‘หลังบทที่แปดสิบทั้งหมดเกาเอ้อเป็นผู้รวบรวม’ ยังไม่พูดถึงว่าหมายเหตุเล็กๆ นี้เป็นจริงหรือไม่ ต่อให้จริง ก็เพียงแต่บอกว่า ‘หลังบทที่แปดสิบ’ เท่านั้น แล้วเลขหนึ่งร้อยแปดนี่มาได้อย่างไร? เป็นหลักฐานบันทึกจำนวนบทของ ‘ความฝันในหอแดง’ หรือ?”

จางเย่ตอบเรียบๆ “ไม่มีบันทึก”

เหยียนอวี้รองประธานสมาคมนักเขียนแห่งชาติกล่าว “ถ้าอย่างนั้นคุณรู้ได้อย่างไร?”

จางเย่ยกยิ้ม ไม่ใส่ใจเสียงประท้วงและข้อสงสัยของพวกเขา กล่าวว่า “ผมบอกไปก่อนแล้วว่าวันนี้ผมจะไม่วิเคราะห์ผ่านหลักฐานประวัติศาสตร์ แต่ผมจะวิเคราะห์และอธิบายจากสิ่งที่อยู่ในต้นฉบับ บางครั้งหลักฐานก็อาจเป็นเท็จและอาจมีความคลาดเคลื่อนอื่นๆ อีกมากมาย ทว่าหากเราศึกษา ‘ความฝันในหอแดง’ จากตัวต้นฉบับ จากเนื้อหาของตัวมันเอง ก็ย่อมไม่สามารถตบตาผู้คนได้ นี่จึงเป็นหลักฐานที่มีน้ำหนักที่สุด ทำไมผมถึงกล้าพูดว่า ‘ความฝันในหอแดง’ ไม่ได้มีหนึ่งร้อยยี่สิบบท แต่มีหนึ่งร้อยแปดบทน่ะเหรอ? หลักฐานนั่นมันก็อยู่ในหนังสือไง!”

หยิบข้อมูลออกมา

ครั้งนี้มีเจ้าหน้าที่ของเป่ยต้าเข้ามาช่วยจัดเรียงข้อมูลให้กับจางเย่ เมื่อชายหนุ่มร้องบอก เขาก็เปิดเครื่องฉาย

ทุกคนมองแล้วย่นคิ้ว

“นี่อะไร?”

“นี่ไม่ใช่ต้นฉบับ ‘ความฝันในหอแดง’ หรอกเหรอ?”

“มีอะไรต้องดูกัน? เห็นมานับครั้งไม่ถ้วนแล้ว!”

จางเย่ชี้ไปที่หน้าจอด้วยท่าทีสบายๆ “นี่เป็นต้นฉบับ ‘ความฝันในหอแดง’ หนึ่งร้อยยี่สิบบทที่ถูกยอมรับมากที่สุดซึ่งวางขายตามท้องตลาดนั่นเอง ผมเชื่อว่าทุกคนในที่นี้ส่วนใหญ่เคยอ่านมาหมดแล้ว บางคนอาจจะเคยมากกว่าหนึ่งครั้ง หรือแม้กระทั่งสิบครั้งแปดครั้งก็คงมี บางคนอาจจะเคยแยกส่วนเพื่อศึกษาค้นคว้า ที่ผมนำมันออกมาในวันนี้ก็เพื่อจะช่วยให้ทุกคนทบทวนความจำ เพราะทุกคนพลาดข้อมูลสำคัญและความลับอันยิ่งใหญ่ที่ซุกซ่อนอยู่ใน ‘ความฝันในหอแดง’ ไป จากการค้นคว้าของผม ผมบอกกับทุกคนได้เลยว่า ‘ความฝันในหอแดง’ ของเฉาเสวี่ยฉินมีโครงสร้างอักษรอยู่ภายใน โดยโครงสร้างอักษรนี้ใช้กฎเก้าคูณสิบสอง!”

“เก้าคูณสิบสอง?”

“ดูออกที่ตรงไหนอะ?”

“ทำไมฉันถึงไม่เจอไอ้กฎนี่เลย?”

เหล่านักศึกษางุนงง นักวรรณกรรมต่างชักสีหน้าไม่เชื่อเช่นกัน

แม้แต่นักวิชาการหงเสวียอย่างเหยียนอวี้หรืออาจารย์หยางต่างก็ไม่เคยค้นคว้าหรือพิสูจน์หลักการนี้มาก่อน คนทั่วไปของโลกนี้ยิ่งไม่เคยคิดไปถึงจุดนี้ เพราะพวกเขาคิดกันเสมอว่า ‘ความฝันในหอแดง’ ร้อยยี่สิบบทมีเฉาเสวี่ยฉินเป็นผู้แต่ง จึงเป็นธรรมดาที่กรอบความคิดจะจำกัด คงพูดไม่ได้ว่าคนในโลกนี้ไม่ฉลาดเท่าโลกเก่าของจางเย่ แต่เป็นเพราะปัจจัยภายนอกมากกว่า

ทฤษฎีนี้โจวหรู่ชางในโลกเก่าของจางเย่นำเสนอขึ้นมาเป็นคนแรก ในหนังสือ ‘ฉากจบที่แท้จริงหลังหอแดงแปดสิบบท’ ของหลิวซินอู่ก็ได้กล่าวถึง

จางเย่พูดกับผู้ฟัง “‘ความฝันในหอแดง’ ของเฉาเสวี่ยฉินเคร่งครัดในหลักอักษรมาก โดยรวมก็คือทุกเก้าบทคิดเป็นหนึ่งองก์ รวมทั้งเล่มสิบสองคูณเก้าบท” หยุดไปครู่หนึ่งก่อนพูดต่อ “ผมมองออกว่าหลายคนไม่เชื่อ ถ้าอย่างนั้นทำไมเราไม่ลองเจาะลึกประเด็นนี้ด้วยกันล่ะ? มาลองดูกัน เริ่มจากดูแปดสิบบทแรกของ ‘ความฝันในหอแดง’ ที่พวกเราอ่านกันอยู่ในปัจจุบัน เมื่อดูข้างในจะยิ่งเห็นได้ชัด ตั้งแต่บทแรกถึงบทที่เก้าแยกเป็นหนึ่งองก์ จากบทที่เก้าถึงบทที่สิบแปดเป็นอีกหนึ่งองก์ สองเก้าสิบแปด เรามาดูกันว่าในองก์ใหญ่องก์แรกของหนังสือ ในสิบแปดบทแรก ทุกคนจำได้ไหม? เขียนถึงอะไร? เขียนถึงพระสนมหยวนกลับมาเยี่ยมบ้าน”

หน้าจอเปลี่ยนเป็น ‘ความฝันในหอแดง’ บทที่สิบเจ็ดและสิบแปด

หลายคนเคยอ่านต้นฉบับมาแล้ว ดังนั้นเพียงกวาดตาผ่านจอจึงจำได้ ไม่มีเสียงพูดคุย ทุกคนกำลังเงี่ยหูฟังว่าจางเย่จะอธิบายอะไร

จางเย่พูดต่อ “ในปัจจุบันสำนักหงเสวียได้ทำการค้นคว้าและสรุปตรงกันว่าชะตากรรมของสกุลเจี่ยมีหญิงสาวสองคนเป็นต้นเหตุสำคัญ หนึ่งคือฉินเข่อชิง อีกคนก็คือเจี่ยหยวนชุน ซึ่งข้อสรุปนี้ผมยอมรับและเห็นด้วยอย่างมาก ในสิบแปดบทแรกก็ได้แสดงให้เห็นถึงความสำคัญของผู้หญิงสองคนนี้ที่มีต่อสกุลเจี่ย ฉินเข่อชิงตายในบทที่สิบสาม คนผู้นี้เป็นใคร? ผลการศึกษาของสำนักหงเสวียสรุปว่าคนคนนี้เป็นบุตรสาวของชินหวางเหล่าเชียนสุ่ย (ชินอ๋องพระพันปี)[1] ที่ซ่อนไว้ในจวนหนิงกั๋ว ตัวตนที่แท้จริงของเธอไม่ใช่ทารกถูกทิ้งในสถานกำพร้า นอกจากนี้ยังเป็นผู้ก่อให้เกิดโศกนาฎกรรมอันใหญ่หลวงในตอนท้ายเรื่อง ขณะเดียวกันสกุลเจี่ยก็ได้ดำเนินแผนควบคู่ ส่งตัวเจี่ยหยวนชุนเข้าวังไปจนเป็นที่โปรดปรานของฮ่องเต้ จนได้เลื่อนขั้นถึงตำแหน่งพระสนมชั้นเฟย และฮ่องเต้ประทานอนุญาตให้นางกลับมาเยี่ยมบ้านเกิด ดังนั้นในบทที่สิบแปด สถานะของสกุลเจี่ยในตอนนั้นถึงขั้น ‘ผ้าปักแต้มผกากรอง เพลิงแรงร้อนเสริมน้ำมัน’[2] กล่าวได้ว่าในสิบแปดบทแรก เฉาเสวี่ยฉินได้บอกเล่าเรื่องราวความสัมพันธ์ของตัวละครหลักและโครงเรื่องที่สำคัญ! และตั้งแต่บทที่สิบเก้าไปจะเริ่มเขียนเกี่ยวกับเรื่องความรักและชีวิตหลากตัณหาของเจี่ยเป่าอวี้ ดูออกกันไหม? เนื้อหาแบ่งแยกกันอย่างชัดเจนมาก!”

ถ้าไม่คิดก็ไม่รู้ แต่พอคิดก็ต้องตกใจ!

รุ่นพี่ซ่งตะลึงงัน ดูเหมือน..ดูเหมือนจะเป็นตามที่ว่าจริงๆ!

นักศึกษาเป่ยต้าหลายคนยังคงเชื่อครึ่งไม่เชื่อครึ่งและรอฟังต่อ

จางเย่กวาดตามองท่าทีของผู้ชม “ถัดไป สามเก้ายี่สิบเจ็ด สี่เก้าสามสิบหก พล็อตขององก์นี้ เฉาเสวี่ยฉินย้ำถึงชีวิตหลากตัณหาของเจี่ยเป่าอวี้ในตำหนักต้ากวนหย่วน[3] เขียนถึงความรักของหลินไต้อวี้ และความสัมพันธ์อ่อนไหวกับเซวียเป่าไช่ เมื่อถึงบทที่สามสิบหก เฉาเสวี่ยฉินกลับปิดฉากอารมณ์เหล่านี้จนหมด จำได้หรือไม่ว่าเขียนว่าอะไร?” เขาชี้ไปที่เครื่องฉาย “ทราบความจริงที่สวนสาลี่กรุ่น”

ในที่สุดแถวหน้าเบื้องล่างก็เริ่มมีเสียงพูดคุยขึ้นมาแล้ว

เหยียนอวี้ย่นคิ้วกระซิบกระซาบกับอาจารย์หยาง ส่วนหม่าเหิงหยวนและเมิ่งตงกั๋วกับพวกพ้องที่อยู่รายรอบ หากไม่ครุ่นคิดก็พูดคุยแลกเปลี่ยนกันเองด้วยเสียงเบามาก

จางเย่กล่าว “เนื้อหาละเอียดผมจะไม่พูดถึง ใจความหลักๆ ก็คือเจี่ยเป่าอวี้คิดว่าเด็กสาวทั้งหลายต้องรักเขาชอบเขา แต่มีเพียงนักแสดงคณะงิ้วเท่านั้นที่ไม่เป็นดังนี้ ทำให้เจี่ยเป่าอวี้เริ่มเข้าใจเรื่องของอารมณ์ความรู้สึก เริ่มเกิดตะกอนความคิดขึ้นเป็นครั้งแรก ชายหนุ่มเรียนรู้ว่าของที่ไม่ใช่ของตนย่อมมิอาจฝืน ทุกสิ่งล้วนมีชะตา นี่เป็นอีกทางหนึ่งที่เฉาเสวี่ยฉินแสดงออกถึงความเข้าใจในชีวิตผ่านทางนวนิยาย พวกคุณดู นี่คืออีกหนึ่งองก์”

ฝูงชนนิ่งเงียบไม่ตอบสนอง

ไม่รู้ว่ากำลังใช้ความคิดหรือสับสนอยู่กันแน่

จางเย่หัวเราะ “ทุกคนอาจจะเริ่มรู้สึกกันแล้ว พวกคุณค่อยๆ คิดต่อได้ คิดไปฟังที่ผมพูดไป ภาคถัดมาคือบทที่ห้าสิบสี่ ห้าเก้าสี่สิบห้า หกเก้าห้าสิบสี่ เนื่องจากผมได้พูดไปแล้วว่า ‘ความฝันในหอแดง’ มี หนึ่งร้อยแปดบท เท่ากับแบ่งครึ่งที่บทห้าสิบสี่ จึงต้องมีการแบ่งองก์ที่สำคัญมาก และความจริงก็เป็นไปตามนั้น ช่วงนี้เขียนถึงอะไร? เขียนถึงยุคทองของสกุลเจี่ย ถึงสถานะอันสูงส่งจนไม่อาจจะสูงไปกว่านี้ได้อีก ช่วงเทศกาลโคมประทีป[4] จัดเลี้ยงฉลองใหญ่โต เพลิดเพลินกับลาภยศเงินทอง หลังการแสดงงิ้วเกิดอะไรขึ้น? โปรยเงินทั้งกระจาดไผ่ตกรางวัลเหล่านักร้องนักแสดง มั่งคั่งร่ำรวยถึงขีดสุด ทว่ารักสนุกย่อมทุกข์ถนัด น้ำเต็มแก้วย่อมล้น ในบทที่ห้าสิบห้าสกุลเจี่ยเริ่มเกิดปัญหาทั้งภายในภายนอก ห้าสิบสี่บทแรกกล่าวถึงความก้าวหน้ารุ่งเรืองของสกุลเจี่ย ห้าสิบสี่บทหลังย่อมต้องเขียนถึงการถดถอยของตระกูลเจี่ยจนในที่สุดก็หมดสิ้นทุกสิ่ง ทุกคนสามารถเห็นการแบ่งภาคที่ชัดเจนได้อีกครั้งตรงนี้ นี่จึงสนับสนุนว่าเฉาเสวี่ยฉินยึดถือโครงสร้างอักษรภายในอย่างเคร่งครัด!”

เหยียนอวี้เงียบกริบ นี่มัน….

อาจารย์หยางครุ่นคิดด้วยสีหน้ากลัดกลุ้ม

รุ่นพี่โจวยกมือขึ้นถาม “แล้วทำไมถึงต้องเป็นสิบสอง?”

จางเย่หัวเราะ “ทำไมถึงเป็นเก้าคูณสิบสอง ทำไมถึงต้องเป็นเลขสิบสอง? เรื่องนี้ที่จริงชัดเจนมาก เพราะอ่านเพียงห้าบทก็กระจ่างแล้ว เจี่ยเป่าอวี้เผลอหลับ ดวงจิตพลัดเข้าสู่แดนมายา
จิ่งฮ่วนเซียนกู (พระแม่เจ้ามายาวิมุตติ) มาพบเข้าและได้นำเขาเข้าสู่ป๋อมิ่งซี (หอชะตาร้าย) ชายหนุ่มลอบอ่านสมุดภาพในหอ สมุดภาพพวกนี้เป็นบันทึกชะตากรรมเหล่าสตรีแห่งจินหลิง สมุดภาพเหล่านี้จัดแบ่งหน้าอย่างไร? ผมอยากถามว่าในหนังสือมีอยู่กี่คน?

เหยียนอวี้ผุดลุกขึ้นทันที “สิบสองคน! สิบสองดรุณีแห่งจินหลิง!”

“ถูกต้อง” จางเย่ถามต่อ “แล้วชุดถัดไปและถัดไปล่ะ?”

รุ่นพี่โจวอุทาน “สิบสองคนเหมือนกัน”

จางเย่กล่าวต่อ “จิ่งฮ่วนเซียนกู่ต้อนรับเจี่ยเป่าอวี้โดยให้เหล่าเทพธิดามาขับกล่อม ขับร้องไปกี่เพลง?”

รุ่นพี่ซ่งกะพริบตาและดึงไมโครโฟนมาตอบ “เป็น...สิบสองบทเพลง ‘ความฝันในหอแดง’!”

“ถูกต้อง ผมเพิ่งพูดถึงเหล่าเทพธิดาขับกล่อมไปนั้น ทั้งคณะมีผู้ขับร้องกี่คน?” จางเย่ถามอีก “มีใครสังเกตบ้างไหม?”

นักศึกษาส่วนใหญ่ตอบไม่ได้ พวกเขาต่างนึกไม่ออกเพราะไม่ได้อ่านละเอียดถึงขนาดนั้น

ทว่าอู๋เจ๋อชิงกลับยิ้มและตอบว่า “สิบสองคน สิบสองสังคีตกรความฝันในหอแดง”

จางเย่ยิ้ม “ใช่แล้ว ทุกคนคงเห็นแล้ว เฉาเสวี่ยฉินใช้เลขสิบสองอยู่ตลอดเรื่อง เมื่อประกอบกับการแบ่งครึ่งเรื่องในบทที่ห้าสิบสี่ ? แจ่มแจ้งชัดเจนเลยใช่ไหม? ดังนั้นผมจึงไม่อาจยอมรับ ‘ความฝันในหอแดง’ หนึ่งร้อยยี่สิบบทที่แพร่หลายกันอยู่ในขณะนี้ได้ เพราะ ‘ความฝันในหอแดง’ ฉบับจริงของเฉาเสวี่ยฉินมีเพียงหนึ่งร้อยแปดบทเท่านั้น! ดังนั้นแปดสิบบทของ ‘ความฝันในหอแดง’ จึงเป็นผลงานเขียนของเฉาเสวี่ยฉินจริงๆ ส่วนสี่สิบบทหลังเป็นผลงานของเกาเอ้อหรือนักเขียนนิรนามคนอื่น และคนผู้นั้นก็แต่งต่ออย่างไม่เข้าที เพราะต่อจากแปดสิบบทแรกไม่ควรจะเป็นสี่สิบบทบทแต่ควรเป็นยี่สิบแปดบท!”

ถึงตรงนี้..ชาววรรณกรรมทั้งหลายต่างนั่งนิ่งต่อไปไม่ไหวแล้ว!

ยังจะพูดจาแบบนี้?

ยังจะอธิบายแบบนี้?

วิเคราะห์แบบนี้ก็ได้หรือ?

อาจารย์หยางผู้ศึกษา ‘ความฝันในหอแดง’ มาทั้งชีวิตฟังจนตาค้างแล้วค้างอีก!

การวิเคราะห์ในมุมมองที่จางเย่นำเสนอนี้ ประวัติศาสตร์ไม่เคยปรากฏ!




=========================

[1] นักวิชาการหอแดงเชื่อว่าเฉาเสวี่ยฉินได้บันทึกเหตุการณ์ในประวัติศาสตร์ไว้ผ่านตัวละครหลายตัวในเรื่อง และสรุปว่าฉินเข่อชิงเป็นหนึ่งในนั้น

[2] 鲜花着锦、烈火烹油 แปลว่า ผ้าปักแต้มผกากรอง เพลิงแรงร้อนเสริมน้ำมัน หมายถึง ที่ดีงามรุ่งเรืองอยู่แล้วก็ยังได้รับเพิ่มอีก

[3] ต้ากวนหย่วน เป็นชื่อตำหนักและอุทยานที่สร้างในพื้นที่ของตระกูลเจี่ยเพื่อรับรองพระสนมหย่วนเฟยครั้งที่กลับบ้าน ต่อมาพระสนมได้ยกให้น้องสาวและเครือญาติรวมทั้งเป่าอวี้ใช้เป็นที่พัก

[4] เทศกาลโคมประทีป คือ เทศกาลหยวนเซียว ซึ่งตรงกับวันขึ้น 15 ค่ำเดือนอ้ายตามปฏิทินจันทรคติของจีน ถือเป็นวันแห่งความรักในธรรมเนียมจีน


*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./22.md)