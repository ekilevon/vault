##บทที่ 358 : เซ็นสัญญาพรีเซนเตอร์!
สัญญาคุยกันจบแล้ว

อู๋ม่อกล่าวอย่างยินดี "อาจารย์จาง เชิญคุณกินข้าวด้วยกันนะครับ"

จางเย่มองนาฬิกา "เพิ่งจะเช้า ผมเพิ่งกินก่อนมานี่เองครับ"

"งั้นเป็นตอนเที่ยงแล้วกัน ผมจะพาฝ่ายโฆษณาบริษัทผมมาด้วย แล้วพวกเรามาคุยกันเรื่องสัญญา จากนั้นจะได้คุยกันเรื่องแผนงานโฆษณา ให้ทางนั้นได้จัดการตามที่คุณคิด" อู๋ม่อถือโอกาสนัดแนะไปในตัว
จางเย่หรี่ตา ยื่นข้อเสนอบางอย่างออกมา "เรื่องสัญญาค่อยเซ็นกันก็ได้ ส่วนเรื่องค่าตัวคุณจัดการได้เลย เรื่องอื่นๆ ผมไม่มีข้อเรียกร้อง แต่มีแค่เรื่องเดียวเท่านั้นครับ ถ้าบริษัทคุณไม่ยอมรับ งั้นเรื่องสัญญาก็ไม่ต้องคุยกันแล้ว นี่คือข้อเรียกร้องข้อเดียวที่ผมต้องการจากบริษัทของคุณ"

แค่ข้อเดียว?

ไม่เป็นไร! ขอแค่อย่าขึ้นค่าตัวก็พอ!

อู๋ม่อยิ้มแย้มอย่างยินดี "ไม่มีปัญหา! บอกมาเลยครับ!"

จางเย่กล่าว "การทำงานโฆษณาของผมชิ้นนี้ ให้การตัดสินใจทั้งหมดอยู่ที่ผมคนเดียว"

อู๋ม่อหัวเราะ หลงคิดไปว่าเป็นเรื่องสำคัญอะไรที่ไหนได้ "เรื่องนี้ได้แน่นอนครับ บริษัทเราเชิญคุณมาเพราะเห็นแก่ความสามารถในการทำโฆษณาของคุณ อีกอย่างทางคุณคงไม่ต้องการให้พวกเราออกความเห็นด้วย ก่อนหน้านี้พวกเราทำโฆษณากันมาหลายวันแล้ว แต่ก็ยังไม่เป็นที่น่าพอใจเสียที คิดกันมาตั้งหลายวันก็ยังไม่ได้เรื่อง ชัดเจนว่าเรื่องนี้ต้องเชื่อฟังคุณแล้วล่ะครับ ตอนนี้ผมกล้าสัญญากับคุณได้เลย นี่ก็กลัวว่าคุณจะไม่เข้ามาช่วยวางแผนงานเสียด้วยซ้ำไป"

จางเย่มองเขา กล่าวว่า "ระบุข้อเรียกร้องนี้ลงในสัญญาด้วยครับ"

อู๋ม่อชะงัก "เอ่อ? ระบุในสัญญา? นี่มัน...สัญญาปกติไม่มีข้อนี้นี่ครับ?"

อู๋เจ๋อชิงกำลังชี้นิ้วสั่งงานคนงาน ฟังดังนั้นก็หันหน้ากลับมามองพวกเขา

จางเย่กล่าว "ผมทราบ ดังนั้นผมเรียกร้องแค่ข้อนี้ สำคัญที่สุดเพียงข้อเดียว ค่าโฆษณาพวกคุณคิดมาได้เลย ค่าตัวเองก็รวมไป เราคุยกันแค่นี้ ให้เท่าไรผมไม่มีปัญหา เรื่องเงินไม่ใช่ปัญหาสำหรับผม แต่ว่าบริษัทโฆษณาต้องจัดการทำงานตามที่ผมสั่ง บอกให้ทำอะไรก็ทำ ตามที่ผมบอกเท่านั้น แล้วก็ระบุลงไปในสัญญาเลยว่า ถ้าทางบริษัทโฆษณาคุณไม่เห็นด้วย ไม่ทำตามที่ผมวางแผนไว้ ผมจะถอนตัวออกจากงานนี้ทันที พวกคุณยังต้องจ่ายค่าปรับทั้งค่าโฆษณาและค่าวางแผนให้ผมไม่น้อย นอกจากเรื่องนี้ ผมไม่มีข้อเรียกร้องอะไรอีก"

อู๋ม่อพูดไม่ออก "นี่..."

จางเย่มีอำนาจตัดสินใจเรื่องโฆษณาคนเดียว?

แม้แต่บริษัทที่จ้างมาก็ยังไม่สามารถตัดสินใจ?

จางเย่กล่าว "ผมทราบว่าเรื่องนี้ยากจะยอมรับได้ และไม่เคยมีใครทำมาก่อน แต่ข้อเรียกร้องของผมมีแค่นี้ ถ้าตกลง พวกเราเซ็นสัญญากันได้เลย"

อู๋ม่อเหงื่อตก เอามือปาดเหงื่อบนหน้าผาก "อาจารย์จาง ไม่ใช่ว่าผมไม่เชื่อใจคุณนะ วงการโฆษณามีใครบ้างไม่รู้ว่าคุณมีความสามารถในการกำกับโฆษณาขนาดไหน แต่ว่า...ว่ายังไงดีล่ะ คือ มีสำนวนว่ายังไงนะ? ใช่ๆ สี่ตีนยังรู้พลาด นักปราชญ์ยังรู้พลั้ง ความสามารถของคุณทุกคนล้วนเห็นอย่างแจ่มแจ้ง แต่ยังไงก็คุยกันสักนิดจะดีไหม? ใช้การประชุมระดมสมองออกมาช่วยกัน อีกอย่าง โฆษณาของบริษัทผม ผมจะไม่มีสิทธิ์ตรวจสอบสักนิดเลยเหรอ? ผู้ถือหุ้นในบริษัทผมกับผมน่าจะได้เห็นโฆษณาก่อนตัดสินใจสิจริงไหม? ถ้าเกิดมันออกจะ...ผมบอกว่า ‘ถ้า’ นะ ถ้าเกิดออกจะไม่เหมาะสม พวกเราจะได้ทำการปรับปรุงแก้ไขกันใหม่ ให้คุณคนเดียวตัดสินใจ มันออกจะ... คุณว่างั้นไหม?"

จางเย่ยังคงยืนยันว่าต้องได้เงื่อนไขข้อนี้ เพราะเขามีแบบร่างคร่าวๆ ในใจแล้ว เพียงแต่ไม่รู้ว่าจะยากแค่ไหนที่ถึงทำให้คนยอมรับ เขาจึงตัดสินใจทำตัวร้ายๆ ไปก่อน เอาเรื่องพวกนี้ออกมาคุยกันล่วงหน้าก่อนตกลง แม้ว่าอีกฝ่ายเป็นญาติของอู๋เจ๋อชิง เขาก็ไม่คิดจะละทิ้งหลักการนี้หรอกนะ อีกทั้งจางเย่ก็ไม่จำเป็นต้องรับงานนี้เลยสักนิด ถ้าเกิดอีกฝ่ายไม่ใช่ญาติของอู๋เจ๋อชิง เขาคงไม่สนใจ ที่รับงานนี้แปดส่วนเป็นเพราะอู๋เจ๋อชิง สองส่วนเป็นเพราะผลิตภัณฑ์ของบริษัทดันกระตุ้นความสนใจของเขา อาหารเสริม ‘เบรนโกลด์’ จางเย่เชื่อว่าเขาพอจะทำอะไรกับมันได้

บริษัทใหญ่ไม่มีทางเลือกจางเย่ที่เป็นดาราชื่อเสียงกลางๆ?

งานพรีเซนเตอร์แบบนี้ไม่วนมาถึงรอบจางเย่หรอก?

ในเมื่อเขารับงานพวกนั้นไม่ได้ แถมต้องรอให้เขาขึ้นทำเนียบระดับเออีกหลายปีข้างหน้าก่อนค่อยมาทำงาน? งั้นเขาลงมือเองก็ได้! ไม่อย่างนั้นก็จะเป็นการเสียแหล่งที่มาของความนิยมในตัวเขาไปน่ะสิ! สำหรับเป้าหมายที่ยิ่งใหญ่ของจางเย่ ชัดเจนว่าเขาไม่คิดจะเสียทุกโอกาสที่มาของชื่อเสียงแม้แต่น้อยไป ดังนั้น เขาจะเริ่มยื่นมือเข้าไปทำโฆษณาก่อนก็แล้วกัน ถ้าเกิดว่าสำเร็จ ยอดขายขายดีเป็นเทน้ำเทท่า จางเย่ก็จะได้ชื่อ ซึ่งเป็นผลดีกับเขาทีเดียว หลายคนอาจจะได้รู้จักเขาจากงานนี้ และสามารถเพิ่มชื่อเสียงให้จางเย่ไปในตัว ทำให้เขาก้าวหน้าไปได้อีก

ในเมื่อมีเงื่อนไขเช่นนี้ หากอีกฝ่ายไม่ยอมรับ จางเย่ก็ไม่รับงานนี้ เขาต้องการอำนาจเบ็ดเสร็จเด็ดขาด เพราะโฆษณานี้ออกจะ...ออกจะปัญญาอ่อนไปสักหน่อย

จางเย่กล่าว "คุณอู๋ ผมเข้าใจที่คุณพูดนะ ผมเองก็ไม่ใช่ไม่เคยทำงานโฆษณา เรื่องภายในผมทราบดี ที่คุณกังวลผมก็เข้าใจ"

อู๋ม่อกล่าว "คุณเข้าใจก็ดีแล้ว พวกเรา..."

จางเย่กลับยืนกราน "แต่ผมยังมีข้อเรียกร้องเหมือนเดิม"

อู๋ม่อ "..."

จางเย่กล่าว "คุณกลับไปคิดทบทวนดูก่อน ถ้าเกิดว่าทางคุณรับได้ งั้นก็เซ็นสัญญากันได้เลย ถ้าไม่ไหว คงต้องรบกวนคุณหาคนอื่นแล้ว"

อู๋ม่อหดหู่ใจ ไม่คิดเลยว่าเมื่อเจอตัวแล้วจางเย่จะมีข้อเรียกร้องเช่นนี้ เขาทราบว่าจางเย่ไม่ได้มีใจมุ่งร้ายต่อเขา อย่างไรก็มีอาเล็กเขาหนุนหลัง แต่ว่าการตัดสินใจเรื่องนี้ไม่ได้ขึ้นอยู่กับเขาเท่านั้น อีกอย่างใครกันจะมารับประกันว่างานนี้จะได้ผล? จางเย่รับประกันตัวเอง? ไม่ได้หรอก! อย่างไรก็ต้องให้ตลาดมาตัดสิน! อู๋ม่อเข้าสู่ตัวเลือกที่ยากลำบากเสียแล้วสิ!

รับไม่รับ?

ยอมไม่ยอม?

สุดท้าย อู๋ม่อขมวดคิ้วแน่นกล่าวเสียงเครียดว่า "อาจารย์จาง เรื่องนี้ผมตัดสินใจคนเดียวไม่ได้ ผมต้องไปปรึกษากับผู้ถือหุ้นคนอื่นๆ ก่อน"

จางเย่พยักหน้า "ได้"

อู๋ม่อไม่ลืมที่จะหันหน้าไปลาอีกคนด้วย "งั้นคุณรอสายผมนะครับ ผมไปก่อน อาเล็ก ผมไปแล้วนะ"

อู๋เจ๋อชิงรับคำเบาๆ "ขับรถดีๆ ล่ะ"

"ทราบแล้วครับ" อู๋ม่อใจไม่อยู่กับเนื่อกับตัว รีบขึ้นรถขับออกไปทันที

จางเย่หันมามองอู๋เจ๋อชิง อธิบายว่า "ขอโทษด้วยนะครับรองอธิการฯ อู๋ ผมมี.."

อู๋เจ๋อชิงกลับยิ้มให้เขาน้อยๆ "ไม่ต้องอธิบายหรอกค่ะ รอฉันที่ห้องทำงานก่อนนะ"

เธอจากไปพร้อมกับเหล่าคนงาน

จางเย่มองตามหลัง ชุดกี่เพ้าของรองอธิการฯ อู๋ตัวนี้สวยจริงๆ อดทำให้คนมองแล้วมองอีกไม่ได้ ดวงตาลุกวาวจับจ้องตรงก้นงามงอนของหญิงสาว แค่เห็นก็รู้สึกเต็มไม้เต็มมือไปหมดแล้ว ขอแค่ได้สัมผัส จางเย่เชื่อว่าต่อให้ต้องถูกทุบตีจนตายก็คู่ควร!

……

ที่ตัวตึก

ในห้องทำงานของอู๋เจ๋อชิง

"ดื่มชาอะไรดีคะ?"

"อะไรก็ได้ครับ ได้หมด"

"งั้นเป็นกวนอิมเหล็กแล้วกันนะคะ คุณนั่งเถอะ"

อู๋เจ๋อชิงชงชามารินแบ่งลงสองถ้วย ส่งให้จางเย่ถ้วยหนึ่ง

"ขอบคุณครับ" จางเย่กล่าวขอบคุณ จากนั้นยกถ้วยชาขึ้นสูดกลิ่น จิบคำหนึ่ง "ชาดี!" ชาดีกะผีน่ะสิ! หมอนี่แยกเถี่ยกวนอิน[1]กับหลงจิ่ง[2]ยังไม่ออกซะด้วยซ้ำ ยังจะมาชาดีชาไม่ดีกะผายลมอะไรล่ะ! แต่ตอนคุยกัน อย่างไรก็ต้องพูดอะไรออกไปบ้างแหละ

อู๋เจ๋อชิงนั่งอยู่หลังโต๊ะทำงาน ถอดเสื้อนอกพาดไว้ก่อนนั่งลง หยิบถ้วยชาขึ้นมาจิบละเลียดคำหนึ่ง แล้วคลี่ยิ้มน้อยๆ กล่าว "เพื่อนให้มาน่ะค่ะ ถ้าคุณชอบ กลับไปก็แบ่งไปด้วยสิ"

จางเย่รีบกล่าว "ไม่เป็นไรครับ ผมเกรงใจ"

รอยผ่าข้างของชุดกี่เพ้าสูงทีเดียว ชุดกี่เพ้าสีน้ำเงินเข้มของอู๋เจ๋อชิงผ่าไปถึงต้นขา แหวกเห็นถึงภายในอยู่เล็กน้อย ล้วนเป็นสีขาวกระจ่างตา มีเนินเนื้อนูน จางเย่ที่เพิ่งจะกินอาหารเช้าไปพลันรู้สึกว่าสายตาหิวกระหายขึ้นมาอีก ที่บอกว่ามองหญิงงามจนอิ่มนั้นคงเป็นเช่นนี้เอง ถ้าเป็นคนอื่น มองได้แวบเดียวก็เบือนสายตาหนีแล้ว ทว่าจางเย่นั้นไม่เหมือนกัน หมอนี่ได้เห็นรูปนู้ดของอู๋เจ๋อชิงหมดแล้ว บนร่างนั้นมีอะไรที่จางเย่ไม่เคยเห็นบ้าง? เห็นต้นขาแล้วพลันนึกถึงส่วนอื่นๆ ไปด้วย ใจเต้นตึกตักขึ้นมาเลย

เขารู้ว่าทรวงอกของเธอขนาดไหน

เขารู้ถึงขนาดว่าไฝที่ต้นขาเธอมีกี่เม็ด

ทว่าตอนนี้กลับถูกชุดกี่เพ้าปิดไว้ มองไม่เห็นเลย

ครู่หนึ่งอู๋เจ๋อชิงถึงบอกว่า "หลานฉันคนนี้ ตั้งแต่เล็กก็ถูกคนทั้งบ้านตามใจค่ะ ไม่เคยรับความลำบาก ไม่เคยต้องดิ้นรนมาก่อน คุณคงเห็นว่าน่าขำแล้วสิ?"

จางเย่รีบพูด "ไม่หรอกครับ ประธานอู๋ยังดีกว่าผมตั้งมาก ไม่เคยลำบากไม่ได้แปลว่าไม่อาจเติบโต ลำบากแล้วก็ไม่ได้แปลว่าจะโตได้ ผมเป็นตัวอย่างให้เห็นอยู่นี่ไงครับ"

อู๋เจ๋อชิงหัวเราะคิก "พวกคุณสองคนเปรียบกันไม่ได้หรอกค่ะ ความสามารถน้อยนิดของหลานฉัน จะไปเทียบกับคุณสักส่วนยังไม่ได้เลยค่ะ ถ้าเกิดมีโอกาส คุณต้องชี้แนะเขาให้มากหน่อยนะ"

ชี้แนะเขา?

ชี้แนะเรื่องวรรณกรรมน่ะเหรอ?

แน่นอนว่าไม่ใช่ ตอนนี้จางเย่รู้ถึงวัตถุประสงค์ของอู๋เจ๋อชิงอย่างกระจ่างแจ้ง เธอต้องการให้เขาช่วยเหลืออู๋ม่อ ช่วยบริษัทเขาผ่านความลำบากคราวนี้ไป เขากล่าว "คุณวางใจเถอะครับ ช่วยได้ผมต้องช่วย ทั้งยังต้องช่วยสุดความสามารถ แต่ว่าเหตุผลที่ผมมีเงื่อนไขในสัญญาอย่างนั้นก็เพราะ..."

อู๋เจ๋อชิงปัดมือ ปฏิเสธเขา "เรื่องนี้คุณไม่ต้องอธิบายหรอกค่ะ เรื่องธุรกิจฉันไม่ยุ่งเกี่ยว ที่เชิญตัวคุณมา ก็เพื่อคุยกันเรื่องของเทอมหน้าค่ะ"

จางเย่กล่าว "เรื่องนี้ผมยังไม่ได้คิดตัดสินใจเลยครับ"

ทั้งสองคุยกันอยู่สิบกว่านาที

ท้ายที่สุด ตอนที่จางเย่ลากลับไปยังมีกวนอิมเหล็กติดมือมาด้วยอีกหนึ่งชั่ง เขารู้ทันทีว่าอู๋เจ๋อชิงต้องการใช้น้ำใจนี้บอกเขา เรื่องรูปนั้นมีข้อสรุปแล้ว ไม่ต้องกังวลใจอีก

งั้นก็ดี!

ไม่งั้นต้องมานั่งอกสั่นขวัญแขวนอยู่ทุกวันแน่!

ระหว่างที่จางเย่เดินกลับภาควิชาภาษาจีน ในใจก็ค่อยๆ คลายกังวลลงได้สักที

ขณะนั้น สายของอู๋ม่อโทรเข้ามา "อาจารย์จาง"

"สวัสดีครับคุณอู๋ ว่ามาได้เลย" จางเย่ไม่รู้ว่าอีกฝ่ายจะตอบอย่างไร

เงียบไปครู่ อีกฝ่ายถึงกล่าว "ผู้ถือหุ้นทางผมคุยกันเรียบร้อยแล้ว พวกเราจะเซ็นสัญญากันตอนเที่ยงนะครับ เงื่อนไขของคุณผมเติมไปแล้ว!"

จางเย่ยิ้ม "ได้ครับ ขอบคุณคุณอู๋ที่ไว้วางใจ"

อู๋ม่อกล่าว "เรื่องความสามารถของคุณ ผมไม่เชื่อก็ไม่ได้หรอกครับ!"

=======================

[1] ชาเถี่ยกวนอิน หรือ ชาทิกวนอิม จัดอยู่ในชาชั้นยอดของตระกูลอู่หลง มีลักษณะเป็นเม็ดกลม กลิ่นหอมคล้ายดอกไม้ หากเก็บเกี่ยวในช่วงเดือนตุลาคมมีความเชื่อว่าใบชาที่มีรสชาติที่อร่อยและดีที่สุดด้วย อีกทั้งมีช่วยสลายไขมันด้วยวิธีธรรมชาติได้

[2] หลงจิ่ง หรือ ชาบ่อมังกร เป็นชาเขียว มาจากเมืองหางโจว มณฑทเจ้อเจี้ยง ขึ้นชื่อว่าเป็นชาที่ดีที่สุดในประเทศจีน ชงแล้วมีกลิ่นหอม รสชาติหวานหอมละมุน

=======================

#358 \(> w <)/ วันนี้เป็นวันสงกรานต์ สวัสดีปีใหม่ไทย จนไม่มี รวยไม่เลิก สุขกายสบายใจ \(> w <)/

>> ระวังเล่นน้ำหักโหมจนไม่สบายกันนะขอรับ ถ้อยทีถ้อยอาศัย เดินทางปลอดภัย <<
\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*


[Go To Next Chapter]( ./59.md)