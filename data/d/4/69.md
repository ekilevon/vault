##บทที่ 369 : ร้อยบทกวีประชันสุราของจางเย่!
แข่งกันรวมสิบตา

เอาชนะได้หกตา นับว่าเอาชนะไปเรียบร้อย

คนทางฝ่ายทีมของปรมาจารย์เว่ยนั่งกันไม่ติดที่ กลายเป็นว่าตอนนี้ไม่ใช่การแข่งขันที่เอามิตรภาพมาก่อนผลแพ้ชนะทีหลังอีกต่อไป หากอีกฝ่ายเป็นปรมาจารย์ท่านอื่นยังพอว่า พวกเขาคงไม่คิดอะไร ถึงแพ้ก็ไม่ขายหน้า แต่อีกฝ่ายกลับเป็นคนธรรมดาไร้ชื่อเสียงเรียงนาม จุดนี้เองที่ทำให้เหล่านักลิปิกรหน้าชากันเป็นแถบๆ ขายหน้าฉิบหา*เลย!

"เฮ้ย ฉันไม่เชื่อ!"

"ถ้าเป็นเรื่องโคลงโบราณ พ่อคนนี้จะขึ้นเวทีทันที!"

"ถ้าเป็นกลอนห้าอักษร เรียกฉันได้เลย!"

"แค่เด็กน้อยขนคิ้วสั้น ไม่คิดจะไว้หน้าพวกเราบ้างเรอะ!"

"ฮ่าๆ เหล่าหวี เหลาหลวี่พวกนายอยากขึ้นเหรอ? ได้ งั้นรวมฉันไปด้วยอีกคน ยังไงก็ต้องลองดูสักตั้ง ไม่งั้นคงไม่มีหน้ามีตาแล้ว"

"ไม่เชื่อหรอกว่าหมอนั่นจะมีสามเศียรหกกร"

"อายุก็ยังน้อย ความรู้จะมากแค่ไหนเชียว!"

พวกเขาเหล่านักลิปิกรพร้อมลับดาบไว้รอท่าแล้ว!

จางเย่หันไปถามความคิดเห็นของอู๋เจ๋อชิง "รองอธิการฯ อู๋ครับ คุณว่าพวกเราจะแพ้กันสักสองสามตาดีไหม? เพราะสุดท้ายก็ชนะอยู่ดี แต่ว่าระหว่างนั้น..." ตามที่จางเย่คิดไว้ แม้จะไม่แตกต่าง แต่วันนี้คือวันเกิดของอู๋เจ๋อชิง และที่นี่ก็เป็นวงการของเธอ เขากลัวอู๋เจ๋อชิงจะรู้สึกว่าเขาทำเกินไป จะกลายเป็นล่วงเกินคนในสมาคมเข้า ดังนั้นจึงลองถามสักคำดูว่ารองอธิการฯ อู๋คิดเห็นอย่างไร

อู๋เจ๋อชิงถามกลับ "ทำไมต้องแพ้ล่ะ?"

จางเย่กล่าว "ฝ่ายโน้นเป็นคนมีหน้ามีตาในวงการ กลัวว่าคุณจะ..."

อู๋เจ๋อชิงยิ้มน้อยๆ "เรื่องศิลปะ ไม่มีความเกรงใจกันหรอกค่ะ ถ้าไม่มีความสามารถจะแพ้ก็ไม่เห็นเป็นไร แต่ในเมื่อมีความสามารถทำไมไม่เอาชนะไปเลยล่ะคะ?"

จางเย่หรี่ตา "ชนะแล้วไม่เกิดเรื่องหรือ?"

"จะมีเรื่องได้ยังไงล่ะคะ?" อู๋เจ๋อชิงจิบชา

จางเย่เข้าใจกระจ่างแจ้ง "ได้ งั้นผมเอาตามคุณว่าแล้วกันครับ"

ล่วงเกินคน? จางเย่จะไปกลัวอะไร หมอนี่ไม่เคยกังวลเรื่องนี้เลยแม้แต่น้อย แค่กลัวว่าจะทำให้อู๋เจ๋อชิงวางตัวลำบากเท่านั้น แต่เมื่อคำพูดของอู๋เจ๋อชิงปัดเป่าความกังวลของจางเย่หายไป เขาก็รู้ว่าทำไมถึงชอบคนแซ่อู๋คนนี้นัก อย่างตอนเชิญเขามาสอน หากเป็นรองอธิการบดีมหาวิทยาลัยอื่นๆ คงไม่มีใครกล้าขนาดนี้ แม้แต่ตอนที่ ‘ความฝันในหอแดง’ ทำคนตื่นตะลึง อู๋เจ๋อชิงยังไม่เคยถามอะไรสักคำ เพียงหนุนหลังเขาเต็มที่ ใช้คนไม่พึงสงสัย เมื่อมองในมุมหนึ่งแล้ว อู๋เจ๋อชิงยังกล้าหาญกว่าจางเย่ซะอีก ไม่เหมือนผู้หญิงธรรมดาๆ เลยสักนิด!

ชนะ?

ไม่มีปัญหาอยู่แล้ว!

คุณอยากชนะ ผมก็จะคว้ามาให้!

"ผมไปจับฉลากนะ" จางเย่ขยับตัวลงมือ

หัวข้อที่สี่ในการแข่งขันคือ --- ฉือโบราณ มีตัวอักษรบังคับคือคำสุดท้ายต้องเป็น ‘流’ (หลิว)

หัวข้อแบบนี้จัดว่ามีความยากอยู่บ้าง หากให้เป็นตัวเริ่มต้น ทุกคนคงคิดออก เพราะไม่ว่าใครอ่านบทกวีก็ต้องอ่านจากหน้าไปหลัง แต่นี่เล่นกำหนดตัวสุดท้ายต้องเป็นคำนี้ ชัดเจนว่าไม่มีใครจำได้ มีแต่ต้องท่องกลอนไปตั้งแต่ต้นจนจบเท่านั้น จึงยิ่งเพิ่มความยากขึ้นไปอีก

"ในที่สุดก็ได้เขียนฉือแล้ว ฉันเองๆ!"

จางเย่ก็จับพู่กันพร้อมลงมือเขียนแล้วเช่นกัน

‘หวีเหม่ยเหริน’

บุปผาวสันต์จันทร์สารทยามใดสิ้น

เรื่องราวหนหลังทราบกี่มากน้อย

ค้างคืนในหอน้อยคอยลมบูรพา

ยากกลั้นหวนระลึกถึงแผ่นดินเดิมกลางแสงจันทร์

ราวสลักทางเดินหยกยังคงอยู่

เพียงความเยาว์จากไปแล้ว

ถามท่านระทมเพียงใด

เช่นน้ำไหลหลั่งสู่บูรพา

………..

จางเย่เขียนเสร็จแล้วถึงค่อยหันมองฝีมือของอีกฝ่าย

อาจารย์หวีเดิมทียังยิ้มด้วยความมั่นใจเต็มเปี่ยม ปราศจากความกังวล แต่เมื่อเงยหน้ามองอักษรมือของจางเย่ หลังจากนั้นรอยยิ้มก็เปลี่ยนไปฉับพลัน ใบหน้าเดี๋ยวเขียวเดี๋ยวแดง! สุดท้ายได้แต่หมดอาลัยตายอยาก ยกมือตบหน้าผากอย่างแรง!

บัดซบ!

ฉือเอ็งก็เขียนได้?

แถมยังแต่งสดอีกด้วย!?

อาจารย์หวีไม่เป็นอย่างที่พูดไว้เมื่อครู่เสียแล้ว เขาเอง? เขาเองกะผีน่ะสิ! เงียบไปครู่ใหญ่ กว่าจะเค้นยิ้มเจื่อนๆ ออกมาได้ หันกายกลับไปอย่างสลดหดหู่กลับฝ่ายของปรมาจารย์เว่ยไปทั้งอย่างนั้น

ปรมาจารย์โจวเย้า "เหล่าหวี?"

อาจารย์หวีทิ้งพู่กัน "ไม่เขียนแล้ว"

"เธอยอมแพ้รึ?" ปรมาจารย์โจวถาม

อาจารย์หวีนึกในใจว่านี่มันพูดไร้สาระชัดๆ "เขียนไปก็เปล่าประโยชน์ ช่างเถอะ ผมยอมแพ้" ฉือบทนี้มีความงดงาม ตัวหนังสือเองก็สวยงาม อาจารย์หวีทราบว่าลายมือตนเองเหนือกว่าอีกฝ่าย แต่ก็เหนือกว่าไม่มาก ต่อให้เขาจะเขียนฉือบทไหนไป สุดท้ายก็ยังสู้ ‘หวีเหม่ยเหริน’ ของอีกฝ่ายไม่ได้ อย่างนั้นก็ไม่ต้องขายหน้าต่อหรอก!

คนรอบด้านล้วนตกตะลึง อาจารย์หวียอมแพ้? นี่น่ะคืออันดับหนึ่งในการแข่งขันประชันลายมือปีนี้เชียวนะ!

ปรมาจารย์โจวกล่าว "งั้นก็ข้อห้าเถอะ"

หัวข้อของข้อที่ห้าคือ -- 思 (ซือ) 亿 (อี้)
หัวข้อนี้นับว่ากว้างมากทีเดียว แต่หัวข้อยิ่งกว้างก็ยิ่งเขียนได้ยาก

อีกฝ่ายยังไม่มีใครออกมา คิดจะรอชมก่อนว่าจางเย่เขียนอะไร

จางเย่ดื่มสุรา จากนั้นไม่พูดพล่ามทำเพลง ไม่คิดอะไรก็จับพู่กันเขียนออกมา

‘พิณสลักลาย’[1]

พิณสลักไยประกอบห้าสิบสาย หนึ่งสายหนึ่งเส้นแทนวัยเยาว์

จวงจื่อในฝันกลายผีเสื้อ ว่างตี้สิ้นใจเป็นตู้เจวียน

จันทร์ส่องกลางสมุทรมุกน้ำตา หลันเถียนต้องตะวันหยกกลายควัน

หวนระลึกเรื่องราวในครานั้น ด้วยเพราะกาลก่อนต้องวุ่นวาย

………..

เมื่อเขียนถึงคำสุดท้าย คนที่มองอยู่เริ่มร้องตะโกน!

ซูน่าตะโกน ปรบมือชื่นชม "เยี่ยม เขียนได้เยี่ยม!"

ซือบทนี้ทำให้เหล่าหญิงสาวที่อยู่ในที่นี้ล้วนชมชอบ อ่านแล้วเมื่อคิดตามไปก็ยิ่งรู้สึกเห็นด้วย "หวนระลึกเรื่องราวในครานั้น ด้วยเพราะกาลก่อน...ต้องวุ่นวาย?"

มีคนฟังจนตะลึงค้าง!

ฝ่ายปรมาจารย์เว่ยเองก็พูดไม่ออก!

หมอนี่ทำอะไรวะ? แม่*ไม่เอาเงินเอาทองก็เขียนบทกวีที่ยอดเยี่ยมเก่าแก่ออกมาทีละบทอย่างต่อเนื่อง? เอ็งแม่*จะเขียนกลอนที่พวกเรารู้จักสักบทไม่ได้รึไงกันวะ!

ใครกัน?

ใครมันจะไปกล้าขึ้นล่ะเว้ย?

ไม่มีคนขึ้นไปก็ไม่ได้ ยิ่งขายหน้ากันไปใหญ่!

ฉันผลักเธอ เธอผลักฉัน ไปๆ มาๆ ก็ไม่เหลือใครอีก ในที่สุดก็มีคนรวบรวมกำลังใจลุกขึ้น เขียนซือที่เข้ากับหัวข้อหนึ่ง เป็นซือชนิดยาว เขียนอยู่นาน เต็มไปด้วยตัวอักษร ซึ่งซือยาวเช่นนี้สามารถยืดเวลาได้ เขาคนนั้นคงหวังจะประชันตัวอักษรเสียแปดส่วน

แต่พอเขียนจบ ปรมาจารย์โจวยังคงประกาศให้ฝ่ายอู๋เจ๋อชิงชนะอยู่ดี ไร้ข้อโต้แย้ง เพราะอีกฝ่ายมีลายมือยอดเยี่ยม ทั้งยังมีตัวอักษรที่ช่วยขับเน้นสำนึกอักษร กลอนของชายแว่นดำคนนี้สามารถปิดข้อด้อยทุกอย่าง ยกระดับลายมือของเขาขึ้นอีกขั้น!

ชนะอีกแล้ว!

อู๋เจ๋อชิงตัดใจไม่ลุกขึ้น นั่งจิบชาดูความสนุกต่อไป

คนรอบด้านไม่น้อยล้วนถกเถียงกัน พวกสาวๆ มองจางเย่ บ้างชี้ไม้ชี้มือมาที่เขา

"สุดยอดมาก!"

"หมอนั่นโคตรเทพ!"

"ใส่แว่นดำทำไมเนี่ย ไม่เห็นหน้าเลย!"

"มางานปีนี้ไม่เสียเที่ยวเปล่าแล้ว แข่งกันสนุกขนาดนี้!"

ปรมาจารย์โจวประกาศ "หัวข้อที่หกเริ่มต้น"

สองฝ่ายผลัดกันจับฉลาก จากนั้นเขาถึงกล่าว "หัวข้อคือชิงหมิง ใช้ในสองคำเริ่มต้น"

หือ?

ชิงหมิง? (เช็งเม้ง)

หัวข้อนี้เองที่ถูกจับฉลากขึ้นมา บทกวีที่ขึ้นต้นด้วยคำว่าชิงหมิงความจริงไม่มีอยู่แล้ว
เพียงแต่ฝ่ายปรมาจารย์เว่ยไม่ใช่ธรรมดา ส่งคนหนุ่มมากความสามารถขึ้นมาคนหนึ่ง จับพู่กันยืนอยู่หน้าโต๊ะเขียนอักษร เขาเริ่มเขียนผลงานของตนเอง คิดว่าคุณแต่งได้คนเดียวหรือ?

จางเย่ลงมือเขียนเช่นกัน

‘ชิงหมิง’

"ชิงหมิงเทศกาลฝนโปรยปราย

คนเดินผ่านทางล้วนโศกเศร้า

ใคร่ถามร้านสุราอยู่หนใด

เด็กเลี้ยงวัวชี้ไปซิ่งฮัวชุน

………..

ก่อนวางพู่กัน เติมลงไปอีกคำหนึ่ง เขียนชื่อของตัวเองลงไปตามความเคยชิน

รุ่นเยาว์ฝ่ายประมาจารย์เว่ยเขียนไปได้ครึ่งหนึ่ง อดเหลือบมองฝั่งจางเย่ด้วยความประหลาดใจไม่ได้ พอมองแล้วก็ตาแทบถลนออกจากเบ้า ไอค่อกๆ แค่กๆ เขาหันมาก้มหน้ามองผลงานของตนบ้าง สุดท้ายถอนใจ วางพู่กันไม่เขียนต่อ

"ผมยอมแพ้" ชายหนุ่มถอนหายใจยาว

ปรมาจารย์โจวถาม "ไม่เขียนแล้วหรือ?"

ชายหนุ่มยิ้มเจื่อน "ช่างเถอะ ไม่ขายหน้าแล้วครับ"

หกเกม!

จางเย่ชนะขาด!

ปรมาจารย์โจวหัวเราะฮ่าๆ "ยังเหลืออีกสี่เกม แพ้ชนะกลับตัดสินแล้ว ยังจะแข่งต่อไหม?"

อู๋เจ๋อชิ่งกล่าว "ฝ่ายฉันได้หมดค่ะ"

ปรมาจารย์เว่ยไม่กล่าว คนที่ยืนหลังเขาไม่น้อยกลับตอบว่า

"แข่ง!"

"ทำไมไม่แข่งล่ะ?"

"ยังเหลืออีกสี่ข้อนะ"

แม้จะตัดสินผลแพ้ชนะแล้ว แต่ตอนนี้ผลลัพธ์ไม่สำคัญอีกต่อไป ภาพอักษรของปรมาจารย์โจวให้กับอู๋เจ๋อชิงก็ให้ไปเถอะ ที่พวกเขาต้องการตอนนี้คือกู้หน้ากลับมา! อย่างน้อยที่สุดก็ต้องชนะสักข้อจริงไหม? ไม่ยอมให้อีกฝ่ายได้ฮึกเหิมเพียงฝ่ายเดียวหรอก! ขืนข่าวหลุดออกไปได้กลายเป็นตัวตลกกันหมดน่ะสิ!

ปรมาจารย์โจวยิ้มแย้ม "ดี งั้นพักกันก่อนนะ"

ลิปิกรหนุ่มคนหนึ่งกล่าวว่า "ปรมาจารย์โจวครับ ผมว่าครั้งนี้แข่งกันไม่ยุติธรรมเลยนะ นี่แข่งลายมือกันชัดๆ ทำไมถึงกลายเป็นแข่งแต่งบทกวีกันแล้วล่ะ? พวกเราทราบว่าลายมือนั้นหนีไม่พ้นอารมณ์ศิลป์ ไม่พ้นตัวคำและโคลงฉันท์กาพย์กลอน แต่ว่าบทกวีก็ไม่ใช่ทั้งหมดของเรื่องลายมือนะครับ บทกลอนของสหายท่านนี้ถึงขั้นไหนพวกเราได้ทราบแล้ว ความจริงนับว่าเก่งกาจ แต่นั่นไม่ได้แปลว่าลายมือเขาจะดีกว่าพวกเราจริงไหมครับ?"

ปรมาจารย์โจววาดมือ "แต่นี่คือกฎการแข่งขันนะ ทุกปีงานครบรอบของสมาคมก็แข่งกันในกฎนี้ทั้งนั้น"

ไม่ยุติธรรม?

ไม่ยุติธรรมจริงๆ!

ปรมาจารย์โจวก็รู้ ปรมาจารย์เว่ยก็รู้ อู๋เจ๋อชิงเองก็รู้

ก่อนหน้านี้เวลาพวกเขาประชันอักษร ระดับความรู้ของทุกคนความจริงต่างกันไม่มาก แปดตำลึงครึ่งชั่ง ไม่ได้ด้อยเกินไป ไม่ได้สูงเกินไป อย่างไรลิปิกรก็ไม่ใช่นักกวี ดังนั้นเวลาแข่งกันจึงออกจะยุติธรรม เพราะทุกคนก็อยู่ในระดับใกล้เคียงกัน แต่แข่งกันคราวนี้มีเทพเสด็จมาองค์หนึ่ง ไม่เพียงแต่ลายมืออยู่ระดับแถวหน้า ความสามารถเชิงอักษรก็ยังสะท้านฟ้าสะเทือนภูติเทพ ทำให้การแข่งขันนี้สิ้นความหมาย ทุกคนทราบว่าชายแว่นดำคนนี้ไม่ได้ชนะด้วยลายมือ แต่เป็นเรื่องของภาษาต่างหากล่ะ!

ลายมือ? เขาสามารถแข่งกับเหล่าลิปิกรส่วนใหญ่ได้ แต่ก็ยังมีอีกมากที่เหนือกว่าเขา
แต่เรื่องภาษา? เขาคนเดียวถึงกับบีบให้ลิปิกรหลายสิบชีวิตจนมุม! ถูกต้อง จนมุม จนมุมชนิดที่ไม่มีทางถอยได้สักนิดเดียว!

คนเดียวก็พอ?

ตอนนี้เองที่ทุกคนเพิ่งเข้าใจว่าที่อู๋เจ๋อชิงบอกตอนแรกนั้นหมายความว่าอย่างไร! อู๋เจ๋อชิงไม่ได้หมายความว่ามีเธอคนเดียวก็พอ แต่มีชายหนุ่มคนนี้คนเดียวก็พอต่างหาก! อู๋เจ๋อชิงรู้จักชายคนนี้มาก่อนแล้ว ชัดเจนว่าต้องทราบกระจ่างถึงความสามารถของเขา เห็นว่าเขาเข้าร่วมทีมของเธอ เธอก็ไม่ต้องการใครอีก ถึงขนาดปฏิเสธคำขอร่วมทีมด้วยความเห็นใจของคนอื่น! เพราะเธอทราบว่ามีชายหนุ่มคนนี้แค่นั้นก็พอแล้วไง! ความจริงเป็นเช่นนี้เอง! แค่มีชายหนุ่มคนนี้คนเดียวก็เอาชนะผู้อาวุโสหลายสิบชีวิตได้แล้ว!

==========================

《锦瑟》

‘พิณสลักลาย’

锦瑟 无端 五十弦，一弦一柱思华年。
พิณสลักไยประกอบห้าสิบสาย หนึ่งสายหนึ่งเส้นแทนวัยเยาว์

庄生 晓梦 迷蝴蝶，望帝春心 托杜鹃。
จวงจื่อในฝันกลายผีเสื้อ ว่างตี้สิ้นใจเป็นตู้เจวียน

沧海 月明 珠有泪，蓝田 日暖 玉生烟。
จันทร์ส่องกลางสมุทรมุกน้ำตา หลันเถียนต้องตะวันหยกกลายควัน

此情 可待 成追忆，只是 当时 已惘然。
หวนระลึกเรื่องราวในครานั้น ด้วยเพราะกาลก่อนต้องวุ่นวาย

[1] ‘พิณสลักลาย’ ความหมายของกลอนบทนี้คือการหวนระลึกถึงวัยเยาว์ ที่ไม่เคยได้นึกใคร่ครวญเพราะเอาแต่วุ่นวายกับเรื่องต่างๆ
(อธิบาย)

1. พิณ หรือ เซ่อ (瑟) เดิมมียี่สิบห้าสาย ผู้เขียนระบุว่าห้าสิบสายเพื่อระบุว่านี่คือความทรงจำ

2. จวงจื่อในฝันกลายผีเสื้อ มาจากเรื่องเล่า ‘จวงโจวนั่งหลับฝัน ในฝันกลายเป็นผีเสื้อ ตื่นมาจึงถามว่าที่แท้เราฝันเป็นผีเสื้อ หรือผีเสื้อฝันเป็นเรา’

3. ว่างตี้สิ้นใจเป็นตู้เจวียน ว่างตี้คืออ๋องในสมัยซาง เมื่อสิ้นใจเชื่อว่ากำเนิดเป็นนกแขกเต้า (ตู้เจวียน) เสียงร่ำร้องของตู้เจวียนคือเสียงร่ำร้องอย่างเศร้าโศก

4. มุกน้ำตา คือมุกน้ำตานางเงือก เรื่องราวเล่าว่านางเงือกหลั่งน้ำตาเป็นมุก

5. หลันเถียนคือหลันเถียนซาน มีอีกชื่อหนึ่งว่าอวี้ซาน (ภูเขาหยก) เมื่อหยกถูกแสงอาทิตย์จะเห็นเงาในเนื้อหยกคล้ายควัน

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./70.md)