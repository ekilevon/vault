##บทที่ 327 : ทุกคนลุกขึ้นยืนปรบมือ!
เสียงวิจารณ์ดังขึ้นรอบทิศทาง!

"ความผิดคับฟ้า?"

"เจี่ยเจิ้งอีกแล้ว?"

"ทำไมถึงเป็นเจี่ยเจิ้งไปได้ล่ะ?"

"ความผิดของเจี่ยเจิ้งเขียนไว้ตรงไหนกัน?"

"นี่ไม่ใช่พูดจาไร้สาระหรอกเหรอ ความผิดที่หนักกว่าการซ่อนของโจรเนี่ยนะ?"

"คนดีในสกุลเจี่ยแบบนี้ นอกจากความผิดก่อนหน้าแล้ว ยังจะมีอะไรได้อีก?"

คนในหอประชุมที่เคยอ่านความฝันในหอแดงมาแล้วต่างก็ไม่เงียบเสียง พวกเขาคุยกับเพื่อนๆ รอบตัวเพื่อแลกเปลี่ยนความคิดเห็นของตัวเอง ต่างก็งุนงงกับสิ่งที่จางเย่พูด

นักวิชาการสำนักหงเสวียกล่าวว่า "จางเย่ อย่าเพิ่งเปลี่ยนเรื่องสิ"

จางเย่ยิ้ม กล่าวว่า "ผมไม่ได้เปลี่ยนเรื่อง ผมกำลังพูดเรื่องเดียวกัน"

เรื่องเดียวกัน? นายใช้ตาข้างไหนเรอะถึงมองว่าเป็นเรื่องเดียวกันน่ะ? อาจารย์หยางจ้องเขาตาเขม็ง "เอาล่ะ คุณอธิบายให้ทุกคนเข้าใจเรื่องบทกลอนของเจี่ยเป่าอวี้ก่อน พล็อตที่ใครก็อธิบายไม่ได้แต่คุณอธิบายได้? พวกเราจะเงี่ยหูรับฟัง"

สายตานับไม่ถ้วนจ้องมองไปทางแท่นบรรยายเป็นตาเดียว!

ตอนนี้ทั้งห้าหกพันคนต่างก็รอให้จางเย่ตอบออกมา!

จางเย่เองก็พูดอย่างจริงจัง "ได้ครับ แต่ว่าผมยังมีเรื่องที่ต้องพูดก่อน ผมคิดว่านี่เป็นมุมมองส่วนตัวของผม ถ้าทุกคนเห็นว่าถูก ก็ฟังดู ถ้าเห็นว่าไม่ถูก และมีข้อสรุปหรือการวิเคราะห์ส่วนตัวแบบอื่น ก็ไม่เป็นไร พวกเราสามารถถกเถียงกันได้ กลับมาที่คำถามเมื่อครู่ ทำไมเจี่ยเป่าอวี้ถึงเขียนกลอนบทนี้ขึ้นมา? ซึ่งอาจารย์หยางได้พูดถึงไปแล้ว ผมจะขอเสริมอีกเล็กน้อย ในบทที่เจ็ดสิบแปดเดียวกันนี้ ในตอนต้นเขียนว่าเจี่ยเป่าอวี้ร้องสรรเสริญกุ่ยฮว่าเจียงจวินเป็นกลอนยาวบทหนึ่ง ในครึ่งหลังเขายังแสดงความโศกเศร้าต่อฉิงเหวิน[1] โดยเขียนบทกลอน ‘ฝูหรงเหล่ย’ ถ้อยคำใน ‘ฝูหรงเหล่ย’ ทั้งบาดลึกทั้งเปิดเผย แสดงความสิ้นหวังและต่อต้านขัดขืนต่อระบบชนชั้นของสังคมอย่างชัดเจน เช่นนั้นเจี่ยเป่าอวี้มีภาวะบุคลิกแปลกแยกหรือ? ความผิดพลาดนี้ใหญ่เกินไป อย่างนั้นเกิดเรื่องอะไรกันแน่?"

นั่นสิ!

เกิดอะไรขึ้น?

พวกเราถามนายอยู่นะ!

คนของแวดวงวรรณกรรมหลายคนแทบจะถูก ‘มุกตลก’ ของจางเย่เย้าแหย่จนโมโหตาย! น้องสาวนายสิ เอ็งตอบมาซักที! เลิกอมพะนำได้แล้ว!

พวกเขาหน้าแดงจัด หวังให้จางเย่ถูกจัดการเสียที! ตัวจางเย่กลับไม่ใส่ใจ ดื่มชาผูเอ่อร์คำหนึ่งให้หายคอแห้ง วางแก้วลงกล่าวว่า "เอาล่ะ งั้นผมจะบอกพวกคุณว่าเรื่องนี้เป็นอย่างไร ทุกคนบอกว่านี่เป็นความผิดพลาดของเฉาเสวี่ยฉิน เป็นจุดด่างพร้อยของ ‘ความฝันในหอแดง’ ความจริงแล้วที่ทุกคนคิดอย่างนี้ ก็เพราะทุกคนนั้นไม่มีใครเข้าใจความตั้งใจของเฉาเสวี่ยฉิน ไม่มีใครมองออกว่าความสั้นๆ ท่อนนี้ซ่อนความนัยอะไรไว้ การที่จะมองออกให้ชัดเจน ขั้นแรกพวกเราต้องตอบคำถามเหล่านี้ก่อน ข้อแรกกุ่ยฮว่าเจียงจวินที่เจี่ยเป่าอวี้ขับบทสรรเสริญให้นั้น สรุปแล้วเป็นแม่ทัพปราบกบฏชาวนาจริงหรือไม่? ถ้าเป็นเช่นนั้นจริง ก็ไม่มีทางแก้ตัวแทนเจี่ยเป่าอวี้ได้จริงๆ แต่ถ้าหากไม่ใช่ล่ะ?"

เมิ่งตงกั๋วจ้องเขม็ง "ยังมีข้อสงสัยอีก?"

หม่าเหิงหยวนเองก็จำได้แม่นยำ "ต้นฉบับเขียนไว้อย่างชัดเจนแจ่มแจ้งว่าโพกผ้าเหลืองคิ้วแดง[2]!"

"ยังจะพูดว่าหากไม่ใช่ล่ะอีกเรอะ? นั่นไม่ใช่แล้ว กระดาษขาวอักษรดำเขียนไว้ชัดว่ากลุ่มกบฏชาวนา!" นักเขียนตัวอ้วนคนหนึ่งพูดขึ้นเพื่อก่อความวุ่นวาย

จางเย่มองคนอ้วนนั้น "กระดาษขาวอักษรดำที่เขียนไว้ไม่ใช่กลุ่มกบฏชาวนา แต่เป็นโพกผ้าเหลืองคิ้วแดง จุดนี้สำคัญมาก จะสับสนกันไม่ได้ คำว่าโพกผ้าเหลืองคิ้วแดงนี้หมายถึงกบฏชาวนาจริงหรือ? พวกเราลองมาดูกันหน่อย พวกเราต่างก็รู้ว่าในประวัติศาสตร์ หลังจากราชวงศ์ชิงเข้าปกครอง จึงทำการกวาดล้างครั้งใหญ่ ร่างกฎควบคุมบังคับอย่างโหดเหี้ยม จนกระทั่งสถานการณ์เริ่มคงที่แล้วจึงได้ผ่อนปรนและฟื้นฟู มีนโยบายให้ชาวนาถือครองได้บ้าง ดังนั้นในยุคของราชวงศ์นั้น จึงไม่มีกบฏชาวนาใหญ่ๆ เกิดขึ้น ไม่มีกองกำลังที่เทียบเคียงกับโจรโพกผ้าเหลืองคิ้วแดง ทัพกบฏชาวนาที่ใหญ่จนบุกตีตัวเมืองได้เลย ดังนั้นจากมุมมองทางประวัติศาสตร์ทำให้รู้ได้ว่า การตีความคำว่าโพกผ้าเหลืองคิ้วแดงของทุกคนมีปัญหาอย่างแน่นอน!"

เหยียนอวี้ชะงัก

อาจารย์หยางขมวดคิ้วยับย่น

"คำว่าโพกผ้าเหลืองคิ้วแดงในบทที่เจ็ดสิบแปดนี้ ความจริงไม่ได้พูดถึงกลุ่มกบฏชาวนา แต่เป็นคำแทนตัวของผู้รุกรานต่างหาก!" จางเย่อธิบาย

มีผู้หญิงคนหนึ่งกล่าว "คำอธิบายของคุณแถเกินไปรึเปล่า?"

นักวิชาการหนุ่มสำนักหงเสวียกล่าวว่า "แถมเจี่ยเจิ้งก็แค่เล่าเรื่องออกมาเล่นๆ ไม่จำเป็นว่าต้องเป็นเรื่องจริงนี่"

จางเย่หัวเราะ "สหาย ผมไม่รู้ว่าคุณศึกษา ‘ความฝันในหอแดง’ มาลึกซึ้งแค่ไหน แต่ในความคิดของผม หอแดงไม่ใช่นิยายรัก ยังมีเรื่องการเมือง เรื่องอารมณ์ความรู้สึกของคน และอื่นๆ อีก คุณคิดว่าเฉาเสวี่ยฉินจะอยู่ดีๆ ก็ให้เจี่ยเจิ้งเล่าเรื่องกุ่ยฮว่าเจียงจวินออกมาอย่างไร้เหตุผล ให้ชนรุ่นหลังแต่งกลอนสรรเสริญนางอย่างไร้เหตุผลเหรอ?"

ชายหนุ่มคนนั้นสำลัก ไม่พูดอะไรอีก

แน่นอน ถ้อยคำของ ‘ความฝันในหอแดง’ ต้องตีความอย่างมาก ไม่อย่างนั้นคงศึกษาไม่ยากขนาดนี้!

"ปลายพู่กันแต่ละเส้นของเฉาเสวี่ยฉินล้วนแฝงความตั้งใจส่วนตัว อาทิเช่นตัวละครในหนังสือล้วนมีต้นแบบเค้าโครง เรื่องราวในหนังสือล้วนเป็นการอุปมาเปรียบเปรย พล็อตเรื่องในส่วนนี้ก็เช่นกัน พวกเราเพียงแต่ต้องมองให้ดีเท่านั้น" จางเย่จับตามองเหล่านักเขียนที่แถวหน้าเขม็ง กล่าวว่า "ในหนังสือกล่าวว่าที่ชิงโจวมีเหิงอ๋ององค์หนึ่ง ฟังให้ดีนะครับ สมัยราชวงศ์ชิงมีลักษณะสำคัญอย่างหนึ่งก็คือ หลังจากสถาปนาเมืองหลวงแล้ว เหล่าโอรสของฮ่องเต้ไม่ได้รับอนุญาตให้ไปกินเมืองขึ้นเป็นอ๋องในพื้นที่อื่น" เห็นว่าทุกคนตะลึงไปอีกครั้ง จางเย่ก็กล่าว "หลังจากได้รับตำแหน่งองค์ชาย แม้จะได้อวยยศขึ้นเป็นอ๋องก็ต้องตั้งจวนอ๋องอยู่ในนครหลวง อยู่ใต้สายตาของฮ่องเต้ ดังนั้นในสมัยชิง มีอ๋องอยู่หลายท่าน แต่เป็นไปไม่ได้อย่างเด็ดขาดที่จะมีเหิงอ๋องแห่งชิงโจว! ดังนั้นตัวละครและเรื่องราวที่เจี่ยเจิ้งเล่าจึงไม่ใช่เรื่องในสมัยชิง!"

เหล่าอาจารย์ภาควิชาประวัติศาสตร์ต่างพยักหน้า

ศาสตราจารย์เจิงที่ทำการศึกษาทั้งภาษาและประวัติศาสตร์ครางอืมในลำคอ

จางเย่จงใจทอดเวลาออกไปเล็กน้อย เมื่อเห็นว่าทุกคนย่อยความข้อนี้ได้หมด ก็กล่าวต่อว่า "งั้นต้องเป็นยุคไหนล่ะ ยุคไหนที่มีธรรมเนียมฮ่องเต้ส่งโอรสไปกินเมืองอวยยศเป็นอ๋อง?" หยุดอีกครู่ เขาก็ตอบว่า "แน่นอน ในสมัยหมิงเป็นอย่างนั้นจริงๆ!"

"หือ?"

"ราชวงศ์หมิง?"

"ทำไมถึงบอกว่าในสมัยราชวงศ์หมิงล่ะ?"

"ราชวงศ์อื่นก็มีเหตุการณ์แบบนี้นี่? แถมยังปกติธรรมดาด้วย!"

เหล่านักศึกษาของมหาวิทยาลัยปักกิ่งพูดคุยกันอยู่หลายคน แม้ว่าไม่ได้พูดออกไมค์ แต่เสียงพูดก็ไม่เบานัก ทั้งต่างนั่งกันอยู่แถวหน้า

จางเย่ที่อยู่บนเวทีได้ยินดังนั้นก็กล่าวว่า "มีคนนึกสงสัย ทำไมผมถึงเจาะจงว่าเป็นสมัยราชวงศ์หมิง?" จากนั้นคำพูดต่อมาของเขาพลันทำผู้คนตะลึง "เพราะว่าในสมัยหมิงมีเขตชิงโจว! ยิ่งกว่านั้นในประวัติศาสตร์ราชวงศ์หมิงยังมีตำแหน่งเหิงอ๋องด้วย!"

อาจารย์หยางสวนกลับทันที "เป็นไปไม่ได้!"

"เป็นไปได้ยังไง! ไม่มีบันทึกไว้นะ!" หม่าเหิงหยวนหน้าเครียด

นักวิชาการหงเสวียคนอื่นๆ ต่างก็หันมองหน้ากัน ทุกคนสีหน้าสับสน ไม่มีใครรู้จริงๆ

งานวิจัยของสำนักหงเสวียในปัจจุบันไม่มีการตรวจสอบในส่วนนี้เลยจริงๆ นอกจากนี้ดูเหมือนจะไม่มีเหิงอ๋องนี่? เพราะถ้ามีจริง ก็น่าจะมีคนค้นพบมาก่อนหน้านี้แล้วไม่ใช่หรือ?

ในหอประชุมมีศาสตราจารย์และผู้บรรยายด้านประวัติศาสตร์อยู่ไม่น้อย นักศึกษาภาควิชาประวัติศาสตร์ของเป่ยต้าก็มากันมากมายในวันนี้ แต่ต่อให้พวกเขาศึกษาด้านนี้มา ต่อให้เป็นคนที่ศึกษาประวัติศาสตร์อยู่ทุกวัน ก็เป็นไปไม่ได้ที่จะไล่ชื่ออ๋องสมัยราชวงศ์หมิงออกมาได้หมด! ยิ่งกว่านั้นอ๋องบางคนก็ไม่ได้มีชื่อเสียงขนาดนั้น และไม่ได้มีการศึกษาค้นคว้าอย่างดี ดังนั้นหลายคนจึงเริ่มใช้มือถือค้นหาข้อมูลบนอินเทอร์เน็ต คนในวงการวรรณกรรมต่างก็โทรหาเพื่อนพ้องให้ช่วยตรวจสอบข้อมูล เพื่อจะมาหักล้างมุมมองของจางเย่ ทำให้ชายหนุ่มพ่ายแพ้ให้ได้!

เพียงครู่เดียว

ศาสตราจารย์เจิงยืนยันคนแรก ขมวดคิ้ว "ไม่มีเหิงอ๋องนะ"

มีนักศึกษาของมหาวิทยาลัยปักกิ่งตรวจสอบพบกันทีละคน "นั่นสิ ไม่มีอ๋องท่านนี้ อาจารย์จางเย่ คุณพูดผิดแล้ว!"

เหยามี่พอได้ฟัง สีหน้ากลายเป็นขาวซีด เชี่*เอ๊ยไม่ได้การแล้ว อาจางพลาดเหรอ? เรื่องปัญหาวิชาการ อาจางเคยผิดด้วยหรือ?

หม่าเหิงหยวนกับอาจารย์หยางต่างยิ้มแย้มออกมา

แต่จางเย่ก็ยิ้มเช่นกัน หัวเราะฮ่าๆ อย่างไม่สนใจอะไร "ทุกคนอย่าเพิ่งปฏิเสธกันแบบนั้นสิ ผมรู้แล้ว ที่พวกคุณหาน่ะคือตัวเหิง (恒) ในคำว่าหยวนเหิง (永恒 ตลอดกาล) ล่ะสิ"

หม่าเหิงหยวนสบถ "ไม่ใช่เหิงของหยวนเหิง (ตลอดกาล) แล้วอะไรวะ? ไม่เห็นในต้นฉบับเหรอ?"

จางเย่ไม่โกรธ กล่าวว่า "เพราะว่าทุกคนให้ความสำคัญกับต้นฉบับมากเกินไป ถึงได้พลาดหลายสิ่งที่ไม่ควรจะพลาด ถึงไม่มีคนค้นคว้าเรื่องนี้ ถึงไม่มีคนสังเกตเห็นคำพ้องเสียงนี้ สมัยหมิงนั้นมีเหิงอ๋องจริงๆ เป็นคำว่าเหิง (衡) ในผิงเหิง (平衡 - สมดุล)"

อะไรนะ?

ไม่ใช่เหิง (恒) อ๋อง แต่เป็นเหิง (衡) อ๋องงั้นเหรอ?

ขณะนั้น คนของสมาคมนักเขียนนครหลวงที่โทรศัพท์อยู่ก็วางมือถือลง สีหน้าเจื่อนกล่าวว่า "สมัยหมิง…มีเหิงอ๋อง เป็นเหิงของคำว่าผิงเหิง"

อาจารย์หยาง "นี่มัน..."

เมิ่งตงกั๋วพูดไม่ออก "มีอยู่จริง?"

ตอนนี้เองที่พวกเขาเพิ่งดูออก จางเย่แม่*เตรียมพร้อมไว้อยู่แล้ว! เป็นไปได้อย่างมากว่าคงคาดการณ์ไว้ก่อนแล้วว่าพวกเขาจะถามเรื่องกลอนของเจี่ยเป่าอวี้!

จางเย่พูดอย่างใจเย็น ทั้งยังมีความมั่นใจ "ตอนที่เฉาเสวี่ยฉินเขียนบทที่เจ็ดสิบแปด เขาใช้ปากของเจี่ยเจิ้งเล่าเรื่องนี้ หมายจะเล่าถึงเรื่องของอ๋องยุคหมิงท่านนี้ คำอ่านไม่เปลี่ยนเสียง เพียงแต่คำว่าเหิงของผิงเหิง เขียนเป็นเหิงของหยวนเหิงเท่านั้น แค่เล่นคำ เปลี่ยนแปลงเพียงเล็กน้อยเท่านั้น! ซึ่งนี่มันธรรมดามาก เพราะเรื่องแบบนี้ไม่ใช่เรื่องที่จะเขียนลงไปชัดๆ ได้ในยุคนั้น ดูอย่างเวลาที่เฉาเสวี่ยฉินเขียนถึงขั้วอำนาจทางการเมืองสิ ไม่ใช่ใช้คำว่า ‘พรรคตะวัน’ ‘ค่ายจันทรา’ หรอกหรือ?"

อาจารย์หยางกล่าว "แล้วนี่มันอธิบายอะไรได้บ้าง?"

หม่าเหิงหยวนขมวดคิ้วมุ่น "นั่นสิ ไม่เห็นจะอธิบายอะไรได้เลย บอกได้แค่ว่าเรื่องเล่าของเฉาเสวี่ยฉินนี้มีมูลความจริง ไม่ได้เป็นเรื่องแต่งเล่นๆ เท่านั้น"

จางเย่ยิ้มถามกลับ "อธิบายอะไรไม่ได้เลยจริงๆ หรือ?"

เหล่านักศึกษาในเป่ยต้าต่างมึนงง เรื่องนี้ก็ยังอธิบายเรื่องที่เจี่ยเป่าอวี้สรรเสริญขุนพลหญิงในยุคศักดินาไม่ได้ไม่ใช่หรือ? เอาล่ะ คุณบอกว่าเนื้อเรื่องเปลี่ยนจากชิงกลายเป็นหมิง แต่เปลี่ยนก็เปลี่ยนไปสิ คุณบอกว่าเหิงอ๋องนี้ที่จริงคือเหิงอ๋องนั้น จะบอกว่าเหิงอ๋องความจริงเป็นประธานาธิบดีของอเมริกาก็ยังไม่เห็นจะอธิบายอะไรเลย!

มีคนยังไม่เข้าใจ แต่ต้องมีคนฉลาดอยู่บ้างแน่นอน!

ศาสตราจารย์เจิงสีหน้าแข็งค้าง ไม่มีสัญญาณอะไรเลยแม้แต่น้อย!

ผู้เฒ่าเฉียนใคร่ครวญ จากนั้นมีสีหน้าเข้าใจ เขาอดตบขาฉาดหนึ่งไม่ได้ "ที่แท้เป็นอย่างนี้เอง! ที่แท้เป็นอย่างนี้เอง!"

จางเย่หันมามองทันที "เหอๆ ดูเหมือนศาสตราจารย์เจิงกับผู้เฒ่าเฉียนจะรู้แล้วนะครับ"

รู้แล้ว?

รู้แล้วอะไรวะ!

บอกอะไรได้กันเล่า!

คนอื่นๆ ต่างก็จับต้นชนปลายไม่ถูก ปริศนาอะไรกัน?

"ถ้าเกิดทุกคนยังคิดไม่ออกล่ะก็ อย่างนั้นผมจะช่วยเตือนความจำให้" จางเย่ค้ำแท่นบรรยายยืดเอวยืนตัวตรง "ชิงโจวในสมัยราชวงศ์หมิง พื้นที่บริเวณนั้นเกิดเรื่องขึ้นมากมาย เหิงอ๋องเผชิญการรุกรานจริงๆ หรือไม่? ผมบอกทุกคนได้อย่างมั่นใจว่าถูกรุกรานจริง แต่ว่า..เป็นใครที่มารุกราน?"

ศาสตราจารย์วิชาประวัติศาสตร์ก็ตะลึงแล้ว!

เหยียนอวี้รองประธานสมาคมนักเขียนแห่งชาติครางอย่างอ่อนเรี่ยวแรง "ทัพชิงบุกลงใต้!" พูดจบ เธอก็สูดลมหายใจลึก ตะลึงในคำพูดของตนเอง!

จางเย่หัวเราะ "ถูกต้อง! ทัพชิงบุกลงใต้! เป็นทัพชิงตีชิงดินแดนลงมา!"

ชั่วขณะนั้น เหล่าคนในวงการวรรณกรรมพลันเข้าใจแล้ว สีหน้าต่างตะลึงพรึงเพริด!

นักวิชาการสำนักหงเสวียหน้าซูบผอมวัยสี่สิบที่ไม่ค่อยพูดค่อยจานั้น ฟังคำของจางเย่แล้ว ถึงกับอดไม่ได้ต้องผุดลุกขึ้นยืนด้วยความตื่นตะลึง!

ทัพชิง!

กลับกลายเป็นทัพชิง!

นักศึกษาหญิงซ่งเอามือตบหน้าผาก "ทำไมฉันคิดไม่ถึงนะ!"

นักศึกษาโจวยังอุทาน "เหย***! อธิบายได้แบบนี้นี่เอง!"

เหล่านักศึกษาของเป่ยต้าเองก็ตะลึงในการวิเคราะห์ของจางเย่ ตะลึงจนกรามค้าง!

ซูน่าเพื่อนร่วมงานของจางเย่กำหมัดแน่น ทั้งยังร้องตะโกนด้วยความตื่นเต้น "เยี่ยม!" อาจารย์จางที่มาใหม่คนนี้ ชื่อเสียงสมตัวไม่มีผิด! ร้ายกาจเกินไปแล้ว!

ชั่วขณะนั้น ประโยคที่จางเย่พูดไว้ตอนต้นคลาสว่า ‘ปัญหาตรรกะวิบัติทุกข้อผมอธิบายได้ทั้งหมด’ ไม่มีใครคิดว่าเขาโอ้อวดอีกแล้ว!

เขาอธิบายได้ทั้งหมดจริงๆ ด้วย!

ตรรกะวิบัติที่ทุกคนถามออกมา เขาอธิบายได้ผ่านฉลุย!

คำพูดต่อไปของจางเย่ยิ่งแทงใจดำของผู้ฟังทุกคน "เพราะฉะนั้น บางครั้งความจริงก็ไม่ได้ง่ายดายอย่างที่เห็นอยู่ภายนอก พวกคุณดูสิ โพกผ้าเหลืองคิ้วแดงที่กล่าวถึงในหนังสือแทบจะถูกทุกคนมองข้ามเลยใช่ไหม? ถ้าพวกเราเอาแต่วิเคราะห์ถึงบทกลอนของเจี่ยเป่าอวี้ เอาแต่มองที่นิสัยของเขา อย่างนั้นตลอดชีวิตก็ไม่อาจไขความลับนี้ได้ ทั้งชีวิตก็ไม่อาจศึกษา ‘ความฝันในหอแดง’ ให้ดีได้ ที่ผมช่วยวิเคราะห์ให้ทุกคนแบบนี้ เห็นชัดเจนหรือยังครับ? โพกผ้าเหลืองคิ้วแดงสื่อถึงผู้รุกราน ความจริงคือทัพชิง! เช่นนั้นแล้วหลินซื่อเหนียงเป็นตัวละครแบบไหน? เจี่ยเจิ้งให้เจี่ยเป่าอวี้กับพวกแต่งกลอนสรรเสริญตัวละครแบบไหน? ตอนนั้นราชวงศ์หมิงกำลังย่อยยับอับปรา เมื่อชิงโจวถูกรุกราน เหล่าข้าราชการบุรุษต่างประกาศยอมแพ้ นางกลับก้าวออกมา นำทัพทหารหญิงต่อต้านทัพชิงดุจวีรสตรี!”

ทุกคนฟังกันจนโง่งมไปหมด!

อาจารย์หยางกับหม่าเหิงหยวนก็ตะลึงจนพูดไม่ออก!

นี่…

นี่…

จางเย่ผายมือ “เมื่อปริศนาคลี่คลาย ทุกคนคงร้องอ๋อเข้าใจกันแล้ว ความจริงมันเรียบง่ายขนาดนั้นเลย? ถูกต้อง หลายครั้งมากที่คำตอบช่างเรียบง่าย ภาพลักษณ์เชิงศิลป์ของเจี่ยเป่าอวี้แตกสลายลงไหม? ไม่เลย ในตอนที่เจ็ดสิบแปด เจี่ยเป่าอวี้ขับกลอนยาวเพื่อสรรเสริญวีรสตรีผู้ต่อต้านทัพชิง! เจี่ยเป่าอวี้เป็นพวกต้านชิงถึงกระดูกดำ! แล้วเจี่ยเจิ้งกำลังทำอะไรอยู่? เขาทำเรื่องที่ร้ายแรงมาก โทษใหญ่เกือบเทียบเท่าการกบฏ! นี่คือความผิดที่สองของเจี่ยเจิ้งที่ผมพูดถึง ทั้งยังเป็นความผิดที่ร้ายแรงที่สุด นี่คือสาเหตุว่าทำไมสกุลเจี่ยถึงโดนกวาดล้าง! ไม่เกี่ยวกับเรื่องเจี่ยเซ่อเลยแม้แต่น้อย! นี่คือปมที่แปดสิบบทแรกของเฉาเสวี่ยฉินได้ปูเอาไว้และเปิดเผยออกมา! เขาแทบจะบอกพวกเราอย่างโจ่งแจ้งแล้ว!"

เมื่ออธิบายถึงตรงนี้ จางเย่ก็ยกปัญหาพล็อตเรื่องหลังจากตอนที่แปดสิบที่เขาพูดค้างไว้ก่อนหน้านี้กลับมาพูดต่ออีกครั้ง และนำมาสรุปรวมกัน โดยใช้เหตุการณ์ตอนที่เจี่ยเป่าอวี้กล่าวสรรเสริญกุ่ยฮว่าเจียงจวินนี้มาพิสูจน์มุมมองของตัวเองอีกครั้ง หลังจากรวบรวมแต่ละส่วนมาต่อกันอย่างสมบูรณ์แล้ว ก็กล่าวสรุปปิดท้ายว่า "นี่คือเหตุผลที่ทำให้ผมไม่ยอมรับเนื้อเรื่องหลังตอนที่แปดสิบ! เราเห็นได้ชัดเจนว่าที่สกุลเจี่ยต้องโทษนั้น ต้นเหตุที่แท้จริงก็คือเจี่ยเจิ้ง! คือจจวนหนิงกั๋ว! ดังนั้นพล็อตเรื่องหลังบทที่แปดสิบในฉบับหนึ่งร้อยยี่สิบบทที่แพร่หลายกันอยู่ตอนนี้ จึงเป็นไปไม่ได้อย่างสิ้นเชิงที่เฉาเสวี่ยฉินจะเป็นผู้เขียน! นี่คือความจริงอย่างไม่มีข้อสงสัยและไม่จำเป็นต้องถกเถียง! หลักฐาน ผมได้ให้ไปทั้งหมดแล้ววันนี้! ไม่ทราบว่าใครมีข้อซักถามอะไรอีกไหม?"

“……”

เงียบกริบ!

ไม่มีใครกล้าตอบ!

จางเย่มองนาฬิกา "เวลาที่ยืดไปยี่สิบนาที เหลืออีกสองนาทีก็จะเลิกคาบแล้ว ไม่เข้าใจตรงไหนก็บอก มีคำถามอะไรก็ถามได้เลย"

ยังไม่มีใครตอบ!

คนในวงการวรรณกรรมต่างขยาด!

เหล่านักศึกษาล้วนไม่ส่งเสียงอะไร!

จางเย่เหงื่อตก เป็นไปไม่ได้มั้ง? ครั้งก่อนตอนเลิกคาบ แต่ละคนกรูเข้ามากันยกใหญ่ เมื่อกี้ก็ยังมีตั้งหลายคนไม่ยอมให้เลิกคาบด้วย ทำไมตอนนี้ให้พวกคุณถามส่วนที่ไม่เข้าใจเสร็จถึงได้ไม่ส่งเสียงกันล่ะเนี่ย? ช่างเถอะ เท่านี้แหละ จางเย่เริ่มเก็บเอกสารข้อมูล "งั้นก็เลิกคาบครับ ตามนั้น"

หนึ่งแผ่น…

สิบแผ่น....

จางเย่ค่อยๆ เก็บเรียงเอกสาร หมุนตัว เตรียมจะลงจากแท่นบรรยายกลับบ้าน

ขณะที่เขาหมุนตัวนั้นเอง เหล่าผู้ชมหน้าเวทีที่เงียบเป็นเป่าสาก ไม่ทราบใครเริ่มปรบมือเป็นคนแรก หลังจากนั้น เสียงปรบมือก็ดังลั่นหอประชุมใหญ่ของเป่ยต้าจนหลังคาสะเทือน! รู้สึกเหมือนมีระเบิดลูกใหญ่ระเบิดดังสนั่นอย่างไรอย่างนั้น!

บึ้ม!

เสียงปรบมือดังสนั่นหวั่นไหว!

หนึ่งคน...

ร้อยคน...

พันคน....

คนยืนขึ้นกันทีละคน จนท้ายที่สุด เหล่านักศึกษาเป่ยต้าทั้งห้าหกพันคนในที่นั้นต่างก็ยืนขึ้น แต่ละคนปรบมืออย่างเอาเป็นเอาตาย ไม่มีใครยอมเลิกเรียนออกไป แต่กลับยืนขึ้นจากที่นั่งส่งเสียงปรบมือแก่จางเย่ไม่หยุดหย่อน!

อู๋เจ๋อชิงเองก็ลุกขึ้นเช่นกัน ปรบมือตามไปด้วย!

ฉางข่ายเกอ เจินซูฉวน ซูน่า ศาสตราจารย์เจิง และคณาจารย์ในภาควิชาภาษาจีนของเป่ยต้าพากันลุกขึ้น ส่งเสียงปรบมือให้อย่างกึกก้อง!

อาจารย์หยางถอนหายใจ

หม่าเหิงหยวนกับเมิ่งตงกั๋วไม่มีความเคลื่อนไหว ยังนั่งอยู่กับที่ ชาววรรณกรรมหลายคนก็เช่นกัน แสร้งทำเป็นไม่สนใจ

ทว่ารองประธานสมาคมนักเขียนแห่งชาติ ทั้งยังเรียกได้ว่าเป็นหัวหน้าแก๊งของพวกเขาในคราวนี้อย่างเหยียนอวี้ ลุกขึ้นช้าๆ มองจางเย่ แปะๆๆ เหยียนอวี้ปรบมือให้เบาๆ

เมิ่งตงกั๋วอุทาน "ประธานเหยียน!"

"นี่มัน..." เหล่าคนในวงการวรรณกรรมมองหน้ากันไปมา

รองประธานยังปรบมือให้? พวกเขาเองก็ไม่อาจสงวนท่าทีต่อได้ ต่างทยอยกันลุกขึ้นปรบมือ

ตอนแรกที่มา ความจริงแล้วเหยียนอวี้พกพาอคติมาเต็มที่ แต่ว่าแค่คาบเดียว ฟังจินตนาการพิสดารและมุมมองที่ทำให้คนตกใจจนเนื้อเต้นที่จางเย่วิเคราะห์และเล่าเรื่องความฝันในหอแดงแล้ว เหยียนอวี้ตอนนี้พูดอะไรไม่ออก แน่นอนว่าเธอยังขุ่นเคืองที่จางเย่สาดกระสุนใส่โลกวรรณกรรมด้วยกลอนเสียดสีบทนั้นอยู่ ทั้งยังมองว่านิสัยและความประพฤติของจางเย่นั้นไม่น่าชื่นชม แต่ในเรื่องวิชาการ ในเรื่องการศึกษาวิจัย ‘ความฝันในหอแดง’ เหยียนอวี้ไม่อาจไม่ยอมรับความรู้ความสามารถจางเย่! ดังนั้นเธอจึงลุกขึ้นยืนปรบมือ เสียงปรบมือนี้ไม่ใช่เพื่อตัวจางเย่คนนี้ แต่เพื่อแสดงความจริงใจต่อความก้าวหน้าที่จางเย่อุทิศให้กับแวดวงวิชาการ!

เหล่านักข่าวก็ตื่นเต้นเช่นกัน ลุกขึ้นถ่ายภาพถ่ายคลิป!

ก่อนเริ่มคาบเรียน ใครจะไปคิดว่าคาบสองของจางเย่จะเป็นการถล่มอยู่ฝ่ายเดียวแบบนี้? รังสีอำมหิตมหาศาลเตรียมรื้อเวทีของชาวโลกวรรณกรรม แต่คนตั้งมากขนาดนั้นกลับถูกจางเย่เพียงคนเดียวพูดจนโง่งมไปจริงๆ?




=======================

[1] ฉิงเหวินเป็นสาวใช้ประจำตัวของเป่าอวี้ เป็นสาวใช้ที่สวยที่สุด นิสัยคล้ายเป่าอวี้มาก เป็นคนเดียวที่กล้าโต้เถียงกับเป่าอวี้แต่ก็จงรักภักดีมาก ภายหลังถูกคุณนายหวางสงสัยว่ามีสัมพันธ์กับเป่าอวี้จึงถูกไล่ออกจากจวนและตรอมใจจนป่วยตาย

[2] กลุ่มกบฏชาวนาในสมัยสามก๊กมีชื่อเรียกว่ากองโจรโพกผ้าเหลือง (ลัทธิข้าวห้าโต่ว นำโดยเตียวก๊ก) ส่วนกองกำลังคิ้วแดงเป็นชื่อของกลุ่มกบฏในสมัยราชวงศ์ซิน ก่อนยุคฮั่นตะวันออก (นำโดยฝานฉง)

*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./28.md)