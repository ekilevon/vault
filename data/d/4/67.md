##บทที่ 367 : สองเกมต่อเนื่อง!
สวนด้านหลัง

บรรยากาศคึกคักยิ่งกว่าเดิม!

บทกวีของชายแว่นดำทำให้ทุกคนต้องตะลึง!

จางเย่กลับไปนั่งจิบชาตามเดิม มีเพียงเขาที่ทราบว่างานชิ้นนี้ไม่ใช่ผลงานธรรมดา แต่เป็น ‘คะนึงหาห้าบท’ บทที่สี่ของหยวนเจิ่น โดยเฉพาะในวรรคแรกนั้น มีชื่อเสียงรู้จักกันไปทั่วทุกหัวระแหง งานวรรณศิลป์และภาพยนตร์หลายชิ้นต่างเคยหยิบยกไปใช้ เป็นที่รู้จักกันอย่างแพร่หลาย อีกทั้งเป็นบทกวีที่ทรงคุณค่าอย่างยิ่งในประวัติศาสตร์

ถ้าเกิดไม่ชนะ?

อย่างนั้นจางเย่ก็ต้องเอาหัวโหม่งกำแพงตายแล้ว!

ปรมาจารย์โจวกระแอมเสียงดัง ส่งสัญญาณให้ทุกคนเงียบเสียงลง จากนั้นกล่าว "การแข่งขันในหัวข้อแรกสิ้นสุดแล้ว อืม ต่อไปจะประกาศว่าผู้ชนะคือ..."

อาจารย์หวังยิ้มจืดเจื่อน "ผู้เฒ่าโจวท่านไม่ต้องพูดแล้ว ผมยอมแพ้ทั้งปากทั้งใจ"

ปรมาจารย์โจวยิ้มพยักหน้า "เสี่ยวหวัง ลายมือเธอดีมาก เทียบกับปีก่อนนับว่าพอมี ‘สำนึก’[1] แล้ว มีเวลาเราสองคนค่อยคุยกันนะ"

อาจารย์หวังคึกคักทันตา "ผมกำลังมีคำถามไม่น้อยต้องการคำชี้แนะจากท่านพอดีครับ"

ขณะกลับไปยังทีมของปรมาจารย์เว่ย มีคนไม่น้อยเริ่มเย้าแหย่อาจารย์หวัง

"เหล่าหวัง ไหวรึเปล่า?"

"ฮ่าๆ แพ้เด็กเนี่ยนะ"

ทั้งหมดล้วนเป็นสหายสนิท เย้าแหย่กันแค่ขำขัน

อาจารย์หวังได้แต่กล่าว "ช่วยไม่ได้ เด็กนั่นร้ายกาจเกินไป คลื่นลูกหลังไล่ลูกหน้า พวกนายเองก็ระวังไว้เถอะ"

ข้อแรกจบลง

ข้อใหม่เริ่มต้น

ผลงานของจางเย่กับอาจารย์หวังมีคนเก็บไปแล้ว ก่อนจะคลี่กระดาษเซวียนจื่อแผ่นใหม่ลงบนโต๊ะ

อู๋เจ๋อชิงคลี่ยิ้มน้อยๆ ให้เขา "จางน้อย คุณทำให้ฉันอึ้งอีกแล้วนะคะ ไหนบอกว่าลายมือไม่สวยไงคะ? งั้นเมื่อกี้ใครเขียนกันนะ?"

จางเย่เหงื่อตก "ผมเขียนมั่วๆ ครับ"

อู๋เจ๋อชิงกระตุ้นเตือน "ข้อต่อไปคงไม่ง่ายนะคะ"

จางเย่กล่าว "ไม่เป็นไรหรอกครับ ความจริงเมื่อกี้ผมแค่โชคดีทำงานลุล่วง เลยชิงคะแนนมาได้ก่อนข้อหนึ่ง ข้อต่อไปค่อยว่ากันอีกที ยังไงก็มีคุณร่วมทัพนี่ครับ" ผายลมอีกแล้ว
เหอะๆ ลูกพี่นับวันยิ่งฉลาดเป็นกรดขึ้นเรื่อยๆ!

เห็นอู๋เจ๋อชิงหัวร่อต่อกระซิกกับชายหนุ่มนั่น ทีมของปรมาจารย์เว่ยทั้งหลายสิบชีวิตถึงตระหนักได้ เลิกล้มความคิดดูแคลน เตรียมทุ่มเทกำลังเต็มที่ ความจริงพวกเขาก็มีคนระดับนี้ สามารถแต่งกลอนโบราณให้เข้ากับหัวข้อในทันทีได้ไม่สิบก็เจ็ดแปดคน เพียงแต่การสร้างสรรค์งานใหม่เต็มไปด้วยความเสี่ยง ข้อแรกคือต้องมีความเกี่ยวพันกับหัวข้อ ข้อสองหากไม่มีแรงบันดาลใจก็ยากจะสร้างผลงานที่ดีได้ พวกเขาได้เห็นความสามารถของชายหนุ่มมาแล้ว กลอนบทนั้นคือแรงบันดาลใจชั่ววูบที่ยากจะปรากฏซ้ำ ดังนั้นฝั่งพวกเขาที่มีคนมากกว่าจึงไม่กลัว คนมากขนาดนี้ยังสู้ฝ่ายสองคนไม่ได้? งั้นก็น่าตลกเกิน!

ปรมาจารย์โจวยิ้มแย้มจนตาหยี "ข้อสองเริ่มได้ จับฉลาก"

คราวนี้เป็นอู๋เจ๋อชิงหยิบก่อน --- ว่างเปล่า ไม่มีตัวอักษรสักคำ ความหมายคือหัวข้อนี้ไม่มีคำบังคับ

ทางปรมาจารย์เว่ยหยิบบ้าง --- ดอกไม้หลังเรือน[2]

จางเย่เห็นก็อดนึกไม่ได้ว่าช่างเป็นหัวข้อสองแง่สองง่ามอะไรขนาดนี้!?

ปรมาจารย์โจวกล่าว "ข้อสอง หัวข้อคือ ‘ดอกไม้หลังเรือน’ เริ่มได้"

"คราวนี้ฉันเอง" อู๋เจ๋อชิงยิ้ม ยกพู่กันขึ้นเริ่มเขียน

ทีมปรมาจารยเว่ยเองช้าไปจังหวะหนึ่ง แต่ก็มีชายสูงวัยห้าสิบกว่าก้าวออกมาอย่างรวดเร็ว "ข้อนี้ให้ผม"

"คุณเฝิง?"

"คุณก็จะออกด้วย?"

"เป็นคุณก็ไม่มีปัญหา"

"คุณเฝิงต้องชนะแน่นอน!"

ไม่รู้ว่าคุณเฝิงคิดอะไรอยู่ถึงได้รีบขึ้นไปเขียนบนเวทีเสียขนาดนั้น แม้แต่ฝนหมึกก็ไม่สนใจ แค่คิดว่าเขาออกตัวช้ากว่าอู๋เจ๋อชิง ก็ยิ่งต้องเร่งมือเขียนไปอย่างรวดเร็ว คือตัวเฉ่าซู!

ซูน่ารู้จักชายคนนี้ "เอ๋? อาเฝิงไม่ใช่ชำนาญตัวข่ายซูหรอกหรือ?"

คนข้างๆ เธอก็รู้ "จริงแฮะ แต่เธอลองสังเกตดูดีๆ สิ"

อู๋เจ๋อชิงเขียนตัวสิงซู ช้ากว่าก้าวหนึ่ง!

จางเย่เพิ่งพบว่า ทั้งสองเขียนกลอนบทเดียวกัน!

‘ดอกไม้หลังเรือน’ หรือชื่อเต็มว่า ‘ต้นหยกสวนดอกไม้’ อีกชื่อหนึ่งคือ ‘เพลงสิ้นชาติ’[3] เป็นบทกวีที่รำพันถึงความสิ้นหวังในผู้ปกครอง เป็นกังวลยิ่งต่อภยันตรายทีคืบคลานเข้ามาต่อรัฐ บรรยายถึงเรื่องราวในวังครั้งใกล้สิ้นราชวงศ์ ในโลกของจางเย่นั้นก็มี ‘ต้นหยกสวนดอกไม้’ บทนี้ แต่ว่าไม่ได้รับคำวิจารณ์ที่ดีนัก ดูเหมือนที่นี่ก็มีผลงานชิ้นเดียวกัน จางเย่เหลือบมอง พบว่ามีความแตกต่างกับโลกของเขาอยู่เล็กน้อย เพราะคำที่ใช้แตกต่างกัน แต่ความหมายยังคงเดิม เกี่ยวกับความฟุ้งเฟ้อเหลวไหล!

จากนั้น คุณเฝิงยิ้มวางพู่กันลง “ขอโทษนะเสี่ยวอู๋ ผมเขียนเสร็จก่อนซะแล้วสิ”

ปรมาจารย์โจวมองคุณเฝิง กล่าวว่า "ตามกฎแล้ว การประชันลายมือไม่สามารถใช้ผลงานชิ้นเดียวกันได้ เป็นเหล่าเฝิงเขียนเสร็จก่อน ดังนั้นเสี่ยวอู๋ลายมือของเธอใช้ไม่ได้แล้ว"

เฮ้ย!

เล่นไม่ซื่อนี่หว่า!

ทำไมไม่บอกกันก่อนล่ะว้อย! นี่เหล่าอู๋เขียนก่อนนะ!

จางเย่เคือง มีวิธีการแบบนี้ด้วย? ถึงว่าทำไมคุณเฝิงไม่คิดใคร่ครวญให้ดีก็ก้าวขึ้นไป แถมยังใช้ตัวอักษรที่เขียนได้ไวที่สุดอย่างเฉ่าซู? ที่แท้ก็ขุดหลุมพรางใส่อู๋เจ๋อชิง! ทั้งสองคนเขียนบทกวีที่ไม่สั้น ใช้เวลาไปถึงสามนาที ต่อให้อู๋เจ๋อชิงเขียนบทใหม่ เขียนอย่างไรก็ไม่ทันแล้ว! เพ้ย ฉันเสร็จก่อนกะน้องสาวเอ็งสิ!

อู๋เจ๋อชิงมองคุณเฝิง ยิ้มกล่าวว่า "คุณเฝิงนิสัยไม่ดี"

คุณเฝิงหัวเราะฮิฮะ "ช่วยไม่ได้ ในประวัติศาสตร์มี ‘ดอกไม้หลังเรือน’ แค่บทเดียว เธอเขียนฉันก็ไม่มีอะไรให้เขียนแล้ว ไม่ใช่ว่าฉันรังแกเธอนะเสี่ยวอู๋ ฮ่าๆ แต่ว่าหัวข้อนี้มีปัญหาแล้ว วิธีการเอาชนะชัดเจน เพียงวัดกันว่าใครเขียนเสร็จก่อนเท่านั้น หากเธอเขียนไวกว่า ฉันคงไม่มีทางชนะหรอก ลายมือสิงซูเธอต้องตาหลายคน เฉ่าซูฉันสู้เธอไม่ได้ มีแต่ข่ายซูที่พอมาวัดกันไหว"

หัวเราะแล้วคุณเฝิงก็มองผลงานของตัวเอง กล่าวว่า "ฉันยังต้องอ่านไหม? ความจริงให้ร้องก็ได้นะ แต่ไม่มีพิณร่วมบรรเลง ร้องไปก็ไม่เพราะ" ชัดเจนว่ากลอนบทนี้มีทำนอง นับว่ามีชื่อเสียงมากทีเดียว

ยังจะร้อง?

ผายลม!

จางเย่วางถ้วยชาลง!

ปรมาจารย์โจวประกาศว่า "ยังเหลืออีกนาทีครึ่ง เสี่ยวอู๋ ยังจะเขียนอีกไหม?"

ซูน่าแทบกระอักเลือด อาเฝิงทำไมถึงทำแบบนี้ล่ะ! เธอตัดสินใจแล้วว่าต่อไปพบหน้าจะแกล้งทำเป็นไม่รู้จัก ช่างขายหน้าศิลปินจริงๆ ดูอย่างอู๋เจ๋อชิงสิช่างใจเย็น ไม่โกรธไม่เคืองเลยสักนิด!

อู๋เจ๋อชิงวางพู่กันลง "เขียนใหม่ก็ไม่ทันแล้ว ตานี้ฉันได้แต่..."

ขณะที่กำลังจะยอมแพ้ จางเย่พลันก้าวออกไปข้างหน้า ไม่พูดไม่จาก็ฉวยเอาพู่กันขึ้นมา ตวัดปลายพู่กันเขียนลงบนกระดาษเซวียนจื่อ!
อู๋เจ๋อชิงตะลึง พร้อมยิ้มเปิดทางให้

"เปลี่ยนคนได้เหรอ?" คุณเฝิงถาม

ปรมาจารย์โจวครุ่นคิดก่อนกล่าว "ในเมื่อแข่งกันเป็นทีม อย่างนั้นก็ได้" เขาเองก็พูดไม่ออกกับความไม่เกรงใจของคุณเฝิงเช่นกัน นึกในใจว่านี่แค่การแข่งขันเล็กๆ น้อยๆ เองนะ ต้องทำกันขนาดนั้นเชียวหรือ?

คุณเฝิงกล่าวอย่างอารมณ์ดี "ได้ ผมเองก็อยากเห็นเหมือนกัน ว่าพ่อหนุ่มคนนี้จะเขียนกลอนเรื่องดอกไม้หลังเรือนได้อย่างไร ผมอยากเห็นมานานแล้ว ฮ่าๆ"

ไม่มีใครรู้ว่าจางเย่จะเขียนอะไร เวลาใกล้หมดแล้ว!

ขณะนั้นเอง ปากซึ่งเต็มไปด้วยฟันเหลืองซี่ใหญ่ของคุณเฝิงที่กำลังหัวเราะพลันไม่มีเสียงหลุดออกมาอีก!

จางเย่ใช้เวลาแค่ครึ่งนาทีก็เขียนจบ เขารู้ดีว่าข่ายซูหรือสิงซูล้วนแต่ไม่ทันเวลา ได้แต่ใช้เฉ่าซูเท่านั้น!

แน่นอนว่าไม่ใช่เฉ่าซูธรรมดา!

เขาใช้ตัวเฉ่าซูของหวังซีจือ!

เขียนแบบธรรมดา ไม่ได้มีลูกเล่นอะไร ตัวเฉ่าซูสำหรับจางเย่ถือว่ายากสุดๆ แต่ก็ยังมีสำนึกของหวังซีจือในตัวเฉ่าซูอยู่ ดูปล่อยตัวตามอิสระ!

ตัวเฉ่าซูนี้ทำให้คนต้องเบิกตากว้างแทบถลน!

ลายมือนี้มีคนอ่านออกไม่มาก มีเพียงคนที่ศึกษาตัวเฉ่าซูมาอย่างลึกล้ำจึงอ่านออกได้
ชัดเจนว่า จางเย่รู้ว่ามีหลายคนอ่านตัวอักษรเหล่านี้ไม่ออก เขียนจบแล้วจึงอ่านออกเสียงให้ฟัง "หมอกคลุมลำน้ำเย็น จันทร์ส่องหาดทราย ทอดผ่านค่ำคืน เรือนสุราริมน้ำฉินไหว[4] หญิงร้องร่ายไม่ทราบสิ้นชาติใด ……" อ่านถึงตรงนี้ จางเย่หันไปมองคุณเฝิง หัวเราะคำหนึ่ง "ขับดอกไม้หลังเรือนข้ามลำน้ำ!"

ซูน่าหัวเราะพรืด!

คุณเฝิงหน้าเขียวคล้ำ เฮ้ย! ด่ากันทำไมวะ!

หลายคนรอบๆ ถึงกับตื่นตระหนกเมื่อได้ยิน นี่มันกลอนอะไร? ไม่เคยได้ยินมาก่อนเลย? ..เชี่ย นี่แต่งเองสดๆ อีกแล้วเหรอ!? เหลืออีกไม่ถึงนาทีก็แต่งเองจนจบ แถมยังมีคำว่า ‘ดอกไม้หลังเรือน’ รวมเข้าไปด้วย? แถมฉวยโอกาสเอามาด่าคนอีก? คุณเฝิงเพิ่งเขียน ‘ดอกไม้หลังเรือน’ จบ กำลังดีใจจนแทบจะร้องเพลง ก็ดันถูกโจมตีกลับมาทันทีเลยเรอะ! หญิงร้องร่ายนั่นคืออะไร? คือหญิงเต้นกินรำกินที่ขายตัวไปด้วยไงเล่า! จะไปรู้ได้ยังไงว่าอะไรมันสิ้นชาติ ยังมีหน้าเอาเพลง ‘ต้นหยกสวนดอกไม้’ มาขับร้องดังข้ามลำธารอีก!

ปากคอเราะร้าย!

เอาลายมือมาด่าคน? ช่างสามารถนัก!

ปรมาจารย์โจวกับอู๋เจ๋อชิงต่างขบขันกันทันที กลอนบทนี้มีความหมายนัก มองในแง่ของภาษา กลอนบทนี้นับว่าเป็นหัวของหัวกะทิ ความหมายลึกล้ำ! เสียดสีได้ยอดเยี่ยม!

ปรมาจารย์เว่ย "..."

ฝ่ายปรมาจารย์เว่ยหันหน้าไปถามคนข้างๆ "ใครรู้จักหมอนี่บ้าง?"

ทุกคนล้วนส่ายหน้า "ไม่ทราบครับ ไม่เคยเห็นมาก่อน"

นักลิปิกรคนหนึ่งรู้สึกประหลาดใจ "หมอนี่มาจากไหนกัน? ขนาดเหล่าหวังกับเหล่าเฝิงยังสู้ไม่ได้? ไม่ใช่สิ รอบนี้ยังไม่เห็นผล รอให้ท่านโจวพูดเถอะ"

ทุกคนหันไปมองปรมาจารย์โจวเป็นตาเดียว
ปรมาจารย์โจวยิ้มแย้มทัก "ทำไมมองผมกันหมดล่ะ?"

ชายหนุ่มกล่าว "รอให้คุณตัดสินไงครับ"

ปรมาจารย์โจวไม่ลังเลแม้แต่น้อย "ยังต้องให้วิจารณ์? ทักษะตัวเฉ่าซู ทั้งสองฝ่ายถือว่าสูสี มีจุดด้อยกันเล็กน้อย ทั้งตาเฝิงทั้งพ่อหนุ่มน่าจะไม่ชำนาญตัวเฉ่าซูนัก ไม่ต้องวิจารณ์แล้ว ฮ่าๆ แต่ว่าตัวเนื้อหา พ่อหนุ่มฝ่ายเสี่ยวอู๋น่ะเหนือกว่าจริงๆ ไม่สิ ใช้ว่าเหนือกว่าไม่ได้ ต้องเรียกว่าเหนือกว่าหลายช่วงตัวเลยทีเดียว ข้อนี้ก็เห็นกันชัดเจนแล้วนี่?"

คุณเฝิงนึกในใจ เขาเองก็ไม่มีข้อโต้แย้ง หันไปยกนิ้วโป้งให้กับชายหนุ่มแว่นดำ มองชายหนุ่มแล้วกล่าว "ชนรุ่นหลังมากสามารถ!"

จางเย่ตอบกลับอย่างมีมารยาท "ขอบคุณครับ"

ชนะอีกแล้ว ฝ่ายอู๋เจ๋อชิงได้ไปสองคะแนนแล้ว!

ตอนแรกคิดว่าฝ่ายอู๋เจ๋อชิงมีแค่สองคน ต้องพ่ายแพ้ย่อยยับแน่ สุดท้ายกลายเป็นทุกคนนี่แหละที่ตื่นตะลึง เข่นฆ่าตะลุยไปได้ไม่หยุด ไม่ทราบว่าชายหนุ่มแว่นดำคนนี้เป็นใครมาจากไหนถึงกับเอาชนะอาจารย์หวังและคุณเฝิงสองนักลิปิกรไปได้ ทั้งไม่เปิดโอกาสให้อู๋เจ๋อชิงลงมือเลยแม้แต่น้อย!

=========================

[1] สำนึก (意) หรือ สำนึกของอักษร คือในอักษรที่เขียนแฝงความหมาย แฝงอารมณ์ความรู้สึกของผู้เขียน

[2] ดอกไม้หลังเรือน (后庭花) เป็นคำแสลง แปลว่านางบำเรอ

[3] ดอกไม้หลังเรือน หรือชื่อเต็มว่า ต้นหยกสวนดอกไม้ อีกชื่อหนึ่งคือ เพลงสิ้นชาติ บทเพลงนี้กล่าวถึงเฉินโฮ่วจู่ จักรพรรดิองค์สุดท้ายของราชวงศ์ใต้ในยุคปลายห้าราชวงศ์สิบอาณาจักรก่อนเข้าสู่ราชวงศ์สุย

[4] ลำน้ำฉินไหวที่นานกิง มีชื่อเสียงว่ามีเรือนคณิกา เป็นแหล่งเที่ยวยามราตรีในสมัยชิง

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./68.md)