##บทที่ 392 : บนเวที!
แปดโมงเช้า

ในห้องเปลี่ยนเสื้อผ้า

จางเสียกับจางหย่วนฉีจากไปแล้ว จางเย่เองก็ไม่มีอะไรทำ ได้แต่ออกมาเดินเตร็ดเตร่คนเดียวอยู่ในห้องโถงใหญ่ เขายังกลับบ้านตอนนี้ไม่ได้ เพื่อจะได้เข้าไปช่วยกำกับเรื่องดนตรี ก่อนสตาร์ควีนจะไปได้กำชับเขาไว้เช่นนี้ เออ ไม่กลับก็ไม่กลับ ช่วยคนช่วยให้ถึงที่สุด ส่งพระส่งให้ถึงตะวันตก[1]

"หมอนั่นใคร?"

"ทำไมว่างขนาดนั้น?"

"หือ คุ้นๆ จัง นั่น.. นั่นมันจางเย่ไม่ใช่เหรอ!?"

"จางเย่? ไม่รู้จักอะ"

"พิธีกรไง ตอนนี้ดังมากเลยนะ"

"เฮ้ย จางเย่จริงด้วย มาได้ไงน่ะ? ไม่มีรายการเขาไม่ใช่เหรอ?"

"พวกเราสนใจเรื่องของเราเถอะน่า เดี๋ยวก็ถึงคิวโชว์ของพวกเราแล้ว มีสติหน่อย อย่าให้ผิดพลาดเด็ดขาด"

ทันใดนั้น จางเย่ก็มองเห็นคนคนหนึ่ง หน้าตาอยู่ในวัยยี่สิบกว่า ยังรุ่นๆ อยู่เลย เขามีดวงตาเรียวเล็กอยู่บนใบหน้าหล่อเหลา แค่เห็นเขาก็ทราบทันทีว่านี่คือ ‘อีอันอ๊ก’ ไอดอลนักร้องชาวเกาหลี ซึ่งกำลังรับการสัมภาษณ์จากนักข่าว เขาพูดภาษาเกาหลีกีลีกูลูที่จางเย่ฟังไม่ออก และคนนี้เองที่เป็นเหตุผลหนึ่งที่ทำให้จางเสียกับจางหย่วนฉีไม่ได้ขึ้นเวที จางเย่มองเขาอยู่หลายครั้ง อดรู้สึกเหม็นขี้หน้าขึ้นมาไม่ได้ ตานิดจมูกหน่อยแบบนั้น ทำไมถึงได้มีพวกแฟนคลับสมองตายเยอะนัก? ความจริงไม่ว่าอีอันอ๊กจะหน้าตาเป็นอย่างไร จางเย่ก็ยังคงไม่เป็นมิตรด้วยอยู่ดี เพราะอะไร? ไม่เพราะอะไรหรอก! ฉายาผู้เชี่ยวชาญการด่าเกาหลียี่สิบปีไม่ใช่ได้มาเปล่าๆ นะ!

ป้าบ!

มีคนมาตบบ่าเขาจากด้านหลัง

จางเย่เหลียวกลับมามอง "ครับ?"

เป็นนักข่าวหญิงคนหนึ่ง เธอมาพร้อมกับสมุดหนึ่งเล่มและปากกาด้ามหนึ่งติดตัว เพราะที่นี่ตอนนี้ไม่อนุญาตให้ถ่ายรูปและบันทึกวิดีโอได้ "อาจารย์จางจริงๆ ด้วย มาได้ยังไงกันคะ? วันนี้ไม่มีรายการคุณนี่นา อ่อ รู้แล้ว เพลง ‘ขอเธอนั้นอายุมั่นขวัญยืน’ ที่คุณแต่งให้จางหย่วนฉีโดนถอดออกนี่นา คุณมาช่วยอาจารย์จางหย่วนฉีแต่งเพลงใหม่ใช่ไหมคะ? เป็นยังไงบ้าง? คราวนี้อาจารย์จางหย่วนฉีได้ขึ้นเวทีรึเปล่าคะ?"

จางเย่ปากแข็งมาก "ขอโทษด้วยครับ ผมเองก็ไม่ทราบ"

"คุณก็บอกฉันสักหน่อยสิคะอาจารย์จาง" นักข่าวสาวซักถามต่อ

"ผมไม่ทราบอะไรจริงๆ ครับ" จางเย่ตอบแค่นี้ก่อนจะจากไป

นักข่าวสาวไม่มีทางเลือก คิดอยู่ครู่หนึ่งก็จดลงไปบนสมุดบันทึกว่า ‘จางเย่ผู้แต่งเพลง ‘ขอเธอนั้นอายุมั่นขวัญ’ ยืนปรากฏตัวที่ห้องส่งหมายเลขหนึ่งของสถานี CCTV อย่างลึกลับ สตาร์ควีนจางหย่วนฉีอาจมีผลงานชิ้นใหม่!’


……



เก้าโมงกว่า

จางหย่วนฉีโทรศัพท์เข้ามา ทว่าคนพูดสายกลับเป็นจางเสีย เห็นได้ว่าทั้งสองคนอยู่ด้วยกัน สองบุคคลในตำนานแห่งวงการเพลงร่วมมือกันสร้างผลงานเพลงคู่เช่นนี้ออกมา แค่คิดก็น่าตื่นเต้นสุดๆ

จางเสียกล่าวว่า "จางเอ๋อร์ (ตรงกับคำว่า หนูจาง ของคนไทย) ฉันให้หย่วนฉีส่งเพลงประกอบมาให้เธอ เป็นผลงานของทีมงานฉันกับหย่วนฉีเอง เธอลองวิจารณ์หน่อยนะ"

จางเย่กล่าว "ได้ครับ"

เสียงดนตรีประกอบดังขึ้น เขาตั้งใจฟังจนจบ

สุดท้ายจางเย่วิจารณ์ว่า "ผมว่ามันเรียบเกินไป ดนตรีดูน้อยๆ ไปไหมครับ? ออกจะธรรมดาไปนะ"

จางเสียครุ่นคิดอยู่ครู่ "เธอหมายถึงทำให้มีมิติหน่อยใช่ไหม? ไม่ใช่ไม่ได้นะ แต่เวลามัน..." ขณะนั้น ปลายสายมีคนพูด หยุดครู่หนึ่งจางเสียถึงกล่าว "ได้ พวกเราจะพยายามเกลาต่อไป เอาให้สมบูรณ์ขึ้นอีก จางเอ๋อร์ เธอมีความเห็นอะไรเพิ่มเติมไหม? ยังไงนี่ก็เพลงเธอแต่ง เธอมีสิทธิ์ออกความเห็นที่สุดนะ"

จางเย่ไม่ทราบศัพท์เฉพาะของวงการดนตรีมากนัก แต่ไม่รู้ก็ไม่เห็นเป็นไร ในสมองเขามีต้นฉบับจากโลกใบนั้นอยู่ ซึ่งเป็นดนตรีที่เสร็จสมบูรณ์แล้ว อีกทั้งบทเพลงนี้ได้ถูกนำมาร้องซ้ำในรูปแบบต่างๆ อีกมากมาย กล่าวได้ว่าถูกขัดเกลาวิเคราะห์จนถึงที่สุดแล้ว "ตอนไม่กี่วินาทีแรกที่เริ่มเพลง ใส่เสียงกลองเข้าไปได้ไหมครับ? ผมไม่ทราบว่าเป็นเสียงกลองหรือเปล่า แต่เป็นเสียงเครื่องเคาะเบาๆ แน่ จากนั้นก็เข้าตัวเพลงตามปกติ แล้วก็ครึ่งท่อนหลังใช้เป็นเสียงเปียโน..."

การสนทนานี้กินเวลาไปยี่สิบนาที


……


ตอนเที่ยง

การซ้อมครั้งสุดท้ายเสร็จสิ้นลง

เหล่านักแสดงและทีมงามที่เข้าร่วมการซักซ้อม ที่กินข้าวก็กินข้าว ที่พักผ่อนก็พักผ่อน ทุกคนล้วนรอคอยผลลัพธ์กันที่นี่ หากไม่ถึงท้ายที่สุด ก็ไม่มีใครรู้ว่าผังรายการจะเป็นเช่นไร เพราะถึงนาทีสุดท้ายก่อนเริ่มงานยังมีโอกาสถูกถอดรายการออกไปได้ ไม่ใช่ว่าไม่มีตัวอย่างเช่นนั้นมาก่อน!

จากนั้น จางเสียกับจางหย่วนฉีพลันกระหืดกระหอบกลับเข้ามา

"จางน้อย"

"คุณสองคนกลับมาแล้ว?"

"ไปกัน พวกเราไปคุยกับทีมผู้จัดกันเถอะ"

"ผมต้องไปด้วย?"

"เธอเป็นคนแต่ง ต้องไปสิ"

ทั้งหมดขึ้นบันไดไปทันที โดยมีจางเย่เดินตามหลังพวกเธอปิดท้าย


……



ในห้องประชุมขนาดใหญ่

เผิงอีอวี้ผู้กำกับงานนั่งอยู่หลังสุด คนอื่นๆ มีทั้งที่นั่งและยืน กำลังถกเถียงกันเรื่องของรายการและเวลาที่ใช้

พวกจางเย่มากันแล้ว เผิงอีอวี้เปิดปากกล่าว "น้าจางมาแล้วเหรอครับ? รอเดี๋ยวนะ"

รองผู้กำกับกล่าว "ขอแค่ทุกรายการไม่ทำเกินเวลาสามวินาที งั้นก็ไม่น่ามีปัญหา"

เผิงอีอวี้กล่าว "เรื่องเวลาไม่ใช่ปัญหา"

"ถูกต้อง ขอแค่ไม่มีเรื่องไม่คาดฝันก็มั่นใจได้เลย" ผู้ช่วยหญิงกล่าว

เผิงอี้อวี้เป็นชายวัยกลางคนหน้าตาธรรมดา สวมเสื้อผ้าเรียบๆ ติดจะเฉิ่มเชย ไร้ชีวิตชีวาสีสันอย่างพ่อของจางเย่ ถ้าเกิดเดินอยู่กลางถนน คนที่ไม่รู้จักเขาไม่มีทางคิดว่านี่คือผู้จัดงานรายการส่งท้ายปีของปีนี้แน่ๆ ทั้งที่เขาเป็นหนึ่งในผู้จัดงานที่มีชื่อเสียงที่สุดคนหนึ่งของประเทศแท้ๆ

"งั้นเรื่องรายการก็น่าจะลงตัวประมาณนี้แหละ ไม่ต้องปรับอะไรแล้ว" เผิงอีอวี้กล่าวสรุป

จางหย่วนฉีพอฟังก็หัวเราะ "ผู้กำกับเผิงลืมพวกเราไปแล้วหรือคะ?"

เผิงอีอวี้มองมาทางนี้พร้อมยิ้มน้อยๆ "จะเป็นไปได้ยังไงกันครับ ทีมงานคุณเขียนเพลงใหม่ให้แล้วหรือ? มา งั้นพวกผมขอฟังหน่อยครับ" ในด้านชื่อเสียงและความสามารถ ถึงแม้จะโดดเด่นไม่ธรรมดาแต่เผิงอีอวี้ก็ไม่มีทางเปรียบสองผู้ยิ่งใหญ่ตรงหน้านี้ได้เลยแม้แต่น้อย หนึ่งคือสตาร์ควีนผู้มีชื่อเสียงขจรขจาย หนึ่งคือศิลปินอาวุโสในวงการเพลง ดังนั้นอย่างน้อยการแสดงออกต่อหน้าพวกเธอ เขายังคงต้องสุภาพด้วยอย่างยิ่ง "เป็นคุณย่าจางจะขึ้นมาก่อนหรือคุณน้าจางจะร้องก่อนดีครับ?"

จางเสียกลั้วหัวเราะ "พวกเราจะร้องเพลงด้วยกัน"

ทีมงานจัดงานที่นั่นพลันตกตะลึง "ร้องเพลงเดียวกัน? คุณสองคนร้องร่วมกัน?"

จางหย่วนฉีหัวเราะคิก "ผู้กำกับเผิงบอกแล้วว่างานในครั้งนี้ต้องการความมีชีวิตชีวา พวกเราสองคนควรเปิดทางให้คนหนุ่มสาว ถึงได้คิดออกมาแบบนี้ ฉันกับน้าจางจะร้องเพลงร่วมกัน จะได้ให้เวลาเด็กๆ อีกสักนิด เปิดโอกาสให้พวกเขาได้แสดงฝีมือมากขึ้นอีกหน่อยค่ะ"

เผิงอีอวี้หางตากระตุก "ฮ่าๆ ได้ครับ งั้นลองฟังผลงานก่อนแล้วกัน"

รองผู้กำกับงานที่โพสต์ข้อความในเวยป๋อก่อนหน้านั้นอดคร่ำครวญในใจขึ้นมาไม่ได้ พวกคุณสองคนขึ้นเวที ไม่ใช่ว่าต้องบีบเวลาเพิ่มขึ้นรึไง! ที่บอกว่าเพลงไม่เหมาะร่างกายไม่ไหวก็แค่ข้ออ้าง พวกคุณกลับเชื่อเป็นจริงเป็นจัง? ถึงกับเอาเพลงใหม่ออกมา? รองผู้กำกับลอบส่ายหน้าในใจ เพลงที่ไปกอดเท้าพระพุทธรูปก่อนออกรบยังจะดีได้ที่ไหน? พวกคุณมาก็ไม่มีประโยชน์ ยังไงก็ไม่ให้พวกคุณขึ้นเวทีหรอก!

ทีมงานคนอื่นๆ ต่างก็นึกในใจเช่นกัน งานเลี้ยงในปีนี้เตรียมลงดาบเปลี่ยนแปลงขนานใหญ่ เพลงของจางหย่วนฉีกับจางเสียน่ะเชยไปนานแล้ว!

ช่างเถอะ

ฟังๆ ไปก่อนแล้วกัน

จางหย่วนฉีเองก็ไม่เกรงใจ ยิ้มน้อยๆ ให้กับทีมงาน "นี่ดนตรีประกอบ" หยิบของสิ่งหนึ่งออกมายื่นส่งให้ทีมงานคนหนึ่ง พี่สาวใหญ่แห่งวงการบันเทิงก็ยิ้มให้กับเขาอย่างสง่างาม

ทีมงานคนนั้นไม่รีรอ รีบจัดการให้ทันที

ท้ายที่สุด จางหย่วนฉีก็กล่าวกับเขาว่า "ขอบคุณมากพ่อหนุ่ม มือเท้าคล่องแคล่วแบบนี้ มาช่วยงานที่บริษัทฉันสักวันนะ" นี่ไม่ใช่การแย่งตัวกันต่อหน้าต่อตา เพราะทีมงานจัดการรายการส่งท้ายปีนี้เป็นการรวมตัวกันชั่วคราว ไม่ได้มาจากแผนกหรือบริษัทเดียวกัน ล้วนแต่มีต้นสังกัดของตนเองทั้งนั้น

ทีมงานคนนั้นตื่นเต้นดีใจอย่างเห็นได้ชัด "ขอบคุณครับพี่สาวจาง คุณชมผมแบบนี้ ผมจะตามไปทำงานกับคุณครับ!"

พวกเราทีมงานยังไม่แยกกัน นี่คิดอะไรอยู่ หา? รองผู้กำกับพูดไม่ออก แต่ก็ไม่ได้ว่าอะไรออกไป เขาไม่คิดจะล่วงเกินจางหย่วนฉี ที่เป็นถึงสตาร์ควีนมีเส้นสายสัมพันธ์ในวงการนี้อย่างดีเยี่ยมหรอกนะ

ทำนองเพลงเริ่มต้น ทุกคนล้วนมีความคิดในใจ

จางหย่วนฉีมองจางเสีย "น้าจาง เราร้องกันง่ายๆ แล้วกันนะคะ?"

"ไม่มีไมค์ ไม่มีวงดนตรี ได้แต่ร้องไปแบบนั้นล่ะนะ" จางเสียหัวเราะเบาๆ พูดจบ ก็ฉุดจางหย่วนฉีนั่งลงอย่างเป็นธรรมชาติ

เหล่าทีมงานนั่งฟัง พวกเธอก็นั่งร้องเพลง

ถ้าเป็นดาราคนอื่นๆ ไม่มีทางกล้าทำอย่างนี้ต่อหน้าผู้กำกับเผิงแน่ แต่ทั้งสองคนนี้คือจางเสียกับจางหย่วนฉี อย่าว่าแต่นั่งร้องเพลงเลย คนระดับผู้หญิงสองคนนี้ อยากจะนอนร้องเพลง คนอื่นๆ ก็ได้แต่นิ่งฟังเรียบๆ ร้อยๆ!

"ได้ค่ะ" จางหย่วนฉีตอบรับ

ทีมงานคนนั้นเริ่มเปิดดนตรีประกอบ

จางเย่เห็นดังนั้นก็ไม่เกรงใจ หาที่นั่งให้กับตัวเอง ถึงเขาจะไม่มีตำแหน่งในบู๊ลิ้มอย่างผู้หญิงสองคนนั้น แต่ก็เป็นตัวของตัวเองสุดๆ ตั้งแต่มีชื่อเสียงก็ไม่กลัวจะไปล่วงเกินใครทั้งนั้นแหละ คุณจางนั่งลง งั้นเขาก็นั่งลงด้วย จะให้จางเย่สนใจพวกทีมผู้จัดไปทำไม ในเมื่อจางเย่ไม่เห็นว่าตัวเองจะต่ำต้อยไปกว่าใครเขา? แน่นอน ความเคลื่อนไหวของจางเย่ได้ทำให้ทีมผู้จัดหลายคนต้องมองมา ทั้งขมวดคิ้วนิ่วหน้าใส่เขาทันที

หมอนั่นมาจากไหน?

ทุกคนกำลังคิด ทันใดนั้นจางหย่วนฉีก็เริ่มเปิดปากร้องออกมา

ช่วงเวลานั้นเหล่าทีมงานล้วนแล้วแต่ถูกน้ำเสียงนี้สะกดไว้ ประกายตาพวกเขากลายเป็นตกตะลึงกันอย่างช้าๆ อดที่จะหันมองหน้ากันอย่างคาดไม่ถึงไม่ได้!

นี่...

เพลงนี้...

ประกายตาของเผิงอีอวี้พลันเปลี่ยนไป!

จางหย่วนฉีร้องจบ จางเสียร้องต่อ!

สุดท้าย ทั้งสองก็ใช้น้ำเสียงอันงดงามที่สุดร้องประสานกันในตอนจบ!

รองผู้กำกับแทบจะสบถออกมาอยู่รอมร่อ! ร้องธรรมดาๆ? นี่แม่*เรียกธรรมดางั้นสิ? นี่ขนาดไม่มีซาวด์เอฟเฟคต์ไม่มีบรรยากาศในงาน ยังร้องออกมาได้ขนาดนี้ ถ้าใส่เอฟเฟคต์ใส่เพลงเข้าไป ไม่ถึงกับทะลุฟ้าไปแล้วเรอะ!? เพลงบทนี้... เป็นครั้งแรกที่ได้ฟังเพลงที่ทำให้คนต้องสั่นสะท้านกันหนักแบบนี้! ความปล่อยตัวตามสบาย ความมั่นใจในตัวเองนั้น คล้ายฝนบางเบาคล้ายดั่งมีดดาบ ค่อยๆ เชือดเฉือนหัวใจคน!

ผู้ช่วยหญิงฟังจนเสียสติไปแล้ว!

ทีมงานคนอื่นๆ ไม่มีใครพูดอะไรออกสักคำ!

จางเสียกล่าว "เงื่อนไขจำกัดจึงร้องได้ไม่ดีนัก ทุกคนฟังกันจบแล้ว ผู้กำกับเผิงคิดว่าเพลงนี้ใช้ได้ไหมคะ?"

เผิงอีอวี้กลับกล่าว "นี่เป็นเพลงที่ทีมงานคุณแต่งเหรอครับ?"

จางเสียหัวเราะเหอๆ "ทีมงานฉันไม่มีความสามารถขนาดนี้หรอกนะ เป็นทีมของหย่วนฉี เอ่อ ก็พูดแบบนั้นไม่ได้ เป็นเพื่อนของหย่วนฉีช่วยเร่งแต่งออกมาให้น่ะ" พูดถึงตรงนี้ก็ชี้นิ้วไปยังจางเย่ที่นั่งอยู่แถวหลัง " ‘จางเย่’ พวกคุณคงเคยได้ยินชื่อเขาแล้วมั้ง?"

จางเย่?

จางเย่เขียน?

มีทั้งคนรู้จักเขา และมีคนที่ไม่เคยได้ยินชื่อ

เผิงอีอวี้อุทาน "อย่างนี้นี่เอง คนแต่งเพลง ‘ขอเธอนั้นอายุมั่นขวัญยืน’ สินะ ผมเคยฟังอยู่ครับ เพลงนี้ดังไปทั่วประเทศ ทั้งเนื้อร้องทำนอง เห็นว่าเป็นเพลงที่แต่งขึ้นตรงนั้นเลย!"

จางหย่วนฉีกล่าว "คิดว่าเป็นอย่างไรคะ?"

"เพลงเป็นเพลงที่ดี แต่เนื้อเพลงนี่ ผมว่านะ ยังไม่ค่อยเหมาะกับบรรยากาศงานเท่าไรนะครับ"

จางเสียมองเขา "อย่างนั้นตามที่ผู้กำกับเผิงคิด เพลงแบบไหนหรือถึงจะเหมาะกับงานนี้? จะให้พวกเราแต่งเพลงอย่าง ‘คืนส่งปี’ ‘คืนส่งส่งปี’ ‘ร้องเพลงคืนส่งปี’ ‘คืนส่งปียอดเยี่ยมนัก’ หรือว่า ‘ผู้กำกับเผิงอีอวี้ของงานปีนี้สุดยอดมาก’ อืม ต้องเป็นเพลงแบบนี้ถึงจะเหมาะกับบรรยากาศงั้นหรือ?"

เธอช่างปากกล้าใจเด็ดมาก!

คำพูดนี้ของเธอได้ใจจางเย่ที่สุด!

เผิงอีอวี้ยิ้มจืดเจื่อน "น้าจาง ผมรู้ว่าคุณไม่ค่อยชอบใจนัก แต่ด่าผมกันแบบนี้เชียวเหรอ ผมไม่ได้คิดอย่างนั้นจริงๆ นะ อีกอย่างรายการก็ตัดสินไปแล้ว การซ้อมรอบสุดท้ายก็เสร็จไปแล้ว เปลี่ยนอีกจะดีเหรอครับ"

จางหย่วนฉียิ้มจนตาหรี่คมปลาบ "ฉันกับน้าจางเข้าร่วมซ้อมกันสองรอบแล้วนะ ไม่ต้องซ้อมอะไรอีกหรอกค่ะ ขึ้นเวทีเลยก็ยังได้ ไม่เห็นจะมีปัญหา พูดแบบนี้อาจจะดูใหญ่โต แต่ว่าพวกฉันสองคนขึ้นเวทีกันมาก็หลายครั้งแล้ว ถือว่ามากกว่าคนอื่นๆ ทั่วไปแล้วจริงๆ ผู้กำกับเผิงน่าจะเชื่อว่าพวกเรามีประสบการณ์ความสามารถ อย่างน้อยทางฉันกับน้าจาง ไม่มีปัญหาอะไรเลย"

จางเสียกล่าวต่อ "พวกเราขอแค่สองนาที"

รองผู้กำกับยืนอยู่ฝ่ายเผิงอีอวี้ "เวลาไม่พอแล้วครับ เพิ่มรายการเข้าไปอีก ผังเวลาเละเทะหมดแน่ๆ ทั้งสองท่านเป็นศิลปินระดับชาติ ค่อยๆ ฟันฝ่ามาทีละก้าวตั้งแต่ยังสาว คิดว่าคงทราบแล้วว่ามันไม่ง่ายเลย แต่ตอนนี้เป็นแผ่นดินของคนหนุ่มสาว ต่อไปก็จะเป็นโลกของคนหนุ่มสาว ผมหวังว่าทั้งสองท่านจะเป็นตัวอย่าง เปิดทางให้กับคนหนุ่มสาวได้ไหมครับ?"

สองนาทีก็ยังไม่ได้?

ปู่พวกมึ*สิ!

จางเย่ยิ่งฟังยิ่งขุ่นข้องใจ พวกนายแม่*เถียงกันไม่จบสักที งั้นลูกพี่จะออกปากเอง! "เปิดทางให้คนหนุ่มสาวผมว่าไม่มีปัญหา ผมเชื่อว่าทั้งสองท่านยินดีเปิดทางให้อยู่แล้ว ย่าจางกับพี่สาวจางไม่มีทางบ่นอะไรหรอก แต่นี่คืนส่งปีของใคร? ทำไมต้องเปิดทางให้กับเกาหลี? พอเป็นคนต่างชาติ พวกคุณก็เลยไม่เห็นหัวคนของชาติเราเหรอ? นี่หลักการอะไรกัน? ผมเห็นผังรายการแล้วว่าทีมงานให้เวลาอีอันอ๊กไรนั่นตั้งสามนาที แต่พอเป็นคนของตัวเอง พอเป็นผู้อาวุโสที่ช่วยวางรากฐานให้กับรายการคืนส่งปีมาหลายปีแบบนี้ แค่สองนาที..ยังให้ไม่ได้? ผมไม่ทราบว่าคนอื่นจะคิดยังไง แต่ผมรู้สึกไม่ดีเอามากๆ ผมเป็นคนพูดตรงๆ มีอะไรก็พูดไปอย่างนั้น คนหนุ่มสาวน่ะสำคัญ แต่ มีแต่คนหนุ่มสาวแล้วจะได้อะไร? ไม่มีผู้อาวุโสนำทาง ไม่มีผู้อาวุโสที่สร้างความเชื่อมั่นและให้ความสำคัญ คนหนุ่มสาวจะไปไหนได้? จะก้าวหน้าไปได้ยังไง?"

ผู้ช่วยหญิงรู้จักจางเย่มากที่สุดในบรรดาคนที่นี่ เธอเคยฟังการปาฐกถาเรื่อง ‘ผู้เยาว์ของชาติ’ ของจางเย่มาก่อน แต่พอมาฟังคำพูดของเขาในวันนี้ก็แทบจะเป็นลม! น้องสาวคุณสิ! ตอนอยู่เป่ยต้าคุณไม่ได้พูดแบบนี้นี่! ไม่ใช่บอกว่าคนแก่มีแต่จะไหลลงเหรอไง? ไม่ใช่บอกว่าเหมือนคนเมาฝิ่นหรอกเหรอ? แม่*คุณสิ! ทำไมวันนี้พูดอีกอย่างแล้วล่ะ! ผู้ช่วยหญิงเคยได้ยินชื่อเสียงเน่าเหม็นยากควบคุมของจางเย่มาก่อน วันนี้ไดพบเห็นจึงรู้ทันทีว่าไม่ผิดแม้แต่น้อย!

ผู้กำกับเผิงกลับไม่ยินดียิ่งกว่าใครๆ ตรงนี้มีที่ให้นายสอดด้วยเหรอ?

จางเสียถาม "เสี่ยวเผิง สรุปว่ายังไงกันแน่? เธอบอกพวกฉันมาให้ชัดๆ สิ จะยังไงพวกฉันก็รับได้ทั้งนั้น เธอไม่ต้องรู้สึกกดดันไป ถ้าเกิดทุกคนต้องการพวกฉัน พวกฉันก็จะร้อง ถ้าเกิดไม่ต้องการแล้ว หากรายการนี้ไม่ต้องการแล้ว..ฉันกับหย่วนฉีจะหันหน้าจากไป ไม่ต้องพูดอะไรกันอีก"

ไม่ต้องรู้สึกกดดัน?

เผิงอีอวี้กลับรู้สึกว่าแรงกดดันยิ่งหนักหนากว่าเดิมอีก!

ถ้าเกิดเป็นสองเพลงก่อนหน้าของจางเสียกับจางหย่วนฉี พวกเขาย่อมมีวิธีรับมือได้ แต่พอตอนนี้ พวกเธอกลับเอาเพลงใหม่ที่โดดเด่นออกมา ทำให้เผิงอีอวี้ลำบากใจไม่น้อย ว่ากันตามตรง เขาได้ตัดสินใจไปแล้วว่าไม่ต้องการจางเสียกับจางหย่วนฉีอีกต่อไป แต่ไม่คิดว่าเหตุการณ์จะเป็นไปได้ถึงขั้นนี้! ไอ้จางเย่นี่อะไรกัน? ทำไมถึงแต่งเพลงแบบนี้ออกมาได้ในเวลาสั้นๆ อย่างนี้นะ?

รองผู้กำกับปาดเหงื่อ "ผู้กำกับเผิง?"

ในห้องประชุมใหญ่พลันตกอยู่ในความเงียบ แว่วยินเสียงกระแอมก้องสะท้อนกลับไปมา

รองผู้กำกับหญิงคนหนึ่งกลับกล่าวทะลุขึ้นกลางปล้องว่า "เพลงบทนี้ถ้าไม่ได้ขึ้นเวทีปีนี้ ฉันว่าน่าเสียดาย ฉันอยากเห็นตอนที่ศิลปินทั้งสองท่านขึ้นเวทีร้องเพลงนี้พร้อมกันจริงๆ ค่ะ!"

เผิงอีอวี้หันขวับมองรองผู้กำกับหญิงตาเขม็ง!

รองผู้กำกับหญิงไม่มองเขา เธอหันไปคลี่ยิ้มให้กับจางหย่วนฉี ชัดเจนว่าทั้งสองคนรู้จักกัน

ตอนนั้นเอง มีคนในทีมงานอีกคนเอ่ยเปิดปากขึ้น เขาเป็นชายสูงวัยที่สุดในบรรดาทีมงาน "รายการคืนส่งปีไม่ได้มีแต่คนหนุ่มสาวดู ยังต้องคอยดูแลคนแก่คนวัยกลางคนไปด้วย เจ้าคนเกาหลีอีอันอ๊กนั่นน่ะ เราลดเวลาร้องเพลงลงอีกนิด เหลือสองนาทีก็พอ ทีนี้ก็จะได้หนึ่งนาทีที่เหลือ ส่วนรายการอื่นๆ น่าจะพอเปิดทางให้คุณจางกับเสี่ยวจางออกมาได้"

มีความขัดแย้งภายในแล้ว!

อย่างไรก็ไม่ใช่ทีมที่อยู่ร่วมกันในระยะยาว เผิงอีอวี้แม้ถือเป็นหัวหน้าทีม จึงไม่สามารถทำให้ทุกคนยอมเชื่อฟังได้ แถมอีกฝ่ายยังเป็นจางเสียกับจางหย่วนฉี ชื่อเสียงโด่งดัง สายสัมพันธ์กว้างขวาง น้ำเสียงก็ดี ข้อเสียเดียวคือไม่มีเพลงใหม่ ซึ่งตอนนี้ก็ได้รับการแก้ไขแล้ว และเพลงใหม่นี้นับว่ายอดเยี่ยมเสียด้วยซ้ำไป ไม่มีเหตุผลอะไรที่จะไม่ให้พวกเธอได้ขึ้นร้อง! ที่ว่าเพลงนั่นเก่าไปคือเพราะเพลงไม่เหมาะสมกับบรรยากาศในตอนนี้ก็หมดไปแล้ว หากหัวเด็ดตีนขาดยังไม่ยอมให้เธอขึ้นไป อย่างนั้นก็ต้องล่วงเกินคนอย่างหนักหนาสาหัสแล้ว! ในเวลางานตรุษจีนแบบนี้ ทั้งสองคนต้องฟังคำสั่งพวกเขาก็จริง แต่อย่าลืมสิว่างานตรุษจีนมีแค่วันเดียว พอพ้นวันนี้ไป พวกเขาก็ไม่ต้องอยู่ในวงการแล้ว? ไม่ต้องผ่านวันคืนในงานบันเทิงแล้ว? เหอะ อย่างไรก็ต้องไว้หน้าคนกันบ้าง!

ถกกันอยู่ครู่ใหญ่

ในที่สุด เผิงอีอวี้ก็ต้องยอมใคร่ครวญถึงหน้าตาของจางเสียกับจางหย่วนฉีและข้อเสนอของคนในทีม เขาได้แต่กล่าวว่า "พวกคุณกลับไปก่อนแล้วกันครับ พวกเราขอตกลงกันอีกหน่อยว่าพอจะดึงเวลาออกมาให้พวกคุณได้ไหม ถ้าอย่างไรแล้วผมจะติดต่อกลับไปอีกที"

พูดแบบนี้ ความจริงแปลว่าแทบจะแน่นอนแล้ว!


……


ข้างนอก

จางเสียถอนใจกล่าวว่า "เสี่ยวเผิงความจริงก็ไม่ได้ง่ายดายเลย" คุณย่าท่านนี้กลับมีเมตตาไม่เสื่อมคลาย

จางหย่วนฉีวิจารณ์ว่า "เขาใจร้อนเกินไป ที่อาฉู่พูดเมื่อกี้นั้นถูกต้อง รายการคืนส่งท้ายปีไม่ใช่รายการของคนหนุ่มสาวเพียงอย่างเดียว ผู้ชมสูงอายุ นักแสดงสูงวัย ล้วนไม่ควรถูกหลงลืม ไม่อย่างนั้น จะนับเป็นความน่าเสียดายของรายการคืนส่งท้ายปีแล้วค่ะ ความรู้สึกที่พวกเราเหล่าผู้มีอายุไม่น้อยมองกับงานรายการส่งปีนั้น ความจริงก็ไม่ได้น้อยไปกว่าใครเลย"

จางเสียหัวเราะอย่างสดใส "ดูเอาเถอะ ถ้าเกิดปีนี้ทุกคนไม่พอใจกับการร้องเพลงของฉันล่ะก็ ฉันคงถือว่าแก่แล้วจริงๆ คงต้องพิจารณาการเกษียณเสียที ปีหน้าไม่ต้องมาแล้วเป็นไง ฮ่าๆ"



==========================

[1] ส่งพระส่งให้ถึงตะวันตก เป็นสำนวน มีสองที่มา หนึ่งคือส่งไปให้ถึงตะวันตกของจีนคือชมพูทวีป ถิ่นกำเนิดของพุทธศาสนา อีกหนึ่งคือสวรรค์ตะวันตกอันเป้นที่สถิตของพระพุทธเจ้า

*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./93.md)