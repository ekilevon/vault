##บทที่ 377 : ทอล์คโชว์ยังร้อนแรงต่อไป!
หลังมื้ออาหาร

ที่บ้านของอู๋เจ๋อชิง

"ผมล้างเองๆ!"

"คุณวางเถอะค่ะ"

"ไม่ๆ ให้คุณทำกับข้าวแล้ว งานนี้ผมทำเองครับ"

"นี่บ้านฉันค่ะ ไม่ต้องให้คุณทำอะไรหรอกน่า"

"ไม่ได้ครับ ยังไงก็ไม่ได้"

"คุณนี่นะ ของขวัญให้ฉันก็ล้ำค่าที่สุดแล้วนะคะ ‘มู่หลันซือ’ บทนี้ ฉันถือเป็นสมบัติล้ำค่าในชีวิต เตรียมจะให้เป็นของวิเศษประจำตระกูลสืบทอดให้ลูกหลานแล้วค่ะ"

"ของชิ้นนี้ไม่ได้มีราคาค่างวดอะไรขนาดนั้นหรอกครับ คุณอยากได้แค่ไหนผมเขียนให้เท่านั้น ชามนี้ให้ผมล้างเองเถอะครับ!"

ถกเถียงอยู่นาน สุดท้ายอู๋เจ๋อชิงไม่พูดอะไรอีก เพียงมองตาจางเย่เขม็ง ไม่ออกเสียง ทั้งไม่ขยับไปไหน

จางเย่กล่าวเสียงอ่อยๆ "ให้ผมทำเถอะครับ คุณเป็นหัวหน้าผม จะปล่อยให้คุณลงมือได้ยังไงกัน แถมจะให้ผมนั่งว่างๆ ถ้วยพวกนี้... เอาล่ะให้คุณก็ได้ครับ!" เขายอมวางมือจนได้

"นี่สิคะถึงจะถูก" อู๋เจ๋อชิงยิ้มน้อยๆ เดินเข้ามาเริ่มลงมือล้างถ้วย

ถึงจะบอกว่าให้อู๋เจ๋อชิงทำ จางเย่ก็ยังไม่ขยับไปไหน ยืนมองจากด้านข้างวนไปเวียนมาอยู่หลายรอบ ยิ่งมองอู๋เจ๋อชิงยิ่งรู้สึกชอบ อีกฝ่ายตำแหน่งสูงส่งกลับไม่ถือยศถืออย่าง อายุมากกว่ากลับไม่เอาอาวุโสเข้าข่ม ฉลาดหลักแหลมแต่ไม่โอ้อวดถือดี กลับยิ่งนุ่มนวลใส่ใจ ผู้หญิงประเภทนี้ออกไปหาที่ไหนก็ไม่มีทางเจอหรอก เฮ้อ ความคิดต่ออีกฝ่ายของจางเย่นี้กลับไม่สามารถหลุดออกจากปากได้ ช่วยไม่ได้ เขารู้ตัวเองดีว่ามีความสามารถแค่ไหน เขาน่ะไม่คู่ควรกับคุณอู๋คนนี้เลยสักนิด อีกทั้งคุณอู๋คนนี้ต้องตั้งข้อเรียกร้องไว้สูงในการเลือกคู่แน่ๆ ด้วยเงื่อนไขข้อเรียกร้องของอีกฝ่ายนั้น เขากลัวว่าจะไม่ได้ดั่งใจ ไม่อย่างนั้นเธอคงไม่รอจนสามสิบกว่าก็ยังไม่แต่งงานหรอก

ถ้วยชามล้างเสร็จเรียบร้อย

เพิ่งสองทุ่ม ยังไม่ถือว่าดึก

อู๋เจ๋อชิงมองเวลา "อืม ขึ้นไปดื่มชากันไหมคะ?"

จางเย่เกรงใจ "ไม่อย่างนั้นผมกลับก่อนดีไหมครับ? ดึกแล้ว" เขาเกรงจะไม่เหมาะสม อีกฝ่ายเป็นผู้หญิง เรื่องเช่นนี้ต้องไว้มารยาทสักหน่อย

"เพิ่งสองทุ่มเองนะ ยังหัวค่ำอยู่เลยค่ะ" อู๋เจ๋อชิงยังคงชักชวนเขาขึ้นไปชั้นบน

จางเย่ไม่พูดอะไรต่อ เพียงเดินตามขึ้นไปชั้นบนถึงห้องนอนของอู๋เจ๋อชิง

ห้องนอนค่อนข้างกว้างขวาง อย่างน้อยราวสี่สิบกว่าเสื่อได้ ไม่รู้ว่าเป็นแบบบ้านตั้งแต่แรก หรืออู๋เจ๋อชิงมาตกแต่งเองภายหลัง พื้นที่ใช้สอยภายในห้องแบ่งเป็นสัดส่วนได้ดีทีเดียว มุมหนึ่งเป็นเตียงน้ำขนาดใหญ่ อีกด้านเป็นตู้เสื้อผ้า ไม่แน่ใจว่าเป็นหนึ่งตู้ใหญ่หรือสามตู้ย่อยรวมกัน อีกด้านแขวนโทรทัศน์ไว้ติดผนัง ใหญ่แค่ไหน? ก็ใหญ่มากจริงๆ จางเย่ไม่ค่อยรู้เรื่องนี้ซะด้วยสิ ส่วนด้านนอกเป็นระเบียงขนาดกว้าง ท้องฟ้ามืดเสียจนมองเห็นไม่ชัดว่าของที่จัดวางไว้มีอะไรบ้าง

หรูหรา

ฟู่ฟ่า

เฮ้อ..ดูเขาสิ จนขนาดไหน!

จางเย่แม้เสี่ยงเป็นเสี่ยงตายทำงานได้เงินไม่น้อย แต่เงินจำนวนนั้นต่อให้ไม่ซื้อรถแล้วเก็บเอาดอกเบี้ยอย่างเดียว ยังซื้อบ้านในเถาหรานถิงไม่ได้เลย อาจจะไม่พอให้ตกแต่งบ้านกับเครื่องใช้เสียด้วยซ้ำ

"นั่งตามสบายนะคะ เข้าหน้าหนาวแล้ว ชั้นล่างออกจะหนาวกว่าหน่อย ส่วนชั้นบนสบายกว่าค่ะ อีกอย่างคุณใส่เสื้อผ้าไม่กี่ชิ้น ข้างบนห้องเล็กกว่า อากาศจึงอุ่นกว่ากันค่ะ"

"ครับ"

"ดื่มชาอะไรดีคะ?"

"คุณดื่มอะไรผมก็ดื่มด้วยหมดครับ"

"งั้นเป็นเถี่ยกวนอินละกันนะคะ"

จางเย่ถอดรองเท้า นั่งขัดสมาธิลงบนผืนพรมนุ่มๆ

อู๋เจ๋อชิงก็นั่งลง ไม่ได้ขัดสมาธิแต่นั่งคุกเข่าแล้วสองเท้าแบะออกด้านข้าง คล้ายท่านั่งของนางเงือกแสนงดงาม ทุกการกระทำล้วนเต็มไปด้วยความตั้งใจ ตั้งแต่ขั้นตอนการต้มน้ำ เริ่มชงชา ก่อนจะแบ่งออกเป็นสองแก้ว "เชิญค่ะ"

จางเย่ร้องชม "ชาดี!"

จะอย่างไรก็ไม่เข้าใจเลยจริงๆ บอกว่าดีอะไรก็ถูกต้องทั้งนั้นแหละ

ที่จางเย่ให้ความสนใจตอนนี้คือเรียวขาของอู๋เจ๋อชิง ชุดอยู่บ้านของเธอเป็นกางเกงออกกำลังกายสีเทาแบบธรรมดาๆ ที่ไม่อาจปกปิดเรือนร่างอันงดงามของเธอได้ กลิ่นอายความเป็นกุลสตรีศรีเรือนของอู๋เจ๋อชิงยังคงเปล่งประกาย ไม่ว่าใครที่ได้เห็นล้วนรู้สึกสบายตาสบายใจ ความอ่อนโยนชวนลุ่มหลงจนลึกเข้ากระดูกดำนั้น แม้จะไม่ได้สวมชุดกี่เพ้าแต่งกายเช่นนั้นก็ยังคงเป็นผู้หญิงที่เปี่ยมไปด้วยกลิ่นอายโบราณ แย้มยิ้มหรือขมวดมุ่นคิ้วสักนิดก็ไม่สูญเสียกลิ่นอาย นับว่าเป็นผู้หญิงที่ให้ความรู้สึกเหมือนละลายในปากกรอบนอกนุ่มในหอมกลิ่นกำจายอย่างไรอย่างนั้น

ขาของเธอโผล่มาด้านนอก สวมถุงน่องสีเนื้อ ไม่รู้ว่าแบบสั้นหรือยาว

สายตาจางเย่คอยแต่วนเวียนตรงเรียวขาคู่งามอยู่หลายรอบ ยิ่งมองยิ่งรู้สึกเสพติดเข้าไปใหญ่ ดื่มชาคำหนึ่งต้องมองสักเที่ยวหนึ่ง ทว่าดันพบว่าอู๋เจ๋อชิงมองมาที่เขาด้วยเช่นกัน จางเย่ไม่รู้ว่าอีกฝ่ายคิดอะไรกันแน่จึงรีบหาหัวข้อชวนคุย "เอ้อ ท่านรองอธิการฯ อู๋ครับ รายการ ‘จางเย่ทอล์คโชว์’ ผมวันนี้กลับมาออกอากาศใหม่ บ้านเราดูได้ไหม?" คนเมืองหลวงพูดจานั้นช่างชวนสนิทสนมเปี่ยมมารยาทจริงๆ เพราะมักพูด ‘บ้านเรา’ ไม่บอกว่า ‘บ้านคุณ’ จึงยิ่งฟังดูใกล้ชิด

อู๋เจ๋อชิงวางถ้วยชาลง "ได้ค่ะ คอมพิวเตอร์หรือโทรทัศน์ก็ได้ ฮ่าๆ รายการทอล์คโชว์คุณฉันได้ดูนิดๆ หน่อยๆ ซะด้วยสิ ถ้างั้นเปิดทีวีดูกันค่ะ ฉันเองก็อยากดู" เธอลุกขึ้นยืน เดินเข้าไปหยิบเอาโน้ตบุ๊คมาต่อเข้ากับทีวี "อยู่เว็บไซต์ไหนนะคะ?"

"ผมเอง" จางเย่ลุกขึ้นไปจัดการให้

ค้นหาเว็บไซต์อย่างรวดเร็ว ‘จางเย่ทอล์คโชว์’ ตอนใหม่ออกมาแล้วสามตอน ชัดเจนว่าเริ่มออกอากาศมาตั้งแต่หกโมงเย็นแล้ว

ทีนี้ก็เรียบร้อย

เริ่มเล่นรายการ

บนโทรทัศน์ปรากฏภาพเปิดรายการ 'ผมจะเป็นกระบอกเกลือให้ตัวเอง'

อู๋เจ๋อชิงกับจางเย่นั่งลงอีกครั้ง ทางหนึ่งดื่มชา ทางหนึ่งดูรายการที่เริ่มฉายใหม่เป็นเวลานาน

จางเย่รู้สึกหวาดหวั่นกระวนกระวายไม่น้อย ไม่รู้ว่าที่เขาห่างหายไปนานขนาดนี้ ความนิยมของรายการทอล์คโชว์จะตกต่ำไปบ้างหรือไม่ ต่อเรื่องนี้จางเย่ไม่คาดหวังสักเท่าไร เพราะรู้ว่าอย่างไรเสียก็คงต้องมีผลกระทบ แต่เพื่อหลบเลี่ยงจากนโยบายใหม่ที่ยังไม่ทราบของ SARFT คราวนี้ ได้แต่ต้องถ่ายทอดรายการวันละหลายตอนไปก่อน ถึงจะไม่เป็นผลดีต่อชื่อเสียงและความนิยมในสังคม แต่มันก็ช่วยไม่ได้แล้วจริงๆ ตลาดเป้าหมายก็เป็นเช่นนี้ นโยบายก็ต้องเป็นไปตามนี้ เขาไม่อาจเปลี่ยนแปลง ได้ มีเพียงแต่ต้องปรับตัวไปตามนโยบายที่กำหนดให้ดีที่สุด ว่าไปแล้ว ความนิยมนั้นไม่จำเป็นต้องต่ำกว่าเมื่อก่อนเสมอไป เพราะที่โลกใบนี้ไม่เคยมีรูปแบบรายการใหม่อย่างทอล์คโชว์มาก่อน เหล่ารายการที่เข้าร่วมคัดลอกอย่างไม่สนใจอะไรนั้นล้วนปราศจากแก่นของทอล์คโชว์ที่แท้จริง ซึ่งไม่สามารถเอามาเทียบกับพิธีกรที่รู้จักทอล์คโชว์ดีอย่างจางเย่ ดังนั้นรายการทอล์คโชว์ของแท้จึงยังคงไม่มีส่วนแบ่งและไร้คู่แข่ง ต่อให้ค่าชื่อเสียงจะตกต่ำก็คงไม่ต่ำเกินไปนัก

……

"พูดถึงเรื่องมารยาท นี่คือค่านิยมหลักๆ ในประเทศเรา แต่มีวันหนึ่งตอนอยู่บนรถผมก็ได้เจอกับคนคนหนึ่งที่ทำให้ผมต้องรู้สึก..... เพราะฉะนั้น คำว่า ‘ขอโทษ’ ไม่จำเป็นต้องได้รับคำว่า ‘ไม่เป็นไร’ มาเสมอไป แต่คำว่า ‘พ่อมึ*สิ’ นี่แหละ จะได้รับคำว่า ‘พ่อมึ*สิ’ กลับมาแน่นอน!"

อู๋เจ๋อชิงหลุดขำ

จางเย่มองเธอด้วยความภาคภูมิใจในตัวเองสุดๆ!

……

"พูดถึงโฆษณาสมัยนี้ มีบางชิ้นที่ฟังแล้วพูดไม่ออกจริงๆ ครับ ผมเชื่อว่าทุกคนคงเคยได้ยินคำโฆษณาอย่าง ‘อย่าให้ลูกคุณแพ้ตั้งแต่จุดเริ่มต้น’ (เป็นโฆษณาในวงการธุรกิจการศึกษาก่อนประถมวัย) ผมได้ยินโฆษณานี้ทีไรเป็นต้องสงสัยทุกที ทำไมลูกถึงได้มีโอกาสแพ้ที่จุดเริ่มต้นล่ะ? เป็นไปไม่ได้น่า ไม่จริงชัดๆ คุณดูอย่างตอนวิ่งแข่งสิ ทุกคนยืนพร้อมกันบนจุดเริ่มต้น รอฟังสัญญาณปืน ใครว่าทุกคนไม่ได้อยู่ที่จุดเริ่มต้นเดียวกัน? หรือว่าปืนไม่ได้หันปากกระบอกขึ้นฟ้า แต่ ‘ปั้ง’ ยิงเข้าที่กลางหน้าผากคุณ? ทำให้คุณต้องแพ้ตั้งแต่จุดเริ่มต้น?"

……

ตอนแรกจบลง

อู๋เจ๋อชิงหัวเราะฮาเป็นช่วงๆ เขาแม่*รู้สึกตื้นตันใจสุดๆ!

จางเย่หรี่ตากล่าวหยั่งเชิง ".......... งั้นดูแค่นี้คงพอ?"

"สนุกมากเลยนะคะ" อู๋เจ๋อชิงหัวเราะคิก "ดูตอนต่อไปกันเถอะ เรื่องเสียดสีแถมยังมีความสนุกขนาดนี้ ต้องให้รายการตลกสมัยนี้เรียนรู้บ้างจริงๆ ค่ะ"

จางเย่ได้รับคำยืนยันเช่นนี้ยิ่งมีกำลังใจ เปิดตอนต่อไปทันที นั่งร่วมชมกับอู๋เจ๋อชิง ก่อนจะเปิดดูคำติชมบนอินเทอร์เน็ต

ในเวยป๋อไม่มีอะไรมากนัก

แต่ในช่องคอมเมนต์ของเหวยหว่อนั้นกลับร้อนระอุ!

"เย้! ฉายใหม่แล้ว!"

"สวรรค์! ในที่สุดก็มาแล้ว!"

"ภาวนาต่อดวงดาวต่อแสงจันทร์! ภาวนาให้อาจารย์จางกลับมาซะที!"

"ตื่นเต้นจริงๆ ไม่พูดอะไรล่ะ ขอดูก่อนค่อยว่ากัน!"

"ฮ่าๆๆๆ ! ขำเป็นบ้า! อาจารย์จางตลกเหมือนเดิมไม่เปลี่ยน!"

"ฉันกลัวว่าการที่ SARFT ถอนใบอนุญาตของอาจารย์จางแล้วจะทำให้คุณภาพรายการต่ำลง ไม่คิดเลยว่าจะไม่มีเลยสักนิด ยังมีรสมีชาติเหมือนเดิม!"

"เธอคิดมากไปนะ อาจารย์จางไร้หัวจิตหัวใจขนาดนั้น จะไปมีอะไรโจมตีเขาได้"

"เมนต์บนพูดได้ถูก! รู้สึกว่ารายการพวกนี้อัดไว้ตั้งแต่ครึ่งเดือนก่อนแน่ะ"

"ไอ้หยา สนุกหนักมาก! สนุกๆ! รอมาตั้งครึ่งเดือนกว่า! ในที่สุดก็ไม่ปล่อยให้เรารออีกต่อไป!"

"ฮ่าๆๆ! พวกเธอเห็นข่าวที่ประกาศรึยัง? วันนี้ออกอากาศใหม่ก็ออกมาห้าตอนรวด! ดูเหมือนพรุ่งนี้มะรืนนี้ก็เหมือนกัน!"

"จริงดิ? ยอดเยี่ยมกระเทียมดอง!"

"งั้นต้องดูแล้ว! อาจารย์จางจงเจริญ!"

"ฉันน้ำตาไหลพลั่กๆ แล้ว! ขอบคุณสวรรค์!"

"บรรยาย ‘ความฝันในหอแดง’ เอย เขียน ‘มู่หลันซือ’ เอย เรื่องพวกนั้นฉันไม่รู้เรื่องหรอก ฉันเองก็ไม่ได้รู้หนังสืออะไรมากซะด้วยสิ ก็แค่ชอบ ‘จางเย่ทอล์คโชว์’ เท่านั้นเอง!"

"อาจารย์จาง! คุณเยี่ยมมาก!"

"ฉันเป็นผู้หญิง ไม่เคยรู้จักจางเย่คนนี้มาก่อน วันนี้บังเอิญเจอ ‘มู่หลันซือ’ เมื่อบ่าย แค่เห็นน้ำตานี่ไหลด้วยความตื้นตันสุดๆ นับจากนั้นถือว่ารู้จักจางเย่แล้ว พอลองค้นหางานชิ้นเก่าๆ ของเขาดูอย่างบ้าคลั่ง ทั้งกาพย์กลอนอดีตปัจจุบันก็ไล่ดูจนครบหมด ในที่สุดถึงได้มาเจอ ‘จางเย่ทอล์คโชว์’ ที่ก่อนหน้านี้เหมือนจะเคยได้ยินพวกผู้ชายคุยกันว่ามีชื่อเสียง แต่ไม่เคยสนใจ ไม่เคยคิดจะดู วันนี้พอดู ก็ทำให้ฉันหยุดดูไม่ได้แน่ะ! สนุกมาก! ขอบคุณ ‘มู่หลันซือ’ ที่ทำให้ฉันรู้จักจางเย่! ขอบคุณอาจารย์จางเย่ที่ผลิตรายการดีๆ แบบนี้ออกมาให้ดู! ความสามารถและมุกตลกของคุณคือสมบัติของโลกใบนี้!"

"ฉันเองก็อ่าน ‘มู่หลันซือ’ มาก่อน คิดอยากรู้จักว่าคนแบบไหนกันแน่ถึงสามารถเขียนบทกวีแบบนี้ออกมาได้ เหมือนเธอนั่นแหละ แค่ได้ดู ‘จางเย่ทอล์คโชว์’ ก็ละสายตาไม่ได้เลย! เสียใจว่าทำไมเมื่อก่อนถึงไม่เคยดูนะ! จางเย่ร้ายกาจฉิบหา*!"

จางเย่ดูยอดวิวของรายการที่เพิ่งปล่อยออกมา ไม่คาดคิดเลยว่าจะไม่ต่างจากเมื่อก่อน แค่ไม่กี่ชั่วโมงก็ขึ้นไปห้าแสนวิวแล้ว ในใจเหมือนยกภูเขาออกจากอก โชคดีที่ชื่อเสียงไม่ยังตกต่ำ นี่คือผลลัพธ์ที่ดีที่สุดที่จางเย่คาดหวังแล้ว!




*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./78.md)