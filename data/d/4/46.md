##บทที่ 346 : ผมไม่ได้ด่าคนชรา!
งานเลี้ยงเลิกแล้ว

แม้จะบอกว่าเป็นงานเลี้ยงกลางคืน แต่ความจริงก็เลิกงานแค่หกโมงเย็นเท่านั้น

"โคตรสะใจ"

"ใช่ คุ้มแล้วที่มางานนี้"

"กว่าจะมาถึงเมืองหลวงก็แสนไกล ไม่เสียเที่ยวจริงๆ"

"ถึงรายการแสดงจะธรรมดาๆ อย่างนี้ แต่งานเลี้ยงไหนๆ ก็เป็นเหมือนกันหมด เพียงแต่บทพูดสุดท้ายของอาจารย์จางนั้นทำให้เลือดลมอุ่นระอุสุดยอด!"

"เพียงแค่มีบทกล่าวปิดงานนี้ถือว่ามาไม่เสียเที่ยว"

"เป็นอาจารย์จางเย่ที่เข้าใจพวกเรา เก่งกว่าพวกอาจารย์คนอื่นๆ ตั้งเยอะ"

"กลับไปฉันจะทุ่มเทให้เต็มที่ บทพูดนี้เปลี่ยนชีวิตฉันได้เลยทีเดียว!"

"ฉันก็ด้วย กลับไปจะไม่ต้องคอยให้พ่อแม่ครูอาจารย์บังคับฉันอ่านหนังสืออีกแล้ว!"

เหล่านักเรียนจากทุกมณฑลที่มาเข้าร่วมงานครั้งนี้ หลายคนรู้สึกประทับใจหนักมาก งานเลี้ยงครั้งนี้ ทำให้พวกเขาเก็บอะไรกลับไปได้มากมายจากคำพูดปิดงานของจางเย่ การศึกษาที่เน้นให้กำลังใจแบบนี้ บทพูดที่คลาสสิกอย่าง ‘ผู้เยาว์ของชาติ’ นี้ แม้มีเงินแค่ไหนก็ซื้อไม่ได้ มีแต่คนที่มาร่วมงานเท่านั้นถึงได้ฟัง เหมือนถูกรางวัลใหญ่ มีอาจารย์บางคนตัดสินใจแล้วว่า กลับไปจะย่อยบทปาฐกถาของจางเย่ อธิบายไว้ให้พวกนักเรียนที่ไม่ได้มาฟัง!

คนนอกมหาวิทยาลัยไปกันหมดเรียบร้อย

เหล่าผู้บริหารของเป่ยต้าเดินกลับมากันช้าๆ

รองอธิการบดีของเป่ยต้าที่มีอายุมากสุดกล่าวว่า "รองอธิการฯ อู๋ ยังไม่เคยถามคุณเลย ทำไมคุณถึงไปเชิญพิธีกรคนหนึ่งมาสอนหนังสือล่ะ?"

อู๋เจ๋อชิงไม่ได้ตอบกลับตรงๆ เพียงยิ้มบางๆ กล่าวว่า "พิธีกรไม่จำเป็นว่าจะไม่ใช่อาจารย์ที่ดีนี่คะ?"

รองอธิการบดีอีกท่านมองเธอ "คุณอู๋ จะพูดอย่างนั้นก็ไม่ได้ คราวนี้จางน้อยจากภาควิชาภาษาจีนคุณก่อเรื่องวุ่นวายอีกแล้ว หน้าร้านเละเทะแบบนี้จะเก็บกวาดยังไง? พวกเราคิดวิธีรับมือกันก่อนไหม?"

อู๋เจ๋อชิงพูดเรียบๆ "คำกล่าวปิดงานนี้ก็ไม่ได้มีปัญหาอะไรนี่คะ?"

รองอธิการบดีเฒ่ากล่าว "ในสายตาของเด็กๆ ก็ไม่ได้เป็นปัญหาอะไรหรอก แต่ในสายตาคนอื่นๆ เป็นปัญหาใหญ่มากทีเดียว จบไม่สวยแน่ ถ้าจำเป็นคงต้องคุยกับท่านอธิการบดีอีกที อืม ถ้าเกิดเรื่องนี้หลุดออกไป แล้วสังคมลุกฮือมาทวงถามคำตอบจากเรา ก็จะกลายเป็นวุ่นวายใหญ่โตได้"

อู๋เจ๋อชิงกล่าว "ฉันบอกกล่าวกับทีมกล้องและฝ่ายไอทีไปเรียบร้อยแล้วค่ะ ช่วงการพูดปิดงานของคืนนี้จะไม่มีการอัพโหลดขึ้น มีแต่ช่วงเปิดงานเท่านั้นค่ะ"

รองอธิการบดีเฒ่ากล่าว "นั่นมันก็แค่อุดหูขโมยกระดิ่ง[1]เท่านั้น ในงานมีนักข่าวมีกล้องจากสถานีโทรทัศน์ตั้งเยอะแยะ จะปิดอย่างไรก็ไม่มิดหรอก ขึ้นกับจางน้อยแล้วว่าคราวนี้จะโชคดีผ่านมันไปได้ไหม เรื่องนี้ถึงจะไม่ร้ายแรง แต่ก็ไม่ได้เบา ปัญหานี้ขึ้นอยู่กับท่าทีของสังคม ถ้าเกิดว่าเขาผ่านไปไม่ได้ บทลงโทษต่อจางน้อยไม่เบาแน่ จะหางานในวงการศึกษาต่อไปคงยากน่าดู"

รองอธิการบดีอีกท่านกล่าว "น่าเสียดายชะมัด"

รองอธิการบดีเฒ่ามองอู๋เจ๋อชิง "นั่นสิคุณอู่๋ จางเย่ตอนนี้สอนวิชา ‘วรรณคดีโบราณวิจักษณ์’ ที่ภาควิชาภาษาจีนคุณใช่ไหม? คุณว่าเขาจะมาสอนประวัติศาสตร์ได้รึเปล่า? เอางี้ไหม? ภาควิชาคุณไล่เขาออกก่อน ถือว่าเป็นการลงโทษให้คนอื่นดู จากนั้นให้จางเย่มาหลบลมที่ภาควิชาประวัติศาสตร์เรา?"

ภาควิชาประวัติศาสตร์อยู่ในความรับผิดชอบของเขา

อู๋เจ๋อชิงหันหลังกลับไปหา กล่าวเรียบๆ

"คุณจะรังแกภาควิชาฉันเหรอคะ?"

รองอธิการบดีเฒ่าโบกปัดมือเป็นระวิง

"ไม่ใช่อย่างนั้น ฉันแค่คิดเผื่อจางน้อย"

อู๋เจ๋อชิงคลี่ยิ้มอย่างอ่อนโยน "คุณไม่กลัวจางน้อยจะไปก่อความวุ่นวายในภาควิชาคุณเหรอคะ?"

"ไม่กลัว คนเก่งมักมีนิสัยเสียกันแบบนี้แหละ ไม่สนใจสังคม โบราณว่าไว้ถูกต้อง ไม่ถูกอิจฉาถือเป็นชนชั้นธรรมดา" รองอธิการบดีเฒ่ากล่าว

อู๋เจ๋อชิงยิ้ม "ใช่ค่ะ ฉันเองก็คิดอย่างนั้น"
รองอธิการบดีเฒ่าโบกมือ "เฮ้อ งั้นถือว่าฉันไม่ได้พูดอะไรแล้วกันนะ"

เมื่อจางเย่พูดปิดงานจบ ก็มีสายตาที่มองตามเขาด้วยความสนใจมากยิ่งขึ้น เหล่ารองอธิการบดีที่ดูแลภาควิชาอื่นๆ ต่างเริ่มลงมือชิงตัวเขากันแล้ว!

ไม่ต้องพูดถึงเรื่องนิสัย!

ไม่ต้องพูดถึงเรื่องคุณธรรม!

ความสามารถของจางเย่นับเป็นของจริง!

เมื่อรองอธิการบดีอาวุโสได้ฟัง ‘ผู้เยาว์ของชาติ’ พลันก่อเกิดความรู้สึกรักชอบผู้มีความสามารถคนนี้!

เพิ่งจะมาถึงตึกที่ทำงาน แค่เข้าไปก็เห็นคนอยู่สิบกว่าคน คนนำหน้าคือเหยียนเจี้ยนเทา ที่เขากลับมาก่อนเป็นเพราะอย่างนี้นี่เอง ด้านหลังเหยียนเจี้ยนเทามีคณาจารย์ผู้เฒ่าสิบกว่าคนที่ยืนหน้าดำคร่ำเครียด แต่ละคนดูจะเดือดดาลกันไม่น้อยทีเดียว

"ท่านรองอธิการฯ!"

"ท่านรองอธิการฯ อู๋!"

"จางเย่ทำเกินไปหรือเปล่า?"

"เรื่องนี้ต้องจัดการให้เรียบร้อยนะครับ!"

"ด่าคนกันแบบนี้ได้ยังไง? เขายังมีความเคารพผู้อาวุโสอยู่บ้างไหม? พวกเราจะอย่างไรก็สร้างคุณให้วงการนี้มาหลายปี! จางเย่นั่นมาถึงพูดแค่คำเดียวก็ถล่มพวกเราเสียยับ? พวกเรากลายเป็นคนที่สอดจมูกเข้าไปพาพวกเด็กๆ เข้ารกเข้าพงไปแล้วเหรอ? พวกเรากลายเป็นคนแก่ไม่ยอมตายเอาแต่สูบฝิ่นไปแล้วเรอะ?"

รองอธิการบดีทั้งสามมองหน้ากัน "ไป เข้าไปคุยกันข้างใน"

……

อีกด้านหนึ่ง

นอกหอประชุมใหญ่

เมื่อซูน่ารับโทรศัพท์หน้าพลันเปลี่ยนสี รีบวิ่งมาทางจางเย่ ขัดจังหวะการสนทนาระหว่างจางเย่กับศาสตราจารย์เจิง

"อาจารย์จาง!"

"อาจารย์ซู? ทำไมครับ?"

"ฉันเพิ่งรู้ว่าศาสตราจารย์เหยียนกับคณาจารย์ของภาควิชาอื่นๆ กลุ่มหนึ่งไปพบกับกลุ่มรองอธิการบดี เรียกร้องให้จัดการคุณอย่างเด็ดขาด อัปเปหิออกจากวงการศึกษาค่ะ!"

"งี้นี่เอง ผมเข้าใจแล้ว"

"คุณเข้าใจอะไรกัน ยังจะมาหัวเราะอีก?"

"แล้วจะให้ทำยังไง? ปากก็ปากคนอื่น ผมไม่สนใจหรอกครับ"

"คุณยังจะไม่รีบเข้าไปดูอีก อย่างน้อยก็แก้ตัวสักคำสองคำสิ"

"ก็... ก็ได้ๆ งั้นผมจะไป ขอบคุณมากครับอาจารย์ซู ศาสตราจารย์เจิง งั้นผมไปก่อนนะครับ วันนี้เชิญพวกคุณไปกินข้าวไม่ทันแล้ว ไว้รอบหน้านะ"

"รีบไปเถอะ!"

"ยังจะมากินข้าวอะไร รีบไปจัดการเลยค่ะ!"

……

ชั้นล่าง

จางเย่เงยหน้าขึ้นมองก่อนจะก้าวเท้าขึ้นไป จางเย่ไม่แปลกใจเลยที่เหล่าศาสตราจารย์เฒ่าเข้ามาร้องเรียน เขาเตรียมตัวเตรียมใจไว้ก่อนแล้ว ตอนที่เขาขึ้นไปบนเวทีก็ทราบแล้วว่า ‘ผู้เยาว์ของชาติ’ นั้นอันตรายขนาดไหน แถมยังเป็นบทที่มีปัญหาแม้จะเป็นในโลกของเขาก็ตาม นอกจากนี้มันยังได้รับการบรรจุลงในหนังสือเรียน แต่ก็เพียงแค่สองส่วนสุดท้ายที่จางเย่กล่าวเท่านั้น ‘ผู้เยาว์ของชาติ’ ในหนังสือเรียนไม่ได้มีบทที่ก่นด่า ‘ผู้เฒ่า’ เพราะถูกลบไปหมดแล้ว เหลือเพียงท่อนท้ายๆ เท่านั้น บ่งบอกได้อย่างชัดเจนว่าปัญหาเรื่องนี้ร้ายแรงแค่ไหน

เอาน่า

อะไรจะมาฉันก็แบกรับได้ทั้งนั้น!

อย่างมากก็ไล่ออก ไม่ใช่ครั้งแรกสักหน่อย!

นักเลงอย่างจางเย่นั้น ตั้งแต่ตอนบรรยายเรื่อง ‘ความฝันในหอแดง’ เขาก็เลิกสนใจอะไรแล้ว แต่นี่ไม่ใช่สิ่งที่จางเย่คิดจริงๆ หรอก เขายังสนใจบางสิ่งอยู่ แม้จะทำงานที่เป่ยต้าได้แค่สิบกว่าวัน เขาก็ยังเห็นว่าเป่ยต้ากับเหล่านักศึกษาคือคนในครอบครัว เขารู้สึกเหมือนปลาได้น้ำ ทั้งยังผูกพันกับหน้าที่อาจารย์นี้อย่างยิ่ง เขาต้องคิดถึงงานนี้แน่นอน ถ้าเป็นไปได้ เขายังอยากจะสอนที่เป่ยต้าต่อไป จะให้จากไปแบบนี้? จางเย่รู้สึกไม่ยินยอมจริงๆ!

รองอธิการบดีอู๋เชื่อมั่นในตัวฉันตั้งขนาดนั้น!

พวกนักศึกษาชอบฉันตั้งขนาดนั้น!

จางเย่อย่างไรก็ต้องสู้สักรอบ เขาไม่อยากไป ทั้งรับปากกับพวกนักศึกษาเสียดิบดีแล้วว่าปีหน้ายังจะสอนวิชา ‘วรรณคดีโบราณวิจักษณ์’ ต่อไป!

"รองอธิการฯ อู๋!"

"ยังจะต้องคิดอะไรอีก?"

"มันด่าคนแก่อย่างเราแบบนี้ จางเย่ยังจะมีเหตุผลอะไรอีก?"

ยังไม่ทันเข้าไป ก็ได้ยินเสียงโวยวายของเหยียนเจี้ยนเทากับศาสตราจารย์พวกนั้นแล้ว!

จางเย่เคาะประตู ก๊อกๆ

"เข้ามา" เป็นเสียงของท่านรองอธิการบดีอาวุโสคนหนึ่ง

จางเย่ผลักประตูเข้าไป แสร้งอุทาน "คนมากขนาดนี้?"

อู๋เจ๋อชิงกวักมือเรียก "เข้ามาค่ะจางน้อย คุณมาได้เวลาพอดี"

เหยียนเจี้ยนเทามองจางเย่สายตาเย็นเยียบ "จางเย่ คำพูดปิดงานของคุณหมายความว่ายังไง?"

จางเย่กระพริบตาปริบ "อะไรหมายความว่ายังไงครับ?"

"เธออย่ามาเล่นลิ้น!" ศาสตราจารย์ภาควิชาปรัชญากล่าว "เธอเองก็มีพ่อแม่ปูย่าตายาย มาด่าคนเฒ่าคนแก่แบบนี้ ยังมีจิตสำนึกอยู่ไหม?"

จางเย่ตีหน้าตกใจ "เอ๋? ใครด่าคนแก่กัน? คุณบอกผมมา ผมจะช่วยไประบายความแค้นให้พวกคุณเอง!"

เหล่าศาสตราจารย์เฒ่าแทบจะลมจับ นึกในใจว่าไอ้เด็กเหม็นเน่านี่ช่างเสแสร้ง "ยังจะมาถามอีกว่าใครด่า! เธอนั่นแหละที่ด่า! เพิ่งด่าจบไปก็ลืมแล้วเรอะ?"

จางเย่ยังทำเสียงอุทานในลำคอ "ผมไปด่าตอนไหนกันครับ? เฮ้ย! เข้าใจผิดแล้ว เข้าใจผิดแล้ว! พวกคุณหมายถึงปาฐกถาที่ผมเพิ่งพูดจบน่ะเหรอครับ? เฮ้ย ผมไม่ได้ด่าคนแก่ นั่นมันเป็นลูกเล่นเปรียบเทียบของภาษาต่างหาก คำว่า ‘ผู้เฒ่า’ นั่นหมายถึงคนที่ความคิดชรา มุ่งเป้าไปที่พวกที่คิดแบบนี้ต่างหากครับ พวกคนที่ชราทางความคิด ไม่ได้หมายถึง ‘ผู้เฒ่า’ เลย ไอ้หยาเป็นเรื่องนี้เองเหรอ? พวกคุณอย่าเข้าใจผิดสิ! ศาสตราจารย์ทั้งหลายเก่งกาจเป็นถึงป้ายยี่ห้อของเรา เป็นเสาหลักของเป่ยต้า พวกคุณไม่ใช่ ‘ผู้เฒ่า’ หรอกครับ ในสายตาผม พวกคุณเต็มไปด้วยจิตวิญญาณของ ‘ผู้เยาว์’ ต่างหาก! ‘ผู้เยาว์ของชาติ’ หมายถึงพวกคุณทุกคนนั่นแหละ!"

เหยียนเจี้ยนเทา "..."

เหล่าศาสตราจารย์ผู้เฒ่า "..."

เลขานุการหญิงในห้องอดหัวเราะคิกออกมาไม่ได้

จางเย่ยังแถต่อ "พวกคุณก็ทำงานในวงการศึกษากันมาหลายสิบปี เรื่องภาษาพวกคุณก็ต้องไม่อ่อนด้อยอยู่แล้ว ในการเขียนบทความเขียนหนังสือ จะใช้คำเปรียบเทียบก็ไม่แปลกจริงไหมล่ะครับ อย่างบอกว่า ‘ดวงตะวันเผยรอยยิ้ม’ ดวงอาทิตย์ที่ไหนมันจะยิ้มได้กัน? ถ้ายิ้มได้ก็ระเบิดแล้ว! จักรวาลก็ล่มสลายแล้ว! ก็แค่การเปรียบเปรยให้เหมือนเป็นมนุษย์เท่านั้นเอง สำหรับผม ที่ผมใช้คำว่า ‘ผู้ชรา’ ความจริงแล้วก็คือ ‘ตกยุค’ นั่นแหละ ไม่งั้นจะให้ผมพูดยังไง ให้บอกว่าตกยุค? ก็ฟังดูไม่เข้าท่า ฟังดูไม่มีความเป็นกลอนเป็นกวีใช่ไหมล่ะ มันตรงเกินไป ศาสตราจารย์เหยียนเองก็อยู่ในวงการนี้ คุณก็เข้าใจเรื่องนี้ใช่ไหมล่ะ? เรื่องนี้น่ะคุณต้องเติมๆ ให้เวอร์ๆ หน่อย ใช้พวกคำแบบนี้ลงไปบ้างให้มันฟังดูน่าตื่นตาตื่นใจ ผมไม่ได้มีความหมายอื่นเลยจริงๆ นะ!"

เหยียนเจี้ยนเทากล่าว "ทำไมถึงได้เลวอย่างนี้นะ!"

จางเย่พูดอย่างไร้เดียงสา "ผมไม่ได้เลวอย่างนั้นนะ ก็หมายความตามนั้นจริงๆ นี่ครับ หรือศาสตราจารย์เหยียนคิดว่าตัวเองเป็น ‘ผู้เฒ่า’ แล้ว? ชราทั้งกายทั้งใจ?"

เหยียนเจี้ยนเทาเดือดปรี๊ดขึ้นมา "ฉันยังหนุ่มว้อย!"

จางเย่กล่าว "ดูสิๆ ก็ควรจะเป็นอย่างนี้ ผมเองก็คิดว่าคุณยังหนุ่มอยู่เลย ผมจะไปด่าพวกคุณทุกคนได้ยังไง! นี่มีคนไม่รู้เรื่องพยายามใส่ไคล้ผมใช่ไหมล่ะ!" จากนั้นเขาหันไปหาอู๋เจ๋อชิง กล่าวว่า "หัวหน้า คุณต้องให้ความเป็นธรรมแก่ผมนะครับ!"

เหล่าศาสตราจารย์ผู้เฒ่าพอฟังถึงกับพูดไม่ออกแล้ว!

ไอ้แสบจางเย่แม่*ปากคอเราะร้ายฉิบ! แก้ตัวยังไม่ลืมด่าคนอีก!

ยังจะบอกว่าเปรียบเทียบ?

เปรียบเทียบกะน้องสาวเอ็งน่ะสิวะ!

ขนาดพวกนักเรียนแม่*ยังฟังออกว่าแกด่าคนแก่เลยว้อย!

========================

[1] อุดหูขโมยกระดิ่ง เป็นสำนวน หมายถึง หลอกตัวเอง

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./47.md)