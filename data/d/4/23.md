##บทที่ 323 : อธิบายตรรกะวิบัติทีละข้อ!
ยังคงเงียบกริบ

คนมากมายกำลังย่อยคำพูดของจางเย่ บ้างกำลังเรียบเรียงความคิด

จางเย่กล่าวต่อ “ทุกคนคิดทบทวนไปนะ ผมขอดื่มน้ำก่อน ฮ่าๆ”

จางเย่ยกแก้วน้ำขึ้นมา บิดฝาถ้วยเก็บความร้อน ด้านในเป็นชาผูเอ่อร์[1]ที่เขาชงมาจากห้องพักครู น้ำยังคงร้อนอยู่ มีใบชาหลุดเข้าปากไปบ้าง กลิ่นไม่หอมนักแต่รสชาติกลมกล่อมมากทีเดียว เขาชอบรสชาติของชาผูเอ่อร์สุก ดื่มตอนหน้าหนาวไม่เพียงอุ่นท้อง แต่ยังช่วยให้เขาผ่อนคลายและปรับสมาธิด้วย อันที่จริงจางเย่รู้สึกผ่อนคลายมากตลอดเวลาอยู่แล้ว ทว่าการอยู่บนเวทีต่อหน้าผู้คนเป็นพันๆ นักข่าวเป็นฝูง กล้องอีกมากมาย บรรดานักศึกษาคณาจารย์อีกนับไม่ถ้วน และชาววรรณกรรมที่มาเพื่อรื้อเวทีอีกเพียบ เขากลับไม่รู้สึกตื่นเวทีเลยแม้แต่นิดเดียว สีหน้าผ่อนคลายขณะที่ดื่มชาตามสบายนั้นราวกับว่าเขากำลังพักผ่อนอยู่กับบ้าน จากที่เห็น ถ้ามอบเตียงให้เขาสักหลัง จางเย่ก็คงกล้านอนกลางเวที

สงบนิ่งขนาดนี้ มีเพียงไม่กี่คนที่ทำได้

หากเปลี่ยนเป็นอาจารย์เป่ยต้าคนอื่น อย่าว่าแต่อาจารย์เลย ต่อให้เป็นศาสตราจารย์ที่สอนเลคเชอร์สาธารณะตลอดปี เมื่อต้องเผชิญหน้าศึกหนักขนาดนี้ ก็ต้องรู้สึกตื่นเต้นกดดันบ้างแหละ

ทว่าจางเย่ไม่รู้สึกเลย

นี่คือคุณสมบัติพื้นฐานของพิธีกรมืออาชีพ

เหตุผลหลักๆ เป็นเพราะนิสัยของตัวจางเย่เอง เขาเป็นคนเหี้ยมไร้หัวใจแบบนี้เสมอ เบื้องบนไม่ได้ให้หน้าตาที่ดีแก่เขา ไม่ได้ให้รูปร่างที่ดีแก่เขา แต่มีเสียย่อมมีได้ ความสงบนิ่งและไม่ตื่นเวทีนี่แหละที่เขาได้มาเป็นสิ่งชดเชย

ดื่มน้ำชาเสร็จ

เริ่มสอนต่อ

จางเย่ยกไมโครโฟนขึ้นถาม “ที่ผมอธิบายปัญหาเรื่องโครงสร้างของ ‘ความฝันในหอแดง’ และวิเคราะห์ไปเมื่อครู่ นักศึกษามีอะไรจะถามไหม?”

ไม่มีใครพูด

“เสี่ยวซ่ง?” จางเย่เรียกชื่อ

รุ่นพี่ซ่งยืนขึ้น “ฉันขอย่อยข้อมูลก่อนค่ะ”

จางเย่ชี้อีกครั้งไปที่คนช่างพูด “เสี่ยวโจว?”

รุ่นพี่โจวยิ้มเจื่อน “ผมขอฟังต่อก่อนครับ ตอนนี้ยังไม่มีอะไรสงสัย”

จางเย่ยิ้มกล่าวต่อ “เอาล่ะ ที่ผมจะพูดต่อไปก็จะ…”

“รอเดี๋ยวก่อน” อาจารย์หยางผู้เชี่ยวชาญของสำนักหงเสวียที่อยู่แถวหน้าส่งเสียงขึ้นในที่สุด เขากักมาตั้งแต่ต้นจนจบ ทนต่อไปไม่ไหวจนต้องลุกขึ้นมา ไม่อย่างนั้น จากรูปการณ์ที่เห็นนี่ หากพวกเขาที่เป็นผู้เชี่ยวชาญรุ่นอาวุโสถูกเด็กรุ่นหลังคนหนึ่งพูดจนมึนงงไปหมด จะให้พวกเขาเอาหน้าไปไว้ที่ไหน ดังนั้นต่อให้อาจารย์หยางไม่เคยศึกษาประเด็นโครงสร้างอักษรของหอแดงมาก่อน เขาก็ยังใช้เรื่องอื่นมาโต้แย้งได้ เลี่ยงประเด็นโครงสร้างเสีย เปลี่ยนไปใช้วิธีอื่นแทนก็สิ้นเรื่อง เขาซึ่งนั่งอยู่กับที่ยกไมโครโฟนขึ้นกล่าว “ที่คุณบอกว่า ‘ความฝันในหอแดง’ ใช้โครงสร้างแบบเก้าคูณสิบสองนั่น ผมขอเห็นต่าง การแบ่งโครงอักษรที่คุณว่าอาจจะเป็นเพียงเหตุบังเอิญ ไม่สามารถพิสูจน์ได้ว่าเฉาเสวี่ยฉินไม่ได้เป็นผู้เขียนหลังจากบทที่แปดสิบ วงการหงเสวียได้สรุปกันมานานแล้วว่าเฉาเสวี่ยฉินในวัยชรา เกิดป่วยหนักหรือไม่ก็ด้วยเหตุผลอื่นจึงทำให้เขียนผิดพลาด และเป็นสาเหตุให้บุคลิกของเจี่ยเป่าอวี้เปลี่ยนไป”

จางเย่ยิ้มตอบ “สำนักหงเสวียศึกษากันมาอย่างไร ได้ข้อสรุปเช่นนั้นออกมาได้อย่างไร ผมไม่รู้และก็ไม่เห็นด้วย มุมมองของผมต่างจากของทุกคน เฉาเสวี่ยฉินไม่ได้ป่วยหนัก ปัญหาตรรกะวิบัติในหนังสือไม่ได้เป็นเพราะเขาป่วยจนเลอะเลือน อีกทั้ง ‘ความฝันในหอแดง’ ฉบับดั้งเดิมหนึ่งร้อยแปดบทก็มีอยู่จริง เฉาเสวี่ยฉินเขียนเสร็จแล้ว ดูได้จากบทกวีของฟู่ฉาหมิงอี้ในคลาสของผมเมื่อวานนี้”

อาจารย์หยางที่กำลังรอให้ชายหนุ่มพูดประโยคนี้ หัวเราะหึๆ ก่อนถามกลับ “เอาล่ะ ในเมื่อคุณพูดแบบนั้น งั้นผมขอถามหน่อย วันนี้คุณพูดว่า ‘ความฝันในหอแดง’ ฉบับปัจจุบันมีเพียงแปดสิบบทแรกเท่านั้นที่เฉาเสวี่ยฉินเขียน ว่าคุณเฉาไม่ได้ล้มป่วยจนเป็นเหตุให้เกิดข้อผิดพลาดในเรื่องพื้นๆ อย่างนั้นก็ได้ เรามาใช้แนวคิดของคุณพูดคุยถึงแปดสิบบทแรกกัน คุณเพิ่งพูดเมื่อกี้ว่าคุณอธิบายได้ทั้งหมด?”

จางเย่ยืนยัน “แน่นอน”

นักหงเสวียที่อายุน้อยคนหนึ่งกล่าว “คุณแน่ใจนะ?”

“ฮ่าๆ ผมมั่นใจมาก พวกคุณถามมาได้เลย” จางเย่บอกอย่างเฉยเมย “แต่ผมขอบอกไว้ล่วงหน้าก่อนว่าเป็นแปดสิบบทโดยรวม ไม่ใช่แปดสิบบทแยก”

อาจารย์หยางแค่นเสียง “ดี เรื่องเวลาตายของหลินหรูไห่นั่น คุณจะอธิบายอย่างไร?”

นักหงเสวียที่อายุน้อยคนหนึ่งร่วมใส่ไฟด้วย “ผมก็อยากถาม ฉินเข่อชิงตายเพราะโรคซึ่งไม่ตรงกับชะตาในสมุดภาพ อธิบายได้อย่างไร?

จางเย่ไม่ตอบ แต่พูดว่า “ยังมีอีกไหม? จะได้พูดไปพร้อมกัน”

เหยียนอวี้ผู้ทรงคุณวุฒิที่สุดของวงการวรรณกรรมในที่นั้น กล่าวขึ้นเช่นกัน “วันเกิดของเจี่ยมู่ (ย่าเฒ่าเจี่ย) รวมทั้งปัญหาเรื่องอายุของเจี่ยเป่าอวี้ล่ะ?”

คำถามเป็นชุดถูกขว้างปาใส่!

เป็นคำถามที่จนทุกวันนี้ชาวหงเสวียก็อธิบายไม่ได้!

ดีล่ะ นายไม่ใช่เพิ่งคุยโตว่าอธิบายได้ทั้งหมดหรอกเหรอ? งั้นก็อธิบายให้พวกเราฟังสิ อธิบายมา!

ถึงตอนนี้ ชาววรรณกรรมที่มารวมตัวกันที่นี่ก็ได้เริ่มโจมตีจางเย่เป็นครั้งแรก! เดิมทีประเด็นเรื่องโครงสร้างทำให้พวกเขาหาโอกาสเปิดฉากโจมตีจางเย่ไม่ได้ เพราะจางเย่ทำพวกเขาผิดคาดมากเกินไป ด้วยการพูดเรื่องโครงสร้างอักษรนี้ได้สิบส่วนสมบูรณ์แบบ อาจถึงขั้นที่เรียกว่างดงาม และนับว่าเป็นการทลายกำแพงครั้งใหญ่ของงานวิจัยหอแดงอีกด้วย ดังนั้นพวกเขาจึงหาข้ออ้างมาเล่นงานจางเย่ไม่ได้ แต่พวกเขาเห็นชัดเจนว่าจางเย่อวดดีเกินไป ถึงขนาดกล้าประกาศว่าปัญหาตรรกะทุกข้อ เขาสามารถอธิบายได้ทั้งหมด ครั้งนี้ คนของโลกวรรณกรรมมีโอกาสให้โจมตีแล้ว!

ทั้งหมดเจ็ดแปดคำถาม ทุกข้อต่างเป็นตรรกะวิบัติแผลใหญ่ ซ้ำยังเป็นคำถามเงื่อนตาย! ขนาดพวกเขาค้นคว้ากันมาตั้งกี่ปีแล้วแต่ยังหาคำตอบไม่ได้ อยากรู้จริงๆ ว่าจางเย่จะพูดอะไร!

เหล่านักศึกษาเป่ยต้าเริ่มโกลาหล

“ต้องแย่แน่ๆ เลย!”

“พวกสำนักหงเสวียลงมือแล้ว!”

“อาจารย์จางอธิบายได้จริงน่ะ? เป็นไปไม่ได้!”

“ปลายเข็มจี้กัน[2]ตรงๆ ไปเลยแบบนี้สิถึงจะมีความหมาย!”

“อาจารย์จางเย่จะไหวจนถึงที่สุดไหม?”

นักศึกษาบางคนตื่นเต้นจัดเตรียมรอชมเรื่องสนุก ขณะที่เหยามี่กับนักศึกษาบางคนกลัดกลุ้มอย่างหนัก มองดูจางเย่ด้วยสีหน้าเป็นกังวล แม้แต่นักศึกษาอย่างรุ่นพี่โจวที่ชอบถามคำถามและหาโอกาสโต้แย้งจางเย่อยู่เสมอ ก็หนักใจไปกับจางเย่ด้วยเช่นกัน แน่นอนว่ารุ่นพี่โจวยังคงคาใจมากกับมุมมองของจางเย่ แต่สุดท้ายแล้วนี่เป็นเพียงเรื่องในชั้นเรียนของพวกเขา เป็นการแลกเปลี่ยนความคิดระหว่างนักศึกษากับอาจารย์ เป็นการถกวรรณกรรมที่เกิดขึ้นในเป่ยต้า! ทว่าชาววรรณกรรมพวกนั้นเป็นคนนอกที่มาเพื่อ ‘รื้อเวที’! พวกรุ่นพี่โจวก็ดี จางเย่ก็ใช่ ต่างเป็นคนของเป่ยต้า ความรู้สึกเป็นน้ำหนึ่งใจเดียวกันต่อคนนอกจึงยังมีอยู่!

จางเย่มองดูพวกเขา “มีเท่านี้?”

ศาสตราจารย์หม่าเหิงหยวนยิ้มเหยียดๆ “คุณตอบคำถามไม่กี่ข้อนี้ก่อนเถอะ”

จางเย่ผงกศีรษะ “ได้ อย่างนั้นผมจะตอบทีละข้อ เพียงแต่ว่าคำถามของรองประธานเหยียนผมขอพักไว้ชั่วคราว ผมจะตอบคำถามข้ออื่นก่อนครับ”

เหยียนอวี้จ้องชายหนุ่มตาเขม็ง

อาจารย์หยางตอบ “ดี คุณพูดพวกเราจะฟัง!”

ไม่มีใครเชื่อว่าจางเย่จะอธิบายได้!

พวกเขาไม่รู้ว่าจางเย่คาดเดาไว้อยู่แล้วจะโดนถามเรื่องเหล่านี้ สุดท้ายแล้วงานวิจัยหงเสวียเป็นเพียงแค่สามขวานยักษ์[3] ตรรกะวิบัติที่มีอยู่ไม่กี่แห่ง ถามกันจนไม่เหลืออะไรให้ถามแล้ว จึงคาดเดาได้ง่ายมาก “ทุกคนกรุณาดูหน้าจอ ดูข้อมูลที่ผมนำมา” จางเย่และเจ้าหน้าที่ของเป่ยต้าพูดคุยกันเล็กน้อย อีกฝ่ายหาข้อมูลพบก็ส่งเข้าเครื่องฉายทันที

พี่สาวคนที่สอง?

ข้อมูลของเจี่ยหยิงชุน?

จางเย่กวาดตามองฝูงชน “เจี่ยหยิงชุนคนนี้ทุกคนคุ้นเคยกันเป็นอย่างดี ปัญหาเรื่องกำเนิดของเธอ ทุกคนก็น่าจะรู้เช่นกัน แต่ผมเชื่อว่าคนที่ศึกษา ‘ความฝันในหอแดง’ อย่างจริงจัง จะพบว่ามันมีข้อแตกต่างในแต่ละต้นฉบับที่ตกทอดกันมา คำอธิบายชาติกำเนิดของพี่สาวคนที่สองถึงกับแตกต่างกันอย่างสิ้นเชิง ข้อมูลของผมนี้เป็นบันทึกจากต้นฉบับโบราณหลายฉบับ ทุกคนดูกัน”


‘พี่สาวคนที่สองเป็นลูกของเหล่าเตียกับอดีตภรรยา
พี่สาวคนที่สองเป็นลูกของเหล่าเตียกับภรรยา
พี่สาวคนที่สองเป็นลูกของเหล่าเตียกับอดีตภรรยา
พี่สาวคนที่สองเป็นลูกของเหล่าเตียกับภรรยาน้อย
พี่สาวคนที่สองเป็นเด็กหญิงที่เหล่าเตียเลี้ยงดูเหมือนลูก’


ชาวหงเสวียบางคนขมวดคิ้วมุ่น ข้อแรกไม่เข้าใจว่าจางเย่ให้ข้อมูลนี้มาทำไม ข้อสองนี่เป็นขอบเขตที่พวกเขาไม่คุ้นเคย สิ่งเหล่านี้พวกเขาเคยเห็นมาก่อนจริง ไม่ว่าจะเป็นเหยียนอวี้ อาจารย์หยาง หรือกระทั่งหม่าเหิงหยวนต่างก็รู้ แต่เพราะมันเป็นเรื่องที่ค่อนข้างไกลออกไป เจี่ยหยิงชุนในสายตาของพวกเขาเป็นตัวละครที่ไม่สลักสำคัญ ดังนั้นจนทุกวันนี้วงการหงเสวียจึงไม่ได้ศึกษาค้นคว้ากันมากนัก ยิ่งกว่านั้นเป็นเพราะ ‘ความฝันในหอแดง’ มีตรรกะวิบัติมากเกินไป มีปัญหาตรรกะที่ใหญ่กว่านี้อีกมากที่พวกเขาต้องขุดค้นและศึกษา ใครจะไปสนใจถกปัญหาชาติกำเนิดของตัวประกอบที่ไม่สำคัญกันล่ะ? จางเย่คนนี้นี่ทำไมถึงนำเสนอแต่เรื่องที่พวกเขาไม่คุ้นอยู่เรื่อย!?

จางเย่พูดต่อ “ต้นฉบับโบราณทั้งห้าแตกต่างกัน พวกเราต่างรู้ที่มาของต้นฉบับหอแดงแต่ละฉบับ นี่เป็นความผิดพลาดระหว่างคัดลอกหรือ? ชัดเจนว่าไม่ใช่ หากต้นฉบับสี่เล่มแรกคัดลอกผิดพลาด ประโยคยาวเฟื้อยในต้นฉบับเล่มที่ห้าจะเป็นเพราะคัดลอกผิดพลาดได้อย่างไร? เป็นไปไม่ได้อย่างสิ้นเชิง ผลลัพธ์ที่ยุ่งเหยิงนี้อธิบายได้เพียงอย่างเดียว นั่นคือ เฉาเสวี่ยฉินเปลี่ยนใจซ้ำแล้วซ้ำเล่า แก้กลับไปกลับมา ยังตัดสินใจไม่ได้ ยังไม่ได้สรุปต้นฉบับ จึงทำให้มีต้นฉบับโบราณที่แตกต่างกันหลายฉบับตกทอดมา เรื่องนี้ผมเชื่ออย่างไม่มีข้อกังขา!”

ศาสตราเจิงผงกหัวเล็กน้อย

อาจารย์หยางและหม่าเหิงหยวนหน้านิ่ง นั่งเงียบไม่พูดไม่จา

จางเย่พูดต่อ “ด้วยหลักฐานและความรู้ความเข้าใจนี้ คำถามของทุกคนก็มีคำตอบแล้ว เฉาเสวี่ยฉินไม่ได้ป่วยจนเขียนพลาด ส่วนตรรกะวิบัติที่บางคนถามมาในช่วงเปิดเรื่อง จะป่วยหนักตั้งแต่เริ่มเขียนเลยหรือ? สมองเลอะเลือน? ดังนั้นนี่จึงเป็นเพราะเฉาเสวี่ยฉินยังแก้ต้นฉบับไม่เสร็จ ยังไม่สรุปต้นฉบับนั่นเอง เวลาตายของหลินหรูไห่ การตายของฉินเข่อชิงจากการป่วยที่ขัดกับสมุดชะตาในบทที่ห้า เรื่องพวกนี้พูดตามตรงเป็นแค่ปัญหาเล็กๆ เกี่ยวพันกับตัวละครเพียงตัวเดียวและแค่แก้ตัวอักษรไม่กี่ตัวเท่านั้น!”

อาจารย์หยางแย้ง “คุณไม่ได้บอกเองหรอกหรือว่า ‘ความฝันในหอแดง’ หนึ่งร้อยแปดบทเขียนเสร็จแล้ว?”

“เขียนเสร็จแล้ว เสร็จเกือบหมด” จางเย่กล่าว “แต่เขียนเสร็จไม่ได้หมายความว่าเป็นดราฟท์สุดท้าย เชื่อว่าสหายที่เคยเขียนหนังสือคงมีประสบการณ์แบบนี้กันทุกคน ในที่นี้มีนักเขียนอยู่หลายคน และผมก็บังเอิญเป็นนักเขียนเช่นกัน ดังนั้นผมรู้ดีในเบื้องลึก ต่อให้ไม่ได้เขียนหนังสือ นักศึกษาที่นั่งอยู่ที่นี่ก็คงเข้าใจได้เช่นกัน เวลาพวกคุณเขียนเรียงความ เขียนวิทยานิพนธ์ หลังจากเขียนจบก็เสร็จสมบูรณ์แล้วหรือ?”

นักศึกษาเป่ยต้าต่างพยักหน้ากันทุกคน

“ไม่ใช่”

“นั่นสิ ยังต้องตรวจแก้อีก”

“อื้อ ต้องอ่านทวนอีกตั้งหลายรอบ ปรับๆ แก้ๆ อีก”

จางเย่ยิ้ม “เฉาเสวี่ยฉินก็เหมือนกัน”

อาจารย์หยางยิ้มแแสยะ “ถ้าคุณจะอธิบายแบบนี้ ตรรกะวิบัติหลังจากบทที่แปดสิบก็อ้างแบบนี้ได้เหมือนกัน แล้วจะพิสูจน์ว่าสองคนเขียนได้อย่างไร?

จางเย่ส่ายศีรษะ “กรณีนั้นไม่เหมือนกัน คิดแบบเดียวกันไม่ได้ ตรรกะวิบัติหลังบทที่แปดสิบไม่ใช่เรื่องที่เปลี่ยนแค่ไม่กี่ตัวอักษรไม่กี่ย่อหน้าก็กลับมาถูกต้อง แต่เป็นปัญหาที่เกี่ยวกับพล็อตเรื่องทั้งเล่ม เป็นความผิดพลาดตั้งแต่เส้นเรื่องหลัก เรายากจะเชื่อว่าเฉาเสวี่ยฉินที่เดิมตั้งใจเขียนให้จวนสกุลเจี่ย ‘ล่มสลายมลายสิ้นผืนดินกว้างพลันรกร้าง’ จู่ๆ จะเปลี่ยนใจเขียนให้บ้านสกุลเจี่ยพลิกฟื้นขึ้นมา เจี่ยมู่จากเดิมเป็นย่าเฒ่าที่รักใคร่ตามใจ ผู้เขียนจะจู่ๆ อยากเปลี่ยนให้นางเป็นผู้ใหญ่ใจดำ? เจี่ยเป่าอวี้ที่เดิม ‘ไร้สามารถอันดับหนึ่งใต้ฟ้า ไร้ค่าตลอดกาลไม่มีใครเทียบ’ ผู้เขียนจู่ๆ อยากเปลี่ยนให้เขาเปล่งประกายสร้างชื่อให้วงศ์ตระกูล? เรายิ่งยากจะเชื่อไปอีกว่าเฉาเสวี่ยฉินจากคนที่มองเห็นสัจจธรรมแห่งโลก จะเปลี่ยนเป็นคนที่แสวงหาชื่อเสียง เชิดชูเกียรติยศแห่งวงศ์ตระกูล!”

ประโยคเปรียบเทียบกระแทกกระทั้นเพียงไม่กี่ประโยคของจางเย่ ทำให้เหล่าสำนักหงเสวียอึ้งใบ้พูดไม่ออก!

จางเย่กล่าว “เวลาที่ทุกคนเขียนวิทยานิพนธ์ ต้องมีการอ่านทวนแก้ไข อาจจะเปลี่ยนรายละเอียดเล็กๆ น้อยๆ หรือเปลี่ยนคำไม่ก็แก้คำผิด แต่พวกคุณจะเปลี่ยนหัวข้อและมุมมองหลักของวิทยานิพนธ์ไหม? เป็นไปไม่ได้! ดังนั้นการใช้เหตุผลนี้มาอธิบาย มันไม่สอดคล้องกันอย่างสิ้นเชิง!”

อธิบายได้จริงๆ!

แถมยังอธิบายได้สมเหตุสมผลด้วย!

อาจารย์หยางหน้าคว่ำไปเล็กน้อย เมิ่งตงกั๋วพลันสายตาเย็นชาขึ้น พวกเขาคิดไม่ถึงอีกเช่นเคย จางเย่ที่คราวนี้ต้องเผชิญกับข้อผิดพลาดที่อธิบายไม่ได้เหล่านี้ ต่อให้ไม่ได้ใช้เนื้อหาในหนังสือ แต่กลับเปลี่ยนมุมมองไปอีกครั้ง และใช้ตรรกะการสร้างงานเขียนของผู้เขียนมาอธิบาย!

ปากคล่องดีนัก!

ฟันเหล็กงาทองแดงดีนัก[4]!

เหยียนอวี้หรี่ตาเขม็งมอง “แล้วปัญหาเรื่องเจี่ยมู่ล่ะจะอธิบายว่าอย่างไร? ฉันไม่เข้าใจ ทำไมคุณถึงต้องแยกคำถามของฉันออกมา”

จางเย่ยิ้ม “ถ้าผมเป็นเพียงคนอ่านทั่วไป เป็นนักวิจัยทั่วไป ปัญหาเรื่องอายุของเจี่ยมู่ก็อาจจะอธิบายแบบนี้ — ผู้เขียนไม่ได้กลับมาเขียนแก้ ทุกคนก็อาจจะยอมรับคำอธิบายนี้ได้ ไม่จำเป็นต้องขุดรากถามเหง้าให้มากท่าเกินควร แต่ว่าผมทำไม่ได้ เพราะสถานะปัจจุบันของผมคืออาจารย์ ผมต้องเคร่งครัดในเชิงวิชาการ สาเหตุที่ผมแยกปัญหาของเจี่ยมู่ออกมาเป็นเพราะสถานการณ์ของเจี่ยมู่พิเศษกว่า ไม่สามารถใช้ทฤษฎีแนวกว้างมาอธิบายได้ หากผมสอนไปแบบนั้นจะเป็นการไม่รับผิดชอบต่อเหล่านักศึกษาแล้ว!”

“พิเศษ?”

“พิเศษตรงไหน?”

“ก็เหมือนกันไม่ใช่เหรอ?”

“นั่นสิ ปัญหาของเจี่ยมู่ไม่ใช่เรื่องวันเกิดเรื่องอายุเหรอ?”

เหล่านักศึกษาเป่ยต้าเริ่มพูดคุยกัน

จางเย่อธิบายอย่างละเอียดต่อ “เรื่องนี้ถ้าไม่มีคนพูดถึง เดิมทีผมจะไม่บรรยาย แต่ในเมื่อมีคนพูดถึง ผมก็จะบรรยาย ปัญหาเรื่องวันเกิดของเจี่ยมู่ สุดท้ายเป็น ‘วันที่สามเดือนแปด’ ตามบทที่เจ็ดสิบเอ็ด? หรือตามบทที่หกสิบสองวัน ‘เทศกาลโคมประทีป’ ทั้งเหล่าไท่ไท่และเป่าเจี๋ยเจี่ยกันแน่? สองจุดนี้ในต้นฉบับขัดแย้งกันเอง แต่ว่าจากการค้นคว้าของผม โดยพิจารณาจากวันเกิดของเป่าไช่ที่ตรงกัน ผมจึงอนุมานได้ว่าการเกิดวัน ‘เทศกาลโคมประทีป’ ตามบทที่หกสิบสองตรงกับเนื้อเรื่องที่บังเอิญเกิดวันเดียวกันมากกว่า อีกเหตุผลหนึ่งก็คือคำพูดของเจี่ยมู่ในบทที่สามสิบเก้า ‘เหล่าซินเจีย (ญาติที่ผ่านการแต่งงาน) ท่านปีนี้อายุเท่าไรแล้ว?’ หลิวเหลาเหล่ารีบลุกขึ้นตอบ ‘ข้าปีนี้เจ็ดสิบห้าแล้ว’ เจี่ยมู่กล่าวอีกว่า ‘อายุขนาดนั้นแล้ว ยังคงแข็งแรง เทียบกับข้าแล้วแก่กว่าไม่กี่ปี หากข้าอยู่ถึงตอนนั้น ยังไม่รู้ว่าจะเดินเหินอย่างไรบ้าง’ นี่แสดงให้เห็นอีกเช่นกันว่าอายุของเจี่ยมู่นั้นไม่เกินเจ็ดสิบสี่ปี แต่ในบทที่เจ็ดสิบเอ็ดกลับมีข้อความว่า ‘เดือนแปดวันที่สามงานเลี้ยงวันเกิดเจี่ยมู่แปดสิบปี’!”

ทุกคนเริ่มนึกออกกันแล้ว!

จริงด้วย นี่เป็นข้อความตามต้นฉบับ!

จางเย่สรุปว่า “ดังนั้นผมจึงมั่นใจว่าวันที่สามเดือนแปดนั้นถูกแก้ไข แปดสิบปี? เลขอายุมันก้าวกระโดดเกินไป จะเรียบเรียงหรือแต่งเติมยังไงก็แน่ชัดว่าไม่ใช่วันเกิดจริงของเจี่ยมู่ ดังนั้นเนื้อความในบทที่เจ็ดสิบเอ็ดจึงถูกเปลี่ยนในภายหลัง นี่เป็นเหตุผลที่ผมบอกไปก่อนจะให้ทุกคนถามคำถาม ผมย้ำอย่างเฉพาะเจาะจงว่าผมสามารถอธิบายตรรกะวิบัติของแปดสิบบทแรก ‘โดยรวม’ เพราะตัวอักษรและต้นฉบับแปดสิบบทแรกของเฉาเสวี่ยฉิน อาจเกิดสูญหาย ถูกแก้ไข หรือคัดลอกผิดพลาดก็เป็นได้ ปัญหาเรื่องวันเกิดของเจี่ยมู่จึงเป็นเพราะเหตุนี้ ข้อความในส่วนนี้อาจจะสูญหายไปพร้อมหลังบทที่แปดสิบ ต่อมาเกาเอ้อหรือนักเขียนนิรนามที่มาเขียนต่อต้องแก้ไขเพิ่มเติมเอาเอง! เกิดเป็นตำหนิที่ใหญ่มาก ดังนั้นข้อผิดพลาดนี้จึงแตกต่างจากข้อผิดพลาดอื่น และเป็นธรรมดาที่ผมต้องแยกออกมา!”

มีเหตุมีผล!

มีที่มาที่ไป!

จางเย่ทำให้ทุกคนตกตะลึงกันอีกครั้ง!

บรรดานักข่าวต่างฟังไม่เข้าใจ แม้พวกเขาจะเคยอ่าน ‘ความฝันในหอแดง’ มาก่อน แต่สิ่งต่างๆ มากมายที่จางเย่พูดถึง พวกเขาไม่สามารถตอบสนองได้ทัน มันลึกซึ้งเกินไป ถี่ถ้วนเกินไป และต่อให้พวกเขาไม่เข้าใจเข้าไม่ถึง ก็ไม่ได้แปลว่าอ่านจากสีหน้าคนอื่นไม่ได้ มองดูสีหน้าของบรรดานักเขียนและชาวหงเสวียที่อยู่แถวแรก พวกนักข่าวต่อให้โง่งมก็ยังเข้าใจได้ คำอธิบายและการวิเคราะห์ของอาจารย์จางเย่นั้นน้ำหนักเต็มร้อย!

“พูดมีเหตุผล!”

“อธิบายได้ชัดเจนต่อเนื่องกันจริงๆ!”

“เป็นไปได้ไหมว่าคนแต่งแปดสิบบทหลังเป็นคนอื่น?”

เหยามี่ดีใจหนักมาก หัวเราะคิกคักออกมา คุณอาจางร้ายกาจเกินไปแล้ว!

หลี่อิงและหลี่ลี่สองพี่น้องที่อยู่ข้างเธอก็ใจเต้นระทึกเช่นกัน มุมมองของอาจารย์จางเย่เริ่มมีผลต่อสามัญสำนึกของพวกเขามากขึ้นไปทุกที!

อู๋เจ๋อชิงคลี่ยิ้มน้อยๆ ไม่กล่าวคำ

พวกฉางข่ายเกอและศาสตราจารย์เจิงผงกศีรษะไม่หยุด

อาจารย์เป่ยต้าคนอื่นและผู้เชี่ยวชาญประวัติศาสตร์ต่างสถาบันต่างกำลังใช้ความคิดกันสุดๆ!

ยามเผชิญกับคำถามตรรกะที่สร้างปัญหาให้สำนักหงเสวียมาตลอด ไม่คิดเลยว่าจางเย่จะไม่มีอิดออด กล้าตอบทุกคำถามทีเดียวรวด!

คนของวงการวรรณกรรมต่างมองหน้ากันไปมา

เมื่อวานนี้ ตอนที่ดูวิดีโอบนเว็บของเป่าต้า พวกเขาก็ยังไม่รู้สึกอะไร แต่มาวันนี้ มาอยู่ต่อหน้าถึงเพิ่งรู้ว่าจางเย่คนนี้พูดได้พูดดีเหลือเกิน! มุมมองและเหตุผลที่จางเย่หยิบยกมาทำให้พวกเขาบางคนสั่นสะท้าน! จางเย่ได้มอบแนวคิดใหม่ที่ไม่เคยคิดมาก่อนให้กับพวกเขา!

และสิ่งที่ช็อกชาววรรณกรรมมากที่สุดไม่ใช่มุมมองการวิเคราะห์และคำอธิบายต่างๆ ของจางเย่ แต่เป็นความแตกฉานใน ‘ความฝันในหอแดง’ ของจางเย่ต่างหาก! แม้แต่พวกเขาที่ศึกษาหอแดงกันมาเกินสิบยิี่สิบกว่าปียังไม่คุ้นเคยเท่า! นี่ท่อง ‘ความฝันในหอแดง’ ได้ตั้งแต่ต้นจนจบเลยใช่ไหม!? บทวิเคราะห์ยาวเหยียดและเนื้อความต้นฉบับที่จางเย่พูดออกมาไม่หยุดนั่น ล้วนเป็นการพูดปากเปล่า ไม่ได้ใช้สคริปต์ แม้แต่ข้อมูลหรือหน้าจอก็ไม่ปรากฏสคริปต์ที่พูด! ปริมาณข้อมูลและหลักฐานอ้างอิงมากมายขนาดนั้น โดยเฉพาะข้อความต้นฉบับนั่น จางเย่พูดได้ไม่มีผิดพลาดตกหล่นเลยสักคำ!

บทที่เท่าไร..

บรรทัดไหน..

ย่อหน้าไหนของต้นฉบับ..

ล้วนอ้าปากพูดปาวๆ ไม่มีสะดุดตรงไหนสักแห่ง ในความเห็นของพวกเขานี่มันเหลือเชื่อเกินไปแล้ว! ยิ่งไม่ต้องพูดถึงพวกนักวิจัยหอแดงที่มาวันนี้ ต่อให้ทั้งวงการหงเสวียก็ไม่มีสักคนที่เทียบมาตรฐานจางเย่ได้! ไม่ว่าแนวคิดของจางเย่จะถูกหรือผิด ผู้ชายคนนี้ต้องเข้าใจ ‘ความฝันในหอแดง’ อย่างแน่นอน และคงจะศึกษามาอย่างลึกซึ้งทะลุปรุโปร่งยิ่งกว่าผู้เชี่ยวชาญอย่างพวกเขาในหลายๆ ด้านอีกด้วย!

หลังจากความจริงปรากฏอยู่ตรงหน้า คนของโลกวรรณกรรมครึ่งหนึ่งพลันสีหน้าไม่สู้ดีหนักยิ่งกว่าเดิม!

แม้จะรู้สึกอับอาย อาจารย์หยางนักวิชาการหอแดงก็ยังมีแผนในใจ ในความคิดของเขา นับแต่จางเย่พูดออกมาในตอนต้นว่า ‘ผมอธิบายได้ทั้งหมด’ จางเย่ก็หมดหนทางแก้ต่างให้ตัวเองได้แล้ว เพราะในงานวิจัยหอแดง มีตรรกะวิบัติอยู่ข้อหนึ่งที่ไม่มีใครกล้าพูดถึง ก็เพราะมันไม่มีทางแก้อย่างแท้จริง!

เขียนผิด?

ยังไม่สรุป?

ไม่! ปัญหานั้นเป็นอะไรที่อธิบายไม่ได้อย่างแน่นอน!




=================================

[1] ชาผูเอ่อร์ ทั้งแบบดิบและแบบสุก โดยแบบดิบไม่ผ่านกระบวนการหมัก น้ำชาจะออกสีเหลืองสดใส ช่วยลดระดับน้ำตาลในเลือด ส่วนแบบสุกจะนำใบช้าแห้งมาหมักก่อนนำไปตากแห้งอีกรอบ น้ำชาจะออกสีแดงเข้ม ช่วยลดระดับไขมันในเลือดและความดันโลหิต ถ้าจะให้ประโยชน์สูงสุด คือ ต้องดื่มชาดิบที่เก็บไว้จนกลายเป็นชาสุกเองตามธรรมชาติ

[2] ปลายเข็มจี้กัน (针锋相对) เป็นสำนวน หมายถึง คนที่ทำร้ายคนอื่นจะต้องได้รับการทำร้ายตอบแทนแบบเดียวกัน ตรงกับสำนวนไทย ตาต่อตา ฟันต่อฟัน

[3] สามขวานยักษ์ มาจากสำนวน เฉิงเหย่าจินกับสามขวานยักษ์ (程咬金三板斧) หมายถึงคนที่มีฝีมืออยู่ไม่กี่ท่า ต้องพึ่งพาแต่ลูกไม้เดิมๆ

[4] ฟันเหล็กงาทองแดง (铁齿铜牙) สำนวนเปรียบเทียบของจีนหมายถึงคนที่ฉลาดและพูดเก่ง หรือคนที่โต้วาทีเก่งๆ


*-*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./24.md)