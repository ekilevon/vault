##บทที่ 302 : ระเบิด!
บ่ายแก่

"คุณคะ"

"เอ๋ ครับผม?"

"กรุณาอย่าใช้เสียงในห้องสมุดค่ะ"

"เฮ้ย ขอโทษครับๆ"

"ค่ะ กรุณาอย่ารบกวนคนอื่นนะคะ ขอบคุณค่ะ"

เจ้าหน้าที่หญิงผู้ดูแลห้องสมุดเสวียนอู่กำชับจางเย่อีกคำทิ้งท้าย

จางเย่ไม่โทรศัพท์อีกต่อไป ที่ควรติดต่อก็โทรเสร็จหมดเรียบร้อย ข้อมูลที่ควรหาก็ได้มาเกือบหมด เขาจึงออกจากห้องสมุดและขับรถกลับบ้าน ข้อมูลที่เหลืออยู่ในหัวของจางเย่หมดไปแล้ว ซึ่งล้วนเป็นข้อมูลผลงานในโลกของเขา ขณะที่อยู่บนท้องถนนจางเย่ขยับมือเปิดหน้าจอหลักของแหวนเกม มองดูค่าชื่อเสียงของเขา หนึ่งล้านเจ็ดแสนแต้ม ถือว่าใช้ได้ มากพอให้เขารื้อข้อมูลเกี่ยวกับ ‘ความฝันในหอแดง’

อย่างไรเสียตอนอัดรายการ ‘จางเย่ทอล์คโชว์’ เขาได้ใช้ค่าชื่อเสียงไปจนหมดเกลี้ยง ไม่มีเหลือเลยแม้สักนิด แต่เมื่อ ‘แด่ต้นเซียง’ และ ‘ทุกสิ่ง’ (ใหม่) ของเขาเผยแพร่ออกไป รวมกับข่าวเรื่องที่จางเย่เข้าไปร่วมงานกับมหาวิทยาลัยปักกิ่งปรากฏออกมาก คนที่รู้จักเขาจึงมากขึ้น สร้างค่าชื่อเสียงให้อีกมากมาย หนึ่งล้านเจ็ดแสนแต้มนี้ส่วนใหญ่ได้มาเช่นนี้เอง

ที่บ้าน

พ่อกับแม่ยังไม่กลับจากที่ทำงาน

จางเย่รู้สึกเหนื่อยเล็กน้อยจึงนั่งลงบนโซฟา ถอดรองเท้านั่งไขว้ขาขัดสมาธิ หยิบโทรศัพท์มือถือออกมาเข้าเน็ต กวาดตาดูกระแสตอบรับของผู้คนว่าเป็นอย่างไรเกี่ยวกับการไปเป่ยต้าของเขา พบว่าเมื่อไม่กี่ชั่วโมงตอนที่ข่าวเพิ่งออกนั้น เหล่าแฟนคลับของจางเย่ล้วนรู้สึกตื่นเต้นกันสุดๆ มีคนร่วมแสดงความยินดีและยอมรับนับถือ นอกจากนี้เป็นคนผ่านทางที่เข้ามาแสดงความสงสัย แต่ไม่ได้แสดงความเห็นอะไรอย่างชัดเจนสักเท่าไร ทว่าเพิ่งผ่านไปไม่กี่ชั่วโมงถึงตอนนี้ เสียงถกเถียงบนอินเทอร์เน็ตกลับยิ่งเตลิดไปไกลขึ้นเรื่อยๆ ถึงขั้นที่แม้แต่หนังสือพิมพ์ในประเทศจากหลายๆ พื้นที่ต่างแสดงความเคลือบแคลงต่อจางเย่!

วงการศึกษาเอย

วงการวรรณกรรมเอย

เหล่าผู้ปกครองเอย

ต่างโดนยากระตุ้นกันไปหมด!

หนังสือพิมพ์รายวันหัวซีออกบทความข่าวชิ้นหนึ่งชื่อว่า ‘เป่ยต้าเป็นอะไรไปแล้ว’ เนื้อหาในข่าวว่าดังนี้ "เรื่องที่จางเย่ได้รับเชิญไปเป็นอาจารย์ในเป่ยต้า ทำให้เกิดการถกเถียงกันในสังคมอย่างหนัก ในฐานะสถาบันการศึกษาอันดับหนึ่งของประเทศ ในฐานะสถาบันการศึกษาระดับโลกแล้ว พวกเราไม่เข้าใจจริงๆ ว่าเป่ยต้านั้นเป็นอะไรไปแล้ว เชิญเด็กวัยยี่สิบสามปี ที่ถูก SARFT บรรจุชื่อเข้าทำเนียบบัญชีดำมาสอนหนังสือ จะบอกว่าเป็นวิธีการที่แปลกใหม่? เป็นการทดลองน่ะหรือ? อันที่จริงมีการพัฒนาและเปลี่ยนแปลงถือเป็นเรื่องดี ส่วนวิธีการพัฒนานั้นมีอยู่มากและหลายรูปแบบ แต่เป่ยต้ากลับเลือกทางที่ทำให้ผู้คนต้องตื่นตระหนกกันมากที่สุด เชิญจางเย่ผู้มีชื่อเสียงต่ำเตี้ยเรี่ยดินในวงการมาสอน นี่ไม่ใช่เป็นการไม่รับผิดชอบต่อเหล่านักศึกษาของเป่ยต้าหรอกหรือ!"

บทความนี้ไม่ได้ตีพิมพ์ลงหน้าหนังสือพิมพ์ฉบับเล่มของหัวซี ทว่าเผยแพร่อยู่บนหน้าเว็บไซต์เท่านั้น ถึงจะเป็นอย่างนั้น หนังสือพิมพ์รายวันหัวซีก็มีน้ำหนักมากกว่าหนังสือพิมพ์เล็กๆ การเผยแพร่บทความนี้บนหน้าเว็บไซต์กลับยิ่งเป็นเหมือนการเติมเชื้อไฟลงไป!

เหล่าชาวเน็ตล้วนแล้วแต่นึกสงสัย

"นั่นสิ เกินไปแล้ว!"

"ถ้าจางเย่สอนหนังสือได้? งั้นฉันก็เป็นศาสตราจารย์ได้ล่ะวะ!"

"เป่ยต้ากำลังเล่นกับไฟ! ถ้าเป็นอย่างนี้ อีกไม่นานต้องโดนชิงหัวแซงหน้า ยึดตำแหน่งอันดับหนึ่งไปแน่ นี่มันไร้สาระเกินไปแล้ว!"

"จางเย่นี่มันยังไงกัน? จริงอยู่ที่เรื่องภาษาหมอนั่นนับว่าไม่เลว แต่เขาเป็นนักเลงกลอนนะ ให้หมอนั่นสอนเด็กที่เป่ยต้า? สอนอะไร? สอนว่าจะด่าคนยังไงน่ะเหรอ?"

"แพะเข้าปากเสือ[1]ชัดๆ!"

"นักศึกษาเป่ยต้าโดนสอนจนเละเทะแน่!"

"จางเย่มีความสามารถอะไร? หมอนั่นไม่ควรจะเป็นอาจารย์เลยด้วยซ้ำ!"

"ไม่ผิด มีคนสอน ‘วรรณคดีโบราณวิจักษณ์’ ได้ตั้งเยอะแยะ! ทำไมถึงให้จางเย่เข้ามาทำตัววุ่นวายอีกล่ะ! เป่ยต้า พวกคุณกล้ามาก! พวกคุณไม่กลัวจางเย่มาก่อเรื่องในเป่ยต้าหรือไง? เรื่องที่สถานีวิทยุนครหลวง เรื่องระหว่างถ่ายทอดสดที่สถานีโทรทัศน์นครหลวง เรื่องที่งานแถลงข่าวของ SARFT นี่ไม่ชัดพอให้พวกคุณรู้อีกเหรอว่าจางเย่เป็นคนแบบไหน? พวกคุณก็ยังกล้าใช้เขาเนี่ยนะ?"

หลังจากนั้น มีกระแสต่อต้านขึ้นบนเวยป๋อ

เหล่าผู้เชี่ยวชาญกับศาสตราจารย์ต่างออกหน้ากันอีกแล้ว!

ศาสตราจารย์ผู้มีชื่อเสียงในวงการศึกษาท่านหนึ่ง จากมหาวิทยาลัยชิงหัวโพสต์ในเวยป๋อว่า "หลายปีมานี้ เป่ยต้าพยายามสร้างระบบการศึกษาที่แปลกใหม่ มีทั้งที่ล้มเหลวและสำเร็จ ดังนั้นทุกคนจึงไม่พูดอะไรนัก แต่ว่าเรื่องในวันนี้ ทำให้ผู้คนทนดูไม่ได้จริงๆ ผมสอนหนังสือมาสี่สิบปี สิบปีแรก ผมต้องเก็บสั่งสมประสบการณ์จากโรงเรียนมัธยมในหมู่บ้านเล็กๆ ห้าปีต่อมา จึงได้มาสอนในมหาวิทยาลัยตามหัวเมือง ก่อนจะได้เข้าประตูของมหาวิทยาลัยชิงหัว ทำการสอนหนังสือ รับตำแหน่งอาจารย์ของที่นี่ นี่คือการก้าวหน้าตามลำดับขั้นตอน! มาตรฐานประสบการณ์ของอาจารย์ท่านหนึ่งสั่งสมมาไม่เพียงวันสองวัน ผมใช้เวลาถึงสิบห้าปีจึงได้เข้ามหาวิทยาลัยชิงหัว ผมถามหน่อย จางเย่อาศัยอะไร? ประสบการณ์ก็ไม่มี! คุณวุฒิก็ไม่มี! แม้แต่ประสบการณ์ฝึกสอนก็ยังคงไม่มี! เขาไม่ใช่คนในวงการศึกษาเสียด้วยซ้ำ! อาศัยความสัมพันธ์ส่วนตัว? ข้อนี้ผมไม่ทราบแล้ว!" ข้อความนี้ออกจะหยาบคายไปบ้าง ไม่เพียงเหยียดหยันจางเย่ ทั้งยังหยามหยันทางเป่ยต้า!

เมื่อศาสตราจารย์ของชิงหัวเสนอหน้าออกมา หลายคนต่างนั่งไม่ติด!

ศาสตราจารย์หม่าเหิงหยวนจากมหาวิทยาลัยเหรินหมินโผล่หน้าออกมาด้วยอีกคน เดิมทีเป็นผู้บรรยายในรายการ ‘ห้องเลคเชอร์’ คนก่อน เพียงแต่หลังจากนั้นจางเย่และพวกหูเฟยมีปัญหากับการบรรยายของเขา จึงได้เปลี่ยนผู้บรรยายเป็นจางเย่ ชัดเจนว่าหม่าเหิงหยวนกับจางเย่เป็นศัตรูกันไปแล้ว นอกจากนี้เขายังมีตำแหน่งอยู่ในวงการศึกษา กับเรื่องนี้เขาจึงมีสิทธิ์ออกมาพูด "เรื่องจางเย่สอนวิชา ‘วรรณคดีโบราณวิจักษณ์’ ผมฟันธงให้พวกคุณฟังได้เลยว่า นี่คือความผิดพลาดร้ายแรงที่สุดในช่วงหลายปีที่ผ่านมาของเป่ยต้าแน่นอน! เขียนกลอน เขียนบทความ จางเย่อาจมีความสามารถพอ แต่สำหรับเรื่องวรรณคดีวิจักษณ์นี้ เขาไม่มีความสามารถแน่นอน!" ชายคนนี้เป็นคนดื้อรั้นที่ไม่ยอมตายคนหนึ่ง ตอนนี้ก็ยังคงไม่ยอมรับว่าจางเย่บรรยายเรื่องสามก๊กได้ดีกว่าไม่เปลี่ยนแปลง!

คราวนี้เหล่านักศึกษาต่างออกหน้ากันมา!

นักศึกษาเหล่านี้คือศิษย์ของหม่าเหิงหยวนจากมหาวิทยาลัยชิงหัว!

"สนับสนุนศาสตราจารย์หม่า!"

"จางเย่ไปเป่ยต้า? นั่นมันขายหน้าออกสื่อชัดๆ!"

"จางเย่ก็แค่ดาราบันเทิง จะไปรู้อะไร!"

"ด้วยคำตักเตือนจาก SARFT วงการบันเทิงเลยแบกรับไว้ไม่ไหว คราวนี้โผล่มาเล่นในวงการศึกษา? นี่มันไม่รับผิดชอบต่อนักศึกษาอย่างเราเลยนี่หว่า! ล่วงเกินทั้งผู้อาวุโสและคนทำงานในวงการศึกษากันเกินไป!"

"ฉันก็ไม่เห็นว่าจางเย่มันจะดีเด่ตรงไหน สอนในรายการยังพอไหว แต่ให้มาสอนคนจริงๆ เนี่ยนะ? หมอนั่นมีอะไรดี! วงการศึกษาต้องตกต่ำไปคลุกคลีด้วยตั้งแต่เมื่อไร?"

ไม่นาน คนในวงการวรรณกรรมจึงออกมาร่วมวง!

รองหัวหน้าสมาคมนักเขียนนครหลวงเมิ่งตงกั๋วเป็นอีกคนที่ออกมาวิจารณ์ เขาคนนี้มีความแค้นกับจางเย่ แถมเหนือล้ำยิ่งกว่าศาสตราจารย์หม่าเหิงหยวน! ซึ่งไม่ใช่เพียงแค่ครั้งเดียว ตอนงานชุมนุมบทกวีเทศกาลไหว้พระจันทร์กับงานแข่งขันประชันกลอนคู่ ตอนนั้นเมิ่งตงกั๋วกล่าวว่าสมาคมนักเขียนนครหลวงนั้นไม่ว่าอย่างไรก็จะไม่เชิญจางเย่เข้าร่วม แต่ดันถูกจางเย่ตอกกลับมาด้วยบทกวี ‘ใช่ว่าข้าจะมา’ ฉีกหน้าพวกเขายับ ตอนนี้ทุกคนพากันเคลือบแคลงความสามารถของจางเย่ แน่นอนว่าเขาไม่คิดจะพลาดโอกาสนี้เช่นกัน!

เมิ่งตงกั๋ว "คนที่ไม่สามารถเข้าแม้แต่สมาคมนักเขียนได้ ตอนนี้กลับคิดการใหญ่โตไม่อับอายเข้ามาสอนวิชา ‘วรรณคดีโบราณวิจักษณ์’? ‘พิเคราะห์สามก๊ก’ เป็นแค่รายการบันเทิง เน้นให้คนทั่วไปชมดู ก็แค่ระดับผิวเผินเท่านั้น ความจริงแล้วในวงการวรรณกรรม ขอเพียงแค่ค้นคว้าสักหน่อยก็รู้ทันทีว่า เรื่อง ‘ยืมลมตะวันออก’ กับเรื่อง ‘กลเมืองว่าง’ นั้นไม่มีอยู่จริง นี่เรายังต้องให้จางเย่มาบอกเหรอ? จะเอาข้อมูลพวกนี้สอนเด็กอัจฉริยะในเป่ยต้า? ไม่ใช่เด็กเล่นขายของหรือไง? ทุกคนควรเข้าใจให้ชัดเลยว่า ‘จางเย่พิเคราะห์สามก๊ก’ เน้นไปในเรื่องประวัติศาสตร์ไม่ใช่เรื่องวรรณกรรม! ถ้าใช้ พิเคราะห์สามก๊กมาชี้เป้าเรื่องตรรกะในพงศาวดารสามก๊กน่ะ สมควรจะเรียกว่างานวรรณกรรมได้อีกหรือ? วรรณกรรมกับประวัติศาสตร์เป็นเรื่องที่แตกต่างกัน ถ้าเกิดอยู่ในวงวรรณกรรม อย่างนั้นก็ต้องศึกษาเรื่องคุณค่าความสำคัญของผลงาน ไม่ใช่เอางานชิ้นนี้มาวิจารณ์นี่นั่นวุ่นวาย น่าขำจริงๆ เป็นการดูหมิ่นตนเองชัดๆ!"

มีคนตอบรับหลังจากนั้นทันที

"ถูกต้อง!"

"วิเคราะห์สามก๊กคือการบรรยายเรื่องประวัติศาสตร์!"

"คิดๆ ดูแล้ว ในแต่ละตอนของพิเคราะห์สามก๊ก จางเย่ไม่เคยพูดถึงในแง่ของวรรณกรรมและความสำคัญเลย หมอนั่นเอาแต่บอกว่านี่จริงนี่ไม่จริงทั้งเพ!"

"พูดได้ถูกเผง!"

"ฉันก็ไม่ได้คาดหวังอะไรจากจางเย่หรอก"

แน่นอน มีคนในวงการบางคนที่ถือหากจางเย่ด้วยเช่นกัน อย่างเช่นนักเขียนที่ไม่ค่อยดังคนหนึ่งกล่าวว่า "คนที่วิเคราะห์สามก๊กได้แทง[2]ตลอดอย่างเขา ทำไมถึงต้องมาพูดแค่นิยายกัน? ไม่พูดถึงความสำคัญในแง่วรรณกรรม? จางเย่เป็นคนที่ศึกษาจดหมายเหตุสามก๊กตั้งแต่ต้นจนจบ จนกลับมาหน้าแรกใหม่เชียวนะ จะเป็นหน้าหรือหลังเขาล้วนได้ทั้งนั้น แถมจางเย่ยังมีผลงานตั้งเยอะแยะไม่ใช่หรือไง? กลอนล่าสุดอย่าง ‘แด่ต้นเซียง’ หรือ ‘ทุกสิ่ง’ (ใหม่) ก็ยังมีคนมาตั้งคำถามเรื่องความสามารถเขาอีก? ฉันเชื่อว่าคนที่เขียนกลอนออกมาได้ดีขนาดนี้ ต้องบรรยายเรื่องวรรณคดีโบราณได้ดีเยี่ยมแน่นอน ฉันว่าเป่ยต้าตัดสินใจให้จางเย่เข้าร่วมน่ะ คือสิ่งที่ถูกต้องที่สุดแล้ว!"

ทว่าเสียงสนับสนุนของจางเย่พลันจมหายไปอย่างรวดเร็ว!

นักศึกษาออกมาส่งเสียงโวยวายกันไม่สิ้นไม่สุด ต่างคัดค้านการที่ม้านอกคอก[3]อย่างจางเย่เข้าร่วมกับสถาบันอย่างเป่ยต้า แสดงความเกรี้ยวกราดด่ากันลั่น!

คนที่เพิ่งตกงานอย่างรองผอ.สถานีเจี่ยก็โผล่หน้าออกมาร่วม "สอนคนอื่นได้ ต้องสอนตัวเองก่อน คนชอบกลอย่างจางเย่ เหมาะจะมาสอนนักศึกษาเหรอ? ฉันไม่เห็นด้วยคนแรก!" เห็นว่าจางเย่กำลังถูกโจมตีทุกทิศทาง รองผอ.สถานีเจี่ยก็รีบราดน้ำมันใส่กองไฟลงไปอีก!

เห็นทั้งนักศึกษาและผู้อาวุโสมากมายขนาดนั้นออกมาวิพากษ์วิจารณ์จางเย่ เหล่าพ่อแม่ผู้ปกครองนักศึกษาของเป่ยต้าที่ไม่รู้อะไรนักก็เริ่มคล้อยตาม ถึงอย่างไร เปรียบกับผู้ทรงคุณวุฒิเหล่านี้ จางเย่ก็เป็นเพียงคนในวงการบันเทิงเท่านั้น พ่อแม่ผู้ปกครองย่อมต้องเชื่อฟังเหล่าครูบาอาจารย์ในวงการศึกษาและวรรณกรรมมากกว่าแน่นอน

"เป่ยต้าทำบ้าอะไรวะ?"

"อยากให้จางเย่มาแปดเปื้อนสถาบันสินะ?"

"ลูกฉันก็ลงเรียนวิชา ‘วรรณคดีโบราณวิจักษณ์’ นะ! ไอ้จางเย่อย่าทำลูกฉันเสียคนเชียว! ฉันดูรายการของเขามาแล้ว ไอ้หมอนี่ไร้ขีดจำกัดล่าง[4]จริงๆ!"

เสียงของสาธารณชนล้วนเป็นไปในทิศทางเดียวกัน!

จางเย่ตกเป็นเป้าหมายการสนทนาอีกแล้ว!

เหล่าผู้สังเกตการณ์ที่วางตัวเป็นกลางถึงขั้นพูดไม่ออก! ตอนแรกไม่ใช่ว่าทุกคนยังแสดงความยินดีแล้วคาดหวังกันอยู่ไม่ใช่หรือไง? ทำไมสุดท้ายทุกคนกลายเป็นรุมด่าเขากันซะล่ะ? อาจารย์จางเย่ คุณนี่กวักความเกลียดชักได้มากเกินไปแล้วนะ! ก่อนหน้านี้คุณไปหักหน้าคนเขาไว้หนักขนาดไหนเนี่ย! มีเรื่องกันทุกที ทำไมถึงได้กลายเป็นระเบิดระเบ้อทะลวงสวรรค์กันทุกทีล่ะ!

อย่างไรก็ตามถ้าเกิดว่าเป็นคนอื่น แม้จะเป็นพิธีกรที่ห่วยแตกสิ้นดียิ่งกว่าจางเย่มาสอนที่เป่ยต้า ก็ไม่สามารถก่อกระแสวุ่นวายได้มากขนาดนี้ แต่เพราะเป็นจางเย่ที่ได้รับเชิญมาสอน ช่างเป็นเรื่องที่จนปัญญาแล้วจริงๆ ใครใช้ให้จางเย่ไปหาเรื่องคนเขาไว้มากขนาดนี้! ไม่ว่าจะวงการบันเทิง วงการหนังสือ วงการศึกษา แม้แต่หน่วยงานรัฐนี่อีก..ว่าแต่ หมอนั่นยังไม่เคยหาเรื่องใครบ้าง!?

ถ้ามีตำแหน่ง ‘สุดยอด MT[5] ประจำชาติ’ จางเย่ต้องได้ที่หนึ่งอย่างไม่ต้องสงสัย! ขนาดยืนนิ่งๆ ไม่พูดอะไรสักคำ หมอนั่นแม่*ยังสร้างความเกลียดขี้หน้าได้หนักขึ้นเรื่อยๆ เลย!




===========================

[1] แพะเข้าปากเสือ เป็นสำนวน เหมือนสำนวนไทย เนื้อเข้าปากเสือ ซึ่งมีที่คล้ายกันอีกคือ อ้อยเข้าปากช้าง หมายถึง บุคคลหรือสิ่งของเมื่อตกไปอยู่ในมือหรือตกเป็นเหยื่อของคนที่มีความอันตราย คนที่มีปัญญาฉลาดกว่าแล้ว ย่อมยากที่จะพ้นภัยหรือได้กลับคืนมา

[2] แทง ในที่นี้ย่อมาจาก รู้แจ้งแทงตลอด คือ รู้แบบปรุโปร่งหมดแล้ว

[3] ม้านอกคอก เป็นสำนวนจีน เหมือนสำนวนไทยว่า แกะดำ หมายถึง คนที่ทําอะไรผิดแปลกจากเพื่อนฝูงในกลุ่ม

[4] ไร้ขีดจำกัดล่าง คือ กล้าทำเรื่องที่คนธรรมดาไม่กล้าทำ

[5] MT ย่อมาจาก main tank (ตัวแทงค์) คือ ตำแหน่งตัวรับความเสียหายในเกมออนไลน์ โดยปกติแล้วมอนสเตอร์ในเกมมักเลือกโจมตีผู้ที่สร้างค่า ‘ความเกลียดชัง’ ต่อมันได้มากที่สุด

*-*-*-*-*-*-*-*-*-*-*-*-*-*-*-*





[Go To Next Chapter]( ./3.md)