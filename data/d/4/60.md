##บทที่ 360 : การปล่อยข่าวชวนเชื่อที่คนต้องตะลึง!
ตกบ่าย

กระบวนการผลิตโฆษณาเริ่มขึ้นแล้ว

ในออฟฟิศทันสมัยแห่งหนึ่งที่ถูกจางเย่ยึดอำนาจไว้เบ็ดเสร็จ ชายหนุ่มเริ่มชี้นิ้วสั่งการให้นักโฆษณาทำตามความต้องการของเขา

จางเย่ไม่ฟังคำแนะนำของคนอื่นเลยสักนิดเดียว แม้แต่รายละเอียดเล็กๆ ที่ในสายตาของคนอื่นๆ ไม่เห็นเป็นปัญหาก็ยังลงรายละเอียดอย่างแม่นยำ จางเย่ต้องการให้พวกเขาเชื่อฟังตนเอง ทำตามที่เขาสั่งการทุกเรื่องราว เป็นเพราะไม่มีทางเลือก ไม่ใช่จางเย่ที่ต้องการเผด็จการ ถ้าไม่ทำแบบนี้ก็ไม่รู้ว่าจะทำอย่างไรแล้วเช่นกัน คนที่รู้เรื่องความมหัศจรรย์ของ ‘เบรนโกลด์’ ในโลกของจางเย่ใบนั้น ที่นี่มีเพียงจางเย่คนเดียว ดังนั้นหากต้องการจะสร้างความมหัศจรรย์ในโลกใบนี้ขึ้นมาใหม่ ทางที่ปลอดภัยที่สุดคือไม่เปลี่ยนแปลงเนื้อหาเลย แม้แต่นิดเดียวก็ไม่ได้เด็ดขาด ทุกสิ่งล้วนยึดเอาตาม ‘เบรนแพลตินั่ม’ ต้นฉบับ ป้องกันไม่ให้เกิดเหตุไม่คาดฝัน!

"อะไรนะ? คุณจะไม่ร้องเพลงโฆษณา?"

หัวหน้าหวังตกใจ

จางเย่พูดกับเขาต่ออีกว่า "ผมร้องไม่ได้ ให้ทำเสียงพากษ์แทน" พอนึกถึงเนื้อเพลงที่ช่างปัญญาอ่อนเกินบรรยายแล้ว ลูกพี่จะไปร้องได้ยังไง คุณคิดว่าฉันโง่เรอะ!

หัวหน้าหวังสงสัย "งั้นจะถ่ายโฆษณายังไง?"

จางเย่กล่าว "ไม่ต้องถามอะไรแล้ว ทำตัวการ์ตูนเป็นคุณปู่คุณย่าออกมาสองคน เสียงร้องใช้พากษ์เอา ตัวการ์ตูนทั้งสองเต้นหมุนไปหมุนมา รูปร่างเอาให้ดูออกว่าเป็นคนแก่ใจดี น่ารักๆ หน่อย เรื่องรูปร่างคุณไม่ต้องทำอะไร ให้ผมดูก่อน"

หัวหน้าหวังเห็นว่าไม่มีเหตุผล "งั้นคุณมาที่นี่ทำไม?"

จางเย่ชี้ที่ตัวเอง "ผม? ผมแค่โผล่หน้าให้เห็นก็พอแล้ว เอาเหน่าไป๋ ... เอาเบรนโกลด์ออกมาตอนสุดท้ายก็พอ โฆษณานี้ผมไม่ใช่ตัวหลักสักหน่อย"

หัวหน้าหวังกับทีมงานโฆษณาในวันนี้ได้เปิดหูเปิดตานัก ทำโฆษณามาหลายปี ไม่เคยเห็นอะไรแบบนี้มาก่อน คนเขาเชิญคุณมาเป็นตัวแทนสินค้า แต่พอคุณมาถึง กลับเอาการ์ตูนออกมาสองตัวแล้วโผล่หน้ามาตอนจบก็ได้แล้ว? ค่าตัวคุณออกจะแพงขนาดนั้นนะ ทางบริษัทเบรนโกลด์นี่ก็เหมือนกัน ทำไมถึงไประบุอะไรแบบนั้นในสัญญาได้ล่ะ!

หัวหน้าหวังมองอู๋ม่อ "คุณอู๋ นี่..."

อู๋ม่อตอนนี้ดูไร้เรี่ยวแรงสุดๆ โบกมือปัด "ฟังจางเย่เถอะ ไม่ต้องถามผม ผมจะออกไปสูบบุหรี่" เขาไม่อยากสนใจอะไรแล้ว ดูเคืองๆ อยู่เล็กน้อย ทำไงได้ล่ะ ในเมื่อลงเรือของจางเย่ ไม่ไปด้วยจนสุดทางก็ไม่ได้ เขายังจะทำอะไรได้อีก?

จางเย่ไม่สนใจพวกเขา ตั้งหน้าตั้งตาสั่งการต่อ

"รูปร่างแบบนี้ได้ไหม?"

"ไม่ได้ ดูเด็กไป"

"แบบนี้ล่ะ? ผมขาวหมด"

"ผมบอกว่าเป็นการ์ตูน นี่มันไม่ได้น่ารักเลยสักนิด จะให้น่ารักต้องดูมีเมตตา ในความเมตตานั้นมีความมีชีวิตชีวา ตาให้กว้างขึ้นอีกหน่อย ขนาดตัวให้ดูเล็กลงอีกนิด ปู่ให้ใส่ชุดทักซิโด ย่าให้ใส่ชุดเจ้าสาว อย่าให้ดูแก่เกิน เอาให้ดูมีชีวิตชีวาของคนหนุ่มสาวด้วย"

"แบบนี้เหรอ?"

"ใช่ เอางี้ แบบนี้แหละ"

เรื่องการเตรียมการโฆษณาทำเรียบร้อยแล้ว เหลือแค่ทำมันให้เรียบร้อย เรื่องการทำแอนิเมชั่นไม่ใช่สิ่งที่จางเย่จะเข้าไปยุ่งด้วยได้ เขาไม่มีทักษะด้านนี้

……

ข้างนอก

ตรงระเบียงสุดทางเดิน

อู๋ม่อนั่งสูบบุหรี่อยู่ที่นั่น สูบไปเจ็ดแปดมวนแล้ว

"คุณอู๋" จางเย่ยิ้มเดินไปหาเขา ล้วงบุหรี่ออกมา "ผมก็มาสูบด้วยเหมือนกัน"

อู๋ม่อหันกลับไปมองเขาแวบหนึ่ง ไม่ส่งเสียง ไม่สนใจจางเย่

จางเย่ทราบว่าอีกฝ่ายนั้นยังคงเคืองเขาตั้งแต่เที่ยงอยู่ พอจุดบุหรี่ เขาเองก็หาที่นั่งลง มือส่งบุหรี่ให้อีกฝ่าย "สักมวนไหม?"

อู๋ม่อรับบุหรี่มา "อาจารย์จาง อาเล็กผมยกย่องคุณไว้มาก คาดหวังกับความสามารถของคุณอย่างยิ่ง บอกว่าคุณคือคนมีความสามารถที่ไม่มีใครในประเทศเราทดแทนได้ ผมอ่านบทกวีของคุณ ฟังการบรรยายของคุณ ทั้งเคยดูโฆษณาของคุณแล้ว ยอมรับนับถือความสามารถคุณมาก คุณเองอายุมากกว่าผมปีสองปี ให้ผมเรียกคุณพี่จางสักคำก็ย่อมได้ แต่คุณไม่น่ามาทำร้ายผมกันแบบนี้ บริษัทเราเป็นแค่บริษัทเล็กๆ ใกล้จะล้มละลายอยู่รอมร่อ ผมรับความเสี่ยงไม่ไหวหรอกนะ" จางเย่ถือว่ามีตำแหน่งพื้นที่ในใจเขา เป็นทั้งพิธีกรชื่อดัง นักเขียนมีชื่อ นักวรรณกรรมและนักหงเสวียผู้โด่งดัง แถมยังเป็นถึงอาจารย์ในภาควิชาภาษาจีนมหาวิทยาลัยปักกิ่งด้วย ดังนั้นอู๋ม่อจึงไม่กล้าเหวี่ยงความเกรี้ยวกราดใส่เขา

จางเย่ไม่รู้ว่าควรตอบไปอย่างไร คิดใคร่ครวญอยู่ครู่จึงย้อนถามอีกฝ่ายว่า "คุณอู๋ ในเมื่อคุณเคยดูโฆษณาที่ผมทำ งั้นคุณบอกผมหน่อยว่าโฆษณาเพื่อสังคมของผมนั่นน่ะ สร้างแรงกระเพื่อมได้มากไหม?"

อู๋ม่อครุ่นคิด "มาก"

จางเย่ถามซ้ำ " ‘ผมจะเป็นกระบอกเสียงของตัวเอง’ ดังไหม?"

อู๋ม่อชะงักก่อนตอบ "ดัง"

จางเย่ยิ้มแล้วกล่าวว่า "ฟังดูอวดๆ นะ แต่ว่าทั้งในเรื่องวิทยุ นิยาย พิธีกรโทรทัศน์ กาพย์กลอน บรรยายสอน โฆษณา ผมเคยพลาดไหม?"

อู๋ม่อตะลึงงัน ครุ่นคิดจริงจังครู่ใหญ่ เขาพบว่าจางเย่พูดไม่ผิด หมอนี่ไม่เคยพลาดมาก่อนจริงๆ ไม่ว่าเขาทำงานอะไรออกมาแบบไหน งานทุกชิ้นล้วนมีชื่อเสียงโด่งดัง แม้แต่งานที่ไม่มีใครเห็นดีด้วยเลยแม้แต่น้อย สุดท้ายก็พิสูจน์ว่าจางเย่ทำถูกต้อง!

อีกฝ่ายเป็นญาติของอู๋เจ๋อชิง ตัวคนนิสัยก็ไม่เลว เพราะเป็นคนหนุ่มจึงยังไม่มีความเจ้าเล่ห์เอารัดเอาเปรียบ จางเย่ถึงยอมพูดเกลี้ยกล่อมอีกหลายคำ "ตอนผมทำเรื่องสามก๊ก คนตั้งแง่กับผมแค่ไหน? ตอนผมทำทอล์คโชว์ คนมาด่าผมเอาเป็นเอาตาย ตอนบรรยายเรื่องหอแดง คนมาเหน็บแนมมากเท่าไร สุดท้าย ผมไม่เคยทำให้คนที่เชื่อใจผมต้องผิดหวัง คุณอู๋ ถ้าคุณเชื่อผม เรื่องโฆษณาไว้ใจตามผมเถอะ ผมจะทำให้บริษัทคุณได้เงินคืนมาแน่นอน!"

อู๋ม่อดับบุหรี่ "ผมก็ไม่มีทางเลือกอื่นแล้วนี่!"

จางเย่เองก็ดับบุหรี่ "งั้นพวกเรากลับเข้าไปดีไหม? เบรนโกลด์มีทฤษฎีอะไรรองรับบ้าง ทั้งงานวิจัยทั้งแนวคิดอื่นๆ คุณยังต้องบอกผมอีกนะ"

อู๋ม่อถาม "คุณจะถามไปทำไม?"

จางเย่กล่าว "โฆษณาทางโทรทัศน์คือท่าไม้ตายของเรา แต่มีแค่ท่าไม้ตายน่ะไม่พอจะสร้างตำนาน เราต้องการแผนการอื่นมาประกอบด้วย"

อู๋ม่อไม่มีคำถามอีก "ได้ งั้นไปคุยกัน"

ระหว่างทาง อู๋ม่อก็เริ่มแนะนำผลิตภัณฑ์ของเขาอย่างละเอียดยิบ

จางเย่พบว่า ‘เบรนโกลด์’ นั้นความจริงก็คือ ‘เหน่าไป๋จิน’ นั่นเอง สารประกอบหลักยังเป็นเมลาโทนิน ส่วนประกอบเล็กๆ อื่นๆ เท่านั้นที่แตกต่างไป

งั้นก็ดีเลย!

เรื่องนี้แม้ไม่เต็มสิบก็แปดเก้าส่วน!

……

ในห้องประชุม

อู๋ม่อเชิญทุกคนมาร่วมประชุม

จางเย่กลับหลับตาลง ซื้อแคปซูลความจำจากแหวนเกมออกมาใช้ นึกย้อนไปถึงบทความโฆษณาชวนเชื่อของเบรนแพลตตินั่มที่เขาได้เห็นจากโลกใบก่อน ที่โลกของเขา สิ่งที่ชวนตะลึงที่สุดคือโฆษณาโทรทัศน์ของเบรนแพลตินั่มที่ดูโง่เหลือหลาย ทว่าขณะที่ทุกคนคิดว่ามันช่างดูโง่เง่าเสียนี่กระไร ผลลัพธ์กลับทำให้ทุกคนในวงการโฆษณาต้องตกตะลึง ในประวัติศาสตร์ของชาติไม่กี่สิบปีที่ผ่านมา ไม่เคยมีโฆษณาอัศจรรย์อย่างนี้เลย สายตาที่ต้องพร่าไปมีกี่คู่ จางเย่นั้นได้เห็นมาก่อนแล้ว

แต่ความสำเร็จของเบรนแพลตินั่มนั้น ไม่ได้ง่ายดายและจำกัดอยู่ที่โฆษณาโทรทัศน์เท่านั้น จางเย่บอกไปแล้วว่านี่คือท่าไม้ตาย ถ้าคิดจะสร้างความมหัศจรรย์ ยังต้องพึ่งพาแผนการประกอบอีกเล็กน้อย!

ข้อหนึ่ง คุณภาพสินค้า ข้อนี้มีอยู่แล้ว

ข้อสอง แผนการโฆษณาที่สะท้านฟ้าสะเทือนดิน

ข้อสาม บทความทางวิทยาศาสตร์ที่ไม่มีความเป็นโฆษณามาเจือปนเลยแม้แต่น้อย
ข้อสี่ คือโฆษณาทางโทรทัศน์ที่ล้างสมองได้อย่างมหัศจรรย์!

"อาจารย์จาง?"

"จางเย่?"

"เริ่มประชุมแล้วนะ?"

"ทำไมถึงหลับไปแล้วล่ะ?"

ทุกคนได้แต่ยิ้มขื่นเมื่อนึกขึ้นได้ นี่คือบุคคลในตำนานของวงการโฆษณา? ผายลม! ยินนามมิเท่าพบหน้าจริงๆ! บุคคลในตำนานของวงการโฆษณาอย่างจางเย่ในสายตาพวกเขาแม่*โคตรไม่เป็นมืออาชีพ!

จางเย่ลืมตาขึ้นในที่สุด "ขอโทษครับ กำลังคิดอะไรอยู่เพลินๆ"

อู๋ม่อยอมรับชะตากรรมแล้ว "คุณบอกมา ว่าอยากให้พวกเราทำอะไรบ้าง?"

จางเย่กล่าว "คุณอู๋ ก่อนอื่นผมอยากถามว่าพวกคุณยังเหลืองบโฆษณาอีกเท่าไร ผมหมายถึงยังมีใช้ได้เท่าไร มากที่สุดแค่ไหน?"

อู๋ม่อกระอักกระอ่วน "หักค่าตัวของคุณแล้ว ยังเหลืออีกแค่ล้านเดียว"

จางเย่คำนวณดูพบว่ายังขาดไปหน่อย "เพิ่มอีกได้ไหม?"

อู๋ม่อเหลือกตาขาวแล้วจริงๆ "บริษัทผมกำลังจะล้มละลายอยู่แล้ว คุณว่าพวกผมยังจะมีเงินให้ผลาญอีกแค่ไหนกันเรอะ? นี่ก็ทุบหม้อข้าวกันแล้ว! เงินกู้ทั้งหมดก็อยู่ตรงนี้แล้ว!"

จางเย่ตัดใจกล่าว "งั้นเอางี้ ค่าตัวค่าทำโฆษณาผม ผมไม่เอาก่อนแล้วกัน บริษัทจะเลื่อนไปอีกหลายเดือนก็ได้ อีกหลายปีผมก็โอเค เราเอาเงินตรงนี้ออกมาใช้ก่อน ข้อความพวกนี้เพิ่มลงในสัญญาได้เลย จะแบ่งจ่ายห้าปีผมก็ไม่มีปัญหา เอาเงินค่าตัวผมออกมาทำโฆษณานี้ให้หมด ในเมื่อจะทุ่มแทง เราต้องทุ่มแทงให้สุดตัว ถ้าโชคไม่ดี ถ้าเกิดบริษัทคุณล้มละลาย ค่าตัวผม ผมไม่เอาสักแดงเดียว ระบุในสัญญาไปเลย!"

หัวหน้าหวังตกตะลึง!

อู๋ม่อกับคนของเบรนโกลด์ก็ตกตะลึง!

"พี่จาง..." อู๋ม่อกล่าว "เอาจริงหรือ?"

จางเย่ยิ้ม "ผมคนนี้ เน้นที่สุดคือความน่าเชื่อถือ ในเมื่อพูดไปแล้ว ผมไม่กลืนคำพูดตัวเองแน่นอน ต่อให้ไม่ระบุในสัญญาผมก็จะทำแบบนี้แหละ!"

คนอื่นๆ ไม่พูดอะไรอีก ทุกคนไม่อยากเชื่อจริงๆ!

แต่คำพูดเหล่านี้จางเย่พูดออกมาเอง คนอื่นๆ ยังจะไม่กล้าเชื่ออีกหรือ!

จางเย่เป็นใครกัน? กับแค่แฟนคลับที่ไม่รู้จักกัน ยังกล้าทุบหม้อข้าวขายลิขสิทธิ์เป็นเงินไม่น้อยให้เอาไปรักษาตัวได้เลย! ตอนนั้นใช้จ่ายไปแค่ไหนกัน? ยังจะมาสนใจแค่เรื่องค่าตัวอีกหรือ! จางเย่ความจริงแล้วไม่สนใจเรื่องเงินสักนิด! เรื่องนี้ช่างตราตรึงใจใครต่อใครเหลือเกิน จนถึงทุกวันนี้ก็ยังมีคนในเน็ตและสื่อต่างๆ ยกมาพูดถึงกันอย่างประทับใจ เป็นเรื่องเดียวที่ไม่เคยถูกก่นด่า ส่วนเรื่องอื่นๆ ที่เขาทำจะเป็นด้วยผลงานหรือนิสัยต่างก็มีคนด่ากันไม่หยุดปาก ชื่อเสียงย่ำแย่ แต่กับเรื่องความเป็นคนตรงนี้ ไม่มีใครด่าเขา ทั้งไม่มีใครเอามาด่าได้ เรื่องนี้นับว่าช่างตราตรึงในสายตาของทุกคน!

คำพูดนี้ของจางเย่ใครๆ ก็คิดไม่ถึง ยิ่งขับเน้นความไม่สนใจเรื่องค่าตอบแทนของจางเย่ให้เด่นชัดยิ่งขึ้น

แววตาของอู๋ม่อวูบไหว ถึงตอนนี้ ในที่สุดเขาก็เชื่อว่าจางเย่มาช่วยเหลือพวกเขาด้วยจริงใจ ไม่ได้มาหลอกลวง ไม่ได้แกล้งพวกเขาเล่น

อู๋ม่อยังคงมีคุณธรรม เมื่อมองจากบางมุม เขากับจางเย่ก็เป็นคนประเภทเดียวกัน คุณทำกับฉันอย่างไร ฉันก็ตอบแทนคุณอย่างนั้น "อาจารย์จาง ไม่ต้องขนาดนั้น ค่าตัวคุณเท่าไรผมจ่ายให้เท่านั้น บริษัทเรายังพอดึงเงินออกมาได้อีกสามสี่แสน รวมกันล้านสามล้านสี่ น่าจะพอนะ"

จางเย่ส่ายหน้า "ไม่พอหรอก คุณอู๋เชื่อผมเถอะ เอาค่าตัวผมมาทำโฆษณานี้ด้วยผมยังคิดว่าน้อยไปเสียด้วยซ้ำ"

ผู้หญิงจากบริษัทเบรนโกลด์คนหนึ่งยังตกใจ "เงินตั้งขนาดนี้ คุณจะทำอะไรกันแน่?"

จางเย่ตอบ "โฆษณาชิ้นนี้เราจะทำให้ใหญ่ ออกโทรทัศน์เพิ่มเราสู้ไม่ไหวแน่ แต่ในเว็บบอร์ด เทียปา โทรทัศน์ออนไลน์ หนังสือพิมพ์ เรายังทำโฆษณาได้อีกมาก เราต้องทำให้การรับรู้นี้ไปถึงทั้งหัวเมืองใหญ่ หัวเมืองชั้นรอง ชั้นสาม แม้แต่ในเขตปกครองพิเศษ ผมวางแผนการโฆษณาระดับนี้เอาไว้ด้วยการปูพรมโฆษณาผ่านทุกสื่อ เราทำในระยะยาวไม่ได้ แต่ในระยะสั้นเรายังทำได้ เราต้องการแค่ในช่วงเวลาไม่กี่วันก่อนตรุษจีนนี้เท่านั้น ยิ่งมากยิ่งดี!"

หัวหน้าอู๋ปาดเหงื่อ "ได้เหรอ?"

จางเย่กลับตอบ "แค่นี้ยังไม่พอหรอก"

อู๋ม่อหน้ามืด "ไม่พอ? ยังจะเอาเงินเพิ่ม?"

จางเย่หัวเราะฮ่าๆ "ไม่ต้องแล้ว ทำตรงนี้เสร็จ งานอื่นๆ ก็ง่ายมากล่ะ เรื่องนี้ใช้เงินน้อยมาก ไม่ถึงแสนด้วยซ้ำ --- พวกเราต้องการเกรียนคีย์บอร์ด!"

นักโฆษณาคนหนึ่งกล่าว "เกรียนคีย์บอร์ด?"

จางเย่กล่าว "ตามเทียปาตามเว็บบอร์ด ต้องให้พวกเขาช่วยเรา!"

หัวหน้าหวังแทบพูดไม่ออก "แผนการใช้ทัพอินเทอร์เน็ตเป็นแผนการชั้นต่ำ ไม่ได้ส่งผลอะไรต่อภาพรวมรึเปล่าครับ? ตกยุคไปหลายปีแล้วนะ"

จางเย่มั่นใจ "ทัพอินเทอร์เน็ตตกยุค? เป็นเพราะไม่เคยมีใครรู้วิธีใช้งานไงล่ะ ผมมีวิธีที่เชื่อได้ว่าไม่มีทางล้าสมัยแน่นอน"

อู๋ม่อท้วง "แต่ว่าวิธีนี้ เอามาทำโฆษณา จะทำให้คนรู้สึกต่อต้าน ยิ่งเกิดผลตรงกันข้ามนะครับ ตอนนี้คนฉลาดขึ้นกว่าเมื่อก่อน โฆษณาแบบไหนแค่เห็นก็รู้แล้ว นี่ไม่ได้อะไรเลยสักนิด"

หัวหน้าหวังก็เป็นมืออาชีพมาก "อย่างนั้นล่ะครับ ก่อนหน้านี้บริษัทเราก็เคยทำแบบนี้ แต่ตอนนี้ไม่ทำแล้ว เสียเวลา"

จางเย่คลี่ยิ้มร้าย "ผมบอกตอนไหนว่าจะโฆษณา?"

ทุกคนต่างสงสัยกันหมด "ไม่โฆษณาแล้วจะจ่ายเงินไปทำไม?"

จางเย่อธิบาย "พวกเราจะใช้บทความวิทยาศาสตร์ ให้ความรู้เป็นตัวชี้ชักนำ โดยไม่ต้องมีเรื่องโฆษณาสักนิด!"

อู๋ม่อไม่เข้าใจ "หมายความว่ายังไง?"

จางเย่มองรอบๆ "มีกระดาษกับพู่กันไหมครับ?"

"มี เอาแบบไหนครับ?" พนักงานของบริษัทคนหนึ่งถาม

จางเย่คิดจะเปิดหูเปิดตาทุกคน ดังนั้นจึงตั้ดสินใจจะเขียนให้ตัวใหญ่สักนิด กล่าวว่า "กระดาษเซวียนจื่อกับพู่กัน ขอหัวเล็กหน่อยนะ"

"ได้ ผมจะไปเอามาให้" หนุ่มคนนั้นจากไป
ไม่นาน สี่สิ่งวิเศษของห้องหนังสือก็เตรียมให้จางเย่พร้อมสรรพ

ทุกคนไม่ทราบว่าจางเย่จะเขียนอะไร จึงให้ความสนใจ

จางเย่ไม่ได้กินแคปซูลความจำอย่างเสียเปล่า จับพู่กันขึ้นมาก็เริ่มเขียนทันที เป็นบทความที่เบรนแพลตินั่มในโลกของเขาเคยใช้มาก่อน เขาดัดแปลงเล็กน้อย เขียนว่า

‘สตรีวัยสี่สิบ เป็นได้ทั้งดอกไม้ทั้งเต้าหู้’

ผู้หญิงพอเข้าวัยเลขสี่ ผิวพรรณยิ่งหยาบกร้าน รอยย่นยับยิ่งมาก ร่างกายคล้ายจะบวมโตขึ้น ผมเผ้าร่วงไม่หยุดหย่อน ตำหนิเหล่านี้ยิ่งชัดเจนขึ้น ยิ่งทำให้ตระหนึกถึงรูปร่างของตัวเอง ไม่อาจสู้หน้ากับตัวตนในกระจก ยิ่งเข้าใกล้วัยทอง ความเปลี่ยนแปลงนี้ก็จะยิ่งเด่นชัดขึ้นทั้งทางร่างกายและจิตใจ ดังนั้น คนจึงบอกว่า ‘หญิงวัยเลขสี่ เป็นทั้งดอกไม้ เป็นได้ทั้งเต้าหู้เหม็น’ วิทยาศาสตร์สมัยใหม่พบว่าความเปลี่ยนแปลงในสมองเหล่านี้ควบคุมโดย DHA (เหน่าหวงจิน)[1] สมองนั้นมีโครงสร้างเป็นชั้นๆ เหมือนอย่างหัวหอม ชั้นนอกสุดคือส่วนซีรีบรัลคอร์เทกซ์ ขณะที่ชั้นในสุดนั้นประกอบด้วย DHA จำนวนของ DHA ในสมองนั้นส่งผลกระทบต่อการแก่ตัวลงของอวัยวะภายในร่างกาย เมื่อย่างเข้าวัยเลขสี่ จำนวน DHA ก็เหลือเพียง 30% ของวัยหนุ่มสาวเท่านั้น ทำให้อวัยวะภายในเริ่มเสื่อมสภาพ หากสามารถรับประทาน DHA ในปริมาณที่เหมาะสมได้ ก็จะสามารถฟื้นฟูสภาพของอวัยวะให้กลับสู่ความอ่อนเยาว์ เซลผิวหนังจะเริ่มผลิตใหม่ในขณะกำลังหลับ เซลล์ที่ตายแล้วถูกกำจัด ผิวหนังกลับคืนสู่ความเต่งตึง ชะลอการสร้างริ้วรอย ลำไส้กลับคืนสู่ความหนุ่มสาว ป้องกันไม่ให้สารพิษย้อนคืนมาทำร้ายผิวหนัง ก่อเกิดรอยด่างดำ หรือเลื่อนกระบวนการหมดประจำเดือน

บลาๆ

จางเย่เขียนจบแล้ว

อู๋ม่อตะลึงงัน "นี่คือสิ่งที่คุณเรียกว่าให้บทความวิทยาศาสตร์ชี้นำ?"

หวัหน้าหวังยังตะลึง ตะโกนลั่น "สุดยอด! ไอเดียเยี่ยม! ดูเหมือนเป็นบทความวิทยาศาสตร์ แต่ว่าความจริงเป็นโฆษณา! ไม่ได้เขียนลงไปชัดๆ เท่านั้น แต่เอาคีย์เวิร์ดซ่อนไว้ พอเบรนโกลด์ออกโฆษณา ทุกคนก็จะนึกถึงบทความชิ้นนี้!"

นักโฆษณาคนอื่นๆ ต่างก็นึกอัศจรรย์ใจ ทำโฆษณากันแบบนี้ก็ยังได้! แถมยังซุกซ่อนแบบนี้ไว้ได้อีก ช่างชั่วร้ายนัก!

ชั่วร้ายไหม?

ชั่วร้ายอยู่บ้างจริงๆ!

ฉับพลันเหล่านักโฆษณาต่างก็มองจางเย่ด้วยความยอมรับนับถือ!

จางเย่ไม่สนใจพวกเขา กลับสะบัดพู่กันต่อ กระดาษแผ่นนั้นเต็มไปด้วยตัวหนังสือ แผ่นแล้วแผ่นเล่า

‘มนุษย์นั้นสามารถไม่แก่เฒ่าได้หรือ?’ (1, 2, 3)

‘ระเบิดเวลาทางชีวภาพสองอย่าง’

‘คนอเมริกันหลับสบาย ขณะคนจีนต้องทำงาน’

‘ในร่างกายมีนาฬิกาชีวภาพ’

‘นักบินอวกาศนอนหลับอย่างไร’

‘คนไม่นอนได้เพียงห้าวันเท่านั้น’

‘ไม่ถ่ายหนึ่งวัน เทียบเท่าบุหรี่สามมวน’

ตั้งแต่บ่ายสาม จางเย่เขียนจนถึงทุ่มครึ่ง เขียนอย่างต่อเนื่องมาสี่เกือบห้าชั่วโมงแล้ว จางเย่ไม่พูดอะไร เอาแต่เขียนหนังสือบนโต๊ะอยู่อย่างนั้น น้ำไม่ดื่ม ข้าวไม่กิน ไม่ได้หยุดพักสักวินาที สุดท้ายตาก็คล้ายไม่ได้กระพริบ พู่กันตวัดไม่หยุดลง เขียนต่อเนื่องอยู่เกือบห้าชั่วโมง

คนรอบๆ มองกันจนตื่นตะลึง!

"อาจารย์จาง?"

"เอ่อ คุณพักหน่อยไหม?"

"ยังพอมีเวลานะ"

"อาจารย์จาง กินอะไรก่อนไหม?"

จางเย่นึกถึงแต่เรื่องที่เขาดึงกลับมาจากแคปซูลความจำได้ พู่กันสะบัดไหว ไมมีเวลาจะหันกลับไปตอบพวกเขา แม้แต่ฟังยังไม่ได้ยิน ช่างมีสมาธินัก

จนกระทั่งเขียนเรียงความบทสุดท้ายเสร็จ จางเย่จึงได้วางพู่กันลง ถูกความเหนื่อยล้าจู่โจมในฉับพลัน ปากอ้าหาวหวอดขยี้ตาแล้วทรุดนั่ง

อู๋ม่อตะโกน "น้ำ! น้ำ!"

อีกคนรีบเอาเข้ามาให้ "มาแล้วๆ!"

"ไปเอาข้าวกล่องมาให้อาจารย์จางก่อนเลย!" หัวหน้าหวังกังวล

พวกเขาออกไปกินข้าวกันเพิ่งกลับเข้ามา มีแต่จางเย่ที่ทำงานไม่ได้หยุด

เหล่านักโฆษณาต่างก็นึกสงสัยว่าจางเย่เขียนอะไรออกมา หลังอ่านกันจนจบ จากนั้น ต่างก็หันมามองหน้ากัน ก่อนหันมองจางเย่ด้วยความนับถือ พวกเขาเพิ่งทราบว่าทำไมจางเย่คนนี้ถึงได้มีชื่อเสียง เพราะความสามารถเช่นนี้เอง ใครกันจะเปรียบโคตรแม่*กับเขาได้? เขียนอยู่ห้าชั่วโมงไม่หยุดพัก ไม่มีแม้แต่ร่างสักนิด ทว่ากลับเขียนออกมาไม่ผิดสักคำ เนื้อความชัดเจน ทุกคำต่างก็ตรงประเด็น เขียนถึง ‘จุดขาย’ ที่สำคัญที่สุด อย่างเรื่องนอนไม่หลับเอย ความจำไม่ดีเอย การแก่ตัวลงของผู้หญิงเอย ทั้งยังสามารถใช้ข้อมูลวิทยาศาสตร์มาสนับสนุนอย่างเต็มที่ แล้วใช้แต่คำว่าเบรนโกลด์ (DHA) ออกมาล้างสมองทุกคนที่อ่าน!

คลาสสิกสุดๆ

ชวนสะท้าน!

เขียนสวย ภาษายิ่งสวยกว่า!

ไม่แปลกที่เป็นบุคคลมหัศจรรย์ สมกับชื่อเสียงที่มีอยู่ ทักษะพู่กันของเขานั้นร้ายกาจอย่างยิ่ง ถ้าเกิดเป็นคนอื่นๆ ให้เขียนงานเรียงความแบบนี้ ต้องใช้เวลาคิดทบทวนหาข้อมูลให้ได้แบบนี้ก็ใช้เวลาหลายวัน แต่จางเย่น่ะหรือ? คิดยังไม่ต้องคิด แค่อึดใจเดียวก็เขียนออกมาได้เจ็ดแปดบท!

เขาแค่คนเดียวก็พอเทียบได้กับสิบทีมโฆษณา!

ทุกคนหันมองหน้ากันไปมา ต่างก็ทึ่งในความสามารถของจางเย่!

หัวหน้าหวังดูจบ สูดลมหายใจเข้าลึก มองจางเย่กล่าวว่า "อาจารย์จาง ถ้าคุณเข้าร่วมกับบริษัทเรา พวกเราคงยึดครองทวีปนี้ได้แล้ว! ปลายปากกาคุณยอดเยี่ยม! บริษัทเรารวมกันทั้งบริษัทยังไม่เทียบคุณได้เลย"

จางเย่ยิ้ม "นี่คือความชำนาญของผม เรื่องเขียนนี่นั่น คือความถนัดผมเอง ยังไงก็ต้องดีกว่าพวกคุณสักหน่อย มา ดูกันเถอะ"

พวกเขาดูจบแล้ว ต่างก็เยินยอจางเย่ไม่ขาดปาก!

บัดซบ! เป็นโฆษณาที่หลอกลวงคนได้มากจริงๆ!

ไม่มีคำชวนให้ทุกคนทาน "เบรนโกลด์" เลยสักนิด แต่ทว่าทุกคำเอาแต่บอกว่า ถ้าเกิดไม่มี DHA (เบรนโกลด์) ต่างก็ไม่สามารถมีชีวิตอยู่ได้!

จางเย่กล่าว "ตามนี้แหละ เราหาคนไปไล่โพสต์ตามเว็บบอร์ดเทียปา ให้กองทัพเกรียนช่วยกันสแปมออกไป เมื่อออกโฆษณาทีวีเมื่อไร เราจะได้ดังกันระเบิดระเบ้อ!"

อู๋ม่อในที่สุดก็หัวเราะออกได้ "พี่จาง ผมเพิ่งทราบนี้เอง หนึ่งล้านของผมไม่ได้เสียไปโดยเปล่าประโยชน์!" จ้างคนอื่นมาเป็นพรีเซนเตอร์ ไหนเลยจะมีความสามารถเช่นจางเย่ผู้นี้! ของยิ่งแพงยิ่งมีคุณภาพ!

จางเย่ดื่มน้ำอึกๆ ดื่มจนหมดขวดค่อยเช็ดปากกล่าวว่า "คุณได้ของคุ้มราคา ตอนนี้ผมกลับหิวมากเลย มีอะไรกินไหม? เอามาให้ผมหน่อยสิ!"

อู๋ม่อกับพวกหัวหน้าหวังแม้จะไม่เห็นว่าโฆษณา ‘ไม่รับอะไรนอกจากเบรนโกลด์’ ของจางเย่ก่อนนี้นั้นเป็นโฆษณาที่ดี แต่ทว่ากับบทความเขียนมือเหล่านี้ ทุกคนกลับยอมรับนับถือ ความสามารถในการเขียนของจางเย่นั้นไม่ต้องให้ถกเถียงกัน พวกหัวหน้าหวังรวมกำลังกันยืนหยัด ยังเป็นเหมือนแค่มือสมัครเล่น

จางเย่เริ่มสวาปามทุกสิ่งที่ขวางหน้า

อู๋ม่อเริ่มพูดเรื่องเดิมอีกครั้ง "งานเขียนพวกนี้ดีมากเลย ต้องสร้างผลกระทบยิ่งใหญ่แน่นอน โฆษณาโทรทัศน์ก่อนหน้านี้ เปลี่ยนสักหน่อยดีไหม? เอาให้เป็นเหมือนบทความพวกนี้ได้ไหม? พูดถึงอันตรายพวกนี้ แล้วค่อยโฆษณาสินค้าของเรา ถึงสิบห้าวินาทีจะไม่พอ แต่ว่าอัดนี่นิดตัดนั่นหน่อย ยังไงก็น่าจะโอเคนะ"

จางเย่ส่ายหน้า กินต่อไม่พูดอะไร

ไม่มีใครทราบกระจ่างเท่าจางเย่แล้ว ถ้าเกิดไม่มีโฆษณาปัญญาอ่อนนั่น บทความเหล่านี้แม้แต่ลมยังไม่ต้องผาย!

โฆษณาบนเว็บบอร์ด?

ข้อความชวนเชื่อ?

กองทัพเกรียนโพสต์?

ขาดอะไรไปก็ได้ แต่ว่ายังไงก็ขาดไอ้โฆษณาปัญญาอ่อนนี้ไม่ได้เด็ดขาด!

แต่ว่าตอนนี้พูดอะไรไปพวกเขาก็ไม่เห็นด้วย จางเย่อธิบายไปก็ไม่กระจ่าง อย่างนั้นก็ไม่ต้องพูดแล้ว รอให้เรื่องนี้จัดการเรียบร้อย หลังจากนี้พวกเขายังต้องขอบคุณตัวเขาเอง!

===========================

[1] DHA ชื่อจีนคือ 脑黄金 (เหน่าหวงจิน) คือชื่อยี่ห้อของผลิตภัณฑ์ แปลตรงตัวคือสมองทองคำ (เบรนโกลด์) ส่วนที่โลกเดิมของจางเย่นั้นชื่อ ‘เหน่าไป๋จิน’ (เบรนแพลตินั่ม)

===========================

#360 \(> w <)/ วันนี้เป็นวันสงกรานต์ สวัสดีปีใหม่ไทย จนไม่มี รวยไม่เลิก สุขกายสบายใจ \(> w <)/

>> ระวังเล่นน้ำหักโหมจนไม่สบายกันนะขอรับ ถ้อยทีถ้อยอาศัย เดินทางปลอดภัย <<

\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./61.md)