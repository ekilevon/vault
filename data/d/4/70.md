##บทที่ 370 : หัวข้อสุดท้าย! ประชันกลอนคู่!
"แข่งต่อ?"

"แข่งอีกก็เหมือนเดิมรึเปล่า?"

"นั่นสิ แข่งไปก็เหมือนแข่งโคลงกลอน ไร้สาระ"

"ไม่งั้นก็เปลี่ยนกฎเถอะ แข่งอย่างอื่น"

"ปรมาจารย์โจว อย่าเอาแต่ประชันโคลงกลอนสิ แข่งอย่างอื่นบ้าง พวกเราฝึกงานลายมือนะ ทำไมถึงกลายเป็นแข่งอักษรแต่งโคลงกลอนเหมือนคนทำงานหนังสือแล้วล่ะ?"

"นั่นสิ เปลี่ยนหัวข้อเถอะ"

"ขอแค่ไม่ใช่โคลงกลอน อะไรก็ได้"

"ใช่ ไม่แข่งโคลงกลอนแล้ว อะไรก็ได้ เขาไม่ค้านนี่"

ชายหนุ่มแว่นดำนั่นความสามารถเชิงอักษรเหนือล้ำ แต่ว่านี่คือการประชันลายมือ ดังนั้นทุกคนจึงไม่ยอม เหล่านักลิปิกรเสียหน้ากันหนักเกินทน ต่างเปิดปากยกข้อโต้แย้งขึ้นกันแล้ว

ปรมาจารย์โจวยิ้ม "ถ้าแข่งกันแบบนั้น งั้นก็จับฉลากต่อเถอะ หัวข้อในกล่องไม่ได้มีแค่ให้เขียนกาพย์กลอนสักหน่อย ยังมีหัวข้ออื่นๆ อีกนะ"

"ดี"

"เอาเถอะ"

ทุกคนต่างก็อยากวัดฝีมือกับชายหนุ่ม

ปรมาจารย์โจวกล่าว "งั้นเอาอย่างนี้ พักกันก่อนสองนาทีค่อยเริ่มใหม่"

ทุกคนไม่มีความเห็นอื่น ล้วนแยกย้ายไปดื่มน้ำดื่มท่า ที่หิวก็ทานของว่างกันไปพลางๆ

จางเย่ไปเข้าห้องน้ำ เลี้ยวมุมตรงตัวร้านอาหารที่ตกแต่งแบบโบราณ เข้าไปยังห้องน้ำชาย ด้านหลังเขามีคนตามมาด้วย เป็นศิษย์ของปรมาจารย์เว่ย ทั้งยังอยู่ในทีมของปรมาจารย์เว่ยอีกด้วย

"รอก่อน" เฉินม่อเรียกเขา

จางเย่หันกลับมา "พี่น้อง มีอะไร?"

เฉินม่อมองเขา "วันนี้คุณทำเกินไปรึเปล่า?"

จางเย่ยิ้ม "หมายความว่ายังไง? อะไรเกินไป?"

"วันนี้แซยิดท่านเว่ย คุณมาก่อกวนแบบนี้หมายความว่ายังไง? คุณเองก็เป็นคนในแวดวง มีหรือจะไม่เข้าใจหลักการเคารพครูอาจารย์?" เฉินม่อกล่าวด้วยน้ำเสียงไม่สุภาพมากทีเดียว

จางเย่ฟังจบ ก็กล่าว "ขอโทษทีนะ ผมไม่ใช่คนในวงการพวกคุณจริงๆ ผมรู้ว่าต้องเคารพอาจารย์ แต่ว่าครูของผมไม่ใช่ท่านเว่ย แต่เป็นรองอธิการฯ อู๋ต่างหาก ผมเองก็ไม่ได้อยู่ในเส้นทางลิปิศิลป์ เพราะฉะนั้นอย่าเอาแนวคิดพวกคุณมายัดเยียดผมสิ"

ยังจะมาหาเรื่องฉันอีก?

เหอะ มานับอาวุโสกับฉันเรอะ!

เฉินม่อสั่งสอนเขา "กระทำเรื่องราวต้องออมไว้สามส่วน ฝากไว้ก่อนเถอะ!"

จางเย่กล่าว "พวกคุณทั้งฝูงเพิ่งจะรังแกผู้หญิงตัวคนเดียวอย่างรองอธิการฯ อู๋แท้ๆ ยังจะมาใช้คำว่าออมไว้สามส่วนอีก? ผมเข้ามาช่วยก็ไม่ได้เรอะ?"

เฉินม่อยืนกราน "รองอธิการฯ อู๋น่ะไม่ใช่คนในวงการนี้เต็มตัวด้วยซ้ำไป คนที่มากันก็มีความสัมพันธ์อันดีกับท่านเว่ย แซยิดของท่านผู้เฒ่า ยังไงตอนเลือกทีมก็ต้องเข้าฝั่งท่านเว่ยสิ นี่ต้องถามด้วยเหรอ? การแข่งก็แค่แข่งเล็กๆ พอหอมปากหอมคอ ไม่มีใครเอามาคิดมากทั้งนั้นแหละ เชื่อว่ารองอธิการฯ อู๋ก็ไม่ได้สนใจเช่นกัน มีแต่คุณนี่แหละ ทำการแข่งครั้งนี้พังเละเทะ!"

จางเย่ฟังแนวคิดของเขาแล้วรู้สึกขำ กล่าวว่า "พวกคุณนี่เข้าใจล้อเล่นนะ คนทั้งฝูงรุมรังแกรองอธิการฯ อู๋เพราะหวังได้รางวัลชัดๆ พวกคุณบอกว่านี่แค่การแข่งธรรมดาไม่ต้องใส่ใจ ไม่ใช่คนมากรังแกน้อย ก็แค่เล่นกันขำๆ เพ่ย ตอนนี้แพ้แล้วก็ออกมาบอกให้พวกเราเคารพอาวุโสเว้นทางถอย หาว่าพวกเราไม่รู้เรื่องรู้ราว แปลว่าพวกคุณทำยังไงก็ถือว่าถูก? รางวัลนั่นต้องให้พวกคุณได้ไปถึงจะสมควร ตามที่คุณว่า พวกเราทำอะไรก็ไม่ได้? นอกจากแพ้พวกคุณแล้ว พวกเราทำอะไรก็ผิดงั้นสิ?"

เฉินม่อแววตาเย็นเยียบ "คุณแกล้งบิดความหมายของผม!"

"แต่เนื้อในพวกคุณก็ต้องการแบบนี้!" จางเย่แย้ง "อะไรก็ถูกต้องที่สุด คำว่าเคารพอาวุโสคำนี้ผมไม่กล้าใช้! ผมมาเพราะคำเชิญรองอธิการฯ อู๋ และเพื่อมอบของขวัญให้รองอธิการฯ อู๋เท่านั้น! คนอื่นมองผมยังไง คิดกับผมยังไง ผมไม่สน ผมทำอะไรผมรับผิดชอบเองได้ ไม่ต้องลำบากพวกคุณมาบอกว่าผมควรไม่ควรทำอะไรหรอก" พูดจบเขาก็ออกจากห้องน้ำไป ไม่สนใจอีกฝ่าย

เฉินม่อเองก็ขุ่นเคือง ช่างไม่รู้ดีชั่วนัก! และสะบัดหน้าออกไปอีกคน

ความจริงการแข่งขันครั้งนี้ แพ้หรือชนะอะไรจางเย่ไม่สนใจ เขาสนใจเพียงท่าทีของอู๋เจ๋อชิงเท่านั้น ชัดเจนว่าพอคนอื่นรังแกคุณอู๋ ไม่ไว้หน้าคุณอู๋ จางเย่ก็ทนไม่ไหว ต้องลุกขึ้นสอดมือเข้าช่วย เรื่องนี้ถือเป็นเรื่องปกติ มาตอนนี้คว้ารางวัลกู้หน้าให้อู๋เจ๋อชิงได้ จางเย่จึงหมดความสนใจ แพ้ก็แพ้ไปเถอะ เขาเองก็ไมไ่ด้ให้ความสำคัญกับวงการพู่กันอยู่แล้ว แพ้หรือชนะไม่มีความหมายอะไรต่อเขา เพียงแต่ตอนนี้ มีคนมาถกหลักการ ข่มขู่เขา? งั้นจางเย่ยังจะทำตัวไม่สนใจได้อีกหรือ?

เขาคนนี้ขึ้นชื่อด้านการก่อกวนผู้คนอยู่แล้ว!

บัดซบ! ไม่พูดก็ดีอยู่แล้ว ตอนนี้ ลูกพี่จะเอาชนะให้จงได้!

ฉันบอกพวกนายไว้เลย สักข้อก็อย่าหวังจะได้คะแนนไป! ยังจะต้องกลัวพวกนายข่มขู่ด้วยหรือ?


……



สวนหลัง

หัวข้อต่อไปเริ่มต้นแล้ว

ขณะจับฉลาก เฉินม่อก้าวออกมาก่อนก้าวหนึ่ง "อาจารย์ ผมจับเองครับ"

ปรมาจารย์เว่ยยิ้มพยักหน้า กล่าวอย่างเมตตา "เสี่ยวม่อเธอไปเถอะ"

ปรมาจารย์เว่ยไม่ลงมือตั้งแต่ต้นจนจบ ความจริงตั้งแต่แรกเขาก็ไม่คิดจะลงมือเองอยู่แล้ว เป็นถึงปรมาจารย์ท่านหนึ่งในวงการนี้ ชนะไปก็ไม่ดี กลายเป็นการรังแกรุ่นเยาว์ แพ้ไปยิ่งไม่น่าดู

จางเย่ถาม "หมอนั่นใครน่ะครับ?"

อู๋เจ๋อชิงมองชายวัยสามสิบกว่าที่กำลังจับฉลาก "ศิษย์ของท่านเว่ย ไม่รู้ชื่ออะไร ไม่รู้จักเหมือนกันค่ะ ทำไมหรือ? ทำไมถึงได้สนใจขึ้นมาล่ะคะ?"

จางเย่ยักไหล่ "เมื่อครู่ที่ห้องน้ำ เขาไม่สนหน้าอินทร์หน้าพรหมเข้ามาข่มขู่ผมอยู่หลายคำ บอกว่าให้ผมเคารพครูบาอาจารย์เคารพอาวุโสเอย หาว่าผมทำเกินเลยไป"

อู๋เจ๋อชิงถามอย่างนุ่มนวล "เตรียมจะปล่อยข้อนี้ไปเหรอคะ?"

"แน่นอนว่าไม่มีทาง!" จางเย่ยื่นคำขาด "ผมไม่ใช่ผู้ได้รับรางวัลธงแดงสามแปด[1]สักหน่อย! เขายิ่งพูดมาก ผมยิ่งต้องชนะ! ในเมื่อชนะแล้ว ก็ต้องเอาให้ขาดลอย!"

เฉินม่อจับฉลาก

หัวข้อที่จับขึ้นมาได้ทำให้เกิดเสียงฮือฮา!

ปรมาจารย์โจวชะงักไปวูบ ก่อนกล่าวว่า "ไม่ต้องจับหัวข้อสองแล้ว หัวข้อนี้คือ -- กลอนคู่ ตามกฎก่อนหน้า สองฝ่ายตกลงกัน ฝ่ายหนึ่งเสนอกลอนต้น อีกฝ่ายตอบกลอนท้าย ถ้าตอบได้ ฝ่ายเสนอแพ้ ถ้าตอบไม่ได้ ฝ่ายเสนอชนะ แน่นอนว่าไม่ได้ยึดหลักนี้เสมอไป เรายังต้องพิจารณาลายมือประกอบด้วย จะตัดสินแพ้ชนะอย่างไร ฉันเป็นผู้ตัดสิน กลอนคู่มีลักษณะเฉพาะตัว ดังนั้นการแข่งครั้งนี้ยืดเวลาให้เป็นสิบนาที เอาล่ะ ตอนนี้สองฝ่ายเลือกว่าใครจะเป็นฝ่ายเสนอฝ่ายตอบ"

กลอนคู่?

กลายเป็นกลอนคู่จริงๆ!

กลอนคู่กับนักลิปิกรไม่ได้แบ่งแยก เพียงแต่หัวข้อประเภทนี้ไม่ค่อยได้เล่นกัน ปีก่อนๆ ก็มีคนจับขึ้นมาได้น้อยมาก

"ฮ่าๆ น่าเล่นชะมัด!"

"ในที่สุดก็ได้หัวข้อใหม่มาซะที!"

"ขอแค่ไม่ใช่โคลงกลอน หมอนั่นหมดหวังแน่!"

"เสี่ยวม่อมือขึ้นไม่เลว หัวข้อนี้ต้องชนะแน่นอน!"

"อาจารย์ซู นี่หัวข้อเด็ดของคุณนี่ ไม่มีใครสู้คุณได้อีกแล้ว" ความสำเร็จเชิงกลอนคู่ของคุณ ในประเทศนี้มีคนสู้ได้ไม่เกินสิบ ไม่มีใครเหนือกว่าอีกแล้ว

"อาจารย์ซู รอดูฝีมือคุณนะ"

"อย่าให้เสี่ยวอู๋ชนะไปล่ะ ไม่อย่างนั้นพวกเราก็ไม่มีหน้ามีตาแล้ว ฮ่าๆ!"

เฉินม่อเองก็ยิ้มน้อยๆ เหลือบมองฝ่ายจางเย่ นึกในใจว่ายังจะพูดเพ้อเจ้อกับฉันอีกไหม? คราวนี้ไม่ได้แข่งโคลงฉันท์กาพย์กลอนอะไรแล้ว ฉันจะคอยดูว่านายจะชนะได้ยังไง!"

คุณพ่อซูออกหน้า "มา ฉันเอง!"

ปรมาจารย์โจวส่ายหน้า ทราบว่าไม่มีทางขวางได้อีก คุณซูลงมือแล้ว ในวงการกลอนคู่มีน้อยคนสามารถรับมือได้ นอกจากเหล่าตัวประหลาดไม่กี่คนเท่านั้น

แต่ทุกคนต้องแปลกใจว่าฝ่ายจางเย่นั้นกลับไม่มีความเคลื่อนไหวอันใด ยังคงนั่งนิ่งจิบชาอยู่อย่างนั้น

ปรมาจารย์เว่ยหัวเราะฮ่า "เสี่ยวอู๋ เธอจะลงมือรึเปล่า?"

อู๋เจ๋อชิงมองหัวข้อแล้วก็หัวเราะ "ไม่ต้องให้ฉันลงมือมั้งคะ"

จางเย่ลุกขึ้นแล้ว "คุณอาซู ใครเสนอครับ?"

คุณพ่อซูวางมาด โบกมือปัด "คนหนุ่มเสนอหัวข้อเถอะ ฮ่าๆ"

"ได้ งั้นผมไม่เกรงใจแล้วนะครับ" จางเย่ก้าวไปหน้าโต๊ะเขียน

คนที่มองอย่างตื่นเต้นที่สุดคือซูน่า เห็นว่าหัวข้อนี้คือกลอนคู่ ซูน่าก็แทบจะเป็นลม เห็นว่าปรมาจารย์เว่ยทั้งทีมนั้นแสดงท่าทีมั่นใจว่าคราวนี้ต้องชนะแน่ ซูน่ายิ่งยิ้มเจื่อน พวกคุณคิดว่าจะชนะแน่นอนแล้ว? พวกคุณรู้กะผีอะไรล่ะ!

นี่น่ะจางเย่เชียวนะ!

โคลงฉันท์กาพย์กลอนบทความกลอนคู่บรรยายสอน ไม่มีอะไรที่เขาทำไม่ได้!

โดยเฉพาะในเรื่องกลอนคู่ อาจารย์จางเย่นับว่าก้าวสู่ระดับสุดยอดแล้ว!

ซูน่าอดนึกถึงเรื่องราวที่การแข่งขันกลอนคู่ประจำนครหลวงไม่ได้ การแข่งกลอนคู่ทุกครั้งต้องมีผู้ชนะ แต่ผู้ชนะแต่ละคนนั้นแตกต่างกัน ความชำนาญไม่เทียบเท่า เหล่าผู้ชนะคนอื่นๆ ต่างต้องแข่งกันจนเจ็บตัว ดิ้นรนเอาชนะคนอื่นๆ ไปเพียงเล็กน้อยเท่านั้น แต่จางเย่หรือ? การแข่งขันครั้งนั้นซูน่าได้ดูจากคลิปในเน็ตแล้ว จางเย่คนเดียวล้มผู้คนหลายสิบ เป็นชัยชนะเบ็ดเสร็จเด็ดขาด คนอื่นๆ แม้แต่คะแนนเดียวก็ยังไม่ได้มา จางเย่ลงมือโดยไม่ออมมือแม้แต่น้อย!

เพราะอะไร?

เพราะระดับมันต่างกันเกินไปยังไงล่ะ!

ซูน่าทราบว่าพ่อถนัดเรื่องกลอนคู่ ทั้งนับเป็นยอดฝีมือ แต่เธอเองก็ทราบว่าพ่อนั้นชนะคนนับหมื่นได้ แต่ไม่มีทางเอาชนะจากจางเย่ได้เด็ดขาด!

"พ่อ!" ซูน่ารีบตะโกน

คุณพ่อซูมองมาจากที่ไม่ไกล "หือ?"

ซูน่ารีบหรี่ตาโบกไม้โบกมือส่งสัญญาณไม่ให้เขาออกไป

คุณพ่อซูกลับไม่เข้าใจ ยิ้มจนตาหยีพยักหน้ารับ คิดว่าลูกสาวกำลังให้กำลังใจ

เฉินม่อกับเหล่านักลิปิกรสีหน้าผ่อนคลาย พูดคุยยิ้มแย้มพลางมองมาทางจางเย่ รอให้เขาเสนอกลอนคู่ พวกเขาเชื่อว่าไม่ว่าชายหนุ่มแว่นดำคนนี้จะเสนออะไรมา คุณพ่อซูก็ต้องสามารถต่อกลอนคู่นี้ได้ ทั้งยังต่อได้สมบูรณ์สุดๆ ราวกับภูษาฟ้าไร้ตะเข็บ!

จากนั้น จางเย่เขียนกลอนคู่ต้นจบแล้ว

ตัวอักษรนั้นเล็ก เขาเขียนอย่างไม่อินังขังขอบ เหมือนไม่ได้คิดอะไรก็เขียนออกมา เหมือนเตรียมจะรับความพ่ายแพ้ในตานี้ จึงมีท่าทางไม่ให้ความสนใจอะไร

‘จี้ ม่อ หาน ชวน คง โสว กว่อ (เดียวดายหม้ายเหน็บหนาวริมหน้าต่าง)’

จางเย่เงยหน้าคลี่ยิ้ม "ผมเขียนจบแล้วครับ"

"ได้ ฉันต่อ!" คุณพ่อซูเดินออกมาพร้อมเสียงเชียร์ด้วยความเชื่อมั่น เดินก้าวช้าๆ ขึ้นมาก่อนก้มหน้ามองกลอนต้น

จากนั้น

จากนั้นคุณพ่อซูก็แค่นเสียงออกมาราวจะกระอักเลือด!

โคตรเหง้าศักราชบ้านยายคนที่เก้าแกสิ! แม่*มันกลอนต้นเชี่*ไรเนี่ย! ต้องร้ายกันแบบนี้เชียวเรอะ!

จางเย่นี่ร้ายกาจจริงๆ เพราะกลอนต้นบทนี้ก็เป็นปัญหาเก่าแก่ในโลกของเขาเช่นกัน ครั้งก่อนตอนเขียนที่งานแข่งกลอนคู่เมืองหลวงในบท ‘หมอกขังตรึงบึงหลิว’ นั้น ในประวัติศาสตร์ยังมีคนพยายาม ต่อกลอนออกมาไม่น้อย แม้ว่าจะมีที่ตินี่นั่นแตกต่างกันไปยังไม่สมบูรณ์พร้อมก็ตามที แต่ว่าเจ้า ‘เดียวดายหม้ายเหน็บหนาวริมหน้าต่าง’ นี่ แม้ในโลกของเขาผ่านมาหลายร้อยปี แม้จะมีความพยายามจะต่อ แต่ทว่าไม่เคยมีกลอนต่อออกมาให้เห็นมาก่อนแม้แต่น้อย อย่าว่าแต่กลอนต่อที่สมบูรณ์แบบเลย!

คู่ตาย!

กลอนคู่บทนี้ไม่มีใครต่อได้เด็ดขาด!

แน่นอนว่าต่อไปนี้ก็ไม่มีทาง จะอีกหลายร้อยหลายพันปีก็ด้วย!


=======================

[1] รางวัลธงแดงสามแปด คือ รางวัลผู้หญิงดีเด่นแห่งชาติ

*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./71.md)