##บทที่ 303 : ฝูงชนในห้องเรียนสาธารณะ!
วันต่อมา

ฤดูหนาวมาเยือน อากาศเย็นลง

ดวงอาทิตย์ยังคงเยี่ยมหน้ามาให้เห็น ท้องฟ้าใสกระจ่างตา

วันสำคัญเช่นนี้ จางเย่ตื่นแต่เช้าตรู่ นี่เป็นวันแรกที่เขาจะกลายเป็นอาจารย์ และเป็นวันแรกที่ได้เปิดรายวิชา แน่นอนว่าต้องเตรียมตัวให้ดี ทันทีที่ลุกขึ้นจากเตียงก็ตรงดิ่งไปอาบน้ำแต่งตัว เลือกชุดที่ดูดีออกมาหลายชุด ก่อนจะตัดสินใจเลือกสูทธรรมดาสีเรียบๆ ตัวหนึ่ง ชายหนุ่มไม่ได้สวมใส่อะไรที่ชวนสะดุดตา อย่างไรเสียวันนี้ก็ไม่ได้ไปจัดรายการ ไม่ได้ออกโทรทัศน์ เพียงจัดการสอนหนังสือหนังหาเท่านั้น อาจารย์ทั่วไปแต่งตัวธรรมดาหน่อยก็ไม่มีปัญหา หากแต่งตัวเยอะหรือดีเกินไปจะกลายเป็นประเด็นวิจารณ์จนกระทบกับคาบวิชา

"พ่อ เป็นไงบ้าง?" จางเย่หันไปหาพ่อ
พ่อกวาดตามองก่อนพยักหน้า "อือ ชุดนี้ใช้ได้"

"แม่ล่ะว่าไง?" จางเย่จัดชุดสูทอีกครั้ง
แม่กำลังยกอาหารเช้า หันมามองสำรวจ

"ได้ ลูกแม่ใส่อะไรก็ดูดีทั้งนั้นแหละ"

"ฮ่าๆ งั้นก็ตัวนี้แหละ" จางเย่นั่งลงกินข้าว

"พ่อ แม่ ผมขอไม่ล้างจานนะ กินเสร็จแล้วจะไปเลย ภาควิชาเพิ่งแจ้งว่าวันนี้ผมมีสอนตอนเก้าโมงเช้า ออกช้าเดี๋ยวจะไปไม่ทัน ฝั่งจงกวนชุนตอนนี้รถติดซะด้วย"

แม่หยิบซาลาเปาให้เขาสองลูก "รู้แล้ว ลูกไม่ต้องล้างจานหรอก กินเยอะๆ หน่อย วันนี้ทำตัวดีๆ ล่ะ ไว้หน้าแม่กับพ่อบ้าง!"

จางเย่หัวเราะ "ได้ครับๆ"

พ่อหันมามอง "เตรียมสอนแล้วใช่ไหม?"

"เตรียมเสร็จแล้ว ทำจนเที่ยงคืนกว่าแน่ะ" จางเย่ตอบ

ถึงเมื่อคืนไม่ได้เข้านอนตั้งแต่หัวค่ำ จางเย่ยังคงคึกคักได้อยู่ ไม่มีความรู้สึกง่วงเหงาหาวนอนเลยสักนิด เรื่องที่ควรจัดการให้เรียบร้อย เขาได้จัดการไปจนเสร็จหมด ค่าชื่อเสียงในแหวนเกมที่สะสมมาใหม่นั้นจางเย่นำไปซื้อ ‘แคปซูลความจำ’ จนหมด ดึงเอาความรู้เรื่อง ‘ความฝันในหอแดง’ จากโลกเดิมของเขาออกมา แน่นอนว่าข้อมูลอ้างอิงหลักๆ ล้วนมาจากนวนิยายและการบรรยายในรายการ ‘ห้องเลคเชอร์’ ของหวังซินอู่ คนแซ่หวังคนนี้นับเป็นผู้ยิ่งใหญ่ในสำนักหงเสวีย แม้จะมีที่ถกเถียงกันมาก แต่การบรรยายกลับแปลกใหม่ มุมมองหลายอย่างเป็นเรื่องที่ไม่ว่าใครก็คิดไม่ถึง ทำให้จางเย่สมัยยังอยู่ในโลกใบนั้นฟังการวิจารณ์ของคนอื่นเกี่ยวกับเรื่อง ‘ความฝันในหอแดง’ กลายเป็นไม่มีความหมายชวนเบื่อหน่าย ในขณะที่หอแดงของคนแซ่หวังกลับเป็นเหมือนอาหารถูกปาก ดังนั้นในฐานะพิธีกรคนหนึ่ง จางเย่จึงให้ความสำคัญกับเรื่อง ‘ถูกปาก’ นี้มาก จะเป็นอาจารย์ก็ดี เรื่องนี้จางเย่ไม่เปลี่ยนใจ เขามองว่าการสอนกับเรื่องบันเทิงไม่ได้แตกต่างกันตรงไหน ยิ่งสอนได้สนุกก็ยิ่งสอนได้ดี ส่งผลให้การศึกษาเข้าถึงง่าย ซึ่งเรื่องนี้วันนี้เขาจะได้ลงมือทดสอบไปในตัว

……

เป่ยต้า

แปดโมงครึ่ง

รถมาถึงแล้ว ตอนขับผ่านประตูมหาวิทยาลัย จางเย่พบว่าวันนี้มีคนมาที่เป่ยต้าเป็นจำนวนมาก ไม่รู้ว่ามาดูงานหรืออะไร คนเข้าไปกันเต็มไปหมด จางเย่ไม่สนใจ ขับตรงเข้าไปจอดที่หน้าตึกเรียนของภาควิชาภาษาจีน จอดรถในที่จอดของคณาจารย์หลังตึก จริงอยู่ที่ชายหนุ่มไม่ได้ลงทะเบียนที่จอดรถไว้ แต่ล้วนเป็นคนกันเองทั้งนั้น ไม่มีเรื่องมีราวอะไรหรอก เขาขับวนหาที่จอดได้ก็เสียบรถ BMW X5 รุ่นกันกระสุนเข้าซองจอดอย่างเรียบร้อย

เพิ่งลงจากรถ พบหน้าคนคุ้นเคย

รถคันข้างๆ ซึ่งเป็นยี่ห้อล่างๆ ของโลกใบนี้เปิดประตูออกมาพอดี เป็นศาสตราจารย์เจิงกับอาจารย์ชายท่านหนึ่งที่เพิ่งพบหน้ากันเมื่อวานในภาควิชา ทั้งสองคงจะอยู่ใกล้กันจึงมาด้วยกัน

"จางน้อย!"

"อาจารย์จางน้อยมาแล้วเหรอ?"

ทั้งสองยิ้มพร้อมส่งเสียงทักทาย

จางเย่ก้าวเข้าไปหา "ศาสตราจารย์เจิง อาจารย์เหยียน"

ศาสตราจารย์เจิงรู้สึกกังวลขึ้นมาถาม

"เตรียมตัวเป็นอย่างไรบ้าง?"

จางเย่ตอบ "ได้อยู่ครับ เตรียมสอนเสร็จเรียบร้อย"

ศาสตราจารย์เจิงหัวเราะฮ่าๆ "ฉันรอฟังอย่างใจจดใจจ่อเชียวแหละ ฉันไม่มีสอน อีกเดี๋ยวฉันกับเหล่าเหยียนจะเข้าไปฟังเธอสอนด้วย ต้อนรับไหม?"

"เป็นเกียรติของผมแล้วครับ" จางเย่ยิ้มแย้ม

"แต่คุณสองคนอย่าบอกว่ามาฟังผมสอนเลยครับ ดูสิ ทำผมตื่นเต้นหมดแล้วเนี่ย คุณสองคนก็ถือว่ามาทดสอบการสอนของผมเถอะครับ ถ้าเกิดว่ามีตรงไหนที่สอนผิด ช่วยชี้แนะผมด้วยนะครับ"

ศาสตราจารย์เจิงชี้หน้าเขา "เธอนี่รีบถ่อมตัวเชียวนะ ในพื้นที่นี้ เธอนับเป็นปรมาจารย์แล้ว ฉันกับเหล่าเหยียนไม่มีคุณสมบัติจะไปชี้นี่นั่นหรอก แต่เธอเนี่ยนะจะตื่นเต้น? ฉันว่าเธอดูสบายใจมากกว่านะ"

อาจารย์เหยียนกล่าวอย่างอารมณ์ดี

"อาจารย์จางน้อย คุณอยู่หน้าจอมาตั้งนานแล้ว ถ่ายทอดสดเองก็ทำมาไม่น้อย ฉากใหญ่ขนาดนั้นคุณยังไม่ตื่นเต้น กับแค่ห้องเลคเชอร์จะมาตื่นเต้นได้ยังไงกัน ดูคุณสิ วางแผนไว้หมดแล้วล่ะมั้ง ท่าทางมั่นใจน่าดู”

ทางหนึ่งคุยกัน ทางหนึ่งเดินตรงไปที่ห้องพักอาจารย์

มีห้องทำงานอยู่หลายห้อง จางเย่กับศาสตราจารย์เจิงเดินมาถึงห้องห้องหนึ่ง ความจริงแล้วสำหรับศาสตราจารย์นั้น มีห้องทำงานส่วนตัวแยกออกเป็นสัดส่วน จางเย่ในฐานะอาจารย์ใหม่ ก็มีพื้นที่ทำงานกั้นไว้ให้นั่งเช่นกัน โต๊ะที่มีไว้ให้เขาเป็นโต๊ะข้างหน้าต่าง แน่นอนว่าโต๊ะนี้แตกต่างกับโต๊ะทำงานในบริษัท พื้นที่บนโต๊ะของอาจารย์แต่ละท่านล้วนกว้างขวาง ยาวเจ็ดแปดเมตร ทั้งระยะระหว่างโต๊ะก็ไม่ได้แคบ เหตุผลหนึ่งเป็นเพราะอาจารย์ของเป่ยต้ามีไม่ค่อยมาก ถ้าสามารถนั่งทำงานที่นี่ได้ แม้จะเป็นอาจารย์ที่ดูไม่โดดเด่น แม้จะเป็นอาจารย์ที่ไม่สะดุดตา แต่ก็ยังเป็นระดับหัวกะทิในหัวกะทิของวงการศึกษา

"สวัสดีครับอาจารย์ทุกท่าน" จางเย่ชิงทักทายก่อน

มีอาจารย์อยู่ในห้องพักแปดเก้าท่าน ดูเหมือนจะแปลกใจทีเดียวที่เห็นเขา

ศาสตราจารย์เจิงช่วยแนะนำตัวให้จางเย่

"ทางนี้คืออาจารย์จางเย่ วันนี้จะเข้ามาร่วมงานกับภาควิชาภาษาจีนเรา" จากนั้นจึงชี้นิ้วบอกจางเย่ "นี่อาจารย์ซุน สอนวิชาวรรณกรรมสมัยใหม่ นั่นอาจารย์หลิว สอนวิชาวรรณกรรมโบราณ โน่น... ก็คือศาสตราจารย์อู่ สอนวิชาภาษาจีน"

"สวัสดีครับอาจารย์ซุน"

"สวัสดีครับ"

"สวัสดีครับศาสตราจารย์อู่ ฝากเนื้อฝากตัวด้วยครับ"

"ยินดีต้อนรับ"

จางเย่ทักทายกับทุกคนด้วยดี

คณาจารย์ในภาควิชาภาษาจีนต้อนรับเขาอย่างสุภาพ

จากการสังเกตมีคนที่สนใจจางเย่จริงๆ แค่ไม่กี่คนเท่านั้น คนส่วนใหญ่อาจไม่รู้จักหรือคุ้นเคยกับจางเย่ จึงพูดด้วยแค่ไม่กี่คำก็ละความสนใจไป แน่นอนว่ามีบางคนที่ไม่เห็นดีไปกับจางเย่ ในสายตาเหล่านั้นฉายชัดถึงความเคลือบแคลงไม่เชื่อถือ ทั้งยังไม่พูดอะไรกับเขามากนัก หลังจากการแนะนำตัวและทักทายเสร็จเรียบร้อย ทุกคนต่างหันกลับไปยุ่งวุ่นวายกันต่อทันที นอกจากนี้ยังมีคนนั่งผงกหัวทักทายจากที่โต๊ะด้วย แม้ว่าจะเคลือบแคลงเรื่องความสามารถของจางเย่ แต่ไม่มีใครคิดจะหาเรื่อง พวกเขาแค่ไม่พูดอะไรด้วยมาก เพราะนี่คืออาจารย์ที่รองอธิการบดีอู๋ส่งมา อีกทั้งตอนนี้จางเย่ก็เป็นส่วนหนึ่งของพวกเขาแล้ว ไม่สามารถเปลี่ยนแปลงอะไรได้

พักใหญ่ต่อมาถึงทักทายทำความรู้จักกันเสร็จ จางเย่เดินไปนั่งลงจัดวางข้าวของที่โต๊ะของเขา ปรายตาดูนาฬิกาข้อมือ ก่อนจะลุกขึ้นยืนอีกครั้ง เตรียมออกไปสอนหนังสือ
เพิ่งออกจากห้องพักอาจารย์ ชายหนุ่มพบกับอาจารย์ที่ทรงวัยวุฒิที่สุดในภาควิชาภาษาจีน เหยียนเจี้ยนเทา

จางเย่รีบทักทาย "ศาสตราจารย์เหยียน อรุณสวัสดิ์ครับ"

เหยียนเจี้ยนเทาไม่ได้มองจางเย่ เพียงรับคำอืมแล้วเดินจากไป

จางเย่ยักไหล่ ไม่ได้ใส่ใจแม้แต่น้อย ความดูถูกเคลือบแคลงเช่นนี้เขาไม่ได้พบมาเพียงครั้งสองครั้ง มันเป็นอะไรที่คุ้นชินมานาน ไม่ใช่สิ่งที่ควรเก็บมาคิด เรื่องข่าวหนังสือพิมพ์อินเทอร์เน็ตเคลือบแคลงเขาเมื่อวานนั้นก็ได้เห็นหมดแล้ว ไม่ได้ใส่ใจอะไรเช่นกัน ผ่านคลื่นผ่านลมมามากขนาดนี้ จางเย่ในตอนนี้ยิ่งไม่สนใจว่าคนอื่นๆ จะประเมินว่าเขาชั่วร้ายไปเท่าไรแล้ว ทั้งขี้เกียจเกินกว่าจะถกเหตุผลกับพวกเขา อย่างน้อยก็ไม่ใช่ตอนนี้ เพราะไม่มีความหมายอะไร ทุกอย่างต้องให้ความจริงเป็นคนพูด จางเย่สนใจเพียงเลคเชอร์แรกของวันนี้เท่านั้น นั่นคือสิ่งสำคัญที่สุด

ระหว่างทาง คณาจารย์ภายในตึกไม่น้อย มองจางเย่ด้วยสายตาแปลกๆ บ้างระคนสงสัย บ้างดูถูกเหยียดหยาม

คนในสังคมเองก็ไม่เห็นด้วยที่จางเย่มาสอนที่เป่ยต้าเช่นกัน

ในบรรดาอาจารย์ของเป่ยต้าแต่ละคน แทบไม่มีใครมองจางเย่ในแง่ดีเลย หลายคนถึงกับคิดว่า จางเย่คงสอนได้แค่สองสามคาบก็ต้องมีเสียงเรียกร้องขับไล่ ไม่ให้เขาสอนจนหมดเทอมแน่นอน เนื่องจากการสอนต้องพึ่งพาประสบการณ์ความรู้ และทุกคนไม่มีใครคิดว่าจางเย่ ซึ่งเป็นคนนอกวงการแบบนี้จะมีอะไรดีอย่างใครเขา บางคนคิดว่าในคาบเรียนของคนนอกแบบนี้ เหล่านักศึกษาคงไม่เข้ามาฟังหรอก

ทว่า ความจริงกลับตรงกันข้าม!

เมื่อจางเย่ก้าวเข้าไปที่ห้องเลคเชอร์เล็กๆ ของเขา ก็ถึงกับตื่นตะลึง!

เมื่อคณาจารย์ของเป่ยต้าจำนวนมากเดินผ่านห้องเรียนของวิชา ‘วรรณคดีโบราณวิจักษณ์’ ตอนเก้าโมง ต่างต้องตกตะลึงเช่นกัน!

คน!

มีแต่คน!

"อย่าเบียดสิ!"

"ให้ฉันเข้าไปหน่อย!"

"พวกคุณเป็นใคร? มาที่ห้องเรียนพวกเราทำไมน่ะ?"

"เฮ้ย! นี่มันวิชา ‘วรรณคดีโบราณวิจักษณ์’ ของฉันนะ ทำไมฉันถึงไม่มีที่นั่งล่ะเว้ย?"

ห้องเลคเชอร์เล็กๆ นี้เต็มไปด้วยฝูงชน ที่นั่งทั้งสองร้อยที่ถูกยึดครองจนเต็มเอี๊ยด ยิ่งไปกว่านั้น ยังมีคนเอาม้านั่งมาจากห้องของตนเองมายึดครองจนเต็มระเบียงทางเดินด้วย มีบางคนขึ้นไปนั่งที่บนเวทีสอนด้วยซ้ำไป! เนื่องจากห้องเลคเชอร์นี้อยู่ที่ชั้นหนึ่ง บริเวณรอบหน้าต่างทั้งสี่บานด้านนอกล้วนมีคนมาออกันเต็มไปหมด เป็นนักศึกษาของเป่ยต้านับไม่ถ้วนที่รอกันอยู่ข้างนอก ในจำนวนนั้นยังมีนักข่าวและตากล้อง ดูคร่าวๆ แล้วน่าจะมีกันอยู่สามสิบสี่สิบคน ต่างก็แสดงสัญลักษณ์ของช่องทีวีต่างๆ ให้ตายสิ ไม่รู้ว่าลอบเข้ามาได้อย่างไร!?

หลายร้อยคน!

คนหลายร้อยอยู่กันเต็มทั้งในห้องเรียนและระเบียงทางเดิน!

จางเย่แทบจะเป็นลม! นักศึกษาวิชาเลือกฉันรวมๆ กันแค่ร้อยกว่าคนเองนะว้อย ทำไมพวกคุณแม่*ถึงมากันเยอะขนาดนี้? แล้วแบบนี้จะสอนยังไง!

"ดูเร็ว!"

"จางเย่มาแล้ว!"

"อาจารย์จาง! กรุณาให้สัมภาษณ์พวกเราด้วย!"

"ตอนนี้มีคนตั้งคำถามต่อคุณเรื่องวุฒิการศึกษาของคุณ คุณคิดว่ายังไง?"

"ผมเป็นนักข่าวจากจิงเฉิงรื่อเป่า ขอถามว่าคุณ..."

จางเย่ยกมือห้าม บอกพวกเขาตรงๆ ว่า

"ขอโทษครับ นี่ไม่ใช่ชั้นเรียนสาธารณะ ตอนนี้ไม่ให้สัมภาษณ์อะไรทั้งนั้น ทุกคนกรุณากลับไป อย่ารบกวนนักศึกษาครับ!"

แต่ฝูงนักข่าวไม่ยอมไป กลับยิ่งห้อมล้อมเขาเอาไว้แน่น

หัวหน้าภาควิชาภาษาจีน ฉางข่ายเกอ กับเลขานุการของภาควิชา เจินซูฉวนพลันตื่นตะลึง! ส่วนเหล่าอาจารย์ที่มาพร้อมกับพนักงานรักษาความปลอดภัย เมื่อมาถึงต่างตรงเข้าไปจัดการระเบียบทันที! พวกเขาไม่มีใครคาดคิดเลยว่า จางเย่ที่ถึงจะถูกเคลือบแคลงหรือถูกด่าเป็นเศษอ้วกขนาดนี้ จะยังมีคนจำนวนมากอยากมาร่วมวงความคึกครื้นนี้ด้วย!

"นักข่าวกรุณากลับไปให้หมด! นี่มหาวิทยาลัยนะ!"

"เชิญกลับมาหลังเลิกเรียนครับ! ตอนนี้เป็นเวลาสอนของอาจารย์จางเย่!"

"หัวหน้าภาคฉาง! พวกเราจะเข้าสังเกตการณ์ไม่ได้เหรอครับ? การที่จางเย่ได้มาสอนหนังสือกลายเป็นเรื่องที่สังคมให้ความสนใจ พวกเราอยากจะขอบันทึกการสอนครั้งแรกไว้เพื่อให้คำตอบแก่สังคม!"

"ผมจะย้ำอีกครั้ง กรุณากลับไป!"

"แล้วก็นักศึกษาที่ไม่ได้เรียนวิชา ‘วรรณคดีโบราณวิจักษณ์’ กรุณากลับไปให้หมด! ห้องเรียนมีที่นั่งไม่เพียงพอ ไม่ใช่วิชาเปิดสำหรับมาฟังกันได้ทุกคนนะ!"

ฉางข่ายเกอกับเจินซูฉวนร้อนใจกันสุดๆ!

ทว่าจำนวนผู้คนไม่ได้ลดลงแม้แต่น้อย กลับยิ่งเพิ่มขึ้นเรื่อยๆ นอกจากนี้ยังมีบรรดานักศึกษาเป่ยต้าไม่น้อยที่ได้ข่าวต่างตามกันมา ดูเหมือนว่าอยากจะเข้าฟังเลคเชอร์ของจางเย่หนักมาก!

ฉางข่ายเกอแทบพูดไม่ออก "..ทำไมคนมากขนาดนี้?"

เจินซูฉวนตอบอย่างจนปัญญา "พวกเรานี่ดูเบาความโด่งดังของอาจารย์จางน้อยที่มีในหมู่วัยรุ่นซะแล้ว"

แน่นอน คนที่ด่าและตั้งแง่จางเย่มีมากทีเดียว แต่คนที่รักเขาก็มีไม่น้อยเช่นกัน โดยเฉพาะในหมู่เด็กวัยรุ่น จางเย่กลับมีเสน่ห์ไม่เบา!

เหยามี่มาถึงแล้ว!

เพื่อนร่วมห้องกับเพื่อนร่วมชั้นของเธอต่างมากันแล้ว!

พร้อมกันนั้น ทุกคนพลันส่งเสียง

"เชี่****..." พร้อมกันเป็นเสียงเดียว!

ศาสตราจารย์เจิงกับเหล่าคณาจารย์ในภาควิชามาถึงกันแล้ว ความจริงคือพวกเขาแค่มาสังเกตการณ์ เมื่อเห็นว่าสถานการณ์วุ่นวายเช่นนี้ ต่างประหวั่นพรั่นพรึงทันที ไม่ต้องพูดเรื่องมาสังเกตการณ์ แค่พวกเขาเหล่าผู้เฒ่าร่างเปราะบางเสียขนาดนี้ จะให้เบียดเข้าไปกับพวกแม่*ได้เยี่ยงไร!

"เลขาฯ เจิน.. หัวหน้าภาคฉาง.. ทำยังไงดี?"

ศาสตราจรย์เจิงพาคนก้าวเข้ามาหลายคน สีหน้าแต่ละคนล้วนเขียวคล้ำ เขาติดอยู่ระหว่างอาจารย์ใหญ่สองท่านอย่างนี้ไม่ง่ายเลยจริงๆ!

ฉางข่ายเกออับจนหนทางไม่ต่างกัน ตอนนี้หน้างานกลายเป็นวุ่นวายไปหมด ขืนเป็นอย่างนี้ต่อไปพวกเขาคงไม่สามารถรักษาระเบียบเอาไว้ได้ ..ใช่แล้ว ต้องโทรหาเบื้องบน!

สองนาทีต่อมา

ในที่สุดฉางข่ายเกอถึงเรียกจางเย่ออกมาได้ เขาลากชายหนุ่มออกไปห่างๆ จากตรงนี้นิดหนึ่ง "อาจารย์จางน้อย ต้องเปลี่ยนชั่วคราวแล้วล่ะ ไม่งั้นวิชานี้คุณสอนไม่ได้แน่ ข้างบนเตรียมห้องไว้ให้ จะให้คุณใช้ห้องประชุมเป็นการชั่วคราวไปก่อน วันนี้คุณสอนเป็นเลคเชอร์สาธารณะนะ คุณมีปัญหาอะไรไหม?"

จางเย่หัวเราะเจื่อนๆ "ไม่เป็นไรครับ ตามนั้นแหละ"

"ดี อย่างนั้นคุณขึ้นไปเตรียมตัวที่ห้องประชุมก่อน" ฉางข่ายเกอพูดจบ หันไปแจ้งเหล่านักศึกษากับนักข่าวว่า "ทุกคนเงียบลงหน่อย เงียบหน่อย! วันนี้มีการเปลี่ยนแปลงชั่วคราว จะเปิดเป็นเลคเชอร์สาธารณะ พี่น้องนักข่าวขอเชิญที่ห้องประชุมหมายเลขสาม พวกเราจะเตรียมคนลงทะเบียนไว้ให้ เหล่านักศึกษาสามารถเข้าฟังได้ เพราะฉะนั้นไม่ต้องแย่งชิงกันตรงนี้! ทุกคนอย่าเบียดกัน กรุณาเปลี่ยนห้องอย่างเป็นระเบียบ!"

พูดจบ ทุกคนพลันกระจายกันออกไป!

เหล่านักข่าววิ่งไปพร้อมกับกล้อง!

เหล่านักศึกษารีบพุ่งตามไปติดๆ!

ที่นั่งแถวหน้าในห้องประชุมมีจำกัด ใครไปก่อนก็ได้นั่งแถวหน้า!

เหยามี่ร้อง "ต้องทำแบบนี้เชียวเหรอ!"

เพื่อนร่วมห้องของเหยามี่รีบดึงเธอวิ่ง "เร็วๆ เถอะน่า! ไปช้าก็ไม่มีที่ให้นั่งแล้ว!"

"จริงด้วยๆ!" หลี่อิง หลี่ลี่สองพี่น้องสาวเท้าวิ่งเร็วขึ้น กล่าวเจื่อนๆ ว่า "พวกเราเป็นนักศึกษาในวิชาเลือกนี้นะ! แม่* ทำไมต้องมารบรากับคนอื่นด้วยฟะ! กระดูกแม่*คนละเบอร์ไปไหม แค่เปิดสอนวิชาก็กลายเป็นแบบนี้? ฉันรู้ว่าอาจารย์จางมีชื่อเสียงมาก แต่ไม่รู้ว่าจะถึงขนาด... เฮ้ย! ใครชนฉันวะ!"

ล้มลงกับพื้นเพราะมีคนชน หน้าพุ่งดิ่งไถลจนดำปื้นไปบนพื้น!

นี่คือสิ่งที่คณาจารย์ของภาควิชาภาษาจีนคิดจะพูดเช่นกัน! ก็แค่วิชาเลือก ทำไมถึงดึงคนมาได้ขนาดนี้ล่ะ? ถึงขนาดมีนักศึกษาหลายคนยอมโดดเรียนวิชาหลักมาฟังการบรรยายของจางเย่? ไม่สนวิชาเอกของตัวเองแล้ว?

นี่ยิ่งทำให้คณาจารย์ของภาควิชาขุ่นเคือง!

วิชาของพวกเขา ถ้ามีนักศึกษาอยู่ร้อยคน เข้าเรียนกันเก้าสิบห้าคนก็นับว่าไม่เลวแล้ว ..นี่ขนาดรวมคนมาสายไปด้วยนะ!

แต่ดูชั้นเรียนของจางเย่สิ!

ความจริงมีนักศึกษาแค่ร้อยกว่าคน ทำไมถึงกลายเป็นห้าร้อยหกร้อยคนล่ะ?

มีอะไรผิดพลาดรึเปล่า หา!? ทำไมอัตราการเข้าเรียนถึงเป็นห้าร้อยเปอร์เซ็นต์ล่ะฟะ!


*-*-*-*-*-*-*-*-*-*-*-*-*-*-*-*-*


[Go To Next Chapter]( ./4.md)