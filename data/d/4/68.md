##บทที่ 368 : ชนะสามเกมติด!
‘เทียบท่าฉินไหว’

ผู้เขียนคือตู้มู่

กลอนบทนี้เป็นกวีในโลกของจางเย่ ตู้มู่แต่งขึ้นด้วยความสะทกสะท้อนเมื่อเทียบท่าพักแรมที่ฉินไหว ครึ่งแรกบรรยายทัศนียภาพยามค่ำคืนของฉินไหว ครึ่งหลังแสดงอารมณ์ความรู้สึก เสียดสีเหล่านักปกครองที่ไม่เคยเรียนรู้ความผิดพลาด กลับจมจ่อมเมามายในฝันชวนลุ่มหลงนี้ แสดงความวิตกกังวลและห่วงใยของผู้แต่งต่อชะตากรรมของชาติบ้านเมือง ว่าไปแล้ว นี่คือบทกลอนที่มีชื่อเสียงในบรรดาซือเจ็ดอักษรบทหนึ่ง เอามาใช้เอาชนะในการประชันบทลายมือเช่นนี้ นับว่าขี่ช้างจับตั๊กแตน

ชนะก็พอเถอะ

ยังไงบทกวีพวกนี้ก็ทิ้งไว้เปล่าๆ อยู่แล้ว

จางเย่กลับไปนั่งพัก รู้สึกกระหายน้ำ หมดความกระตือรือร้น หลังเขียนอักษรไปสองใบ เขาก็อดนึกอยากดื่มไม่ได้ สายตามองไปเห็นว่าบนโต๊ะชามีสุราวางอยู่หลายไห สมัยก่อนดื่มสุราประพันธ์บทกวีมีให้เห็นอยู่ทั่วไป และงานนี้ก็เป็นงานประจำปีของสมาคม จะขาดสุราได้อย่างไร นักลิปิกรหลายท่านล้วนเป็นปีศาจสุรา ขาดสุราไปไม่ได้ จางเย่จึงไม่เกรงใจ เอื้อมมือคว้ามาขวดหนึ่ง บิดเปิดออกรินให้ตนเอง

"จะดื่มเหรอคะ?" อู๋เจ๋อชิงถาม

จางเย่กล่าว "ดื่มนิดเดียวครับ"

อู๋เจ่อชิงกล่าว "โชคดีที่คุณโต้ตอบรวดเร็วค่ะ"

จางเย่ลดเสียงลงเล่าว "ใครใช้ให้ฝ่ายโน้นอ่อนเองล่ะ" พูดจบก็ยกจอกเหล้ารินเข้าปาก รสชาติร้อนแรงไหลผ่านลำคอ ทิ้งความแสบร้อนจากลำคอไปถึงกระเพาะ

สุราดี!

สบายล่ะทีนี้!

เยี่ยมสุดๆ ไปเลย!

เวลาที่ทุกคนเขียนอักษรต่างก็ต้องมีความเคยชินชนิดหนึ่ง บางคนต้องนอนก่อนค่อยเขียน บางคนต้องอาบน้ำเปลี่ยนเสื้อผ้า บางคนชอบใช้เวลาดึกดื่นเที่ยงคืนจึงจะเขียน ต่างคนต่างนิสัย ไม่เหมือนกันทั้งสิ้น แน่นอนว่ามีคนชอบดื่มก่อนค่อยเขียนด้วยเช่นกัน นิสัยเหล่านี้กล่าวได้ว่าล้วนมีผลต่อการเขียนอักษร เพื่อให้เข้าสู่ภาวะที่ดีที่สุดของตัวเอง

อู๋เจ๋อชิงดื่มชาของตน "คุณดื่มน้อยหน่อยนะ ฮ่าๆ ยังต้องพึ่งพาคุณอีกนะคะ"

"ครับ" จางเย่ยังดื่มต่อ "ผมดื่มได้เท่าไรผมทราบ คุณวางใจ ไม่ดื่มมากไปแน่นอนครับ"

แข่งกันไปสองข้อแล้ว ปรมาจารย์โจวเห็นว่าฝ่ายอู๋เจ๋อชิงมีแค่สองคน จึงปล่อยให้พวกเขาพักกันสักครู่ ไม่เร่งรีบเข้าเกมต่อไป

"อาจารย์" ศิษย์ของปรมาจารยโจวคนหนึ่งมองจางเย่ไม่วางตา อดถามเขาไม่ได้ "นี่คือศิษย์หรือลูกหลานของปรมาจารย์ท่านไหนเหรอครับ?"

ปรมาจารย์โจวส่ายหน้า "ลูกศิษย์? ความสามารถในเชิงกวีและฝีพู่กันลึกล้ำนั่น เขาคงเป็นปรมาจารย์แล้ว"

ลูกศิษย์คนนั้นตะลึง "อาจารย์ยกย่องขนาดนั้น?"

ปรมาจารย์โจวอดยิ้มไม่ได้ "ไม่ใช่ฉันวิจารณ์สูง แต่ว่าพวกเธอน่ะยังประเมินผลงานกันไม่เป็น กลอนสองบทนี้เกิดในปัจจุบันเท่านั้น ถ้าเกิดขึ้นในอดีตที่มีเรื่องราวมีตำนานเล่าขาน หรือมีคนมีชื่อเสียงในประวัติศาสตร์สักคนเป็นคนเขียนล่ะก็ ฉันเชื่อว่า กลอนสองบทนี้ต้องมีชื่อในโลกนับร้อยพันปีแน่นอน เสียดาย วงการวรรณกรรมปัจจุบันไม่ให้ค่ากลอนโบราณมากนัก ไม่อย่างนั้นนะ เหอๆ"

ทางฝ่ายอีกทีมหนึ่ง

ปรมาจารย์เว่ยไม่พูดไม่จา เพียงหลับตาทำสมาธิ

ส่วนคนอื่นๆ ในทีมต่างเริ่มวางแผนต่อไป

"ให้พวกเขาสองคนชนะไปสองเกมแล้ว ไม่สวย ไม่สวยเลย!"

"วันแซยิดท่านเว่ย ภาพอักษรที่ท่านผู้เฒ่าต้องการพวกเรายังไงก็ต้องชิงมาให้ได้!"

"อีกฝ่ายมียอดฝีมือลึกลับ ทุกคนจะไปสู้กับเขายังไง?"

"ฮ่าๆ ถึงกับต้องหาทางรับมือเชียวเรอะ? ปล่อยให้ไอ้หนุ่มนั่นวาดฝีไม้ลายมือไปเถอะ พวกเราเป็นนักพู่กันตั้งกี่คนยังจะสู้กับเด็กขนคิ้วไม่ขึ้นนั่นไม่ได้อีกเหรอ?"

"เหล่าหลี่อย่าผยองไป เหล่าเฝิงกับเหล่าหวางแพ้ไปแล้ว อย่าดูเบาศัตรูสิ"

"ไม่ทราบว่าหัวข้อต่อไปนั้นคืออะไร เด็กคนนี้ท่าทางจะมีความสำเร็จเชิงวรรณศิลป์สูงส่งไม่เบา ดูท่าคงจะมีแต่ท่านปรมาจารย์เว่ยเท่านั้นที่ต่อกรได้ แต่ว่าให้เขียนลำนำคงไม่ไหวล่ะมั้ง ต่อให้เก่งแค่ไหนยังไงก็ต้องมีจุดอ่อนบ้างล่ะ"

ทุกคนเถียงกันอยู่นาน ความจริงแล้วให้ประชันลายมือประชันอักษร พวกเขาเหล่านักลิปิกรนี้ไม่ได้มีใครเกรงชายหนุ่มแว่นดำคนนี้เลย แม้ว่าตัวอักษรจะเขียนได้ดี แต่ก็ยังไม่ได้สมบูรณ์พร้อม เปรียบกับเหล่านักลิปิกรจำนวนมาก ยังขาดไปบ้าง พวกเขาเขียนหนังสือมาทั้งชีวิต ฝีมืออย่างไรก็ไม่น้อยหน้า แต่ปัญหาคือความสามารถในการแต่งกลอนของอีกฝ่ายนั้นสมบูรณ์แบบเกินไป สอดหัวข้อคล้องความหมาย แม้ตัวอักษรไม่สมบูรณ์พร้อม ก็ยังสามารถใช้บทกวีอันงดงามมาชดเชยเอาชนะได้ นี่คือสิ่งที่พวกเขาปวดเศียรเวียนเกล้า!

ครู่ใหญ่

ปรมาจารย์โจวจึงกล่าวว่า "เอาล่ะ เริ่มข้อสามเถอะ"

ฝ่ายปรมาจารย์เว่ยจับฉลาก -- ลิ้นจี่

ฝ่ายอู๋เจ๋อชิงจับฉลาก --- โคลงเจ็ดอักษร

ทุกคนต่างมองกันตาไม่กระพริบ กลอนโบราณอีกแล้ว? เจ็ดอักษร?

ปรมาจารย์โจวประกาศ "หัวข้อที่สาม ใช้โคลงเจ็ดอักษร เนื้อหามีคำว่าลิ้นจี่ เอาล่ะ ทุกคนเริ่มเลือกคนออกมาได้ เริ่มจับเวลา!"

เพิ่งพูดจบ ทางฝ่ายปรมาจารย์เว่ยพลันมีหนึ่งคนก้าวออกมารับอาสา "ท่านผู้เฒ่าเว่ย ข้อนี้ให้ผมเถอะ ดูอยู่นานมือไม้เริ่มคันแล้ว"

"ได้" ปรมาจารย์เว่ยยิ้ม

คนนี้คือประธานหยางวัยสี่สิบ ผู้ดูแลสมาคมลิปิศิลป์

ประธานหยางเริ่มเขียนทันที เหมือนต้องการจะช่วงชิงโอกาสไว้ก่อน

นักลิปิกรบางท่านยิ้มแล้ว ข้อนี้คงได้ชัยไปแปดเก้าส่วน แม้ว่าลายมือของประธานหยางจะสูสีกับเด็กหนุ่มแว่นดำ นับว่าอยู่ในระดับเดียวกัน แต่หัวข้อคราวนี้แตกต่าง ลิ้นจี่? เจ็ดอักษร? ในสมัยราชวงศ์ มีกลอนที่มีชื่อเสียงบทหนึ่งกล่าวถึงลิ้นจี่ไว้ แม้จะไม่มีในตำราเรียน แต่คนที่ค้นคว้าเรื่องบทกลอนนี้ต่างก็รู้จักกันทั้งสิ้น! อีกฝ่ายมีฝีมือการแต่งกลอนโบราณ? จะมีฝีมือแค่ไหนก็ไม่มีทางสู้กลอนบทนี้ได้! หัวข้อก่อนหน้านี้ทั้งกว้างทั้งยาก นักลิปิกรสองท่านก่อนจึงได้แต่ใช้บทกลอนธรรมดาไปสู้ ไม่มีทางเขียนได้อย่างที่คิดอย่างที่ต้องการหรอก มาถึงหัวข้อนี้ พวกเขาสามารถอวดฝีมือได้เต็มที่ ย่อมต้องมีความมั่นใจเต็มเปี่ยม!

อู๋เจ๋อชิงเดาได้แล้วว่าบทกวีที่ประธานหยางเขียนคือบทไหน "ใครออกคะ?"

"...ผมเอง" จางเย่จิบสุรา ทั้งที่มึนหัวนิดหน่อยแต่กลับรู้สึกดีสุดๆ

"ได้" อู๋เจ๋อชิงเตือนเขา "อย่าลืมว่าไม่ต้องเขียน ‘กิ่งกระหวัด’ แล้ว ฝ่ายโน้นเขียนบทนี้แน่นอน คุณเขียนไปก็ไม่ทันค่ะ"

จางเย่กระพริบตาปริบ "อะไรคือ ‘กิ่งกระหวัด’ ?"

อู๋เจ๋อชิง "...ช่างเถอะ ฉันไม่พูดแล้ว"

คนที่ได้ฟังแทบจะเป็นลม โคลงเจ็ดอักษรที่มีชื่อดังขนาดนี้ยังไม่รู้จัก? ยังจะบอกว่าเป็นคนเล่นลายมือ? บทกลอนสองบทก่อนนั่นโกงมาเขียนเรอะ!

กลับมีคนคิดว่าชายแว่นดำคนนี้เสแสร้งแน่ๆ เขาไม่มีทางไม่รู้จักกลอนบทนี้หรอก บทกลอนที่เขียนถึงลิ้นจี่มีไม่มาก ทั้งไม่ได้ดาษดื่นอย่างดอกเหมยดอกกล้วยไม้ที่คนเขียนกันทุกวี่ทุกวัน ชัดเจนว่าลิ้นจี่ไม่เป็นที่นิยมขนาดนั้น บท ‘กิ่งกระหวัด’ นี้เองก็ไม่ได้เขียนถึงลิ้นจี่ทั้งหมด ยังมีเรื่องอื่นด้วย แถมตอนจบยังไม่วายเปรียบถึงความรักอีก

อย่างไรก็ตาม พวกเขาไม่คิดเลยว่าจางเย่คนนี้ไม่รู้จัก ‘กิ่งกระหวัด’ อะไรนี่เลยทั้งสิ้น เป็นเพราะโลกนี้เปลี่ยนแปลงไปแล้ว และจางเย่ก็ไม่ได้รับการศึกษาในระบบของโลกนี้มาก่อน แน่นอนว่าย่อมสองตามืดบอด

ประธานหยางเขียนจบแล้ว

ปรมาจารย์โจวเห็นก็พยักหน้า เขียนได้ดี วันนี้เหล่าหยางทำผลงานได้ไม่เลว ทุกเส้นสายกลับตวัดได้งดงาม แสดงอารมณ์กวีได้ดี ฮ่าๆ ฝ่ายเหล่าเว่ยในที่สุดก็ทำคะแนนได้แล้ว?

จากนั้น จางเย่ก็ตวัดพู่กัน!

ปรมาจารย์โจวมองด้วยความสนใจสุดๆ

การตวัดพู่กันนี้ทำให้ทุกคนเงียบเสียงลงไปทันที!

"หือ?"

"ตัวนี้..."

จางเย่ใช้ตัวสิงข่ายของหวังซีจืออีกครั้ง เนื่องจากก่อนหน้านี้เพิ่งเขียนเป็นครั้งแรก จึงไม่เคยชินอยู่บ้าง ทำให้ตวัดพลาดไปบางตัว ตอนนี้เขาสามารถดึงประสบการณ์จากหนังสือที่กินเข้าไปกว่าร้อยเล่มออกมาใช้ได้แล้ว ลายมือจึงยอดเยี่ยมกว่าเดิม!

‘เหลียวเห็นฉางอันทางเคี้ยวคด ประตูวังภูผาเบิกเป็นทาง

ควบขับฝุ่นแดงคลุ้งสนมยิ้มแย้ม ผู้ใดทราบเป็นลิ้นจี่ส่งมาถึง’


ตู้มู่อีกแล้ว!

---- ‘ผ่านวังหัวชิง’![1]

ปรมาจารย์โจวในฐานะผู้ตัดสิน ความจริงไม่ควรพูดอะไร แต่พอเห็นกลอนของจางเย่แล้ว กลับอดไม่ได้ “ ‘ควบขับฝุ่นแดงคลุ้งสนมยิ้มแย้ม ผู้ใดทราบเป็นลิ้นจี่ส่งมาถึง’ ยอดเยี่ยม!”

คนอื่นๆ ก็ตะลึง!

"กลอนอะไร?"

"เชี่*! ทำไมไม่เคยได้ยินอีกแล้วอ่ะ?"

"แต่งสดอีกแล้วเหรอ? ทำไมแม่งมีพรสวรรค์แบบนี้ล่ะ!"

"บทนี้ใครชนะ? ไม่รู้ฉันคิดไปเองรึเปล่า ทำไมเหมือนลายมือของหมอนั่นเขียนสวยกว่าเดิมล่ะ? หรือว่าสิงข่ายของบทแรกยังไม่ได้ทุ่มเทเต็มที่? แค่เขียนเล่นๆ? คราวนี้ถึงเอาจริง?"

"ต้องใช่แน่นอน!"

"พวกเราพลาดแล้ว!"

"ตอนนี้ถึงได้เอาจริง?"

ตอนนี้เองที่ทุกคนล้วนนึกถึงผลแพ้ชนะในเกมนี้ออก!

ปรมาจารย์โจวหัวเราะฮ่าๆ ไม่ได้ดูผลงานของประธานหยางเลยแม้แต่น้อย แต่กลับจ้องมองผลงาน ‘ผ่านวังหัวชิง’ ด้วยความชื่นชอบไม่วางตา สุดท้ายก็กล่าวเสียงดัง "ในแง่ลายมือ เหล่าหยางด้อยกว่าหน่อย เรื่องบทกลอนกับสำนึกอักษร เหล่าหยางก็...ยังด้อยกว่านิดหน่อยจริงๆ คำวิจารณ์ฉันอาจไม่ถูกต้อง นี่ก็เป็นแค่ความเห็นฉันคนเดียว แต่ฉันว่า ‘ผ่านวังหัวชิง"’ นั้นเหนือกว่า ‘กิ่งกระหวัด’ อยู่เล็กน้อย! ‘ควบขับฝุ่นแดงคลุ้งสนมยิ้มแย้ม ผู้ใดทราบเป็นลิ้นจี่ส่งมาถึง’ แค่ประโยคนี้ก็ต้องยอมแล้ว!"

ชนะอีกแล้ว!

สามข้อแล้ว!

ด้านหลัง ศิษย์ของประธานหยางไม่พอใจสักเท่าไร “‘กิ่งกระหวัด’ มีชื่อเสียงขนาดนั้น ‘ผ่านวังหัวชิง’? ก็แค่เขียนขึ้นไปอย่างนั้นเองนี่"

ปรมาจารย์โจวกล่าวสอด "บางทีอีกหลายสิบปี หรืออีกหลายร้อยหลายพันปี ‘ผ่านวังหัวชิง’ ก็จะเป็นชิ้นงานชื่อดังเช่นกัน ไม่เก่าแก่ไม่ได้หมายความว่าจะไม่มีความงดงาม พวกคุณว่าไง?"

"ผู้เฒ่าโจวกล่าวถูกต้อง"

"ไม่ผิด ประโยคหลังคือจุดสำคัญ!"

“ผู้ใดทราบเป็นลิ้นจี่ส่งมาถึง? เยี่ยม!”

คนในทีมปรมาจารย์เว่ยที่ยังวางแผนกันอยู่เมื่อครู่ก็พูดไม่ออกแล้ว พวกเขาคิดว่าก่อนหน้านี้เผชิญหัวข้อบีบคั้น จึงเอาชนะอีกฝ่ายได้ยาก คิดว่าบทกวีแต่งขึ้นต่อหน้านี้ อย่างไรก็ไม่อาจเหนือกว่าภูมิปัญญาโบราณหลายร้อยหลายพันปีได้ ไม่คิดเลยว่าอีกฝ่ายแม่*จะแต่งกลอนขึ้นเองแล้วยังเป็นโคลงเจ็ดอักษรที่เหนือล้ำกว่าเดิมได้อีก!

สมาชิกในครอบครัวที่นั่งกันอยู่บนชั้นสองต่างก็มองลงมาด้วยความสงสัย ทยอยกันลงมาร่วมสนุกที่ชั้นล่าง

คนสงสัยยิ่งมายิ่งมากขึ้นเรื่อยๆ

ไอ้หนุ่มที่จู่ๆ ก็โผล่หน้ามานี่เป็นใคร?

ซูน่ายินดีกับจางเย่จากใจจริงอย่างไม่ค่อยสบายใจสักเท่าไร กังวลว่าจางเย่ที่กลัวแผ่นดินไม่ปั่นป่วนจะก่อเรื่องขึ้นอีก อาจารย์จางก็คืออาจารย์จาง! มือสมัครเล่นรับมือกับลิปิกรหลายสิบชีวิตแล้วยังได้เปรียบ! แค่นี้ก็ทำให้คนต้องตะลึงกันตาถลนแล้ว!



==========================

[1] วังหัวชิงกง เป็นพระราชวังพักร้อนในสมัยราชวงศ์ถัง อยู่ในเมืองซีอาน มณฑลส่านซี หยางอวี้หวน หรือหยางกุ้ยเฟย เป็นผู้โปรดปรานลิ้นจี่ อีกทั้งลิ้นจี่ในสมัยโบราณนั้นต้องถูกส่งมาจากแดนสู่ (เสฉวนในปัจจุบัน) เท่านั้น จึงต้องใช้ม้าเร็วส่ง


*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./69.md)