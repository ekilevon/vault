##บทที่ 325 : สำนักหงเสวียโต้กลับ?
เหล่านักศึกษาต่างนั่งที่เรียบร้อยแล้ว

ที่อยากเข้าห้องน้ำก็วิ่งแจ้น รีบไปรีบกลับ

อาจารย์หยางและพวกสำนักหงเสวียก็ไม่อยากให้จางเย่เลิกสอนเร็วนักเช่นกัน พวกเขามีเรื่องสำคัญที่สุดที่ยังไม่ได้พูดออกไป เมื่อเห็นว่าชั้นเรียนได้ต่อเวลาจึงรู้สึกพอใจ จุดประสงค์ที่พวกเขามาวันนี้ก็เพื่อจะเปิดโปงทฤษฎีของจางเย่ ไหนเลยจะปล่อยให้พูดมากขนาดนี้แล้วเดินจากไปเฉยๆ เป้าหมายยังไม่บรรลุ ให้กลับไปทั้งหน้าหัวคลุกฝุ่นขนาดนี้ พอวิดีโอออกฉาย ข่าวคลาสสาธารณะลงหนังสือพิมพ์ ชาววรรณกรรมอย่างพวกเขาจะเอาหน้าไปไว้ที่ไหน? ถึงตอนนั้น ประชาชนคงต้องคิดว่าพวกเขาเหล่าสำนักหงเสวียศึกษามาตั้งหลายปีสู้เด็กรุ่นหลังคนเดียวไม่ได้ นี่เป็นผลลัพธ์ที่อาจารย์หยางและพวกหม่าเหิงหยวนรับไม่ได้ที่สุด! ดังนั้นไม่ว่าอย่างไร พวกเขาก็ต้องชนะศึกนี้ให้ได้!

จะชนะอย่างไร?

แค่ปัญหายากๆ ที่จางเย่อธิบายไม่ได้ข้อเดียวก็พอแล้ว!

อาจารย์หยางคิดออกแล้ว เขากับนักหงเสวียสองสามคนพากันหันมาซุบซิบอยู่หลายครั้ง บางคนเอาแต่ยิ้มไม่พูดอะไร ท่าไม้ตายนี้พวกเขาเตรียมมาเพื่อปิดท้าย พอใกล้จบคาบเรียนก็จะชักออกมา หากถามไปตอนนี้ จางเย่ต้องตอบไม่ได้แน่ แต่ถึงจะพูดไม่ออก ด้วยลิ้นสามนิ้วไม่เน่า[1]ของเขาก็คงเบี่ยงประเด็นไปด้วยการเล่นมุกเปิดประเด็นวิเคราะห์คำถามคำตอบรอบใหม่ ปากใบนี้ของพิธีกรมืออาชีพอย่างจางเย่มีปัญญาทำได้อยู่แล้ว อีกทั้งทุกคนก็เพิ่งจะได้เห็นฤทธิ์ปากของจางเย่ ถ้าเป็นแบบนั้น ความสนใจของทุกคนก็จะถูกเบี่ยงเบนถูกกระทบไปไม่มากก็น้อย พวกเขาต้องตีจางเย่ให้อยู่หมัดในคำถามเดียว ต้องไม่ปล่อยให้จางเย่มีโอกาสตอบโต้และเปลี่ยนประเด็น -- พวกเขาต่างคิดเห็นตรงกันว่าจางเย่ต้องจ่ายค่าตอบแทนที่ดูถูกด่าทอวงการวรรณกรรม!

พายุกำลังจะมา!

คนของโลกวรรณกรรมเตรียมตัวทำศึกครั้งสุดท้ายแล้ว!

จางเย่สังเกตเห็นพฤติกรรมและการกระซิบกระซาบกันอย่างผิดปกติของชาวสำนักหงเสวียที่แถวหน้าเช่นกัน แต่ก็ไม่ได้เก็บมาใส่ใจ จางเย่ไม่เห็นงานวิจัยหอแดงของโลกนี้อยู่ในสายตาตั้งแต่แรกอยู่แล้ว เขาจิบชาผูเอ่อร์อีกรอบหัวเราะแผ่วเบา “งั้นก็ดี พวกเรามาเรียนกันต่อ”

เสียงพูดคุยพลันหายไป

คนหลายพันในที่ประชุมพร้อมใจกันเงียบสงบ

ที่ผ่านๆ มา ต่อให้เป็นงานพิธีการหรืองานสัมมนาของเป่ยต้า เวลารองอธิการบดีอู๋ขึ้นไปพูด ด้านล่างจะไม่มีทางเงียบเสียงกันสนิท ไม่มีทางไว้หน้ากันขนาดนั้น ทว่าจางเย่ซึ่งเป็นเพียงอาจารย์ธรรมดาๆ หน้าใหม่ของเป่ยต้ากลับทำได้ นี่แสดงให้เห็นว่าเหล่านักศึกษาชื่นชอบวิชาของเขาอย่างสุดใจ

“เมื่อครู่ นักศึกษาเสี่ยวซ่งขอให้ผมยกตัวอย่างเพิ่มเติม ผมเชื่อว่าหลายคนคงคิดเหมือนกัน คงอยากฟังกันทุกคน สบายมากไม่มีปัญหา” สอนมาหนึ่งชั่วโมงเต็ม ถ้าเป็นอาจารย์คนอื่นป่านนี้คงเริ่มรู้สึกเหนื่อย เรี่ยวแรงเริ่มตก แต่จางเย่ไม่เป็นเช่นนั้น เมื่อเห็นแววตากระหายใคร่รู้ของเหล่านักศึกษาที่มองมา จางเย่กลับรู้สึกยิ่งพูดยิ่งมัน ยิ่งพูดยิ่งมีเรี่ยวแรง “บทเรียนเมื่อวาน ผมใช้ข้อมูลทางประวัติศาสตร์และวรรณกรรมมาวิเคราะห์ ‘ความฝันในหอแดง’ บทเรียนวันนี้ ผมใช้เนื้อหาในเรื่อง โครงสร้างอักษร ตัวละครและบุคลิกของตัวละครมาพิสูจน์ทฤษฎีของผม วิเคราะห์แจกแจงความไม่เหมาะสมของ ‘ความฝันในหอแดง’ ทั้งหนึ่งร้อยยี่สิบบท ฟังถึงตรงนี้ นักศึกษาบางคนอาจนึกสงสัยว่า -- วันนี้ที่คุยกันเรื่องโครงสร้างเอย ตัวละครเอย ที่คุณพูดมาพวกเราจะยอมรับไปชั่วคราวก่อนก็ได้ แต่นอกจากเรื่องพวกนี้ จากเส้นเรื่องคุณสามารถบอกอะไรพวกเราได้อีก? เหตุการณ์เฉพาะหลังจากบทที่แปดสิบของ ‘ความฝันในหอแดง’ มีไหมที่ไม่สอดคล้องกับแปดสิบบทแรก?” เขาหยุดครู่หนึ่ง “แน่นอน ต้องมี!”

รุ่นพี่ซ่งหยิบกระดาษและปากกาออกมา จ้องมองจางเย่ตาไม่กะพริบ เตรียมเริ่มจดบันทึก เธอไม่เหลือท่าทีท้าทายอีกต่อไป แต่เริ่มมีท่าทีใฝ่รู้เข้ามาแทน

นักศึกษาหลายคนก็เป็นเช่นเดียวกัน

ไม่ว่าจะเป็นเด็กปีหนึ่งแซ่เหยาและพวกหลี่อิงหลี่ลี่ ทุกคนล้วนเตรียมจด

ถึงอย่างไรอีกเดี๋ยวก็ต้องสอบแล้ว ยังบอกไม่ได้ว่าเนื้อหาที่อาจารย์จางเย่สอนทั้งหมดจะสอบอะไรบ้าง นี่เป็นคะแนนหน่วยกิตทั้งนั้น จะปล่อยทิ้งไปได้ยังไง!

จางเย่หยิบข้อมูลออกมา “ตัวพล็อตเรื่องมีอยู่หลายจุดให้พูดถึง แต่ผมไม่อยากพูดถึงตรรกะวิบัติในเส้นเรื่องที่สำนักหงเสวียได้ศึกษากันไปแล้วในปัจจุบัน เรื่องที่ทุกคนถกเถียงกันไปแล้วผมไม่อยากพูดซ้ำอีก ผมจะพูดถึงตำหนิสำคัญในพล็อตที่ยังไม่มีคนพูดถึง”

สำนักหงเสวียบางคนกลอกตา จุดบอดที่ยังไม่มีคนพูดถึง? จะเป็นไปได้ยังไง! นายเห็นคนศึกษาวิจัยวรรณกรรมอย่างพวกเราโง่เง่ากันทั้งหมดใช่ไหม? พวกเราคร่ำเครงกันมาหลายสิบปีแล้ว ปัญหาทุกที่ตำหนิทุกแห่งจะไม่มีคนพูดถึงได้อย่างไร? นายพูดจาใหญ่โตเกินไปไหม?

ท่าทีไม่เห็นใครในสายตาของจางเย่ทำเหยียนอวี้อึ้งใบ้ไปเช่นกัน ต้องถามอย่างอดไม่ได้ “พล็อตตอนไหน?”

อาจารย์หยางและหม่าเหิงหยวนต่างรู้สึกโกรธ ไอ้คนแซ่จางนี่ตั้งแต่ต้นจนจบไม่เคยเห็นคนที่คร่ำหวอดในงานวิจัยวรรณกรรมอย่างพวกเขาอยู่ในสายตาเลยชัดๆ!

“นั่นสิ ตอนไหน?”

“คุณพูดมา พวกเราล้างหูรอฟัง”

หนึ่งหญิงหนึ่งคนอายุน้อยเปิดปากขึ้น พวกเขาเป็นนักวิจัยหงเสวียเพียงไม่กี่คนของวงการที่มา

จางเย่บอกอย่างสุขุม “ตอนตัดสินโทษสกุลเจี่ย ในช่วงนี้คนที่เขียนต่อ เขียนได้พิลึกและตลกสิ้นดี!”

เหยียนอวี้กล่าว “คุณไม่ต้องพูดเรื่องเขียนต่อไม่เขียนต่อ ช่วงนี้น่าตลกตรงไหน?”

อาจารย์หยางกล่าวเช่นกัน “ทิ้งเรื่องบุคลิกตัวละครที่เป็นปัญหาไปก่อน พล็อตนี้มีอะไรไม่ถูกต้อง?”

ปัญหาเรื่องโทษของสกุลเจี่ยนี่ งานวิจัยหอแดงของโลกนี้ไม่เคยมีคนเอ่ยถึงมาก่อนเลยจริงๆ เพราะทุกคนต่างคิดว่าเนื้อเรื่องช่วงนี้ไม่มีปัญหา!

ทว่าจางเย่รู้ดี ในนั้นไม่แค่เป็นปัญหา แต่ยังเป็นปัญหาที่ใหญ่มากด้วย “ทุกคนรู้สึกว่าช่วงนี้เขียนได้ถูกต้องตามตรรกะแล้ว? นักศึกษาล่ะ?”

นักศึกษาเป่ยต้าตอบเช่นกัน

“เอ๋ ก็ปกตินะ?”

“ผมมองไม่เห็นปัญหา”

“ช่วงนี้เป็นพล็อตใหญ่ ไม่ผิดหรอกมั้ง?”

รุ่นพี่ซ่งลุกขึ้นพูด “ตามการวิเคราะห์ประเด็นและโครงเรื่องของคุณ ในแปดสิบบทแรกปูเรื่องไว้แล้วว่าสกุลเจี่ยจะตกต่ำ ว่าจะถูกตรวจค้น เขียนแบบนี้ไม่ถูกหลักการและเหตุผลหรือ?”

จางเย่วาดมือให้เธอนั่งลง พูดแกมยิ้ม “ดูเหมือนว่าจะไม่มีใครสังเกตเห็น ความจริงสิ่งที่ทุกคนเห็นว่าถูกหลักการและเหตุผล มันเพียงแค่เปลือกนอก ถูกต้อง ผมยอมรับว่าได้พูดว่าสกุลเจี่ยจะตกต่ำ ซึ่งคุณเฉาเสวี่ยฉินได้ปูเรื่องไว้ในแปดสิบบทแรก นอกจากนี้เฉาเสวี่ยฉินยังเขียนถึงสกุลเจี่ยถูกตรวจค้น แต่เหตุผลที่ถูกตรวจค้นไม่ใช่เหตุผลที่กล่าวถึงในบทหลังจากแปดสิบอย่างแน่นอน การเขียนของคนที่มาเขียนต่อ มีผมคนหนึ่งล่ะที่รับไม่ได้ น่าตลกเกินไปแล้ว!” ชี้ไปที่หน้าจอ “ทุกคนดูพล็อตหลังจากบทที่แปดสิบ เขียนไว้ว่าจวนหรงกั๋วถูกตรวจค้น เป็นเหตุให้จวนหนิงกั๋วติดร่างแหถูกตรวจค้นไปด้วย พวกเรามาวิเคราะห์ร่วมกันว่าเป็นแบบนั้นใช่หรือไม่ เพื่อนๆ ที่อ่านมาอย่างดีคงจำได้ หลังบทที่แปดสิบ ฮ่องเต้สั่งตรวจค้นจวน เจี่ยเซ่อต้องโทษกี่คดี? สองคดี ข้อแรกผูกมิตรกับข้าราชการส่วนนอกเป็นการส่วนตัว ตรงนี้ผมจะไม่พูดคงไม่ได้ว่าคนที่เขียนต่อถือว่าเข้าเกณฑ์ เขาเขียนตามปมเรื่องก่อนบทที่แปดสิบที่เฉาเสวี่ยฉินวางไว้ ส่วนโทษที่สองของเจี่ยเซ่อ -- ใช้อำนาจข่มเหงผู้อ่อนแอ ตรงนี้สอดคล้องกับที่เขียนไว้ในแปดสิบบทแรกเช่นกัน ถึงแม้ว่าผมจะไม่รู้ว่าสุดท้ายแล้วเฉาเสวี่ยฉินจะเขียนออกมาทำนองเดียวกันหรือเปล่า แต่ที่คนเขียนต่อเขียนมา ผมยอมรับได้”

“รับได้แล้วมีปัญหาอะไร?”

“อย่าพูดว่าเขียนต่อได้ไหม? ฟังแล้วอึดอัด!”

นักวิจัยหอแดงบางคนออกความเห็น
จางเย่ยักไหล่ “เอาล่ะ ผมรู้ว่าหลายคนยังไม่ยอมรับเรื่องหลังบทที่แปดสิบไม่ใช่เฉาเสวี่ยฉินเขียน ถ้าอย่างนั้นผมจะไม่พูดเรื่องเขียนต่ออีก สมมุติว่า ‘ความฝันในหอแดง’ หนึ่งร้อยยี่สิบบทเป็นเฉาเสวี่ยฉินเขียนทั้งหมด นั่นเท่ากับเกิดปัญหาแล้ว เหตุผลที่จวนหนิงกั๋วของสกุลเจี่ยถูกตรวจค้นที่หนังสือให้ไว้ในภายหลัง เป็นเพราะเขียนจากมุมนอก อธิบายไว้คร่าวๆ ง่ายๆ จึงแทบไม่มีคนสังเกตเห็น ไม่มีคนศึกษา เพราะความสนใจของทุกคนในเนื้อหาช่วงนี้พุ่งไปตรงจุดที่ ‘สำคัญ’ กว่าหมดแล้ว แต่ผมจะบอกทุกคนเดี๋ยวนี้เลย ไม่ต้องไปดูที่อื่น ให้กลับมาสนใจตรงจุดนี้ ..ตรงนี้แหละที่พิสูจน์ได้ว่าพล็อตช่วงนี้ไม่ใช่เฉาเสวี่ยฉินเขียน!”

เหล่านักศึกษาต่างตั้งใจฟัง

ชาวหงเสวียทุกคนเริ่มนึกทบทวนเนื้อหาช่วงนี้

จางเย่ไม่สนใจใยดีพวกเขา พูดต่อไม่หยุด “ความผิดของเจี่ยเจินประการแรก -- ฉุดคร่าภรรยาผู้อื่นจนเป็นเหตุให้ถึงแก่ความตาย คำพูดเหมือนหนักหนาสาหัส แต่ที่จริงเจาะจงถึงการตายของพี่สาวคนที่สอง แวบแรกที่คิด ทุกคนอาจจะรู้สึกว่าไม่ผิด แต่ลองย้อนไปอ่านอีกที พี่สาวคนที่สองถูกใครฉุดไป? ไม่ใช่เจี่ยเจิน แต่เป็นเจี่ยเหลี่ยน! ยิ่งกว่านั้นสถานที่ที่พี่สาวถูกกักตัวไว้ใช่ที่จวนหนิงกั๋วหรือ? ไม่ใช่ แต่เป็นที่ตรอกฮวาจือ!”

หม่าเหิงหยวนมองเขม็ง “คุณไม่รู้หรือว่าภายหลังพี่สาวคนที่สองถูกหวังซีเฟิ่งล่อลวงมาที่จวนหรงกั๋ว?”

จางเย่จ้องกลับ “คุณพูดถูกแต่ต่อให้เจี่ยเจินมีส่วนต้องรับผิดชอบ อย่างมากก็เป็นเพียงผู้สมคบ คนร้ายตัวจริงคือเจี่ยเหลี่ยน เรื่องนี้ต้นตอก็คือเจี่ยเซ่อ ถูกหรือไม่? ภายหลังหวังซีเฟิ่งได้วางแผนให้อดีตคู่หมั้นของพี่สาวคนที่สองไปร้องทุกข์ สร้างความเดือดร้อนให้กับหยิงเทียน จนนำไปสู่การตายของพี่สาวคนที่สองในที่สุด แต่นั่นเป็นความผิดของหวังซีเฟิ่งกับเจี่ยเหลี่ยน เกี่ยวข้องอะไรกับเจี่ยเจิน? แต่ ‘เฉาเสวี่ยฉิน’ ไม่รู้เกิดนึกอะไรขึ้นมา ถึงได้เขียนว่าความผิดแรกของเจี่ยเจินคือการตายของพี่สาวคนที่สอง!”

หลายคนถึงกับอุทานออกมา

อาจารย์หยางคิ้วขมวดเป็นปมแน่น

ปัญหาในจุดนี้ยังไม่เคยมีคนของสำนักหงเสวียพูดถึงมาก่อนเลย จางเย่เป็นคนแรกอย่างแท้จริง!

จางเย่ไม่สนใจปฏิกิริยาของพวกเขา พูดต่อไปว่า “จากนั้นความผิดข้อที่สองก็ยิ่งประหลาดขึ้นไปอีก คืออะไร? แอบฝังโดยไม่แจ้งทางการ นี่หมายถึงการตายของพี่สาวคนที่สาม ซึ่งปาดคอตัวเองเป็นการฆ่าตัวตายต่อมาถูกนำไปฝัง” จางเย่แค่นหัวเราะ “นี่เป็นความผิดขนาดไหนกัน? ไม่ต้องพูดถึงว่าพี่สาวคนที่สามปาดคอตัวเองแทบไม่ได้เกี่ยวข้องกับเจี่ยเจิน เป็นเจี่ยเหลี่ยนที่เป็นพ่อสื่อให้หลิ่วเซียงเหลี่ยนกับเธอคู่กัน แผนจับคู่ไม่สำเร็จส่งผลให้เธอปาดคอตัวเอง เจี่ยเจินเกี่ยวอะไรด้วย?” พูดจบจางเย่ก็ชี้ไปที่หน้าจออีกครั้ง “สำหรับความผิดข้อที่สามบอกว่าเจี่ยเจินล่อลวงลูกหลานสกุลซื่อให้เล่นการพนัน อ่านถึงตรงนี้ ผมไม่รู้ว่าคนอื่นรู้สึกอย่างไร แต่ผมทนอ่านต่อไปไม่ไหวแล้ว”

เมิ่งตงกั๋วบอกเสียงเย็น “ช่วงก่อนหน้านี้มีวางปมไว้”

นักหงเสวียอายุน้อยอีกคนหนึ่งกล่าว “ถูกต้อง อยู่ในส่วนที่คุณเรียกว่าแปดสิบบทแรกนั่นไง”

“ก่อนหน้านี้มีพล็อตนี้อยู่” จางเย่บอก “ในบทที่เจ็ดสิบห้า เจี่ยเจินจัดชุมนุมลูกหลานสกุลซื่อมาเล่นพนันกัน แต่ทุกคนลองคิดให้ดี นั่นเป็นการพนันจริงๆ หรือ? เจี่ยเจินจัดลานยิงธนูใต้หอเทียนเซียง รวบรวมบุตรหลานตระกูลซื่อมาฝึกยุทธ์ฝึกยิงธนูที่นั่น การพนันเป็นแค่เรื่องบังหน้า หากจะว่าเจี่ยเจินมีความผิด เรียนธนูถือเป็นโทษสถานหนัก เพราะเป็นพฤติกรรมและสัญญาณที่อันตรายมาก แต่ ‘เฉาเสวี่ยฉิน’ ไม่รู้คิดยังไงถึงได้เขียนว่าความผิดที่สามของเจี่ยจินคือการพนัน มีใครอธิบายให้ผมฟังได้ไหมว่ามันเกิดอะไรขึ้น?”

“นี่…..”

“ตอนนี้มีอยู่ไหม?”

“นั่นสิ ที่จริงคือฝึกยิงธนู”

“ฉันนึกออกแล้ว เนื้อหาช่วงนี้กำกวมมาก!”

หากจางเย่ไม่พูด หลายคนคงนึกไม่ออก คงไม่ฉุกคิด แต่พอเขาหยิบจุดนี้มาชี้ คนที่เคยอ่าน ‘ความฝันในหอแดง’ หลายคนพลันเริ่มคิดออก!

เป็นอย่างนั้นจริง!

จุดนี้เป็นปัญหาร้ายแรงจริงๆ!

จางเย่ถาม “ถ้าตรงนี้เป็นเฉาเสวี่ยฉินเขียนเอง คุณเฉาจะผิดพลาดในเรื่องพื้นๆ ขนาดนี้เชียวหรือ?”

นักหงเสวียวัยสามสิบกว่าคนหนึ่งแค่นเสียงใส่ “นี่ก็ไม่ใช่ความผิด นั่นก็ไม่ใช่ความผิด เรื่องนั้นก็ไม่เกี่ยวกับเขา คุณพูดแบบนี้ เจี่ยเจินก็ไร้ความผิดแล้ว แล้วจะค้นบ้านหาอะไร?”

จางเย่กล่าว “เจี่ยเจินมีความผิดแน่”

เมิ่งตงกั๋วกล่าว “เจี่ยเซ่อและเจี่ยเจินเดิมที….”

ก่อนที่เขาจะพูดจบ จางเย่ก็ขัดคำพูดเขาเสียก่อน “ไม่ อันที่จริงโทษของเจี่ยเซ่อกับเจี่ยเจินมีอยู่ แต่นั่นไม่ใช่เหตุที่แท้จริงที่ทำให้สกุลเจี่ยถูกตรวจค้น! มุมมองของผมใช้แปดสิบแรกเป็นฐานเสมอ ในแปดสิบบทแรกได้มีการพูดถึงบางสิ่งไว้ชัดเจนมาก!”

หม่าเหิงหยวนถามอย่างเสียไม่ได้ “ถ้าอย่างนั้นเธอว่าเป็นโทษของใคร?”

จางเย่บอกชื่อหนึ่งออกไปอย่างเยือกเย็น เป็นชื่อที่ทำให้ทุกคนตกตะลึง “เหตุผลที่สกุลเจี่ยถูกตรวจค้นเป็นเพราะเจี่ยเจิ้ง!”

“เจี่ยเจิ้ง?”

“คุณพูดชื่อผิดหรือเปล่า?”

“ไม่มีทางเป็นเจี่ยเจิ้ง!”

“นั่นสิ ใครมีความผิดก็ได้แต่เจี่ยเจิ้งไม่ผิดแน่!”

นักศึกษาเป่ยต้าออกมาโต้เถียงอย่างรุนแรงก่อนใคร นี่เป็นเพราะชื่อที่จางเย่บอกผิดคาดเกินไปสุดๆ ที่อาจารย์จางเย่พูดไป พวกเขาสามารถยอมรับได้ คิดเช่นกันว่ามันสมเหตุสมผล แต่เรื่องความผิดของเจี่ยเจิ้ง? ในหมู่พวกเขาใครก็เชื่อไม่ลง! เป็นไปไม่ได้!

ทว่าจางเย่ไม่สนใจที่พวกเขาโต้แย้ง กลับพูดขึ้นอีกหนึ่งประโยคว่า “หึๆ ผมบอกทุกคนได้เลยว่า เจี่ยเจิ้งไม่เพียงมีความผิด แต่ยังเป็นความผิดคับฟ้าอีกด้วย!”

“พูดเกินไปหรือเปล่า?”

“ความผิดคับฟ้า?”

“ทั้งตระกูลเจี่ยมีแค่คนนี้คนเดียวที่เป็นคนดี!”

“นั่นสิ ตรงไหนที่เขียนว่าเจี่ยเจิ้งมีความผิด?”

พวกสำนักหงเสวียหลายคนอย่างเหยียนอวี้และอาจารย์หยางต่างตกใจจนหน้าตาตื่น!

สองคนที่เข้าข้างจางเย่มาตั้งแต่ต้นอย่างผู้เฒ่าเฉียนและศาสตราจารย์เจิงต่างมองหน้ากัน ต่างเห็นความสงสัยในแววตาของอีกฝ่าย พวกเขาสองคนก็ไม่เข้าใจเช่นกัน!

จางเย่กลับยังคงสงบนิ่ง “ทุกคนอาจจะไม่เชื่อ แต่ผมยังยืนยัน หากเป็นงานดั้งเดิมของเฉาเสวี่ยฉิน หากเป็น ‘ความฝันในหอแดง’ หนึ่งร้อยแปดบทดั้งเดิมของเฉาเสวี่ยฉิน เขาจะเขียนว่าสกุลเจี่ยถูกตรวจค้น และสาเหตุที่แท้จริงก็คือโทษของเจี่ยเจิ้ง อืม หลายคนลงความเห็นว่าเจี่ยเจิ้งเป็นคนซื่อสัตย์สุจริตมาก และตอนที่สกุลเจี่ยถูกตรวจค้น เจี่ยเจิ้งเป็นผู้บริสุทธิ์ที่สุด ไม่ใช่แต่พวกคุณที่คิดแบบนั้น แม้แต่คนที่เขียนต่อหลังบทที่แปดสิบก็คิดเหมือนกัน เขาจึงได้ยึดความคิดนี้เป็นหลักและเขียนเจี่ยเจิ้งออกมาในภาพลักษณ์ที่พวกเราเห็นกันอย่างปัจจุบันนี้ แม้แต่ตอนที่เขียนเรื่องตรวจค้นบ้าน ก็ไม่ได้เขียนให้เจี่ยเจิ้งเกิดปัญหา หรือถูกลงโทษใดๆ สุดท้ายเป็นเพราะความพยายามของเขา ฮ่องเต้จึงอภัยโทษ สกุลเจี่ยกลับฟื้นคืนอีกครั้ง ฮ่าๆ เรื่องเหล่านี้มันฝังอยู่ในจิตใต้สำนึกของพวกคุณอยู่ก่อนแล้ว จึงรู้สึกขัดแย้งกับคำพูดของผมโดยไม่รู้ตัว แต่ผมก็ต้องพูดออกไปอยู่ดี ตรงนี้ผู้ที่เขียนต่อทำผิดพลาดครั้งใหญ่อีกครั้งหนึ่งแล้ว เขาไม่ได้เข้าใจปมที่ซ่อนไว้และเจตนาของเฉาเสวี่ยฉินในแปดสิบบทก่อนหน้า จนเป็นเหตุให้พาทุกคนไปผิดทาง!”

รุ่นพี่โจวทนฟังต่อไม่ไหวแล้ว ในเรื่อง ‘ความฝันในหอแดง’ ที่เขาชอบมากที่สุดก็คือเจี่ยเจิ้งคนนี้ “อาจารย์จาง ปมที่ซ่อนไว้ที่คุณว่าอยู่ตรงไหนครับ?”

รุ่งพี่ซ่งถาม “ก่อนหน้านี้มีเขียนว่าเจี่ยเจิ้งกระทำผิดหรือเปล่าคะ?”

นักศึกษาและนักวรรณกรรมมากมายไม่สามารถยอมรับได้ เจี่ยเจิ้งในใจหลายๆ คนภาพลักษณ์สูงส่ง ทำให้พวกเขาชื่นชอบเขามาก นี่จางเย่กำลังล้มล้างสามัญสำนึกของผู้คนอีกครั้งหรือเปล่า? แต่การล้มล้างครั้งนี้มันใหญ่หลวงเกินไปไหม?

จางเย่ยิ้มมองดูทุกคน “การถกเถียงกันเป็นสิ่งที่ดี ทุกคนฟังผมพูดก่อน ดูว่าผมพูดถูกหรือผิด ตอนนี้ผมอยากให้ทุกคนทิ้งภาพลักษณ์ของเจี่ยเจิ้งหลังจากบทที่แปดสิบไปชั่วคราว แล้วพวกเรามาดูภาพลักษณ์ของเจี่ยเจิ้งที่เฉาเสวี่ยฉินบรรยายไว้ในแปดสิบบทแรกกัน ตรงไหนที่ซ่อนปมไว้? ในบทที่เจ็ดสิบห้า นางโหยวอารมณ์ไม่ดี จึงไปหาคุณนายหวังเพื่อหย่อนใจ แม่นมรับใช้ที่ติดตามเธออยู่ตอนนั้นบอกกับเธอ คำพูดในย่อหน้านี้ช่างน่าอกสั่นขวัญแขวน -- เรียนไหน่ไน่ อย่าได้ขึ้นไปที่ห้อง มีคนของสกุลเจินเพิ่งมากันหลายคน ไม่ใช่มีแต่คนที่มา ยังมีสิ่งของ ไม่ทราบว่ากระทำการลับอันใด ไหน่ไน่.. เกรงว่าจะไม่ราบรื่นแล้ว”

บนหน้าจอ

ข้อความต้นฉบับปรากฏขึ้น

ทุกคนมองตาม มีข้อความตอนนี้อยู่จริง

“สกุลเจินเป็นใคร? เป็นญาติสนิทของสกุลเจี่ย ในตอนนั้นสถานการณ์เป็นอย่างไร? สกุลเจินต้องโทษ ถูกฮ่องเต้ยึดทรัพย์” จางเย่หัวเราะ “จากในหนังสือนั้น นางโหยวเมื่อได้ฟังคำพูดนี้แปลกใจมากหรือไม่? ไม่เลย นางไม่แปลกใจแม้แต่นิดเดียว นางโหยวกลับพูดว่า เมื่อวานได้ยินนายท่านของพวกเจ้าพูด นายท่านที่ว่าก็คือเจี่ยเจินนี่เอง บอกว่าเขาได้อ่านรายงานราชการ สกุลเจินถูกขับไล่ มิหนำซ้ำยังให้เข้าเมืองหลวงเพื่อรับโทษ!”

คนทั้งหอประชุมพลันสีหน้าแตกตื่น!

ไม่คิดก็ไม่รู้สึก แต่พอคิดก็ยังต้องสะดุ้งโหยง!

จางเย่ถาม “เจี่ยเจิ้งช่วยเหลือสกุลเจินแอบซ่อนทรัพย์สินถือเป็นความผิด ผมอยากถามว่า ความผิดนี้ใหญ่หรือไม่ใหญ่?”

รุ่นพี่โจวครุ่นคิดอยู่ครู่หนึ่งก่อนจะยอมจำนนในที่สุด “.....ใหญ่!”

คนของโลกวรรณกรรมไม่ปริปากอยู่ครึ่งค่อนวัน เหตุการณ์ในตอนนี้พวกเขาจำได้ แต่ก็แค่จำได้ เพราะในหนังสือไม่ได้เขียนไว้ละเอียด มีเพียงคร่าวๆ ไม่กี่ประโยค เป็นยิ่งกว่าแมลงปอแตะน้ำเสียอีก! บทบรรยายน้อยจนน่าอนาถ หลายคนจึงมองข้ามไป แต่ต่อให้ไม่ได้มองข้าม ในความเห็นของพวกเขา เหตุการณ์นี้แสดงว่าเจี่ยเจิ้งถือความสัมพันธ์สำคัญกว่า ไม่ได้เชื่อมโยงไปถึงความผิดของสกุลเจี่ยหลังบทที่แปดสิบเลย จนกระทั่งตอนนี้ที่จางเย่ชี้ชัดออกมา คนฉลาดเหล่านี้จึงได้คิด ..เฮ้ย เป็นตามนั้นจริงๆ!

ความผิดใหญ่หรือไม่?

ใหญ่เกินไปจริงๆ!

ตามสังคมสมัยนั้น ถือเป็นโทษประหารแน่นอน!

จางเย่มองฝูงชน “ในแปดสิบบทแรกที่เฉาเสวี่ยฉินเขียนเอาไว้เป็นอย่างนี้ ผมอยากถามว่าหลังจากที่สกุลเจี่ยถูกตรวจค้น เหตุผลที่ถูกตรวจค้นคืออะไร?”

หลายคนเงียบกริบ ถูกจางเย่ถามจนอึ้งใบ้ไร้คำพูด!

พวกสำนักหงเสวียดูท่าไม่ดีแล้ว จางเย่คนนี้ยิ่งมายิ่งแรง มุมมองและทฤษฎีของเขายิ่งมายิ่งน่าเชื่อถือ หากปล่อยให้ชายหนุ่มพูดต่อ แม้แต่พวกเขาเองก็อาจจะถูกชักจูงไปด้วย ดังนั้นอาจารย์หยางจึงหยิบไมโครโฟนขึ้นมาเปิด ไม่พูดไม่ได้แล้ว!

============================

[1] ลิ้นสามนิ้วไม่เน่า เป็นสำนวน หมายถึง สาลิกาลิ้นทองหรือคนที่พูดเก่งพลิกลิ้นเก่ง

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./26.md)