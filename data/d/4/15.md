##บทที่ 315 : คุณน้าเจ้าของห้องนัดบอด?
พลบค่ำ

เพิ่งเป็นเวลาช่วงหกโมงถึงทุ่มหนึ่งเท่านั้น

ด่าจนหายอยาก จางเย่ค่อยหนำใจเสียที ออกจากอินเทอร์เน็ตอย่างไม่คิดจะดูอะไรต่ออีก ในเมื่อจัดการกับทางฝ่ายวรรณกรรมเรียบร้อย ก็ไม่มีอะไรต้องพูดอีก แค่พวกม้าลาออกมาเพ่นพ่าน พรุ่งนี้ที่มหาวิทยาลัยปักกิ่งเราจะได้เห็นชั้นเชิงของจริง! พรุ่งนี้ลูกพี่จะให้พวกนายได้รู้ ว่าทำไมดอกไม้ถึงได้เป็นสีแดง[1]!

เหราอ้ายหมิ่นหรี่ตามองเขา “คนที่เธอระรานชักจะมากขึ้นเรื่อยๆ”

“เห็บเหาเยอะก็ไม่คัน” จางเย่พูดอย่างนักเลงมาก “หนี้เยอะก็ไม่ทุกข์”

จู่ๆ เหราอ้ายหมิ่นก็เหยียดแขน “โอ้จริงสิ ไอ้หนู ไม่ใช่ว่าเธอควรต้องจ่ายค่าเช่าห้องแล้วเรอะ ไปเซี่ยงไฮ้ได้เงินมาไม่น้อย จ่ายของปีนี้ทั้งปีมาเลยสิ”

จางเย่พูดอย่างสะเทือนใจ “อย่าว่าเรื่องเงินเลย ว่าเรื่องเงินแล้วช้ำใจ”

เหราอ้ายหมิ่นปรายตา กล่าวเสียงเย็น “ว่าเรื่องเงินแล้วช้ำใจ แต่ถ้าไม่ว่าเรื่องเงิน ฉันก็กลัวว่าเธอต้องเจ็บตัว ช่วงไม่กี่วันนี้ เจ๊เหราของนายเพิ่งจะฝึกเพลงหมัดหงฉวน (ฮุงก่า)[2] กังวลพอดีว่าจะไม่มีคนให้ทดลอง”

จางเย่รีบกลับลำพูดอย่างยินดีสุดๆ “ได้ๆ ก็แค่ค่าห้องเอง พรุ่งนี้ผมจะจัดการให้คุณ”

หลังเรื่องการจี้ปล้นนั่นแล้ว จางเย่ได้กิน ‘หนังสือสกิลมวยไทเก็ก’ ไปสิบเล่ม แต่เขารู้ขีดจำกัดของตัวเองดี รู้ดีเลยว่า เขายังไม่ใช่คู่มือของเหราอ้ายหมิ่นแน่นอน ครั้งหนึ่งเฉินเฉินเคยพูดผ่านหูแว่วๆ ว่า ตอนที่เหราอ้ายหมิ่นพาเธอไปถิ่นชนบท หลังจากที่หมาป่าบางตัวเห็นคุณน้าเจ้าของห้องก็ตกใจเผ่นแน่บ นี่ขนาดแม่*เป็นหมาป่าดุร้าย ก็ยังต้องหนีหางจุกตูดให้เจ๊เหราเลยนะ ถ้าขืนประจันหน้ากัน คาดว่าจางเย่ร้อยทั้งร้อยไม่คณามือเธอแน่

“ยังฝึกเทควันโดอยู่ไหม?” เหราอ้ายหมิ่นถาม

“เหอๆ ก็อย่างเคยแหละ” จางเย่ตอบเลี่ยงๆ
เหราอ้ายหมิ่นเบะปากว่า “ฝึกมันให้น้อยหน่อย ทักษะต่อสู้ของต่างชาติมันเหลวเป๋ว อยากเสริมสร้างร่างกายให้แข็งแรงล่ะก็ มันเทียบไม่ได้กับของจริงอย่างการวิ่ง”

จางเย่เออออตาม แต่ไม่ได้บอกใครเรื่องที่เขาเป็นมวยไทเก็ก “ทุกวันนี้ผมก็ฝึกฝนนะ วิ่งเอย วิดพื้นเอย จริงสิ เมื่อไรคุณจะสอนฝ่ามือแปดทิศผมเหรอ?” ครั้งนั้นเหราอ้ายหมิ่นโบกฝ่ามือลอยมาเบาๆ ก็ทำเอากรรไกรเหล็กบิดเบี้ยวไปเลย สะเทือนต่อใจจางเย่อย่างแรง นั่นน่าจะเรียกพลังแฝงสินะ? หรือจะมีคำระบุชัดเจนว่าคืออะไรจางเย่ก็ไม่รู้ เขารู้แต่ว่าอยากจะศึกษามันมาตลอด

เหราอ้ายหมิ่นไม่แม้แต่ปรายตามอง หันไปรินชาดื่ม “เธอไม่มีพรสวรรค์ด้านนี้ อายุมากเกิน สอนไปเธอก็เรียนไม่ได้ วิ่งไปนั่นแหละดีแล้ว”

จางเย่เดาะลิ้นว่า “คุณไม่สอน จะรู้ได้ไงว่าผมเรียนไม่ได้"

เฉินเฉินพูดสอด “จางเย่ หนูสอนคุณเอง แต่คุณต้องเขียนการบ้านให้หนู”

จางเย่กรอกตาใส่ “อาจางของหนูเป็นยอดนักเขียน เขียนการบ้านให้หนู? ฉันได้ขายขี้หน้าเขาตายชัก ถึงฉันจะเขียนให้ พวกอาจารย์ของหนูกล้าดูไหม?"

เฉินเฉินเห็นเขาคุยโว เลยยิ้มเหยียดหัวเราะใส่ “หึหึ”

ติ๊งต่อง

กริ่งประตูดังขึ้น

“นั่นใคร?” เหราอ้ายหมิ่นตะโกนถามคนด้านนอก

เป็นเสียงของวัยรุ่นตะโกนตอบกลับมา “ศิษย์พี่ ผมเอง!"

เฉินเฉินกะพริบตาปริบๆ “เสี่ยวหลวีจื่อ[3]”

เหราอ้ายหมิ่นตบหัวเฉินเฉินหนึ่งที “นั่นเป็นศิษย์น้องของป้าใหญ่นะ หนูต้องเรียกอาหลวี่สิ เคารพสักหน่อย” ว่าเสร็จก็เดินไปเปิดประตู “เสี่ยวหลวีจื่อ”

จางเย่ยืนอย่างเงิบงัน ชื่อเรียกคุณนี่โคตรหยาบเลย!

ด้านนอกมีคนยืนอยู่สองคน คนหนึ่งท่าทางอายุไม่ถึงสามสิบปี คงเป็นศิษย์น้องของคุณน้าเจ้าของห้อง ส่วนอีกคนอายุสามสิบต้นๆ หน้าตาหล่อเฟี้ยวมาก

หลวี่อวี้หู่พูดขำๆ “ศิษย์พี่ ผมขอเชิญตัวเองเข้าไปนะ ต้อนรับเปล่า?”

“ไม่ต้อนรับ” เหราอ้ายหมิ่นพูดกับใครก็ไม่สุภาพแบบนี้เป็นปกติ กวาดตามองบนล่างไม่กี่ที “ไม่เจอแค่ไม่กี่เดือน อ้วนเป็นหมูเชียว”

หลวี่อวี้หู่กล่าวอย่างอายๆ “ไม่นะ แค่อ้วนขึ้นสี่ห้าชั่งเอง”

เหราอ้ายหมิ่นขมวดคิ้ว “เลิกฝึกกังฟูแล้ว?”

“ยังครับ แค่ฝึกฝนน้อยลง” หลวี่อวี้หู่เดินเข้ามา “ตอนนี้ผมอยู่กรมตำรวจ มีโอกาสการฝึกยิงปืนมากขึ้นหน่อย อย่างไรก็เป็นยุคใหม่แล้ว”

เฉินเฉินโบกมืออย่างยินดี “เสี่ยวหลวีจื่อ”

หลวี่อวี้หู่ไม่มีท่าทางเกรงใจ นอกจากความคุ้นชิน “ฮ่าๆ เฉินเฉิน โตขึ้นอีกแล้ว ไม่เลวๆ..เอ๋?” หันมาเห็นจางเย่ “คนนี้คือ?”

เหราอ้ายหมิ่นตอบ “ผู้เช่าห้องฉัน”

“ผู้เช่าห้องเหรอ?” หลวี่อวี้หู่พยักหน้าหงึกหงัก

จางเย่เองก็มองอีกฝ่าย เขาไม่เคยเห็นคุณน้าเจ้าของห้องมีเพื่อนคนไหนมาก่อน และไม่เคยเห็นเธอไปมาหาสู่กับใครด้วย ดังนั้นจึงแปลกใจมาก เขาคนนี้เป็นศิษย์น้องของคุณน้าเจ้าของห้อง แล้วยังฝึกฝ่ามือแปดทิศ? ได้ยินบทสนทนาเมื่อครู่นั่น ก็เป็นตำรวจอีก?

คนที่สองเดินตามเข้ามาถึงในห้อง

“คุณเหรา สวัสดีครับ” เฉินเฟิงยื่นมือออกไปเพื่อจับมือกับหญิงสาว

ทว่าเหราอ้ายหมิ่นมองเขาอย่างกันเอง จึงไม่ได้ยื่นมือจับตอบ “นั่งตามสบายนะ”

มือของเฉินเฟิงค้างอยู่กลางอากาศ ค่อนข้างกระอักกระอ่วนทีเดียว ได้แต่หันมาพูดกับเฉินเฉินแก้เก้อ “หนูคือเฉินเฉินสินะ สวัสดี”

เฉินเฉินจับจ้องเขา “ใครอ่ะ?”

จางเย่หยิกหัวยัยหนูหนึ่งที “พูดดีดี”

เฉินเฉินเบะปาก พูดกับเฉินเฟิงอย่างไม่เต็มใจ “สวัสก็ดี”

เพียงเฉินเฟิงได้ยิน ก็จ้องมองจางเย่อย่างประหลาดใจทันที สวรรค์! คนๆ นี้มันอะไรกัน? เฉินเฉินน้อยฟังเขาขนาดนี้? เป็นไปไม่ได้! แต่เรื่องนี้ยังไม่ใช่เวลาต้องสนใจ หลวี่อวี้หู่ยิ้มแย้มพลางโอบไหล่ของเฉินเฟิงเพื่อนซี้ “ฮ่าๆ นายอย่าสนใจเลย ศิษย์พี่ของฉันก็อารมณ์นี้แหละ เย็นนอกร้อนใน ฉันบอกนายเลยนะ ศิษย์พี่ของฉันสุดยอดสตรีแม่ศรีเรือน ฝีมือการทำอาหารนายยังไม่เคยชิมสินะ บอกเลยอร่อยหนักมาก” บอกเสร็จถึงหันไปพูดกับเหราอ้ายหมิ่น “ศิษย์พี่ นี่เพื่อนรักผม เฉินเฟิง อายุน้อยกว่าคุณหนึ่งปี ถือว่าไล่เลี่ยกับคุณอยู่ บ้านของเขาเปิดบริษัท ตอนนี้ทำธุรกิจของตัวเอง กำลังไปได้ไม่เลว ส่วนเจ้าตัวเหรอ พี่ก็เห็นแล้ว หน้าตาหล่อเหลาไม่เบา”

เฉินเฉินบุ้ยปากน้อยๆ “หึหึ”

จางเย่ได้ยินคำพูดนี่ปุ๊บพลันเข้าใจ นี่คือนัดบอด!

เหราอ้ายหมิ่นกลับไม่สะทกสะท้าน “ฉันว่านะเจ้าลาน้อย ไม่ใช่ว่านายว่างจนไม่มีอะไรทำเหรอ? ยังกล้ามาห่วงเรื่องของศิษย์พี่นาย?”

หลวี่อวี้หู่ทำไขสือ “อะไรนะ? ทำไมผมฟังไม่รู้เรื่องเลย? อ๋อ ศิษย์พี่ ผมก็แค่เคยพูดถึงพี่กับเพื่อนผม พอเขาได้ยินว่าพี่ชอบวัฒนธรรมคลาสสิก มักดูพวก ‘ซานไห่จิง’[4] ทำนองนั้น ก็เลยอยากจะมาถกพูดคุยกับพี่น่ะ เขาทำธุรกิจด้านวัฒนธรรม แล้วก็ชอบวัฒนธรรมแบบดั้งเดิมด้วย ผมรู้สึกว่าพวกพี่ต่างก็มีภาษาร่วมกัน ดังนั้นก็เลยพาเพื่อนมาให้พวกพี่ได้รู้จักกันไว้ไง ไม่ได้มีเจตนาอื่นจริงจริ๊ง!”

เหราอ้ายหมิ่นหรี่ตาลง ยิ้มอ่อน “ต่อหน้าคนนอกฉันไว้หน้านายนะไอ้หนูน้อย ไว้พวกเรามาคุยกันทีหลัง”

หลวี่อวี้หู่สั่นสะท้าน เหงื่อตก “คงไม่ล่ะ ผมคงไม่คุยกับคุณอีก ครั้งที่แล้วผมปฏิบัติงานได้รับบาดเจ็บมา ตอนนี้ก็ยังไม่หายดีแน่ะ”

เหราอ้ายหมิ่นหันมาพูดกับจางเย่ “จางน้อย ดูการบ้านให้เฉินเฉินที”

“อืม” แล้วจางเย่ก็ลากเฉินเฉินไปยังห้องเล็กๆ ห้องหนึ่งที่อยู่ด้านข้าง ชายหนุ่มเปิดประตูเข้าไป ตอนปิดประตูเขามองเฉินเฟิงคนนั้นอยู่แวบหนึ่ง ในใจอิจฉาขึ้นมานิดหน่อย เขาเชยชมคุณน้าเจ้าของห้องมาก็นานนมแล้ว แต่ไอ้หมอนี่ดันกล้ามานัดบอด? จางเย่ถูกชะตากับหมอนี่ได้สิแปลก! แต่พอนึกได้ว่าคุณน้าเจ้าของห้องมีท่าทางรำคาญ จางเย่ค่อยโล่งใจ รู้ทันทีว่าเหราอ้ายหมิ่นไม่ได้ต้องการเรื่องอย่างนั้น!

…………

ในห้อง

“จางเย่”

“หา?”

“ช่วยหนูเขียนการบ้าน”

“ไม่เอา ป้าใหญ่ของหนูไม่ยอมแน่”

“แต่ป้าใหญ่ของหนูไม่อยู่!”

“ไม่อยู่ก็ไม่ได้ เขียนเองสิ!”

กะจิตกะใจจางเย่ไม่ได้อยู่นี่ แต่ผึ่งหูคอยฟังคำพูดด้านนอก

……

นอกห้อง

เฉินเฟิงเห็นเหราอ้ายหมิ่นแวบแรก แทบออกอาการตาลุกวาวตั้งแต่แรกเจอ

ในบ้านมีไออุ่นอยู่แล้ว เป็นอุณหภูมิที่เหมาะกำลังดี เหราอ้ายหมิ่นจึงไม่ได้สวมเสื้อผ้าเนื้อหนา ชุดท่อนล่างเป็นกระโปรงยาวสีเทาถึงข้อเท้า ท่อนบนเป็นเสื้อสเวตเตอร์ถักรัดรูป สีสันดูโบราณไม่สดใสไปสักหน่อย แต่ความงดงามปานล่มเมืองนั้นทำให้มองข้ามไปทุกสิ่ง เฉินเฟิงอัศจรรย์ใจมากจริงๆ ระดับความสวยงามขนาดนี้ ในวงการบันเทิงหาได้เพียงไม่กี่คนเท่านั้น โดยเฉพาะรูปร่างของศิษย์พี่หลวี่อวี้หู่ เสื้อสเวตเตอร์ที่รัดแนบบนรอบเอวคอดกิ่ว ไม่ต้องดูข้างในก็รู้ว่าหน้าท้องของเธอไม่มีเนื้อส่วนเกินเลยสักนิด ท่อนแขนก็ไม่ได้มีมัดกล้ามเนื้อเยอะอย่างใครหลายคนที่ฝึกฝนศิลปะการต่อสู้ ที่แท้กลับหุ่นดีผอมเพรียวสุดๆ อืม.. ดูท่าคงได้กังฟูไม่เท่าไร

เฉินเฟิงดูแล้ว เหราอ้ายหมิ่นน่าจะไม่ได้เป็นกังฟูอะไร ไม่อย่างนั้นทำไมแม้แต่กล้ามเนื้อสักนิดก็ยังไม่มีล่ะ? หลวี่อวี้หู่กับเขานับว่าคุ้นเคยกันดี แต่กลับไม่เคยพูดเรื่องศิษย์พี่กับเขามากเท่าไรนัก รู้แค่ว่าหลวี่อวี้หู่มีศิษย์พี่สาวที่สวยสุดๆ อยู่คนหนึ่ง เธอเป็นคนที่ฝึกวิทยายุทธ์ อายุสามสิบกว่ายังไม่แต่งงาน ไม่ได้ทำงาน แต่มีบ้านอสังหาริมทรัพย์ไม่น้อยไว้กินค่าเช่าอยู่ ที่เขารู้โดยประมาณมีจำกัดเพียงเท่านี้

หลวี่อวี้หู่กล่าวอย่างร่าเริง “ฉันไปต้มน้ำนะ พวกพี่คุยกันไปก่อน” ปลีกตัวไปที่ห้องครัว

เฉินเฟิงข่มกลั้นความประหม่าลงไป ขณะที่กล่าวกับเหราอ้ายหมิ่น “เจอหน้ากันครั้งแรก คงปุบปับไป ผมเอาผลไม้ติดมือมาเล็กน้อย ซื้อของเล่นมานิดหน่อยให้หนูน้อยด้วย ไม่รู้ว่าน้องเขาจะชอบหรือเปล่า”

เหราอ้ายหมิ่นบอกตามตรง “เธอไม่เล่นของเล่น”

เฉินเฟิงสะอึกกึก รีบเปลี่ยนเรื่องพูดแทบไม่ทัน เขาเคยได้ยินมาจากหลวี่อวี้หู่บ้างแล้ว ศิษย์พี่ของเจ้าหลวี่คนนี้ปากร้ายหน่อยๆ ตอนนี้เองที่เขาได้สัมผัสมันเองกับตัวแล้ว! แม่*เอ๊ย นี่มันไม่ใช่คุยเล่นกันปกติแล้ว! อย่างน้อยช่วยเล่นตามกันไปหน่อยเซ่ ไม่งั้นจะคุยต่อยังไงล่ะวะ?

..ยากเกินหวัง เหราอ้ายหมิ่นก็เป็นอย่างนี้มาแต่ไหนแต่ไรแล้ว

เฉินเฟิงเห็นท่าไม่ดีก็รีบออกตัวก่อนทันที เขารู้สึกดีกับเหราอ้ายหมิ่นมาก ยกเว้นแต่ปากร้ายไปหน่อย แต่ก็มีเอกลักษณ์มาก “ปกติคุณอ่านหนังสือเป็นประจำ? ใช่ ‘ซานไห่จิง’ รึเปล่า? บริษัทผมทำด้านวัฒนธรรมครับ บ้านผมเองก็เก็บสะสมตำราโบราณไว้ด้วย ถ้าคุณสนใจล่ะก็ ครั้งหน้าผมจะเอามาให้คุณ ถ้าหากคุณชอบตำราโบราณอื่นๆ ถ้าที่นั่นไม่มี แค่ผมบอกพ่อสักคำให้ท่านหาให้จากในวงการวัฒนธรรมก็ได้แล้ว พ่อผมพอมีเส้นสายอยู่บ้าง เรื่องหาหนังสือตำรานี่ง่ายมากๆ”

“ฉันไม่ชอบตำราโบราณ”

“คุณมีเวยป๋อไหม?”

“ไม่มี”

“พวกเราแลกไอดีแชทไหม?”

“เข้าอินเทอร์เน็ตไม่ค่อยเป็น ไม่เคยทำ”

หลวี่อวี้หู่ที่ทำน้ำเสร็จแล้วเดินออกมา พูดช่วยแก้ขัด “ศิษย์พี่ฉันไม่สนใจเทคโนโลยีหรอก มือถือเธอก็เพิ่งจะซื้อได้ไม่กี่วันก่อน เธอชอบวัฒนธรรมดั้งเดิมน่ะ จริงสิ! เจ้าเฉิน ไม่ใช่ว่านายเอาม้วนบทกวีมาฉบับหนึ่งด้วยเหรอ? อยากหาคนต่อบทด้วยไหม? นี่ไง ศิษย์พี่ฉันนี่เลย!”

“ใช่” เฉินเฟิงรีบหยิบกระเป๋า นำโคลงต้นที่เขาเขียนเสร็จแล้วปูวางบนโต๊ะ “คุณเหรา คุณลองดูๆ โคลงนี่ผมต่อไม่ได้สักทีสิ”

เหราอ้ายหมิ่นก้มหน้ามองอย่างแทบไม่ได้สนใจ

หลวี่อวี้หู่ยิ้มพูด “พอได้เปล่าศิษย์พี่? โคลงนี่น่าสนใจมาก เจ้าเฉินแต่งเกลาขึ้นมาเอง แต่เขายังไม่มีโคลงต่อ โคลงนี่ดูแล้วเหมือนเรียบง่าย สำหรับเขาต่อได้ แต่ต่อได้ให้ดีนี่ไม่ง่ายเลย ไม่ใช่ว่าพี่ชอบวิเคราะห์สิ่งนี้เหรอ? พี่ลองสิ”

===============================

[1] ดอกไม้เป็นสีแดง มาจากเรื่องที่ว่าดอกไม้นั้นมีสีแดงเพราะเลือดของคนหนุ่มสาว จึงกลายเป็นสำนวน หมายถึงไม่เห็นเลือดไม่รู้สำนึก สำนวนไทยคือไม่เห็นโลงศพไม่หลั่งน้ำตานั่นเอง

[2] หมัดหงฉวน (ฮุงก่า) หรือ มวยสกุลหง (อักษรจีน: 洪拳; อังกฤษ: Hung Kuen) เป็นศิลปะการต่อสู้ป้องกันตัวทางตอนใต้ของจีน ที่มีส่วนเกี่ยวข้องกับวีรบุรุษในตำนานชาวจีนนามว่า หวง เฟยหง ผู้ซึ่งเป็นปรมาจารย์แห่งเพลงหมัดหงฉวน

[3] หลวี พ้องเสียงกันแปลว่า ลา

[4] ซานไห่จิง เป็นตำราขุนเขาท้องทะเล ซึ่งรวบรวมความรู้เรื่องประวัติศาสตร์ ภูมิศาสตร์ และบันทึกสัตว์พืชแปลกประหลาดเล่มแรกๆ ของจีน


*-*-*-*-*-*-*-*-*-*-*-*-*-*-*-*-*


[Go To Next Chapter]( ./16.md)