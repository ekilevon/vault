##บทที่ 311 : แหย่รังแตน!
ตอนพักเที่ยง

ภาควิชาภาษาจีน มหาวิทยาลัยปักกิ่ง

ในห้องพักอาจารย์ห้องหนึ่ง

มีอาจารย์บางท่านนำข้าวกล่องมาจากบ้าน ที่มุมข้างตู้กดน้ำมีไมโครเวฟตั้งอยู่ แค่นำไปอุ่นร้อนใหม่ก็กินได้แล้ว ส่วนอาจารย์บางท่านเตรียมออกไปกินข้าวที่โรงอาหาร

ขณะนั้น จางเย่กลับมาพอดี

อาจารย์สาวท่านหนึ่งหันมาหาเขา "อาจารย์จางเลิกคาบแล้วเหรอคะ?"

จางเย่พยักหน้า ตอบคำถาม "เพิ่งเลิกครับ"

อาจารย์สาวยิ้มบางกล่าว "คาบแรก รู้สึกยังไงบ้างคะ?"

จางเย่ฉีกยิ้มกว้างตอบ "ใช้ได้ครับ คนมาฟังผมบรรยายตั้งเยอะแยะ ดีจนชวนเสพติดจริงๆ"

"เสพติด?" อาจารย์สาวชูนิ้วโป้งให้จางเย่ กล่าวด้วยน้ำเสียงร่าเริง "คุณมาจากสายพิธีกร จิตคงแข็งอยู่แล้วล่ะสิ แถมยังคุ้นกับเวทีใหญ่อย่างนี้มาก่อนอีก ตอนที่ฉันเพิ่งสอนเป็นครั้งแรกนะ ก็เป็นชั้นเรียนเล็กๆ ธรรมดา ที่มีอยู่สามสี่สิบคน แค่นี้ฉันก็ตื่นเต้นจนพูดผิดๆ ถูกๆ ตั้งหลายครั้งแน่ะ คาบนั้นเกือบจะเละเทะ จริงสิ เห็นว่ามีนักศึกษาไปเข้าฟังการบรรยายของคุณเยอะเหรอคะ? แถมมีนักข่าวอีกไม่น้อยด้วย สรุปว่าเปิดเป็นเลคเชอร์สาธารณะรึเปล่าคะ?"

จางเย่ตอบ "ต้องไปบรรยายในห้องประชุมแทนน่ะครับ"

"เพราะว่าคุณมีชื่อดังนั่นล่ะค่ะ พวกเราครูอาจารย์ธรรมดาๆ ไม่ได้รับการต้อนรับขนาดนั้นหรอก ยิ่งไม่ต้องพูดถึงเรื่องคนมากันเยอะเลย แค่นักศึกษาไม่โดดเรียน พวกเราก็ต้องจุดธูปขอบคุณแล้วค่ะ" อาจารย์สาวเยาะหยันตนเอง

อาจารย์คนอื่นๆ ของมหาวิทยาลัยปักกิ่งไม่ได้สนใจจางเย่ ที่กินข้าวก็กินไป มีเรื่องมีราวก็จัดการไป มีบางคนมองจางเย่แวบหนึ่งอย่างว่างเปล่า จากนั้นถึงก้มหน้าก้มตาต่อ มีเพียงอาจารย์สาวที่อายุต่างกับจางเย่ไม่มากเท่าไรที่คุยกับเขาอยู่หลายคำ เห็นได้ชัดว่าต่างรับรู้ถึงชื่อเสีย(ง)ของจางเย่

"อืม ว่าแต่วันนี้คุณบรรยายเรื่องอะไรเหรอ?" อาจารย์สาวถาม "สามก๊กรึเปล่าคะ?"

จางเย่นั่งลงที่นั่งของเขา หันไปหาโต๊ะของอาจารย์สาวท่านนั้นกล่าวว่า "ไม่ครับ ผมบรรยายเรื่อง ‘ความฝันในหอแดง’ น่ะ"

"อ้อ ความฝันใน.... อะไรนะคะ? คุณบรรยายเรื่อง ‘ความฝันในหอแดง’!?" อาจารย์สาวตกตะลึง สีหน้าเธองุงงงไม่น้อย!

อาจารย์ของภาควิชาภาษาจีนท่านอื่นๆ ที่อยู่ในห้องทำงานเช่นกันนั้น พอได้ยินคำพูดนี้ก็แสดงสีหน้าตกตะลึง ต่างหันขวับมามองจางเย่! พวกเขามีสอนตอนเช้ากันหมด จึงไม่มีใครรู้เรื่องที่เกิดขึ้นในห้องประชุม!

อาจารย์อู๋ที่เพิ่งได้เลื่อนตำแหน่งเป็นรองศาสตราจารย์ขัดว่า " ‘ความฝันในหอแดง’ ยังจะบรรยายได้อีก? จางน้อยเอ๊ย ที่นี่เป็นมหาวิทยาลัยไม่ใช่รายการบันเทิงนะ เรื่องงานวิชาการต้องเข้มงวดสิรู้ไหม"

จางเย่เข้าใจ "ผมทราบครับ"

อาจารย์สาวถึงกับจนปัญญา "คุณนี่กล้าได้อีกนะ"

ศาสตราจารย์อู่กับอาจารย์ท่านอื่นๆ ได้แต่ส่ายศีรษะน้อยๆ

จางเย่เก็บเอกสารเสร็จก็ลงบันไดมาหาข้าวกิน แต่ฉุกคิดได้ว่าอาจจะมีเหล่านักข่าวจำนวนมากมาควานหาตัวเขาอยู่ที่โรงอาหารและบริเวณรอบๆ ก็เป็นไปได้ เมื่อไม่มีที่ไป ทั้งไม่มีทางเลือกนัก ได้แต่ลงมาซื้อแฮมเบอร์เกอร์ที่ร้านค้าเล็กๆ ชั้นล่างแทน ชายหนุ่มไม่ลืมบอกให้ทางร้านอุ่นร้อนแล้วถึงเอากลับขึ้นไปกินในห้องพักอาจารย์

เขากัดแฮมเบอร์เกอร์ ขณะอาจารย์ท่านอื่นๆ ต่างเคี้ยวข้าว

ขณะที่ทุกคนกำลังวุ่นวายกับเรื่องปากท้อง ทางเว็บไซต์ของมหาวิทยาลัยปักกิ่งได้ปล่อยวิดีโอคาบที่จางเย่สอนออกมา มันแทบจะไม่ถูกตัดออกเลยแม้แต่น้อย เพราะอัพโหลดขึ้นไปทั้งหมด!

จางเย่ที่เข้าอินเทอร์เน็ตไม่ได้ดู เขาใช้เวลาตรงนี้กินไปด้วยนั่งหาข้อมูลสำหรับคาบเรียนพรุ่งนี้ไปด้วย

ส่วนอาจารย์สาวที่นั่งอยู่ข้างๆ จางเย่รู้สึกประหลาดใจสุดๆ อยากรู้ว่าสรุปแล้วจางเย่บรรยายเรื่อง ‘ความฝันในหอแดง’ อย่างไรกันแน่ จึงกะว่าจะเปิดดูนิดหน่อย อย่างไรเสียก็อยู่ว่างๆ

จากนั้นเธอก็ได้แต่ส่งเสียงร้องอุทานออกมาไม่หยุด!

"เชี่*!"

"เอ๋?"

"ไอ้หยา!"

"นี่มัน..."

"หือ? ข้อมูลชุดนี้มาได้ไง?"

ซูน่าส่งเสียงร้องอุทานออกมาติดๆ กัน ทำให้บรรดาอาจารย์ในห้องพักท่านอื่นๆ ถึงกับพูดไม่ออก

"อาจารย์ซูเอ๊ย" อาจารย์หญิงวัยสี่สิบกว่าวางเอกสารลง กล่าวว่า "เธอดูอะไรน่ะ? น่าตกใจขนาดนั้นเลยเหรอ? เหอๆ โรคหัวใจฉันจะกำเริบก็เพราะเธอนี่แหละ"

ซูน่ายังคงอยู่ในอารมณ์ตื่นตกใจไม่เลิก "ฉันเพิ่งดูคลิปเลคเชอร์สาธารณะของอาจารย์จางค่ะ พวกคุณรีบดูเร็ว มันน่าตกใจมาก ไม่เคยมีใครบรรยายเรื่อง ‘ความฝันในหอแดง’ แบบนี้มาก่อนเลยนะคะ!"

"เลคเชอร์ของจางน้อย?"

"จริงเหรอ?"

"ได้ ฉันจะดูด้วย"

"ฉันอ่านเรื่องหอแดงมาหลายรอบแล้ว ตรรกะวิบัติเกินไป มันบรรยายลำบากไปมั้ง?"

ซูน่าที่ตะลึงจนอุทานเช่นนี้ มีแต่ยิ่งทำให้คณาจารย์ท่านอื่นๆ พลอยสงสัยประหลาดใจตามๆ กัน บ้างเริ่มเปิดดูตาม

คลิปยาวพอสมควร มีคนกดข้ามไปดูแค่ส่วนสำคัญ บ้างดูตั้งแต่เริ่มต้นจนจบ สรุปแล้วไม่ว่าอย่างไร ทุกคนที่ได้ดูต่างก็มีปฏิกิริยาอย่างซูน่าเมื่อครู่!

"นี่มัน...."

"นี่มันเรื่องอะไรกัน?"

"บัดซบ! คาบนี้มันฝืนฟ้าไปแล้ว!"

" ‘ความฝันในหอแดง’ ทำไมถึงไม่ใช่เฉาเสวี่ยฉินเขียนล่ะ!"

"แต่ว่าที่อาจารย์จางน้อยพูดก็มีเหตุผลนะ หลักฐานพวกนี้น่าเชื่อถืออยู่!" ซูน่าถือหางจางเย่กล่าว

ศาสตราจารย์อู่กับอาจารย์อีกท่านกลับส่ายหน้า "ก็ยังยืนยันอะไรไม่ชัดอยู่ดี ยังไม่มีการพิสูจน์เลยนะ จะพูดจาเลอะเทอะแบบนั้นได้ยังไง!"

อาจารย์หญิงวัยสี่สิบกล่าว "จางน้อย คาบเรียนเธอก่อเรื่องวุ่นวายแน่นอน!"

จางเย่ยักไหล่ ยิ้มกล่าว "ไม่เป็นไรครับ ผมเตรียมใจไว้แล้ว"

เลคเชอร์สาธารณะของจางเย่นั้น ทำให้ในห้องพักอาจารย์เริ่มมีการถกเถียงและวิพากษณ์วิจารณ์ทันที! มีอาจารย์ท่านหนึ่งรู้สึกว่าหลักฐานที่จางเย่นำออกมานั้นดูน่าเชื่อถือ ส่วนอาจารย์ซูน่ายังเชื่อครึ่งไม่เชื่อครึ่ง ขณะที่อาจารย์ท่านอื่นๆ ต่างมีความคิดตรงกันข้าม พวกเขามองว่าจางเย่ไร้เหตุผลเกินไป เรื่องที่ยังไม่มีข้อสรุปจะบรรยายไปเพื่ออะไร? ในทางกลับกัน ก็หาว่าชายหนุ่มไม่ยอมกินบุญเก่าบรรยายเรื่องสามก๊กต่อ อย่างนั้นแม้จะไม่ใช่อาหารปรุงใหม่ แต่ก็จะไม่ก่อให้เกิดการถกเถียงกันใหญ่โตเช่นนี้ ตอนนี้ทฤษฎีของหมอนี่ พูดง่ายๆ คือต้องการเจาะทะลวงฟ้าของวงการประวัติศาสตร์และอักษรเป็นรูชัดๆ!


……


แน่นอนว่าโลกภายนอกเดือดพล่านกันไปเรียบร้อย!

ไม่สิ ใช้คำว่าพลิกฟ้าจะเหมาะกว่า!

ตั้งแต่เว็บไซต์ของมหาวิทยาลัยปักกิ่งเผยแพร่วิดีโอนี้ออกมา ก็มีคนเข้ามาดูเป็นจำนวนมาก

ไม่ว่าจะเป็นเพื่อนเก่าเพื่อนแก่ของจางเย่ แฟนคลับเดนตายของเขา เป็นเหล่าผู้เชี่ยวชาญศาสตราจารย์ที่ออกมาตั้งข้อเคลือบแคลงต่อจางเย่ก่อนหน้านี้ หรือจะเป็นเหล่าชาวเน็ตที่ชมชอบความวุ่นวายก็ตาม ถึงอย่างไรเรื่องที่จางเย่เข้าเป่ยต้าเมื่อวานยังคงเป็นเรื่องใหญ่อยู่ จึงมีคนรู้เป็นจำนวนมาก แม้จะไม่รู้ว่าจางเย่บรรยายเรื่องอะไร แต่เมื่อมีคลิปเผยแพร่ออกมา ทุกคนก็อยากจะดูสักหน่อย

ชัดเจนว่าคนส่วนใหญ่แค่อยากจะเข้ามาดูผ่านตานิดๆ หน่อยๆ ทว่าเมื่อเปิดแล้ว กลายเป็นว่าทุกคนไม่มีใครปิดคลิปลงได้!

เหล่าคนหนุ่มสาวต่างตกตะลึง!

เหล่าผู้เฒ่าผู้แก่ล้วนตะลึง!

"แม่*มันเถอะ!"

"นี่มันบ้าฉิบหา*!"

"ตาฉันบอดไปแล้ว!"

"ฉันว่าโลกนี้แม่*หยุดอาจารย์จางเย่ไม่ได้ว่ะ!"

"เมียจ๋าๆ รีบมาดูเร็ว! จางจอมหักหน้าก่อเรื่องอีกแล้ว คราวนี้ไม่ได้เล่นงานหัวหน้ากับหน่วยงานที่เกี่ยวข้องแหละ แต่เล่นหักหน้าคนทั้งโลกเลย!"

"ฉันยอมแพ้อาจารย์จางแล้ว! ก่อเรื่องได้เก่งจริงๆ!"

……

สถานีโทรทัศน์นครหลวง

ในออฟฟิศเล็กๆ แห่งหนึ่ง

เสี่ยวหลวี่ ต้าเฟยกับพวกโหวเกอ โหวตี้ได้ดูคลิปเลคเชอร์ของจางเย่จนจบแล้ว พวกเขาพลันหันมามองตากันไปมา ต่างก็เอามือก่ายหน้าผาก แทบจะเป็นลม!

โหวตี้สบถ "ผมก็คิดอยู่แล้ว อาจารย์จางน้อยไม่ก่อเรื่องขึ้นสักวัน เขาต้องนอนไม่หลับแน่ๆ!"

เสี่ยวหลวี่โอดครวญ "คราวนี้เสร็จแน่!"

โหวเกอกลัดกลุ้ม "นั่นสิ คราวนี้จางเย่สร้างความขุ่นเคืองให้กับสาธารณชนแล้ว!"

เสี่ยวหลวี่กล่าวอย่างร้อนใจ "ตอนแรกที่เขาไปรับตำแหน่งอาจารย์ในเป่ยต้า พวกผู้เชี่ยวชาญหลายคนต่างไม่เห็นดีเห็นงามด้วย ออกมาด่าเขากันยกใหญ่ พอตอนนี้ผลลัพธ์ออกมา อาจารย์จางเย่จะไม่เป็นเป้าโจมตีของทุกคนหรอกเหรอ! ทุกคนคงจะลงไปจัดการเขาต่อน่ะสิจริงไหม? ไม่ได้! ฉันต้องโทรหาเขาหน่อย! ไม่พูดไม่ได้หรอกนะ ต่อไปเขาจะอยู่ในวงการได้ยังไงล่ะ ล่วงเกินคนไปไม่น้อยเลยเนี่ย!"

ต้าเฟยกลับรั้งเธอไว้ "ไม่ต้องโทรหรอก นิสัยของอาจารย์จางมีใครบ้างไม่รู้? เขาเคยกลัวล่วงเกินคนด้วยหรือ? คนอื่นพูดยังไงเขาก็ไม่ฟัง นิสัยบ้าๆ ของเขาน่ะ กลัวแต่จะล่วงเกินคนน้อยไปน่ะสิไม่ว่า อาจารย์จางเป็นคนที่ยิ่งล่วงเกินก่อเรื่องคนมากเท่าไรก็ยิ่งสะใจเท่านั้นแหละ!"

……

สถานีวิทยุนครหลวง

หวังเสียวเหม่่ยที่พักเที่ยงช้า เพิ่งกลับมากินข้าวในออฟฟิศ

ทันทีที่เธอเข้ามา พี่สาวใหญ่โจวกับป้าซุนรีบส่งเสียงเรียก "เสียวเหม่ย! คุณรีบมาดูเร็ว!"

"ดูอะไร?" หวังเสียวเหม่ยเดินเข้ามา เป็นช่วงสรุปสุดท้ายในคลิปเลคเชอร์สาธารณะของจางเย่ที่กำลังพูดว่า " ‘ความฝันในหอแดง’ สี่สิบบทหลัง ที่จริงไม่ใช่ผลงานของเฉาเสวี่ยฉิน!"

หวังเสียวเหม่ยอุทานคำหนึ่งก่อนกลับไปที่นั่งของตัวเองด้วยสีหน้าเรียบสงบนิ่ง หญิงสาวลงมือกินข้าวเงียบๆ แต่เมื่อกินๆ ไป ก็รู้สึกว่ากินต่อไม่ลง เธอยกมือปิดหน้าปิดตาคลี่ยิ้มเจื่อนๆ พึมพำกับตัวเองเสียงเบา "จางเย่นี่จริงๆ เลย!"

……

บริษัทเหวยหว่อที่เซี่ยงไฮ้

ขนาดเพื่อนร่วมงานของจางเย่เองยังตาค้าง!

ทันทีที่จางหานได้เห็นคลิปนี้ก็ตะโกนขึ้นสามคำ "เชี่*! เชี่*! เชี่*!"

ต่งซานซานเมื่อดูคลิปจนจบไม่ได้พูดอะไรออกมาเลย หญิงสาวนั่งนิ่งเงียบอยู่ราวครึ่งนาที ก่อนเดินออกไปอัดรายการของเธอต่อ เธอไม่รู้ว่าจะพูดอะไรดีจริงๆ!

……

โรงพยาบาลหมายเลขหนึ่งประจำเมืองหลวง

รองผู้อำนวยการสถานีเจี่ยซึ่งพักรักษาตัวอยู่ในหอผู้ป่วยศัลยกรรมกระดูก กำลังดูคลิปของจางเย่จากบนโทรศัพท์มือถือ เขาไม่มีความอดทนพอจะดูให้จบ ดูได้แค่สิบนาทีแรกก็ไม่ดูต่อ เขาปิดคลิปทิ้ง นั่งหายใจเข้าเฮือกหนึ่ง จู่ๆ ก็หัวเราะลั่นออกมาโดยไม่มีปี่มีขลุ่ย จางเย่คนนี้ ขุดหลุมฝังตัวเองแล้ว!

……

บนอินเทอร์เน็ต

หน้าเว็บไซต์หนังสือพิมพ์

รายงานข่าวที่เกี่ยวข้องออกมาอย่างต่อเนื่อง เหล่านักข่าวที่เข้าร่วมเลคเชอร์เปิดในวันนี้กลับไปเขียนหัวข่าวกันแล้ว!

"จางเย่วางระเบิดอีกแล้ว!"

"จางเย่เปิดเลคเชอร์สาธารณะในเป่ยต้า! ตั้งข้อสงสัยถึงผู้เขียนเรื่อง ‘ความฝันในหอแดง’!"

"ชายผู้ท้าชนโลกวรรณกรรม -- จางเย่แห่งเป่ยต้า!"

"สี่สิบบทหลังของ ‘ความฝันในหอแดง’ เป็นคนอื่นเขียนจริงๆ หรือ?"

ตอนจางเย่ทำตัวติดดินเขาก็ติดดินจริงๆ แต่เมื่อเขายืดตัวขึ้นมาเมื่อไร ก็ทำให้ทุกคนต้องตะลึง! อย่างเช่นวันนี้ เรียกได้ว่าเขากำลังแหย่รังแตน!

โลกวรรณกรรมตะลึง!

แวดวงการศึกษาตะลึง!

วงการประวัติศาสตร์ยังต้องตะลึง!

เหล่าผู้มีอำนาจในวงการจำนวนมากต่างออกมาวิพากษ์วิจารณ์ตั้งข้อสงสัยต่อจางเย่อย่างเปิดเผย! พวกเขาคิดไว้แต่แรกแล้วว่าจางเย่ไม่เหมาะสมกับการเป็นอาจารย์ คิดไว้อยู่แล้วว่าคาบแรกของเขาต้องมีปัญหาแน่นอน! ชื่อเสียงเหม็นเน่าของจางเย่ไม่ใช่สิ่งที่คนรู้กันแค่คนสองคนอีกต่อไป แต่ว่าพันหมื่นคำนวณพันหมื่นความคิด พวกเขากลับไม่เคยคิดว่าจางเย่จะกล้าเปิดข้อสรุปที่ท้าทายความรับรู้ของผู้คนทั้งโลกเช่นนี้!

เหล่าคนในวงการหลายคนพลันกระโดดออกมาเสนอหน้าอย่างต่อเนื่อง!

มีทั้งในวงการศึกษา วงการวรรณกรรม เหล่าผู้คนในวงการประวัติศาสตร์ แม้แต่เหล่าคนธรรมดาที่ชื่นชอบ ‘ความฝันในหอแดง’ และเหล่าสำนักหงเสวี่ยไม่มีใครทนฟังได้! พวกเขาล้วนยื่นหัวหอกหาจางเย่กันหมด!




*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./12.md)