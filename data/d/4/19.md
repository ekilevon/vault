##บทที่ 319 : เลคเชอร์สาธารณะครั้งที่สอง!
ด้านนอกหอประชุมใหญ่

ที่สนามคึกคักเป็นอย่างมาก

นักข่าวสาวและตากล้องจากสถานีโทรทัศน์ท้องถิ่นจินซื่อเริ่มจากถูกเหยามี่จากภาควิชาภาษาจีนพูดพล่ามจนหัวหมุน จากนั้นก็เป็นหนุ่มแว่นจากคณะคณิตศาสตร์ของมหาวิทยาลัยปักกิ่ง สุดท้ายมาโดนเด็กหัวกะทิอย่างรุ่นพี่ซ่งบรรยายใส่ไม่หยุด ตอนนี้นักข่าวสาวรู้สึกอยู่เพียงอย่างเดียวว่า คนของเป่ยต้าเทียบกับพวกเขาแล้วเหมือนอยู่กันคนละโลก! เธอแค่อยากจะได้สัมภาษณ์สั้นๆ แค่นั้นเองนะ ทำไมมันถึงได้ยากเย็นนักหนา!

"ประเด็นที่สิบเอ็ด..."

"นักศึกษาคะ นักศึกษา พอแล้วค่ะ"

"ไม่ค่ะ ฉันยังพูดไม่จบ ปัญหาที่สิบเอ็ดก็คือตัวละครสำคัญตัวหนึ่งในสกุลเจี่ย..."

นักศึกษาภาควิชาภาษาจีนของเป่ยต้าหลายคนต่างรู้จักรุ่นพี่ซ่ง แม้แต่คนของคณะอื่นที่เคยได้ยินชื่อของรุ่นพี่ซ่งก็ไม่น้อย ดังนั้นเมื่อพวกเขาได้เห็นท่าทางของนักข่าวสาว พวกเขาจึงขำอย่างหนัก

"ตลกเว่อร์อะ!"

"ฮ่าๆ รุ่นพี่ซ่งเอาอีกแล้ว!"

"พอคุยเรื่องวิชาการทีไรเป็นหยุดไม่ได้ทุกที!"

"ผู้สื่อข่าวพวกนี้โชคร้ายจริงๆ นักศึกษาที่นี่ตั้งเยอะตั้งแยะไม่เลือก ดันไปเลือกเอารุ่นพี่ซ่งเสียได้ แถมยังกล้าถามถึงประเด็นทางวิชาการเกี่ยวกับเลคเชอร์อีกด้วย? ท่าทางจะคุยยาวไปอีกชั่วโมงหนึ่งแน่ ฉายาเด็กเนิร์ดของรุ่นพี่ซ่งไม่ได้มาเปล่าๆ หรอกนะ!”

ที่เป่ยต้ามีคนเก่งสารพัดแบบ แค่นี้ก็ยังเจอเข้าไปคน สองคนแล้ว

อีกด้านหนึ่ง เหยามี่วานให้เพื่อนร่วมหอพักของเธอช่วยต่อแถวให้ ขณะที่ตัวเองเดินเข้าไปหาผู้สื่อข่าวและช่างกล้องเพื่อยกย่องจางเย่ต่อ แต่ผู้สื่อข่าวอีกคนหนึ่งรู้แกวรีบเดินหนีหลบไปซ่อนตัว!

เหล่าอาจารย์ภาควิชาภาษาจีนพากันมาด้วย
ขอเพียงไม่มีวิชาสอนช่วงบ่าย แทบทั้งหมดก็จะมาอยู่ที่นี่

เมื่อเห็นบรรดานักข่าวที่กำลังลำบาก เห็นฝูงคนแน่นขนัด ศาสตราจารย์เจิงที่สนิทกับจางเย่จึงยิ้มเล็กน้อย "เห็นแบบนี้แล้ว ผมว่าหอประชุมขนาดห้าพันคนก็อาจจะมีที่นั่งไม่พอนะ"

ซูน่าตกใจนิดหน่อย "นักศึกษามากขนาดนี้เชียว?"

หัวหน้าภาควิชาภาษาจีนฉางข่ายเกอขมวดคิ้ว "มีคนโดดเรียนมากขนาดไหนเนี่ย!"
เจินซูฉวนกล่าวติดตลก "รอบนี้คงมีพวกผู้นำของมหาวิทยาลัยมาเข้าฟังกันหลายคน พวกเราเองก็รีบเข้าไปกันเถอะครับ เข้าไปก่อนค่อยว่ากัน ผมว่าถ้าชักช้า อาจจะไม่เหลือที่นั่งให้พวกเรานะ"

นอกจากคณาจารย์ภาควิชาภาษาจีนแล้ว ยังมีอาจารย์จากคณะประวัติศาสตร์และคณะอื่นๆ มาร่วมสนุกด้วย เมื่อเห็นแบบนี้ต่างก็พูดไม่ออก วิชาของจางเย่เป็นแค่วิชาเลือกเองนะ มีคนลงทะเบียนเรียนอยู่แค่ร้อยกว่าคนแท้ๆ แต่สุดท้ายกลับต้องเปิดเป็นเลคเชอร์สาธารณะที่มีผู้คนล้นหลาม? ห้าพันคน? นี่มันเรื่องบ้าอะไร!? นี่เท่ากับทุบสถิติผู้เข้าชั้นเรียนเลคเชอร์สาธารณะของเป่ยต้าไปแล้ว! ทั้งที่หอประชุมใหญ่ขนาดนี้ปกติใช้ประชุมวิชาการหรือนั่งชมการแสดงเท่านั้น! การที่ทางมหาวิทยาลัยให้จางเย่เปิดเลคเชอร์สาธาณะ ก็คาดอยู่แล้วว่าจะมีคนเข้าฟังมากกว่าปกติ แต่ไม่คิดเลยว่ามันจะเต็ม จากที่เห็นอยู่ตอนนี้ อย่าว่าแต่เต็มเลย แม่*อาจจะที่นั่งไม่พอด้วยซ้ำ! มองเข้าไปด้านใน บางคนถึงกับเห็นนักศึกษาของตัวเองในนั้นด้วย ชัดเจนว่าพวกนี้มีวิชาเรียนช่วงบ่าย แต่ตอนนี้กลับมาต่อแถวเข้าเรียนคลาสที่ตัวเองไม่ควรจะเข้า!

คนเทียบคนสมควรตาย!

ของเทียบของสมควรทิ้ง[1]!

แรงดึงดูดของจางเย่ทำเอาบรรดาผู้สอนของเป่ยต้าต่างพูดไม่ออก ซึ่งพวกเขารู้ดีว่าไม่อาจเทียบเคียงกับชายหนุ่มได้ ถึงอย่างไรสถานะของจางเย่ก็เป็นคนดังและสิ่งที่เขากล่าวอ้างอยู่ในตอนนี้ก็สะเทือนขวัญมากเกินไปจริงๆ หากพวกเขากล้าออกมาพูดในเป่ยต้าว่า ‘ไซอิ๋วไม่ใช่ผลงานของอู๋เฉิงเอินเขียน’ พวกเขาก็คงเป็นที่เพ่งเล็งของสังคมอย่างหนักหน่วงเหมือนกัน แต่ประเด็นสำคัญคือ..พวกเขาไม่กล้า!

"เมื่อวานนี้จางเย่ล่วงเกินวงการวรรณกรรมเหรอ?"

"ใช่ กลอนเสียดสีบนเวยป๋อนั่นทำวงการวรรณกรรมจะคลั่งตาย!"

"เขาทำจริงอะ แค่ทฤษฎีที่เขาเสนอมาก็ยังลูกผีลูกคนอยู่เลยนะ ยังกล้าล่วงเกินคนอีก?"

"เป่ยต้าของเราเก่าแก่เป็นร้อยปี อย่ามาทำให้ชื่อเสียงสถาบันเราแปดเปื้อนเชียว หวังว่าวันนี้จางเย่จะเสนอหลักฐานมาพิสูจน์ความจริงได้นะ ไม่งั้นจบไม่สวยแน่!"

"อื้อ ตอนที่อยู่ข้างนอก ฉันเห็นผอ.หลิวเลี้ยงมื้อเที่ยงผู้เชี่ยวชาญด้านวรรณกรรมหลายคน น่าจะพากันมาเข้าฟังคลาสสาธารณะนี้กันหมด"

"จางเย่นี่ไล่ตัวเองจนตรอกชัดๆ"

"หวังว่าเขาจะสามารถหาหลักฐานมาหนุนตัวเองได้นะ เพราะถ้าทำไม่สำเร็จก็จะเป็นเรื่องน่าอับอายมาก ไม่ใช่แค่ตัวเขาเองคนเดียว แต่เป็นพวกเราชาวเป่ยต้าทั้งหมดด้วย!"

อาจารย์เป่ยต้าจากคณะต่างๆ เริ่มเป็นกังวลแล้วคราวนี้

เลขานุการและหัวหน้าภาควิชาภาษาจีนก็คิดเช่นเดียวกัน นี่ไม่ใช่เรื่องของจางเย่เพียงคนเดียว แต่เป็นเป่ยต้าทั้งหมด เป็นเรื่องของภาควิชาภาษาจีนทั้งหมด หากมีอะไรผิดพลาดขึ้นมา ทั้งฉางข่ายเกอและเจินซูฉวนก็ต้องร่วมรับผิดชอบด้วย นี่เป็นภาระที่หนักเกินกว่าจะแบกรับไหว — เปลี่ยนแปลงประวัติศาสตร์ของหนึ่งในสี่ยอดวรรณกรรมและชักจูงนักศึกษาไปในทางที่ผิด นี่เป็นความผิดที่พวกเขาไม่อาจรับได้จริงๆ! หากเป็นเพียงประเด็นที่พูดถึงในคาบเรียนปกติยังพอทำเนา เพราะไม่ได้เผยแพร่ออกไป หรือต่อให้แพร่ออกไปพวกเขาก็สามารถควบคุมได้ ทว่าตอนนี้เหมือนน้ำที่สาดออกไปแล้วเรียกคืนกลับไม่ได้ พวกเขาปิดไว้ไม่อยู่แล้ว! ทั้งสังคมไม่มีใครไม่รู้เรื่องนี้ ไม่ว่าจะเป็นบรรดานักศึกษาหรือพวกผู้สื่อข่าว ทว่าจางเย่เหมือนจะยังป่วนไม่พอ เมื่อคืนก็ดันสาดน้ำมันเข้ากองไฟและด่าวงการวรรณกรรมทั้งหมดเสียยับ! คราวนี้วงการวรรณกรรมส่งกองวิพากษ์โทษมาหลายสิบคน รวมกับพวกวงการการศึกษาและวงการประวัติศาสตร์แล้ว เป่ยต้าวันนี้ต้องเรียกว่าเป็นที่ชุมนุมหมู่ปราชญ์! ทั้งมาเพื่อจับผิดและเพื่อร่วมครึกครื้น!

จางเย่คนนี้!

ทำเอาคนอื่นไม่เป็นสุขเกินกันไปหมด!

…...

ช่วงเวลาเดียวกัน

ขณะที่รถของจางเย่กำลังผ่านเข้าประตูเป่ยต้า มีเสียงโทรศัพท์ดังขึ้น

"ไอ้ลูกชาย!" เป็นแม่ที่โทรศัพท์เข้ามา "แกก่อเรื่องใหญ่แล้ว!"

จางเย่หัวเราะ "แม่ วางใจเถอะน่า ผมรู้ดีว่าแค่ไหน"

แม่บอกอย่างโมโห "ฉันกับพ่อแกได้ดูข่าวตอนเช้าถึงได้รู้ว่าแกก่อปัญหาใหญ่ขนาดนี้! แกอยากตายรึไง หา? อยู่ว่างสักวันไม่ได้เลยเรอะ! สี่วรรณกรรมใหญ่แกก็ยังกล้าแตะ? คราวนี้ดีเลย ทุกคนรุมแช่งด่าแกกันหมด แกนี่มันไม่รู้จักหยุดจริงๆ!"

จางเย่กระแอมตอบ "ผมรู้ตัวดีน่า นะแม่ บอกพ่อว่าไม่ต้องไปใส่ใจ ผมถึงเป่ยต้าแล้ว ต้องเตรียมสอนอีก ไม่คุยต่อละนะ"

วางสายไป

กริ๊งๆๆ เป็นเบอร์ของอู๋เจ๋อชิง

จางเย่รีบชะลอรถเพื่อรับโทรศัพท์ "รองอธิการฯ อู๋"

"คุณมาถึงหรือยังคะ" เสียงอ่อนโยนของอู๋เจ๋อชิงฟังสบายหูอย่างมาก

"ถึงแล้วครับ เพิ่งผ่านประตูมาเอง" จางเย่ตอบ

อู๋เจ๋อชิงตอบรับ "เตรียมตัวเป็นอย่างไรบ้างคะ?"

จางเย่ยิ้ม "เรียบร้อยเกือบหมดแล้วครับ ที่เหลือต้องดูเหตุการณ์เฉพาะหน้า ผมไม่ได้เตรียมสคริปต์ไว้ ผมเป็นพวกคิดสดน่ะครับ หึหึ"

อู๋เจ๋อชิงกล่าว "อย่างนั้นฉันก็วางใจแล้วค่ะ"

"คุณวางใจจริงๆ น่ะ? ไม่กลัวว่าผมจะทำเสียเหรอ?" จางเย่ถามอย่างอยากรู้อยากเห็น
อู๋เจ๋อชิงตอบอย่างเยือกเย็น "ฉันเป็นคนเชิญคุณมาเป่ยต้านี่คะ ย่อมต้องวางใจคุณร้อยเปอร์เซ็นต์เป็นธรรมดา ไม่ว่าคนอื่นจะพูดอะไร ขอให้คุณบรรยายไปตามที่คิดก็พอค่ะ"

จางเย่ได้ฟังถึงกับนิ่งไป "...ขอบคุณครับ"
อู่เจ๋อชิงกล่าว "แค่นี้นะคะ ฉันจะไปที่หอประชุมฟังคุณบรรยายแล้วค่ะ วันนี้คุณจะพูดอะไรบ้างนั้น บอกตามตรงว่าฉันตั้งใจรอฟังมากทีเดียวค่ะ อย่าทำให้ทุกคนผิดหวังนะคะ"

"คุณวางใจได้ครับ" จางเย่วางสาย

ความเชื่อมั่นของรองอธิการบดีอู๋ทำให้จางเย่รู้สึกอุ่นใจมาก ความรู้สึกแบบนี้เขาแทบไม่เคยสัมผัส ตอนที่อยู่สถานีวิทยุ ผู้บริหารล้วนมองเขาด้วยสายตาดูถูกดูหมิ่น ที่สถานีโทรทัศน์พวกผู้นำก็พยายามกดขี่เขา หรือแม้กระทั่งที่เว็บทีวี การกระทำและทางเลือกที่คาดไม่ถึงในแต่ละก้าวของจางเย่ เช่นการทำรายการรูปแบบใหม่อย่างทอล์คโชว์ มักจะสร้างความสงสัยให้กับหัวหน้าและผู้คนรอบข้างอยู่เสมอ เขาต้องขวนขวายดิ้นรนปั้นมันขึ้นมาเองตลอด ก่อนที่ผลลัพธ์จะเป็นที่ยอมรับของทุกคน จนรายการได้เพิ่มเวลาออกอากาศนั่นแหละ ไม่อย่างนั้นทางบริษัทก็จะตัดรายการทิ้งโดยไม่ลังเล ทว่าที่เป่ยต้า สถานการณ์กลับไม่เป็นเช่นนั้น จางเย่ไม่คาดคิดว่าจะได้พบกับผู้นำอย่างอู๋เจ๋อชิงที่เชื่อมั่นในตัวเขาเต็มร้อย เมื่อเทียบกับการตั้งข้อสงสัยในตัวผู้ประพันธ์หนึ่งในสี่วรรณกรรมชื่อดังกับเรื่องต่างๆ ที่ผ่านมา อย่างกระแสต่อต้านรายการทอล์คโชว์ที่ไม่เคยมีมาก่อน? ไหนจะแรงกดดันจากการเล่านิทานเด็กบนรายการวิทยุ? หรือปัญหาจากการเป็นผู้บรรยายในรายการ ‘ห้องเลคเชอร์’? เทียบกันแล้ว กระแสต่อต้านเหล่านั้นดูจิ๊บจ๊อยไปเลย! แต่ทั้งๆ ที่จางเย่นำเสนอแนวคิดสะท้านโลกที่ถึงกับถูกมองว่า ‘ไม่สนฟ้าดิน’ อู๋เจ๋อชิงกลับยังคงสนับสนุนเขาอย่างแท้จริง!

คนทั้งสังคมกำลังก่นด่าเขา!

แต่อู๋เจ๋อชิงกลับสนันสนุนเขาไม่เปลี่ยนแปลง!

จางเย่ชอบในความเชื่อมั่นเช่นนี้! ทั้งยังรู้สึกซาบซึ้งใจ! ในเมื่อคุณเชื่อมั่นในตัวผม ขอให้วางใจได้เลย! พี่ชายคนนี้จะไม่ทำให้คุณผิดหวังอย่างแน่นอน จะไม่สร้างปัญหาใดๆ ให้คุณ!

ลงจากรถ

จางเย่ตรงเข้าหอประชุมทางประตูหลัง ซึ่งเป็นทางเข้าสำหรับบุคคลภายใน ตอนนี้ สีหน้าของเขาเปลี่ยนเป็นจริงจังขึ้นทันที ทิ้งท่าทีเรื่อยเปื่อยสบายๆ ไปจนหมดสิ้น

"เฮ้ จางน้อย" ใบหน้าคุ้นเคยปรากฏขึ้น
จางเย่มองดูก่อนตรงเข้าไปต้อนรับ "หูเกอ คุณก็มาด้วย?"

เป็นหูเฟยจากสถานีโทรทัศน์นครหลวง หัวหน้าเก่าของจางเย่ "ใช่สิ ฉันต้องมาเชียร์เธออยู่แล้ว บังเอิญว่าฉันรู้จักอาจารย์ที่นี่คนหนึ่ง เลยได้ใช้ประตูหลังเข้ามา คาบเรียนสาธารณะของเธอนี่ที่นั่งหายากจริงๆ ต้องใช้เส้นถึงจะได้มาสักที่ ทั้งที่ฉันยังติดหนี้เขาอยู่เลย"

จางเย่รีบบอก "คุณแค่บอกผมมา ผมจะหาที่ให้คุณทันที"

หูเฟยตอบยิ้มๆ "ฉันรู้ว่าเธอต้องเตรียมการสอน นั่นก็ยุ่งมากพอแล้ว จะไปรบกวนเธอได้ยังไง"

"เตรียมการสอนอะไรกัน แค่ก็อปปี้ข้อมูลไม่กี่ชิ้นก็เสร็จครับ ผมเป็นยังไงคุณไม่รู้เหรอ? เคยใช้สคริปต์ตอนไหนกัน ทุกอย่างล้วนอยู่ในหัวหมดครับ" จางเย่หัวเราะร่าเริง

"อาจารย์จางเย่" ด้านหลังมีคนเดินเข้ามาหาอีก

หูเฟยกล่าว "เอาล่ะเธอยุ่งอยู่ ฉันออกไปก่อนล่ะ แล้วค่อยคุยกันทีหลัง"

"ได้ครับ" จางเย่กลับหลังหันไปมอง "อ้าว อาจารย์เสียวเหม่ย ผอ.จ้าว"

เป็นพิธีกรวิทยุหวังเสียวเหม่ยและอดีตหัวหน้าของจางเย่ที่สถานีวิทยุนครหลวงจ้าวกั๋วโจวนั่นเอง

จ้าวกั๋วโจวยิ้ม "ไม่เจอกันนาน ใช้ได้นี่ สร้างความปั่นป่วนได้ใหญ่โตขึ้นทุกวันๆ โชคดีนะที่ฉันรู้จักกับหัวหน้าภาควิชาประวัติศาสตร์ที่นี่ ไม่อย่างนั้นอยากฟังเธอบรรยายก็คงเข้ามาไม่ได้หรอก"

หวังเสียวเหม่ยยังเหมือนเดิม ไม่ช่างพูดช่างคุย

จางเย่ยิ้มก่อนทักทายทั้งสองคนไม่กี่คำตามประสา ไม่ได้พบกันนานแล้ว ได้เจอหน้ากันคราวนี้จึงรู้สึกดีมาก เพราะจางเย่ค่อนข้างคิดถึงเพื่อนเก่า

ทั้งสองคนจากไป ก็มีคนเข้ามาหาต่อ
"เฮ้ จางน้อย" มีคนเรียกเขา

จางเย่หันมอง ดวงตาทอประกายวาบ "ผู้เฒ่าเฉียน!"

ผู้เฒ่าเฉียนเป็นมือเก๋าของวงการวรรณกรรม เป็นหัวหน้ากรรมการงานแข่งขันกลอนคู่นครหลวงครั้งที่ผ่านมา เขาเป็นผู้อาวุโสที่มีความสัมพันธ์ค่อนข้างดีกับจางเย่ไม่น้อย เคยช่วยพูดแก้ต่างและสนับสนุนจางเย่อยู่หลายครั้ง

"ทำไมท่านถึงมาอยู่ที่นี่ได้ครับ" จางเย่ดีใจมากทีเดียว

ผู้เฒ่าเฉียนลูบเครา "มาฟังเธอบรรยายน่ะสิ"

จางเย่บอกอย่างตื้นตัน "อย่าพูดแบบนั้นสิครับ ผมยังไม่ถึงขั้นนะครับ"

"ฮ่าๆ ถ้าเธอยังไม่ถึงแล้วใครถึง?" ผู้เฒ่าเฉียนชี้ไปทางประตูหลังที่ยังมีคนทยอยกันเข้าสู่หอประชุม "พวกที่มาวันนี้ ต่างก็มาฟังเธอบรรยายทั้งนั้น ด้วยความรู้ความสามารถของเธอ สามารถเปิดคลาสสอนได้ตั้งนานแล้ว หลักฐานที่เธอยกมาเมื่อวานก็สำคัญและมีน้ำหนักอย่างมาก ฉันเองก็สงสัยใคร่รู้เช่นกัน ถึงอดมาด้วยไม่ได้นี่แหละ เอาล่ะ เดี๋ยวพูดให้ดีๆ นะ วันนี้ฉันมาเป็นนักเรียนของเธอ เตรียมฟังเธอบรรยายเต็มที่เลย!"

จางเย่รีบโบกมือ "ไม่ครับไม่ ชมผมหนักเกินไปแล้วครับ"

ผู้เฒ่าเฉียนจ้องเขาอีกครั้ง "แต่ฉันยังไม่ได้คิดบัญชีกับเธอเลยนะ นายตัวแสบ กลอนเสียดสีนั่นมันอะไร? ถึงกับด่าฉันไปด้วย"

จางเย่ยิ้มแหยขอโทษขอโพย "ขอโทษครับขอโทษจริงๆ ผมปากไวไปเอง แต่กลอนนั้นของผมไม่ได้นับรวมท่านนะ ในความคิดผม ท่านไม่ได้เป็นคนของโลกวรรณกรรม แต่เป็นคนของวงการวัฒนธรรม โลกวัฒนธรรมย่อมใหญ่กว่า สูงส่งกว่าโลกวรรณกรรมอยู่แล้วครับ!"

ผู้เฒ่าเฉียนชอบใจ "ไม่ต้องเลยๆ"

คนมากมายทยอยกันผ่านประตูหลังเข้าสู่หอประชุม เมื่อเห็นจางเย่ก็ไม่มีใครใส่ใจจะทักทาย แต่หลายคนกลับเอ่ยปากทักทายผู้เฒ่าเฉียนแทน

บางคนชำเลืองมองจางเย่

บางคนจ้องเขาด้วยสายตาเคืองๆ

บางคนไม่พูดอะไรเพียงแต่ส่ายศีรษะใส่
ชัดเจนว่าทั้งหมดนี้ต่างเป็นคนวงการวรรณกรรมที่โดนจางเย่ด่าว่า ‘คนทำวรรณกรรมหวังให้เพื่อนตกตาย’ ทว่ากลับไม่เห็นตัวหลักๆ ท่าทางคงเข้าไปก่อนแล้ว

"ฮึ่ม!"

"นี่เหรอจางเย่?"

"ยโสโอหัง!"

"อยากรู้นักว่าวันนี้เขาจะพูดอะไรออกมา!”

จางเย่ไหวไหล่ ยิ้มให้ผู้เฒ่าเฉียน "ท่านเห็นไหมครับ? วันนี้หลายคนไม่ได้มาฟังผมบรรยายหรอก แต่มาดูผมโชว์โง่เท่านั้นแหละ"

"ใครใช้ให้เธอล่วงเกินผู้ใหญ่มากมายกันล่ะ"

ผู้เฒ่าเฉียนหัวเราะอย่างจนใจ "เธอเล่นยิงกราดใส่พวกเขาทุกคนเชียว"

"แต่ผมไม่ได้ด่าผิดนะครับ" จางเย่ไม่เห็นด้วย "นอกจากท่านและสหายอีกไม่กี่คนในโลกวรรณกรรม มีสักกี่คนในแวดวงนั้นที่ไม่เห็นผมขัดลูกตา? อ้อ แค่เพราะผมไม่ได้จบอักษรศาสตร์แต่จบกระจายเสียงมางั้นเหรอ? เลยว่าผมสร้างผลงานดีกว่าพวกเขาไม่ได้? พอผมมีเรื่องพวกเขาก็จะเข้ามารุมสกรัม พอผมมีกลอนหรือบทความใหม่ พวกเขาก็เอาแต่บอกว่าใช้ไม่ได้ ตรรกะอะไรพรรค์นั้น! ที่ผมว่าพวกเขา ‘คนทำวรรณกรรมหวังให้เพื่อนตกตาย’ ไม่ได้กล่าวหาพวกเขาผิดไม่ใช่เหรอ?"

ผู้เฒ่าเฉียนกล่าว "เธอนี่นะ หักหน้าคนมากเกินไปแล้วคราวนี้ ยังมีผู้ทรงคุณวุฒิอีกมากมายในโลกวรรณกรรมที่ไม่ได้วิพากษ์วิจารณ์เธอนะ"

จางเย่ยิ้ม "นอกจากท่านผมยังไม่เคยพบเจอคนอื่นเลย เวลามีเรื่องขึ้นทีไร เวลาที่สังคมต้องการพวกเขา แต่ละคนพากันหลบซ่อน ปิดปากเงียบ แต่พอไม่มีเรื่องอะไร ต่างพากันกระโดดออกมา อยู่แต่ในรัง เก่งแต่กีดกันคนนอก แอบอ้างความอาวุโสโบกธงคุณธรรมถือไม้ไล่ตีคนร่วมวงการ เหอะ! ตีคนอื่นผมไม่สน แต่ถ้ามาตีกับผม พี่ชายคนนี้ไม่สนเรื่องธรรมเนียมฐานะในวงการวรรณกรรมอยู่แล้ว คุณตอกผม ผมตอกกลับ! ท่านคิดว่าเขาจะวิพากษ์ชนะผมหรือผมจะชนะพวกเขาล่ะ? ผมเป็นพิธีกรที่ใช้ปากหากินนะ พวกเขาจะเทียบกับผมเรื่องนี้? ต่อให้ผมใช้แค่ครึ่งปาก พวกเขาก็ยังไม่มีทางด่าชนะผม! จะสู้กับผมในสายงานอาชีพผมเนี่ยนะ? มีแต่ทำให้ผมขำกลิ้งน่ะสิ ยังไงผมก็แรงกว่าพวกเขาแน่!"

"ปากเธอนี่นะ" ผู้เฒ่าเฉียนส่ายหน้ายิ้มฝืดๆ

"ถ้าเอาปากเธอไปติดบนกระสวยอวกาศ ต่อให้บินไปถึงนอกทางช้างเผือกก็คงไม่หยุด!"

ไม่ไกลกันนักมีนักประวัติศาสตร์ผู้เชี่ยวชาญอยู่สองสามคนที่บังเอิญได้ยินคำพูดของจางเย่ ทั้งหมดแทบจะทรุดลงไปกองที่พื้น!
ในตอนนี้พวกเขาคิดตรงกันเป็นประโยคเดียว!

---- อันธพาลไม่น่ากลัว ที่ต้องกลัวคืออันธพาลที่มีการศึกษา!

อาจารย์จางเย่คนนี้ รู้จักชื่อไม่สู้พบหน้า เถื่อนยิ่งกว่าที่เขาร่ำลือกันเสียอีก!


=======================

[1] คนเทียบคนสมควรตาย ของเทียบของสมควรทิ้ง เป็นสำนวน หมายถึง การเปรียบเทียบตนเองกับคนอื่นจนรู้สึกว่าตนไร้ค่า

*-*-*-*-*-*-*-*-*-*-*-*-*-*-*-*


[Go To Next Chapter]( ./20.md)