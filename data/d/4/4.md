##บทที่ 304 : จางเย่วางระเบิดอีกแล้ว!
มหาวิทยาลัยปักกิ่ง

ห้องประชุมทางอาคารตะวันตก

เวลาตอนนี้คือเก้าโมงสี่สิบห้านาที

วิชา ‘วรรณคดีโบราณวิจักษณ์’ ที่ควรเริ่มตั้งแต่เก้าโมงครึ่งถูกเลื่อนมาสิบห้านาทีแล้ว

มีเพียงงานประชุมวิชาการงานวิจัยกับเลคเชอร์สาธารณะใหญ่ๆ เท่านั้นที่จะได้ใช้ห้องประชุม เพราะไม่ทันได้เตรียมตัว บนเวทีในห้องประชุมยังคงแขวนป้ายทรงสี่เหลี่ยมผืนผ้าสีแดง ‘งานประชุมวิชาการงานวิจัย’ ตัวใหญ่ แม้ทีมงานของเป่ยต้าจะรีบเร่งถอดป้ายแขวนออก แต่ก็ทำป้ายสำหรับการเปิดเลคเชอร์ของจางเย่ไม่ทัน ดังนั้นจึงได้เกิดที่ว่างขนาดใหญ่นั่นทิ้งไว้

ฝูงชนกรูกันเข้าไป

ไม่ว่าจะเป็นฝูงนักศึกษา คณาจารย์ของเป่ยต้า หรือแม้แต่เหล่านักข่าว

"นักข่าวกรุณานั่งแถวนี้ครับ กรุณางดใช้กล้องด้วย!"

"ทำไมล่ะ? ไม่ให้ถ่ายรูปเหรอ? งั้นจะเรียกว่าเลคเชอร์สาธารณะได้ไงล่ะ?"

"ย้ำอีกครั้ง กรุณาปิดทั้งกล้องถ่ายรูปและแฟลช เลคเชอร์สาธารณะครั้งนี้ไม่อนุญาตให้บันทึกภาพ กรุณาให้ความร่วมมือ ขอบคุณครับ"

"งั้นหลังเลคเชอร์จะมีให้สัมภาษณ์ไหม?"

"วันนี้ยังไม่ได้"

"พวกคุณทำไมทำงี้ล่ะ พวกเรามากันไกลนะ ไม่ให้สัมภาษณ์แล้วยังจะไม่ให้ถ่ายรูปอีก?"

"ภาควิชาเปิดไฟเขียวให้แล้ว ไม่อย่างนั้นจะไม่มีเลคเชอร์สาธารณะครั้งนี้ ทุกคนกรุณาเข้าใจด้วย พวกเรามีกฎของทางเราเช่นกัน ถ้าไม่ให้ความร่วมมือกรุณาออกจากห้อง!"

"ก็ได้ พวกเรารู้แล้ว"

เรื่องนี้เป่ยต้านับว่าเข้มงวด ไม่มีความประนีประนอมแม้แต่นิดเดียว ที่นี่เป็นสถานที่อย่างไร เหล่านักข่าวล้วนทราบดี ปล่อยให้พวกเขาเข้ามาได้นับว่าไม่เลวแล้ว ทางที่ดีพวกเขาอย่าได้ก่อเรื่องวุ่นวายจะดีสุด แค่ชื่อของเป่ยต้าก็พอให้คนต้องชั่งน้ำหนักดีๆ แล้ว

เหล่านักข่าวนั่งลง

ศาสตราจารย์เจิงและคณาจารย์นั่งลงที่เก้าอี้แถวหน้า ท้ายที่สุด หัวหน้าภาคและเลขาฯภาคก็นั่งลงด้วยเช่นกัน

ศาสตราจารย์เจิงกล่าว "วิชาเลือกของพวกเรา เพิ่งจะมีเหตุการณ์แบบนี้เป็นครั้งแรก"

อาจารย์ในภาควิชาภาษาจีนคนหนึ่งส่ายหน้าถอนหายใจ "กลัวแต่ว่าคราวนี้จะขายขี้หน้าน่ะสิ สถานการณ์ยิ่งใหญ่โตยิ่งยากจะจบลงด้วยดี ไม่รู้ว่าพวกสื่อจะเขียนอะไรลงไปบ้าง"

ศาสตราจารย์เจิงกล่าว "อาจารย์จางมีความสามารถอยู่หรอก คงไม่ทำอะไรแบบนั้นแน่"

"หวังว่าล่ะนะ" อาจารย์ในภาควิชาภาษาจีนที่ยังมองเลคเชอร์ของจางเย่ในแง่ไม่ค่อยดีนัก จึงอดรู้สึกใจเต้นตุ้มๆ ต่อมๆ ขึ้นมาไม่ได้

ทันใดนั้น เงาร่างหนึ่งปรากฏตัวที่ประตูทางเข้าห้องประชุม เป็นอู๋เจ๋อชิง หญิงสาวมองซ้ายมองขวา เห็นว่าที่นั่งถูกยึดครองเกือบหมดแล้วก็คลี่ยิ้มเดินเข้ามา

ฉางข่ายเกอรีบลุกขึ้น "รองอธิการฯ อู๋"

เจินซูฉวนแปลกใจ "ทำไมถึงมาด้วยล่ะครับ?"

"เห็นว่ามีนักข่าวมากัน ฉันเลยมาดูหน่อยน่ะค่ะ" อู๋เจ๋อชิงวันนี้สวมชุดเดรสยาวทรงสุภาพ นั่งอยู่ที่แถวหน้า

ที่มากับอู๋เจ๋อชิง มีศาสตราจารย์อีกหลายท่าน แม้ว่าพวกเขาไม่ใช่คนในภาควิชาภาษาจีน แต่ก็เป็นคณาจารย์ของภาควิชาอื่น ไม่รู้ว่าเพราะประหลาดใจหรือเหตุผลกลใด ถึงได้มาฟังการเปิดเลคเชอร์สาธารณะครั้งแรกของจางเย่ เหล่าศาสตราจารย์ทั้งหลายต่างตรงเข้าไปนั่งในห้องประชุม ล้วนแอบใจคอไม่ดีอยู่บ้าง เพิ่งได้ฟังว่าเหตุผลที่ต้องเปิดเลคเชอร์สาธารณะ เป็นเพราะอาจารย์จางเย่ท่านนี้ทำให้คนเบียดกันจนเต็มห้องเลคเชอร์เล็ก ตอนแรกพวกเขายังไม่เชื่อ จนได้เห็นด้วยตาตนเองนี่แหละ จึงได้รู้ว่าข่าวที่พวกเขาได้ยินมานั้นไม่เพียงแต่ไม่เกินเลยไป กลับกล่าวเล็กไปเสียด้วยซ้ำ ห้องประชุมขนาดกลางเช่นนี้ความจริงแล้วบรรจุคนได้ราวๆ หนึ่งพันสองร้อยคน แต่ตอนนี้ ที่นั่งต่างถูกนักศึกษาจับจองกันหมดเกลี้ยง!

ทว่าจำนวนผู้คนยังคงเพิ่มขึ้นไม่หยุด!

เป็นนักศึกษาเป่ยต้าที่เพิ่งได้ข่าวก็รีบแห่มากันไม่หยุด!

ถ้าเป็นอย่างนี้ต่อไป ที่นั่งทั้งหนึ่งพันสองร้อยที่ต้องไม่มีทางรองรับได้แน่นอน!

เหล่าคณาจารย์นอกภาควิชาล้วนอิจฉาอยู่บ้าง คนนอกคนหนึ่ง ก็แค่พิธีกรคนหนึ่ง เปลี่ยนงานเปลี่ยนอาชีพมาควงขวานต่อหน้าหลูปัน สอนหนังสือต่อหน้าพวกเขา ทว่ากลับมีนักศึกษาเข้ามาสังเกตการณ์มากขนาดนี้? ถึงกับมีคนโดดเรียนเพื่อเข้าคาบของจางเย่? พวกเขาที่เป็นคณาจารย์มีชื่อเสียงในวงการศึกษาถึงกับรู้สึกหน้าชาเล็กๆ

นักศึกษาของเป่ยต้าตื่นเต้นคึกคักกันสุดๆ

เหยามี่นั่งอยู่ที่เก้าอี้แถวหน้าๆ เช่นกัน รอคอยอย่างใจจดใจจ่อ "ไม่รู้ว่านี้อาจารย์จางเย่จะบรรยายเรื่องสามก๊กหรือเรื่องอื่นกันแน่?"

หลี่อิงกล่าว "ก็ต้องเป็นสามก๊กสิ?"

"แหงอยู่แล้ว เรื่องอื่นจางเย่ก็ไม่ได้เก่งนี่" หลี่ลี่พูด

เหยามี่ไม่ค่อยพอใจ "หยุดเลยนะ อาจางฉันมีอะไรทำไม่เป็นบ้าง! สอนอะไรไม่เคยมีปัญหาทั้งนั้น!"

รุ่นพี่หญิงร่วมวิชาแซ่ซ่งถือหนังสือเล่มหนึ่งมองมา เธอนั่งอยู่ข้างๆ พวกเขาพอดี กล่าวว่า "ในบรรดายอดวรรณกรรม ขอแค่ไม่ใช่ ‘ความฝันในหอแดง’ แล้ว ด้วยความสามารถของอาจารย์จางเย่ ยังไงก็เอาอยู่"

เหยามี่ไม่เข้าใจ "ทำไมถึงสอน ‘ความฝันในหอแดง’ ไม่ได้ล่ะ?"

หลี่อิงพอรู้อะไรๆ อยู่บ้าง "เหอๆ ไม่ใช่สอนไม่ได้ แต่ว่าไม่อาจสอนได้ต่างหาก"

มีรุ่นพี่ที่อยู่บริเวณใกล้ๆ ยื่นหน้ามาจากทางด้านหลังของพวกเขา กล่าวว่า "ศิษย์น้องเหยาเคยเห็นการบรรยายเรื่อง ‘ความฝันในหอแดง’ ไหมล่ะ? หนังสือเล่มนี้ไม่มีใครกล้าแตะเลยนะ" เขาอธิบายให้กับเหยามี่และคนที่ไม่ค่อยรู้อะไรนักฟัง

ฟังเช่นนั้น เหยามี่พลันเข้าใจ "ฉิบหา*! เมื่อวานตอนเจอกันอาจารย์จางถามว่าพวกเราอยากเรียนเรื่องอะไร ฉันเลยบอกว่า ‘ความฝันในหอแดง’!"

นักศึกษารอบๆ อุทานเซ็งแซ่ "ไม่ใช่มั้ง?"

รุ่นพี่ซ่งมองพวกเขา "วางใจเถอะ อาจารย์จางไม่ฟังเธอหรอก เขาไม่ได้โง่นะ"

เหยามี่ตบอกถอนหายใจโล่ง "งั้นก็ดีๆ"

เรื่องที่ว่าวันนี้จางเย่จะสอนหัวข้ออะไร คนในห้องประชุมส่วนใหญ่ต่างกำลังถกกันอื้ออึง

เหล่านักข่าวหันมาพูดคุยแลกเปลี่ยนกัน

"ใครรู้บ้างว่าจางเย่บรรยายเรื่องอะไร?"

"ทางเป่ยต้ายังไม่แจ้งเลย ไม่รู้เหมือนกัน"

"เก้าในสิบส่วนคงเป็นสามก๊ก หรือไม่ก็ซ้องกั๋งหรือไซอิ๋วมั้ง?"

"ยังไงก็ไม่ใช่ ‘ความฝันในหอแดง’ หรอก เหอะๆ"

"งี่เง่า ใครๆ ก็รู้น่า"

ตั้งแต่แรก ทุกคนล้วนตัด ‘ความฝันในหอแดง’ ออกไปทันที ไม่มีใครตั้งข้อสงสัยสักคน เพราะรู้สึกว่าเป็นเรื่องที่เข้าใจได้อยู่แล้ว

ฉางข่ายเกอที่แถวหน้าถาม "อาจารย์จางวันนี้จะบรรยายเรื่องอะไร? สามก๊กหรือว่าซ้องกั๋ง?"

เจ้าหน้าที่ที่โดนหัวหน้าภาคเรียกชะงักไปครู่หนึ่ง “เอ่อ ผมก็ลืมถามครับ อาจารย์จางเย่ไม่ได้พูดอะไร มาถึงก็ขึ้นไปเตรียมงานเลย”

เจินซูฉวนไร้คำพูด "สอนอะไรก็ไม่รู้เหรอ?"

ศาสตราจารย์เจิงยิ้ม "ไม่เป็นไร ขอแค่ไม่ใช่หอแดงก็พอแล้ว"

ทันใดนั้น ด้านหลังของภาควิชาพลันมีเสียงของศาสตราจารย์ผู้เฒ่าเหยียนเจี้ยนเทา " ‘ความฝันในหอแดง’? จางน้อยหรือจะกล้าสอน เรื่องนี้ คนในวงการไม่มีใครกล้าแตะเชียวนะ"

ฉางข่ายเกอยิ้มกล่าว "จางน้อยยังไม่เลอะเลือนขนาดนั้นหรอก"

เจินซูฉวนไม่คิดว่าจางเย่จะกล้าพูดถึงหอแดงตั้งแต่แรก คิดยังไม่คิดเลยด้วยซ้ำ

อาจารย์ในภาคกล่าว "ศาสตราจารย์เหยียนก็มาด้วยหรือ?"

หาที่นั่งได้แล้ว เหยียนเจี้ยนเทาค่อยค้อมทักทายอู๋เจ๋อชิงกับหัวหน้าภาควิชา ก่อนที่จะลงไปนั่ง เตรียมฟังการบรรยายของจางเย่ ความจริงเขาไม่ได้อยากรู้ เพียงแต่ตั้งใจมาจับผิด

ไม่ว่าทุกคนจะรู้สึกหรือมีจุดประสงค์อย่างไรก็ตาม คาบเรียนนี้จะยังคงเป็นจุดสนใจไม่เปลี่ยนแปลง

คณาจารย์ เหล่านักศึกษา และพวกนักข่าวล้วนให้ความสนใจ เรื่องในวงการศึกษาเป็นสิ่งที่ควรให้ความสนใจ ขนาดทั้งสังคมยังให้ความสนใจด้วยเช่นกัน

เจ้าหน้าที่ของเป่ยต้าตั้งกล้องเสร็จเรียบร้อย มีสามตัวที่เตรียมจับไปบนเวที พวกเขาไม่ให้นักข่าวถ่ายก็จริง แต่ทางเป่ยต้าอย่างไรก็ต้องบันทึกไว้ เพราะนี่คือเลคเชอร์สาธารณะ!


……


สิบโมงแล้ว

ประตูห้องประชุมปิดลง เพื่อไม่ให้ใครเข้ามาอีก

หนึ่งพันสองร้อยที่นั่งเต็มหมดแล้ว ถึงอย่างนั้นก็ไม่เพียงพออยู่ดี ยังมีนักศึกษาของเป่ยต้าที่เข้ามาทีหลังสุดสิบกว่าคนไม่มีที่นั่ง ได้แต่ปักหลักยืนอยู่ข้างๆ แถวนั้นแทน ทั้งอย่างนั้นพวกเขากลับไม่คิดจากไปไหน สายตามองตรงไปทางเวทีหลัก

ได้เวลาแล้ว

เจ้าหน้าที่หญิงอีกคนทดสอบไมโครโฟนก่อนกล่าว "เชิญอาจารย์จางเย่ค่ะ"

เหล่านักข่าวไม่แสดงปฏิกิริยาอะไร คณาจารย์ของเป่ยต้าที่มาสังเกตการณ์ก็ไม่ได้มีปฏิกิริยาอะไรใหญ่โต แต่เป็นฝูงนักศึกษาของเป่ยต้าที่ปรบมือให้อย่างกระตือรือร้น!

จางเย่มาแล้ว!

เจ้าหน้าที่หญิงส่งไมโครโฟนให้จางเย่ก่อนจากไป

มาถึงแท่นยืน จางเย่เปิดไมโครโฟน มองไปยังฝูงชนมากหน้าหลายตา เขายิ้มกว้าง ไม่ได้มีอาการตื่นเวทีแม้แต่น้อย กล่าวอย่างสบายๆ ว่า "ขอโทษด้วยนะครับ เพราะว่าสถานการณ์บางอย่าง วันนี้ก็เลยกลายเป็นเลคเชอร์สาธารณะไปซะอย่างนั้น ในฐานะที่ต้องขึ้นมาบรรยายบนเวทีแบบนี้เป็นครั้งแรก ที่จริงผมก็ตื่นเต้นมากเลยล่ะ"

เหล่านักศึกษา "ฮ่าๆๆ!"

จางเย่ทำหน้าเหรอหรา "ไม่ใช่มุกนี่?"

เหล่านักศึกษา "ฮ่าๆๆๆๆ!" เสียงหัวเราะยิ่งดังกว่าเดิม

จางเย่ไม่มีอะไรจะพูด ไม่มีอะไรจะพูดจริงๆ "พวกคุณนี่เส้นตื้นจริงนะ"

กลายเป็นนิสัยไปแล้ว สำหรับคนที่ดู ‘จางเย่ทอล์คโชว์’ มาก่อนเหล่านั้น กลายเป็นนิสัยไปแล้วจริงๆ แค่เห็นจางเย่พูด พวกเขาพลันรู้สึกอารมณ์ดีกันทันที!

การเรียนที่ดี ไม่ควรพูดคุยกัน จางเย่เองก็ต้องปรับอารมณ์ วันนี้เขาไม่ใช่พิธีกร แต่เป็นอาจารย์ "ก่อนอื่นผมได้แจ้งนักศึกษาไปแล้วว่า วิชาของผม ไม่มีข้อห้ามอะไรมาก ใครมีปัญหาอยากถามก็ถาม แสดงความเห็นได้ทุกเวลา เพราะว่ายิ่งถกกันก็จะยิ่งเข้าใจลึกซึ้ง แน่นอนว่านี่จำกัดแค่นักศึกษาของผมเท่านั้น คนอื่นๆ ไม่ว่าด้วยเหตุผลอะไรก็แล้วแต่ กรุณาห้ามรบกวนวิชาเรียนของผม ขอบคุณที่เข้าใจ เรื่องนี้ขอเน้นย้ำไว้ล่วงหน้านะครับ" คำพูดนี้ชัดเจนว่าต้องการมุ่งไปที่เหล่านักข่าว

"งั้นก็..." จางเย่กวาดตามองเหล่านักศึกษามหาวิทยาลัยปักกิ่งอีกสิบกว่าชีวิตที่ต้องยืนอยู่ "พี่น้องนักข่าวทางนี้ ยกที่นั่งให้นักศึกษาหน่อยได้ไหมครับ?"

เหล่านักข่าวพลันตื่นตะลึง!

"เอ๋?"

"ปล่อยที่นั่ง?"

เชี่*! มาถึงก็ไล่คนเลยเรอะ!

จางเย่พูดต่อไปว่า "ที่นั่งไม่พอ จะให้นักศึกษาของรายวิชานี้ยืนก็ไม่ได้ใช่ไหมล่ะครับ? ที่นี่เป็นมหาวิทยาลัย นักศึกษาก็ต้องมาเป็นอันดับหนึ่งนะครับ ขอบคุณมาก" ล่วงเกินใครก็ได้ แต่อย่าล่วงเกินนักข่าว นี่คือธรรมเนียมในวงการ แต่จางเย่ไม่ได้มีความคิดแบบนี้ ตอนนี้เขาเป็นอาจารย์ก็ต้องเห็นแก่นักศึกษาสิ!

ฉางข่ายเกอพยักหน้าน้อยๆ ศาสตราจารย์คนอื่นๆ ของเป่ยต้าก็คิดเช่นเดียวกัน

แต่นักข่าวบางคนไม่ขยับ รู้สึกว่าจางเย่ทำเกินไป

นักข่าวอาวุโสคนหนึ่งหันไปมองทางนักศึกษา ลุกขึ้นกล่าว "ไอ้หนู มานั่งนี่มา"

"อาจารย์จางพูดถูกแล้ว มาเร็ว" นักข่าวหญิงอีกคนลุกขึ้น เว้นที่นั่งให้

นักศึกษาทั้งสิบกว่าคนนั้นรู้สึกอบอุ่นขึ้นในหัวใจ หลังขอบคุณซ้ำแล้วซ้ำเล่าก็นั่งลงไป นักข่าวทั้งสิบกว่าคนกลับลุกขึ้นยืนมองแทน

จางเย่พยักหน้า "ขอบคุณครับ ขอให้เจ้าหน้าที่ช่วยจัดที่นั่งให้กับพี่น้องนักข่าวหน่อยครับ ฮ่าๆ ทางที่ดีทุกคนก็ต้องมีที่นั่งล่ะนะ" พูดถึงตรงนี้ บรรยากาศในห้องตึงเครียดขึ้นเล็กน้อย จางเย่ยิ้มบางกล่าวว่า "ความจริงที่ผมจะพูดต่อก็คือ จะขอที่นั่งให้ผมอีกสักที่ได้ไหมน่ะ แต่เอาล่ะไม่พูดแล้ว ผมว่าคงไม่ได้แล้วล่ะ"

"ฮ่าๆๆๆ" ทุกคนหัวเราะร่า

จะได้ยังไงเล่า! คุณเห็นอาจารย์ที่นั่งสอนอยู่กี่คนกัน!

มุกนี้ของจางเย่เล่นได้อย่างพอเหมาะพอเจาะ ไม่ใช่ทอล์คโชว์ ไม่ใช่รายการโทรทัศน์ แน่นอนว่าจะเล่นมุกพวกนั้นไม่ได้ แต่จะให้จริงจังเกินไปก็ไม่ใช่นิสัยของจางเย่เสียด้วย ต้องสอนอย่างบันเทิงนี่สิ ดังนั้นเขาจึงใส่มุกลงไปบางๆ คล้ายดังแมลงปอแตะผิวน้ำ ต่างอยู่ในระดับที่รับได้

ปรับอารมณ์จากตรงนี้เสร็จเรียบร้อย ทั้งชั้นเรียนถึงค่อยสงบลง ทุกคนต่างรอฟังบทเรียน คำถามแรกที่พวกเขาสนใจ ไม่พ้นว่าสรุปแล้วจางเย่จะสอนอะไร

บรรยายสามก๊กกินบุญเก่า?

หรือว่าจะเป็นซ้องกั๋ง ไซอิ๋ว?

แม้แต่รองอธิการบดีอู๋เจ๋อชิงยังสงสัย

จากนั้น จางเย่ก็ยืนค้ำกับแท่น มองทุกคนกล่าวว่า "เอาล่ะครับ วันนี้ ‘วรรณคดีโบราณวิจักษณ์’ ก็เริ่มต้นขึ้นอย่างเป็นทางการ ความจริงแล้วรายวิชานี้นับว่ากว้างมาก แต่ว่าผมอยากรู้ว่าทุกคนมีความคิดยังไงกับวิชานี้บ้าง? ใครจะพูดคนแรก?"

หลายคนยกมือขึ้น

จางเย่ชี้ไปยังคนที่เขาคุ้นตา

รุ่นพี่จางลุกขึ้นยืนกล่าวเสียงดัง "ความคิดแรกของผมก็คือ วิชานี้พูดถึง สามก๊ก ซ้องกั๋งและไซอิ๋ว ทำให้พวกเราเข้าใจถึงความลึกซึ้งของยอดวรรณกรรมเหล่านี้ยิ่งขึ้น เรียนรู้ภูมิปัญญาของคนโบราณและนำมาปรับใช้"

"ดี เชิญนั่งได้ครับ" จางเย่ผายมือ กล่าวต่อ "ความคิดของหลายคนก็เป็นอย่างนี้ สามก๊ก ซ้องกั๋ง ไซอิ๋ว ส่วนใหญ่ก็คือสามยอดวรรณกรรมนี้จะถูกนำมาพูดในวิชาเลือก ‘วรรณคดีโบราณวิจักษณ์’ ไม่เพียงในเป่ยต้า แต่มหาวิทยาลัยอื่นก็เป็นเช่นเดียวกัน มาถึงตรงนี้ผมเชื่อว่าต้องมีบางคนนึกสงสัย ทำไมในสี่ยอดวรรณกรรมจีนนั้นรู้จักกันสี่เรื่อง แล้วทำไม ‘ความฝันในหอแดง’ ถึงไม่มีใครสอน?"

หือ? หอแดง?

จะไปสอนได้ยังไงฟะ!

ก็ไม่มีใครกล้าแตะไง! ยังต้องถามอีกเรอะ!

ทุกคนตะลึง ล้วนแล้วแต่มีประกายตาเป็นเช่นเดียวกัน ไม่เข้าใจว่าทำไมจางเย่ถึงพูดเรื่องนี้

เหยียนเจี้ยนเทา ฉางข่ายเกอ เจินซูฉวนและพวกใจเต้นไม่เป็นส่ำ ในใจรู้สึกไม่เข้าท่าขึ้นมาทันที คงไม่ใช่มั้ง?

จางเย่ฉีกยิ้มกว้าง "หลายคนรู้เหตุผลอยู่แล้ว อย่างที่ทุกคนทราบ ‘ความฝันในหอแดง’ นั้นแม้จะเป็นยอดวรรณกรรม แต่ทว่าในนั้นมีปัญหามากเกินไป มีจุดอ่อนมากทีเดียว ปริศนาหลายแห่งที่ไขไม่ออก เพราะมีความผิดพลาดในบทนั้น ดังนั้น ไม่ว่าจะเป็นรายการโทรทัศน์หรือว่าจะเป็นการเรียนในมหาวิทยาลัย ‘ความฝันในหอแดง’ จึงถูกทุกคนใช้พันหมื่นวิธีหลีกเลี่ยง ไม่มีศาสตราจารย์แม้แต่คนเดียวที่สอนเรื่อง ‘ความฝันในหอแดง’ ในวิชาเรียนของมหาวิทยาลัย วรรกรรมชิ้นนี้ไม่มีใครกล้าแตะต้อง! กลัวที่จะเข้าไปยุ่งเกี่ยว!"

"หือ?"

"หมายความว่ายังไงกัน?"

"จางเย่พูดแบบนี้แปลว่า..."

ทุกคนพลันตื่นตะลึง!

ฉางข่ายเกอหน้าซีด "จางน้อยจะทำอะไร!"

อู่เจ๋อชิงขมวดคิ้วแน่น แต่ยังคงรักษาท่าทีสง่างาม ไม่ได้พูดอะไร

"ทุกคนคงเคยได้ยินผมบรรยายเรื่องสามก๊กมาก่อน แต่อย่างที่ทราบกันดีว่า ‘พิเคราะห์สามก๊ก’ นั้น ที่ผมควรพูดก็พูดไปหมดแล้ว ผมจะไม่พูดซ้ำอีก" จางเย่จับไมโครโฟนกระชับแน่น เปล่งคำพูดที่สะท้านใจทุกคนว่า "มีคนเดาได้แล้ว ใช่ครับ ในรายวิชา ‘วรรณคดีโบราณวิจักษณ์’ นี้ ผมจะสอนถึงการ ‘วิจักษณ์’ ในเรื่อง ‘ความฝันในหอแดง’ ผมจะไม่สอนคร่าวๆ ด้วย แต่จะเจาะลึกลงไปถึงรายละเอียด ลึกจนเจาะกันไปทีละประโยค ทีละตัวอักษร ไม่ได้โชว์พาว ไม่ได้จะอวดอะไร แล้วก็ไม่ได้จะก่อกบฏต่อโลกวรรณกรรมและวงการการศึกษาด้วย ผมแค่จะบอกให้ทุกคนรู้ว่า ไม่ใช่ทุกคนไม่กล้าสอนเรื่อง ‘ความฝันในหอแดง’ งานชิ้นนี้ไม่ได้ดูเรียบง่ายอย่างที่ทุกคนเห็น แต่ฉบับหนึ่งร้อยยี่สิบตอนที่แพร่หลายกันออกไปอยู่ตอนนี้ของ ‘ความฝันในหอแดง’ นั้น มีความลับสะท้านฟ้าอยู่!"



*-*-*-*-*-*-*-*-*-*-*-*-*-*-*-*-*



[Go To Next Chapter]( ./5.md)