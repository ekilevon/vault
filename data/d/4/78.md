##บทที่ 378 : ค้างบ้านเจ๊อู๋!
ตอนแรกจบแล้ว..

ตอนที่สองจบแล้ว..

ผ่านไปชั่วโมงกว่าแล้ว..

"จางน้อย รายการคุณนี่ไม่เลวเลยจริงๆ ค่ะ"

"ขอบคุณรองอธิการฯ อู๋ที่ชมครับ ผมจะพยายามต่อไป"

"ไม่ต้องมารองนั่นรองนี่แล้วน่า ไม่ได้อยู่ที่มหา'ลัยนะคะ ฉันเองก็ไม่ได้อายุมากกว่าคุณสักเท่าไรด้วย อืม งั้นเรียกฉัน ‘เจ๊อู๋’ แล้วกัน ฉันเองก็ไม่ได้เห็นนายเป็นคนนอกสักหน่อย อีกอย่าง นายก็ยอมลดตัวลงมาเป็นพรีเซนเตอร์ให้หลานฉันด้วยนี่"

"ได้ครับเจ๊อู๋"

"ยังมีอีกไม่ใช่เหรอ? ดูอีกตอนสิ"

"ได้ครับ ยังมีอีกสองตอน"

"โอ๊ะ ดึกขนาดนี้แล้วเหรอเนี่ย? ฉันก็ไม่ได้ดูนาฬิกาเลย"

"ครับ ใกล้สี่ทุ่มแล้วล่ะ"

"งั้นพอดีกว่า นายเองก็กลับไปพักที่บ้านเถอะ ฮ่าๆ แต่ก่อนไปยังไงก็ช่วยฉันขยับของที่ชั้นล่างหน่อยสิ เอา ‘มู่หลันซือ’ ขึ้นมาที่ห้องนอนฉันกันเถอะ ฉันคนเดียวเอาขึ้นแขวนไม่ไหว หนักเกิน"

"ไม่เป็นไรครับ ผมช่วยเอง"

"งั้นก็ขอบคุณมาก"

"เฮ้ย ดูเจ๊เกรงใจเข้าสิ ไม่ต้องลงไปเลยๆ เดี๋ยวผมลงไปเอามาให้"

จางเย่ลุกขึ้นสวมรองเท้าแตะเดินลงไปชั้นล่าง เขาไม่ค่อยชินกับการนั่งขัดสมาธิสักเท่าไรด้วย นั่งอยู่ตั้งชั่วโมงกว่า เท้ารู้สึกคันชายิบๆ ขณะก้าวลงบันไดก็นวดเท้าไปพลางๆ เขาเอา ‘มู่หลันซือ’ ที่แขวนอยู่บนกำแพงลงมาถือไว้ในมือก่อนเดินกลับขึ้นไปชั้นบน ตอนที่เดินกลับเข้าห้องก็เห็นอู๋เจ๋อชิงกำลังเขย่งปลายเท้าปลดนาฬิกาแขวนลงมา เปิดพื้นที่ว่างไว้แถบหนึ่ง

แขวนรูปขึ้นไปแล้ว

"ได้ไหมครับเจ๊อู๋?"

"ขยับมาทางนี้หน่อยสิ"

"ไปซ้าย? แบบนี้ล่ะ?"

"ได้แล้ว พอดีเลย ตอนนี้เหมาะมาก"

พอดูอีกครั้ง ในห้องที่เพิ่มภาพอักษรมาอีกชิ้น พลันดูดียิ่งขึ้นไปอีก ไม่เลวทีเดียว สัดส่วนและองค์ประกอบล้วนส่งเสริมให้ดูลงตัวสบายตา

อู๋เจ๋อชิงพอใจมาก "ดี งั้นแขวนตรงนี้แหละ"

ขณะนั้น มือถือของจางเย่ก็มีสายโทรเข้า -- เป็นแม่เขาเอง เขารีบขอตัว "ผมรับสายแม่ก่อนนะครับ" จากนั้นค่อยกดรับสาย "ฮัลโหล แม่"

แม่โมโหฟึดฟัด "บอกว่าให้กลับบ้านมาไวๆ ไง!"

จางเย่อุทาน "ผมมีธุระนี่นา กำลังจะกลับแล้วครับ"

"กี่โมงกี่ยามแล้วยังจะมีธุระ!" แม่กัดฟันกรอดๆ "นั่งรอแกกับพ่อแก ซ้ายไม่มาขวาไม่มา ใจคอแกกะจะไม่ให้นอนกันเลยใช่ไหม? ไม่กลับก็ไม่ต้องกลับ! ฉันจะนอนแล้ว ไม่มีใครเปิดประตูให้แกหรอก! อยากจะไปไหนก็ไปไป๊!"

จางเย่หน้าซีดเผือด "อย่านะ! ผมไม่ได้เอากุญแจมานะ!"

แม่แค่นเสียงใส่ "ใครใช้ให้แกไม่เอามาเองล่ะ!"

"ตอนเช้าออกจากบ้านแม่ไม่ได้ทิ้งกุญแจไว้ให้ผมนี่ ผมเอามาแค่กุญแจรถเองนะ" จางเย่กล่าวเสียงอ่อย

แม่ยังคงไม่พอใจมาก "ฉันกับพ่อแกไม่รอแล้ว พรุ่งนี้ต้องไปทำงานแต่เช้าอีก!" พูดจบก็วางสายไปทันที

อู๋เจ๋อชิงยิ้ม ถาม "ทำไมเหรอ?"

จางเย่ยิ้มเจื่อน "ทำแม่โกรธแล้วอ่ะ บ่นว่าผมกลับบ้านช้า แถมไม่ได้เอากุญแจบ้านออกมาด้วย เฮ้อ กลับบ้านไปเตรียมโดนด่าอีกแหงๆ" ดูทอล์คโชว์จนลืมเวลา ลืมไปสนิทว่าเขาต้องรีบกลับบ้าน!

อู๋เจ๋อชิงก้มลงเก็บชุดชา ยกขึ้นมาเตรียมจะไปล้างก็ออกปากพูดว่า "ถ้ากลัวจะกลับไปปลุกพ่อกับแม่ อย่างนั้นคืนนี้ก็นอนนี่แล้วกัน ยังไงบ้านฉันก็มีห้องว่างอีกเยอะ นายนอนสักห้องก็ไม่ได้ไม่สะดวกอะไร"

จางเย่แววตาวูบไหว กระพริบตาปริบๆ กล่าว "ไม่ดีมั้งครับ?"

ในห้องนอนมีห้องน้ำ อู๋เจ๋อชิงเข้าไปล้างถ้วยชา แว่วเสียงน้ำไหลดังจากก๊อกซู่ๆ ทางหนึ่งล้างทางหนึ่งกล่าว "ไม่เป็นไร มีปัญหาตรงไหนเหรอ?" น้ำบางส่วนกระเซ็นใส่เสื้อชุดกีฬาของเธอเป็นด่างดวงเล็กๆ

จางเย่กระแอม "คือ..."

อู๋เจ๋อชิงมองอย่างอ่อนโยน "ถ้าเกิดนอนนี่ ฉันมีแปรงสีฟันกับผ้าเช็ดตัวใหม่ อยู่ที่ลิ้นชักเล็กด้านล่างนะ หยิบเองเลย"

นอนนี่?

นอน ไม่นอนดี?

เขาใช้เวลาแค่ไม่ถึงเสี้ยววิก็คิดเสร็จเรียบร้อย!

จางเย่ลูบจมูก กล่าว "งั้น ผมขอนอนนี่สักคืนนะครับ พ่อแม่ผมปกติก็นอนไม่ค่อยหลับ กลับไปปลุกอีกคงไม่ดี พรุ่งนี้ยังต้องไปทำงานแต่เช้าอีก"

"งั้นนายมาเอาแปรงกับผ้าขนหนูไปสิ"

จางเย่เดินเข้าไป อู๋เจ๋อชิงเบี่ยงตัวหลบเล็กน้อย

สูดจมูกได้กลิ่นกายสาวของเจ๊อู๋ ไม่แน่ใจว่าเป็นกลิ่นน้ำหอมหรือกลิ่นน้ำยาปรับผ้านุ่มที่เหลือไว้บนเสื้อกันนะ แต่อย่างไรก็หอมสุดๆ อยู่ดี ได้กลิ่นก็รู้สึกดี จางเย่ก้มลงหา เกือบจะกระทบกับอู๋เจ๋อชิงที่กำลังยืนล้างแก้วอยู่ เสื้อผ้าเสียดสีกัน

"ลิ้นชักนี้รึเปล่า?"

"ล่างอีกชั้นหนึ่ง ใช่"

"เจอแล้วครับ"

ตอนเอาออกมา ข้อศอกเหยียดออกนอก จากนั้นด้วยความไม่ระมัดระวังจึงกระแทกร่างของอู๋เจ๋อชิง ข้อศอกกระทบเอาต้นขาหนั่นแน่นของเจ๊อู๋ ช่างนุ่มนิ่ม ใจนึกเหม่อลอยไปครู่
แน่น!

สัมผัสดีโคตร!

"ขอโทษครับๆ" จางเย่รีบขอโทษขอโพย
อู๋เจ๋อชิงหัวเราะคิก ปิดน้ำ ล้างเสร็จเรียบร้อยแล้ว "ไม่เป็นไรค่ะ"

"งั้นผม...ออกไปแล้วครับ" จางเย่รีบออกไป

อู๋เจ๋อชิงพยักหน้า "อืม รีบอาบน้ำเข้านอนล่ะ ราตรีสวัสดิ์"

"ราตรีสวัสดิ์ครับเจ๊อู๋" จางเย่บอกลา ออกจากห้องนอนใหญ่ไป

……

อีกห้องหนึ่ง

เขากลับมาในห้อง ปิดประตูแล้วนั่งลงบนเตียง สัมผัสกับข้อศอกที่เพิ่งจะกระทบต้นขาของอู๋เจ๋อชิงเมื่อครู่ ความรู้สึกนุ่มนิ่มนั้นยังคงอยู่ เขาทิ้งตัวนอนลงบนเตียง เอาโทรศัพท์มือถืออกมาเลื่อนอ่านข่าว ดูคอมเมนต์ที่สาธารชนมีต่อการกลับมาออกอากาศของ ‘จางเย่ทอล์คโชว์’ ตอบกลับไปไม่มีกี่ครั้ง ก่อนจะส่งข้อความบอกแม่ว่าวันนี้เขาไม่กลับไปแล้ว พักอยู่ที่บ้านเพื่อน ใช้เวลาเล่นมือถือไปครึ่งชั่วโมง จางเย่ก็ไม่มีอะไรทำ เขาเองก็นอนตั้งแต่บ่ายจนเย็น อย่างไรตอนนี้ก็หลับไม่ลง

เขียนหนังสือมาครึ่งวัน

จางเย่รู้สึกอยากอาบน้ำก่อนนอน

ถอดเสื้อผ้าออกแล้วเข้าไปในห้องนอน มีอ่างอาบน้ำกว้างขวางอยู่ในนั้น เขาเปิดน้ำรอให้อุ่นสักหน่อยกะจะอาบแล้วเข้านอนเสียที

แต่น้ำเย็นมาก

ทำยังไงก็ยังเย็น

จางเย่ไม่ทราบว่าเป็นเพราะเครื่องทำน้ำอุ่นเสียหรือของชิ้นนี้ใช้เทคโนโลยีที่เขาใช้ไม่เป็นกันแน่ ลองปรับหลายทีก็ไม่เป็นผล เขาได้แต่ตัวสั่นกึกๆ ปากระบายลมเป็นไอ บนตัวยังโดนน้ำกระเซ็นใส่ไม่น้อย หนาวสุดๆ เขารีบออกมาจากห้องน้ำหาเสื้อคลุมอาบน้ำตัวใหม่ที่ยังไม่ได้แกะออกมา ไม่สนใจอะไรก็แกะสวมไปบนตัว หายใจฟืดฟาดอยู่หลายครั้ง ถ้าเป็นหน้าร้อน จางเย่ทนอาบน้ำเย็นได้ อย่างไรก็อยู่บ้านคนอื่น อาบน้ำเย็นไม่ถึงกับรับไม่ได้ แต่ตอนนี้เมืองหลวงเป็นหน้าหนาว ไม่ใช่แค่หนาวธรรมดา บนตัวยังมีน้ำเย็นเกาะ ได้แต่รีบอาบน้ำร้อน ไม่งั้นอาจเป็นหวัดได้

คุณอู๋นอนหรือยังนะ?

น่าจะยังไม่นอนมั้ง จางเย่คุยกับอู๋เจ๋อชิงในคราบสุ่ยเหลียนเยว่ มีอยู่สองครั้งที่เป็นเวลาดึกแล้ว อู๋เจ๋อชิงไม่น่าจะเข้านอนเร็วขนาดนั้น

ก๊อกๆ

เข้าไปเคาะประตูห้องนอนหลัก

มีเสียงผู้หญิงดังขึ้น "จางน้อย?"

"เจ๊อู๋ครับ บรื๋อ ผมเอง" จางเย่สั่นกึกๆ อยู่ในเสื้อคลุมอาบน้ำ

เสียงหญิงสาวที่แสนสุภาพอ่อนโยนดังขึ้น "ว่าไงคะ? มีอะไร?"

จางเย่กล่าว "ห้องเล็กของเจ๊เครื่องทำน้ำอุ่นไม่ทำงานอ่ะ เปิดตั้งนานแล้วก็ยังเป็นน้ำเย็น เอ่อ ความจริงเย็นสุดๆ เลย เจ๊บอกผมหน่อยสิว่าจะปรับน้ำอุ่นยังไง?"

"อย่างนี้เอง มา ฉันไปดูให้แล้วกัน"

เสียงเงียบลงเพียงครู่ ประตูห้องนอนก็เปิดออก

แต่ว่าเห็นอู๋เจ๋อชิงที่กำลังออกมา จางเย่พลันตื่นตะลึง เพราะว่าอู๋เจ๋อชิงตรงหน้าไม่ด้สวมชุดออกกำลังกายอย่างเดิม ทั้งไม่ได้สวมชุดคลุมอาบน้ำหรือชุดนอนหลังจากอาบน้ำเสร็จ กลับสวมชุดกี่เพ้าที่ใส่เมื่อตอนบ่าย เป็นชุดสีดำสนิท ปักไว้ด้วยดอกไม้แดงบนหน้าอก น่าจะเป็นลายดอกโบตั๋น ต้นขาสวมถุงน่องสีเนื้อ สองเท้าสวมรองเท้าส้นสูงสีดำแปดเก้าเซนติเมตรคู่หนึ่ง ผมยังคงเปียกเหมือนเพิ่งอาบน้ำเสร็จหมาดๆ ทั้งยังได้กลิ่นแชมพูจางๆ ซึ่งตอนนี้ปล่อยยาวสยายไว้ด้านหลัง กลืนไปกับชุดกี่เพ้าสีดำ ส่วนตัวคนไม่ต้องกล่าวแล้ว ให้ความรู้สึกงดงามกระจ่างตาสุดๆ!

อะไรกัน?

ดึกมากแล้วยังจะออกจากบ้านอีก?

จางเย่นึกสงสัยอย่างยิ่ง "คุณจะ..."

จากนั้นค่อยนึกออกว่าอู๋เจ๋อชิงมีงานอดิเรกเช่นนั้น พลันเข้าใจทันที ชุดที่สวมใส่ครบชุด คุณอู๋กำลังเซลฟี่แน่นอน ไม่แปลกเลย!

อู๋เจ๋อชิงไม่ตอบ "ไป"

"ครับ รบกวนคุณแล้ว" จางเย่ไม่เซ้าซี้

เข้าไปในห้อง อู๋เจ๋อชิงก็ตรงเข้าไปเปิดน้ำ เอามือเข้าไปสัมผัส "เย็นจริงๆ ด้วย"

ชุดกี่เพ้าเธอเป็นชนิดสั้น ชายชุดไม่พ้นเข่า เมื่อก้มตัวลง ผ้าที่ด้านหลังก็ร่นขึ้นมาตามสะโพกไม้น้อย แม้จะไม่ได้เห็นอะไรชัด แต่ก็เหลือบเห็นได้รำไร สองขาในถุงน่องสีเนื้อนั้นปรากฏแก่สายตาของจางเย่ขณะที่เขายืนอยู่หน้าห้องน้ำ อู๋เจ๋อชิงนั้นมีหุ่นดีเป็นพื้นฐาน ขายาว เมื่อสวมรองเท้าส้นสูงไปอีก ทำให้ยิ่งดูสูงกว่า ถึงกับสูงกว่าจางเย่เล็กน้อย สัดส่วนระหว่างต้นขากับท่อนบนนั้นถึงกับบอกได้ว่าดูเย้ายวนใจอย่างยิ่ง

อู๋เจ๋อชิงหันหลัง วุ่นวายกับเครื่องทำน้ำอุ่นอยู่ครู่ แต่ไม่เป็นผล เธอเองก็ไร้หนทาง "ตั้งแต่ซื้อบ้านหลังนี้มา ห้องนอนนี้ไม่เคยใช้เลย อย่างมากก็แค่ที่บ้านมานอนไม่กี่วัน เครื่องทำน้ำอุ่นไม่ได้ใช้มานานแล้ว เครื่องทำน้ำอุ่นเครื่องเล็กคงเสียแล้วมั้ง"

จางเย่ยักไหล่ "งั้นช่างเถอะครับ ไม่อาบแล้ว"

อู่เจ่อชิงมองเขายิ้มน้อยๆ "เอาล่ะ ดูเธอสั่นเข้า เพิ่งโดนน้ำเย็น ไม่อาบน้ำร้อนจะได้ยังไง เดี๋ยวอากาศเย็นก็ซึมเข้าร่างกายหรอกค่ะ"

จากนั้นเดินออกมา ตบไหล่จางเย่ "มานี่ ไปอาบน้ำห้องฉันก่อน ห้องนั้นยังใช้ได้ ครื่องทำน้ำอุ่นห้องนี้ฉันค่อยให้คนมาซ่อม"

จางเย่ยิ้มแห้งๆ "ไม่เป็นไรจริงๆ"

"เชื่อฉันเถอะ เดี๋ยวเป็นหวัดหรอก" อู๋เจ๋อชิงพาเขาไปห้องนอนหลัก ชี้ไปที่ห้องน้ำ "ฉันเพิ่งอาบน้ำ ยังไม่ปล่อยน้ำออกเลย เธอปล่อยน้ำแล้วก็เติมน้ำอุ่นใหม่ ฉันไม่ว่าอะไรหรอก"

จางเย่ได้แต่รับคำ "งั้นก็ได้ คุณนอนเลยครับ"

อู๋เจ๋อชิงยิ้ม "พรุ่งนี้ไม่ต้องไปทำงาน ฉันจะรีบนอนไปทำไม"

"เอ่อ งั้นผมอาบก่อน แป๊บเดียวก็เสร็จ" จางเย่เข้าไปในห้องน้ำ ใช้หลังมือผลักประตู ที่เห็นในสายตาคือน้ำอุ่นที่ผสมกลีบกุหลาบ น้ำเต็มอ่าง เขาเอามือลองแตะอุณหภูมิน้ำเล็กหน่อย ไม่ได้อุ่นมากแล้วแต่ก็ยังพอใช้ได้ ท่าทางอู๋เจ๋อชิงคงอาบน้ำเสร็จไปสิบกว่านาทีแล้ว ในน้ำยังเห็นโฟมสบู่กับแชมพูลอยอยู่ เห็นได้ชัดเจน

*-*-*-*-*-*-*-*-*-*-*-*-*-*-*-*-*


[Go To Next Chapter]( ./79.md)