##บทที่ 307 : พูดไม่ออก!
นิ่งเงียบกันไปชั่วขณะ

"ไม่ใช่หรอก!"

"แนวคิดนี้ยังไม่มีหลักฐานรองรับ!"

"ใช่ ไม่มีทางเป็นเกาเอ้อเขียนแน่นอน!"

"ถึงจะไม่มีหลักฐาน แต่..แต่ว่าต้องใช้หลักฐานอะไรด้วยเหรอ?"

คนที่ไม่ได้ลงวิชาเลือก ‘วรรณคดีโบราณวิจักษณ์’ ล้วนถกเถียงกันอื้ออึง จนถึงตอนนี้ ทุกคนต่างคิดว่าเลคเชอร์ครั้งนี้ช่างคุ้มค่าจริงๆ ไม่ว่าแนวคิดจางเย่จะเป็นเช่นไร แต่การเลคเชอร์สาธารณะในครั้งนี้ แค่ใช้สะโพกคิดก็ต้องรู้ว่า มันสร้างความสะท้านสะเทือนวงการศึกษาและแวดวงวรรณกรรมแน่นอน!

นักศึกษาหญิงแซ่ซ่งยังคงยืนอยู่ตลอดอย่างไม่คิดจะนั่งลง อย่างไรเสียเดี๋ยวเธอก็ต้องลุกขึ้นมาถามใหม่อยู่ดี จะได้ไม่ลำบากตนเองเกินไป เพราะมีคำถามมากมายต่อแนวคิดของจางเย่ เธอยกมือขึ้นถามอีกว่า "ขอโทษนะคะอาจารย์จางเย่ แนวคิดของคุณฉันยังยอมรับไม่ได้ สี่สิบบทหลังบอกว่าเป็นเกาเอ้อเขียน แต่หลักฐานไม่เพียงพอและบันทึกมีน้อยเกินไป ส่วนมากเป็นการใช้จินตนาการแต่งแต้มเอง ยิ่งไปกว่านั้นเกาเอ้อเป็นแค่ผู้เรียบเรียง หากเขาเขียน ‘ความฝันในหอแดง’ ต่อไป เป็นไปไม่ได้ที่จะเขียนออกมาดีขนาดนี้นะคะ"

จางเย่ส่ายนิ้วปฏิเสธ "เสี่ยวซ่ง คุณผิดแล้ว"

"ทำไมคะ?" นักศึกษาซ่งถาม

เหล่าอาจารย์และนักศึกษาของเป่ยต้าต่างก็มองจางเย่ด้วยความสงสัย

จางเย่ยังคงยืนยันหนักแน่นในคำพูด "เกาเอ้อมีความสามารถและเงื่อนไขที่จะเขียน ‘ความฝันในหอแดง’ ต่อแน่นอน อีกทั้งในยุคนั้น ผมคิดว่ามีแต่เกาเอ้อเท่านั้นที่สามารถ! ฮ่าๆ ทุกคนอย่ามองผมอย่างนั้นสิ ทุกคนคงรู้จักเกาเอ้อไม่มากนัก ส่วนใหญ่รู้แต่งานที่เขาเรียบเรียงเรื่องนี้ ไม่ทราบผลงานอื่นๆ ของเขา เอาล่ะ ถ้าทุกคนไม่เชื่อ ก่อนหน้านี้ผมใช้ข้อมูลหลักฐานเข้ามายืนยัน ต่อไปผมจะใช้แนวคิดทางจิตวิทยาเข้ามาพูดถึงต่อ ข้อนี้ที่จริงไม่สำคัญหรอก พูดหรือไม่ก็ไม่ต่าง ทุกคนอยากฟังไหมครับ?"

“อยาก!”

“ต้องอยากฟังอยู่แล้ว!”

“แน่นอนสิ!”

นักศึกษาซ่งพยักหน้า

ไม่เห็นด้วยส่วนไม่เห็นด้วย ทุกคนยังคงอยากฟัง

จางเย่รับคำ "งั้นผมจะพูดง่ายๆ นะครับ การที่เกาเอ้อได้ชื่อว่าเป็นผู้เก็บรักษา ส่งต่อ และเรียบเรียงนั้น หลายคนคงไม่ทราบว่า ความจริงแล้วความสำเร็จเชิงอักษรของเกาเอ้อนับว่าเปล่งประกายเจิดจ้าตาแทบบอดทีเดียว" เขาเห็นศาสตราจารย์เจิงพยักหน้าน้อยๆ จึงกล่าว "ท่านศาสตราจารย์เจิงคงเข้าใจแล้วสินะครับ"

ศาสตราจารย์เจิงพูดอย่างมั่นใจ "อาจารย์จางพูดถูกต้องแล้ว ‘เพียงมีนัยน์ตา ต่างนึกชอบใจ’ --- นี่คือคำวิจารณ์ที่คนยุคนั้นมีต่อเกาเอ้อ"

จางเย่ยิ้ม กล่าวต่อ "ใช่ครับ เกาเอ้อถือเป็นอัจฉริยบุคคลท่านหนึ่ง สามารถใช้คำว่า - ‘ไม่สนความลำบาก อัจฉริยะล้ำผู้คน’ ประโยคนี้มาอธิบายถึงนิสัยของเกาเอ้อได้พอดี แม้ตกต่ำก็ไม่ย่อท้อ ชีวิตนั้นแทบจะเป็นเหมือนเฉาเสวี่ยฉินเลยทีเดียว ช่วงปีแรกๆ เขาถูกจับนั่งว่างไว้ในนครหลวง กล่าวได้ว่าช่วงชีวิตหลังๆ มานี้ถูกใช้ไปกับหน้าที่การงานอย่างสูญเปล่า ทำให้รู้สึกว่าชีวิตช่างไร้ความหมาย เขาต้องพบกับประสบการณ์อันทุกข์ทน ทำให้เขาเข้าใจถึงประสบการณ์ในชีวิตของเฉาเสวี่ยฉิน จึงได้สร้างตอนจบที่จับใจผู้คนได้เพียงนั้น อีกอย่าง พวกเราดูจากข้อมูลต่อไปนี้จะพบว่า เกาเอ้อเป็นคนสัตย์ซื่อคนหนึ่ง มักกระตุ้นเตือนเหล่าศิษย์ให้มีความจงรักภักดีและกตัญญู ในการสอบจอหงวน เรียงความปากู่เหวิน[1]ของเขาเขียนได้อย่างยอดเยี่ยม มีความคิดลึกซึ้ง และปลายปากกามากความสามารถ ในการเขียนบทกวี เขามักเปรียบชีวิตคนเป็นดั่งความฝันอันทุกข์ทน โดยแฝงแนวคิดพุทธเต๋าอยู่ภายในนั้น จะเห็นได้ว่าสี่สิบบทให้หลังของ ‘ความฝันในหอแดง’ นั้น พวกเราเลยได้เห็นถึงแนวคิดเหล่านี้แฝงไว้จางๆ สำหรับเรื่องแนวคิดและอารมณ์แล้ว เกาเอ้อนับว่าเป็นคนที่เหมาะสมที่สุดในยุคนั้นที่จะเขียน ‘ความฝันในหอแดง’ ทั้งมีความสามารถที่จะทำเช่นนั้น!"

หยุดอยู่ครู่หนึ่ง จางเย่ค่อยกล่าวต่อ "ที่ผมพูดว่าเกาเอ้อเป็นคนเขียนเรื่อง ‘ความฝันในหอแดง’ ต่อแล้วดูจะไม่เข้ากับเนื้อหาในตอนแรกอยู่บ้างนั้น เป็นเพราะว่าลักษณะนิสัยการเขียนเรื่องนั้นอย่างไรก็ไม่มีทางเหมือนกัน ผมไม่ได้บอกว่าเกาเอ้อไม่สามารถ ผมยังคงนับถือเขา ด้วยการเขียนเรื่องต่อของเกาเอ้อ ทำให้ ‘ความฝันในหอแดง’ ยิ่งขจรขจาย เรื่องนี้นับว่าเกาเอ้อมีส่วนทำให้เกิดขึ้นมากอย่างยิ่ง!"

เชี่*!

ไหงยิ่งพูดยิ่งฟังดูจริงล่ะวะ!

นักศึกษาดีเด่นจากคณะโบราณคดียกมือขึ้นกล่าว "ที่คุณพูดมาทั้งหมด ต่างก็ตั้งอยู่บนข้อสันนิษฐานว่า หลังบทที่แปดสิบของ ‘ความฝันในหอแดง’ เป็นคนอื่นเขียนขึ้นมา ผมคิดว่าตอนนี้ไม่ใช่เวลามาเถียงกันว่าเกาเอ้อเป็นคนเขียนจริงหรือไม่ คุณอาศัยอะไรมาบอกว่ามีเพียงแปดสิบบทแรกเท่านั้นที่เป็นผลงานจริงๆ ของเฉาเสวี่ยฉิน? อาศัยอะไรคุณถึงได้บอกว่า ‘ความฝันในหอแดง’ ทั้งหนึ่งร้อยยี่สิบบทนั่นเป็นคนอื่นมาเขียนต่อ? และไม่ใช่ผลงานของเฉาเสวี่ยฉิน? แค่อาศัยเพียงบทกวีของนักกวีสมัยชิงท่านหนึ่งก็ออกมาสรุปได้อย่างนั้นเหรอครับ?"

จางเย่ยิ้มกล่าว "คุณดูตื่นเต้นไปนะครับ"

นักศึกษาจากภาควิชาโบราณคดียิ้มเจื่อนๆ "ไม่ตื่นเต้นได้เหรอครับ ที่คุณพูดน่ะ เล่นพลิกความเชื่อกันขนาดนั้น จู่ๆ มาบอกว่าประวัติศาสตร์ที่เราเรียนกันมาตั้งหลายปีสอนผิด? มาบอกว่าวงการศึกษาในประเทศนี่แหละที่สร้างความผิดพลาดโง่ๆ? แค่คนเขียนเรื่อง ‘ความฝันในหอแดง’ ที่เป็นหนึ่งในสี่ยอดวรรณกรรมก็ยังไม่รู้แน่ชัด?"

นี่คือเหตุผลสำคัญที่สุดที่ทุกคนไม่อยากจะเชื่อจางเย่!

ผู้เชี่ยวชาญมากมายและนักการศึกษาทั้งหลายเหล่านั้น คุณจะบอกว่าพวกเขาผิดกันหมดเลยเหรอ? เป็นไปไม่ได้น่า!

ถึงแม้ความจริงส่วนมากถูกค้นพบโดยคนกลุ่มน้อย แต่ว่าคุณแม่*น้อยเกินไปแล้ว! แนวคิดนี้มีแต่คุณคนเดียวนั่นแหละว้อย!

ฝ่ายหนึ่งเป็นทั้งบรรดานักการศึกษาและวิชาการ ผู้ทรงคุณวุฒิเหนือผู้ทรงคุณวุฒิคนไหนๆ

ฝ่ายหนึ่งเป็นเพียงจางเย่ นักเลงในวงการวรรณกรรม ตัวป่วนในบรรดาพิธีกรหน้าจอ

คุณคิดว่าใครมันจะน่าเชื่อกว่ากันฟะ? คำตอบแม่*เห็นอยู่ชัดๆ ไม่เห็นต้องถาม!

"พวกเราไม่มีหลักฐานจะปฏิเสธคุณ..."

"ใช่ แต่คุณเองก็ไม่มีหลักฐานมาแย้งแนวคิดของพวกเราเหมือนกัน!"

เหมือนอย่างเวลาพูดถึงไซอิ๋ว ถ้าจะบอกว่าความจริงนิยายเรื่องนี้ไม่ใช่อู๋เฉิงเอินเขียน แต่เป็นน้องชายฝาแฝดของอู๋เฉิงเอิน และบอกว่าเพราะน้องชายฝาแฝดเขาใช้ชื่อนี้ปลอมตัวเป็นเขาตั้งแต่เล็ก มีแต่คนในบ้านที่รู้ว่าอู๋เฉิงเอินคนนี้ไม่ใช่อู๋เฉิงเอิน แต่เป็นน้องชายของเขา แล้วบอกว่าอู๋เฉิงเอินคนนี้ไม่ใช่อู๋เฉิงเอินนั่น แต่นี่คืออู๋เฉิงเอินนี้ ถ้าจะพูดแบบนี้จริงๆ มันก็ได้อยู่จริงไหม? ถ้าเกิดมีคนยืนยันเช่นนี้แล้วบอกว่าแม้จะไม่มีอะไรพิสูจน์ได้ ก็ไม่มีคนปฏิเสธได้หรอก จะให้หมายความว่าผู้เขียนเรื่องไซอิ๋วก็ต้องเปลี่ยนงั้นหรือ?

อย่างนั้นโลกวรรณกรรมจะไม่วุ่นวายหรือไง!

แต่จางเย่กลับบอกว่า "ใครบอกว่าผมไม่มีหลักฐานมาแย้งล่ะครับ?"

นักศึกษาชายปีสามภาควิชาภาษาจีนแซ่โจวกล่าว "แต่ข้อมูลหลักฐานที่คุณเพิ่งแสดงนั่นมัน..."

จางเย่หัวเราะฮ่าๆ กล่าวต่อไป "เมื่อกี้แค่เพิ่งเริ่มต้น แค่ช่วยสร้างบรรยากาศให้ทุกคนเท่านั้น ในเมื่อผมกล้ายืนยันขนาดนี้ ผมก็ต้องมีข้อมูลหลักฐานมาช่วยยืนยันอยู่แล้ว อย่างแรกเลยนะ ผมจะถามทุกคนอย่างหนึ่ง ‘ความฝันในหอแดง’ ฉบับแรกสุด นอกจากฉบับที่เกาเอ้อตีพิมพ์แล้ว จะเป็นฉบับเก่าแก่ฉบับไหนก็ได้ในบรรดาที่ตกทอดมาเหล่านั้น มีฉบับไหนพูดถึงเรื่องหลังจากบทที่แปดสิบไหม?"

ทุกคนพลันตะลึง!

"มีเหรอ?"

"ไม่เห็นรู้เลย"

"เดี๋ยว ให้ฉันหาก่อน!"

เหล่านักศึกษาเริ่มหยิบมือถืออกมาหาข้อมูลกันทันที

ศาสตราจารย์เจิงขมวดคิ้วนิ่วหน้า ดวงตาหรี่ปรือ นึกทบทวนความทรงจำ

พลันนักศึกษาภาควิชาศิลปศาสตร์ก็โพล่งขึ้น "เจอแล้ว! เล่มนี้มีหนึ่งร้อยยี่สิบบท!"

จางเย่ฉีกยิ้ม "นักศึกษากรุณาตรวจสอบครับ หนังสือฉบับนั้นตีพิมพ์ออกมาครั้งแรกปีไหน? ผมกล้าบอกคุณเลยว่า ผมเห็นแล้วว่าเล่มนั้นเขียนไว้ว่าเดิมมีต้นฉบับสามสิบห้าบท จากนั้นเมื่อตีพิมพ์ซ้ำในปี 1791 จึงได้มีการต่อเติมเปลี่ยนแปลง เอาฉบับของเกาเอ้อเข้ามาเสริมไว้ให้สมบูรณ์" เขาเองก็ทำการบ้านมาดีเหมือนกันนะ!

นักศึกษาคนนั้นรีบตรวจทาน พลันปาดเหงื่อพูดไม่ออก.. จริงด้วย!

ศาสตราจารย์เจิงกับฉางข่ายเกอและพวกเจินซูฉวนล้วนนั่งนึกทบทวนอยู่หลายครั้ง แปลกจริงๆ มันไม่มีจริงด้วย!

จางเย่โบกมือกล่าว "ดังนั้นที่ทุกคนได้เห็นว่าเป็นฉบับสมบูรณ์ นั่นคือฉบับของเกาเอ้อ ตีพิมพ์ปี 1791 อย่างนั้นผมจะถามต่ออีก ทำไมก่อนหน้านั้นถึงไม่มีฉบับไหนเลยที่มีมากกว่าแปดสิบบท? สักฉบับก็ได้ ทำไมแปดเล่มสิบเล่มถึงได้เป็นเช่นนี้หมด?"

เหยามี่ลองตอบ "เพราะว่าหนังสือเก่าถูกทำลายและสูญหายไปมากหรือเปล่าคะ?"

‘ความฝันในหอแดง’ ของโลกใบนี้ถูกเก็บรักษาเอาไว้เสียย่ำแย่จนทนดูไม่ได้จริงๆ

แต่จางเย่กลับกล่าวอีกอย่าง "ไม่บังเอิญไปหรือ? ทุกคนไม่สงสัยกันเลยหรือ? ที่บางฉบับเหลือตกทอดมาแค่สิบกว่าตอน? แล้วที่มีมากหน่อยก็มีแค่สี่ห้าสิบตอน? แต่ฉบับที่เก่าแก่กว่าของเกาเอ้อ กลับไม่มีฉบับไหนเลยที่มีมากกว่าแปดสิบตอน? แล้วจู่ๆ ในปี 1791 ก็มีฉบับเต็มหนึ่งร้อยยี่สิบตอน? นี่ไม่มีเหตุผลเอาเสียเลย ไม่คิดว่ามันแปลกไปหน่อยเหรอ? ถ้าเกิดสี่สิบบทหลังเป็นงานของเฉาเสวี่ยฉินจริง ทำไมถึงไม่มีของใครเลยนอกจากฉบับของเกาเอ้อและเฉิงเหว่ยหยวน? แล้วยังไม่มีใครหาพบได้อีก? อย่างน้อยก็มีอยู่ตั้งหลายตอน ถึงจะมีไม่ครบ แต่แค่สักส่วนล่ะ? แล้วทำไมก่อนหน้าเฉิงเหว่ยหยวนกับเกาเอ้อถึงไม่มีใครคัดลอกสี่สิบตอนหลังมาได้แม้แต่ตอนเดียว?"
คำถามนี้ เล่นงานทุกคนจนตื่นตะลึงกันไปหมด!

แม้แต่คณาจารย์บางส่วนของเป่ยต้าที่ศึกษาค้นคว้าเรื่อง ‘ความฝันในหอแดง’ ยังต้องตะลึงไปพักหนึ่ง!




=======================

[1] ปากู่เหวิน (八股文) หรือ ‘ความเรียงแปดขา’ คือ รูปแบบการเขียนตอบข้อสอบ ในการสอบเข้ารับราชการหรือ ‘เคอจวี่’ (科举) ในสมัยจีนโบราณ เคอจวี่ตามที่เรารู้จักกันในชื่อ ‘การสอบจอหงวน’

*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./8.md)