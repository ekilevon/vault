##บทที่ 387 : ได้ค่าตัวระดับเดียวกับดาราระดับ A!
จบกัน!

ซวยแล้ว!

แม่ยืนตัวเกร็งแข็งค้างไปเรียบร้อย!

พ่อเองก็นั่งไม่ติดที่ รีบร้อนออกไปกล่าวว่า "ทำไมเอาของมาเยอะแบบนี้ล่ะ? เอากลับบ้านไปเถอะน่า ที่นี่มีครบทุกอย่าง"

อู๋ม่อรีบกล่าว "คุณลุง นี่แค่ของขวัญเล็กๆ น้อยๆ เองครับ"

"เข้ามาก่อน เข้ามาก่อนค่อยพูด" แม่คิดว่าคราวนี้อย่างไรก็หลบไม่พ้น จึงให้คนเข้ามาก่อน รีบปิดประตูจนแน่นสนิท เรื่องเน่าเหม็นแบบนี้ให้เพื่อนบ้านได้ยินไม่ได้เด็ดขาด ไม่อย่างนั้นบ้านเธอยังจะรักษาหน้าได้ยังไงกัน!

จางเย่สงสัย "ประธานอู๋ คุณรู้จักบ้านผมได้ยังไงน่ะ?"

อู๋ม่อกล่าว "โทรหามือถือคุณก็ปิดเครื่อง ผมเลยถามอาให้อาหาที่อยู่คุณจากเป่ยต้ามาให้หน่อยน่ะ"

พ่อกับแม่ฟังจนหูผึ่งแตกตื่นสุดๆ ดู ดูสิ เดินทางพันลี้มาบ้านเราเชียวนะ!

จางเย่ถอนหายใจ "ดูคุณยุ่งขนาดนี้ จะวุ่นวายมาถึงนี่ทำไมครับ?"

อู๋ม่อดีใจจนจับมือจางเย่แน่น ขณะจับก็เขย่ามือเขาไปมา "ยุ่งยังไงผมก็ต้องมา! ผมมา...มารับผิดน่ะ!"

หือ?

รับผิด?

ไม่ได้มาทวงความผิดเหรอ?

ส่วนพ่อกับแม่ก็ตะลึงกันอีกครั้ง!

"คุณอย่าพูดแบบนี้ อย่าพูดแบบนี้สิ" จางเย่เริ่มผวา พยายามดึงมือออกจากการจับกุมของอีกฝ่าย

อู๋ม่อกลับไม่ยอมปล่อยมือ ยังคงตั้งหน้าตั้งตาเขย่าอยู่อย่างนั้น "ผมโง่จริงๆ จริงๆ นะ เรื่องโฆษณาน่ะคุณมีชื่อเสียงแถมยังมีผลงานในวงการเสียขนาดนั้น ผมไม่ควรจะสงสัยคุณเลย หลายวันนี้ผมโทรหาทีไรก็เอาแต่ไม่พอใจใส่คุณ แถมวันนี้ก็ยังเคืองใส่คุณอีก คุณอย่าว่าผมสายตาแคบสั้นเลยนะอาจารย์จาง ผมอายุน้อยกว่าคุณ เพิ่งเริ่มสร้างเนื้อสร้างตัว ไม่รู้เรื่องอะไร พูดอะไรผิดไปคุณก็ให้อภัยผมด้วย"

"อย่าพูดแบบนั้นน่า" จางเย่กล่าว "คุณอู๋ คุณเกรงใจไปแล้ว การที่จะกังวลใจเรื่องสินค้าบริษัทก็สมควรอยู่ อีกอย่างผมไม่ได้เก่งกาจอะไรขนาดนั้น"

ทว่าอู๋ม่อกลับกล่าวอย่างตื่นเต้น "ไม่มีใครคิดว่าจะสร้างเรื่องมหัศจรรย์ได้แบบนี้!"

แม่ตกตะลึงอีกแล้ว "..พวกเธอพูดอะไรกันน่ะ? สรุปเรื่องเป็นยังไงกันแน่? โฆษณาห่วยแตกนั่นไม่ใช่ไม่โอเคหรอกเรอะ?"

อู๋ม่อหันไปตอบทันควัน "คุณป้า ฝีมือพี่จางลงมือมีหรือจะไม่โอเคครับ ความจริงถึงโฆษณานี่จะห่วยๆ แต่กลับสร้างประวัติศาสตร์ของวงการโฆษณาเชียวนะ! คุณป้ารู้ไหม? ตั้งแต่ตอนบ่าย โฆษณาออกอากาศไปได้ไม่กี่ชั่วโมง บริษัทผมมีสายเข้ามาจากทั่วประเทศเพื่อสั่งเร่งของไม่หยุด ตอนแรกหลายห้างที่ขายเบรนโกลด์ไม่ออกเตรียมจะคืนของมาอยู่แล้ว แต่ตอนนี้สถานการณ์เปลี่ยน ไม่เพียงแต่ไม่คืน ยังสั่งของไปเติมอีกต่างหาก เบรนโกลด์เราขายดีไปทั่วประเทศแล้วครับ!"

แม่เหงื่อตก "เรื่องแบบนี้..ก็มีด้วย? โฆษณาห่วยแตกนั่นใช้ได้จริง? ตายๆ เด็กสมัยนี้มันคิดอะไรกัน? อ้อ ฉันไม่ได้ว่าเธอนะเสี่ยวอู๋"

"ไม่เป็นไรครับคุณป้า" อู๋ม่อหัวเราะคิก กล่าวอย่างคึกคักว่า "คราวนี้ต้องขอบคุณพี่จางผมจริงๆ! ถ้าไม่มีเขา บริษัทเราล้มละลายแล้วแน่นอน! ตอนนี้ศพคืนชีวิต! ไม่แค่คืนชีวิต! ต่อไปจะเป็นยังไง สถานการณ์ยอดขายหลังจากนี้ผมยังไม่กล้าคิดเลยด้วยซ้ำ!"

จางเย่กล่าวอย่างเกรงใจ "เป็นเพราะผลิตภัณฑ์คุณมีคุณภาพหรอกครับ"

อู๋ม่อกลับไม่เห็นด้วย "สุราหอมกลัวตรอกลึก สินค้ามีแต่โปรโมชั่นไม่มีคนซื้อ หัวใจของกลยุทธ์คือการโฆษณาชวนเชื่อ คุณนั่นแหละ! สุดยอดไปเลย!" พูดจบ อู๋ม่อก้มลงเปิดกระเป๋า เอาสัญญาต่างๆ ขึ้นมาวางบนโต๊ะคุ้ยหาสัญญาฉบับที่พวกเขาเซ็นกันก่อนหน้าออกมา จากนั้นก็ฉีกเป็นสองส่วนต่อหน้าต่อตาจางเย่กับพ่อแม่ "พี่จาง สัญญานี่เราฉีกกันเถอะ!"

แม่ตกใจแล้วตกใจอีก "เป็นอะไรไป!?"

จางเย่ไม่เข้าใจ "ประธานอู๋หมายความว่าไง?"

อู๋ม่อกล่าว "สัญญาก่อนหน้านี้ค่าตอบแทนน้อยเกินไป น้อยจนตอนนี้ผมยังว่าน่าเกลียดเลย พวกเราทำสัญญากันใหม่เถอะ ค่าตัวค่าทำโฆษณาต่อปี ผมให้คุณสามล้าน!"

สามล้าน?

นี่ไม่ใช่ค่าตัวของดาราระดับ C แน่นอน! ค่าตัวขนาดนี้ แม้จะไม่ถึงกับชั้นแนวหน้า แต่ก็เป็นค่าตัวของดาราระดับ A ทั่วไป!

จางเย่ยังมีหลักการอยู่ "แบบนี้ไม่ได้ เซ็นแล้วคือเซ็นแล้ว"

พ่อสนับสนุน "ถูก เรื่องที่ตกลงกันแล้วห้ามเปลี่ยน นี่คือ..."

ทว่าแม่กลับเตะขาสามี จิกตามองพ่อเขม็งไม่ให้ส่งเสียงอีก

อู๋ม่อกล่าวต่อไปว่า "สัญญานี่ยังไงคุณก็ต้องเซ็น ไม่งั้นผมกลับไปคงไม่มีหน้าคุยกับอาแน่ๆ ไหนจะค่าตัวที่ตกลงกันตอนแรกก็ไม่มากอยู่แล้วด้วย ผมทราบว่าคุณให้เกียรติอาผมถึงลงมือช่วย มาตอนนี้บริษัทเรากระเตื้องขึ้น คุณคือผู้มีบุญคุณอันดับหนึ่ง อย่างไรผมก็ต้องให้ค่าชดเชยที่เหมาะสม ไม่ต้องว่ากันเรื่องอื่น แค่ที่คุณยอมใช้ค่าตัวคุณมาลงทุนในต้นทุนค่าการตลาดผม ผมก็เห็นแล้วว่าคุณคิดแทนผมกับบริษัทจริงๆ เรื่องนี้อย่างไรก็ต้องจัดการให้เรียบร้อย คนอื่นว่ากันด้วยสัญญาเงินทอง แต่ผมไม่สน ผมสนใจแค่เรื่องความสัมพันธ์" ส่งสัญญาให้เขาแล้วกล่าวต่อ "สัญญาใหม่ร่างเสร็จแล้ว คุณลองดู วันนี้ยังไงคุณต้องเซ็น ไม่เซ็นก็ต้องเซ็น ค่าตัวสามล้านระบุไว้ในสัญญาแล้ว จะจ่ายให้ภายในหนึ่งเดือน!"

จางเย่ไม่ดูสัญญา ส่งกลับคืนทันที กล่าวว่า "ผมไม่เซ็น พวกเราตกลงกันเรียบร้อยแล้ว พ่อผมพูดถูก เรื่องนี้คือหลักการพื้นฐานของมนุษย์"

พ่อพยักหน้าน้อยๆ

แม่หรี่ตา "ไอ้หนู แม่ว่าที่เสี่ยวอู๋พูดก็..."

"แม่" จางเย่ยิ้มเจื่อน ก่อนหน้านี้แม่บอกว่าให้คืนเงินบริษัท แถมด่าเขาเสียยับ มาตอนนี้รู้ว่าบริษัทเขารอดแล้ว แม่ก็เริ่มไม่เกรงใจทันที

อู๋ม่อตัดบท "ถ้าคุณไม่เซ็น ผมก็ไม่ไป!" หย่อนก้นนั่งลง หัวเด็ดตีนขาดก็ไม่ไป

จางเย่พูดไม่ออก "พวกเรากินข้าวกันอยู่พอดี ประธานอู๋ คุณก็กินข้าวกับพวกเราเถอะ กินไปคุยไป"

"เฮ้ย ผมยังไม่กินพอดีเลย ฝีมือคุณป้าเหรอครับ? แค่เห็นก็รู้แล้วว่าอร่อย วันนี้ลาภปากผมล่ะ" อู๋ม่อไม่เห็นตัวเองเป็นคนนอก พอนั่งก็ลงมือกินทันที

แม่ยิ้มแย้มแจ่มใส "เสี่ยวอู๋ช่างพูดนะ มา กินเยอะๆ"

อู๋ม่อกินพลางคุยพลาง "พี่จาง สัญญาไม่ได้ให้เซ็นเปล่าๆ นะ ในท้ายสัญญาผมใส่เงื่อนไขลงในสัญญาไปด้วย อย่างถ้าเกิดเปลี่ยนโฆษณาในอีกครึ่งปีหลัง หรือว่าการต่อสัญญาใหม่ปีหน้าจะเอายังไง? ถ้าเกิดไม่มีสถานการณ์อะไรผิดพลาด เราจะต่อสัญญากับคุณ แน่นอนว่าไม่รวมสามล้านปีนี้ ถ้าต้องเปลี่ยนโฆษณากับค่าตัวคุณ เราจะได้คุยกันใหม่อีกทีปีหน้า ถ้าเกิดคุณขึ้นเป็นดาราระดับ A แล้วผมยังจะจ่ายให้สามล้าน ผมไม่มีทางจ่ายให้แบบนั้นแน่ๆ ไม่ว่าจะหน้าหนาแค่ไหนก็เถอะ แถมผมต้องคุยกับคุณเรื่องสัญญาก่อนจะต่อกันปีหน้าด้วย"

แม่ร่วมวง "แบบนี้ดี แบบนี้ดี"

พ่อเคาะโต๊ะเบาๆ "ดีอะไรดี กินข้าวเธอไปเถอะ เรื่องลูกให้ลูกมันคิดเอง"

จางเย่ถือเป็นคนจริงคนหนึ่ง หากเป็นคนอื่นคงไม่พูดอะไรมากขนาดนี้ เห็นแก่ที่อู๋ม่อเป็นหลานอู๋เจ๋อชิง จางเย่จึงไม่หลอกเขา "ประธานอู๋ รองอธิการฯ อู๋ปฏิบัติกับผมอย่างดี ทั้งดูแลเอาใจใส่ ถึงผมจะหลอกใครแต่จะไม่หลอกคุณ เราพูดกันตรงๆ นะ โฆษณาคุณไม่ต้องเปลี่ยนแล้ว จะเป็นหนึ่งปีให้หลังหรือห้าปีให้หลังคุณสามารถใช้ต่อไปได้ วางใจเถอะ ไม่ตกยุคหรอก ถ้าตลอดไปผมไม่รับประกัน แต่ในห้าปีนี้ไม่มีปัญหาแน่นอน คุณไม่ต้องต่อสัญญาเรื่องวางแผนโฆษณาให้ผมใหม่แล้ว"

อู๋ม่อใคร่ครวญ "ใช้อันนี้ไปตลอด?"

"ใช่ ใช้ไปตลอด ขอแค่ยอดขายไม่ตกฮวบไปมาก ก็ใช้ได้จนตาย" จางเย่มีประสบการณ์โฆษณาไม่มาก แต่จุดแข็งของเขาคือมีประสบการณ์จากโลกใบก่อนมาแล้ว ไม่ว่าใครก็สู้เขาเรื่องนี้ไม่ได้

อู๋ม่อพยักหน้า "ได้ ผมเชื่อคุณ"

จางเย่กล่าว "งั้นเรื่องสัญญาก็ไม่ต้องพูดถึงแล้วนะ"

"ไม่ แบบนี้ยิ่งต้องเซ็น ถ้าคุณบอกผมแบบนี้จริง บอกหมดเปลือกแบบนี้ คือไม่เห็นว่าผมเป็นคนนอก" อู๋ม่อหัวเราะร่าเริง "อีกอย่างโฆษณาคุณใช้ได้ตลอดงี้ พวกเราจะจ่ายคุณแค่ปีเดียวได้ยังไง แบบนี้ผมได้โดนด่าตายสิ ต่อไปเรื่องกลยุทธ์โฆษณาที่ต้องปรับปรุงผมยังต้องปรึกษาคุณอีกนะ"

จางเย่ไม่เห็นจะเป็นไร "เรื่องนี้ผมทำให้ฟรีๆ"

"ไม่ได้ ถ้าพูดแบบนี้ต่อไปผมก็ไม่กล้ามาแล้ว" อู๋ม่อตีหน้าเครียด ตบสัญญาดังปั้ง "คุณเห็นผมเป็นเพื่อน ยอมโดนด่าโดนกดดันเพราะบริษัทผมตั้งเท่าไร ผมจะไม่ทำอะไรเลยได้ยังไง คุณจะทำอะไรก็ได้ แต่ถ้าไม่เซ็นสัญญานี่ เท่ากับคุณกำลังทำให้ผมยุ่งยาก คุณจะไม่เซ็น ผมก็ยังจะโอนให้คุณสามล้านอยู่ดี ถ้าไม่ออกจากบริษัท ก็เป็นผมออกเงินเอง!"

จางเย่ "..."

แม่กระตุ้นลูกชาย "เซ็นเถอะ หลังจากนี้ก็ออกความคิดให้เสี่ยวอู๋เยอะหน่อย พวกเขาจะได้ทำเงินได้มากขึ้น"

อู๋ม่อรีบกล่าว "คุณป้าพูดถูกต้องครับ เพราะอย่างนี้แหละ ทั้งเบื้องบนเบื้องล่างบริษัทเรายังรอชมไอเดียของพี่จางอยู่นะ"

จางเย่เห็นว่าอีกฝ่ายยืนกรานแบบนี้ เขาจึงไม่พูดอะไรให้มากความอีก "เอางั้นก็ได้ แต่ค่าตัวนี่ไม่ต้องรีบจ่ายขนาดนั้น โฆษณาเพิ่งออกอากาศแค่นี้เอง ความจริงยังไม่พอหรอกนะ ทางที่ดีคือฉวยโอกาสใส่เงินเข้าไปในการตลาดเยอะๆ ฉายออกไปทั้งทีวีท้องถิ่นทั้ง CCTV เอาให้หมด" เงินก้อนนี้จะรับมาเปล่าๆ ไม่ได้ จางเย่จึงแนะนำเพิ่มเติม "เงินแค่ไหนก็ไม่นับว่ามาก"

อู๋ม่อสะอึก "ออกโฆษณาบน CCTV ด้วย? ค่าลงโฆษณาแพงมากนะ?"

"ไม่ล่อเด็กไม่ได้ตัวหมาป่า[1]" จางเย่มองเขา "ถ้าคุณไม่อยากเป็นผลิตภัณฑ์สุขภาพที่ขายดีเป็นอันดับหนึ่งในประเทศ อย่างนั้นไม่ต้องสนใจที่ผมพูด"

อู๋ม่อใจเต้นตึก "หือ? อับดับหนึ่ง?"

อู๋ม่อยังคงดีใจกับเรื่องที่เบรนโกลด์คืนชีพขึ้นมาได้ แต่ว่า เทียบกับเรื่องคืนชีพมาแล้วเรื่องนี้มัน...

อันดับหนึ่ง?

เหย***!

มีโอกาสเป็นแบบนั้นด้วยเหรอ!?

พวกเขาเพิ่งขายของมาได้นานแค่ไหนกันเชียว อยู่ในตลาดได้แค่ปีสองปีเอง! จะไปแข่งกับพวกที่ขายกันมาเป็นสิบปีได้ยังไง? จะไปแข่งกับบริษัทใหญ่ที่มีเงินทุนหนาเตอะพวกนั้นได้ยังไง? อู๋ม่อไม่เคยคิดว่าจะเอาชนะแบรนด์ใหญ่เหล่านั้น แต่ แต่ว่านี่คือความคิดเขาแค่คนเดียว ตอนนี้จางเย่บอกว่าจะทำให้เขาเป็นอันดับหนึ่ง?

แม่หันขวับมองลูกชาย "อย่าอวดโอ่คนเขามั่วๆ สิ!"

พ่อคิดว่าลูกชายพูดจาใหญ่โตเช่นกัน ความจริงจนถึงตอนนี้ เขาเองก็ยังไม่เข้าใจว่าไอ้โฆษณาห่วยแตกนี่ทำไมถึงกระตุ้นยอดขายแบบนี้ได้!

จางเย่ยิ้มเจื่อน "ยังไงซะถ้าเกิดว่าคุณเชื่อผม ก็ทำตามกลยุทธ์นี้เถอะ"

"ผมเชื่อคุณแน่นอน!" อู๋ม่อกัดฟัน "ได้! ผมจะกลับไปคุยกับผู้ถือหุ้นทั้งเรื่องนี้แล้วก็วางแผนการตลาดใหม่!"

พ่อพยายามเตือน "ใจเย็นๆ ใจเย็นๆ!"

อู๋ม่อหัวเราะคิก "คุณลุง ลองพี่จางพูดอย่างนี้ล่ะก็ ไม่มีทางผิดไปได้หรอกครับ!"

แต่จางเย่รู้ดีว่าตอนนี้อู๋ม่อยังคงเชื่อครึ่งไม่เชื่อครึ่ง และชัดเจนว่าไม่มีใครเชื่อว่าเบรนโกลด์จะเป็นแบรนด์อันดับหนึ่งของประเทศได้จริงๆ แต่จางเย่รู้ว่าเบรนแพลตินัมในโลกของเขาครองยอดขายอันดับหนึ่งได้ต่อเนื่องอยู่เจ็ดถึงแปดปี ประวัติศาสตร์จะซ้ำรอยในโลกนี้หรือไม่เขาไม่ทราบ แต่ด้วยประสบการณ์ที่ผ่านมา เขาทราบว่าโอกาสเป็นไปได้สูงมากทีเดียว!

จางเย่เซ็น!

อู๋ม่อเซ็น!

สัญญาใหม่เสร็จสิ้นอย่างรวดเร็ว!

แม่ยิ้มจนหน้าบาน มองตัวเลขสามล้านที่เป็นค่าตัวแล้วยิ้มไม่หุบ คะยั้นคะยอตักอาหารให้อู๋ม่อเป็นการใหญ่

กินไปได้สองคำ อู๋ม่อพลันพูดขึ้น "อร่อยมากเลยครับ ขอบคุณครับคุณป้า ผมอิ่มแล้ว สัญญาก็เรียบร้อยแล้ว ผมขอตัวรีบกลับออฟฟิศก่อนนะครับ"

แม่รั้งไว้ "นั่งต่ออีกหน่อยสิ"

"ไม่ได้แล้วจริงๆ ครับคุณป้า" อู๋ม่อเช็ดปาก ลุกขึ้นยืนเต็มความสูงท่าทางขึงขังจริงจังสุดๆ "ทางบริษัทยังมีงานรออยู่อีกเยอะเลยครับ ตอนนี้ยอดขายพุ่ง ผมต้องรีบไปคุมทางโรงงานผลิตด้วย ยังมีพวกสถิติยอดขายอีก โปรโมชั่นก็ยังต้องจัด หน้าเทศกาลเป็นเวลาทองของผลิตภัณฑ์สุขภาพอยู่แล้ว เพราะฉะนั้นผมถึงต้องฉวยโอกาสนี้ไว้ให้ดี ไม่มีเวลาแล้วจริงๆ ครับ ถ้าต่อไปมีโอกาสจะมาเยี่ยมคุณลุงคุณป้าอีกนะครับ"

แม่กล่าว "เอาล่ะ งั้นมีเวลาก็แวะมาบ้างนะ"

อู๋ม่อหัวเราะแห้งๆ "ได้ครับ วันนี้ผมขอโทษจริงๆ นะครับ มาไม่ให้สุ้มให้เสียง แถมคิดว่าพี่จางโกรธผมจนปิดมือถือซะอีก ผมก็รู้สึกผิดกับเรื่องนี้เหมือนกันถึงได้รีบมาที่นี่ โชคดีที่พี่จางใจกว้างไม่ถือโทษโกรธผม"

จางเย่ยิ้มน้อยๆ "คุณคิดมากไปแล้ว"

แม่ยิ้มน้อยยิ้มใหญ่ "ฉันสั่งให้ลูกมันปิดมือถือเองแหละ วันนี้ทั้งวันมัวยุ่งกับโทรศัพท์เข้าออกยังกะนายกฯ ฉันก็ทนไม่ไหวเลยสั่งให้เขาปิดมือถือ วันนี้มีแต่คนด่าเขาทั้งวัน เลยคิดว่าไม่ต้องโดนคนอื่นรบกวนจะดีกว่า ลูกฉันน่ะไม่ได้น่าสงสารขนาดนั้นซะหน่อย กับเพื่อนกับฝูงน่ะไม่ว่า มีแต่เรื่องงานนี่แหละ ไม่คิดว่าจะทำให้เธอเป็นกังวล"

ฟังคำนี้แล้วอู๋ม่อก็รีบเสริม "คุณลุง คุณป้า พี่จาง พวกคุณวางใจเถอะ พอยอดขายออกมาแล้ว ผมจะช่วยกู้ชื่อพี่จางให้ คนที่มาด่าพี่จางน่ะเล่นกันสนุกๆ เท่านั้นเอง พวกเขาไม่รู้ว่าความจริงเป็นยังไง นี่คือการตลาดขั้นเทพที่ควรถูกบันทึกเอาไว้ใช้เป็นกรณีศึกษา พวกนั้นแค่ไม่รู้เรื่องอะไรเท่านั้น"

จางเย่กล่าวอย่างยินดี "กลับไปจัดการเรื่องต่อเถอะประธานอู๋ ยังมีเรื่องต้องทำอีกเยอะ ผมว่าคุณคงไม่ได้สนุกกับตรุษนี้แล้วล่ะ"

อู๋ม่อหัวเราะร่า "ไม่ได้ฉลองแค่ปีเดียวก็สมควร ถ้าเกิดรักษายอดขายแบบนี้ได้ล่ะก็ ต้องทำงานไปทั้งปีผมก็ไม่บ่น!"

อู๋ม่อความจริงก็เคยวิจารณ์คนในวงการนี้มาก่อน ไม่เข้าใจว่าโฆษณาห่วยแตกแบบนี้ยังจะทำออกมาทำไม แต่พอตอนนี้ เขาเพิ่งได้เห็นชัดเจนและเข้าใจแจ่มแจ้งเป็นครั้งแรกว่าโฆษณาของจางเย่ชิ้นนี้มีคุณค่ามากแค่ไหน!



=======================

[1] ไม่ล่อเด็กไม่ได้ตัวหมาป่า เป็นสำนวน หมายถึง ไม่วางเหยื่อไม่ได้ตัวเป้าหมาย

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./88.md)