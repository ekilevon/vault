##บทที่ 363 : การประชันลายมือ?
ทั่วทั้งสวนเต็มไปด้วยกลิ่นหมึก

โดยเฉพาะกลิ่นกระดาษเซวียนจื่อที่ลอยฟุ้งในอากาศ

"อาจารย์หวัง"

"โอ้ คุณหลิ่ว"

"ปรมาจารย์เฉินก็มาเหรอครับ ท่านมาจากที่ไหนครับนี่?"

"มาจากเซี่ยงไฮ้น่ะ วันแซยิดใหญ่[1]ท่านเว่ยทั้งที ไม่มาได้ยังไง"

ต่างก็เป็นคนในวงการเดียวกัน ทุกคนจึงคุ้นหน้ากันดี จับกลุ่มคุยกันวงละสองสามคน เหมือนไม่ได้พบกันมานาน

คนที่ถูกทิ้งมีเพียงจางเย่คนเดียว มีหลายคนที่เห็นชายหนุ่มแต่ไม่มีใครจำได้ ต่างคิดว่าเขาสวมแว่นดำดูแปลกแยกและอายุยังน้อย จึงไม่มีใครสนใจ ส่วนซูน่าเดินเป็นเพื่อนคุณพ่อซูไปทักทายพวกเพื่อนพ้อง ขณะที่อู๋เจ๋อชิงนั่งคุยกับคนอยู่อีกด้าน จางเย่จึงหาเก้าอี้นั่งลงเอง เมื่อเช้าเขาไม่ทันได้กินอะไรมา จึงคว้าชาบนโต๊ะมาดื่มไปก่อน ไม่พูดก็รู้ว่าชานี่เยี่ยมแค่ไหน เขาดื่มชาไปถ้วยหนึ่ง ยังคงรู้สึกไม่พอใจก็เริ่มแกะเม็ดแตงเข้าปากด้วย ไม่คิดว่าตนเองเป็นคนนอกสักนิดเดียว

"หมอนั่นใครน่ะ?"

"เหมือนไม่รู้จักนะ"

"ใครพาคนที่บ้านมาไหม? หิวขนาดนั้นเชียว?"

"เห็นตอนเข้ามาก็มาพร้อมกับลูกสาวอาจารย์ซูนะ"

"ลูกเขยตาซูเรอะ? ไม่มั้ง ฉันรู้จักตาซูมาตั้งนานแล้ว ทำไมไม่เคยเห็นไอ้หนูนี่เลยล่ะ? เสี่ยวน่าน่ายังไม่แต่งงานนี่? ไม่ใช่หรอก"

ทุกคนมองจางเย่เป็นตาเดียว

จางเย่พลันรู้สึกว่าเผลอทำตัวไม่มีมารยาทไป ได้แต่กระแอมแล้วหยุดกิน

ไม่รู้ว่าผ่านไปนานเท่าไร อู๋เจ๋อชิงถึงเดินเข้ามาทัก วันนี้หญิงสาวสวมชุดกี่เพ้าสีครีม ด้านบนประดับลายดอกไม้แดงสดใส หลายวันนี้เธอสวมกี่เพ้าคลุมเสื้อไหมพรม รองเท้าส้นสูงก็เป็นสีครีม ดูดึงดูดใจสุดๆ

"กินอิ่มแล้ว?" อู๋เจ๋อชิงยิ้มทักทายน้อยๆ

จางเย่ยิ้มเยาะตนเองก่อนลุกขึ้น "เมื่อเช้าไม่ได้กินอะไรเลยหิวไปหน่อยครับ"

อู๋เจ๋อชิงโบกมือ "กินเถอะค่ะ ไม่เป็นไร"

จางเย่กล่าว "ถ้ารู้แต่แรกว่าจะกลายเป็นงานชุมนุมสมาคมลิปิศิลป์ ผมคงไม่มาหรอก ผมไม่ใช่คนในวงการนี้ ไหนจะเรื่องลายมือที่ไม่ชำนาญด้วยอีก รู้งี้ไว้ให้เองทีหลัง ไม่มางานตอนนี้ดีกว่า เฮ้อ วันนี้ไม่ทันแล้ว แถมผมก็ไม่ได้เอาอะไรมาด้วยครับ"

อู๋เจ๋อชิงหัวเราะให้เขาอย่างอ่อนโยน "ของขวัญไม่ต้องหรอกค่ะ ไม่ชำนาญเรื่องลายมือไม่เป็นไร ที่ให้คุณมาก็เพื่อให้คุณได้เห็นบรรยากาศในวงการ อย่างไรก็ทำงานด้านศิลปะวัฒนธรรม รู้จักคนมากขึ้นก็ไม่เสียหลาย ฮ่าๆ เอาล่ะคุณกินเถอะค่ะ ฉันจะไปคุยกับเพื่อนทางโน้นหน่อย"

"พี่อู๋"

"อาจารย์อู๋"

ด้านนอกมีคนมาเพิ่มอีก

อู๋เจ๋อชิงยิ้มตอบให้พวกเขา

ผ่านไปไม่นาน คนก็มากันเกือบครบแล้ว

"ทุกคนสงบลงกันก่อนครับ ฟังผมหน่อย" นักลิปิกรที่มีชื่อเสียงคนหนึ่งกล่าว รอจนคนมารวมกันแล้วก็กล่าวว่า "วันนี้เป็นวันครบรอบสามสิบเอ็ดปีสมาคมลิปิศิลป์ ขอบคุณทุกคนที่มาร่วมแสดงความยินดี ผมเขียนหนังสือมาทั้งชีวิต ปกติเองก็ไม่ใช่คนที่ชอบพูดอะไรเท่าไร อย่างนั้นก็ไม่ต้องพูดมากกันแล้วครับ ผมว่าพวกเรายังคงยึดตามธรรมเนียมเดิม ประชันกันก่อนค่อยคุยกันทีหลังเนอะ ดีไหมครับ?"

"ตามใจคุณ"

"เหอๆ ยังต้องประชันอีกรึ?"

"ปรมาจารย์โจว ปีนี้หัวข้ออะไร?"

ผู้ชมทุกคนต่างก็กะไว้แล้ว หัวเราะฮ่าๆ ถามเขา

เพราะงานชุมนุมของสมาคมทุกปี ไม่เคยขาดส่วนนี้เลย

ปรมาจารย์โจวนักลิปิกรผู้เฒ่าคลี่ยิ้มมุมปาก หันไปโบกมือทางศิษย์ทั้งสองของตนเองให้นำภาพอักษรมากางแสดง "ผมขอแสดงความขายหน้า นี่คือภาพอักษรของผมเมื่อปีก่อน วันนี้จะเอามาเป็นหัวข้อ ตามกฎเดิม ใครชนะคนนั้นได้ไป!"

ภาพอักษรของปรมาจารย์โจว?

ปีนี้นับว่ารางวัลใหญ่แล้ว!

ใครๆ ก็รู้จักภาพอักษรของผู้เฒ่าโจว แม้แต่ภาพธรรมดายังประมูลกันหลายหมื่น ถ้าเป็นอักษรมงคลเหมือนอย่างงานชิ้นนี้ของวันนี้ เอาไปประมูลกันต่ำๆ ก็หลักแสน อย่างสูงยังยากประเมิน ถ้าเป็นคนที่ชอบ หลายแสนก็ยังยอม!

"ภาพดี!"

"ปรมาจารย์โจวใจดีสุดๆ!"

"งั้นพวกเราไม่เกรงใจแล้ว!"

ทุกคนต่างพากันคึกคัก มองกันตาเป็นมัน!

ซูน่าผละจากพ่อ เดินมาหาจางเย่

"อาจารย์ซู" จางเย่มองภาพอักษรด้วยความตกตะลึงเช่นกัน "นั่นใครน่ะ?"

ซูน่าแทบเป็นลม "เอ๋? คุณไม่รู้จักปรมาจารย์โจว? เขาเป็นหนึ่งในปรมาจารย์ลิปิกรที่ยังมีชีวิตอยู่แค่ไม่กี่คนเชียวนะคะ นอกจากวงการบันเทิงแล้วคุณไม่สนอะไรเลยเหรอ?"

จางเย่อุทาน "ภาพนี้มีอารมณ์ศิลป์มากสุดๆ!"

ซูน่ากล่าว "แน่นอนสิ ปรมาจารย์โจวมีชื่อเสียงขนาดนั้น คนชอบตัวอักษรล้วนปรารถนาหมด ขนาดตัวฉบับทดลองยังมีค่าประเมินไม่ได้เลยค่ะ"

จางเย่ที่กินหนังสือสกิลเข้าไปร้อยเล่ม ทำให้สายตาในการจำแนกผลงานประเมินค่านั้นยกระดับขึ้นหลายชั้น รู้ทันทีว่าชิ้นงานตรงหน้าไม่ใช่ของทั่วไป เปรียบกับลายมือของรองอธิการฯ อู๋ที่เคยเห็นแล้วนั้นนับว่าเหนือกว่า เรียกได้ว่าอยู่กันคนละชั้น ลายมือของอู๋เจ๋อชิงได้รับคำวิจารณ์สูงส่ง มีชื่อเสียงในวงการ แต่อู๋เจ๋อชิงกลับไม่ใช่มืออาชีพ เรื่องลายมือนั้นเป็นเพียงความรักชอบ สายตายังคงมุ่งไปที่ตำแหน่งในหน้าที่การงาน แต่กับปรมาจารย์โจวนั้นแตกต่าง เขาเป็นมืออาชีพ ทั้งชีวิตมุ่งศึกษาเรื่องเดียว แน่นอนว่าต้องห่างชั้นกันเป็นธรรมดา!

ซูน่าหรี่ตา "คุณดูงานลายมือเป็นด้วย?"

"ก็พอไหว" ความจริงจางเย่แค่รู้สึกว่าภาพอักษรนี้ดีเยี่ยม ไม่ได้คิดอะไรมากมาย ในใจเขาไม่เห็นค่าของงานลายมือเหล่านี้อยู่ในสายตา ถ้าว่ากันแบบไม่โอ้อวด สำหรับงานลายมือชิ้นนี้ เอามาเทียบไม่ได้กับงานศิลปะ ‘นู้ด’ สุดยอดเยี่ยมของอู๋เจ๋อชิงเหล่านั้นเลยด้วยซ้ำ!

ไอ้พวกคนขี้แพ้!

ไม่มีศิลปะในหัวใจ!

เห็นท่าทีกระเหี้ยนกระหือรืออยากได้ของคนเหล่านี้ จางเย่กลับนึกดูแคลน สองขาอวบอิ่มของอู๋เจ๋อชิงมีพวกคุณไม่ดู สองอกอวบอิ่มที่ดุนดันชุดกี่เพ้าแทบปริมีพวกคุณไม่มอง เอาแต่มองตัวหนังสือ ไม่แปลกที่พวกเขาจะแก่เฒ่าเดียวดาย เป็นเพราะพวกคุณสนใจแค่นี้ ภูเขาทองคำตรงหน้ากลับมองไม่เห็นไง!

จางเย่เชื่อว่าตนเองนั้นรู้จักศิลปะที่สุด ดังนั้นจึงละสายตาจากตัวหนังสือ หันมามองต้นขาขาวที่แวบแวมออกมาจากชายผ่ากี่เพ้าของอู๋เจ๋อชิง

ซูน่าที่ไม่เห็นว่าจางเย่มองไปตรงไหน กล่าวต่อเพ้อๆ "ฉันอยากได้ภาพอักษรนี่จัง"

จางเย่พูดอย่างไม่สนใจ "คุณจะแข่งด้วยเหรอ?"

"ฉันก็ว่าไปงั้น ลายมือฉันไม่เอาไหน นอกจากตอนเด็กๆ ที่พ่อบังคับแล้ว หลังจากนั้นไม่ได้ฝึกอีกเลย พ่อต่างหากที่พอมีหวัง" ซูน่ากล่าวอย่างตื่นเต้น

จางเย่นึกในใจ เหอะ ไอ้พวกคนไม่มีรสนิยมอีกคนแล้ว

คนในงานไม่น้อยยังคงมองกันตาเป็นมัน
ปรมาจารย์โจวประกาศต่อทันที "อย่างนั้น ผู้ตัดสินในวันนี้คือผม ทุกคนไม่มีความเห็นอื่นใช่ไหมครับ? ฮ่าๆ อย่างนั้นพวกเราจะเริ่มการแข่งขัน ณ..."

ทันใด ปรมาจารย์เว่ย ตัวละครหลักของงานซึ่งนั่งอยู่บนเก้าอี้ไท่ซือก็หัวเราะลั่น "ตาโจวเอ๊ย รอก่อนสิ"

ปรมาจารย์โจวยิ้ม "อะไรรึตาเว่ย?"

ปรมาจารย์เว่ยแซว "ตาเฒ่าคุณมันไม่จริงใจนี่หว่า ครึ่งปีก่อนฉันไปที่บ้านคุณก็เห็นภาพอักษรนี้แล้ว ฉันเองก็อยากได้ กะจะขอแลก แต่คุณจะเป็นจะตายก็ไม่ยอม ตอนนี้เป็นยังไง? ทำไมถึงเอาออกมา? คุณนี่มันไม่ไว้หน้าเพื่อนเลย เราสองคนคบกันมาหลายสิบปีแล้วนะ" พักครู่ ค่อยพูดต่อ "ไม่ได้ ภาพชิ้นนี้ยังไงก็ต้องให้ฉัน วันนี้วันเกิดฉัน ฉันแก่ขนาดนี้แล้ว หวังว่าทุกคนจะไว้หน้าตาเฒ่าคนนี้สักหน่อย ภาพอักษรชิ้นนี้ยังไงก็ต้องให้ฉันใช่ไหม?"

"เอ่อ"

"นี่มัน..."

"เจ้าภาพใหญ่สุดสินะ"

"ท่านเว่ย คุณปล้นพวกเราชนรุ่นหลังแล้ว ฮ่าๆ"

ทุกคนพูดกันไป แต่ไม่มีกลิ่นไอคุกรุ่น มีแต่ความสนุกสนาน ใครจะแข่งก็แข่งไป นี่ไม่ใช่เรื่องที่จะเอามาเป็นข้อขุ่นคืองกัน

ปรมาจารย์โจวอารมณ์ดีสุดๆ โบกมือกล่าว "ไม่ได้สิตาเว่ย เพื่อนส่วนเพื่อน ฉันเพิ่งออกปากไปแล้วจะให้เรียกกลับมาได้ยังไง? ถ้าอยากได้คุณก็มาแข่ง อีกอย่างเจ้าภาพวันนี้ไม่ได้มีคุณคนเดียวซะหน่อย เสี่ยวอู๋ก็เกิดวันนี้เหมือนกัน ให้คุณแล้วเสี่ยวอู๋จะทำยังไง?" คิดอยู่ครู่จึงกล่าวว่า "เอาแบบนี้แล้วกัน ฉันมีไอเดีย วันนี้มีเจ้าภาพสองคน การแข่งวันนี้ ก็แบ่งเป็นสองทีมแล้วกัน ตาเว่ยทีมหนึ่ง เสี่ยวอู๋ทีมหนึ่ง ทีมไหนลายมือเข้มแข็งยอดเยี่ยมกว่าก็เอารางวัลไป ตามนี้นะเหล่าเว่ย เสี่ยวอู๋ ถือว่าเป็นของขวัญให้พวกคุณ คนอื่นว่ายังไง?"

ปรมาจารย์เว่ยชี้หน้าเขา "คุณนี่นะ ยิ่งแก่ยิ่งเจ้าเล่ห์จริงๆ"

ปรมาจารย์โจวเป็นคนรู้จักกันกับเขา เวลาพูดจาจึงไม่ถือธรรมเนียมอะไร "แน่นอนว่าต้องให้เท่าเทียมกันสักหน่อย ถ้าคุณแข่งเอง กับคุณที่เขียนหนังสือมาทั้งชีวิต ยังไงก็ชนะคงไม่สนุกแน่ ยังจะมาแข่งไปทำไม จะแข่งทั้งทีก็ต้องให้เท่าเทียมกันหน่อยสิใช่ไหม?"

ทุกคนคิด ไม่มีความเห็นอื่นนอกเหนือจากนี้

"ก็ได้"

"ฮ่าๆ น่าสนใจนะ"

"เอาล่ะ เชื่อฟังท่านปรมาจารย์โจวแล้วกัน!"

"ท่านเว่ย ผมร่วมทีมกับท่านก็แล้วกัน"

"ผมด้วยอีกคน ในเมื่อท่านปรมาจารย์เว่ยต้องการ อย่างนั้นให้ผมออกแรงแล้วกัน"

แม้ทุกคนจะอยากได้ภาพอักษรของปรมาจารย์โจวมากแค่ไหน แต่ก็รู้ขีดจำกัดของตัวเองดี แม้แต่คุณพ่อซูผู้มีชื่อเสียงอยู่ในวงการ ยังไม่อาจเป็นคู่มือของปรมาจารย์เว่ยได้ ผู้เฒ่าเจ้าภาพวันเกิดอยากได้ภาพชิ้นนี้ทั้งที พวกเขาจะขัดก็ไม่ได้ แม้โอกาสแย่งชิงสักนิดยังไม่มี แน่นอน พวกเขาลงมือไม่ได้ เพราะเป็นวันเกิดของอีกฝ่าย ซึ่งเป็นผู้อาวุโสในวงการ ถึงแม้ลายมือของท่านเว่ยจะด้อยกว่าปรมาจารย์โจวมาก แต่นับเป็นผู้มีอำนาจอาวุโสคนหนึ่ง กดดันบีบคั้นผู้คนได้ พวกเขาไม่มีใครกล้าแย้งท่านเว่ยสักคน ดังนั้นข้อเสนอของปรมาจารย์โจวจึงทำให้ทุกคนสนใจ

สองเจ้าภาพนำทีมแข่งขัน?

อู๋เจ๋อชิงปะทะปรมาจารย์เว่ย? ผู้ชนะได้รางวัล?

ทันใดนั้น คนก็เข้าไปยืนอยู่ข้างหลังปรมาจารย์เว่ย นับได้หลายสิบคน

คุณพ่อซูหัวเราะดังลั่น "อย่างนั้นผมก็เอาด้วยแล้วกัน" พูดจบก็ไปยืนข้างปรมาจารย์เว่ยอีกคน

ฝ่ายอู๋เจ๋อชิงไม่มีแม้แต่คนเดียว เธอเองก็ไม่เดือดร้อน ยังคงอ่อนโยนนุ่มนวลเช่นเดิม คลี่ยิ้มน้อยๆ กล่าวว่า "พวกคุณรังแกฉันกันนี่นา"

ปรมาจารย์เว่ยล้อเธอเล่น "เสี่ยวอู๋ ฉันว่าเธอยอมแพ้จะดีกว่านะ เอาภาพอักษรตาเฒ่าโจวนี่ไปก่อนเลย ฉันให้เธอแขวนไว้ดูเล่นสองวันค่อยเอามาให้ฉัน"

อู๋เจ๋อชิงหัวเราะ "ก็ยังไม่ดีหรอกค่ะ ภาพอักษรของปรมาจารย์โจวยากพบเห็น โดยเฉพาะชิ้นยาวขนาดนี้ ที่บ้านฉันก็ยังขาดอักษรภาพขนาดนี้พอดีเหมือนกัน"

=========================

[1] วันแซยิด วันที่มีอายุครบ ๕ รอบนักษัตรตามคติของจีน คือ ครบ ๖๐ ปีบริบูรณ์ หลังจากนั้นทุกสิบปี เรียก แซยิดเช่นกัน

=========================

#363 \(> w <)/ วันนี้เป็นวันสงกรานต์ สวัสดีปีใหม่ไทย จนไม่มี รวยไม่เลิก สุขกายสบายใจ \(> w <)/

>> รถติดคือเรื่องปกติ ช้าบ้างแต่ก็ถึง เหนื่อยก็พัก เดินทางปลอดภัย <<

\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./64.md)