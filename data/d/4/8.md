##บทที่ 308 : ระเบิดลูกแล้วลูกเล่า!
นักศึกษาหญิงแซ่ซ่งกล่าวท้วงต่อ "อาจจะเป็นเรื่องบังเอิญก็ได้ นั่นไม่ใช่หลักฐานยืนยันนะคะ"

จางเย่ส่ายหน้า "คำว่าเหตุบังเอิญไม่สามารถนำมาใช้อธิบายได้ ที่เป็นไปได้คือ ‘ความฝันในหอแดง’ ฉบับแท้ของเฉาเสวี่ยฉินมีเพียงแปดสิบบทที่ตกทอดมา เมื่อเกาเอ้อได้เห็นแล้วก็หมกมุ่น จึงได้เขียนตอนต่อออกมา เกาเอ้อถือว่าโชคดีนะ ที่ได้เห็นฉบับเกือบจะสมบูรณ์ที่พวกเราทั้งหมดไม่เคยได้เห็นมาก่อน แน่นอนว่าฉบับของเกาเอ้อมีแปดสิบบทแรกที่ผ่านการเรียบเรียงแก้ไขจากเขาแล้วเรียบร้อย โดยหลักใจความสำคัญไม่ได้แตกต่างกันนัก"

นักศึกษาหญิงแซ่ซ่งยังยืนกราน "อย่างนั้นทำไมถึงไม่ใช่เกาเอ้อเอา ‘ความฝันในหอแดง’ ฉบับหนึ่งร้อยยี่สิบตอนมาเรียบเรียงตีพิมพ์ล่ะคะ?"

จางเย่ไม่ตอบคำถามนั้น แต่ถามกลับว่า "ทุกคนเคยได้ยินชื่อของจือเอี้ยนไจคนนี้ไหม?

นักศึกษาหญิงแซ่ซ่งส่ายหน้า

นักศึกษาของเป่ยต้าคนอื่นๆ ส่ายหน้ากันหมด

มีแต่นักศึกษารุ่นน้องของภาควิชาประวัติศาสตร์คนหนึ่งกล่าว "มีหนังสือโบราณอยู่เล่มหนึ่ง ฉันจำได้ว่าชื่อ ‘จือเอี้ยนไจวิพากษ์บันทึกศิลา’ (สือโถวจี้) แต่ว่าตัวอักษรเลือนหายไปเยอะแล้ว เลยไม่สมบูรณ์สักเท่าไร และคำวิจารณ์ก็ดูไม่สมเหตุสมผลเอาเสียเลย ดังนั้นเหล่านักวิชาการผู้เชี่ยวชาญของสำนักหงเสวียถึงไม่สนใจหนังสือเก่าเล่มนี้ เพราะมันไม่น่าเชื่อถือ อาจจะเป็นการเขียนเลอะเทอะไปเองอ่ะค่ะ"

เหล่านักศึกษาต่างเช็กข้อมูลในอินเทอร์เน็ต มีหนังสือโบราณเล่มนี้อยู่จริงๆ ด้วย

"พูดถูกแล้วครับ" จางเย่ยิ้ม "จือเอี้ยนไจเล่มนี้ไม่สำคัญก็จริง เพราะว่าตกทอดมาอย่างไม่สมบูรณ์และยากที่จะอ่านให้เข้าใจ ทุกคนถึงไม่เคยสนใจศึกษาจริงๆ จังๆ ต่อให้ศึกษาไปก็แค่ผ่านๆ เท่านั้น ไม่ได้สนใจอะไร ฮ่าๆ แต่ตอนนี้ผมจะบอกทุกคนเอาไว้อย่างหนึ่ง ถ้าอ่านไม่เข้าใจแล้วด่วนสรุปว่าเป็นการเขียนเลอะเทอะไปเอง อย่างนั้นก็เป็นการไม่เคารพงานวิชาการเกินไปหน่อยนะ ความจริงหนังสือจือเอี้ยนไจเล่มนี้ คือหลักฐานที่น่าเชื่อถือที่สุดที่ตกทอดกันมาของ ‘ความฝันในหอแดง’!" ในโลกของจางเย่ หนังสือจือเอี้ยนไจเล่มนี้ได้ตกทอดมาอย่างสมบูรณ์ และจางเย่ก็ได้เห็นกับตา!

"จะเป็นไปได้ยังไง!" นักศึกษาซ่งไม่เชื่อ

นักศึกษาเป่ยต้าไม่น้อยยังคงส่ายหน้าดิ๊ก

จางเย่เห็นแล้วหลุดหัวเราะ "บอกว่าจือเอี้ยนไจแค่เขียนเลอะเทอะไปเอง? นั่นก็แค่คนที่เคยอ่านชิ้นงานของจือเอี้ยนไจแล้วไม่รู้เรื่องพูดเท่านั้นแหละ ต่อให้คนอื่นอ่านไม่รู้เรื่อง แต่ผมอ่านรู้เรื่อง ผมถึงกับมั่นใจว่าถ้าทุกคนคิดว่า ‘ความฝันในหอแดง’ ที่จริงมีตกทอดมาเพียงแปดสิบบท ทุกคนก็คงเข้าใจเช่นเดียวกัน" เขาหยิบข้อมูลชิ้นใหม่ออกมา นี่เป็นข้อมูลที่ยังหลงเหลือบนโลกใบนี้ ถึงแม้จางเย่จะเคยได้อ่านฉบับจือเอี้ยนไจผ่านตามาแล้ว แต่ของโลกใบนี้แทบจะสาบสูญไปจนหมด อย่างไรเสียเขาก็พูดเรื่องนี้ออกไปไม่ได้ ทำได้เพียงใช้ข้อมูลเท่าที่มีอยู่

ผู้ฟังต่างเงยหน้าขึ้นมาดู

จางเย่ชี้ไปที่จอเครื่องฉาย "จือเอี้ยนไจมีคำวิจารณ์ไว้ว่า 'เจี่ยเป่าอี้สำลักซุปเปรี้ยวในฤดูหนาว แตกสลายในคืนหิมะตก' ผมถามหน่อยว่าในแปดสิบบทแรกของหนึ่งร้อยยี่สิบบทนี้ มีเหตุการณ์เช่นนี้หรือไม่? ไม่เลย! มีอยู่ในอีกสี่สิบบทหลังหรือไม่? ก็ไม่มี!" ชี้นิ้วกล่าวต่อไป "คำวิจารณ์ของจือเอี้ยนไจยังมี 'เสี่ยวหง อยู่ที่อารามกำราบเทพ ช่วยเหลือเป่าอวี้' สี่สิบบทหลังมีเรื่องนี้หรือไม่? ก็ยังไม่มี! แถมอารามกำราบเทพนั่น สี่สิบบทหลังไม่พูดถึงเลย นอกจากนี้จือเอี้ยนไจพูดถึงชื่อหนึ่งหลังตอนที่แปดสิบ 'เซวียเป่าไช่ยืมคำหยาบ หวังซีเฟิงรู้ชะตาเป็นวีรชน' สี่สิบตอนหลังมีเรื่องนี้หรือไม่? ไม่มี!”

นักศึกษาโจวกล่าว "ผู้วิจารณ์คนนี้ไม่มีความน่าเชื่อถือ"

จางเย่สวนกลับ "อย่างนั้นอะไรที่น่าเชื่อถือ? จะบอกว่าหนังสือร่วมสมัยโบราณเขียนไว้ไม่น่าเชื่อถือ? การศึกษาของสำนักหงเสวียสิที่น่าเชื่อถือ? ตรรกะอะไรกัน? เมื่อศึกษาเรื่อง ‘ความฝันในหอแดง’ ต้องพึ่งพาข้อมูลหนักแน่น หรือเธอเห็นว่าจือเอี้ยนไจว่างการว่างงาน? ถึงได้เขียนหนังสืองี่เง่าๆ มาหลอกใครๆ?"

"เอ่อ ก็..." นักศึกษาโจวพูดไม่ออก

นักศึกษาซ่งโต้ "บางทีจือเอี้ยนไจอาจเคยติดต่อกับเฉาเสวี่ยฉินมาก่อน จึงได้คิดว่าเฉาเสวี่ยฉินจะเขียนออกมาเช่นนี้ ทั้งชื่อเรื่องและโครงเรื่องก็บอกเขาไปหมด ถึงได้เป็นสิ่งที่เราเจอตอนนี้ แต่สุดท้ายเฉาเสวี่ยฉินกลับไม่ได้เขียนอย่างที่คิดเอาไว้ตอนแรก นี่ก็เป็นไปได้นะคะ!"

จางเย่มองเธอ กล่าวว่า "แต่เธอไม่คิดเหรอว่าจือเอี้ยนไจเขียนไว้ประจวบเหมาะเกินไป? แถมมั่นใจมาก? คำพูดเขาไม่มีตรงไหนที่บ่งบอกว่าเป็นแนวคิดของเฉาเสวี่ยฉิน แต่เหมือนกับเขาได้อ่านเนื้อเรื่องหลังแปดสิบบทแล้วมากกว่า จือเอี้ยนไจถึงได้มั่นใจมาก ดังนั้นการที่คำวิจารณ์ของเขามีคนอ่านไม่เข้าใจ เป็นเพราะเรื่องตอนหลังแปดสิบบทนั่นไม่ได้เขียนโดยเฉาเสวี่ยฉินแต่เป็นเกาเอ้อ จือเอี้ยนไจเป็นบุคคลสำคัญต่อการศึกษาเรื่องนี้ คนคนนี้อาจเป็นภรรยา บิดา หรือมิตรสหายของเฉาเสวี่ยฉินก็ได้ ซึ่งเรื่องนี้ผมบอกชัดไม่ได้หรอก แต่ผมมั่นใจได้อย่างหนึ่งว่า จือเอี้ยนไจไม่ใช่คนที่คัดลอก ‘ความฝันในหอแดง’ หลังจากยืมมาอ่าน จะเห็นได้จากคำวิจารณ์ตรงนี้ว่าเขามีส่วนร่วมกับการสร้าง ‘ความฝันในหอแดง’ เขาได้อ่าน พูดคุย และถกเถียงกับเฉาเสวี่ยฉินก่อนจะเขียนคำวิจารณ์เหล่านี้ออกมา!"

ระเบิดอีกลูก!

ระเบิดกลางห้องประชุมอีกแล้ว!

จือเอี้ยนไจที่เหล่าชาวสำนักหงเสวียไม่เคยดูดำดูดี กลับถูกจางเย่พูดเสียจนกลายเป็นคนที่มีความสำคัญน่าเชื่อถือ แถมมีส่วนร่วมในการสร้างผลงาน ‘ความฝันในหอแดง’?

คุณแม่*ไม่พูดให้คนตกใจแล้วจะตายตาไม่หลับใช่ไหม!

นักศึกษาของเป่ยต้าชักอยู่ไม่สงบอีกแล้ว ล้วนหันมองหน้ากันไปมาไม่รู้จะทำอย่างไรดี!

นักศึกษาหญิงจากภาควิชาประวัติศาสตร์ท้วงขึ้น "ถึงที่คุณจะพูดมีเหตุผล แต่จือเอี้ยนไจไม่มีบันทึกในประวัติศาสตร์ แถมเป็นแค่นามปากกา ตัวตนก็ยังไม่ชัดเจน ไม่รู้เป็นชายหรือหญิงเสียด้วยซ้ำ คำพูดของเขาเชื่อไม่ได้แน่นอน เอามาเป็นหลักฐานไม่ได้หรอกค่ะ!"

จางเย่กลับพอใจ "คำพูดนี้ผมไม่เห็นด้วย ในคำวิจารณ์นี้จะเห็นได้ว่าจือเอี้ยนไจมีความสัมพันธ์ใกล้ชิดกับเฉาเสวี่ยฉินอย่างยิ่ง พวกเราเพียงไม่ทราบว่าตัวจริงของจือเอี้ยนไจเป็นใครเท่านั้น แน่นอนว่าไม่ได้เป็นคนที่ตัวตนไม่ชัดเจน ถ้าเกิดผมถือว่าจือเอี้ยนไจไม่มีตัวตนจริงอย่างที่คุณว่า อย่างนั้นตัวเฉาเสวี่ยฉินเองก็ถือว่าไม่มีตัวตนชัดเจนเช่นกัน ขนาดนักวิชาการและเหล่าสำนักหงเสวียจนตอนนี้ก็ยังไม่รู้เลยว่าเฉาเสวี่ยฉินเป็นบุตรของเฉาหยงหรือเฉาฝู่กันแน่ เพราะฉะนั้น เรื่องความชัดเจนของตัวตนจะเอามาเป็นหลักฐานยันไม่ได้เด็ดขาด"

เฉาเสวี่ยฉินยังไม่มีตัวตนชัดเจนเสียด้วยซ้ำ?

นักศึกษาหญิงจากภาควิชาประวัติศาสตร์สีหน้าเดี๋ยวแดงเดี๋ยวซีด สุดท้ายได้แต่นั่งลงด้วยความหดหู่

"ยิ่งไปกว่านั้น ผมเชื่อว่าหลายคนยังค้นไม่พบ แม้แต่เหล่าผู้เชี่ยวชาญสำนักหงเสวียก็ยังนึกไม่ถึง" จางเย่ฉายข้อมูลชิ้นใหม่อีกครั้ง "อย่างที่เห็น นี่คือต้นฉบับโบราณของ ‘ความฝันในหอแดง’ เป็นฉบับลายมือที่มีที่ผิดอยู่หลายแห่ง การจัดเรียงตัวอักษรเองก็มีปัญหา เทียบกับต้นฉบับโบราณหลายม้วนแล้วนับว่าไม่มีคุณค่า แต่ข้อความนี้กลับมีข้อมูลสำคัญอยู่ส่วนหนึ่ง ดูตรงนี้ครับ เห็นรึเปล่า ตรงบรรทัดนี้เหมือนจะมีอะไรผิดอยู่ มีอักษรเกินมาหลายตัวที่ถ้าอ่านธรรมดาๆ แล้วทุกคนจะไม่เข้าใจ แต่ถ้าทำอย่างนี้ล่ะ?" จางเย่เอาข้อมูลอีกชิ้นหนึ่งมาวางเทียบ

ทุกคนร้องฮือฮา

"ดูข้างบนสิ!"

"ทำไมถึงเหมือนกันแบบนั้นล่ะ!"

"นี่คำวิจารณ์ของจือเอี้ยนไจเหรอ?"

"เชี่*! คำวิจารณ์ของจือเอี้ยนไจทำไมไปอยู่กับเล่มอื่นด้วยล่ะ?"

ศาสตราจารย์เจิงกับคนอื่นๆ ต่างตื่นตะลึง ลายมือกับรูปแบบตัวอักษรไม่เหมือนกัน ไม่ใช่คนเดียวกันเขียนแน่ แต่ว่า...คำเหมือนกันชนิดที่เรียกได้ว่า คำต่อคำเลยทีเดียว!

จางเย่ยังคงรักษารอยยิ้มไว้ นี่คือรอยยิ้มที่มีความเชื่อมั่นเต็มเปี่ยม ข้อมูลของ ‘ความฝันในหอแดง’ ที่โลกใบนี้อยู่ในกำมือเขาหมดแล้ว ปรุโปร่งจนถึงขั้นปรุโปร่งไปกว่านี้ไม่ได้อีก หลายเรื่องกลายเป็นข้อเท็จจริงไปแล้วด้วยซ้ำ นอกจากนี้จางเย่ก็จบจากสาขาวิทยุกระจายเสียงและวิทยุโทรทัศน์ คำพูดคำจาจึงคล่องแคล่ว ดังนั้นไม่ว่าคนที่อยู่ที่นี่หรือต่อให้เป็นคนในโลกใบนี้ ล้วนไม่มีใครเถียงสู้เขาเรื่องหอแดงได้แน่!

ชายหนุ่มพูดต่อ "ตอนนี้ชัดเจนหรือยังครับ? คนที่เขียนตำราฉบับนี้ อ้างอิงฉบับของจือเอี้ยนไจเช่นกัน ดังนั้นตรงนี้เขาอาจจะเลอะเลือนไปเล็กน้อย ทำให้เกิดความผิดพลาดในการคัดลอกเอาคำวิจารณ์ของจือเอี้ยนไจออกมาผิดตำแหน่ง ซึ่งไม่มีส่วนเกี่ยวข้องกับข้อความต่อๆ ไปเลย หลายคนคงเห็นแล้วคิดว่าเป็นแค่ความผิดพลาด จึงไม่มีใครให้ความสนใจ แต่ผมทำการศึกษาแล้ว และทุกคนคงเห็นว่าตรงท่อนนี้ คือประโยคที่จือเอี้ยนไจทำการวิจารณ์สอดเข้าไปโดยไม่มีที่มาที่ไป ทั้งยังเป็นประโยคที่เหมือนกับต้นฉบับ!"

จางเย่เอาข้อมูลขึ้นมาอีกครั้ง "ถ้าพวกคุณยังไม่เชื่อฉบับนี้ อย่างนั้นลองดูท่อนนี้ นี่คัดมาจากฉบับของเกาเอ้อ ซึ่งก็คือฉบับหนึ่งร้อยยี่สิบบทที่ทุกคนมีอยู่ในมือ"


ข้อมูลมีดังนี้ :

มายังห้องของซีชุน เพราะซีชุนนั้นยังเยาว์ ยังไร้เดียงสา จึงไม่ทราบเรื่องราวอันใด ซีเฟิงพยายามไม่น้อยเพื่อปลอบประโลมนาง ไม่คาดว่าขณะกำลังค้นหาภาพเขียน กลับพบห่อเงินก้อน มีอยู่สามสี่สิบแท่ง แทนที่จะได้เรื่องไม่ดีไม่งาม กลับพบของโจรมาแทน ยังมีเข็มขัดหยกเส้นหนึ่ง รองเท้าถุงเท้าบุรุษคู่หนึ่ง


จางเย่กวาดตามองบรรดาผู้ชมตรงหน้า กล่าวต่อไปว่า "ในตรงนี้ ‘แทนที่จะได้เรื่องไม่ดีไม่งาม กลับพบของโจรมาแทน’ " ถ้าหากมีคนเปิดอ่านตำราโบราณของ ‘ความฝันในหอแดง’ จนจบ จะพบว่าไม่มีข้อความในท่อนนี้ และมันมีเพียงในฉบับของจือเอี้ยนไจเท่านั้น บทความท่อนนี้ไม่มีในฉบับของเฉาเสวี่ยฉินแน่นอน ‘แทนที่จะได้เรื่องไม่ดีไม่งาม กลับพบของโจรมาแทน’ นี่คือความเห็นของจือเอี้ยนไจ!" ใส่ข้อมูลอีกแผ่นเข้าไปเทียบเคียงกันให้ทุกคนได้เห็นชัดเจนขึ้น "ดูสิครับ ต้นฉบับคือตรงนี้ ชัดเจนว่าฉบับของจือเอี้ยนไจนั้นออกมาก่อนฉบับเกาเอ้อหลายปี ดังนั้นย่อมไม่ใช่จือเอี้ยนไจเผลอคัดลอกฉบับเกาเอ้ออย่างไม่มีเหตุมีผล แต่นี่คือเหตุที่ความผิดพลาดจากจือเอี้ยนไจเข้าไปอยู่ในฉบับของเกาเอ้อ เป็นเพราะเกาเอ้อใช้ฉบับจือเอี้ยนไจเป็นต้นฉบับนั่นเอง!"

"นี่มัน..."

"จริงด้วย!"

"นี่แปลว่ายังไงกัน?"

"นั่นสิ หมายความว่ายังไง?"

เหล่านักศึกษาอดถามขึ้นมาไม่ได้

แม้แต่ศาสตราจารย์เจิงยังถามออกไป "คุณคิดว่ายังไง?"

จางเย่ยิ้มน้อยๆ "เรื่องนี้ผมคิดว่า หรือจะบอกว่าผมฟันธงได้เลยว่า ‘ความฝันในหอแดง’ ฉบับโบราณทุกฉบับนั้น ความจริงแล้วล้วนแต่มาจาก ‘จือเอี้ยนไจวิพากษ์บันทึกศิลา’ แม้แต่ต้นฉบับของเกาเอ้อที่มีอยู่ก็ตาม ต่างก็ตกทอดมาจาก ‘จือเอี้ยนไจวิพากษ์บันทึกศิลา’ ทั้งนั้น! ทั้งฉบับที่เกาเอ้อถืออยู่ที่ผมเพิ่งบอกไปว่าพวกเราไม่เคยได้เห็นมาก่อน ความจริงก็อาจเป็นฉบับจือเอี้ยนไจที่ครบถ้วน เพียงแต่ว่าบันทึกจือเอี้ยนไจที่ตกทอดกันมากลับไม่สมบูรณ์อย่างยิ่ง เลยทำให้พวกเราไม่เข้าใจความหมายในนั้น เกาเอ้ออาจได้พบจือเอี้ยนไจฉบับครบแปดสิบตอนแรก ทำให้พวกเราสรุปได้ว่า คำวิจารณ์ของจือเอี้ยนไจนั้นมีความสำคัญอย่างยิ่ง ทีนี้พวกคุณลองนึกย้อนกลับไป ตรงที่ผมเพิ่งพูดถึงคำวิจารณ์ของจือเอี้ยนไจหลังแปดสิบบทนั้น ก็จะมีความเป็นไปได้ บอกได้เลยว่า ‘ความฝันในหอแดง’ หลังจากแปดสิบบทน่ะ..ไม่ใช่ผลงานของเฉาเสวี่ยฉิน!"

"ของปลอมจริงๆ เหรอ?"

"ฉันงงไปหมดแล้ว!"

เหล่านักศึกษาของเป่ยต้าแตกตื่นกันยกใหญ่!

แม้แต่ศาสตราจารย์เจิงและอาจารย์บางท่านซึ่งมีความเข้าใจเรื่อง ‘ความฝันในหอแดง’ ลึกล้ำ สีหน้าพวกเขาก็ยังแสดงความตื่นตะลึงขึ้นมาเป็นครั้งแรก! ครั้งนี้ข้อความและข้อมูลที่จางเย่นำมา ร่วมกับการให้เหตุผลวิเคราะห์ของจางเย่แล้ว ดูเหมือนว่าจะเป็นไปได้ขึ้นมาจริงๆ!

อู๋เจ๋อชิงหัวเราะคิกๆ เลิกแกล้งทำเป็นเล่นมือถือแล้ว!

ในที่สุด ฉางข่ายเกอกับเจินซูฉวนก็เริ่มมีอารมณ์ร่วมไปกับทุกคนเสียที!




*-*-*-*-*-*-*-*-*-*-*-*-*-*-*-*



[Go To Next Chapter]( ./9.md)