##บทที่ 365 : หัวข้อแรก บทกวีที่ขึ้นต้นด้วยอักษร 曾!
หือ?

คนเดียวก็พอ? พูดจาใหญ่โตไปแล้ว!

ทำไมวันนี้รองอธิการฯ อู๋ถึงได้มั่นใจนักนะ?

ทุกคนพลันรู้สึกสนุกขึ้นมา เห็นว่าวันนี้คงครึกครื้นก็ยิ่งตื่นเต้นเข้าไปใหญ่!

ปรมาจารย์เว่ยมองอู๋เจ๋อชิงจะยิ้มไม่ยิ้ม "ท่าทางวันนี้เสี่ยวอู๋จะบรรลุวิชาลิปิศิลป์ไปอีกขั้น? อย่างนั้นพวกเราคงดูเบาศัตรูไม่ได้แล้ว?"

อู๋เจ๋อชิงยิ้มไม่ตอบคำ

ปรมาจารย์โจวพูดไม่ออกอยู่นาน "เสี่ยวอู๋ แน่ใจนะว่าเธอไม่เอาคนเพิ่ม?"

อู๋เจ๋อชิงพยักหน้าเล็กน้อย "เหอๆ ไม่แล้วค่ะ"

ปรมาจารย์โจวอับจนหนทาง เขากะจะช่วยเหลืออู๋เจ๋อชิงสักหน่อย อย่างน้อยก็ให้งานนี้ยุติธรรมขึ้น เวลาแข่งกันจะได้สูสีสนุกสนาน แต่กลายเป็นว่าปฏิกิริยาของอู๋เจ๋อชิงวันนี้ทำให้คนพูดไม่ออก คนรอบข้างไม่น้อยต่างก็ไม่เข้าใจ ความสามารถของอู๋เจ๋อชิงนั้นทุกคนรู้ๆ อยู่ว่าความสามารถเธออยู่ในระดับเดียวกับนักลิปิกรมืออาชีพทั่วไปแล้ว หากอู๋เจ๋อชิงไม่ย่อท้อไปเสียก่อน ภายในอีกสิบยี่สิบปี ปรมาจารย์ลิปิศิลป์ของชาติต้องมีชื่อของอู๋เจ๋อชิงอยู่ในทำเนียบแน่นอน ทว่านี่ยังไม่ใช่สิบยี่สิบปีให้หลัง ตอนนี้คู่มือของอู๋เจ๋อชิงคือเหล่าลิปิกรหลายสิบคนกับปรมาจารย์ลิปิศิลป์อีกท่านหนึ่ง เธอคิดว่าลำพังเธอคนเดียวจะสามารถต่อกรกับคนขนาดนี้ได้? ผยองเกินไปหรือไม่?

ยังจะบอกว่าคนเดียวก็พอ?

พออะไรกันล่ะ! ต่อให้มีอีกหลายสิบคนก็ไม่พอ! ยังจะยืนกรานคนเดียวก็พออยู่อีก?

ทุกคนเห็นคำว่า ‘คนเดียวก็พอ’ ของอู๋เจ๋อชิง หมายถึงตัวเธอเองเท่านั้น!

อาจจะมีเพียงซูน่าที่เข้าใจ คำว่า ‘คนเดียวก็พอ’ ของอู๋เจ๋อชิงว่าไม่ใช่ตัวเธอเอง แต่เป็นคนที่อยู่ข้างตัว --เพื่อนร่วมทีมเพียงคนเดียว!

อาจารย์จางจะไหวไหม?

แน่นอนเขาบอกแล้วว่าไหว...

หรือเขารู้เรื่องเขียนอักษรจริงๆ? แค่เขาบอกว่าไหว ท่านรองอธิการฯ อู๋ก็เชื่อแล้ว?

ซูน่ากำหมัดยกชูไปทางอีกด้านอย่างให้กำลังใจแก่จางเย่และอู๋เจ๋อชิง ครั้งนี้เธอไม่เข้าข้างพ่อหรอก คนมากรังแกคนน้อยชัดๆ ซ้ำยังเป็นการรังแกหญิงสาวแสนอ่อนแอบอบบางคนหนึ่ง ชัดเจนจนไม่รู้จะชัดเจนอย่างไรแล้วว่าซูน่าต้องไม่เข้าข้างอีกฝ่าย เธอไม่วายปรายสายตาคมปลาบใส่พ่อไปด้วย
คุณพ่อซูกระแอมไอ
ลิปิกรท่านอื่นมีสีหน้าประหลาดใจ
"ขาดฉันไปสักคนคงไม่เป็นไร งั้นฉันไปดูความสนุกข้างๆ ดีกว่า"

"ฉันไปด้วย เหล่าอวี้ เราสองคนไปจิบชากัน"

"คนมากมายแบบนี้ แค่ขาดฉันไปสักคนเอง ฮ่าๆ ฉันเองก็ไม่อยากรังแกเสี่ยวอู๋ ผู้ใหญ่รังแกผู้น้อย คนมากรังแกคนน้อย ไม่งาม ไม่งาม"

"งั้นก็ตามนั้นแหละ ขอดูอย่างตัวประกอบอยู่ข้างๆ แล้วกัน"

"พวกคุณเล่นไปเถอะ ฉันไปพักล่ะ"

ขณะนั้น หลายคนต่างทยอยขอถอนตัว ในเมื่อรองอธิการบดีอู๋ไม่ต้องการเพื่อนร่วมทีม อย่างนั้นพวกเขานั่งรอชมอยู่ข้างๆ ไม่ช่วยสักฝ่ายเลยแล้วกัน

แต่จำนวนผู้เล่นยังคงต่างกันมากอยู่ดี

ปรมาจารย์โจวเห็นภาพตรงหน้าก็ครุ่นคิด กล่าวว่า "ตอนแรกจะให้ตัดสินกันในยี่สิบตา แต่คนห่างกันขนาดนี้ งั้นจะตัดสินในสามตา เอาไหม?"

อู๋เจ๋อชิงออกปาก "ผู้เฒ่าโจว ควรเป็นอย่างไรก็เป็นอย่างนั้นเถอะค่ะ ฉันไม่อยากแหกกฎของทุกคน"

แข่งกันสามรอบออกจะน้อยเกินไป ดูไม่จุใจกันพอดีน่ะสิ โดยเฉพาะวันนี้เป็นงานชุมนุมครบรอบของสมาคม ไม่ครึกครื้นออกจะไร้ชีวิตชีวาเกินไปจริงๆ ปรมาจารย์โจวจึงกล่าว "ในเมื่อเสี่ยวอู๋ว่าอย่างนั้น งั้นก็ตามนี้ ฉันตัดสินใจเองแล้วกัน เราพบกันครึ่งทาง แข่งกันสิบรอบ ใครชนะมากสุดได้ไป ว่ายังไง?"

อู๋เจ๋อชิงตอบรับ "ตามแต่ท่านโจวจะจัดการค่ะ"

"ดี งั้นก็เริ่มแข่งได้ ฮ่าๆ" ผู้เฒ่าเว่ยเห็นด้วย

ปรมาจารย์โจวกระแอม กล่าวเสียงดังฟังชัดว่า "มีบางคนเพิ่งมาเป็นครั้งแรก ดังนั้นจะประกาศกฎให้ทราบ ยังคงเป็นการเขียนอักษรตามหัวข้อ สองฝ่ายผลัดกันจับฉลากหัวข้อ เมื่อยืนยันหัวข้อแล้วถึงเริ่มแข่งขัน หัวข้อละคำถาม ให้คำถามละสิบนาที ทั้งต้องเป็นไปตามหัวข้อ หากเป็นกลอนยาวหรือบทความยาว สามารถขอยืดเวลาได้ แต่ไม่เกินคำถามละยี่สิบนาที คำตัดสินของผมถือเป็นเด็ดขาด ฮ่าๆ ผมคนแซ่โจวยังมีคุณธรรมอยู่บ้าง ดังนั้นเรื่องความยุติธรรมไว้ใจผมเถอะ"

"ปรมาจารย์โจวล้อเล่นอีกแล้ว"

"นั่นสิ ต้องไว้ใจคุณแน่นอน!"

"คุณไม่ยุติธรรมจะมีใครยุติธรรม!"

ทุกคนต่างพูดกลั้วหัวเราะ ความสามารถและคุณธรรมของปรมาจารย์โจวล้วนเป็นที่ทราบกันดี รางวัลครั้งนี้เป็นภาพอักษรของปรมาจารย์โจว เขาจึงมีสิทธิ์จัดการได้เต็มที่

"อย่างนั้นก็ขอบคุณที่ทุกคนไว้วางใจ" ปรมาจารย์โจวยิ้มแย้ม หันไปเรียกลูกศิษย์ให้นำกล่องไม้ขนาดเล็กสองใบที่เตรียมไว้ล่วงหน้าเข้ามา ภายในนั้นมีกระดาษเล็กๆ เต็มไปหมด ด้านนอกมองไม่เห็นตัวหนังสือข้างใน คงเขียนหัวข้อการแข่งขัดไว้

อู๋เจ๋อชิงนั่งเคียงข้างจางเย่

เห็นดังนั้นเธอก็เอียงศีรษะ "สิบรอบ คนละครึ่งนะคะ?"

จางเย่ยักไหล่ "ผมยังไงก็ได้ครับ"

"ดี" อู๋เจ๋อชิงหัวเราะเบาๆ "ภาพอักษรของปรมาจารย์โจวฉันชอบมากนะคะ"

จางเย่พ่นเปลือกเม็ดแตง "อย่างนั้นวันนี้ผมจะสู้เคียงบ่าเคียงไหล่ ภาพอักษรนั่นผมจะช่วยคุณชิงมาครับ ในเมื่อวันนี้ผมไม่ได้เตรียมของขวัญให้คุณพอดี งั้นก็ถือว่าเป็นอย่างนี้แล้วกันครับ"

อู๋เจ๋อชิงมองเขา "ยากนะคะ"

"ต้องลองครับ" ความจริงจางเย่ไม่รู้อะไร แต่เขาก็ยังคงมีท่าทีไม่ยอมคนเหมือนเดิม

หึ วันเกิดของปรมาจารย์เว่ยก็คือวันเกิด วันเกิดของรองอธิการฯ อู๋ของฉันไม่ใช่วันเกิดเรอะ? ไร้สาระ! วันนี้ลูกพี่ไม่เชื่อว่าจะสู้ไม่ได้หรอก!

รังแกฉันได้!

รังแกคนอื่นฉันก็ไม่สนใจ!

แต่พวกคุณเป็นคนมีหน้ามีตาในวงการอักษรรวมหัวกันรังแกเหล่าอู๋? ไม่ได้ว้อย!
อันที่จริงอีกฝ่ายไม่ได้ตั้งใจจะรังแกอู๋เจ๋อชิง อู๋เจ๋อชิงเป็นข้าราชการระดับไหน พวกเขาไม่กล้าหรอก เพียงแต่คิดจะไว้หน้าปรมาจารย์เว่ยสักหน่อยเท่านั้น วันแซยิดของผู้เฒ่ากับวันเกิดของคนหนุ่มสาว อย่างไรก็สำคัญไม่เท่ากัน มีแต่จางเย่ที่สันดานเสีย ทำตัวเป็นลังดินปืน แค่สะกิดก็ระเบิด จึงไม่ได้คิดถึงมุมมองนี้ เพียงเพื่อออกมาช่วยปกป้องหน้าตาของรองอธิการฯ อู๋ ว่ากันตามความสัมพันธ์ อย่างไรเสียเขาก็ต้องมาช่วยรองอธิการฯ อู๋อยู่ดี

เริ่มจับฉลากหัวข้อ

ปรมาจารย์โจวนั่งตรงกลาง สองมือถือกล่องเล็กเขย่าไปมา "เอาเลยไหม?"

ปรมาจารย์เว่ยที่นั่งอยู่อีกด้านยื่นมือเข้ามาจับกระดาษไปใบหนึ่ง ในนั้นเขียนอักษรไว้หนึ่งตัว ‘曾’ (เจิง/เฉิง)

อู๋เจ๋อชิงลุกขึ้นช้าๆ เดินเข้าไปอย่างสง่างาม เอามือล้วงกล่องใบที่สองหยิบกระดาษขึ้นมาใบหนึ่งส่งให้ ปรมาจารย์โจวกวาดตาอ่าน ในนั้นเขียนไว้สองคำ ‘คำนำ’

ปรมาจารย์โจวประกาศ "คำถามข้อแรกเรียบร้อยแล้ว ใช้คำว่า 曾(เจิง) หรือ 曾(เฉิง) เป็นคำเริ่ม เขียนโคลงฉันท์กาพย์กลอนใดก็ได้!"

พวกเขาประชันลายมือกันเช่นนี้ เหมือนประชันลายมือ แต่ความจริงไม่ง่ายอย่างนั้น จะเขียนแค่คำว่า ‘เจิงเหล่าซือเป็นคนดี’ อย่างนี้ก็ไม่ได้ เรื่องนี้ไม่ต้องบอกกันก็รู้ พวกเขาประชันกันความจริงคือเขียนกาพย์ กลอน โคลง ถ้าไม่มาจากตำราเก่าแก่หนังสือโบราณ ก็ต้องเขียนไปตามบังคับฉันทลักษณ์ของโคลงกลอนโบราณ จะใช้กลอนเปล่าสมัยปัจจุบันไม่ได้เด็ดขาด นี่คือกฎที่ทุกคนล้วนทราบฃดี แต่คำถามนี้กลับยากขึ้นอีกขั้น โดยให้ใช้คำว่า ‘曾’ (เจิง/เฉิง) นี่แหละ!

"เจิงเหรอ?"

"ใช้เป็นคำต้น?"

"คำถามแรกไม่ยากเท่าไรหรอก"

"แต่ก็ไม่ง่ายนะ ดูกันว่าทั้งสองจะตอบยังไง"

คนที่มาร่วมสนุกต่างขบคิดตาม มีคำตอบในใจแล้วเรียบร้อย

อู๋เจ๋อชิงกลับมาแล้ว คุยกับจางเย่ว่า "ใช้เจิงเป็นคำนำ กลอนแบบนี้มีไม่น้อย เพียงแต่ไม่ได้มีชื่อเสียงอะไร เป็นแค่กลอนเล็กกลอนน้อย คำถามนี้ตอบไม่ง่าย ประชันลายมือไม่ใช่แค่ลายมือ แต่ยังต้องมีความคิด ถ้าเลือกคำมาไม่ดี เขียนสวยไปก็ไม่มีประโยชน์ ให้ฉันคิดก่อนนะ"

ปรมาจารย์เว่ยเองก็กำลังครุ่นคิด

อู๋เจ๋อชิงเองก็กำลังขบคิด

จางเย่ไม่ตอบสักคำ นั่งแทะเม็ดแตงกรุบกรับอยู่คนเดียว ไหนเลยมีท่าทีของคนมีการศึกษา ดูเหมือนคนที่มากินดื่มฟรีมากกว่าชัดๆ

คนรอบด้านต่างยิ้มเจื่อนมองเพื่อนร่วมทีมของอู๋เจ๋อชิง เพื่อนร่วมทีมขี้เกียจหาแม่*มันเถอะ! มาเติมคนให้ครบๆ ไปอย่างนั้นเรอะ? กินเม็ดแตงไม่หยุด เกิดมาไม่เคยพบเคยเห็นรึยังไง? คนอื่นเขาแข่งกันตื่นเต้นจะตายแล้ว บอกว่าไม่ได้ช่วยอู๋เจ๋อชิงก็เรื่องหนึ่ง แต่เพื่อนร่วมทีมคุณกำลังจะออกรบ! จะช่วยมีความกระตือรือร้นในการแข่งหน่อยไม่ได้หรือไง? ในสายตาเห็นแต่เม็ดแตงเรอะ!

ซูน่าปาดเหงื่อ อาจารย์จางช่างไม่อินังขังขอบเกินไปแล้ว!

ปรมาจารย์โจวยิ้ม "เหลืออีกห้านาที"

โต๊ะพร้อมกระดาษหมึกพู่กันถูกจัดเตรียมไว้เรียบร้อย รอเพียงคนจากทั้งสองฝ่าย

ตรงหน้า ชายวัยกลางคนคนหนึ่งก้าวออกมา กล่าวอย่างมั่นใจ "คำถามนี้เป็นผมนะครับผู้เฒ่าเว่ย?"

ปรมาจารย์เว่ยมองเขา "เสี่ยวหวังจะลงมือ? ดี ขอให้เธอได้รับชัย!"

อาจารย์หวังขยับข้อมือเตรียมพร้อม "ไม่ต้องหรอกครับ ผมจะคว้าคะแนนแรกกลับมาแน่นอน"

บทกวีที่ขึ้นต้นด้วยคำว่า ‘เจิง’ นั้นล้วนเป็นงานไร้ชื่อเสียง การเลือกกลอนคือข้อแรกที่ยาก อย่างน้อยคุณต้องรู้จักกวีบทนั้นทั้งยังต้องสามารถท่องได้ด้วย นี่คือส่วนที่ยาก การแข่งขันไม่อนุญาตให้ค้นหาจากอินเทอร์เน็ต ไม่งั้นจะกลายเป็นไร้ความหมายที่จะแข่งขัน ดังนั้น สิ่งที่ใช้แข่งกันส่วนใหญ่จึงไม่ใช่ความสามารถเชิงอักษร แต่เป็นเรื่องอื่นๆ มีคนมากถือเป็นข้อได้เปรียบตามธรรมชาติอย่างหนึ่ง เพราะไม่มีใครมีความสามารถพอจะรู้จักกลอนทุกบททั้งที่มีชื่อเสียงหรือไม่มีชื่อเสียง เขาต้องช่วยกันทบทวน ดังนั้น ที่อาจารย์หวังจากทีมของปรมาจารย์เว่ยออกมาตอบนั้นเป็นเพราะเขารู้จักกลอนบทนี้พอดี แม้จะไม่มีชื่อ แต่ก็เป็นบทกวีที่บันทึกในหนังสือเก่าแก่ ไม่นับว่าดีเด่อะไร แต่ก็ไม่เลว

เขาเขียนว่า :

‘นายทัพทหารกล้าป้องชายแดน เสียดายผู้คุมทัพไร้สามารถ

แม้นหากเหวินชางทราบความนี้ คงสำนึกเสียดายไม่สิ้นสูญ’

วางพู่กันลง อาจารย์หวังหันไปยิ้มตาหยีให้กับอู๋เจ๋อชิง "อาจารย์อู๋ คุณล่ะ?"

"ตัวหนังสือสวย!"

"กลอนนี่ไม่เลว!"

"พี่อู๋ลำบากแล้ว!"

"กลอนบทนี้เป็นกลอนที่ใช้คำว่า ‘เจิง’ ที่มีชื่อเสียงที่สุดแล้ว ทั้งยังเป็นที่รู้จักกันโดยทั่วไป อาจารย์หวังเขียนไปแล้ว อู๋เจ๋อชิงยังจะเขียนอะไรอีก?"

ทุกคนหันมากระซิบกระซาบกันทันที ป้องกันไม่ให้รบกวนบนเวที

ปรมาจารย์โจวมองนาฬิกา "ยังเหลืออีกสามนาที"

อู๋เจ๋อชิงถกกับจางเย่ "ฉันรู้กลอนอีกบท แต่ไม่เพราะเท่าไร สู้ของอาจารย์หวังไม่ได้เลยค่ะ ไม่มีอารมณ์เก่าแก่ เขียนไปก็ไม่ชนะ"

จางเย่ถาม "งั้นให้ผมเขียน?"

อู๋เจ๋อชิงจ้องเขา "คุณจำกลอนบทอื่นที่ดีกว่านี้ได้ไหมคะ? ฉันไม่เคยเห็นลายมือคุณซะด้วยสิ ไม่งั้นคุณบอกฉัน เดี๋ยวจะขึ้นไปเขียนเองค่ะ"

จางเย่กล่าว "ผมจำไม่ได้หรอก หนังสือกลอนผมไม่ค่อยได้อ่าน คุณบอกว่าไม่มีแล้ว อย่างนั้นก็ต้องไม่มีแล้วครับ" จางเย่เชื่อความคิดเห็นของอู๋เจ๋อชิง

อู๋เจ๋อชิงกล่าวเสียงเรียบ "ถ้าเกิดไม่มี คุณจะเขียนอะไร?"

จางเย่พูดอย่างไม่ใส่ใจอะไรทั้งนั้น "ผมก็แต่งเองสิครับ"

"เขียนเอง?" อู๋เจ๋อชิงยิ้มหวานแล้ว "ได้ งั้นรอดูของคุณนะคะ"

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./66.md)