##บทที่ 374 : ศึกชิงโคลงกลอนของจางเย่!
มีคนรู้ตัวจางเย่แล้ว!

แรกเริ่มเดิมทีทุกคนไม่มีใครคาดคิดถึงเรื่องนี้เลย แต่เมื่อปรมาจารย์โจวพูดขึ้น ทุกคนพลันเริ่มนึกถึงหลายเรื่องราวที่ผ่านมา แล้วถึงกับต้องมองหน้าของชายหนุ่มแว่นดำอีกครั้ง ก่อนจะเลื่อนสายตาลงไปมองชื่อที่เขียนไว้ท้าย ‘มู่หลันซือ’

เป็นเขา!

เป็นจางเย่จริงๆ!

แน่นอนว่าเฉินม่อเคยได้ยินชื่อเสียงอันเกรียงไกรของจางเย่มาก่อน จึงได้ตะลึงงัน แทบกระอักเลือดตาย!

เหล่าศิษย์พี่ศิษย์น้องที่เมื่อครู่ยังคงเข้าข้างเฉินม่อและร่ำร้องตะโกนใส่จางเย่ล้วนแต่ตะลึงงัน โคตรเหง้าศักราชแกน่ะสิ! ทำไมเป็นเขาได้ฟระ! ชัดเจนว่าไม่มีใครคาดคิดว่าจางเย่จะมา! หวนนึกถึงสิ่งที่พวกเขาท้าทายจางเย่ไปเมื่อครู่ ถึงกับหน้าซีดเผือดกันหมด! แข่งกับเขา? ให้แข่งกะผีน่ะสิ! แม่*มันซ่อนตัวไว้ซะลึกเชียว! ถ้ารู้แต่แรกว่าคุณคือจางเย่ พวกเรายังจะโวยวายหาอะไรอีก! ใครแม่*จะไปกล้าเปรียบโคลงกลอนกับจางเย่ล่ะฟระ!

เสียงฮือฮาดังขึ้น!

เสียงวิพากษ์วิจารณ์สนั่นอื้ออึง!

"แม้เจ้าโว้ย!"

"เป็นเขาจริงๆ!"

"ไม่สงสัยเลยว่าทำไมร้ายกาจขนาดนี้! เขามาได้ไงเนี่ย!?"

"แม่*มันเถอะ นี่มันรังแกกันชัดๆ! ประชันอักษรกับเขาเนี่ยนะ? ใครจะไปชนะวะ!"

"นั่นสิ ฉันก็ว่าแล้วว่าทำไมทั้งปรมาจารย์ทั้งเหล่านักลิปิกรถึงเอาชนะเด็กน้อยคนหนึ่งไม่ได้! ที่แท้หมอนั่นคือจางเย่! ฉันเคยอ่านบทความบทกวีของเขามาแล้ว ทุกบทล้วนสะท้านฟ้าสะเทือนดิน ทั้งที่ไม่เคยเขียนร่างเตรียมการอะไรมาก่อน แถมตลอดมาก็แต่งขึ้นสดๆ ด้วยแท้ๆ! อย่าว่าแต่สมาคมลิปิศิลป์เราที่ไม่ได้จริงจังกับเรื่องวรรณกรรมมากมายอะไรเลย แม้แต่สมาคมกลอนคู่ ก็ยังไม่มีใครเอาชนะเขาได้สักคน! ผลงาน ‘ผู้เยาว์ของชาติ’ หลายวันก่อนนั่นใครเคยฟังแล้วบ้าง? แม้แต่ศาสตราจารย์เหยียนของเป่ยต้ายังโดนเขาพูดจนหัวหมุนแน่ะ!"

"ถ้ารู้แต่แรกว่าเป็นเขา ยังจะแข่งอะไรกันอีกล่ะ"

"คาดไม่ถึง คาดไม่ถึงจริงๆ ว่าลายมือของจางเย่จะร้ายกาจขนาดนี้!"

ความจริงแล้วทุกคนต่างก็รู้จักจางเย่ เพียงแต่ไม่ทราบว่าเขาหน้าตาเป็นอย่างไร เพราะไม่เคยดูรายการโทรทัศน์หรือภาพข่าว แต่ก็พอรู้จักชื่อเสียงที่หนาหูของเขา แม้ว่าวงการลิปิศิลป์กับวรรณกรรมจะแตกต่างกันอยู่บ้าง แต่ก็มีส่วนเกี่ยวข้องกันอยู่มากมาย เรื่องของทางนั้นทุกคนจะมากจะน้อยล้วนรับรู้กันมาบ้าง ยิ่งจางเย่มีชื่อเสียงกระฉ่อนอยู่ในเมืองหลวง ทุกคนแม้จะไม่ได้รู้จักจางเย่มากนัก แต่ก็ไม่ถึงกับไม่เคยอ่านข่าวเสียทีเดียว มีเพียงคนในครอบครัวของพวกเขาเป็นส่วนน้อยเท่านั้นที่ไม่รู้จักจางเย่ ซึ่งต่างก็หันไปสอบถามเรื่องราวจากคนข้างๆ พอได้ยินเรื่องวีรกรรมต่างๆ ของจางเย่เท่านั้นแหละ ทุกคนล้วนแต่ต้องยกย่อง สายตาที่มองจางเย่ราวกับเห็นภูติเทพอย่างไรอย่างนั้น!

คุณพ่อซูจ้องลูกสาวเขม็ง "ทำไมลูกไม่บอกพ่อก่อน! ว่านี่เพื่อนลูก!"

ซูน่าหัวเราะคิกคัก "พ่อไม่ถามหนูนี่คะ เอ้อ อาจารย์จางบอกว่า กลอนคู่ต้นที่เขียนเมื่อครู่จะให้พ่อแหละ นี่หนูช่วยพ่อขอมาให้เชียวนะ!"

คุณพ่อซูกล่าวอย่างตื่นเต้นดีใจ "จริงเหรอ?"

"จริงสิ เดี๋ยวก่อนกลับหนูจะไปขอรองอธิการบดีอู๋ให้ค่ะ" ซูน่ากล่าว

"ดี!" คุณพ่อซูไม่โทษลูกสาวอีกต่อไป กลอนคู่ต้นนั้นเขาจับตามองมาได้พักหนึ่ง เพียงแต่เขาไม่สนิทกับอู๋เจ๋อชิง ตอนกินข้าวด้วยกันจึงไม่เหมาะจะออกปาก

คุณเฝิงจ้องอู๋เจ๋อชิงด้วยสายตาหงุดหงิด เปิดปากกล่าวสิ่งที่ออกจะเกินเลยไปบ้าง "ผมว่านะเสี่ยวอู๋ คุณมันบ้าไปแล้ว คุณมันบ้ามากๆ! เชิญจางเย่มาแล้วก็ไม่บอกพวกเราสักคำ คุณโกงพวกเราเหล่าผู้เฒ่าชัดๆ คุณว่าคุณตั้งใจรึเปล่า? ถ้ารู้ว่าเป็นเขาแต่แรก ใครมันจะไปกล้าแข่งกับเขาล่ะ! เขาเป็นนักกวีมือฉมัง ในวงการหนังสือนับเป็นบุคคลชั้นปรมาจารย์ไปแล้ว แต่ดันให้มาประชันกับพวกเราคนเขียนอักษรทำลายมือเรื่องบทกวี คุณไม่อายบ้างเหรอ! คุณไม่อายบ้างรึไง! หึ! เก่งจริงก็มาแข่งกับพวกเราเรื่องเขียนลายมือสิ! เขียนแค่ลายมือน่ะ!"

อู๋เจ๋อชิงยกมือขึ้นมาค่อยๆ เสยผม หัวเราะคิกกล่าวว่า "ถ้าให้แข่งเขียนอักษร จางน้อยก็ไม่มีทางเป็นคู่มือพวกคุณได้หรอกค่ะ อีกอย่างกฎการแข่งไม่ใช่ฉันตั้งเสียหน่อยนี่คะ"

อาจารย์หวังกรอกตาใส่ "เธอขุดหลุมดักพวกเรานี่! ตั้งใจไม่พูดชัดๆ!"

อู๋เจ๋อชิงยิ้มเล็กน้อย "ฉันก็ไม่ได้ตั้งใจนี่นา คิดว่าพวกคุณจำเขาได้ซะอีกค่ะ"

"จำได้อะไรกันเล่า!" ลิปิกรเฒ่าที่ได้ประมือกับจางเย่ก่อนหน้านี้ท้วงขึ้น "ใส่แว่นดำอันบักเอ็บขนาดนี้ ใครมันจะไปจำได้!"

ลิปิกรอีกท่านกัดฟันกรอดๆ กล่าว "เสี่ยวอู๋ เธอก็มีเวลาไม่สัตย์ซื่ออย่างนี้ด้วยหรือ"

จางเย่ลุกขึ้นยืนกล่าว "ผู้อาวุโสและอาจารย์ทุกท่านครับ ผมไม่ได้ตั้งใจจะปกปิดจริงๆ ที่สวมแว่นดำนี่ก็เพราะความเคยชินเท่านั้นเองครับ"

คุณเฝิงไม่ยอมรับ "ยังไงเธอก็ล่วงเกินพวกเราซะแล้วไอ้หนู เธอจะทำยังไง!"

จางเย่ถามกลับ "คุณว่าควรทำยังไงดีครับ?"

คุณเฝิงมองเขาเขม็ง "ส่ง ‘มู่หลันซือ’ ให้ฉันซะ"

จางเย่ "...แต่นั่นของขวัญวันเกิดที่ผมให้รองอธิการฯ อู๋นะครับ"

"ฉันไม่สนใจ" คุณเฝิงเกิดหน้าหนาขึ้นมาเสียแล้ว "คราวนี้ยังไงฉันก็ต้องได้! ใครอย่ามาแย่งฉันเชียว ใครแย่งฉัน เราต้องสู้กัน!"

ทุกคน "..."

ในที่สุดปรมาจารย์โจวก็กลั้วหัวเราะออกมา "ตาเฝิง จุๆ ดูทำเข้าสิ เป็นมือพู่กันเหมือนกันแท้ๆ"

คุณเฝิงยืนกรานหนักแน่นจริงจังสุดๆ "เจอของดีแบบนี้ ใครจะไปมัวสนวิธีการล่ะครับ เสี่ยวอู๋ กลอนของจางน้อยที่ฉันขอเมื่อครู่ ฉันคืนให้เธอ ฉันจะเอา ‘มู่หลันซือ’! "

อู๋เจ๋อชิงกล่าวยิ้มๆ "ไม่ได้นะคะ นั่นของขวัญที่จางน้อยให้ฉันนะ แถมยังเป็นของขวัญที่ฉันชอบที่สุดในช่วงหลายปีนี้ด้วย อาจารย์เฝิงจะพรากของรักฉันไปไม่ได้นะคะ คุณจะเอากลอนบทไหนไปก็ได้ เว้น ‘มู่หลันซือ’ บทนี้เท่านั้นค่ะ ยังไงฉันก็ต้องเก็บรักษาไว้!"

คุณเฝิงไม่ยอมแพ้ "งั้นฉันขอยืม!"

อู๋เจ๋อชิงส่ายหน้ายิ้มๆ "ฮ่าๆ ไม่ได้ค่ะ"

คุณเฝิงถลึงตาใส่ "ทำไมถึงได้งกแบบนี้นะ!"

อู๋เจ๋อชิงยิ้มน้อยๆ "ชิ้นอื่นชิ้นไหนก็ได้ทั้งนั้นค่ะ มีแค่ชิ้นนี้เท่านั้นที่ไม่ได้"

หมึกแห้งแล้ว อู๋เจ๋อชิงเดินเข้าไปชมดูด้วยความชื่นชอบ ‘มู่หลันซือ’ ชิ้นนี้อีกครั้ง ก่อนให้คนช่วยม้วนเก็บให้เธอ

ปรมาจารย์โจวช่วยไกล่เกลี่ย "เหอๆ พอแล้วน่าตาเฝิง นั่นน่ะจางน้อยให้เสี่ยวอู๋นะ แถมเป็นบทสรรเสริญสตรีอีก เธอยังจะเอาไปทำอะไร"

คุณเฝิงกล่าวว่า "ผมก็ให้ภรรยาผมสิ ยัยแก่นั่นต้องชอบแทบตายแน่!"

จางเย่กระแอม "คุณเฝิง ไม่อย่างนั้นผมเขียน ‘มู่หลันซือ’ ให้อีกใบดีไหมครับ?"

ต่อให้คุณเฝิงจะชื่นชอบสุดๆ ก็ยังต้องกล่าว "ฉันอยากได้แค่ต้นฉบับ เขียนรอบสองก็ไม่มีค่าให้สะสมแล้ว!" พูดจบก็หันไปทางอู๋เจ๋อชิง "เสี่ยวอู๋.. เราสองคนมาต่อรองกันหน่อยน่า บ้านผมยังมีภาพอักษรไม่น้อย บางส่วนเป็นภาพโบราณ เธอพอใจแผ่นไหนก็เอาไปเลย ฉันขอแลก"

อู๋เจ๋อชิงยิ้มไม่ตอบอะไร

ในที่สุดคุณเฝิงก็เลิกล้มความหวังต่อภาพอักษรชิ้นนี้ เขารู้สึกเคืองจนกินอะไรไม่ลงแล้ว

หากบอกว่าโคลงกลอนที่จางเย่แต่งมาก่อนหน้านี้ ต่างก็มีเรื่องราวที่หลายคนไม่เข้าใจ ทำให้มูลค่าลดลงเหลือเพียงระดับธรรมดา อย่างนั้น ‘มู่หลันซือ’ บทนี้ก็นับว่ามีคุณค่ามากแล้ว ด้วยความที่เป็นลำนำกลอนยาวและเรื่องเล่า จึงไม่จำเป็นต้องมีหลักฐานอะไรทางประวัติศาสตร์มาสนับสนุน เช่นเดียวกับในโลกใบนั้นของจางเย่ ซึ่งไม่ทราบว่ามีฮัวมู่หลันคนนี้จริงหรือไม่ อย่างไรก็ตามเรื่องราวนี้ไม่มีทางเกิดขึ้นได้แน่นอน! ออกรบแทนบิดา? กษัตราประทานรางวัล? ล้วนแต่เป็นเรื่องเล่าระดับชาวบ้าน เป็นเพียงนิทานทั้งนั้น! เพราะว่าจางเย่เล่าเรื่องฮัวมู่หลันเป็นนิทานเรื่องหนึ่ง ดังนั้นทั้งตัวเนื้อเรื่อง เนื้อความ และการใช้คำตัวอักษรล้วนแล้วแต่อยู่ในจุดสูงสุด นับว่าโดดเด่นอย่างยิ่งในโลกนี้!

สมัยจางเย่เรียนชั้นมัธยม ‘มู่หลันซือ’ เป็นบทกลอนในหนังสือเรียน อาจารย์ต้องให้พวกเขาท่องอาขยานให้ได้ แน่นอนว่าต้องท่องทั้งหลายร้อยตัวอักษรนั่นอย่างหมดสิทธิ์ต่อรอง หากคัดค้านหรือทำไม่ได้ก็จะต้องเจอกับบทลงโทษอย่างยืนเดี่ยวเอย คัดอักษรเอย จนในที่สุดก็จำกันได้ ดังนั้นจะเห็นได้ว่า ‘มู่หลันซือ’ มีความสำคัญต่อการเรียนการสอนขนาดไหน!

โลกเปลี่ยนไปแล้ว?

ยังไงก็ไม่ต่างกันนักหรอกน่า!

ในที่สุดอาจารย์หวังก็พบตัวจางเย่ พอเห็นว่าจางเย่กำลังจะกลับไปกินข้าวที่โต๊ะเดิม เขาก็รีบคว้าจางเย่ไว้แล้วลากมาที่โต๊ะประธาน "จางน้อย นั่งนี่เถอะ!"

คุณเฝิงยังคงแกล้งทำเป็นเคืองๆ "มาดื่มกันมาจางน้อย คอยดูว่าฉันจะมอมเธอได้ไหม!"

จางเย่เองก็รู้ว่าอีกฝ่ายไม่ได้โกรธจริงๆ จังๆ "ไม่ดีกว่าครับ ผมคอไม่แข็ง ดื่มได้ไม่มากจริงๆ"

อาจารย์หวังหรี่ตา กล่าวว่า "ท่าทางคุณเฝิงจะชอบ ‘มู่หลันซือ’ เธอมากนะ ตอนแพ้เธอฉันยังนึกว่าน่าขายหน้า แต่ท่าทางตอนนี้ ฉันว่าแพ้เธอเชิงอักษรนับว่าธรรมดามากแล้ว มา มาดื่มกัน!"

แพ้ให้กับผู้เยาว์รุ่นหลัง?

พวกเขาก็ต้องเสียหน้ามากอยู่แล้วสิ!

แต่จางเย่มีชื่อเสียงมากเพียงไหน ทั้งยังมีความสามารถเชิงอักษร พ่ายแพ้แก่เขาไม่นับเป็นไรได้ อารมณ์ที่ขุ่นเคืองของเหล่านักลิปิกรที่มาแข่งกับจางเย่นั้นค่อยๆ สงบลงทีละน้อย

จางเย่ถ่อมตัว "ผมแค่โชคดี หากแข่งกันจริงๆ ผมคงสู้อาจารย์ทุกท่านไม่ได้ครับ"

ปรมาจารย์โจวกล่าว "อย่าทำเป็นถ่อมตัวน่า ลายมือเธอน่ะถึงระดับสูงส่งแล้ว ลิปิกรทั่วไปสู้เธอไม่ได้หรอก ขอแค่ฝึกฝนต่อไป เธอต้องมีที่ยืนในวงการลายมือแน่นอน โอ๊ะ พูดผิดแฮะ ฉันว่าเธอมีที่ยืนในวงการนี้แล้วนี่นะ ฮ่าๆ"

จางเย่กล่าว "ท่านชมเกินไปแล้วครับ"

ปรมาจารย์เว่ยมองเขา "มีความคิดจะมาทำงานในวงการนี้บ้างไหม?"

จางเย่หลุบตาลง กล่าว "ยังไม่คิดครับ ไว้วันหน้ามีโอกาส ถึงเวลามีตรงไหนไม่เข้าใจ ต้องขอคำชี้แนะจากอาจารย์ทุกท่านด้วยนะครับ"

ฝ่ายนี้ยิ่งมีความสำราญ ทุกคนคุยกันสนุกสนาน

ส่วนคนอื่นๆ ที่อยู่ในพื้นที่รอบๆ กำลังกินข้าวโต๊ะอื่นๆ ต่างจับวงวิจารณ์กันเรื่อง ‘มู่หลันซือ’ ถกเรื่องชื่อของจางเย่

อีกด้าน เฉินม่อหย่อนก้นลงนั่งเงียบๆ ไม่พูดไม่จาอะไรอีก เขาต้องการจะทำให้อู๋เจ๋อชิงขายหน้า เพื่อกู้หน้าแทนอาจารย์ ไม่คิดเลยว่าเรื่องราวจะกลายเป็นเช่นนี้ ไม่เพียงเขาไม่สามารถทำให้รองอธิการฯ อู๋เสียหน้า เขายังปล่อยให้จางเย่ใช้เขาเป็นหินรองรับเท้าเพื่อกล่าวชื่นชมอู๋เจ๋อชิงด้วยบทกวีที่ชื่นชมผู้หญิงอย่างถึงที่สุด เฉินม่อที่ล่วงเกินคนไว้มากมาย กลับไม่ได้อะไรกลับมา ขณะที่จางเย่ได้ใจทุกคนไม่พอ เขายังได้รับความยอมรับนับถือจากพวกผู้หญิงและนักลิปิกร!

ทำไม?

ทำไม?

เฉินม่อรับไม่ได้!

เหล่าศิษย์น้องของเขาเห็นแบบนี้ ก็เข้ามาปลอบ "ศิษย์พี่ ทำอะไรไม่ได้แล้วนะ ขนาดอาจารย์เรายังไม่ใช่คู่มือของจางเย่ อย่างว่าแต่คุณเลย"

ศิษย์น้องอีกคนก็ถอนใจ "แพ้เขาก็ไม่ได้เสียหายอะไรหรอก"

เฉินม่อถอนใจ นั่นสิ ไอ้คนแซ่จางนี่มันบ้าดีเดือดชัดๆ อายุยังน้อย แต่กลับมีฝีมือเชิงอักษรน่าอัศจรรย์สุดๆ ถ้ารู้ว่าคนคนนี้คือจางเย่ เขาคงไม่ลงไปวุ่นวายด้วยหรอก!



*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./75.md)