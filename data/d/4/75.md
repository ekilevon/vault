##บทที่ 375 : ส่งอู๋เจ๋อชิงกลับบ้าน
งานเลี้ยงเริ่มอีกครั้ง

อาหารถูกยกขึ้นโต๊ะไม่หยุด

ด้วยการถือกำเนิดของ ‘มู่หลันซือ’ ทำให้คำโวยวายทุกอย่างสงบลง ไม่มีใครพูดพวกเรื่องขัดแย้งเล็กน้อยนั่นออกมาอีก บริเวณสวนหลังกินดื่มอย่างจุใจไม่สนใจอะไรให้มากความ คนที่ยังไม่มอบของขวัญก็ทยอยกันออกมามอบให้เรื่อยๆ

"ปรมาจารย์เว่ย ขอให้อายุยืนยาว"

"พี่อู๋ ของขวัญเล็กน้อยแทนความปรารถนาดี"

"พี่อู๋ ผมเขียนภาพอักษรมา แน่นอนว่าต้องสู้ ‘มู่หลันซือ’ ที่อาจารย์จางมอบให้คุณไม่ได้ทั้งในแง่ภาษาและความโดดเด่น แต่ก็มีความตั้งใจดี"

" ‘มู่หลันซือ’ ปรากฏ ฉันเองจะมอบของขวัญอื่นก็รู้สึกไม่ค่อยดีแฮะ"

"นั่นสิ ผมก็ด้วย ของเล็กน้อยของผมอย่าเอาออกมาคงดีกว่า"

"เฮ้อ ในหัวฉันคิดย้ำๆ แต่ประโยคนี้ ---กระต่ายผู้ขาปราดเปรียว กระต่ายเมียนัยน์ตาหรี่ชม้าย

สองกระต่ายวิ่งเลียดเคียง ขอถามข้าเป็นหญิงหรือชาย ยอดเยี่ยม! โบราณมีฮัวมู่หลัน ปัจจุบันมีอู๋เจ๋อชิง! ผมสังหรณ์ใจว่า ‘มู่หลันซือ’ บทนี้ อีกหลายสิบหลายร้อยปีให้หลังต้องมีชื่อโด่งดัง สืบทอดต่อไปชั่วลูกชั่วหลาน อาจอีกหลายร้อยหลายพันปี แถมพวกเราที่อยู่ตรงนี้ต่างก็ได้ร่วมอยู่ในเรื่องราวของ ‘มู่หลันซือ’ ด้วย เวลาพวกเขาเล่าเรื่องลำนำกลอนบทนี้ อย่างไรก็ต้องพูดนับรวมพวกเราเข้าไป ก่อนหน้านี้เป็นพวกเราทุกคนเวลาศึกษาเรื่องราวโบราณต้องพูดถึงคนโบราณ ต่อไป ไม่คิดเลยว่าพวกเราเองจะได้กลายเป็นคนโบราณให้ชนรุ่นหลังได้ศึกษาด้วย!"

"อาจารย์จางมีพรสวรรค์มาก!"

"นั่นสิ ไม่มีของขวัญชิ้นไหนล้ำค่ากว่านี้อีกแล้ว!"

"ฮัวมู่หลันอันยอดเยี่ยม! ‘มู่หลันซือ’ อันดีงาม!"

"ถ้าเกิดผมเขียนลำนำกลอนแบบนี้ออกมาได้ ผมคงแขวนพู่กันล่ะ!"

ทุกคนกินดื่มมอบของขวัญ บ้างจับกลุ่มถกกันเรื่อง ‘มู่หลันซือ’ ที่ทำให้ทุกคนต้องสะท้านสะเทือนใจ

ปรมาจารย์โจวทั้งกินไปได้นิดหน่อยและกินอย่างรวดเร็วจนเสร็จแล้ว ก็เอากระดาษเช็ดมุมปาก "ฉันกินเสร็จแล้ว ต้องขอตัวสักครู่นะ" จากนั้นหันไปหาอู๋เจ๋อชิง "เสี่ยวอู๋ ทำไมถึงได้รีบเก็บภาพอักษรไปล่ะ เอาออกมาอีกรอบสิ ฉันอยากจะลอกอักษร"

อู๋เจ๋อชิงยิ้ม "คุณก็อยากจะเขียนเหรอคะ?"

ปรมาจารย์โจวรับคำ "ได้เจอกลอนดีๆ แบบนี้ แถมยังโชคดีได้เห็นกระบวนการเขียนตั้งแต่ต้นจนจบ ฉันเลยชักคันไม้คันมือ ยังไงก็ต้องเขียนออกมาบ้าง" จากนั้นหันไปถามจางเย่ว่า "จางน้อย ฉันขอคัดลอก ‘มู่หลันซือ’ หน่อยนะ ได้ไหม? อย่าหาว่าฉันละเมิดลิขสิทธิ์ล่ะ ฮ่าๆ"

จางเย่รีบกล่าว "ได้ครับ เป็นเกียรติของผมแล้ว"

ปรมาจารย์โจวให้ศิษย์เตรียมกระดาษพู่กันไว้พร้อมสรรพ แต่ยังไม่ลงมือเขียน เพียงยืนดูไปก่อน ดูอยู่สิบกว่านาที จึงหลับตาใคร่ครวญเนิ่นนานก่อนจะเริ่มตวัดพู่กัน เขาต้องการเข้าใจเนื้อหาให้แจ่มแจ้งจึงจะกล้าเขียน!

ตัวหนังสือของปรมาจารย์โจวใน ‘มู่หลันซือ’ นั้นงดงาม ผู้ชมอดร้องชื่นชมกันไม่ได้!

"เขียนได้ดี!"

"ผู้เฒ่าโจวเขียนได้โดดเด่นมาก!"

ทว่าปรมาจารย์โจวกลับไม่ค่อยพอใจนัก โบกมือกล่าว "เป็นเพราะบทกลอนดี ไม่ใช่ลายมือฉันสวย อีกอย่างลายมือฉันไม่ค่อยเหมาะกับเนื้อเรื่องนี้เท่าไร ดูออกจะกระด้างไปบ้าง ไม่สอดคล้องกับเนื้อความ ไม่มีความปล่อยตัวตามสบายอย่างตัวสิงข่ายของจางน้อย ยังขาดอารมณ์ศิลป์ไปหน่อยน่ะ"

รอบด้านมีผู้คนจำนวนมากที่กินข้าวเสร็จแล้วเดินมาถ่ายรูปเก็บไว้ มีทั้งคนถ่าย ‘มู่หลันซือ’ ของปรมาจารย์โจว และ ‘มู่หลันซือ’ ของจางเย่ไว้ในโทรศัพท์มือถือด้วย เพราะตอนที่จางเย่เขียน ‘มู่หลันซือ’ นั้นล้วนแล้วแต่ดีกว่าปรมาจารย์โจวอยู่เล็กน้อย ไม่ว่าจะเป็นการใช้แบบอักษร ลายพู่กัน น้ำหนักมือ การจัดเรียง และสำนึกอักษร ผลลัพธ์เช่นนี้ไม่น่าประหลาดใจ อย่างไรจางเย่ก็เป็นผู้เขียนคนแรก ชัดเจนว่าต้องมีความเข้าใจในเนื้อความยิ่งกว่าปรมาจารย์โจวสักหน่อย

มีคนโพสต์ภาพอักษรของจางเย่บนอินเทอร์เน็ต รวมไปถึงกลอนคู่เมื่อครู่นี้ด้วย จากนั้นมีคนแชร์ต่อกันไปอีก เรื่องสวยๆ งามๆ แบบนี้ต้องให้คนได้ร่วมกันรับรู้สิ!

……

บนอินเทอร์เน็ต

งานเลี้ยงครบรอบการก่อตั้งสมาคมลิปิกรได้เปิดเผยออกมาแล้ว!

"ครั้งหนึ่งท่องสมุทรละลืมธาร?"

"ไม่สูงล้ำอูซานมิใช่เมฆ? กลอนที่ดี!"

"หญิงร้องร่ายไม่ทราบสิ้นชาติใด? ขับดอกไม้หลังเรือนข้ามลำน้ำ?"

"เชี่*เอ๊ย! เดียวดายหม้ายเหน็บหนาวริมหน้าต่าง? กลอนคู่เชี่*ไรเนี่ยจะให้ต่อยังไงฟระ!"

"พวกนายรีบไปดู ‘มู่หลันซือ’ เถอะ! โคตรสุดยอด! ใครเขียนน่ะ?"

"ฉันเองก็อยากรู้! กลอนบทอื่นยังนับว่าดี แต่ ‘มู่หลันซือ’ นี่มันน่ากลัวเกินไปแล้ว! ทั้งอักษร เนื้อความและเรื่องเล่า เป็นใครเขียนกัน?"

"พวกนายดูลายเซ็นในรูปสิ!"

"นี่....ดูเหมือนจะเป็นจางอะไรสักอย่าง?"

"เชี่*! จางเย่!"

"หือ! ลายเซ็นเป็นชื่อจางเย่จริงๆ ด้วย!"

ไม่ทราบว่าเป็นใครในงานชุมนุมกันแน่ที่โพสต์รูปพร้อมพิมพ์อธิบายไว้ข้างล่างภาพพวกนี้ รู้เพียงใช้ชื่อเวยป๋อว่าตงเซิง "วันนี้เป็นงานเลี้ยงครบรอบสมาคมลิปิศิลป์ ทั้งยังเป็นวันเกิดของคุณอู๋เจ๋อชิงรองอธิการบดีมหาวิทยาลัยปักกิ่ง ซึ่งอาจารย์จางเย่ได้รับเชิญมาร่วมด้วย เขาได้เขียนบทกวีและกลอนคู่เหล่านี้ไว้ โดยเฉพาะบทสุดท้ายอย่าง ‘มู่หลันซือ’ เพื่อเป็นของขวัญวันเกิดมอบให้กับคุณอู๋เจ๋อชิง สำหรับกลอนบทนี้ในสายตาผมแล้ว เกรงว่าในโลกนี้จะไม่มีลำนำเพลงบทใดมาเปรียบได้ มู่หลันซือเป็นลำนำกลอนที่ก้าวขึ้นสู่จุดสูงสุดของวรรณศิลป์ไปแล้ว!"

ผู้ชมแห่มาร่วมครึกครื้นกันทันควัน

"หา? อาจารย์จางเขียนจริงดิ?"

"เชี่*เอ๊ย จางเย่ไปเขียนหนังสือเป็นตั้งแต่เมื่อไรวะเนี่ย?"

"อาจารย์จางเย่ไม่ถึงขนาดชำนาญทุกอย่างมั้ง? จะทำเป็นทุกอย่างจริงดิ?"

"ฮ่าๆ กลอนแบบนี้ฉันว่ามีแต่จางเย่เท่านั้นแหละที่เขียนได้ ทั้งอักษร เนื้อความ และความเป็นเรื่องเล่าล้วนแต่เป็นการเขียนออกมาอย่างนิยาย โลกนี้น่ากลัวว่าจะมีจางเย่คนเดียวที่สามารถ! เขาไม่ใช่แค่นักวรรณกรรม แต่ยังเป็นนักเขียนขายดีด้วย!"

"ฉันไม่สนใจว่าใครเขียนหรอกนะ! ‘มู่หลันซือ’ ยอดเยี่ยมเกินไปแล้ว! แค่อ่านก็เลือดลมอุ่นระอุ! มู่หลันคือยอดหญิงในยอดหญิง! นี่แหละคือไอดอลของฉัน!"

"ควรยกย่อง!"

"มู่หลันเท่สุดๆ!"

"อักษรสวยเขียนได้ดี อาจารย์จางแสดงฝีมืออีกแล้ว!"

"ใครอยู่ที่งานบ้างอ่ะ ออกมาเล่าให้พวกเราฟังหน่อยสิ ว่าสถานการณ์ตอนนี้เป็นไงเกิดอะไรขึ้น!"

มีคนออกมาพูดจริงๆ คนไร้ชื่อออกมาบอกทุกคนว่าจางเย่นั้นใช้หนึ่งสู้กับลิปิกรหลายสิบคนอย่างไร ทั้งยังประพันธ์ ‘มู่หลันซือ’ ออกมาโดยไม่มีการเตรียมตัวอะไรเลยได้อย่างไร!

ทุกคนต่างคิดภาพตามไปอย่างตื่นเต้น!

ประชันอักษร?

ชัยชนะเบ็ดเสร็จ?

จางเย่ยอดเยี่ยมขั้นสุด! นี่คือหนึ่งคนเฝ้าด่านหมื่นทัพยากฝ่าที่แท้!

มู่หลันซือถูกส่งต่อออกไปนับไม่ถ้วน ตามเทียปาและกระดานสนทนาใหญ่ๆ ต่างก็มี ‘มู่หลันซือ’ ไปปรากฎตัวทั้งนั้น ทำเอาได้ใจผู้หญิงมาเป็นจำนวนมาก!

ก่อนหน้านี้ คนที่ชื่นชมจางเย่แม้จะมีทุกเพศทุกวัย แต่ส่วนใหญ่ยังคงเป็นเพศชาย เพราะสิ่งที่จางเย่เขียนล้วนแต่เป็นเรื่องทุบตีฆ่าฟันด่าคนมาตลอด บรรยายเรื่องสามก๊กเรื่องความฝันในหอแดง ต่างก็เป็นสิ่งที่เพศชายค้นคว้าค้นหากันลึกล้ำเสียมากกว่า แม้ผู้หญิงหลายคนจะชื่นชอบความฝันในหอแดงเช่นกัน แต่ผู้หญิงส่วนมากเพียงอ่านแล้วก็จบไป ไม่ได้ค้นคว้าอะไรต่อให้มากมาย ขณะที่ผู้ชายชอบค้นคว้า ดังนั้นแฟนคลับของจางเย่จึงมีเจ็ดส่วนเป็นเพศชาย แต่ ‘มู่หลันซือ’ บทนี้ ทำให้จางเย่ได้ใจผู้หญิงมามากมาย แฟนคลับหญิงเองก็ยิ่งนิยมชมชอบในตัวเขา!

……

อีกด้าน

เกือบบ่ายสามโมง

งานเลี้ยงจบลงแล้ว ทุกคนที่กินก็กินกันอิ่มหนำสำราญ ที่ดื่มก็ดื่มเกินพอ

ซูน่าเข้ามาขอกลอนคู่ต้นของจางเย่ไปจากอู๋เจ๋อชิง ก่อนจากไปพร้อมกับคุณพ่อซูที่เต็มไปด้วยความปลื้มใจ แขกคนอื่นๆ ต่างก็ทยอยลุกจากไปเช่นกัน

จางเย่ดื่มกับคุณเฝิงและลิปิกรท่านอื่นๆ จนมึน ดื่มสุราไปไม่น้อย ฝีเท้าจึงไม่มั่นคง เขาหันไปกล่าวกับอู๋เจ๋อชิงว่า "รองอธิการฯ อู๋ครับ" สะอึกคำหนึ่ง "ยังไง ผมขอ...ตัวก่อนนะครับ ของคุณเยอะขนาดนี้ จะให้ผมไปส่งไหม?"

ข้างๆ อู๋เจ๋อชิงมีของขวัญภาพอักษรกองไว้เต็มไปหมด

พอฟังก็บอกว่า "คุณดื่มซะขนาดนี้ แล้วจะกลับยังไงคะ?"

"ผมขับรถมา ก็ขับรถกลับครับ" จางเย่ลิ้นคับปาก สมองยังรู้สึึกมึนงงอยู่บ้าง "ไม่เป็นไร คุณวางใจเถอะ"

ปรมาจารย์โจวได้ยินก็ร้องทัก "เฮ้ย ไม่ได้ ดื่มเหล้าแล้วก็อย่าขับสิ ฉันให้คนไปส่งเธอที่บ้านดีกว่า"

อู๋เจ๋อชิงยิ้ม "ไม่รบกวนผู้เฒ่าโจวหรอกค่ะ วันนี้ฉันไม่ได้เอารถมาพอดี ของก็เยอะขนาดนี้ พอดีเลย ฉันไปส่งจางน้อยเอง บ้านเขากับฉันห่างกันไม่ไกลเท่าไรค่ะ"

จางเย่รีบกล่าว "ไม่เป็นไรครับรองอธิการฯ อู๋"

"เชื่อฟังฉันเถอะค่ะ" เธอกล่าว "เมาขนาดนี้ยังจะมาขับรถอะไรไหวคะ"

คุณเฝิงที่ดื่มเข้าไปเต็มคราบกล่าว "ใช่ๆ ช่าย..ให้...อึก....ให้เสี่ยวอู๋ไปส่ง วันหลัง...วันหลังเราสองพี่น้องค่อยมาดื่มกัน...ดื่มกันอีก!"

จางเย่รับคำท้า "ไม่มีปัญหา!"

ยังจะมาสองพี่น้อง คุณเผิงอายุมากกว่าพ่อแม่จางเย่ไม่น้อยแล้วด้วยซ้ำ

สุดท้าย คนก็ช่วยอู๋เจ๋อชิงขนของขึ้นรถ BMW X5 ของจางเย่ ทั้งหมดวางไว้ที่เบาะหลัง จากนั้นอู๋เจ๋อชิงก็พาจางเย่ขึ้นนั่งข้างคนขับ คว้ากุญแจรถมาจากมือของจางเย่ บอกลาพวกปรมาจารย์โจวก่อนสตาร์ทรถ

"นั่งดีๆ นะคะ" อู๋เจ๋อชิงเตือน

"อื้อ" จางเย่ยกมือนวดๆ ขมับ

เธอส่ายหน้า ยิ้มพลางยื่นมือมาช่วยจากเย่คาดเข็มขัดนิรภัย "เรียบร้อย"

บรื้นๆ

ระหว่างทาง โทรศัพท์มือถือจางเย่ดังขึ้น
หัวหน้าเขาเอง หวังสยงจากทีวีออนไลน์เหวยหว่อโทรมา

จางเย่รับสาย "ฮัลโหล ผู้กำกับ...หวัง"

หวังสยงฟังออกทันที "จางน้อย เป็นอะไร? ดื่มมาใช่ไหม?"

"ดื่มนิดหน่อย ยั...งไหว" จางเย่กล่าว "มีอะไรคุณบอกมาเถอะครับ"

หวังสยงเห็นเขายังมึนเมา จึงกล่าวว่า "งั้นเอาแบบนี้ เมื่อกี้เพิ่งได้ข่าวมาว่าคำสั่งเพิกถอนใบอนุญาตประกอบวิชาชีพผู้ประกาศของเธอน่ะหมดอายุแล้ว พวกเราก็เพิ่งจะส่งคำขอต่ออายุให้เธอเข้าไปซึ่งก็ได้รับอนุมัติแล้ว ‘จางเย่ทอล์คโชว์’ ออกอากาศต่อได้ ตอนนี้อีกสองวันก็จะตรุษจีนแล้ว เธอยังไม่ต้องกลับมาเซี่ยงไฮ้ก่อนหรอกนะ รายการอัดไว้ล่วงหน้าเรียบร้อย เตรียมการไว้พร้อมสรรพ เพียงแต่มีอะไรอยากบอกเธอก่อน" พูดถึงตรงนี้น้ำเสียงเครียดขึ้น "พวกเราเพิ่งได้ข่าวที่ยังไม่ได้รับการยืนยันว่า SARFT กำลังเตรียมจะจัดการรายการที่ผิดกฎอีกรอบ"

จัดการ?

จัดการอีกแล้ว?

จางเย่บ่น "ไม่ใช่ว่าเพิ่งตะลุยไปรึไง?"

หวังสยงกล่าว "ทางนั้นน่าจะกำลังออกกฎที่เข้มงวดขึ้นอีก ทางเรายังไม่ได้รับการยืนยันมาชัดเจนซะด้วยสิ ส่วนใหญ่เป็นข่าวลือมาน่ะ แต่เพื่อป้องกันเหตุไม่คาดฝัน เราคุยกันแล้วตัดสินใจว่าจะออกอากาศทอล์คโชว์ของเธอต่อตั้งแต่วันนี้ สี่ถึงห้าตอนต่อวัน ไม่ใช่แค่วันละตอนอย่างที่คุยกันไว้ตอนแรก เบื้องหน้าเราจะบอกว่านี่คือการชดเชยที่ต้องหยุดออกอากาศไป ป้องกันไม่ให้สูญเสียฐานผู้ชม นี่คือเหตุผลที่เราจะออกอากาศมากขึ้น แต่ว่ากันตรงๆ เราพยายามจะจบรายการของเธอให้ได้ก่อนที่จะประกาศกฎใหม่ออกมา รายการของเธอนับว่ากำลังสุ่มเสี่ยงไม่เบา มีโอกาสสูงที่จะถูกถอดรายการอีกครั้ง ต่อไปเราจะทำตามแผนใหม่นี้ถึงได้โทรมาบอกกล่าวกับเธอสักคำ"

จางเย่ตอบรับ "ได้ครับ เอาตามที่บริษัทว่าเลย"

หวังสยงหัวเราะ "เยี่ยม งั้นไม่มีอะไรแล้ว เธอไม่ได้ขับรถใช่ไหม? ดื่มเหล้าแล้วห้ามขับนะ กลับบ้านไปพักเถอะ เจอกันหลังตรุษจีน"

"ได้ครับ สวัสดีปีใหม่ล่วงหน้า"

"โอเค ขอบคุณมาก ฝากอวยพรพ่อแม่เธอด้วย"

พูดกันต่อไม่กี่คำค่อยวางสาย

เพิ่งจะวางสายเสร็จ จางเย่ก็เอนศีรษะลงพิงหน้าต่างหลับไปทันที!

*-*-*-*-*-*-*-*-*-*-*-*-*-*-*-*-*


[Go To Next Chapter]( ./76.md)