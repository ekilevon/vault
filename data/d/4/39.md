##บทที่ 339 : งั้นคุณก็อย่ามาสั่งผมมั่วๆ!
วันศุกร์

ตอนเที่ยง

พอมาถึงเป่ยต้า จางเย่ก็ขับรถไปโรงอาหาร เป่ยต้ามีที่กินข้าวอยู่หลายแห่ง เขาไม่ได้ไปที่แพงอย่างอี้หยวนหรือเสาหยวน แต่ตรงไปที่โรงอาหารของมหาวิทยาลัย ซึ่งถูกกว่าและรสชาติอาหารธรรมดาๆ แต่กลับมีขาหมูที่ดังมาก

ข้างในเต็มไปด้วยผู้คนจำนวนมาก

เป็นเวลาพักเที่ยงพอดี คนต่อคิวกันยาวเหยียดสุดๆ

"ดูดิ!"

"อาจารย์จางเย่!"

"อาจารย์จางสวัสดีครับ!"

"มากินข้าวเหรอครับ? ทำไมมาโรงอาหารอะ?"

"นั่นสิ เหอๆ ดาราใหญ่ทำไมถึงมากินข้าวที่โรงอาหารจนๆ ของพวกเราล่ะ?"

เพิ่งเข้ามาในโรงอาหาร เหล่านักศึกษาที่รู้จักชายหนุ่มต่างพากันร้องทักทาย ไม่ได้เป็นอย่างครูกับศิษย์ แต่ค่อนข้างให้ความสนิทสนมกัน เพราะจางเย่ไม่ใช่คนที่ทำงานในสายวิชาการ แต่มาจากสายพิธีกร ทั้งยังเก่งกาจด้านการเล่นมุกตลก ทุกคนจึงพลอยรู้สึกสนิทสนมกับจางเย่อยู่บ้าง ไม่ได้เห็นว่าอีกฝ่ายเป็นอย่างอาจารย์ที่ตนเองต้องทำตัวเรียบร้อยขึ้นมา จางเย่ไม่มีมาดของอาจารย์แบบนั้น

จางเย่ยิ้มแย้ม "ฉันเป็นดาราใหญ่ที่ไหนกันเล่า เงินเดือนเดือนนี้ยังไม่ออกเลย ไม่มากินถูกๆ หน่อย ฉันจะไปจ่ายค่าเช่าได้ยังไง"

"คุณต้องจ่ายค่าเช่า?"

"อาจารย์จางบอกว่าจนล่ะ!"

เหล่านักศึกษาที่ได้ฟังไม่น้อยต่างหัวเราะเฮฮาร่วม

จางเย่เดินมาต่อแถวอย่างเรียบร้อยดี ฝั่งนี้ไม่ได้แยกคิวอาจารย์กับนักศึกษา

นักศึกษาที่ต่อแถวอยู่หน้าจางเย่คนหนึ่งหันกลับมามอง พลันตกใจจนตะลึง "เชี่* อาจารย์จาง! คุณขึ้นมาข้างหน้าเลย มาข้างหน้าเลย!" เขารีบเปิดทางให้

จางเย่โบกมือยิ้มๆ "ฉันไม่เพิ่มสามลูกนะ ขอบคุณมาก"

คำท้องถิ่นของเมืองหลวง ‘เพิ่มสามลูก’ คือการแซงคิวนั่นเอง

สิบนาทีต่อมา คิวเขาก็มาถึง จางเย่เลือกกินอาหารเมนูง่ายๆ แค่ข้าวราดแกงธรรมดาๆ "พ่อครัว เอาข้าวสองถ้วย ไก่ผัดหนึ่ง มะเขือม่วงผัดหนึ่ง"

พ่อครัวถาม "โอ้ อาจารย์จาง ได้ๆ เดี๋ยวเพิ่มให้อีกนิดนะ"

"ขอบคุณครับ" จางเย่ไม่เกรงใจ รับมาวางบนถาดสเตนเลสแล้วถือหาที่นั่ง

โรงอาหารไม่เล็ก แต่รับคนมากขนาดนี้ก็ไม่ไหว ไม่มีโต๊ะว่างเลย ถึงกับไม่มีที่ให้นั่ง นักศึกษาหลายคนยืนต่อหลังคนที่กินไวหน่อยเพื่อรอที่นั่ง

"อาจารย์จาง! ตรงนี้!"

"อย่า! มาตรงนี้ดีกว่า!"

"ทางผมมีที่นั่ง!"

"อาจารย์จางเย่ มานั่งนี่เหอะ!"

"พวกเราเบียดๆ กันหน่อย เว้นที่ให้อาจารย์จางด้วย"

นี่แสดงให้เห็นถึงชื่อเสียงของคนได้อย่างหนึ่ง นักศึกษาจำนวนมากเริ่มแย่งชิงคนกันแล้ว ต่างตะโกนหน้าดำหน้าแดงให้จางเย่มานั่งตรงนี้ ความจริงแล้วอาจารย์ที่มากินข้าวที่โรงอาหารไม่ได้มีแค่จางเย่คนเดียว ยังมีอาจารย์ไม่น้อยที่มากินแถวนี้เพื่อประหยัดเงิน แต่พวกเขากลับไม่ได้มีคนเว้นที่ให้นั่งมากนัก พวกเขาได้แต่ต้องซื้อกลับไปกิน หรือไม่ก็มีนักศึกษาในภาคเว้นที่ให้นั่งเท่านั้น ส่วนนักศึกษาภาควิชาอื่นๆ ไม่รู้จักพวกเขาหรอก จะว่าไป ตอนนี้มีอาจารย์กับนักศึกษาหลายคนที่ดูแล้วแทบแยกกันไม่ออก ไม่ว่าจะเป็นนักศึกษาที่มีอายุ หรืออาจารย์วัยหนุ่มสาว กลายเป็นว่าชักไม่รู้แล้วสิว่าใครเป็นอาจารย์ใครเป็นนักศึกษา แบบนี้ยังจะให้นั่งอะไรกันล่ะ!

แต่จางเย่?

มีคนกรี๊ดเขาเป็นสิบ!

อาจารย์หลายท่านที่ได้เห็น ต่างก็พูดไม่ออก "..."

นายแม่*ก็เป็นอาจารย์เป่ยต้าเหมือนกันนิ! ทำไมต่างกันนักวะ?

จางเย่ไม่ปฏิเสธน้ำใจ ทั้งยังไม่สามารถสลัดนักศึกษาหญิงปีสองที่ดึงรั้งเขาไว้ จึงได้แต่นั่งลงกับเหล่าเด็กปีสองที่ยอมเบียดกันเปิดที่ให้ บนโต๊ะมีนักศึกษาอยู่เจ็ดแปดคน จางเย่เลยไม่ปฏิเสธ นั่งลงกินข้าวไปด้วยกัน

"อาจารย์จาง อายุเท่าไรแล้วเหรอ?"

"เกิดราศีอะไรอะ?"

"แต่งงานรึยังอาจารย์?"

"ปีหน้าคุณจะมาสอนที่ภาควิชาประวัติศาสตร์เรารึเปล่า?"

เหล่านักศึกษาหญิงกระซิบกระซาบกันคิกคัก ดูสนอกสนใจอยู่พอควร

จางเย่ยิ้มคุยกับเหล่านักศึกษา ทางหนึ่งตักข้าวกินไม่เร็วไม่ช้า เขาชอบคุยกับเหล่านักศึกษา เหมือนอย่างตอนทำรายการที่ชอบคุยกับพวกผู้ชม

กินอิ่มเรียบร้อย จางเย่ถึงเดินออกจากโรงอาหาร เพราะว่าที่โรงอาหารห่างจากภาควิชาไม่มาก เขาจึงไม่ขับรถไป เลือกที่จะก้าวเท้าเดินกลับ สรุป มีนักศึกษากลุ่มใหญ่ตั้งสิบเจ็ดสิบแปดคนมาล้อมหน้าล้อมหลัง เดินคุยกับจางเย่ไปตลอดทาง

ภาควิชาภาษาจีน

ใต้ตึกทำงาน

ซูน่าเพิ่งกลับมาจากกินข้าว หันกลับมาเห็นสภาพของจางเย่ก็อดขำขึ้นมาไม่ได้ พอจางเย่เข้ามาในอาคารคนเดียว เธอก็รออยู่ที่บันไดแล้ว "อาจารย์จาง คุณนี่ป๊อปจริงนะ มาได้ไม่กี่วันก็เข้ากับนักศึกษาได้แล้ว แถมยังไม่ใช่แค่ภาควิชาของตัวเองอีก ตอนนี้ทั้งมหา’ลัยทุกภาควิชามีใครไม่รู้จักคุณบ้างเนี่ย ถ้าเป็นฉันนะ มาสอนอยู่ตั้งสองปี แต่นักศึกษาในชั้นเรียนฉัน กลับไม่รู้เลยว่าฉันชื่ออะไรแน่ะ"

จางเย่อมยิ้ม "พอเลยๆ ผมได้เปรียบเรื่องวิชาชีพ ถ้าคุณเป็นพิธีกรทำงานมาหลายรายการแบบนี้ ทุกคนก็ต้องรู้จักคุณเหมือนกัน ถ้าอาจารย์ซูคุณมาเป็นพิธีกรล่ะก็ ต้องมีคนรู้จักยิ่งกว่าผมแน่"

ซูน่าหัวเราะหึๆ "ฉันไม่มีความสามารถอย่างคุณหรอก"

พูดเล่นหยอกล้อกันไปจนถึงห้องพักอาจารย์ ในนั้นมีคนรอจางเย่อยู่ก่อนแล้ว

"อาจารย์จาง" เป็นนึกศึกษาซ่งจากวิชา ‘วรรณคดีโบราณวิจักษณ์’ เธอเป็นหัวหน้าชั้นของวิชานี้ "ฉันมาส่งกระดาษคำตอบค่ะ"

จางเย่พยักหน้า "ลำบากหน่อยนะ ครบไหม?"

นักศึกษาซ่งวางกระดาษคำตอบ "ครบค่ะ ไม่ขาดไปสักคน"

"ดี งั้นเธอกลับไปเตรียมเข้าคาบอื่นต่อเถอะ" จางเย่กล่าว

เมื่อหัวหน้าชั้นแซ่ซ่งเดินจากไป จางเย่ก็นั่งลงตรวจข้อสอบไปทีละน้อย นี่เขา ‘ขึ้นเกี้ยวเจ้าสาวครั้งแรก’[1] จึงได้จริงจังขนาดนี้

อันนี้ใช้ได้

อันนี้ก็ดี

อืม ใบนี้เขียนได้ดี

อาจารย์ของภาควิชาภาษาจีนคนอื่นๆ เองก็ยุ่งอยู่กับการเตรียมข้อสอบปลายภาคเช่นกัน การสอบขมวดอยู่ในเวลาแค่ไม่กี่วัน ทุกคนจึงยิ่งยุ่งวุ่นวายเอามากๆ ส่วนจางเย่นับว่าค่อนข้างสบายแล้ว เพราะหลายคนต่างก็รับผิดชอบวิชาใหญ่ นักศึกษาก็มีมาก ขณะที่ของจางเย่เป็นแค่วิชาเลือก มีนักศึกษาแค่ร้อยกว่าคนเท่านั้น แถมข้อสอบก็เกี่ยวกับเรื่อง ‘ความฝันในหอแดง’ ที่จางเย่จำจนขึ้นใจมานานแล้ว แค่กวาดตาก็รู้ทันทีว่าคนที่เขียนนั้นเป็นอย่างไรตั้งใจหรือไม่

เที่ยงจรดบ่าย

จางเย่ใช้เวลาไปสามชั่วโมงโดยไม่หยุดพัก ตรวจข้อสอบทั้งหมดจนเสร็จอย่างรวดเร็ว มีที่ไม่น่าพอใจอยู่บ้าง จางเย่จึงแยกออกมาแล้วเรียกตัวนักศึกษาเหล่านั้นมาโดยตรง

และเหยามี่คือหนึ่งในนั้น

เข้ามาที่ห้องพักอาจารย์ พวกเหยามี่ล้วนกระวนกระวายกันไม่น้อย

"อาจารย์จาง"

"เรียกพวกเราเหรอครับ?"

"เอ่อ พวกเราไม่ผ่านวิชาเลือกใช่ไหมอะ?"

จางเย่โบกมือปัด "เข้ามาๆ พูดเบาๆ หน่อย อย่าไปรบกวนอาจารย์คนอื่นเขา" จากนั้นคืนกระดาษคำตอบให้พวกเขา "มีปัญหาอยู่นิดหน่อย เหยามี่ เธอเลือกคนมาได้ไม่ดีนะ ที่เธอเลือกคือตัวประกอบ ใน ‘ความฝันในหอแดง’ เขียนถึงเขาแค่ไม่กี่ประโยค ผมไม่เข้าใจเขา และไม่มีวันเข้าใจได้ด้วย เฉาเสวี่ยฉินเขียนตัวละครตัวนี้ขึ้นเพื่อแนะนำตัวเจี่ยเป่าอวี้ ปรากฏตัวออกมาแค่ครั้งเดียว แถมยังบรรยายถึงนิสัยแค่คร่าวๆ แต่เธอกลับเขียนซะเวอร์วัง เหมือนเป็นตัวละครหลักซะงั้น บุคลิกลี้ลับพิสดาร? มีความสำคัญใหญ่หลวง? กอบกู้โลกต้องพึ่งพาเขา?"

พวกนักศึกษาบางคนหลุดหัวเราะออกมา

ซูน่าที่นั่งอยู่ด้านข้างพอได้ฟังถึงกับหลุดขำเช่นกัน

เหยามี่หน้าแดงแปร๊ด "แต่ แต่หนูรู้สึกว่าเขาสำคัญมากนี่นา ตัวละครในหอแดงไม่ใช่ตัวงิ้วที่แต่งหน้าบอกนิสัย แต่ว่ามีเลือดมีเนื้อ อย่าว่าแต่คนอื่นๆ เลยค่ะ ความจริงไม่เคยค้นคว้าเรื่องของคนคนนี้ จะบอกว่าเขาไม่สำคัญไม่มีจุดเด่นไม่ได้สิ หนูเองก็ศึกษาไว้จริงจังนะคะ"

ขณะนั้น ฉางข่ายเกอกับเหยียนเจี้ยนเทาเข้ามาพอดี พวกเขาถือโอกาสเข้ามาคอยสังเกตการณ์การออกข้อสอบและให้คะแนน

จางเย่ยิ้มน้อยๆ "เอาล่ะ งั้นเธอบอกผมหน่อยว่าคนคนนี้มีชีวิตเป็นยังไง แน่นอน ‘ความฝันในหอแดง’ ไม่มีเขียน เธอแค่พูดสิ่งที่เธอวิเคราะห์ได้มาก็พอ"

เหยามี่รีบอธิบาย "หนูคิดว่าเขาไม่ใช่คนธรรมดา คุณจะเห็นได้ว่าตอนเขาปรากฏตัว ในเรื่องเขียนบรรยายไว้ว่า ... " เธอพูดเสียยืดยาว

จางเย่ฟังจนจบ ค่อยตอบรับคำหนึ่ง "ดี กลับไปได้ เธอผ่านแล้ว"

เหยามี่ตะลึง "จริงเหรอคะ!?"

จางเย่หัวเราะ "มีมุมมองกับการวิเคราะห์เป็นของตัวเอง เห็นได้ชัดว่าเธอค้นคว้าใคร่ครวญมาอย่างจริงจัง ถึงข้อสรุปจะแปลกไปบ้าง แต่ก็ไม่ใช่เรื่องเลวร้าย กลับไปเถอะ"

"ฮิๆ ขอบคุณค่ะอาจารย์จาง" เหยามี่จากไปอย่างดีใจ

จางเย่หันกลับมาหานักศึกษาคนอื่นๆ ที่เหลือ "จ้าวหลง งานเขียนชิ้นนี้ของเธอ ดูเหมือนจะเขียนตามที่ผมพูดในคาบหมดเลยนะ อิ๋งชุนคนนี้ เธอยังมีมุมมองของตัวเองไหม บอกผมมาหน่อย"

จ้าวหลงเห็นตัวอย่างจากเหยามี่ ก็พูดมายืดยาวเช่นกัน

จางเย่พยักหน้า "อืม ถึงแม้ว่ามุมมองกับการวิเคราะห์เธอน้อยไปหน่อย แต่ว่าเห็นจากที่เธอพูด เธอค้นคว้าเรื่องที่ผมพูดไปไม่ต่ำกว่าหนึ่งครั้งแน่นอน ย่อยดูดซับไว้แล้ว นับว่ามีความพยายาม มีคุณค่าต่อการพูดถึง กลับเถอะ เธอผ่านแล้ว"

ไม่นานนัก อีกหลายคนก็เดินจากไป

จางเย่แค่เพิ่มคำถามคำตอบเข้าไปง่ายๆ ในข้อสอบเท่านั้น

ในที่สุด จางเย่ถึงเพิ่งเห็นว่าพวกฉางข่ายเกอมาเยี่ยม "หัวหน้าภาคฉาง มาแล้วเหรอครับ? การสอบของวิชาเลือกผมเรียบร้อยแล้ว ทั้งคะแนนสอบทั้งคะแนนเข้าเรียน นักศึกษาเราผ่านหมดครับ"

เหยียนเจี้ยนเทาหน้าคล้ำเครียด "ผ่านหมดเรอะ?"

จางเย่มองเขา "ครับ"

เหยียนเจี้ยนเทาตวาด "การสอบของเธอมันจะง่ายไปไหม! ทำไมเป่ยต้าเรามีชื่อเสียงมาเป็นร้อยปี? ก็เพราะว่าเราเข้มงวดให้กับการศึกษา! พวกนักศึกษาที่เพิ่งจะผ่านไปเมื่อกี้ ข้อสอบตอบได้ไม่ดีใช่ไหม? หึ เธอถามแค่ไม่กี่คำก็บอกว่าผ่านหมดแล้ว? การกระทำของเธอมันบอกว่าเธอไม่เอาจริงเอาจังไปแล้ว!"

เสียงที่ดังขึ้นฟากนี้ ดึงดูดทุกคนให้หันมามอง

หึ! เอ็งมันกล้าดีนี่! ครั้งก่อนไว้หน้าเอ็ง! คราวนี้ไม่มีเรื่องเอ็งยังจะมาหาเรื่องฉันอีก? จางเย่จ้องเขาตาเขม็ง ตบกระดาษข้อสอบของเหล่านักศึกษาแล้วพูด "ศาสตราจารย์เหยียน คาบนี้เป็นคาบของผม จะสอบอะไรยังไง ไม่ต้องให้คุณมาชี้นิ้วสั่ง!" พูดถึงตรงนี้พลันยืนขึ้น "ผมเองก็เป็นอาจารย์ของภาควิชาภาษาจีนที่นี่ คุณจะเคลือบแคลงตัวคุณสมบัติผมก็ไม่ว่า แต่คุณจะมากล่าวหาเรื่องจรรยาบรรณวิชาชีพผมไม่ได้! นักศึกษาเข้าฟังคาบผมหรือไม่ นักศึกษาทบทวนบทเรียนหรือไม่ ผมรู้ดีกว่าใคร! ข้อสอบบอกเรื่องนี้ไม่ได้ ผมก็เรียกให้มาสอบปากเปล่าเสริมเข้าไป แล้วมีปัญหาอะไรไม่ทราบ? ไม่งั้นคุณมาตัดเกรดเองสิ!"

เหยียนเจี้ยนเทาเริ่มเดือด "คาบเธอแล้วจะให้ฉันมาออกคะแนนเรอะ!"

จางเย่สวนกลับ "งั้นคุณก็อย่ามาสั่งผมมั่วๆ!"

เหยียนเจี้ยนเทาเริ่มเดือดปุดๆ แทบจะระเบิดออกมาอยู่รอมร่อ "ฉันชี้นิ้วสั่งมั่วๆ? ฉันบอกเธออยู่ว่าในฐานะอาจารย์ควรจะตัดเกรดยังไง! เธอยังจะมาตวาดใส่ฉัน? เธอหรือฉันประสบการณ์ใครมากกว่ากัน? หือ? จางเย่! เธอลองตวาดมาใส่ฉันอีกสิ!"

จางเย่พูดเสียงเย็น "ประสบการณ์คุณมากกว่าแล้วทำไมถึงสอนเรื่องหอแดงไม่ได้ล่ะหือ! เรื่องนี้คุณรู้เรื่องหรือผมรู้เรื่องกว่ากันแน่? วิชาผมยังไม่มีสิทธิ์มีเสียงอะไรเลยงั้นเหรอ?"

"ตวาดใส่ฉันอีกครั้งหนึ่งสิวะ!" เหยียนเจี้ยนเทาจ้องชายหนุ่มตาเขม็ง

จางเย่เองก็เดินก้าวเข้าไปหาอีก "เราสองคนใครกันแน่ที่กำลังตวาด!"

ฉางข่ายเกอรีบตะโกนห้าม "อย่าทะเลาะกัน! หยุดพูดทั้งคู่นั่นแหละ!"

อาจารย์ชายคนหนึ่งรีบเข้ามาดึงเหยียนเจี้ยนเทาไว้ "ศาสตราจารย์เหยียน ใจเย็นๆ!"

ซูน่าเองก็รีบเข้ามาดึงแขนจางเย่ไว้ "อาจารย์จางคุณทำอะไรน่ะ! หยุดพูดเลยนะ! ทุกคนก็เห็นแก่นักศึกษากันทั้งนั้นแหละ!"

ฉางข่ายเกอตวาด "ให้นักศึกษามันเห็นแล้วจะทำหน้ากันยังไง! หา? เหล่าเหยียน คุณก็เป็นคนเก่าคนแก่เป็นศาสตราจารย์อาวุโสแล้ว ทำไมไม่ทำตัวเป็นตัวอย่างให้พวกเด็กๆ มันดู? ยังมีเธออีกจางน้อย! ศาสตราจารย์เหยียนเป็นผู้อาวุโส อาบน้ำร้อนมาก่อน มีประสบการณ์มากมาย ทำไมถึงพูดกับเขาแบบนั้น? ระวังมารยาทหน่อย!"

เป็นการแบ่งความผิดให้ทั้งสองฝ่าย

ได้ยินเสียงดัง เจินซูฉวนรีบวิ่งเข้ามา "เรื่องอะไรกัน?"

นอกประตู อาจารย์หลายท่านของภาควิชาล้วนชะโงกหน้ามาดูว่าเกิดอะไรขึ้น

เจินซูฉวนที่ได้ยินเรื่องราวทั้งหมด ไม่พูดอะไรเช่นกัน หันไปโบกมือใส่ด้านนอก "จบแล้วๆ ไปทำงานๆ!"

สุดท้าย เจินซูฉวนก็ลากตัวเหยียนเจี้ยนเทาที่กำลังโกรธจัดอยู่ไปคุยกันตามลำพัง ฝ่ายฉางข่ายเกอก็เรียกจางเย่เข้าไปพบในห้องทำงาน วิจารณ์จางเย่ด้วยเช่นกัน พูดกันตรงๆ แล้วเรื่องนี้มีปัญหาทั้งสองฝ่าย เหยียนเจี้ยนเทาไม่รู้ว่าทำไมถึงมองจางเย่เป็นที่ขัดหูขัดตา แค่บอกว่าให้เอาใจใส่หน่อยก็พอแท้ๆ แต่เหยียนเจี้ยนเทากลับพูดย้ำซ้ำซากหาเรื่องจางเย่ ไม่ไว้หน้าเขาเลย! จางเย่เองก็เช่นกัน ถึงแม้จะเป็นเช่นนั้น แต่ที่นี่ก็เป็นเป่ยต้าที่เคารพหลักอาวุโส เป็นสถาบันการศึกษา เขาจะไปพูดกับผู้อาวุโสอย่างนั้นได้อย่างไร ต่อให้ไม่ตั้งข้อหาว่าล่วงเกินผู้อาวุโส ก็ยังถือว่าไม่เคารพอาวุโส ถ้าทุกคนเป็นอย่างเขา เป่ยต้าจะไม่วุ่นวายหนักเหรอ?

เป็นไปได้?

คนหนึ่งคือศาสตราจารย์อาวุโสในวงการภาษาจีน มีลูกศิษย์ทั้งใต้หล้า เสาหลักแห่งวงการการศึกษา

หนึ่งคือหน้าใหม่ป้ายแดงในวงการภาษาจีน เด็กปั้นของอู๋เจ๋อชิง อาจารย์ที่ป๊อปที่สุดในสถาบันการศึกษา

บอกมาสิว่าให้ทำยังไง? บอกมาสิว่าจะจัดการยังไง? แม่*ยังไงก็เป็นเรื่องทั้งนั้น! ฉางข่ายเกอกับเจินซูฉวนกังวลใจหนักมาก เฮ้อ เหล่าเหยียนนี่ก็จริงๆ ให้ความสำคัญกับเรื่องคุณวุฒิกับประสบการณ์การงานเกินไป บอกว่าเป็นห่วงพวกเด็กๆ มัน แต่ดูก็รู้ว่าไอ้อาจารย์จางน้อยนี่มันเป็นยังไง ตัวเหม็นโฉ่ในวงการพิธีกรเชียวนะ! เวลาปกติก็ดูไม่มีพิษมีภัย คุณดีมาฉันดีกลับทุกคนดีด้วย แต่ถ้าใครไปแหย่เอาล่ะก็ หมอนี่ไม่สนใจหน้าอินทร์หน้าพรหมทั้งนั้นแหละ! SARFT เซี่ยงไฮ้ใหญ่แค่ไหน? สรุปเป็นยังไง? จางเย่ก็ด่าเปิงเหมือนเป็นลูกหลานยังไงยังงั้น!

พวกคุณแม่*จะมางัดข้ออะไรกัน!

ถ้าเรื่องนี้หลุดออกไป ใครก็ไม่มีหน้ามีตาทั้งนั้น!

ทั้งที่ความจริงแล้วเหยียนเจี้ยนเทาเพิ่งทะเลาะกับจางเย่ได้แค่ไม่กี่นาที มีแค่ภาควิชาที่รู้กันหมด แต่แค่สิบกว่านาทีผ่านไป ดันกลายเป็นว่าทั้งมหาวิทยาลัยพลันรู้กันหมดแล้ว!



===========================

[1] ขึ้นเกี้ยวเจ้าสาวครั้งแรก เป็นคำเปรียบเปรย แปลว่าทำอะไรที่ไม่เคยทำมาก่อน

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./40.md)