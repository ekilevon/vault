##บทที่ 395 : สห ายของอิสตรี!
ที่บ้านยายของจางเย่

หลังจากเพลง ‘ดอกไม้ของสตรี’ จบลง
ในครัวไม่มีใครไปห่อเกี๊ยวต่ออีก ทุกคนในบ้านล้วนแต่ดูโทรทัศน์กันอยู่บนโซฟา โดยเฉพาะพวกผู้หญิงในบ้านที่รู้สึกว่าบทเพลงนี้ยอดเยี่ยมเป็นพิเศษ!

น้าสะใภ้สองร้องไห้โฮ "ร้องได้เยี่ยมจริงๆ!"

น้าสะใภ้สามตบหลังปลอบเธอเบาๆ "นั่นสิ ไม่คิดเลยจริงๆ จางเสียอายุมากขนาดนี้ยังสวมชุดแบบนี้ออกมาเป็นดอกไม้เฉิดฉันได้ ทั้งไม่ดูแปลกตาหรือน่าเกลียดสักนิด ติดจะสวยมากเสียด้วยซ้ำไป จางหย่วนฉีก็อีกคน ฉันว่าจางหย่วนฉีปีนี้สวยกว่าเมื่อก่อนเยอะนะ"

น้าใหญ่ขัด "เพลงนี้ดีเหรอ?"

น้าสะใภ้ใหญ่ค้อนให้เขาวงใหญ่ "เพลงของผู้หญิงเราน่ะ เธอไม่เข้าใจหรอกย่ะ!"

เฉาเหมิงเหมิงกล่าว "ใช่ เพลงของผู้หญิงเรา! เพราะจริงๆ เลยนะ!"

ทุกคนหัวเราะ มีใครคนหนึ่งท้วงยิ้มๆ "เธอน่ะอย่างมากก็นับเป็นเด็กหญิง จะรีบเป็นผู้หญิงแล้วเรอะ? ฮ่าๆๆๆ"

เฉาเหมิงเหมิงฟังแล้วไม่ชอบใจ "ฮึ่ย เพลงไม่แบ่งพรมแดนไม่แบ่งเพศไม่แบ่งอายุ หนูบอกว่าเพลงเพราะก็ไม่ได้เหรอ? ทำไมต้องแบ่งแยกกันแบบนี้อะ!"

ทันใดนั้น เฉาถงที่กำลังดูโทรศัพท์มือถือพลันอุทานขึ้น "ไอ้หยา! ทุกคนดูเร็วๆ ในเน็ตมีข่าวหลุดออกมาว่า ‘ดอกไม้ของสตรี’ เป็นพี่ชายเขียนล่ะ!"

เฉาตานอุทาน "อะไรนะ?"

เฉาถงส่งโทรศัพท์มือถือให้เฉาตานที่รับมาอย่างลนลาน "ไหนดูสิๆ"

เฉาเหมิงเหมิงรีบยื่นหน้ามาดูทันที "ดูด้วยๆ!"

ทีมงานของจางหย่วนฉีเปิดเผยข้อมูลออกมาอย่างไม่เป็นทางการว่า
‘ดอกไม้ของสตรี’

คำร้อง : จางเย่

ทำนอง : จางเย่

เรียบเรียง : จางเย่ จางเสีย จางหย่วนฉี หวังเจิ้งอี้ ซุนเฉิงจื้อ

เฉาเหมิงเหมิงหลุดสบถมาคำหนึ่ง "เป็นเพลงที่พี่เขียนจริงด้วย! คนเรียบเรียงก็พี่? แถมชื่ออยู่อันดับหนึ่งอีกต่างหาก? พี่เจ๋งโคตรๆ!"

แม่ของจางเย่ตื่นเต้นดีใจสุดๆ "ให้ฉัน! ฉันดูหน่อย!"

เฉาเหมิงเหมิงส่งโทรศัพท์มือถือให้ "ป้าใหญ่คะ บ้านเรามีคนได้ออกรายการคืนส่งปีแน่ะ สุดยอดเลย! ไม่ได้การณ์ หนูต้องโทรหาเพื่อนที่โรงเรียนหน่อยแล้ว! อะวะฮ่าๆๆ!" เธอหัวเราะลั่นปากกว้างสุดๆ รีบวิ่งออกไปที่ระเบียงแล้วควักเอาโทรศัพท์มือถือโทรอวดเพื่อนฝูงในโรงเรียนทันที

แม่ของจางเย่เห็นดังนั้นก็พลอยรู้สึกคึกคักขึ้นมาทันทีเช่นกัน เธอยิ้มหน้าบานร้องชมไม่หยุดปาก ก่อนจะโทรหาเพื่อนบ้านเก่าแก่กับเพื่อนที่ทำงานเช่นเดียวกัน

"ฮัลโหล เหล่าจาง"

"ฮัลโหล เหล่าเฉา"

"สวัสดีปีใหม่นะ"

"ขอบคุณๆ สวัสดีปีใหม่เช่นกัน"

"ดูรายการคืนส่งปีไหม?"

"ดูสิ เพิ่งฟัง ‘ดอกไม้ของสตรี’ จบเมื่อกี้เอง"

"ฟังแล้วเหรอ? เป็นไงบ้าง?"

"เพราะมากน่ะสิยังจะถามอีกนะเธอ บ้านฉันกำลังคุยกันอยู่เลย เพลงนี้ยอดมากจริงๆ"

"ฮ่าๆๆ ฉันจะบอกให้นะ ทั้งเนื้อร้องทั้งทำนองน่ะ เป็นลูกฉันแต่งเอง! บอกแล้วไม่ใช่เหรอว่าผลงานของลูกฉันจะได้ขึ้นเวทีงานส่งปีน่ะ? ตอนแรกคิดว่าเป็น ‘ขอเธอนั้นอายุมั่นขวัญยืน’ แต่สรุปแล้วเลยเปลี่ยนให้ดีขึ้น กลายเป็น ‘ดอกไม้ของสตรี’ นี่ไง!"

"หือ? เย่น้อยเขียนเหรอ?"

"จะโกหกกันทำไมล่ะ! นี่ลูกฉันเอง!"

"ไอ้หยา! เหล่าเฉา บ้านเธอมีอัจฉริยะแล้ว!"
และต่อด้วยสายที่สอง

"ฮัลโหล พี่ซุน สวัสดีปีใหม่"

"ฮัลโหล เสี่ยวเฉาเหรอ ขอบคุณมาก สวัสดีปีใหม่เช่นกัน"

"คุณฟังเพลง ‘ดอกไม้ของสตรี’ ในรายการคืนส่งปีไหม? ลูกฉันเขียนเองแหละ! ลูกฉันเขียนเพลงนี้ให้ฉันโดยเฉพาะเลยนะ คิกๆ เพราะไหม?"

……

ผ่านไปหลายสาย

ในที่สุดพ่อของจางเย่ก็หันไปมองเธอ "จะไปโม้ทำไมนะ"

แม่เหลือกตาใส่ "ใครโม้กัน! เพลงนี้ไม่ใช่ฝีมือของลูกเราเรอะ!"

"เพลงที่เย่น้อยแต่ง ใครบอกเหรอว่าแต่งให้เธอน่ะ" พ่อแทบพูดไม่ออก

ฟังแล้วขัดใจจนแม่ทนไม่ไหวต้องฮึดฮัดออกมา "นี่! ถ้าไม่เขียนให้ฉันแล้วจะเขียนให้ใคร หา?" หันไปมองญาติคนอื่นๆ อย่างหาพวกพ้อง "พวกเธอว่าจริงไหมล่ะ ดูเนื้อเพลงดูทำนองนั่นสิ ชัดเจนออกจะตาย งานนี้ลูกเขียนให้ฉันชัดๆ!"

พ่อยิ้มไม่ได้ร้องไห้ไม่ออก "ทำไมฉันดูไม่เห็นออกล่ะ?"

ยายหัวเราะ "เธอว่างั้น งั้นก็ตามนั้นเถอะ"

"แม่" แม่ของจางเย่ค้อนใส่ "อะไรแปลว่าก็ตามนั้นเถอะ ก็มันจริงนี่คะ!"

พ่อไม่สนใจจะเถียงต่อแล้ว "เออๆๆ ก็ตามนั้นแหละ"

แม่พลันยิ้มยินดีหน้าบาน "ก็ว่าอยู่ว่าส่งปีลูกเราไปทำอะไร ไปแต่งเพลงนี่เอง ช่างมีหน้ามีตาให้บ้านเราจริงๆ!"

……

บนอินเทอร์เน็ต

ที่เว็บไซต์ต่างๆ

‘ดอกไม้ของสตรี’ กลายเป็นกระแสพูดคุยร้อนแรง!

"เพลงดีจริงๆ!"

"ไม่ไต่เสียงสูง ไม่มีหลบเสียง ไม่มีเทคนิกดึงดูดตาดึงดูดใจอะไรเลย แต่เนื้อเพลงทุกคำกลับตอกลงบนหัวใจคนฟัง! ช่างเป็นศิลปะชั้นสูงส่งที่สุดเท่าที่เคยมีมา อืม จะมีอะไรเหนือกว่านี้อีกไหมนะ?"

"ไม่กลัวพวกคุณว่าตลกหรอกนะ เพลงนี้ฉันฟังแล้วบ่อน้ำตาแตกแน่ะ"

"ร้องไห้แล้วยังไง ฉันไม่ร้องแต่ก็ตื้นตันใจเหลือเกิน!"

"ฉันด้วย เพลงของทั้งสองท่านในวันนี้เป็นเหมือนการก้าวกระโดดครั้งใหญ่ ฉันน่ะชอบเพลงของพวกเธอเป็นทุนเดิมอยู่แล้ว แต่ก็อดเห็นด้วยกับคำวิจารณ์ของคนรุ่นใหม่ๆ ว่าเพลงมันเก่ามากไม่ได้ ไหนจะตกยุคไปแล้วอีก ฟังสักครั้งสองครั้งยังพอได้ แต่พอฟังไปนานๆ มันก็เอียนเลี่ยนได้เหมือนกัน ไม่มีอะไรใหม่ๆ เลย แต่วันนี้พอฟัง ‘ดอกไม้ของสตรี’ แล้วถึงได้เห็นว่าเป็นการก้าวกระโดดครั้งใหญ่จริงๆ! ไม่ยอมรับก็ไม่ได้!"

"ใครบอกว่านี่ยุคของคนหนุ่มสาวเท่านั้น? ฟัง ‘ดอกไม้ของสตรี’ แล้ว ฉันรู้สึกเพียงแต่ว่า ---ขิงน่ะ ยิ่งแก่ยิ่งเผ็ดร้อน!"

"เพลงทองคำ!"

"ถูกต้อง! นี่คือเพลงทองคำสุดคลาสสิกที่จะตกทอดไปชั่วลูกชั่วหลาน!"

ขณะนั้นเอง ชื่อคนแต่งเนื้อร้องทำนองได้หลุดออกมา หลายคนที่เห็นรายชื่อนี้ ความรู้สึกแรกคือพูดไม่ออก ต่อมาค่อยเห็นว่าเป็นเรื่องธรรมดาซะไม่มี!

"จางเย่!"

"เชี่* หมอนั่นเองเว้ย!"

"ก็ว่าอยู่ใครแต่งเพลงแบบนี้ออกมาได้! วงการเพลงน่ะมีแค่ไม่กี่คนหรอก จางเย่เองก็เป็นหนึ่งในนั้น ฝีมือเขาจริงๆ!"

"ฝีมือปลายปากกาที่ประเสริฐ!"

"จางเย่ผู้ฝืนฟ้า! จางเย่ผู้เปี่ยมความสามารถ!"

"หมอนั่นเป็นแค่ชายหนุ่มคนหนึ่ง ทำไมถึงเข้าใจผู้หญิงได้ขนาดนี้นะ?"

"ฮ่าๆ ผู้ชายบางทีก็เข้าใจผู้หญิงได้มากกว่าผู้หญิงเองนะ!"

"อีกอย่าง พรสวรรค์ของอาจารย์จางเย่น่ะ เอาสามัญสำนึกไปวัดไม่ได้หรอก เหมือนเพลงกลอนของเขานั่นยังไงล่ะ ถ้าลองเป็นคนอื่นนะ อายุแค่นี้จะไปแต่งออกมาได้เรอะ แต่สำหรับจางเย่ เรื่องแบบนี้กลับเป็นเรื่องธรรมดา ไม่ได้ทำให้เขาอับจนเลยสักนิด!"

"ความจริงตอนที่ฟังเพลง ‘ดอกไม้ของสตรี’ ฉันนี่หัวเราะเลยอะ ตอนนั้นในหัวอดคิดไม่ได้ว่า เพลงนี้เป็นจางเย่เขียนให้ใช่ไหม? เพราะว่าทีมงานผู้จัดเพิ่งปฏิเสธไม่ให้จางเสียกับจางหย่วนฉีขึ้นเวที สื่อกับมวลชนต่างก็หาว่าพวกเธอแก่แล้ว ตกยุคแล้วงี้ ผลสุดท้ายเลยมีประโยคขึ้นต้นที่ว่า ‘ฉันมีดอกไม้ดอกหนึ่ง เบ่งบานอยู่กลางใจฉัน’ บ่งบอกชาวโลกว่าพวกเธอนั้นยังไม่แก่! นี่คือการหักหน้ากันชัดๆ! ถ้ารู้จักนิสัยจางเย่ก็จะรู้เลยว่า สไตล์งานชิ้นนี้สมเป็นฝีมือของจางเย่! นอกจากเขาแล้วไม่มีใครอีก! ไม่คิดยังพอว่า แต่ตอนที่ภรรยาฉันดูทีวี พอได้ยินเพลงนี้ สายตาอันแหลมคมของเธอก็บอกได้ทันทีว่าเพลงนี้ไม่เพียงแต่มอบให้ผู้หญิง แต่ยังมอบให้กับผู้ชมทุกคน ทั้งยังมอบให้พวกคนที่ตั้งแง่ต่อพวกเธอด้วย!"

"ร้ายกาจ!"

"เรื่องความสามารถในการแต่งเพลงของจางเย่ ถึงจะดูด้อยกว่าการเขียนกลอนเขียนกวีก็เถอะ แต่กระแสของ ‘ขอเธอนั้นอายุมั่นขวัญยืน’ ตอนนี้พอย้อนดูแล้วคงไม่ใช่เหตุบังเอิญ จางเย่มีความสามารถจริงๆ ต่อไปฉันว่าคนที่จะมาขอเพลงจากเขาคงมากขึ้นกว่าเดิมแน่ๆ แม้จะได้ยินว่าเพลงเขาไม่แต่งให้ใครง่ายๆ เหมือนอย่างตอนที่จางหย่วนฉีขอซื้อลิขสิทธิ์ของ ‘ลำนำทำนองวารี - จันทร์กระจ่างจะปรากฏขึ้นยามใด’ ก็คุยกันซะกินแรงน่าดู สุดท้ายใช้ทั้งไม้อ่อนไม้แข็งกว่าจะได้ แถมยังต้องให้จางเย่แต่งทำนองให้อีกแน่ะ"

"ฉันก็ได้ยินมาเหมือนกัน หลังเพลงบทนั้น มีคนหาตัวจางเย่ให้ไปแต่งเพลงกันเยอะเลย แต่จางเย่ก็หาข้ออ้างทุกครั้งไป เฮ้อ คงมีแต่สตาร์ควีนจางหย่วนฉีกับนักร้องอาวุโสจางเสียแหละมั้งที่ทำให้เขาให้เกียรติยอมลงมือได้ คนอื่นๆ เหรอ...เหอะ ดูอย่างเหตุการณ์ในวันนี้สิ ต่อไปในวงการเพลงน่ะ ชื่อของจางเย่ต้องได้อยู่แถวหน้า แค่เพลงสองบทนี้ของเขา ก็นับว่าไม่ด้อยไปกว่ายอดเพลงไหนๆ ในวงการแล้ว! พอมองในบางมุมแล้วนับว่าเหนือกว่าหน่อยด้วยซ้ำไป!"

"จางเย่โคตรเทพ!"

"ฉันสงสัยจังว่า ไอ้อาจารย์จางเย่ทำไมมันมีความสามารถมากนักวะ? เขียนนิยายก็ได้ เขียนกลอนก็ทำได้ ทำรายการก็ได้ ปาฐกถายังได้ บรรยายเรื่องภาษาบรรยายเรื่องวรรณกรรมก็เป็น ยังมีไอ้โฆษณาเบรนโกลด์นั่นก็ของเขา? ตอนนี้ยังเขียนเพลงแต่งทำนองได้อีก! คนคนหนึ่งทำไมถึงมีความสามารถมากนักวะ? หมอนี่ทลายหินก้อนไหนออกมากันแน่ฟระ!"

"นี่เรียกว่าเหนือคนมียอดคน เหนือฟ้ายังมีฟ้าโว้ย!"

"ฮ่าๆ ฉันละอยากเห็นงานชิ้นต่อไปของเขาจริงๆ!"

" ‘มู่หลันซือ’ ยอดเยี่ยม ‘ดอกไม้ของสตรี’ คลาสสิก! ตอนนี้ฉันแม่*หลงเสน่ห์อาจารย์จางเย่เข้าเต็มเปาอะ!"

"พูดถูก! กระบอกเสียงแทนผู้หญิงชัดๆ!"

ประสบการณ์ที่ผ่านมาของจางเย่นั้นมากมาย เหมือนจะเป็นตำนานอยู่บ้างก็ว่าได้ ดังนั้นชื่อฉายาของเขาจึงมีอยู่มากมาย

ดาวไม้กวาด!

นักเลงวรรณกรรม!

ผู้กล้าต้านการจี้เครื่องบิน!

ผู้เชี่ยวชาญด้านการด่าเกาหลีมาเป็นเวลายี่สิบปี!

ตอนนี้..เมื่อทุกคนพูดถึงจางเย่ ก็จะเพิ่มฉายา ‘สหายของอิสตรี’ เข้าไปอีกหนึ่ง!

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./96.md)