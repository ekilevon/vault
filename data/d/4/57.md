##บทที่ 357 : เป็นพรีเซนเตอร์ให้เบรนโกลด์!
นอกอาคารภาควิชาภาษาจีน

รถบรรทุกวิ่งเข้าวิ่งออก เสียงเคลื่อนย้ายของดังตึงตังๆ

จางเย่ก้าวเท้าเข้าไปช้าๆ ช้ายิ่งกว่าเดิมมาก เพื่อแอบฟังสองอาหลานคุยกัน

อู๋เจ๋อชิงลดเสียงลง "ดาราในวงการมีตั้งเยอะเธอไม่เอา ดันจะมาเอาจางน้อยภาควิชาฉันเนี่ยนะ? เธอหาคนอื่นก็เหมือนกันไม่ใช่เหรอ? เหอะๆ จางน้อยถึงจะอยู่เป่ยต้า แต่ก็แค่มาสอนให้เฉยๆ เท่านั้น ทำแค่เรื่องงานศึกษา ส่วนเรื่องอื่นๆ ไม่เคยคุยกัน ถึงฉันจะเป็นอาเธอก็เปิดทางให้เธอไม่ได้หรอกนะ ถ้าข่าวหลุดไปจะยิ่งดูไม่ดี เธอไปหาคนอื่นเถอะ ใครๆ ก็เหมือนกันไม่ใช่รึไง?"

อู๋ม่อหน้าตาหล่อเหลา แม้ว่าโครงหน้าจะเล็กไปบ้าง แต่ก็ดูดี คล้ายอู๋เจ๋อชิงอยู่หลายส่วน
อู๋ม่อกระวนกระวาย "ไม่เหมือนกันสิ คนอื่นจะมาเทียบจางเย่ได้ไง? พวกดาราระดับเอระดับบีผมก็ทำใจเชิญไม่ลง ค่าตัวแพงฉิ*เหลือหลาย ส่วนพวกดาราระดับซีระดับดี มีแค่จางเย่ที่โดดเด่นออกมา ผมไปดูกลุ่มแฟนคลับจางเย่แล้ว อายุแค่ไหนก็มีหมด จะไม่กี่ปี สิบปี ยี่สิบ สามสิบ สี่สิบปีก็ยังมี เป็นตัวแทนให้สินค้าอื่นคงไม่ได้ เพราะพวกนั้นเน้นแต่จะขายให้ได้ในกลุ่มเล็กๆ แต่บริษัทผมขายสินค้าสุขภาพ คนเห็นยิ่งมากยิ่งดีนะ"

อู๋เจ๋อชิงกล่าว "ดาราคนอื่นแบบนี้ก็มีถมไป?"

"มีก็มี" อู๋ม่อโบกมือ "แต่ไม่มีใครสู้จางเย่ได้ พวกนั้นได้แต่ร้องเพลงเล่นละคร ถึงจะดูเหมาะ แต่ว่าบริษัทผมคุยกันมาสองวันก็ยิ่งเห็นว่าจางเย่น่ะเหมาะที่สุด คนอื่นเป็นไม่ได้ด้วย ข้อดีของจางเย่คือเรื่องภาพลักษณ์ ไม่ใช่เรื่องหน้าตาหรือรสนิยมอะไรนะ แต่เพราะเป็นอาจารย์ของเป่ยต้า เป่ยต้าใครบ้างไม่รู้จักล่ะจริงไหม? ใครๆ ก็เชื่อถือทั้งนั้น ยิ่งจางเย่เป็นอาจารย์ที่นี่ แค่ออกปากคนก็ยอมเชื่อแล้ว พึ่งพาได้มากสุด นอกจากนี้จางเย่ยังมีชื่อว่าเป็นคนกล้าพูดกล้าทำ และก็ไม่เคยเป็นพรีเซนเตอร์ให้ใครมาก่อนอีก ยังไงก็ต้องเป็นเขา!"

อู๋เจ๋อชิงมองหลานชาย "อะไรน่ะ? นี่คิดจะลากเอามหาวิทยาลัยอาไปเป็นป้ายหลอกคนอีกเหรอ!?"

อู๋ม่อรีบกล่าว "อาเล็ก ผมไม่ได้หลอกคนนะ ผมเป็นยังไงอาไม่ใช่ไม่รู้จัก สินค้าบริษัทเราคำนึงถึงลูกค้าเป็นหลัก แน่นอนว่าต้องการันตีทั้งคุณภาพทั้งปริมาณ อาช่วยติดต่อให้ผมหน่อยเถอะ จางเย่ไม่ใช่อาจารย์ประจำของเป่ยต้า ไม่มีข้อผูกมัดเรื่องสัญญานี่นา"

อู๋เจ๋อชิงยิ้มเย็นบางเบา "ทำไมเธอไม่ไปหาเขาเองล่ะ?"

อู๋ม่อเหวี่ยง "อาคิดว่าผมไม่ไปหาเหรอ!? ผมให้บริษัทโฆษณาติดต่อจางเย่ ผลคือหน้าก็ยังไม่ได้เห็น เบอร์โทรก็ยังไม่ได้เลย! เท่าที่รู้ มีตั้งหลายเจ้าพยายามหาจางเย่มาทำโฆษณาให้ก็หากันไม่เจอ แถมตอนนี้จางเย่ดันยกให้ทางสถานีโทรทัศน์ออนไลน์ปฏิเสธแทนหมด บอกว่าจางเย่กลัวความยุ่งยาก ผู้จัดการส่วนตัวก็ไม่มี เลยให้ทางที่ทำงานเดิมปฏิเสธไปให้หมดได้เลย ทางนั้นบอกอีกว่า อาจารย์จางเย่ไม่รับงานจากบริษัทระดับกลางกับระดับเล็ก ไม่มีข้อต่อรอง"

จางเย่เหงื่อตก ดูเหมือนเขาพูดไว้อย่างนั้นจริงๆ

ความจริงเขาก็มีชื่อเสียงพอตัว คนมาควานหาตัวเขาก็มาก ขนาดมหาวิทยาลัยนานกิงก็มาเชิญเขาไปสอน สำนักพิมพ์จะให้เขาเขียนหนังสือ นักร้องอยากให้เขาแต่งเพลงให้ สถานีก็อยากให้ไปจัดรายการ แต่จางเย่ไม่เหมือนดาราคนอื่นๆ เขาทำโฆษณานี่นั่น ไม่ได้เห็นเงินเป็นสำคัญ เรื่องเงินเขามีพอใช้ก็พอแล้ว เพราะเขาถือว่าชื่อเสียงเป็นเรื่องหลัก หากทำงานให้กับบริษัทเล็กที่มีโฆษณาน้อย โดยเฉพาะพวกสินค้าหลอกลวง ขืนทำไปต่อให้ได้ออกโทรทัศน์ก็ดูไม่เป็นมืออาชีพ ออกอากาศไปคนก็ดูถูกเขาไปด้วย ชัดเจนว่าไม่เป็นผลดีกับชื่อเสียงของเขา ดังนั้นเขาไม่รับงานจากบริษัทกลางกับเล็ก ถ้าจะทำ เขาต้องทำให้ใหญ่ ต้องได้เสนอหน้า ถึงจะไม่ได้เงินเขาก็ยินดีทำ!

อย่างโค้ก

อย่างพวกบริษัทในตลาดหลักทรัพย์

แต่ว่าพวกนั้นเป็นบริษัทยักษ์ใหญ่ มีเงินในมือ เชิญดาราก็ต้องเชิญชั้นแนวหน้า หรือจะเชิญดาราระดับโลกมาก็ยังได้ แน่นอนว่าไม่มาเชิญจางเย่หรอก ดังนั้นจางเย่จึงไม่เคยมีที่ยืนตรงนี้ ได้แต่บอกว่าไม่คิดจะทำโฆษณาอะไรไปก่อน

อู๋ม่อพล่ามต่อไป "อาเล็ก เมตตาผมหน่อยเถอะน่า ผมคิดจะเชิญอาจารย์จางเย่มาจริงๆ นะ ที่บอกว่าให้อาเปิดประตูหลังบ้านให้ผมจ้างค่าตัวเขาถูกน่ะล้อเล่น ขอแค่เขาสัญญาจะเป็นพรีเซนเตอร์ให้ ค่าตัวเราไม่หวงเด็ดขาด ความจริงที่เราสนใจที่สุดคือความสามารถในการทำโฆษณาของเขา เขาเคยทำมาก่อนสองชิ้น หนึ่งคือโฆษณาประหยัดไฟเพื่อสังคม อีกอันคือทีเซอร์ ‘ผมจะเป็นกระบอกเสียงให้ตัวเอง’ อาเคยดูหมดแล้วใช่ไหม? นั่นน่ะผลงานจางเย่แหละ สุดยอดมาก ผมให้บริษัทโฆษณามาช่วยทำโฆษณาแนวๆ นี้ให้ แต่สุดท้ายก็ยังทำไม่ได้ ไม่มีใครมีความคิดสร้างสรรค์แบบนี้เลยสักคน ยังไงก็ไม่ไหวอ่ะ ลองคิดดูซิว่าค่าโฆษณาสิบห้าวินาทีแบบนี้ตกวันละเท่าไร แหงล่ะว่าแพง ตอนนี้จะเป็นค่าตัวค่าจ้างทำโฆษณาของอาจารย์จางเย่ผมสู้หมด เหลือเวลาอีกแค่ไม่กี่วันแล้วนะ ไม่งั้นบริษัทผมล้มละลายแน่ๆ!"

อู๋เจ๋อชิงโบกมือปัด "เรื่องแบบนี้ฉันพูดจะดูไม่ดี ไม่ได้หรอก"

อู๋ม่อกล่าว "อาจารย์จางอยู่ภาควิชาภาษาจีน อาไม่ช่วยพูดให้ แล้วใครจะพูดได้ล่ะ?"

"เธอนี่นะ ยังจะ..." พูดถึงตรงนี้ อู๋เจ๋อชิงก็เงยหน้า "จางน้อย?"

จางเย่ถูกพบตัวแล้ว ฝีเท้าเขาก็กลายเป็นก้าวเท้าตามปกติ "รองอธิการฯ อู๋ อรุณสวัสดิ์ครับ"

อู๋เจ๋อชิงยิ้ม "อรุณสวัสดิ์ค่ะ"

อู๋ม่อตาเป็นประกาย เหมือนพังพอนเจอไก่ทำนองนั้น "อาจารย์จาง! อาจารย์จางนี่เอง! ไอ้หยา แทบจำไม่ได้แน่ะ ออกทีวีดูหล่อกว่านี้นี่!" ไม่สนใจว่าผายลมอะไรออกมา พูดแล้วก็รีบเดินเข้าไปจับมือจางเย่เขย่าอย่างรุนแรง "สวัสดีครับสวัสดี! ได้ยินชื่อมานาน ผมกำลังอยากเจอคุณพอดี แต่ว่าหาทางติดต่อคุณไม่ได้เลย!"

จางเย่แกล้งทำเป็นไม่รู้เรื่อง ทำหน้าเหรอหรา ต้องไม่ให้พวกเขารู้เด็ดขาดว่าถูกแอบฟังอยู่ "หือ? หาผมมีธุระอะไรครับ คุณคือ?"

อู๋ม่อ "ผมชื่ออู๋ม่อ เป็นเจ้าของบริษัทเล็กๆ นี่คืออาเล็กของผมเอง" ชี้ไปทางอู๋เจ๋อชิง รีบกล่าวอ้างความสัมพันธ์ทันที

จางเย่จับมือกับชายหนุ่ม "ที่แท้ก็หลานของท่านรองอธิการฯ อู๋นี่เอง? สวัสดีครับ"

อู๋เจ๋อชิงไม่พูดอะไร เพียงยืนอยู่เงียบๆ ทำเหมือนไมได้ยินอะไร นี่คือมารยาทชนิดหนึ่ง และกันไม่ให้หลานเอาชื่อเธอไปแอบอ้างได้ แม้จะปฏิเสธไม่ได้เพราะเป็นความจริงก็ตาม

อู๋ม่อจับมือจางเย่ไม่ปล่อย พูดคำที่เขาได้ยินเมื่อครู่ซ้ำอีกครั้ง ก่อนเชื้อเชิญอย่างกระตือรือร้น กล่าวว่า "ขอแค่คุณยินดี บริษัทเราจะให้ค่าตัวคุณระดับเดียวกับดาราระดับ C ค่าทำโฆษณาแยกต่างหาก!"

แม้ดูไปจะใจกว้าง จางเย่ตอนนี้เป็นดาราในทำเนียบระดับ D ได้ค่าตัวเทียบเท่าระดับ C นับว่าดีมาก ทว่าความจริงไม่ใช่อย่างนั้น เพราะจางเย่ไม่เหมือนคนทั่วไป แม้ในฐานะดาราเขายังไม่เข้าสู่ทำเนียบระดับ C แต่ในแง่ความจงรักภักดีของแฟนคลับนั้นกลับเหนือกว่าดาราระดับ C ทั่วๆ ไปเสียอีก ดาราทั่วไปในระดับ C แม้ว่าแฟนคลับจะมีกลุ่มใหญ่แต่ก็ไม่ได้เหนียวแน่น เรียกว่าถึงจะชอบ แต่ก็ไม่ได้ชอบขนาดนั้น แต่จางเย่นั้นแตกต่าง คนที่ไม่ชอบเขาก็มี คนที่ไม่ชอบอ่านนิยายอ่านวรรณกรรมดูโทรทัศน์ต่างๆ ก็มี พวกนี้ไม่รู้จักเขา แต่ว่าคนที่ชอบเขาจริงๆ ต่างก็ชอบจนเข้ากระดูกดำ มีคนชอบบทกวีเขาจนแทบตาย มีคนชอบทอล์คโชว์จนกินไม่ได้นอนไม่หลับ เรื่องนี้จึงมีค่า และคุณค่าของจางเย่ไม่เหมือนคนอื่นๆ ดังนั้นเขาจึงเหมาะกับค่าจ้างในระดับนี้อยู่แล้ว!

จางเย่ถามอย่างมีมารยาท "บริษัทคุณเป็นยังไง?"

อู๋ม่อนัยน์ตากระจ่างแจ้ง กล่าว "บริษัทเราขายอาหารเสริมยี่ห้อ ‘เบรนโกลด์’[1] เน้นบำรุงสมอง คนสูงอายุกินแล้วดีเยี่ยม ยืดอายุ ป้องกันความชรา บำรุงความจำ ลดการเกิดโรคความจำเสื่อม ความดันโลหิตสูง ไขมันในเลือดสูง ช่วยขยายหลอดเลือด บำรุงหยินเสริมสร้าง..."

รู้แล้ว!

อาหารเสริมครอบจักรวาลนี่หว่า!

แต่ชื่อเบรนโกลด์? ชื่อนี้ทำไมฟังดูคุ้นหูจัง?

จางเย่ฟังถึงตรงนี้ก็ขัด "พี่น้อง อาหารเสริมคุณผ่านการตรวจสอบคุณภาพไหม?"

อู๋ม่อกระแอม "เรื่องนี้วางใจได้ ยังไงก็ต้องผ่าน ที่ผมพูดเมื่อกี้แค่หลุดปากไป ความจริงก็ไม่ได้วิเศษวิโสอะไรขนาดนั้น ของน่ะดีจริง แต่ก็ไม่ได้ครอบจักรวาล ช่วยเรื่องความจำได้จริง บำรุงร่างกายได้จริง อื่นๆ...ยังเป็นแค่ทฤษฎี ในทางปฏิบัติไม่ได้ชัดเจนขนาดนั้น อย่างพวกเราใส่โสมคน ก็ต้องเขียนสรรพคุณของโสมคน แต่ว่าใส่ลงไปน้อย ประมาณนั้นแหละ เป็นแค่ทฤษฎีน่ะ ผลลัพธ์จริงๆ ก็ไม่ได้ดีมาก เลยเป็นแค่อาหารเสริมไง กินเข้าไปมีประโยชน์แต่ไม่มีโทษอะไร ข้อนี้ผมรับประกันได้ ไม่งั้นไม่มีทางผ่านการตรวจสอบหรอก คุณว่าไหม?" นี่คือความจริง

จางเย่พยักหน้า "งั้นก็ดี"

อู๋ม่อสังเกตสีหน้าของจางเย่ "คุณว่า เรื่องรายละเอียดเราพอคุยกันได้ไหม? ตอนนี้ได้ก็ยิ่งดี เวลาทำโฆษณาเหลือไม่นานแล้ว ไม่ถึงสองวันเอง"

จางเย่ถามย้ำอีกครั้ง "สินค้าคุณไม่มีอันตรายแน่นะ?"

อู๋ม่อยืนยัน "แน่นอนครับ ไม่งั้นผมให้คุณเอากลับไปลองให้พ่อแม่คุณกินก็ได้ จริงสิ เด็กๆ รุ่นๆ ก็กินได้ กับคนใช้สมองประจำมีประโยชน์ ไม่งั้นถามอาเล็กผมดูได้ สูตรยานี้ผมซื้อมาราคาแพงตั้งแต่หลายปีก่อน เอกสารการตรวจสอบปรับปรุงบริษัทผมมีหมด ผมให้คนที่บ้านกินประจำ พ่อกับแม่ผมก็กินอยู่ทุกวัน ถ้าไม่เชื่อคุณไปดูงานที่บริษัทผมก็ได้"

จางเย่รับคำ "ผมเชื่อคุณ ไม่ต้องไปแล้ว งานชิ้นนี้ผมรับ"

อู๋ม่อพูดไม่ออก ตอนแรกเขาฟังว่าจางเย่ไม่รับงานจากบริษัทเล็ก พวกเขายังคิดว่าเป็นเพราะค่าตอบแทนน้อยเกินกว่าจะคุยกัน ทำไมถึงได้ง่ายขนาดนี้ล่ะ?

อู๋เจ๋อชิงเห็นดังนั้นก็ขัดว่า "อาจารย์จางน้อย เรื่องนี้เธอคิดให้ดีนะ ไม่ต้องเห็นแก่หน้าฉัน"

จางเย่หัวเราะฮ่าๆ "ไม่ใช่หรอกครับ ก่อนหน้านี้ผมไม่เคยทำงานโฆษณาแบบนี้ พอฟังเบรนโกลด์ตัวนี้ดูก็ไม่เลว เลยหวั่นไหว"

อู๋ม่อตื่นเต้นดีใจหนักมาก "ดีมากเลยครับ ดีมากจริงๆ!"

ความจริงใครๆ ก็เข้าใจว่าจางเย่กำลังไว้หน้าอู๋เจ๋อชิง!

เบรนโกลด์?

บริษัทเขามีอะไร?

เงิน? เงินก็ไม่ได้มาก!

ของ? ของก็ไม่ได้ดี!

บริษัท? บริษัทก็ธรรมดา!

ความจริงบริษัทเขาอาศัยอะไรให้จางเย่มาทำโฆษณาให้ล่ะเนี่ย? ขนาดเรื่องเงินยังไม่ต่อรอง? ต้องไว้หน้าอู๋เจ๋อชิงอยู่แล้ว!

อู๋ม่อรู้สึกเหมือนยกภูเขาออกจากอก เขาแก้ปัญหาที่ใหญ่ที่สุดนี้ได้แล้ว รู้สึกดีใจสุดๆ เลย เพราะเขามั่นใจในตัวจางเย่อย่างยิ่ง ที่สำคัญต้องขอบคุณอาของเขาจริงๆ แม้ว่าอาเล็กบอกว่าจะไม่ช่วย แต่ความจริงแล้วพวกเขาก็เป็นญาติกัน ขอแค่เธอยืนตรงนี้ถึงจะปิดปากเงียบก็เถอะ นี่ถือว่ามีปากมีเสียงแล้ว เธอยังไงก็ต้องสนใจหลานของตัวเอง แต่ว่ายิ่งคิด อู๋ม่อยิ่งเห็นว่าเขาต้องขอบคุณจางเย่ ถ้าเกิดเป็นอาจารย์คนอื่นๆ คงไม่เป็นไร แต่นี่คือจางเย่เชียวนะ ใครบ้างไม่รู้ว่าจางเย่มีตำแหน่งอะไรในมหาวิทยาลัย? ถือเป็นคนที่อิสระจากมหาวิทยาลัยมากทีเดียว ยิ่งกว่านั้น งานการศึกษาไม่ใช่หน้าที่หลักของจางเย่ จะมีหรือไม่มีก็ไม่เป็นไร ตรงกันข้าม ทางมหาวิทยาลัยปักกิ่งต่างหากที่ต้องการเขา แม้แต่มหาวิทยาลัยนานกิงยังพยายามดึงตัวเขาไป ดังนั้นที่จางเย่ตัดสินใจย่อมไม่ใช่การเอาใจอู๋เจ๋อชิง เขาไม่ได้ต้องการอะไรจากเธอเลย ไม่จำเป็นต้องทำอย่างนั้นเลยสักนิด!

อู๋ม่อคิดได้เช่นนี้ อู๋เจ๋อชิงเองก็ต้องคิดออกเช่นกัน!

=====================

[1] เบรนโกลด์ หรือ เหน่าหวงจิน (脑黄金) เป็นชื่อล้อเลียนวิตามิน เหน่าไป๋จิน

=====================

\(^O^)/ ประกาศผลกิจกรรมรับสงกรานต์ เฮฮฮฮ

*+* ยอดไลค์วันที่ 12 เมษา ของตอน #347 เวลา 17:20:32 น. มี 480 ไลค์

รับไปเลย 3 วัน วันละ 3 ตอน ตอนละ 300 เหรียญทอง ในช่วง 13 - 15 เมษายน 2561 อัพตามเวลาปกติ

**+** มีรีดๆ ผู้น่ารักแคปจำนวนคนเข้ากลุ่มหลัก 5999 ทัน

แถมวันที่ 16 เมษายน 2561 อีกวัน อัพตามเวลาปกติ

ขอบคุณรีดๆ ผู้น่ารักทุกคนที่มาร่วมกิจกรรมสนุกๆ นี้และอยู่กับพวกเรากันมาเสมอนะขอรับ ครึกครื้นจุใจสุดๆ เลย >,...,<!!!

*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./58.md)