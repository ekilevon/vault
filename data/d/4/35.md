##บทที่ 335 : คาบสุดท้ายของเทอมนี้!
หนึ่งวัน…

สามวัน…

ห้าวัน…

ช่วงหลายวันมานี้ จางเย่เข้าสอนตามปกติ เหล่านักศึกษายิ่งฟังยิ่งติด จางเย่เองยิ่งพูดยิ่งติดลม ทุกคาบต้องมีคนท้วงว่าเขาสอนเกินเวลาก่อนเสมอ ถึงจะได้เลิกคาบ

หลายวันมานี้ เนื่องจากเหล่านักศึกษาต่างเรียกร้องกันมาก ทางเป่ยต้าจึงอนุมัติให้จางเย่เปิดบรรยายสาธารณะอีกครั้ง เพียงแต่ต้องเลื่อนเวลาจากกลางวันมาเป็นตอนเย็น เพื่อหลีกเลี่ยงผลกระทบต่อคาบเรียนอื่นๆ ด้วย มันเป็นไปไม่ได้ที่จางเย่จะใช้หอประชุมใหญ่ทุกวัน เพราะยังมีอาจารย์และกิจกรรมอย่างอื่นที่ต้องใช้สถานที่ ไหนจะตารางเวลาไม่ลงตัวอีก ดังนั้นจางเย่จึงมักจะสอนในห้องเลคเชอร์เล็กขนาดหนึ่งพันคนเสมอ ทุกคืนคาบเรียนของจางเย่จะเต็มจนล้น อย่าว่าแต่มาสายเลย ต่อให้มาเร็วก็ยังไม่แน่ว่าจะมีที่นั่ง ต้องเข้าแถวกัน

เคยได้ยินเรื่องเข้าแถวซื้อผัก

เคยได้ยินเรื่องเข้าแถวซื้อบ้าน

แต่ไม่เคยได้ยินเรื่องเข้าแถวเข้าเรียน!

บรรดามหาวิทยาลัยอื่นที่ได้ยินแบบนี้เข้าถึงกับพูดไม่ออก ต่อให้เป็นคนของเป่ยต้าเอง ถ้ามีใครมาบอกว่าสักวันจะเกิดภาพแบบนี้ขึ้นในคลาสวิชาเลือก พวกเป่ยต้าเป็นตายก็ไม่เชื่อแน่ แต่ความจริงก็ดันมาปรากฏอยู่ตรงหน้า จางเย่ทำไปแล้ว ถึงตอนนี้ไม่ว่าใครก็ยังต้องเชื่อ!

วันนี้ คือคาบสุดท้ายของจางเย่

คนในห้องเลคเชอร์เล็กวันนี้มากเป็นพิเศษ นักศึกษาจำนวนมากมายืนอออยู่ที่ระเบียง คนที่มีที่นั่งก็นั่งเบียดกันที่ละสองคน

สิ่งที่สังเกตเห็นได้ชัดที่สุดคือ ในบริเวณที่นั่งด้านข้างจะประกอบด้วยคนมากหน้าหลายตา อายุค่อนข้างมาก ทั้งชายและหญิง ที่เด็กสุดก็ยังอายุสามสิบกว่าแล้ว ก่อนเปิดบรรยายสาธารณะจางเย่ได้ยินจากหัวหน้าภาควิชาฉางข่ายเกอว่า ในกลุ่มนี้มีทั้งผู้เชี่ยวชาญด้านหงเสวีย บุคคลชั้นนำในสังคม รวมไปถึงคนจากสถาบันและแวดวงการศึกษาต่างๆ ทุกคนได้ยื่นขอเข้ามาฟังบรรยายคาบสุดท้ายของจางเย่ คนพวกนี้มีบางคนคอยจ้องจับผิดในใจนึกค้านอยู่ตลอด แต่ก็มีคนที่มาฟังด้วยใจใฝ่รู้จริงๆ อยู่ด้วย

บนแท่นบรรยาย

จางเย่กล่าวอย่างมั่นใจ “บทที่หนึ่งร้อยแปดควรมีชื่อตอนว่า ‘ศิลาทิพย์บรรลุธรรมละมือริมผา ศิลาคืนสิงขรรายนามจารึก’ ทำไมถึงพูดแบบนี้? เพราะเมื่อคู่สามีภรรยายากไร้ผจญกับพายุหิมะลูกใหญ่ในตอนท้าย ไม่มีทางที่พวกเขาจะรอดตายในที่แจ้ง พวกเขาอาจจะรอนแรมไปถึงชานเมืองจนพบกับบ้านชาวนา พวกเขาหวังว่าประตูบ้านจะเปิดรับให้ได้เข้าไปหลบหนาว ต่อมาก็พบว่าเจ้าของบ้านและภรรยาล้วนมีน้ำใจกับพวกเขามาก”

คาบเรียนในช่วงหลายวันนี้ ทุกคนต่างพูดไม่ออก

รุ่นพี่ซ่งและรุ่นพี่โจวซึ่งปกติจะกระตือรือร้นมากต่างสงบนิ่งไม่ถามอะไรอีก

เหล่าคนชั้นนำของสังคมที่เข้ามาฟังต่างไม่เปิดปากอะไรเช่นกัน แม้แต่คนที่ต้องการจับผิดก็ยังตามจางเย่ไม่ทัน จางเย่ได้นำพวกเขาเข้าสู่ศาสตร์แขนงใหม่ - ประมวลคดีศึกษา อย่างสมบูรณ์ จะให้พวกเขาทำอะไรได้ล่ะ ได้แต่ฟังไปอย่างโง่งม!

ก่อนหน้านี้ ไม่มีใครเชื่อว่าจางเย่จะศึกษาได้ลึกล้ำถึงเพียงนี้

จากบทที่แปดสิบเอ็ดจนถึงหนึ่งร้อยแปด จางเย่ได้คาดคะเนชื่อตอนแต่ละตอนตามที่เขาสืบค้นและประมวลขึ้นมา จากนั้นพล็อตเรื่องที่แท้จริงของ ‘ความฝันในหอแดง’ ตามต้นฉบับดั้งเดิมที่เขาประมวลได้ก็ปรากฏขึ้น โดยอาศัยรายละเอียดตามที่แปดสิบบทแรกปูไว้!

มหัศจรรย์มาก!

ยอดเยี่ยมมาก!

ที่แท้แล้วมีความรู้ลึกล้ำแค่ไหนกันแน่?

ศาสตร์แขนงนี้ทำให้คนที่เชื่อว่าบทหลังจากแปดสิบถูกเขียนขึ้นโดยคนอื่นเพิ่มจำนวนขึ้นเรื่อยๆ ทำให้พวกเขารู้สึกว่าเรื่องราวต่อมาของ ‘ความฝันในหอแดง’ ตามการวิเคราะห์ของจางเย่สมควรเป็นเนื้อเรื่องที่แท้จริง! พล็อตต่างๆ ที่จางเย่บรรยายออกมาเป็นเหตุเป็นผลและเหมาะสมมากที่สุด! ปัญหาตรรกะวิบัติมากมายที่กีดขวางสำนักหงเสวียไว้ ถูกไขออกผ่านปากของจางเย่ทั้งหมด!

ชาวหงเสวียบางคนถึงกับก้มหน้าจดบันทึก รับฟังอย่างเปิดใจ ไม่กล้าเชิดหน้าใส่จางเย่อีกต่อไป

จางเย่กล่าวต่อ “ตัวละครตัวนี้เคยปรากฏขึ้นมาก่อนหน้าแล้ว เมื่อถึงตอนจบจึงนำตัวละครเดิมมาใช้ขมวดปมทั้งหมด น่าจะเป็นว่าคู่สามีภรรยาของสาวใช้คนที่สองรับพวกเขาเอาไว้ ส่วนสื่อเซียงอวิ๋นนั้นไม่อาจช่วยเหลือได้ทันแล้ว มันหนาวเย็นเกินไป จึงตกตายในบ้านของสาวใช้คนที่สองนั่นเอง เนื่องจากเป็นหน้าหนาว พื้นดินเย็นจัดเป็นน้ำแข็ง ยากที่จะฝังศพ ตกค่ำสามีภรรยาชาวนาปล่อยให้เป่าอวี้ได้พักผ่อนตามสบาย แต่เป่าอวี้ความคิดสับสนวุ่นวาย สุดท้ายพลันได้ยินเสียงเรียกในอากาศ เป็นหนึ่งภิกษุหนึ่งนักพรต เทพเซียนแห่งสวรรค์กำลังเรียกตัวเขา ชายหนุ่มจึงได้รู้ในตอนนี้ว่าตนเองเดิมทีเป็นบริวารศิลาทิพย์ที่ลงมาเที่ยวยังโลกมนุษย์เบื้องล่าง ซึ่งถึงคราวกลับสู่สวรรค์ หลังจากกลับสวรรค์แล้ว เขาจึงได้บรรลุธรรมในที่สุด เขารู้แล้วว่าการมุ่งสู่อู่ไถซาน[1] ด้วยการออกบวชเป็นเพียงเปลือกนอกที่ผิวเผิน เนื้อแท้คือการละวางปลดปลงที่ริมผา ทั้งตระหนักว่าความอุดมไพบูลย์และความมั่งมีศรีสุขทั้งมวลล้วนเป็นหมอกควันที่ผ่านตา ยิ่งกว่านั้นการตระหนักรู้เพียงเท่านี้กลับยังไม่เพียงพอ เพราะผู้คนมากมายนับแต่อดีตก็ตระหนักได้ ท่ามกลางหมอกควันอันเลื่อนลอย หากไม่เกิดดวงจิตแปดเปื้อนมลทินตามสังคม เศรษฐกิจและจารีตประเพณี ก็นับเป็นความเมตตาแก่ผู้อ่อนแอแล้ว การเสาะแสวงหาในสิ่งดีงามอย่างไม่ย่อท้อเท่านั้นที่ควรค่าแก่การถนอมอย่างที่สุด”

สวรรค์?

บริวารศิลาทิพย์?

ทุกคนพลันตื่นเต้นตื่นตะลึง!

จางเย่กล่าวต่อ “เขาที่เป็นบริวารศิลาทิพย์ได้กลับคืนสู่สวรรค์ ดวงจิตของเป่าอวี้กลายเป็นก้อนศิลาใต้ศิขรทุ่งหญ้าเขียวขจี หลังจากกลับสู่สวรรค์ บนก้อนศิลาก็เกิดอักขระขึ้นมามากมาย อักขระเหล่านั้นก็คือหนึ่งร้อยแปดบทของ ‘บันทึกศิลา’ ก็คือ ‘ความฝันในหอแดง’ และในตอนท้ายของหนึ่งร้อยแปดบท ได้ปรากฏ ‘ทำเนียบรัก’ ที่ไล่เรียงรายชื่อที่มีความหมายอย่างลึกซึ้งต่อเป่าอวี้ซึ่งถูกเรียกขานว่าเป็นราชาแห่งมวลดอกไม้ จากนั้นถึงเป็นรายนามของหนึ่งร้อยแปดดรุณีที่แบ่งออกเป็นกลุ่มๆ แต่ละกลุ่มมีสิบสองคน รวมทั้งหมดเก้ากลุ่ม”

เมื่อพูดถึงตรงนี้ จางเย่แย้มยิ้มบางๆ “ทั้งหมดนั่น เป็นเนื้อหาของบทหลังจากแปดสิบของเฉาเสวี่ยฉินที่ผมประมวลขึ้นมาเป็นการส่วนตัว ผมคิดว่านี่แหละ ที่ควรจะเป็นเรื่องราวที่แท้จริงของ ‘ความฝันในหอแดง’ ของเฉาเสวี่ยฉิน!” หลังจบการบรรยายด้วยมาตรฐานสูงเหมือนเช่นเคย จางเย่ก็รวบเอกสารกลับ ถอนใจยาวก่อนกล่าวกลั้วหัวเราะ “เอาล่ะ เนื้อหาของภาคเรียนนี้วันนี้จบแล้วนะ!”

"จบแล้ว?"

"ยังฟังไม่หายอยากเลย!"

"นั่นสิ มหัศจรรย์มาก!"

"อาจารย์จางคุณมีความรู้มากเหลือเกิน!"

"เทอมหน้ายังจะสอนไหมคะ? อาจารย์ยังไม่ไปไหนใช่ไหม? เทอมหน้าหนูยังรอเรียนวิชา ‘วรรณคดีโบราณวิจักษณ์’ อยู่นะ!"

วิชาเลือกบางวิชา เปิดสอนแค่ปีละครั้ง

จางเย่ฟังแล้วก็ชอบใจ กล่าวว่า "ต้องขอบคุณความเชื่อมั่นของรองอธิการบดี เทอมหน้า ผมยังจะสอนวิชาเลือกนี้ต่อไป วิชานี้ยังจะมีตามปกติครับ"

นักศึกษาโจวตะโกน "คุณน่าจะเขียน ‘ความฝันในหอแดง’ ต่อนะ!"

รุ่นพี่ซ่งรีบบอกทีนที “อาจารย์จาง คุณมีความคิดจะเขียนหอแดงบ้างไหม? พล็อตที่คุณพูดมามันดีกว่าสี่สิบบทหลังของฉบับหนึ่งร้อยยี่สิบบาทตั้งเยอะ!”

เหยามี่หัวเราะคิกคักกล่าว "ใช่แล้วอาจารย์จาง คุณเขียนเถอะ พวกเราเชียร์คุณ!"

จางเย่รีบโบกมืออย่างรู้ตัวดี “ผมเขียนไม่ได้ ไม่กล้าทำให้วรรณคดีคลาสสิกมัวหมอง ไม่สามารถขนาดนั้น นี่เป็นเรื่องจริง ฮ่าๆ ผมอาจจะวิเคราะห์ได้ แจกแจงเหตุผลเป็น แต่จะให้ลงมือเขียนจริงๆ มันตลกเกินไปแล้ว มันเป็นไม่ได้ที่จะเทียบกับฉบับหนึ่งร้อยยี่สิบบทนี้ คนที่เขียนต่อเขียนไว้อย่างดี เนื้อหาด้านในไม่ใช่สิ่งที่ใครจะลอกเลียนได้ นี่ยังเป็นเหตุผลที่ผมชื่นชมเกาเอ้อหรือนักเขียนนิรนามท่านนั้น บางทีเขาอาจจะไม่ได้เขียนตามเจตนารมณ์เดิมของเฉาเสวี่ยฉิน อาจจะมีปัญหาเรื่องพล็อตหรือตัวละครบ้าง แต่ไม่ว่าใครก็ปฏิเสธไม่ได้ว่าเขาได้สร้างผลงานอันน่าทึ่งในเชิงอักษร และมีความดีความชอบอย่างมากต่อการเผยแพร่ ‘ความฝันในหอแดง’”

ทุกคนยังคงพูดคุยกันไม่หยุด

จางเย่กวาดมือให้ทุกคนเงียบเสียงลง “การสอนจบแล้ว ต่อไปเราก็ต้องคุยกันเรื่องการสอบล่ะนะ หอแดงมีตัวละครอยู่มากมาย ทั้งที่ทุกคนคุ้นเคย และก็ที่ทุกคนไม่คุ้นเคยหรือไม่ใส่ใจ แต่ทุกตัวต่างก็มีส่วนสำคัญอย่างมาก สำหรับการสอบนี่ นอกจากคะแนนเข้าเรียนของทุกคนแล้ว แต่ละคนต้องเขียนบทวิเคราะห์ตัวละครในหอแดง ไม่ต้องเขียนทุกตัว แต่ให้เลือกมาแค่ตัวเดียวก็พอ จำไว้ด้วยว่าห้ามลอกมาจากอินเทอร์เน็ต แต่ต้องวิเคราะห์และเข้าใจด้วยตัวเอง การบ้านที่สั่งวันนี้ เพราะตารางเวลาค่อนข้างกระชั้นแล้วก็ติดวันหยุดด้วย ดังนั้น อย่างช้าที่สุดพรุ่งนี้เที่ยงต้องส่งการบ้าน”

"หือ?"

"ให้เวลาครึ่งวัน?"

"เขียนไม่ทันแน่เลย"

เหล่านักศึกษาในวิชาเลือกของจางเย่บ่นกันระงม

จางเย่ยิ้ม “ที่จริง เวลาที่ให้ไม่น้อยไปหรอกนะ นักเรียนที่ตั้งใจฟังผมสอนตลอดคาบจะไม่รู้สึกว่ายากเลย เพราะผมช่วยทุกคนแยกแยะตัวละครทั้งหมดแล้ว ถ้าใครคิดว่าไม่ถูกใจ มาขอสอบปากเปล่าพรุ่งนี้ได้นะ?”

"ไม่ๆๆๆ!"

"อย่าเป็นแบบนั้นเด็ดขาดนะ!"

"เชี่** เอาการบ้านแบบนี้เถอะ!"

เหล่านักศึกษาได้แต่ยอมรับ ไม่มีทางเลือก สอบปากเปล่าไม่ใช่ของง่าย ลอกไม่ได้ เตรียมไม่ได้ ต้องแก้ปัญหาเฉพาะหน้า ความเสี่ยงสูงเกินไป และที่สำคัญที่สุด..ใครแม่*จะกล้าตอบปากเปล่ากับอาจารย์จางเย่ฟะ! อาจารย์ใหม่ของพวกเขาคนนี้ ฝีปากเป็นไงใครไม่เคยลองบ้าง? ต่อให้จางเย่ไม่ถามอะไรยากๆ พวกเขาก็คงไม่ไหวอยู่ดี ไม่เห็นพวกผู้เชี่ยวชาญกับอาจารย์โลกวรรณกรรมที่โดนอาจารย์จางเย่คนเดียวพูดใส่จนมึนไปหมดนั่นเรอะ! สอบปากเปล่ากับอาจารย์จางเย่เท่ากับรนหาที่ตายชัดๆ!

ด้านล่าง ฉางข่ายเกอหัวเราะร่า

ศาสตราจารย์เจิงและพวกซูน่าต่างหัวเราะลั่นเช่นกัน

จางเย่กระแอมหนึ่งที ตอนนี้เขาเป็นอาจารย์ เนื้อหาข้อสอบทางภาควิชาภาษาจีนให้เขาตัดสินใจได้เอง จางเย่จะเลือกสอบแบบไหนก็ได้ ความรู้สึกแบบนี้ไม่เลวเลย “เป็นอันตกลงตามนี้ ขอให้กลับไปเขียนการบ้านให้ดี พรุ่งนี้ส่งให้หัวหน้าชั้นเสี่ยวซ่ง ผมจะตรวจทุกเล่ม คะแนนจะประกาศพร้อมกับวิชาอื่นๆ ในอีกสองสามวันข้างหน้า เอาล่ะ เลิกคาบได้ ภาคนี้ทุกคนเหนื่อยกันแล้ว ผมรู้สึกเป็นเกียรติมากที่ได้เป็นผู้บรรยายมาสอนพวกคุณ ผมความรู้จำกัด ชื่อเสียงก็ไม่ดี ต้องขอบคุณรองอธิการฯ อู๋และหัวหน้าภาควิชาภาษาจีนที่ไว้ใจผม…”

หลายวันในเป่ยต้า หลายวันที่ได้คลุกคลีกับพวกนักศึกษา จางเย่มีความสุขมาก รู้สึกดีอย่างบอกไม่ถูก เขาชอบที่นี่ ชอบนักศึกษาพวกนี้ ดังนั้นในคาบสุดท้ายของภาคเรียน จางเย่จึงค่อนข้างอ่อนไหวมาก จึงอดพูดมากขึ้นอีกหน่อยไม่ได้ เขามองดูเหล่านักศึกษา “ขอบคุณกำลังใจและการยอมรับของทุกคนที่ให้กับอาจารย์ใหม่อย่างผม ผมไม่มีอะไรจะตอบแทน ถ้าทุกคนไม่รังเกียจ ต่อไปภายหน้าผมก็จะอยากสอนทุกอย่างที่ผมรู้ให้หมดไส้หมดพุงไปเลย!”

เสียงปรบมือดังกระหึ่ม!

นักศึกษาทุกคนต่างลุกขึ้นยืน!


=======================

[1] อู่ไถซาน หนึ่งในสี่พุทธคีรีซึ่งเป็นที่ประทับของพระมัญชุศรีโพธิสัตว์ตามคติของมหายาน

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./36.md)