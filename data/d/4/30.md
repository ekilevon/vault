##บทที่ 330 : เป่ยต้ามาถูกทางแล้ว!
ตอนกลางคืน

ช่วงนี้ฟ้ามืดเร็ว ซึ่งตอนนี้สามทุ่มแล้ว

พ่อเคาะประตู "เย่น้อย พ่อกับแม่จะนอนแล้วนะ"

"ครับ นอนเถอะ" จางเย่ที่กำลังปิดคอมพิวเตอร์หันไปบอกคนข้างนอก

พ่อถาม "พรุ่งนี้จะกินข้าวเช้าไหม? จะตื่นกี่โมง?"

จางเย่ยิ้ม กล่าว "กินครับ พรุ่งนี้มีคาบเช้า ต้องตื่นไวหน่อยแหละ เจ็ดแปดโมงพ่อกับแม่ช่วยปลุกผมหน่อยสิ ผมอยากกินเต้าฮวย"

"อืม ได้ พรุ่งนี้จะให้แม่ไปซื้อ" พ่อกล่าว

ตอนนั้นเองที่โทรศัพท์มือถือของจางเย่ดังขึ้น เป็นหมายเลขที่เขาไม่รู้จัก

จางเย่รับสาย "ฮัลโหล ใครครับ?"

"อาจารย์จางเย่ ผมเป็นโปรดิวเซอร์ของช่องดาวเทียมนครหลวงนะครับ" เป็นเสียงผู้ชาย ฟังดูแล้วอายุไม่มากนัก คงสักสามสี่สิบปี

จางเย่อุทานคำหนึ่ง แม้ได้ยินว่าปลายสายมาจากเครือสถานีโทรทัศน์นครหลวง แต่ก็ไม่ได้เปลี่ยนน้ำเสียง หัวเราะกล่าวว่า "สวัสดีครับ โทรหาผมมีธุระอะไรหรือ?"

ชายคนนั้นกล่าวว่า "ทางสถานีดาวเทียมมีช่วงเวลาว่างอยู่ช่องหนึ่งพอดี น่าจะเป็นปลายเดือนกุมภาพันธ์ ยังมีเวลาเตรียมตัวอยู่เดือนกว่าเกือบสองเดือน พวกเราเห็นว่าตอนนี้กระแสการศึกษาวัฒนธรรมจีนกำลังมาแรง อยากทำรายการอย่าง ‘ห้องเลคเชอร์’ บ้าง แต่นี่ไม่ได้เป็นการลองหยั่งอย่างช่อง BTV- วรรณศิลป์นะครับ อยากจะทำรายการออกมาให้ดีเยี่ยมไปเลยทีเดียว ส่วนเรื่องผู้บรรยาย พวกเรายังไม่ได้ตกลงอะไร แต่ทุกคนคุยกันแล้วเห็นว่าที่เหมาะสมที่สุดคงเป็นคุณ อาจารย์จางก่อนหน้านี้ก็เป็นพนักงานเก่าของสถานีเรา คุณน่าจะทราบว่าตอนนั้นที่สถานีจัดการเรื่องคุณอย่างนั้นก็เพราะ..."

จางเย่ตัดบท "เรื่องนั้นผมเข้าใจครับ พวกคุณวางใจเถอะ ผมไม่เจ้าคิดเจ้าแค้นหรอก" เรื่องนี้จางเย่เข้าใจดี การที่สถานีกดดันเขาถือเป็นอีกเรื่องหนึ่ง จางเย่ไม่มีวันลืมไปตลอดชีวิตแน่ ส่วนเรื่องที่สถานีโทรทัศน์นครหลวงไล่เขาออก ในใจจางเย่กลับไม่คิดอะไร เพราะเป็นจางเย่ที่ป่วนการถ่ายทอดสดเอง เขาเตรียมตัวเรื่องถูกไล่ออกไว้ดีแล้ว รู้ดีว่าอีกฝ่ายต้องจัดการตามกฎ ความแตกต่างทั้งสองเรื่องนี้จางเย่แยกแยะกระจ่าง เขายังไม่ใช่คนไร้เหตุผล แต่... "แต่ผมตอนนี้ยังไม่อยากทำรายการรูปแบบเดิมชั่วคราวครับ"

ชายคนนั้นกล่าว "คุณจะบรรยายอะไรก็ได้ จะเป็นซ้องกั๋ง จะเป็นไซอิ๋ว ได้หมด ผมว่ายังไงดี... ขอแค่ให้คุณเป็นผู้บรรยาย พวกเราได้ทั้งหมด ไม่ว่าจะบรรยายอะไรก็ได้ทั้งนั้น!" การพูดเช่นนี้ นับเป็นความไว้ใจต่อพิธีกรหรือผู้บรรยายคนหนึ่งอย่างถึงที่สุด

จางเย่คิดทบทวนดูแล้วจึงปฏิเสธไปก่อน "ช่วงหลายเดือนนี้ตารางผมค่อนข้างแน่น หาเวลาให้ไม่ได้จริงๆ ต่อไปค่อยว่ากันนะครับ"

คนนั้นไม่เซ้าซี้ "ครับ งั้นพวกเราติดต่อกันบ่อยๆ แล้วกันนะ"

วางสาย จางเย่ก็นึกกระจ่างในใจ สถานีโทรทัศน์นครหลวงไม่ใช้ให้หูเฟยติดต่อเชื้อเชิญเขา ชัดเจนว่าเป็นเพราะหูเฟยไม่ยินดีทำ เนื่องจากเรื่องที่ไล่จางเย่ออกคราวนั้น หูเฟยทั้งละอายทั้งไม่อาจแบกหน้ารับ จึงได้หาตัวคนอื่นมาติดต่อจางเย่ ซึ่งที่จางเย่บอกนั้นคือความจริงที่เขายังไม่คิดเรื่องต่อไปหลังจากนี้ อย่างไรตอนนี้เขาก็ยังทำงานให้กับสถานีโทรทัศน์ออนไลน์เหวยหว่อ ต่อไปจะทำรายการอะไร เขายังไม่ได้คิด ดังนั้นตอนนี้ได้แต่ปฏิเสธไป เรื่องราวหลังจากนี้ค่อยว่ากันใหม่

จวบจนราวสี่ทุ่ม

จางเย่กำลังจะไปนอนขณะที่มีสายเข้ามาอีกสาย เป็นดีเจหญิงหวังเสียวเหม่ยจากสถานีวิทยุนครหลวง เธอเป็นคนช่วยติดต่อแทนคนอื่น หาตัวจางเย่ บอกเรื่องที่สถานีเทียนจินต้องการให้จางเย่ทำรายการบรรยายให้ และบอกว่าขอเพียงเขายอมไป เรื่องเงินเดือนให้แล้วแต่จางเย่ ส่วนเรื่องค่าบอกเลิกสัญญากับเหวยหว่อ พวกเขาจะรับไปทั้งหมด ขอเพียงจางเย่ยอมไปเท่านั้น!

"ฉันบอกให้แล้วนะ" หวังเสียวเหม่ยกล่าว

จางเย่กล่าว "อาจารย์เสียวเหม่ย ช่วยผมบอกปัดหน่อยสิ"

หวังเสียวเหม่ยถาม "ไม่คิดทบทวนสักนิดเลยเหรอ?"

จางเย่ตอบ "ไม่ใช่ไม่ทบทวน แต่เดี๋ยวถึงเวลาค่อยว่ากัน"

"โอเค งั้นฉันจะช่วยพูดให้ ค่อยว่ากันอีกทีแล้วกัน" หวังเสียวเหม่ยตอบรับ

จางเย่หัวเราะฮ่าๆ "ได้ อย่าพูดเกินไปนักล่ะ ผมยังจะต้องคิดอีกที แต่ตอนนี้ไม่ได้จริงๆ ผมยังต้องยุ่งกับเรื่องในมือก่อน"


……


ล้างหน้าแปรงฟัน

จางเย่ขึ้นเตียงเตรียมจะนอน แต่กลับนอนไม่หลับ

สองวันนี้ เรื่องกินแรงกินสมองของเขาแม้จะมาก แต่ก็ได้นอนมากเกินพอ ดังนั้นวันนี้พลิกตัวไปพลิกตัวมาบนเตียงแล้วก็ยังนอนไม่หลับ

เปิดมือถือ จางเย่ได้แต่ไถหน้าจอดู เริ่มแรกเป็นโพสต์ของแฟนคลับในเทียปา เห็นว่าพี่ดาบยักษ์กับเหล่าแฟนคลับเดนตายของเขาโพสต์ข้อความเอาไว้ จางเย่เข้าไปตอบกลับหลายคำ จากนั้นคิดถึงเรื่องหนึ่งขึ้นมาได้ จึงเข้าไปดูลำดับของเขาในทำเนียบดาราสักหน่อย

เป็นดังนี้ :

จางเย่ : ทำเนียบระดับ D

ลำดับที่ : 59

นับว่าตอนนี้กระโดดไปหลายสิบลำดับ ตอนแรกที่ยังไม่ทำรายการทอล์คโชว์ จางเย่เพิ่งจะเข้าทำเนียบระดับ D เท่านั้น ลำดับยังอยู่ต่ำที่สุด แต่ตอนนี้ ทำทอล์คโชว์ไปไม่กี่ตอน บรรยายไปสองคาบ เขาก็กระโดดขึ้นมาเกาะสูงขนาดนี้ เมื่อไปดูยอดวิวของเลคเชอร์ที่อัพโหลดไว้ในเว็บไซต์ทางการของมหาวิทยาลัยปักกิ่ง ถึงพบว่าทุกคนต่างให้ความสนใจกันสุดๆ ตอนแรกมียอดวิวไปแล้วสิบเก้าล้านวิว ส่วนตอนที่สอง ซึ่งเพิ่งออกมาตอนบ่ายก็ปาเข้าไปแล้วสิบเอ็ดล้านวิว แม่*มันเทียบกับทอล์คโชว์แล้วยังมีคนต้อนรับมากกว่าชัดๆ แต่ก็ไม่น่าแปลกใจ คนดูทอล์คโชว์มีแต่เหล่าคนหนุ่มสาวเป็นเป้าหมายหลัก ขณะที่ ‘ความฝันในหอแดง’ มีกลุ่มผู้ชมทุกช่วงวัย สี่ยอดวรรณกรรมมีคนได้ผ่านตาแล้วจำนวนมาก คนที่สนใจย่อมต้องมีมากอย่างยิ่งเช่นกัน ตอนนี้จางเย่นับเป็นกลุ่มกลางๆ ของทำเนียบระดับ D แล้ว รอให้เขาทำการบรรยายที่ปักกิ่งเสร็จเรียบร้อย รอให้รายการทอล์คโชว์ที่อัดไว้ได้ออกอากาศเสียก่อน จางเย่คิดว่าเขาน่าจะเข้าไปยังทำเนียบระดับ C ได้อย่างไม่ยากเย็น แม้ว่าลำดับในทำเนียบยิ่งสูงยิ่งยาก ช่องว่างระหว่างดาราแต่ละตำแหน่งนั้นค่อนข้างกว้าง แต่ไม่ใช่ว่าจะเป็นไปไม่ได้เสียทีเดียว

ส่วนเรื่องค่าชื่อเสียง

จางเย่รีบเปิดหน้าจอของแหวนเกม

ค่าชื่อเสี่ยง : 16,280,000 จุด ทั้งยังกำลังเพิ่มขึ้นอย่างรวดเร็วจนเห็นได้ด้วยตาเปล่า

ถึงตอนนี้ จางเย่ก็ลุกขึ้นลงจากเตียง ยิ่งนอนไม่หลับ จุดบุหรี่ ลอบนึกหัวเราะในใจ คิดไม่ถึงเลยว่าไม่ได้ดูแค่ไม่กี่วัน ก็สะสมเอาไว้ได้มากขนาดนี้เชียว ต้องรู้ก่อนว่า ตอนที่เขาทำรายการทอล์คโชว์ ค่าชื่อเสียงที่ได้มาเหล่านั้นต้องเอามาใช้ซื้อแคปซูลความจำไปจนหมด ไม่ได้เหลือทิ้งไว้ มาตอนนี้มีค่าชื่อเสียงทั้งสิบหกล้านนี่ล้วนมาจากการบรรยายเรื่อง ‘ความฝันในหอแดง’ ทั้งนั้น นับเป็นเรื่องที่คาดไม่ถึงจริงๆ ตั้งแต่ตอนที่จางเย่มาที่มหาวิทยาลัยปักกิ่ง แรกๆ ก็ไม่คิดว่าจะเป็นเช่นนี้ ดูเหมือนคราวนี้ที่เขาพูดเรื่องหอแดง จะสร้างผลกระทบออกมาได้มากอย่างยิ่ง แน่ล่ะ เขารู้ดีว่านี่เป็นเพราะสองตอนแรกที่พูดนั่นชวนตกใจเกินไปจริงๆ ส่วนเรื่องที่เขาจะพูดต่อจากนี้ ทุกคนจึงคาดหวังไว้สูง แน่นอนว่าต้องไม่สร้างแรงกระทบอะไรมากมายอีก

แต่ก็มากเกินพอ!

ทั้งเรื่องชื่อเสียงทั้งผลประโยชน์ ที่มาสอนที่เป่ยต้าคราวนี้ จางเย่เห็นว่าตนเองมาได้ถูกทางแล้ว

ใครบอกว่าอาจารย์มหาวิทยาลัยต้องแยกตัวจากวงการบันเทิงล่ะ? ความจริงแล้วไม่เลย ดูอย่างอี้จงเทียนในโลกของเขานั่นสิ ดูอย่างหลิวซินอู่ อวี๋ตานนั่นสิ ไม่ใช่สอนหนังสือจนได้ดีมีชื่อหรอกหรือ? ชื่อเสียงความนิยมของคนเหล่านั้นน่ะ ไม่น้อยไปกว่าดาราเล็กๆ เชียวนะ!

ทางนี้แหละถูกต้องแล้ว

ถ้าเป็นดาราในวงการคนอื่นๆ ทางสายนี้เป็นทางตันแน่นอน เพราะไม่มีใครมีความสามารถอย่างจางเย่ที่ขนาดข้ามมาวงการศึกษาแล้วยังสามารถเรียกลมเรียกฝนได้! แต่ถ้าให้จางเย่พูดล่ะก็ หนทางนี้ไม่ใช่ทางตาย แต่กลับเป็นทางที่เหมาะสมต่อการก้าวหน้าในช่วงสั้นๆ อย่างยิ่ง!



*-*-*-*-*-*-*-*-*-*-*-*-*-*-*-*-*-*-*-*-



[Go To Next Chapter]( ./31.md)