##บทที่ 312 : คำตอบของจางเย่ -- ปล่อยให้ชนชาวโลกเย้ยหยันข้า
บนเวยป๋อ

ตอนนี้กลายเป็นสมรภูมิเดือดไปแล้ว!

"จางเย่ เอ็งจะเลิกพูดเพ้อเจ้อได้ยังวะ?"

"อย่ามากำเริบเสิบสานกับ ‘ความฝันในหอแดง’ ของข้านะเว้ย!"

"หอแดงทั้งหนึ่งร้อยยี่สิบบท ไหงถึงกลายเป็นว่ามีคนอื่นมาเขียนล่ะ!"

"จางเย่ ก่อนหน้านี้นายพูดอะไรไร้สาระก็ไม่เป็นไรหรอก ฉันว่ามันน่าสนุกดี และยอมรับนับถือความรู้เรื่องอักษรนายน่ะยอดเยี่ยม แต่นายก็ไม่ควรมายุ่งกับ ‘ความฝันในหอแดง’! นี่คืองานขึ้นหิ้งในดวงใจฉันเลยนะ! นี่คือสี่ยอดวรรณกรรมของชาติเรานะ ยังจะมีปัญหาอะไรได้อีก?"

"เป่ยต้าตามืดบอด ไปเชิญอาจารย์อะไรมา!"

"ฉันบอกแล้วว่าจางเย่น่ะใช้ไม่ได้ เป็นแค่พิธีกร จะไปสอนอะไรได้!"

"จางเย่ไสหัวไป อย่ามาสอนเด็กๆ ของเราผิดๆ สิ! นี่มันบรรยายบ้าบออะไรกัน!"

เสียงด่าทอจางเย่กลายเป็นเสียงสั่งเดินทัพ เหล่าผู้ปกครองของนักศึกษาเป่ยต้าพากันออกมารวมตัวประท้วงบนเวยป๋อ เรียกร้องให้เป่ยต้าไล่จางเย่ออกไป!

แต่ก็มีคนมาสนับสนุนจางเย่

"พวกคุณได้ดูเนื้อหาการสอนของอาจารย์จางเย่จริงหรือเปล่า? อย่าให้คนอื่นเขามาจูงจมูกไปดีไหม? อ่านข่าวหนังสือพิมพ์แล้วก็ออกมาด่าเลยเหรอ? ดูแค่โทรทัศน์แวบหนึ่งก็เชื่อแล้ว? หึ ผมขอให้พวกคุณตั้งใจดูดีๆ ดูเสียก่อนว่าที่อาจารย์จางเย่พูดน่ะมีเหตุผลรึเปล่า! ถ้ารู้สึกว่าไม่ถูกต้อง พวกคุณค่อยออกมายืนด่ากันก็ได้ นี่ไม่ทันรู้เรื่องรู้ราวอะไรก็โวยวายแล้ว เป็นคนประเภทไหนกัน!"

"ถูกต้อง ผมขอแนะนำให้ทุกคนดูให้ดีๆ ก่อนเถอะ อาจารย์จางเย่พูดมีเหตุมีผล แถมยังยกเอาหลักฐานที่มีน้ำหนักมากทีเดียว"

"จางเย่เจ๋ง!"

"สนับสนุนอาจารย์จางอย่างไร้เงื่อนไข!"

"ถึงฉันจะไม่เชื่อว่าสี่สิบบทหลังของหอแดงจะไม่ใช่งานเขียนของเฉาเสวี่ยฉิน แต่ก็จะสนับสนุนอาจารย์จางเย่อย่างงมงาย! ฉันเป็นติ่งแล้วยังไง พวกแกจะกัดฉันเรอะ?"

"หยุดด่าเถอะน่า อาจารย์จางมีความรู้จริงๆ นะ ดูที่เขาบรรยายสิว่ามีปัญหาอะไรไหม? วรรณกรรมน่ะมันก็เป็นแบบนี้อยู่แล้ว มันต้องมีความขัดแย้งกันสิ ไม่ใช่เอะอะก็ต้องเป็นอย่างที่พวกคุณต้องการ แล้วก็ไปบังคับให้คนอื่นๆ คิดเหมือนพวกคุณอย่างนั้นเหรอ? ถ้าไม่เหมือนกับพวกคุณ พวกคุณก็ด่าคนอื่น? นี่เรียกว่าหลักการอะไร! อย่าไปฟังไอ้พวกผู้เชี่ยวชาญบ้าบอนั่นสิ!"

"หอแดงมีความลับซ่อนอยู่จริงเหรอ?"

"ไม่รู้สิ แต่เทียบกับไอ้พวกที่บอกตัวเองว่าเป็นผู้เชี่ยวชาญด้านวรรณกรรมแล้ว ฉันว่าเชื่ออาจารย์จางเย่จะดีกว่า"

"ฉันเองก็ชอบ ‘ความฝันในหอแดง’ มากๆ อ่านซ้ำแล้วซ้ำเล่าได้สักสี่ห้ารอบแล้วมั้ง ถึงจะมีแต่คนด่าจางเย่ แต่ฉันกลับคิดว่าที่อาจารย์จางเย่พูดก็ไม่ได้ไม่มีเหตุผลเสียทีเดียว ถ้าเกิดเป็นอย่างนั้นจริงล่ะ? ถ้าเกิดหอแดงมีคนอื่นมาเขียนต่อจริงๆ ล่ะ? อย่างนั้นพวกตรรกะวิบัติในหนังสือก็อธิบายได้แล้วน่ะสิใช่ไหม? ตอนนี้ฉันคิดอยู่อย่างเดียว ก็คืออยากจะฟังคาบต่อไปของจางเย่ให้เร็วที่สุด!”

"เหมือนกัน!"

"ฉันเองก็อยากฟังต่อ!"

"ไม่ว่ามุมมองแนวคิดของอาจารย์จางเย่จะถูกหรือไม่ แต่คาบนี้ช่างวิเศษจริงๆ ขนาดพวกศาสตราจารย์แก่ๆ ยังบรรยายได้ไม่ถึงขนาดนี้เลย! ช่างเต็มไปด้วยปม เน้นไล่ลำดับความคิด สุดยอดมากจริงๆ ดูรายการของอาจารย์จางเย่ ฟังบรรยายของอาจารย์จางเย่ บางทีแม่*ก็บันเทิงสุดๆ!"

"ในบ้านเราต้องการคนอย่างจางเย่นี่แหละ กล้าเอาแนวคิดที่ตรงข้ามกันออกมา นับว่าเป็นเรื่องดี อีกทั้งอาจารย์จางก็มีหลักฐานที่ไม่ได้มีปัญหาอะไร นอกจากจะไม่มีปัญหาแล้ว นี่คือการค้นพบอันยิ่งใหญ่ของโลกหอแดง ทำให้การศึกษาหอแดงก้าวหน้าไปก้าวใหญ่! แค่เรื่องเอกสารหลักฐานที่จางเย่ค้นพบ ก็ไม่ควรจะมีใครมาด่าเขาแล้วเถอะ ในมุมมองของผม อาจารย์จางเย่เป็นนักวิชาการและคนในสำนักหงเสวียได้อย่างเต็มภาคภูมิ เขาต้องรู้อยู่แล้วว่ามุมมองของเขาจะต้องก่อเรื่องขึ้น แต่ก็ยังพูดมันออกมา นี่คือสิ่งที่ทำให้เขาควรค่าแก่การนับถือของพวกเรานะ!”

ทว่าคนที่ถือหางจางเย่มีเพียงส่วนน้อย และคนส่วนน้อยกลุ่มนี้ยังไม่เชื่อมุมมองของจางสักเท่าไร แค่เชื่อครึ่งไม่เชื่อครึ่ง ที่พวกเขาสนน่ะคือหลักฐานที่จางเย่เอาออกมาได้เท่านั้น แต่มันก็เท่านั้นแหละ เพียงไม่นานเสียงพวกเขาก็ถูกกลบหายไป!

หลายคนที่ออกมาคัดค้านถือว่าเป็นคนที่มีน้ำหนักอยู่จริงๆ!

อย่างเช่น..หม่าเหิงหยวนแห่งมหาวิทยาลัยเหรินหมินที่ออกมา "ก่อนการสอนของจางเย่ ผมคิดไว้อยู่แล้วล่ะว่าเขาต้องก่อความวุ่นวาย ซึ่งคิดไม่ผิดจริงๆ! มหาวิทยาลัยปักกิ่งคือสถาบันศึกษาอันดับหนึ่งของประเทศ เป็นหลักชัยของวงการศึกษา ไม่น่าเชื่อว่าจะกล้ารับคนนอกอย่างจางเย่เข้ามาบรรยาย พวกคุณคิดได้อย่างไร? ยิ่งผลออกมาเป็นแบบนี้ ทางเป่นต้าจะต้องรับผิดชอบผลที่ตามมา! พวกนักศึกษาผู้ปกครองต่างก็เห็นด้วย ทุกคนล้วนเห็นว่าจางเย่เป็นหนูตัวหนึ่งในมหาวิทยาลัยที่ก่อความรู้สึกไม่เชื่อถือให้เกิดขึ้น! หากปล่อยให้จางเย่พูดจาเหลวไหลต่อไป ผลที่ตามมาย่อมต้องร้ายแรงแน่!"

ตั้งแต่ตอนที่จางเย่ทำรายการพิเคราะห์สามก๊กก็กลายเป็นเข็มตำตาของหม่าเหิงหยวน เป็นหมอนี่หักหน้าเขาตอนนั้น! มาตอนนี้ หม่าเหิงหยวนย่อมต้องมาถมหินลงบ่อของจางเย่ศัตรูเก่าคนนี้อย่างสุดความสามารถ!
..ต่อด้วยศัตรูเก่าอีกคนที่โผล่ออกมา

รองประธานสมาคมนักเขียนนครหลวงเมิ่งตงกั๋ว โพสต์ว่า "ผมได้ดูเลคเชอร์สาธารณะจบแล้ว ตอนนี้ผมเดือดมาก! จางเย่กล้าดีมาตั้งคำถามต่อสี่ยอดวรรณกรรมได้ยังไง? หลักฐานที่เขาเอาออกมานั้นแม้จะดูมีเหตุมีผล แต่เมื่อคิดให้ดีๆ แล้ว ความน่าเชื่อถือของหลักฐานเหล่านั้นไม่ได้สูงอะไรเลย เป็นแค่คำพูดของคนธรรมดาไร้ชื่อไร้เสียงคนหนึ่ง นี่นับเป็นหลักฐานได้เหรอ? ถือเป็นคำยืนยันได้จริงๆ น่ะหรือ?"

สมาคมนักเขียนนครหลวงส่งคนมาพูดอีกแรง "จางเย่? น่าขำ น่าขำ!"

เหยาเจี้ยนไฉโพสต์ในเวยป๋อ "ฮ่าๆๆ สนับสนุนแนวคิดของจางเย่!"

คนของสมาคมนักเขียนนครหลวงเยาะ "คุณก็แค่ดาราในวงการบันเทิง จะไปรู้เรื่องอักษรตรงไหนมิทราบ?"

"ผมไม่รู้เรื่อง แต่ผมรู้ว่าจางเย่รู้!" เหยาเจี้ยนไฉสวนกลับทันควัน "ก็แค่นักเขียนเล็กๆ ยอดขายหลักหมื่นเล่ม กล้ามาเทียบกับระดับของจางเย่เรอะ? ก็ได้! งั้นคุณลองประชันอักษรกับเขาให้ผมดูหน่อยสิ! รู้เรื่องมากไม่ใช่เหรอ? ให้ผมดูหน่อยสิว่ารู้แค่ไหน!"

คนคนนั้นไม่ส่งเสียงต่อ

บทกวี...

กลอนคู่...

ในหลายพื้นที่ตรงนี้ จางเย่เดินไปมาได้โดยปราศจากคนขัดขวาง!

ผู้เฒ่าเฉียนซึ่งรู้จักกันตั้งแต่ครั้งเป็นกรรมการตัดสินการประชันกลอนคู่ ทั้งยังเป็นกรรมการอาวุโสของสมาคมนักเขียนแห่งชาติ ครั้งนี้กลับออกมาสนับสนุนจางเย่ "ข้อมูลที่จางน้อยมีเป็นส่วนสำคัญต่อการศึกษา ‘ความฝันในหอแดง’ ข้อนี้ไม่มีใครปฏิเสธได้ พวกคุณคิดว่าไม่มีเหตุผล คิดว่าหลักฐานชุดนี้ไม่น่าเชื่อถือ? แต่ผมกลับเห็นตรงกันข้าม ตอนนี้ผมเองก็เริ่มสงสัยในตัวตนของผู้เขียนสี่สิบบทหลังของ ‘ความฝันในหอแดง’ แล้ว ข้อมูลของจางน้อยมีเหตุมีผลรองรับ มีตรรกะน่าสนใจ ทั้งยังมีข้อสนับสนุนที่หนักแน่น ส่วนคนที่วิจารณ์จางเย่อยู่น่ะ พวกคุณเอาหลักฐานของตัวเองออกมาปฏิเสธสิ อย่าได้เอาแต่พูดปากเปล่า มันน่าตลก! อีกทั้งคนอย่างจางน้อยที่ผมรู้จักน่ะ กับคำพูดที่ไม่มีอะไรรองรับ เขาไม่พูดออกมาแน่! พวกเรารอฟังต่อไปเถอะว่าเขาจะบรรยายอะไรต่อ!"

แต่เสียงก่นด่ายังคงไม่หมด!

"ให้จางเย่ออกไป!"

"อย่าให้มันมาแปดเปื้อนมหาวิทยาลัย!"

"เป่ยต้าทำบ้าอะไร? ไม่สนอะไรเลยเรอะ?"

ท้ายที่สุด เวยป๋อทางการของมหาวิทยาลัยปักกิ่งก็โพสต์ข้อความต่อสาธารณชน

"มหาวิทยาลัยปักกิ่งมีความเชื่อมั่นต่อความสามารถเชิงอักษรของอาจารย์จางเย่ อย่างไม่สั่นคลอนทั้งสิ้น การถกเถียงในเชิงวิชาการไม่สามารถละเว้นไปได้ นี่คือรูปแบบหนึ่งของการศึกษาวิชาการ เรายินดีต้อนรับบุคคลภายนอก ทั้งยินดีต้อนรับเหล่าคนในแวดวงวิชาการผู้เกี่ยวข้องเข้ารับฟัง เลคเชอร์ครั้งที่สองของอาจารย์จางเย่ในวิชา ‘วรรณคดีโบราณวิจักษณ์’ ซึ่งจะมีขึ้นในบ่ายพรุ่งนี้ ทั้งยังเป็นเลคเชอร์สาธารณะในห้องประชุมใหญ่ของมหาวิทยาลัยปักกิ่งห้าพันที่นั่ง

ปฏิกิริยาของเป่ยต้าทำให้คนในวงการหลายคนคาดไม่ถึง! คนที่มีความสัมพันธ์อันดีกับเป่ยต้า ขณะนี้ไม่พูดอะไรอีก ไม่คิดเลยว่าเป่ยต้าจะสนับสนุนจางเย่ขนาดนี้ ถึงขั้นไม่สนใจฟ้าดิน เป่ยต้าก็ยังสนับสนุนเขาอีก?

ส่วนคนที่ดูถูกคนก็มากเหลือเกิน!

แม้แต่เหล่าคนที่รู้จักกันว่าเป็นเหล่าสำนักหงเสวียก็ยังทนฟังไม่ได้!

"ดี ในเมื่อต้อนรับพวกเรา อย่างนั้นพรุ่งนี้ฉันก็จะไปนั่งฟังด้วย ฉันเองอาบน้ำร้อนมาก็มาก อยากเห็นจริงๆ ว่าไอ้จางเย่มันจะพูดอะไรได้!"

"ผมไปด้วย!"

"วัยรุ่นสมัยนี้ไม่รู้ฟ้าสูงแผ่นดินต่ำจริงๆ!"

"มาพูดอะไรตรงนี้ก็ไม่มีประโยชน์ พรุ่งนี้พวกเราไปเป่ยต้ากัน พวกเราจะให้จางเย่ถอนคำพูดที่ล่วงเกินท่านเฉาเสวี่ยฉิน!"

คนของสำนักหงเสวียจำนวนมากต่างแสดงความต้องการที่จะเข้าฟัง!

คาดได้เลยว่า พรุ่งนี้เป่ยต้าจะกลายเป็นสนามประลองฟาดฟันระหว่างพยัคฆ์มังกร!

……

ส่วนตัวต้นเรื่องน่ะเหรอ? จางเย่ ตัวก่อความวุ่นวายนี่กลับไม่ได้ออนไลน์ ทั้งไม่ได้ดูข่าวสารอะไรด้วย! กว่าชายหนุ่มจะเก็บรวบรวมข้อมูลเสร็จก็บ่ายสองแล้ว จึงเตรียมจะกลับบ้าน สัญญาของเขากับมหาวิทยาลัยปักกิ่งคือเป็นอาจารย์นอกเวลา เขาไม่จำเป็นต้องอยู่ในห้องพักอาจารย์ตลอดทั้งวัน สอนเสร็จทำธุระเสร็จ ก็ไม่มีความรับผิดชอบอะไรต่ออีก แม้แต่เวลาเรียนเราก็เลือกเอง คาบบ่ายพรุ่งนี้ก็เป็นจางเย่เลือกเองเช่นกัน ที่เลือกคาบบ่ายก็เพื่อปล่อยตอนเช้าไว้ให้สังคมและคนในวงการได้มีเวลาตีความเนื้อหาการบรรยาย คราวนี้จางเย่ไม่ได้พยายามจะสู้รบปรบมือ ทั้งไม่ได้จะท้าทายใครที่สงสัยเคลือบแคลง จางเย่แค่ต้องการจะเผยความจริงของ ‘ความฝันในหอแดง’ เท่านั้น เขาไม่อาจทนปล่อยให้ทุกคนตามืดบอดได้อีกต่อไป นี่คือความรับผิดชอบของเขา ถือเป็นความรับผิดชอบของผู้ข้ามมิติที่ดีคนหนึ่ง เขาต้องสร้างประโยชน์ให้กับโลกใบนี้ แล้วมันก็ไม่เหนือบ่ากว่าแรงด้วย

"ผมไปก่อนนะครับ" จางเย่บอกลา
ซูน่าที่ไม่มีคาบสอนตอนบ่ายหันมามองเขา

"จะไปแล้วเหรออาจารย์จาง?"

จางเย่ยิ้ม "กลับไปเตรียมสอนต่อครับ เจอกันพรุ่งนี้นะครับทุกคน"

"ฉันกำลังจะลงไปซื้อน้ำพอดี ไป เราไปด้วยกันเถอะ" ซูน่าถือโอกาสเดินไปกับเขา

"พอดีเลยจะถามคุณเรื่อง ‘ความฝันในหอแดง’ หน่อย ยังมีอีกหลายเรื่องที่ฉันไม่กระจ่างเท่าไร"

ทว่าเพิ่งลงจากบันได ก็เกิดเรื่องไม่คาดฝัน!
ฝูงนักข่าวนับไม่ถ้วนที่ไม่รู้ว่าแห่มากันตั้งแต่เมื่อไร หรือดักรออยู่นานแค่ไหน ทันทีที่เห็นจางเย่ออกมา ก็ถือกล้องวิ่งเข้ามาล้อมจางเย่ไว้ทันที!

"จางเย่!"

"อาจารย์จาง!"

"ผมมาจากสถานีโทรทัศน์จินซื่อ!"

"ผมมาจากหนังสือพิมพ์รายวันเป่ยเหอ! กรุณารอก่อน!"

จินซื่อ? เป่ยเหอ? ไกลขนาดนั้นยังจะมา?

ก็ไม่น่าแปลกใจอะไร เพราะสื่อเหล่านี้ล้วนมีฐานอยู่ในเมืองหลวง อีกทั้งคลิปเมื่อตอนเที่ยงนั่นดันสร้างผลกระทบรุนแรงเกินไป ดังนั้นจึงมีคนมากขนาดนี้ ก่อนหน้านี้ที่จางเย่ทำรายการทอล์คโชว์ ผู้ฟังมีเพียงแต่คนหนุ่มสาว แต่มาตอนนี้ กลับกลายเป็นที่สนใจของทั้งสังคมไปแล้ว! ช่วยไม่ได้ที่ ‘ความฝันในหอแดง’ มีผลกระทบต่อประเทศอย่างใหญ่หลวง คนหลายต่อหลายคนต่างก็เคยอ่านนิยายเรื่องนี้กันมาก่อน พอจางเย่มาวางระเบิดใส่ ‘ความฝันในหอแดง’ แบบนี้ ไม่เพียงแต่วงการวรรณกรรมและประวัติศาสตร์เท่านั้นที่วุ่นวาย แต่เป็นสายตาของทั้งสังคมต่างจับจ้องมาที่นี่!

ซูน่าตกใจ!

ชั่วพริบตา เธอกับจางเย่ก็ถูกล้อมไว้ด้วยนักข่าวตั้งสามสี่ชั้น!

วุ่นวายเช่นนี้ เหล่านักศึกษาภาควิชาภาษาจีนของเป่ยต้ายังเข้ามาร่วมวงด้วย!

เหยามี่ หลี่อิง และหลี่ลี่ที่เพิ่งจะเลิกเรียนพอเห็นแบบนี้ ก็ยังก้าวเท้าเข้ามาชม!

จางเย่ในวันนี้ ไม่ต้องแปลกใจเลยว่าเป็นบุคคลที่ได้รับความนิยมที่สุดในเป่ยต้า เหล่านักศึกษามองเขา เหล่าอาจารย์มองแต่เขา ทั้งสังคมก็จับจ้องมาที่เขา!

จางเย่ขอโทษ "ขอโทษนะครับ ผมไม่ให้สัมภาษณ์!"

"คุณพูดอะไรสักหน่อยก็ได้!" นักข่าวหญิงจากหนังสือพิมพ์จิงหัวรายวันตะโกนขึ้น

นักข่าวอีกคนหนึ่งยกไมโครโฟนกล่าวว่า "พวกเราเพิ่งได้ข่าวว่า เลคเชอร์สาธารณะของคุณพรุ่งนี้จะจัดขึ้นในห้องประชุมที่ใหญ่ที่สุดของเป่ยต้า ซึ่งได้รับความสนใจเป็นอย่างยิ่ง ยังมีผู้มีอำนาจในวงการศึกษาและเหล่าสำนักหงเสวียต่างบอกว่าจะมาหาคุณถึงที่ คุณคิดอย่างไรบ้าง?"

ยังมีนักข่าวเปิดอีกเรื่อง "ตอนนี้ทั้งสังคมกำลังก่นด่าคุณว่าคุณชี้นำเด็กๆ ไปในทางที่ผิด หาว่าคุณไม่รู้เรื่อง ‘ความฝันในหอแดง’ พูดจาไร้สาระทั้งสิ้น คุณมีความคิดเห็นอย่างไรบ้าง?"

"อาจารย์จาง พวกเราคอยอยู่สามชั่วโมงแล้ว ถ้าคุณไม่พูดอะไรสักคำสองคำ พวกเราไม่มีอะไรกลับไปรายงานจริงๆ!" นักข่าวสาวเห็นไม้แข็งไม่ได้ผลก็เริ่มใช้ไม้อ่อน

เหล่านักข่าวถึงตายก็ไม่ไปไหน รายล้อมเขาอยู่อย่างนั้น!

ศาสตราจารย์เจิงกำลังสอนหนังสือ มองเห็นจางเย่จากหน้าต่าง ได้แต่ยิ้มแห้งๆ

อาจารย์ของภาควิชาภาษาจีนท่านอื่นๆ มองลงมาจากหน้าต่างห้องทำงาน เพราะนิสัยที่รุนแรงและปากนักเลงของจางเย่ ซึ่งทุกคนต่างเคยได้ยินมาก่อน ทำให้อยากรู้ว่าจางเย่จะตอบอย่างไรต่อเสียงก่นด่านี้ ไม่รู้ว่าคราวนี้เขาจะโต้ตอบไปให้สะท้านใจอย่างไรอีก

คนที่มาสนามกีฬายิ่งมากขึ้นเรื่อยๆ

หัวหน้าภาคฉางข่ายเกอเองเห็นว่าทางด้านนี้คึกครื้น มีผลกระทบต่อเหล่านักศึกษาที่กำลังเรียนอยู่ ได้แต่ตีหน้าเข้มออกมา "แยกย้าย! แยกย้ายให้หมด!" แต่ว่าคำพูดของเขาไร้ประโยชน์

ซูน่าส่ายหน้า พูดเบาๆ ว่า "คุณพูดสักคำสองคำไหม? ไม่งั้นไม่ยอมไปแน่เลย"

มองเห็นสายตาของเหล่านักข่าวแล้วยิ่งกังวลว่าเหล่านักข่าวจะเกาะขาจางเย่ไว้แน่นไม่ยอมปล่อย

"อาจารย์จาง!"

"พวกผู้ปกครองนักศึกษาเรียกร้องให้ไล่คุณออกนะ!"

"ผมฟังว่ามีนักศึกษาบางคนยังเคลือบแคลงเนื้อหาในเลคเชอร์คุณด้วย!"

"ตอนนี้ทั้งวงการการศึกษากำลังวิพากษ์คุณอย่างหนัก คุณคิดว่ายังไง?"

เหล่านักข่าวนั้นช่างมีแรงล้นเหลือนัก ไม่สนใจว่าจางเย่ตอบหรือไม่ ยังคงยิ่งคำถามใส่เขาอย่างต่อเนื่อง

จางเย่ตอนนี้เห็นว่าถ้าไม่พูดอะไรคงไปไหนไม่ได้ แต่ยังแสดงสีหน้าเยือกเย็น "ผมไม่มีความเห็น ไม่ได้คิดอะไรด้วย"

นักข่าวหญิงจากจิงหัวกล่าว "จะไม่มีได้ยังไง เกือบทุกคนตั้งข้อสงสัยต่อคุณ ถ้าเป็นฉันนี่โกรธไปแล้ว"

"ผมไม่มีอะไรต้องโกรธ" จางเย่มองเหล่านักข่าว พลันนึกถึงกถาในพุทธศาสนาบทหนึ่งในโลกของเขาที่มีชื่อเสียงขึ้นมาได้ จึงพูดเบาๆ ว่า "ชนชาวโลกให้ร้ายเรา ข่มเหงเรา หยามหยันเรา หัวร่อเรา ดูแคลนเรา เหยียบย่ำเรา รังเกียจเรา หลอกลวงเรา" หยุดครู่หนึ่ง หรี่ตาลงกล่าวต่อ "ได้แต่อดกลั้นมัน อ่อนข้อมัน แล้วแต่มัน หลีกเลี่ยงมัน อดทนมัน ยกย่องมัน อย่าสนใจมัน ผ่านไปอีกหลายปี แล้วค่อยดูมัน!"

พูดแล้ว!

สนามกีฬากลายเป็นเงียบสงัด!

ซูน่าหันขวับมองจางเย่!

ฉางข่ายเกอกับฝูงนักข่าวรอบๆ พลันตะลึงงัน!

นักข่าวสาวจากหนังสือพิมพ์จิงหัวสีหน้าปลาบปลื้มสุดๆ รีบร้อนตรวจสอบเนื้อหาที่อัดไว้ได้ อัดไว้แล้ว! เธอมีลางสังหรณ์ว่า สองประโยคนี้ต้องกลายเป็นร้อนแรงแน่! ไม่ผิดจริงๆ คำพูดจากปากจางเย่เป็นเหมือนจากปลายพู่กันของยอดกวี! ทุกคำทุกประโยคล้วนแล้วแต่มีความหมาย!

"กลอนเหรอ?"

"ไม่ใช่! กถาทางพุทธต่างหาก!"

"กถาธรรม! กถาธรรมของพุทธศาสนา!"

เหล่านักศึกษาที่สนามกีฬากลายเป็นวุ่นวายแล้ว!

เหยามี่ตะโกน "ประโยคนี้พูดได้แม่*โคตรเจ๋ง!"

"ยอดเยี่ยม! อาจารย์จางเย่เป็นยอดคนจริงๆ! เป็นผู้กล้าหาญชาญชัย!" หลี่อิงถอนใจกล่าวว่า "นี่แหละคือวิสัยของยอดปรมาจารย์"

จางเย่หัวเราะ "คุณนักข่าวครับ ผมไปได้หรือยัง? ยังต้องกลับไปเตรียมการสอนอีกนะ"

"เอ่อ ก็ได้ ขอบคุณมากครับที่ยอมให้สัมภาษณ์" นักข่าวของสถานีโทรทัศน์ได้สติกล่าว

นักข่าวคนอื่นๆ ความจริงไม่ต้องการปล่อยตัวจางเย่ไป แต่ทว่าตอนนั้นต่างก็ถูกกถาธรรมของจางเย่ทำจนตื่นตะลึง ไม่มีใครกล้าขวางเขาไว้

จางเย่ขึ้นรถจากไป

คนอื่นๆ ที่เหลือ ต่างก็นึกทบทวนถึงสองประโยคที่จางเย่ทิ้งไว้ให้!


*-*-*-*-*-*-*-*-*-*-*-*-*-*-*-*-*-*

เพิ่มวันอัพทุกวันจันทร์-วันอาทิตย์ เวลา 20.00 น.ค่ะ




[Go To Next Chapter]( ./13.md)