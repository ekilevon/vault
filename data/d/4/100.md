##บทที่ 400 : เป็นเรื่องแล้ว!
เลยเที่ยงคืนมาแล้ว

ทุกคนต่างยิ้มชื่นมื่นรับการมาถึงของปีใหม่

บนหน้าจอ รายการคืนส่งท้ายปีได้มาถึงจุดไคลแม็กซ์เป็นที่เรียบร้อย ส่วนโปรแกรมที่เหลือต่อจากนั้นไม่มีอะไรเป็นพิเศษ ไม่ชวนให้ติดตาม หลายๆ คนจึงล่ำลากัน บ้างเตรียมจะแยกย้ายกลับ ตามอาคารบ้านเรือน ผู้คนบางส่วนตรงหน้าจอโทรทัศน์พล็อยหลับไหลสู่ห้วงฝัน บางส่วนนั่งกินเกี๊ยวพลางคุยเรื่อยเปื่อยกับครอบครัว ถึงแม้จะมีโปรแกรมอื่นๆ ของรายการคืนส่งท้ายปีเหลืออยู่ แต่รายการคืนส่งท้ายปีของจริงมันเฉพาะช่วงสี่ชั่วโมงก่อนเที่ยงคืนเท่านั้น

ภารกิจเสร็จสิ้น!

ถึงเวลาที่พี่ชายคนนี้จะลาจากหลังจบภารกิจเสียที!

ท่ามกลางผู้คนในโถงใหญ่ จากเย่ที่พบปะพูดคุยกับฉือซิ่วฟางหันมาล่ำลากัน

"น้าฉือ ผมไปแล้วนะครับ" จางเย่กล่าวลา

ฉือซิ่วฟางยิ้มแป้นหน้าบาน "ไปเถอะ ฝากอวยพรสวัสดีปีใหม่ให้พ่อแม่เธอด้วย เดี๋ยวฉันรอเพื่อนแล้วค่อยกลับบ้านน่ะ"

จางเย่ "โอเค ขอบคุณมากครับ"

ฉือซิ่วฟาง "ถ้ามีเวลาแวะมาคุยกันหน่อยนะ"

"ครับ ยังไงผมก็ได้เบอร์น้าแล้ว" จางเย่เดินออกจากห้องโถงใหญ่ไป


……


ข้างนอก

ช่องทางออกพิเศษของสถานีออกอากาศ

จางเย่มาถึงทางออกก็เห็นเหล่าคนดังและพนักงานมากมายกำลังเดินออกไป มีทั้งผู้หญิงที่เขาเห็นก่อนหน้านี้ในห้องแต่งตัว คนที่สวมกางเกงในสีแดงก็อยู่ในฝูงชนด้วย พวกเขาต่างเดินกันอย่างเชื่องช้า สาเหตุไม่ใช่อะไรอื่นนอกจากทางออกนั้นเนืองแน่นด้วยบรรดาแฟนคลับที่ต่างมายืน ‘หยุดคนดัง’ ไว้ คนเหล่านี้ไม่ยอมใช้เวลากับครอบครัว แต่กลับมาที่นี่เพื่อคอยร่วมวงความบันเทิงอยู่ตรงนี้ ทำเอาจางเย่รู้สึกหมดหวังไม่ได้ ในกรณีของเขาเอง ถึงแม้จะมีความกระหายอยากไล่หาดาราแค่ไหน เขาก็ไม่มีทางทำแบบนี้แน่ นอกจากนั้น ยังมีพวกผู้จัดการและรถของบริษัทมากมายก่ายกองมารอรับเหล่าคนดังอีกด้วย จึงยิ่งทำให้ช่องทางออกพิเศษสีเขียวแห่งนี้แออัดกว่าที่ควร
"ว้าว!"

"เมิ่งเมิ่ง!"

"พี่สาวฉี! พี่สาว!"

"ท่านสิบสองก็ออกมาด้วย! อ๊ายยยย โครตหล่อ!"
เหล่าแฟนคลับต่างตะโกนชื่อดาราที่พวกเขาชื่นชอบกันดังระงม

จางเย่ไม่เคยได้ยินใครชื่อท่านสิบสองมาก่อน คิดว่าน่าจะเป็นชื่อตัวละครในหนังจักรๆ วงศ์ๆ ที่พวกแฟนคลับใช้เรียกล่ะมั้ง
เหล่าแฟนคลับต่างเบียดดันกันไปข้างหน้า!
การ์ดยี่สิบกว่าคนต่างคอยดึงเทปกั้น เพื่อกันไม่ให้ฝูงชนเข้ามาอย่างแข็งขัน
"อย่าผลัก!"

"ถอยหลังไปหน่อย!"

"ที่นี่เป็นเขตห้ามเข้า!"

เหล่าการ์ดพากันตะโกนจนเสียงแหบเสียงแห้งคอแทบแตก
จางเย่ฉุกคิดได้ว่าคงออกไปไม่ได้ในเร็วๆ นี้แน่ เขาเลยตัดสินใจจุดไฟบุหรี่ขึ้นสูบ เขาต้องการให้คนหายไปจนหมดหรือซาลงก่อน อย่างไรเสียครอบครัวเขาก็ฉลองงานปีใหม่กันไปเรียบร้อยแล้ว เขาจึงไม่ได้อยู่ในชั่วโมงเร่งด่วนอะไร
เหล่าซูเปอร์สตาร์ที่เดินมาจากทางออกข้างกำแพง ท่าทางของพวกเขาตอนก้าวเท้าออกมาเจอเหล่าแฟนคลับที่ตะโดนเรียกชื่อพวกเขาแต่ละคนนั้น อย่างกับเดินอยู่บนพรมแดงก็ว่าได้
ซูเปอร์สตาร์เหล่านี้ที่เพิ่งแสดงเสร็จไปเมื่อครู่ต่างตอบสนองอย่างกระตือรือล้นเต็มที่ บางคนโบกมือให้ฝูงชน บางคนเข้าไปพูดคุยทักทายกับเหล่าแฟนๆ อย่างน่ารัก มีเซเลบสาวคนหนึ่งถึงกับส่งจูบกลางอากาศลอยไปให้ฝูงชน ทำเอาชายฉกรรจ์บางคนลืมว่าตัวเองเป็นใครไปวูบหนึ่ง การที่สามารถเข้าร่วมรายการคืนส่งท้ายปีได้นั้น ถือเป็นการเพิ่มชื่อเสียงของตัวเองทางหนึ่ง นอกจากจะเป็นงานปีใหม่แล้ว ยังเป็นหนึ่งในเทศกาลที่จอแจและดั้งเดิมที่สุดของจีน เหล่าคนดังตอนนี้ต่างมีความสุขชื่นบานถ้วนหน้ากันสุดๆ โดยเฉพาะคนดังบางคนที่ไม่ค่อยจะยอมให้สัมภาษณ์ ถึงกับเดินเข้าไปคุยกับเหล่าแฟนๆ เลยด้วยซ้ำ
สตาร์คิงซุนเป็นคนแรกที่ได้เข้าไปในรถของบริษัทท่ามกลางเสียงตะโกนของเหล่าแฟนๆ ก่อนที่รถจะเคลื่อนออกไป
หลังจากนั้นเป็นนักแสดงเซี่ยงเฉิง[1]ตลกชื่อดังที่ไปถึงรถผู้จัดการท่ามกล่างเสียงหัวเราะของผู้คนก่อนรถจะค่อยๆ ออกไปจากสถานี CCTV อย่างช้าๆ แต่ตอนนั้นเอง มีเสียงกรีดร้องดังบาดหูออกมาอย่างไม่ทันตั้งตัว!
"กรี๊ดดดดดดดดดดดดดดดดด!"

"ว้าว!"

"สวรรค์!"
เสียงกรีดร้องดั่งสนั่นเสียดหู แถมส่วนใหญ่ยังเป็นเสียงร้องของพวกผู้หญิง ปกติแล้วเสียงของผู้หญิิงจะสูงบาดหู ไม่เหมือนเสียงทุ้มต่ำของผู้ชาย การ ‘ประสานเสียง’ นี่เองที่ทำเอาดินเคลื่อนฟ้าสะเทือน!

เหล่าพนักงานและคนดังต่างหันมองกลับไปด้านหลัง!
แม้แต่จางเย่ยังตกอกตกใจด้วยเหมือนกัน! เขาไม่ได้ถือบุหรี่ไว้แน่นดีสักเท่าไร มวนบุหรี่จึงตกลงบนแขน ร้อนจนต้องรีบสะบัดมือออกรัวๆ ดีที่ว่ามันไม่ได้เผาเสื้อเขาเป็นรู มีแค่รอยขี้เถ้าเล็กน้อยเท่านั้น แค่ปัดๆ เอาก็ออก เขาโอดครวญพลางขยี้ก้นบุหรี่บนพื้นทิ้งอย่างฉุนๆ อะไรวะ! จะทำให้ตกใจทำมะเขืออะไร! เกือบทำให้พี่เอ็งคนนี้ตกใจตายแน่ะ! ส่งเสียงเตือนก่อนกรีดร้องบาดหูสักหน่อยไม่ได้เหรอไง? ชายหนุ่มมองย้อนกลับไปข้างหลังอย่างสงสัย เขาไม่รู้จักใครที่พอจะมีชื่อเสียงแถมเปี่ยมเสน่ห์ขนาดนั้นหรอก อย่าบอกนะว่าเป็นเหล่าจาง? แต่ถ้าจำไม่ผิด ชื่อเสียงของจางหย่วนฉีน่าจะอยู่ช่วงขาลงนี่นา?

แต่การเหลือบไปมอง ทำเอาจางเย่ระเบิด!

อีอันอ๊ก!

เป็นอีอันอ๊กออกมาจริงๆ!
แถมยังแต๊ะท่าเชิดหน้าเชิดคาง พร้อมบอดี้การ์ดที่เดินขนาบข้าง ซึ่งน่าจะเป็นชาวเกาหลี ทั้งที่ปกติแล้วพวกบอดี้การ์ดจะไม่ได้รับอนุญาตให้เข้าไปในห้องส่งหมายเลขหนึ่ง นี่นายไม่เห็นเหรอว่าขนาดจางหย่วนฉีและคนอื่นๆ ยังไม่มีผู้จัดการหรือบอดี้การ์ดเข้าไปด้วยน่ะ? บางทีบอดีการ์ดร่างโต พร้อมสูทสีดำของอีอันอ๊ก อาจจะรออยู่ข้างนอก ก่อนจะได้รับแจ้งล่วงหน้าแล้วค่อยไปรับเขาก็ได้ เมื่ออีอันอ๊กออกมาตรงทางออก พวกเขาจึงเข้าประกบข้างทันที สายตาของพวกบอดี้การ์ดมองไปที่คนอื่นๆ อย่างระแวดระวังภัย อย่างไรก็ตาม อีอันอ๊กถูกคุ้มครองทันทีที่ออกมา!

จางเย่ดูถูกเขา และเต็มใจที่จะดูถูกด้วย!
นี่นายกำลังทำเชี่*ไรเนี่ย! ถึงกับพกบอดี้การ์ด? ขนาดลูกพี่ยังไม่มีเลยนะ ถ้าไม่พูดถึงเรื่องบอดี้การ์ด กระทั่งผู้จัดการลูกพี่ก็ยังไม่มี! แล้วนี่นายพยายามอวดอะไรอยู่หะ!
อันที่จริงตอนนี้ จางเย่เข้าใจในตัวอีอันอ๊กแล้ว รู้ว่าช่วงนี้เขามีชื่อเสียงโด่งดังไม่น้อยในประเทศจีน เขารู้ว่าคนที่โด่งดังภายในชั่วข้ามคืน หากมองในมุมของรากฐานถือว่าแย่กว่าของจางเย่ และเท่าที่เขารู้มา อีอันอ๊กโด่งดังแค่ในประเทศจีนเท่านั้น ในประเทศเกาหลี อีอันอ๊กเป็นแค่ใครก็ไม่รู้ในวงการบันเทิง เขาไม่ได้ถือว่าเป็นคนดังระดับ B เสียด้วยซ้ำ เหตุผลเดียวที่คนรู้จักคือเพลงและละครเกาหลีที่เขาแสดง ซึ่งถูกมองด้วยสายตาเฉื่อยชาในเกาหลี แต่พวกสาวๆ ในจีนกลับชอบก็เท่านั้น

ไหล่อีอันอ๊กปัดผ่านจางเย่ไป ไม่รู้ว่ามีอะไร แต่เห็นเขาปรายตามองมาที่จางเย่

จางเย่สังเกตเห็น แต่ทำเป็นไม่สนใจ ทั้งไม่มองสวนกลับไป เพียงจุดบุหรี่สูบอีกตัว เขารู้ว่าทำไมหมอนี่ถึงมองมา หนึ่ง มองเฉยๆ โดยไม่ตั้งใจ สอง อีอันอ๊กต้องรู้แล้วว่าเขาเป็นคนแต่งเพลงให้จางหย่วนฉีและจางเสียในตอนสุดท้าย ทำให้ ‘ดอกไม้ของสตรี’ ได้ขึ้นแสดงในรายการคืนส่งท้ายปี ซึ่งทำให้เพลงของเขาลดลงจากสามนาทีเหลือเพียงสองนาที อาจจะดูเป็นแค่นาทีเดียวที่ไม่เยอะอะไร แต่อย่าลืมสิว่านี่คือเวทีแห่งปาฏิหาริย์! เป็นรายการคืนส่งท้ายปี! หนึ่งนาที? พวกดาราบางคนยังไม่มีโอกาสแม้แต่ครึ่งวิด้วยซ้ำไป! นี่เป็นหนึ่งนาทีทองคำ ขณะที่อีอันอ๊กกลับเฉยชาต่อเรื่องนี้ ถึงอย่างนั้น จางเย่จะไปสนใจทำไมล่ะ?
เขาอาจจะไม่สนใจ แต่เหล่าแฟนคลับสน!
"อันอ๊กโอปป้า"

"เพลงของที่รักวันนี้สุดยอดมากที่สุดค่ะ!"
"ทีมจัดรายการคืนส่งปีโครตโง่บรม! โปรแกรมวันนี้คุณควรจะได้เวลามากกว่านี้แท้ๆ! แต่กลับมาตัดเวลาหนึ่งนาทีไปแบ่งให้เพลงห่วยๆ อย่าง ‘ดอกไม้ของสตรี’ รังแกกันเกินไปแล้ว!"

"ใช่ อีอันอ๊ก ช่างพวกเขาเถอะ คุณยังมีพวกเราเป็นกำลังใจอยู่นะ!"
"ในใจพวกเรา คุณยอดเยี่ยมกว่าใครๆ ของรายการคืนส่งปีนี้เลย!"
"ฉันรักคุณ! แต่งงานกับฉันเถอะ! ขอลายเซ็นหน่อยค่าาาา อันอ๊กโอปป้า!"
"ฉันก็อยากได้สักลายเซ็น! ขอให้ฉันด้วย! พวกเรารอคุณมาสองชั่วโมงแล้วนะคะ!"
"ฉันแอบออกจากบ้านมาหาคุณเชียวนะ! ในที่สุดฉันก็เห็นอีอันอ๊ก! หล่อระเบิดอะ!"
คลั่งไคล้!

หนึ่งคำนี้บรรยายสถานการณ์ได้!
จางเย่สงสัยหนักมากว่าการร้องลิปซิงค์มันเพราะตรงไหน? นี่พวกเธอเคยเห็นโลกมาก่อนหรือเปล่า? หรือว่าทีมจัดรายการคืนส่งปีเป็นพวกโง่เง่า? ถึงกับเห็น ‘ดอกไม้ของสตรี’ เป็นเพลงห่วยแตก? พวกแกนี่โครตตลกฉิบหา*! ช่างแม่* แต่ละคนต่างมีมาตรฐานของตนเอง เป็นไปไม่ได้หรอกที่งานหรือใครสักคนที่ทุกคนจะชอบเหมือนกันหมด จางเย่ไม่ได้พูดอะไรออกมา มันเรื่องของพวกเขาที่จะมาไล่หาซูเปอร์สตาร์ต้อยๆ ทุกคนต่างมีสิทธิ์ที่จะเลือกว่าชอบใคร
ถึงอย่างนั้นสิ่งที่ทำให้จางเย่ประหลาดใจมากที่สุดคือ อีอันอ๊กผู้ดูอบอุ่น ผู้น่าเข้าหาน่าเข้าถึงได้บนเวที ไหนจะรอยยิ้มที่ส่งให้เหล่าแฟนคลับอันแสนอบอุ่นนั้น พอตอนนี้รายการจบลง สีหน้าของอีอันอ๊กกลับกลายเป็นเย็นชาเสียสนิท ซึ่งเป็นความเย็นชาที่ไม่เหมือนของจางหย่วนฉี โดยส่วนตัวเหล่าจางนั้นเป็นคนเย็นชาก็จริง แต่ส่วนมากออกมาจากบุคลิกส่วนตัว ซึ่งเธอเป็นคนเช่นนี้เอง ถึงจางหย่วนฉีจะเย็นชาแค่ไหน เธอกลับไม่เคยวางทีท่าเขื่องโขสักนิด ไม่ว่าจะต่อเพื่อนที่มาหา หรือรุ่นน้องในวงการบันเทิงที่เธอไม่เคยรู้จักเองก็ตาม เธอไม่เคยวางมาดอะไรใส่ อีกทั้งเธอจะคอยช่วยเหลือพวกเขาด้วยความจริงใจ กล่าวได้ว่า ถึงแม้ว่าความเย็นชาของเหล่าจางจะเป็นบุคลิกของเธอ แต่นิสัยเธอกลับไม่เป็นเช่นนั้นเลย ขณะที่สายตาเย็นชาของอีอันอ๊กกลับแตกต่าง เวลาเขามองเหล่าแฟนคลับเหมือนกับพวกเธอไม่มีค่าอะไรทั้งสิ้น!

"*&amp;%￥#@" อีอันอ๊กพูดอะไรสักอย่างเป็นภาษาเกาหลี
เหล่าแฟนคลับไม่รู้ว่าเขาพูดอะไร แต่กลับร้องออกมาอย่างตื่นเต้น
"อีอันอ๊กพูดอะไรกับฉันด้วยแหละ!"
"ไปตายซะ! เขาพูดกับฉันต่างหากย่ะ!"
ตอนนั้นเอง หญิงสาวอายุประมาณสิบเจ็ดปีสองคนก็พุ่งผ่านแผ่นเทปไปหาอีอันอ๊ก พอคนอื่นเห็นว่ามีคนนำ ก็เลยกระหน่ำพุ่งตามเข้าไป!
อีอันอ๊กขมวดคิ้ว
พวกการ์ดสองคนพยายามป้องกันเขาจากข้างหน้า หนึ่งในบอดี้การ์ดตะโกนใส่เหล่าแฟนคลับเป็นภาษาเกาหลี เหมือนจะต้องการให้แฟนๆ ถอยออกไป!
"เซ็นให้ฉันหน่อยค่ะ!"
"พวกเรารอมานานแล้ว!"
"อันอ๊กโอปป้า! ขอร้องล่ะค่ะ!"
มีเด็กสาวอายุสิบห้าคนหนึ่งที่ปากซีดขาวเพราะอากาศหนาว ชัดเจนว่าเธอยืนรออยู่ข้างนอกท่ามกลางอากาศหนาวเย็นมานานกว่าสองชั่วโมงแล้ว เธอกอดตัวเอง กดหัวลงต่ำ และค่อยๆ ยื่นมืออันสั่นเทาออกมาพร้อมกับหนังสือน่ารักๆ ในมือไปที่อีอันอ๊กอย่างประหม่าขัดเขิน
"ขอทาง!"

"หลบไป!"
"อย่าสร้างความวุ่ยวาย!"
ตอนนั้นเองที่มีพนักงานรักษาความปลอดภัยของสถานี CCTV ออกมาหยุดความโกลาหล!

อย่างไรเสียเหล่าแฟนคลับเป็นเพียงสาวน้อยกันทั้งนั้น พวกเขาคงทำอะไรรุนแรงไม่ได้ สถานการณ์จึงดูน่ากระอักกระอ่วน!
ตอนนี้เอง ทุกคนคิดว่าอีอันอ๊กน่าจะให้ลายเซ็นแฟนๆ มันอาจจะเป็นไปไม่ได้ที่จะเซ็นถึงห้าสิบรูป แต่แค่ห้ารูปก็ถือว่าไม่เป็นปัญหาแล้ว และนั่นเป็นหนทางที่จะตอบแทนแฟนๆ ได้ ถึงอย่างนั้นกลับไม่มีใครเคยคาดคิดเลยว่าเขาจะไม่ตอบสนองอะไร! การผลักกันยังดำเนินต่อไป!
ทันใดนั้น พลันมีเสียงร้องออกมาจากในฝูงชน!
"คนผลักกัน!"
"มีคนล้ม!"
"การ์ดทำร้ายคนแล้ว ทำร้ายคนแล้ว!"
เหล่าแฟนคลับต่างแตกฮือถอยหนีไปข้างหลัง เด็กสาววัยสิบห้าที่เกือบจะแข็งตายได้ล้มลงไปบนพื้น!





=========================

[1] เซี่ยงเฉิง (相声) ละครพูดตลก เป็นการแสดงแบบดั้งเดิมของจีน ซึ่งจะเป็นตลกสองคน หรือคนเดียวออกมาเล่าเรื่องตลก ตบมุกกันไปมา

*-*-*-*-*-*-*-*-*-*-*-*-*-*-*-*-*-*-*-*-*-*


