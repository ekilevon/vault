##บทที่ 340 งานเลี้ยงตรุษจีน โรงเรียนประถมและมัธยมระดับประเทศ!
ตอนบ่าย

ทั่วทั้งเป่ยต้าเต็มไปด้วยเสียงซุบซิบเซ็งแซ่

"ศาสตราจารย์เหยียนภาควิชาภาษาจีนทะเลาะกับอาจารย์จางล่ะ!"

"หือ? ศาสตราจารย์เหยียนที่ได้รางวัลวรรณกรรมคนนั้นน่ะนะ? แล้วอาจารย์จางคนไหนอะ?"

"ยังจะมีคนไหนอีกเล่า กล้าท้าทายกับศาสตราจารย์เหยียน ก็มีแค่จางเย่คนเดียวนั่นแหละที่กล้า!"

"สองคนนั้นทะเลาะกันทำไมน่ะ? หน้าใหม่กับหน้าเก่าของวงการรบกันเองเหรอ?"

"ใครจะไปรู้ล่ะ ข่าวออกมาจากทางภาควิชาภาษาจีน คงไม่ผิดหรอก"

"เฮ้ย พวกนายว่าถ้าสองคนนั่นรบกันจริง ใครได้เปรียบ?"

"ฉันว่าศาสตราจารย์เหยียนนะ มีรางวัลวรรณกรรม แถมยังเป็นผู้อาวุโสในวงการศึกษา จะอ่อนกว่าอาจารย์จางได้ไง"

"ฉันก็ว่าศาสตราจารย์เหยียน ถึงเขาจะชอบเอาอาวุโสมาข่ม คำพูดคำจาการกระทำก็ออกจะอนุรักษ์นิยม แต่นับเป็นคนมีความสามารถของจริง"

"ฉันว่าไม่แน่หรอก อาจารย์จางมีความรู้แค่ไหน? ถ้าสองคนนั้นรบกันจริงล่ะก็ ใครจะแพ้ใครจะชนะนี่บอกยาก แต่ต้องสนุกแน่!"

"อาจารย์จางเองก็ไม่ใช่ตะเกียงไร้น้ำมันนะ"

"แต่ฉันว่าศาสตราจารย์เหยียนร้ายกาจกว่าหน่อยนะ!"

คณาจารย์แต่ละภาควิชาต่างจับกลุ่มซุบซิบกัน

ความจริงแล้ว เหยียนเจี้ยนเทากับจางเย่แค่มีปากเสียงกันนิดหน่อยเท่านั้น ไม่ได้มีใครด่าอะไรกันสักหน่อย แต่ถูกทุกคนที่ยิ่งพูดยิ่งใส่สีตีไข่ สุดท้ายไม่รู้ทำไมถึงกลายเป็นเรื่องคนเก่าคนใหม่ในวงการทะเลาะกันไปแล้ว เสือสองตัวอยู่ถ้ำเดียวกันไม่ได้เอย ไม่ช้าก็เร็วจะต้องรบกันเองเอย มั่วกันไปหมด หัวข้อที่เถียงกันกลายเป็นว่า เหยียนเจี้ยนเทากับจางเย่นั้น ในเรื่องของวรรณกรรมใครร้ายกาจกว่ากัน

บริเวณริมทะเลสาบ

สวนดอกไม้

นักศึกษาบางส่วนสุมหัวกระซิบกระซาบกันเรื่องนี้

หลี่ลี่ทำตาเลิกลั่กเหลียวซ้ายแลขวา ก่อนพูดเบาๆ ว่า "ฉันเพิ่งรู้มา เห็นว่าศาสตราจารย์เหยียนไม่ชอบใจอาจารย์จางที่ให้คลาสเราสอบผ่านยกชั้น ถึงได้ตีกัน ศาสตราจารย์เหยียนมองว่าสอบแบบนี้ยังไงก็ให้ผ่านหมดไม่ได้ ต้องเชือดไก่ให้ลิงดูสักหลายตัว จะได้แสดงให้เห็นว่าเป่ยต้าเราน่ะเข้มงวดจริงจัง คนอื่นๆ จะได้รู้สึกถึงความอันตราย ขยันอ่านทบทวนบทเรียน แต่ว่าอาจารย์จางอยากจะช่วยให้กำลังใจนักศึกษา อะไรที่ปล่อยผ่านได้เลยปล่อย เพราะงั้นอาจารย์เราถึงได้ทะเลาะกับศาสตราจารย์เหยียนไงล่ะ!"

หลี่อิงรีบถาม "เสี่ยวมี่ พวกเธอโดนอาจารย์จางเรียกพบ เรื่องข้อสอบล่ะสิ?"

เหยามี่พูดด้วยความขุ่นเคือง "ใช่ อาจางให้พวกเราสอบปากเปล่าเพิ่ม ให้พวกเราผ่านหมด เรื่องนี้เพราะพวกเราเป็นต้นเหตุนั่นแหละ ศาสตราจารย์เหยียนทำไมน่าโมโหแบบนี้นะ! ทำแบบนี้ก็ได้เหรอ!"

"พูดไปก็ใช่" เพื่อนรูมเมทของเหยามี่กล่าว

"อาจารย์จางของพวกเราดีที่สุด สอนก็ดี ความรู้ก็มาก ใจดีกับนักศึกษา นี่แหละอาจารย์ที่ดี ไหนเลยจะเหมือนศาสตราจารย์เหยียน เพื่อเชือดไก่ให้ลิงดูก็เลยไม่ให้นักศึกษาสอบผ่าน? คนแบบไหนเนี่ย!"

รุ่นพี่ซ่งเพิ่งเดินมาก็ถูกพวกเขาเรียกไว้ เธอเพียงกล่าวว่า "เรื่องนี้ไม่ใช่เรื่องที่นักศึกษาจะสอดเข้าไปได้ แต่ว่า อาจารย์จางก็เป็นอาจารย์สอนวิชา ‘วรรณคดีโบราณวิจักษณ์’ จึงถือว่ามีสิทธิ์มีเสียงที่สุด แต่ศาสตราจารย์เหยียนไม่ได้สอนวิชานี้ ดังนั้นเขาจะไปชี้นั่นสั่งนี่กับอาจารย์จางความจริงก็ไม่ค่อย... เอาเถอะๆ พวกเราไม่ต้องพูดแล้ว วันนี้สอบเสร็จหมด รีบกลับไปเตรียมสอบพรุ่งนี้เถอะ"

เหยามี่เคือง "ใครจะไปมีกะใจเตรียมสอบล่ะ พวกรุ่นพี่คิดว่าอาจารย์จางจะโดนไล่ออกไหมอะ? ไหนจะศาสตราจารย์เหยียนที่เป็นผู้อาวุโสในเป่ยต้านี่อีก!"

รุ่นพี่โจวดูเหมือนจะตามจีบรุ่นพี่ซ่งอยู่ ดังนั้นวันนี้จึงเดินมาด้วยกัน พอได้ยินก็หัวเราะ

"ไล่ออก? พวกเธอดูถูกอาจารย์จางไปแล้ว เป็นไปไม่ได้หรอก"

เพราะเป็นนักเรียนของจางเย่ แน่นอนว่าพวกเขาต้องเข้าข้างจางเย่

……

ที่ห้องน้ำ

ศาสตราจารย์เจิงมาสูบบุหรี่กับจางเย่

"เธอนี่นะ อารมณ์รุนแรงไม่เปลี่ยน ที่ปล่อยผ่านไปได้ก็ปล่อยไปสิ เพื่อนร่วมงานอยู่กันตั้งเยอะแยะ คนอื่นเขาจะมองเธอไม่ดีเอานะ?" ศาสตราจารย์เจิงพ่นควันบุหรี่ทางหน้าต่าง "แต่เหล่าเหยียนก็เหมือนกัน หาเรื่องเธอตั้งหลายรอบ ต่อให้ไม่ใช่นิสัยอย่างเธอ ใครก็ไม่ชอบใจกันทั้งนั้น"

จางเย่โบกมือ "คุณก็ได้ยินนี่ครับ ไม่ใช่ว่าผมไปแหย่อะไรไม่มีเหตุมีผล เรื่องนี้เป็นใครก็ทนไม่ได้หรอก ผมไม่ได้ไปหาเรื่องใครก็แค่นั่งตรวจข้อสอบของผมไป แต่เขากลับมาชี้นิ้วสั่งวุ่นวายไม่เลิก เมื่อวานคุณเองก็เห็นใช่ไหมครับ? คนแซ่เหยียนนั่นยุให้คนอื่นกีดกันผม คุณว่าผมทำอะไรไหม? ก็ไม่ ก็แค่ทำงานสอนนักศึกษาไปเรียบๆ ร้อยๆ งั้นผมทำอะไรผิด? หรือผมมีปัญหาตรงไหน? ถ้าเกิดว่าผมทำอะไรจัดการอะไรผิด แค่เตือนกันดีๆ ผมก็รับฟัง แล้วดูสิ? เขาดันไม่ชอบใจผม กินอิ่มไม่มีอะไรทำก็เลยมาหาเรื่องผมสักหน่อย? ทั้งที่ผมไม่ได้สนใจเขา เขาก็ยังมาหาเรื่องผมอีกเนี่ยนะ?"

ศาสตราจารย์เจิงเห็นด้วย "เรื่องนี้เธอไม่ผิด"

"ใช่ไหมล่ะ งั้นคุณก็อย่าว่าผมหาเรื่องเขาสิครับ" จางเย่แค่นหัวเราะ "ผมน่ะอะไรก็กลัวไปหมด ไม่กลัวอย่างเดียวคือคนหาเรื่อง มาแบบไหนผมก็รับได้หมดครับ!"

ศาสตราจารย์เจิงแนะนำ "เธอก็อย่าขี้โมโหนักสิ ความจริงจะว่าไปก็ไม่ใช่เรื่องใหญ่โต ไม่ได้เป็นเรื่องผิดหลักการอะไรสักหน่อย พูดแล้วก็ผ่านไปเท่านั้นเอง"

"ไม่ครับ สำหรับผมแล้วนี่แหละเป็นเรื่องหลักการของผม" จางเย่กล่าว "หลักการของผมคืออย่ามาหาเรื่องผม หาเรื่องผม? งั้นก็อย่าหวังจะได้อยู่สงบสุขเลย!"

"เอาเถอะๆ เราหยุดพูดเรื่องนี้กันดีกว่า"

ศาสตราจารย์เจิงมองนาฬิกาข้อมือ เปลี่ยนหัวข้อ "หึๆ ถึงเวลาแล้ว วันนี้ที่หอประชุมใหญ่มีงานเลี้ยงตรุษจีนของโรงเรียนประถมและมัธยมทั่วประเทศ ปีนี้งานจัดที่เป่ยต้า เธอก็รู้ใช่ไหม? ไปกัน พวกเราไปงานเลี้ยงกันหน่อย เธอจะได้ปรับอารมณ์ไม่ต้องคิดเรื่องไม่ชอบใจอีก" ไม่สนใจว่าจางเย่ไม่ตอบอะไร ศาสตราจารย์เจิงก็ลากชายหนุ่มออกจากห้องน้ำไปที่งานเลี้ยง

……

นอกหอประชุมใหญ่

นักเรียนในชุดเครื่องแบบประถมและมัธยมตั้งแถวเข้าไปนั่งที่

มีโรงเรียนในเมืองหลวงและมาจากมณฑลรอบนอกอื่นๆ ในห้องประชุมด้วย มีแต่ครูและเด็กเล็ก ซึ่งเด็กประถมมีน้อยกว่าเล็กน้อย ส่วนใหญ่แล้วเป็นนักเรียนมัธยม บางส่วนแต่งกายอย่างมีสีสัน สวมรัดเกล้า ในมือถือฮูลาฮูป เหมือนจะมีโชว์กายกรรม

"นี่น่ะเหรอเป่ยต้า?"

"ต่อไปผมต้องเข้าที่นี่ให้ได้!"

"ฉันก็ด้วย นี่คือเป้าหมายของฉัน!"

"อีกไม่กี่เดือนจะใกล้สอบเข้ามหา'ลัยแล้ว ฉันเองก็ต้องพยายามหน่อยล่ะ ที่นี่ใหญ่มากๆ สมเป็นมหา'ลัยอันดับหนึ่งของประเทศ สมชื่อจริงๆ"

"ฉันล่ะอิจฉาพวกรุ่นพี่ที่เรียนที่นี่จัง"

"เอ๋! ดูดิๆ นั่นจางเย่นี่!"

"จางเย่คือใคร?"

"นายมันบ้านนอก! จางเย่นายก็ไม่รู้จักเหรอ?"

"ฉันรู้จัก จางเย่คนที่พูดทอล์คโชว์ไง เป็นพิธีกรดังที่ตอนนี้เหมือนจะสอนอยู่ที่เป่ยต้าด้วย แถมยังเสนอแนวคิดแปลกใหม่เรื่อง ‘ความฝันในหอแดง’ ที่ชวนตะลึงออกมานั่นไง ตอนเรียนอาจารย์สอนภาษาจีนเราก็พูดถึงเรื่องนี้อยู่หลายวัน บอกว่าบรรยาย ‘ความฝันในหอแดง’ ได้ดีมาก!"

เหล่านักเรียนทั้งมัธยมต้นและมัธยมปลายต่างพากันชี้มาที่จางเย่ แต่ไม่มีใครเข้ามา ได้แต่ยืนมองเขาจากไกลๆ

ศาสตราจารย์เจิงตบบ่าจางเย่ "เธอนี่ดังใช่ย่อย"

จางเย่ยิ้มบางๆ "ไม่หรอกครับ ผมยังไม่ได้ดังอะไรมาก แค่พอมีชื่ออยู่ในวงการเท่านั้นครับ"

"เธอรู้ด้วยเรอะ" ศาสตราจารย์เจิงแปลกใจ

"งั้นทำไมเธอยังเอาแต่หาเรื่องคนล่ะ? ถอยหลังหนึ่งก้าวเห็นฟ้ากว้าง อะไรทนได้ก็ทนเถอะ"

จามเย่ฉีกยิ้ม ไม่รู้ว่าได้ยินหรือไม่

พลันมีนักเรียนหญิงคนหนึ่งกระโดดเข้ามา "พี่!"

หันไปหาต้นเสียง จางเย่ก็เห็นน้องสาวสามของเขาเข้า โบกมือให้กับเธอ จึงเห็นว่าอาจารย์ประจำชั้นแซ่เหลิ่งของเธอก็มาด้วย
จางเย่กล่าว "อาจารย์เหลิ่ง"

"อาจารย์จาง เจอกันอีกแล้วนะคะ" อาจารย์เหลิ่งยิ้มน้อยๆ จากนั้นหันไปเห็นศาสตราจารย์เจิง ก็รีบยื่นมือออกไปทัก "ศาสตราจารย์เจิงรึเปล่าคะ? ดิฉันเคยเห็นงานวิจัยของคุณค่ะ"

ศาสตราจารย์เจิงยื่นมือมาจับ "สวัสดีครับ"

จางเย่แนะนำ "นี่น้องสาวผมครับ นี่อาจารย์เหลิ่งประจำชั้นของน้องสาวครับ" จากนั้นค่อยหันไปตบหัวเฉาเหมิงเหมิงเบาๆ "เรียกปู่เจิงเร็ว"

เฉาเหมิงเหมิงพูดอย่างน่ารัก "สวัสดีค่ะปู่เจิง"

"โอ้ สวัสดี" ศาสตราจารย์เจิงยินดีอย่างยิ่ง

"แม่สาวน้อยสวยจริงนะ"

จางเย่ขัด "สวยอะไรกันล่ะ ก็แค่ยัยเด็กซน นี่ปกติซนมากเลยนะครับ"

เฉาเหมิงเหมิงจ้องลูกพี่ลูกน้องชายตาเขม็ง

"พี่ ทำไมพูดถึงหนูงั้นอ่ะ ต่อไปไม่สนใจพี่แล้ว ไม่ได้สิ! หนูถูกทำร้ายทั้งร่างกายและจิตใจแสนสาหัส พี่ต้องชดใช้ให้หนูด้วย มือถือหนูถึงเวลาเปลี่ยนเครื่องแล้ว!"

จางเย่มองบน "สองสามวันเธอมารีดไถฉันทีหนึ่งอยู่แล้ว ยังจะเปลี่ยนมือถืออีก? ของพี่เธอยังไม่เปลี่ยนสักเครื่อง ฉันจนจะตายแล้ว"

อีกฟาก นักศึกษาของเป่ยต้าต่างมาร่วมเข้าชมด้วย

เหยามี่โบกมือ "อาจารย์จางคะ!"

นักศึกษาซ่งกับโจวเองก็ตะโกนทักทาย

จางเย่พยักหน้า "พวกเธอก็มาเหรอ? เป่ยต้าเรามีการแสดงด้วย?"

นักศึกษาซ่งกล่าว "ไม่มีเรื่องของเราหรอกค่ะ เราแค่มาดูเฉยๆ แต่ละชั้นมีคนมาสังเกตการณ์หมดเลยนะคะ"

เหยามี่รีบพูด "อาจารย์จาง คุณกับศาตราจารย์เหยียน..."

"อาจารย์จางยุ่งอยู่ พวกเราไปก่อนนะครับ!"

รุ่นพี่โจวโพล่งขึ้นกลางปล้องเสร็จก็รีบลากเหยามี่ไปทันที ไม่ปล่อยให้เธอพูดจามั่วซั่วต่อ แต่ละคนถือตั๋วไปต่อแถวเพื่อเข้าข้างในด้วยเช่นกัน

"ทำอะไรน่ะ!" เหยามี่เมื่อถูกปล่อยเป็นอิสระ รีบหันไปค้อนขวับ

รุ่นพี่โจวยิ้มเจื่อนๆ "คนอยู่กันตั้งเยอะแยะ เธออย่าไปถามไรเซ้าซี้สิ"

ต่อให้ไม่ถาม หลายคนก็รู้ดีว่าจางเย่กับเหยียนเจี้ยนเทามีปากเสียงกันเมื่อตอนบ่าย คนของเป่ยต้าที่มาร่วมงานทั้งอาจารย์
ศาสตราจารย์ และนักศึกษา ต่างจ้องมองจางเย่พร้อมซุบซิบกันไปด้วย

หลังส่งน้องสาวจากไป จางเย่ถึงค่อยเข้าร่วมงานพร้อมกับศาสตราจารย์เจิงต่อ พวกเขาเป็นฝ่ายเจ้าบ้าน ที่นั่งที่จัดให้จึงค่อนข้างดีหน่อย ล้วนเป็นแถวหน้า

อู๋เจ๋อชิงก็มาด้วย

รอบๆ เป็นคนที่จางเย่ไม่รู้จัก แปดส่วนคงเป็นผู้ใหญ่ของเป่ยต้า

มองอีกที แวบเห็นเหยียนเจี้ยนเทานั่งอยู่ที่แถวสอง กำลังพูดคุยกับศาสตราจารย์ของภาควิชาอื่นอย่างออกรส พอเห็นจางเย่ พวกเขาก็หันกลับมามอง

จางเย่ไม่สนใจเหยียนเจี้ยนเทา เดินไปนั่งที่แถวสามกับศาสตราจารย์เจิง

ซูน่าเงยหน้า "ศาสตราจารย์เจิงกับอาจารย์จางก็มาด้วยเหรอคะ? ฉันคิดว่าพวกคุณไม่ว่าง ตอนออกมาเลยไม่ได้เรียก"

ศาสตราจารยเจิงหัวเราะฮ่าๆ "งานเลี้ยงดีๆ แบบนี้ ทำไมจะไม่มาล่ะ"

คนมากันไม่ขาดสาย ที่นั่งหลายพันล้วนถูกจับจองนั่งกันจนเต็ม บรรยากาศคึกคักอย่างยิ่ง นอกจากนี้ยังมีพวกนักข่าวกับตากล้องที่มากันหลายคน งานเลี้ยงนี้แม้จะไม่ได้ออกโทรทัศน์ ก็ยังต้องถูกบันทึกแล้วไว้ถ่ายทอดทางหน้าเว็บแน่นอน!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./41.md)