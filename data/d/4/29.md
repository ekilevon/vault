##บทที่ 329 : ชนชาวโลกมองจางเย่
กลางคืน

กลับถึงบ้านตอนสองทุ่ม

วันนี้ชายหนุ่มกลับไปบ้านของพ่อกับแม่ที่ไช่ซื่อโค่ว

พอเปิดประตูเข้ามา หน้าตาแม่ในชุดนอนตอนกำลังมาสค์หน้าดูน่าสะพรึงจริงๆ ถึงกับทำให้จางเย่ตกใจอยู่บ้าง ส่วนพ่อกำลังดูโทรทัศน์ในห้องนั่งเล่น

"พ่อ แม่" จางเย่เรียก

"กลับมาแล้วเหรอลูก? ทำไมวันนี้กลับดึกล่ะ?" แม่เตะรองเท้าแตะมาให้ลูกชาย
จางเย่ยิ้มแย้มกล่าว "ครับ ไปกินข้าวกับเพื่อนที่ทำงานมา แม่กับพ่อกินข้าวกันหรือยัง?"

แม่ถาม "กินแล้วสิ เอ้อ วันนี้ลูกสอนเป็นยังไงบ้าง? ใช้ได้ไหม? พวกคนจากวงการนักเขียนนั่นไม่ได้ก่อกวนลูกใช่ไหม?"

จางเย่เปลี่ยนรองเท้า "เหอๆ ไม่ได้ดูคลิปเลคเชอร์ผมเหรอ?"

แม่ตอบ "แม่ดูก็ไม่รู้เรื่องหรอก แต่พ่อน่ะดูแล้ว บอกว่าลูกพูดได้ดีมาก"

จางเย่กลอกตา เดินเข้าไปวางกระเป๋า กล่าวว่า "เฮ้ อะไรคือ ‘ดีมาก’ ล่ะ นี่น่ะดีกว่าคำว่าดีมากตั้งเยอะ แม่ไม่ได้ดูตอนผมพูดจนพวกนั้นอึ้งเลยใช่ไหมล่ะ? ไม่มีใครกล้าเถียงผมสักคำ ตอนจบแม่ก็ยังไม่ได้ดูล่ะสิ? ทั้งห้องนี่ยืนปรบมือให้ผมตั้งหลายนาทีแน่ะ ขนาดผมบอกให้เลิกคาบแล้ว แต่พวกนักศึกษาจะเป็นจะตายก็ไม่ยอมไป เฮ้อ ผมล่ะอิจฉาพวกนักศึกษาจริงๆ ถ้าสมัยยังเรียนอยู่มีอาจารย์ที่ทั้งดี ทั้งเก่ง ทั้งมีอารมณ์ขันอย่างผมนะ ตอนนั้นผมคงมีความสุขจนตาย"

"บอกว่าลูกอ้วน ลูกก็ยอมรับสินะว่าอ้วน!"

แม่หัวเราะ

จางเย่มองไปทางพ่อ "พ่อ ที่ผมบรรยายวันนี้พ่อดูหรือยัง?"

พ่อตอบรับคำหนึ่ง "อย่าผยองไปนักล่ะ นี่น่ะยังไม่เท่าไรหรอกนะ"

แม่ได้ยินเข้าก็ขัดหูทันที จ้องพ่อตาเขม็ง "ลูกฉันใช้ไม่ได้ตรงไหน!"

พ่อพูดไม่ออก "ฉันบอกว่าเขาต้องศึกษาต่อไป ยังมีจุดที่ให้พัฒนาได้อีกมาก อย่าเพิ่งเห็นว่ามีความสำเร็จเพียงเล็กน้อยก็ผยองพองขน แตะต้องไม่ได้"

"ศึกษากะผีน่ะสิ!" แม่ช่างสมกับเป็นแม่ที่ปกป้องลูกเหมือนแม่คนอื่นๆ เหลือเกิน ตัวเธอจิกกัดลูกได้ แต่อย่าให้ได้ยินคนอื่นๆ มาบอกว่าลูกเธอไม่ดีไม่เด่นเชียว แม้แต่สามีก็เถอะ! "ลูกฉันเป็นถึงอาจารย์ของเป่ยต้า ยังจะต้องมาศึกษาอะไรอีก? คนอื่นต่างหากที่ต้องมาเรียนกับลูกฉัน เธอดูสิว่าลูกคนข้างบ้านกับคนที่ทำงานเราน่ะ มีใครได้ดีอย่างเย่น้อยบ้าง? เธอดูพวกลูกหลานในโลกวรรณกรรมนั่นสิ ก่อนหน้านี้เอาแต่ยุให้คนมาด่าเย่น้อย วันนี้ล่ะ? แต่ละคนทำตัวเรียบๆ ร้อยๆ กันหมด!"

ทั้งสองคนเถียงกันอีกแล้ว

จางเย่เหงื่อตก เดินกลับเข้าห้องตัวเองไป
ตอนบ่ายชายหนุ่มยังไม่ว่าง ตอนนี้เพิ่งจะได้เปิดคอมพิวเตอร์ดูคำวิจารณ์และข่าวสารบนอินเทอร์เน็ตเสียที สำหรับเรื่องที่ประชาชนคิดเห็นอย่างไรนั้น จางเย่ค่อนข้างกังวลอยู่

"เลคเชอร์สาธารณะที่ก่อแรงกระเพื่อม!"

"จางเย่---อัจฉริยะทางอักษร!"

"ความลับที่น่าตระหนกของ ‘ความฝันในหอแดง’! ชมการบรรยายของอาจารย์จางเย่จากมหาวิทยาลัยปักกิ่งไขปริศนา!"

"ก้าวใหญ่ของการค้นคว้าในหอแดง!
ปริศนาที่สร้างความงุนงงต่อเหล่านักวิชาการมาหลายสิบปีถูกไขออกเป็นครั้งแรก! จางเย่ -- อันดับหนึ่งในสำนักหงเสวีย!"

"ประวัติของ ‘ความฝันในหอแดง’ หนึ่งในสี่ยอดวรรณกรรมต้องแก้ไขใหม่จริงหรือ?"

"เลคเชอร์สาธารณะของจางเย่ทำให้คนต้องตระหนกอีกครั้ง เป็นความจริงหรือแค่เพ้อเจ้อ?"

เว็บไซต์หลักของเป่ยต้าเผยแพร่คลิปการเลคเชอร์ของจางเย่ออกมาแล้ว ตลอดบ่ายนั้น เต็มไปด้วยเสียงสะท้อนของสังคมออนไลน์!

ชาวเน็ตส่งโพสต์กันอย่างต่อเนื่อง!

"ฉันบอกแล้วไง! จางเย่เทพโคตร!"

"เทพมาก! อาจารย์จางเย่อธิบายได้จริงๆ!"

"ตอนแรกฉันก็ยังไม่เชื่อที่อาจารย์จางพูดหรอกนะ ‘ความฝันในหอแดง’ สี่สิบบทหลังจะไม่ใช่งานเขียนท่านเฉาเสวี่ยฉินได้ยังไง? ตอนนี้พอฟังคาบที่สอง ฉันชักจะสงสัยแล้วจริงๆ!"

"นั่นสิ ที่อาจารย์จางเย่พูดเป็นไปได้มากเลยนะ!"

"ฉันก็คิดอย่างนั้น เขาบรรยายออกมาดูมีเหตุมีผลมากอ่ะ"

"ถูก ตั้งแต่เรื่องเอกสารบุคคลในประวัติศาสตร์จนถึงตัวตนนิสัยและตรรกะในเนื้อเรื่อง เขาล้วนอธิบายได้หมด!"

"ไม่แปลกที่ก่อนหน้านี้ไม่มีใครกล้าพูดถึง ‘ความฝันในหอแดง’ ไม่แปลกใจเลยว่าทำไม ‘ความฝันในหอแดง’ ถึงบรรยายออกมาให้ดีไม่ได้ ที่แท้สี่สิบบทหลัง..เป็นคนอื่นเขียนต่อนี่เอง! ก็เลยไม่รู้จะบรรยายยังไงดี!"

"ถ้ายึดตามที่จางเย่ว่าล่ะก็ ‘ความฝันในหอแดง’ ต้องขึ้นเป็นอันดับหนึ่งในสี่ยอดวรรณกรรมแล้วนะ ไม่ใช่เป็นลำดับสุดท้ายแบบนี้!"

"ฉันคิดว่าที่จางเย่พูดยังมีข้อขัดแย้งนิดหน่อยนะ ต้องศึกษาต่ออีก"

"ผมเองไม่รู้เรื่อง ‘ความฝันในหอแดง’ หรอกนะ แม้แต่อ่านก็ยังไม่เคยอ่าน แต่เมื่อผมดูการบรรยายของจางเย่แล้วผมรู้สึกอย่างหนึ่ง ผมเชื่อว่าทุกคนเองคงมีความรู้สึกอย่างเดียวกัน --- จางเย่คนนี้ช่างร้ายกาจ!"

"เหอๆ ต้องร้ายกาจอยู่แล้ว ไอ้พวกนักเขียนนั่นเดินหัวฟัดหัวเหวี่ยงไป สุดท้ายเป็นยังไง? พอเลิกคาบก็วิ่งหนีกันหมด คิดจะประชันฝีปากกับอาจารย์จางเย่? เถียงกับเขา? ไม่ประเมินตนเองเกินไปแล้ว! อาจารย์จางก่อนหน้านี้ด่ากับคนเคยแพ้บ้างสักครั้งไหม? ไม่แม้แต่ครั้งเดียว!"

คลิปเลคเชอร์ในคราวนี้ก็เป็นเหมือนอย่างเลคเชอร์คาบแรก ถูกโพสต์ลงในเวยป๋อทางการของมหาวิทยาลัยปักกิ่ง คอมเมนต์ในเวยป๋อพลันกลายเป็นร้อนระอุ พุ่งขึ้นเป็นกะทู้ฮอตในเวยป๋อในทันที! ศาสตราจารย์เจิงกับคณาจารย์ในมหาวิทยาลัยปักกิ่งต่างแชร์ต่อๆ กันไป รวมถึงพิธีกรบางคนด้วย แม้แต่คนที่จางเย่ไม่รู้จักหรือไม่เคยได้ยินชื่อมาก่อน ก็ยังออกมาชื่นชมจางเย่กันไม่น้อย!

วงการพิธีกรมี ‘ตัวมหัศจรรย์’ เช่นนี้ปรากฏขึ้นมาคนหนึ่งทั้งที แม้จะเป็นแค่คนนอกแต่กลับสามารถพูดจนเหล่านักวิชาการสายหงเสวียพูดไม่ออก ทำให้เหล่าพิธีกรร่วมวิชาชีพของจางเย่พลอยยินดีเป็นอย่างยิ่ง หลายคนต่างถือโอกาสเกาะกระแสอันร้อนแรงนี้ส่งเสริมตัวเองไปด้วย กล่าวได้ว่า การปรากฏตัวของจางเย่ ทำให้เหล่าพิธีกรได้อาบแสงไปด้วย ขับเน้นให้เห็นถึงความเก่งกาจของเหล่าพิธีกรที่มากความสามารถรอบด้าน!

เมื่อวานจางเย่ยังด่าคนที่มารุมไปซะแสบ!

วันนี้ สถานการณ์พลิกกลับกันแล้ว คนที่สนับสนุนเขามีอยู่มากกว่าครึ่ง!

ตัวจางเย่เองก็ทราบว่า เหตุที่เป็นเช่นนี้ หนึ่งนั้นเป็นเพราะเขามีประสบการณ์จากโลกใบโน้น รู้หมดแล้วว่าเรื่องหอแดงนี้ที่จริงเป็นอย่างไร ข้อสองคือในโลกของเขานั้นเหล่านักวิชาการสำนักหงเสวียทำการศึกษาอย่างเข้มข้นจนมีผลลัพธ์ออกมาเสร็จสรรพ จึงกลายเป็นเหมือนเหตุที่หนึ่งคนเฝ้าด่าน หมื่นคนยากฝ่า[1] ข้อสาม ที่สำคัญก็คือ เป็นผลจาก ‘ผลเพิ่มเสน่ห์ (เสียง)’ ที่เขา ‘กิน’ เข้าไปไม่น้อย แค่พูด ซึ่งทำให้คนที่ได้ฟังจิตใจหวั่นไหวตาม ทำให้เลคเชอร์นี้ประสบความสำเร็จ!

บนโลกออนไลน์ เหล่าคนสำนักหงเสวียไม่ส่งเสียง แม้แต่คนมีอำนาจในวงการศึกษาก็ไม่ส่งเสียงเช่นกัน

จางเย่ได้ชัยชนะอันยิ่งใหญ่?

วงการวรรณกรรมยังต้องยอมรับแนวคิดของเขา?

แน่นอนว่าเป็นไปไม่ได้ เห็นได้ชัดว่าพวกคนที่เคยด่าเคยเคลือบแคลงจางเย่ ตอนนี้เพียงเงียบไปชั่วคราวเท่านั้น เพราะพวกเขายังหาทางตอบโต้แนวคิดของจางเย่ไม่ได้ ดังนั้นตอนนี้จึงไม่ใช่เวลาจะพูดอะไร จางเย่เชื่อว่าตอนนี้เหล่านักวิชาการต้องกำลังยุ่งวุ่นวาย รวมกลุ่มกันศึกษาคลิปเลคเชอร์ของจางเย่อยู่แน่นอน ค้นหาจุดอ่อน เมื่อถึงเวลาจะได้ใช้มันโจมตีสวนกลับมาแน่ๆ!

……

ที่แห่งหนึ่ง

ที่ข้างนอกแห่งหนึ่ง

"พี่ใหญ่หลี่ คลิปนี่มัน..."

"อย่าพูด พวกเราดูอีกรอบก่อน!"

"ดูไปตั้งสามรอบแล้วนะ ที่จางเย่พูดมันสอดรับกันแน่นมาก!"

"เป็นไปไม่ได้ เรื่องหอแดงนี่น่ะ ไม่มีใครเคยศึกษาได้ปรุโปร่งมาก่อน หาอีกที ต้องเจอจุดที่มีปัญหาแน่ ที่เขาอธิบายใช่ว่าจะต้องถูกทั้งหมด!"

"เอ่อ พูดกันตรงๆ นะ ตอนนี้ผมไม่มั่นใจแล้วล่ะ ดูเลคเชอร์สาธารณะนี่แล้ว ผมเองยังถูกคำอธิบายของจางเย่เกลี้ยกล่อมจนคล้อยตามแล้วนะ"

"เสี่ยวเฉิน อย่าเอาแต่ส่งเสริมคนอื่นสิ!"
"ก็ได้ๆ งั้นเรามาดูกันอีกรอบ"

"พวกเหล่าซ่งเองก็กำลังค้นคว้าเช่นกัน พวกเราก็ต้องตั้งใจหน่อย อย่าให้คนนอกอย่างจางเย่มาเหยียบย่ำเราถึงหน้าบ้านได้! ขืนเป็นแบบนั้น ต่อไปพวกเราคงไม่ต้องเงยหน้ากันแล้ว! หาช่องโหว่เถอะ จะต้องจับผิดจุดผิดพลาดในเลคเชอร์ของจางเย่ให้ได้! เรื่องนี้ไม่ใช่แค่ชื่อเสียงเกียรติยศของเราเท่านั้น แต่เป็นเรื่องความภาคภูมิใจของวงการวรรณกรรมและสำนักหงเสวียเราเชียวนะ!"

……

อีกแห่งหนึ่ง

"ดูอีก!"

"พี่หวัง..ห้ารอบแล้วนะ"

"ดูอีกรอบ โดยเฉพาะท่อนที่จางเย่วิเคราะห์หอแดงนั่นน่ะ!"

เหตุการณ์เช่นนี้เกิดขึ้นไปทั่วทุกหนแห่ง
แม้แต่เหล่านักเขียนที่กลับมาจากการบรรยายของจางเย่เองก็ยังไม่ยอมแพ้ ต่างพยายามหาทางตอบโต้ หาจุดผิดพลาดของจางเย่ให้ได้! แต่ยิ่งเวลาค่อยๆ ผ่านไปทีละน้อย ไม่ว่าพวกเขาเหล่าสำนักหงเสวียจะพยายามกันแค่ไหน ก็ไม่มีความคืบหน้าอะไรเลย! ผลลัพธ์เช่นนี้ทำให้หลายคนรับไม่ได้! ไอ้คนแซ่จางนั่นร้ายกาจถึงเพียงนี้เชียว? แค่คนเดียวก็กวาดทั้งวงการหอแดง?

เป็นไปไม่ได้!

ต้องมีหลุดบ้างสิ!

‘ความฝันในหอแดง’ ไม่มีทางมีคนมาเขียนต่อหรอกนะ!

บางครั้ง ความเชื่อของฝ่ายอนุรักษ์ก็เป็นข้อดีของประเทศ เช่นเดียวกับที่เป็นจุดอ่อนของชาติ คนในวงการเหล่านี้ หลายคนไม่อาจยอมรับแนวคิดของคนอื่นๆ ได้!

……

สำหรับจางเย่นั้น เขารู้ดีว่าตอนนี้คงกำลังถูกจับขึ้นไปวางอยู่หน้ากล้องให้คนศึกษากันเรียบร้อย แต่เขาไม่สนใจ และไม่ได้ใส่ใจด้วย เรื่องที่ ‘ความฝันในหอแดง’ ร้อยยี่สิบบทเป็นคนอื่นมาแต่งต่อ เป็นเรื่องที่ยากจะยอมรับจริงๆ ดังนั้นจะมีคนสงสัยจึงไม่แปลก ถ้าเกิดว่ามีคนมาเถียงกับจางเย่เรื่องนี้ จางเย่ยังสามารถดึงเอาหลักฐานขึ้นมาถกกันต่อได้ เขาไม่กลัวเลยสักนิด!

สำหรับปัญหาเรื่องอื่นๆ ในหอแดงนั้น สิ่งที่จางเย่พูดในวันนี้อาจไม่จำเป็นต้องถูกเสมอไป ตัวเขาเองก็รู้ว่าแม้แต่ในโลกของเขาทางโน้น เรื่องนี้ยังคงเป็นที่ถกเถียงกันอยู่

ถึงแม้ที่จางเย่พูดจะมีปัญหา นั่นก็เป็นเรื่องที่โลกทางโน้นใช้เวลาศึกษากันหลายปีกว่าจะพบ จะให้คนใช้เวลาหาแค่วันเดียวก็พบ เป็นไปไม่ได้! กว่าพวกเขาจะหาจุดอ่อนช่องว่างนี่พบ เลคเชอร์ของจางเย่ก็จบไปนานแล้ว

แนวคิดที่มาก่อนย่อมต้องชิงพื้นที่ในใจคนได้มากกว่า ถึงตอนนั้น จางเย่จะออกมาเถียงต่อด้วยก็ดี ไม่เถียงต่อด้วยก็ได้ ต่างล้วนไม่ใช่เรื่องสำคัญอีกต่อไป

เพราะเป้าหมายของจางเย่คือการได้รับชื่อเสียงและความนิยม สองคือได้ให้แนวทางการศึกษาแก่วงการหอแดงของโลกใบนี้ ในเรื่องที่เป็นที่ถกเถียงกัน พวกเขาอาจสามารถแก้ปริศนาที่นักวิชาการในโลกของเขาแก้ไม่ได้เสียด้วยซ้ำไป หากพวกเขาสามารถค้นหาความจริงที่แน่นหนาจนสามารถปฏิเสธแนวคิดของจางเย่และให้ข้อสรุปกับเรื่องนี้ได้ นั่นอาจหมายรวมไปถึงการค้นพบต้นฉบับ 'ความฝันในหอแดง' หลังบทที่แปดสิบของเฉาเสวี่ยฉินด้วย เช่นนั้นจางเย่จึงจะยอมรับมันด้วยความยินดี เพราะเขาเองก็เป็นแฟนหนังสือเรื่องนี้เหมือนกัน เขาก็อยากรู้ความจริงเบื้องหลัง 'ความฝันในหอแดง' นี้เช่นกัน!

จางเย่ไม่ได้สูงส่งอย่างที่ทุกคนคิด

ทว่าเขาก็ไม่ได้ต่ำช้าอย่างที่ทุกคนคิดเหมือนกัน!

=======================

[1] หนึ่งคนเฝ้าด่าน หมื่นคนยากฝ่า เป็นคำจารึกในด่านเจี้ยนเหมินกวน (เกียมโก๊ะ) เหตุที่ชื่อ ‘เจี้ยนเหมิน’ ซึ่งแปลว่า ‘ประตูกระบี่’ เพราะด่านแห่งนี้มีประตูที่แคบมากเหมือนปลายกระบี่ และเนื่องด้วยความแคบนี้เองจึงเป็นจุดยุทธศาสตร์สำคัญในสมัยนั้น

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./30.md)