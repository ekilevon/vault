##บทที่ 399 : เป้าหมายในปีใหม่!
ในห้องแต่งตัว

ห้าทุ่มกว่าแล้ว

ทั้งสองคนยังคงพูดกันเสียงเบา เพราะไม่วางใจว่าด้านนอกจะมีคนอยู่หรือเปล่า อาจจะกลับเข้ามาหรือไม่ก็ได้

"รอก่อน" เหล่าจางกล่าวเสียงเรียบ

"อืม" จางเย่รับคำ

จางหย่วนฉีเปิดม่านออกไปดู ไม่กี่วินาทีก็กลับมาบอก "ได้แล้ว ออกมาเถอะ"

จางเย่เห็นว่าทางโล่งสะดวก ถึงถอนใจโล่งออกได้ในที่สุด "ขอบคุณคุณมากนะวันนี้ ถ้าไม่ได้คุณช่วยจัดการ ผมคงไม่รอด โดนคนตีตายเละแน่"

จางหย่วนฉีกล่าว "เรื่องเพลง พรุ่งนี้ฉันจะให้คนไปคุยกับเธอ"

จางเย่ไม่คิดอะไรให้มากความ "ไม่ต้องคุยแล้ว คุณเห็นว่ามีราคาแค่ไหนก็เอาตามนั้นเถอะครับ สัญญาเสร็จแล้วค่อยส่งมา ผมเซ็นเสร็จก็จะส่งกลับไปให้คุณ พอคุณเซ็นเสร็จค่อยเอาสำเนามาให้ผม" ปีใหม่ทั้งทีเขาเองก็อยากอยู่กับพ่อแม่ที่บ้าน ไม่อยากคุยเรื่องอะไรวุ่นวายอีก

"ได้" จางหย่วนฉีพูดจบก็เปิดประตูออก หันไปมองข้างนอกอีกรอบหนึ่ง "ไม่มีคน ฉันไม่รบกวนเธอแล้ว เธอออกไปเองนะ"

จางเย่หัวเราะ "ได้ คุณไปกินข้าวในงานเถอะ เอ้อ สวัสดีปีใหม่คุณด้วย"

"เธอเองก็เหมือนกัน" จางหย่วนฉีไม่พูดอะไรมาก ก้าวเท้าคู่งามในรองเท้าส้นสูงจากไป

จางเย่ใช้สายตาส่งตามหลังเธอ อีกฟากหนึ่งได้ยินเสียงฝีเท้าก้าวเข้ามา จางเย่รีบเดินจ้ำอ้าวให้ห่างจากตรงนี้ทันที

"หือ จางเย่?"

"อาจารย์จางเย่จริงๆ ด้วย!"

มีทีมงานของ CCTV อยู่สามคน หนึ่งในนั้นไม่รู้จักจางเย่ แต่อีกสองคนนั้นแค่เห็นครั้งเดียวก็จำเขาได้!

จางเย่หัวเราะแกนๆ "สวัสดีปีใหม่ครับ"

"สวัสดีปีใหม่คุณเหมือนกัน" พนักงานชายกล่าว " ‘ดอกไม้ของสตรี’ ยอดเยี่ยมมาก!"

ทีมงานหญิงกลับตื่นเต้นกว่าพนักงานชายเสียอีก "ใช่ค่ะ! นี่เป็นเพลงที่ประทับใจฉันที่สุดของปีนี้เลยนะ! อาจารย์จาง ขอให้ปีนี้สุขภาพแข็งแรง ทุกเรื่องสำเร็จสมปรารถนา ปีหน้าก็สร้างผลงานยอดเยี่ยมออกมาให้พวกเราอีกนะคะ ตอนนี้ฉันเริ่มคาดหวังแล้วล่ะ คุณคงไม่รู้ ที่หลังเวทีน่ะ ผู้หญิงหลายคนพอได้ยินเพลงคุณก็น้ำตาไหลกันเลยค่ะ!"

จางเย่ถ่อมตัว "เป็นเพราะพี่สาวจางกับย่าจางร้องได้ดีต่างหากครับ"

พวกเขาคุยกับจางเย่อยู่หลายคำ ค่อยแยกย้ายไปทำงานของตัวเองต่อ

เสียงโทรศัพท์มือถือดังขึ้น

เป็นเบอร์บ้านยายเขาเอง

จางเย่รีบรับสาย "ฮัลโหล?"

"ไอ้หนู" เสียงของแม่กรอกมาตามสาย "ยังยุ่งอยู่ไหม?"

จางเย่กล่าว "เสร็จแล้วครับ แต่กลับไปตอนนี้ไม่ทันแล้ว วันนี้คงส่งปีกับที่บ้านไม่ได้ ฝากบอกตากับยายด้วยนะครับ"

"ไม่เป็นไร แม่แค่โทรมาถามลูกเรื่องหนึ่ง"

เสียงของแม่ดูร้อนรน "ตอนแต่งเพลง ‘ดอกไม้ของสตรี’ น่ะ แต่งให้ใคร?"

จางเย่สงสัย "ครับ? ก็แต่งให้พี่สาวจางกับจางเสียน่ะสิ"

แม่เขาฟังแล้วไม่ชอบใจทันที "ไม่ได้ถามว่าแต่งให้ใครร้อง!"

เสียงของพ่อดังแทรกขึ้นมาปลายสาย "แม่เขาถามถึงแรงบันดาลใจในการแต่งเพลงนี้น่ะ เพราะว่าแม่หรือเปล่า แต่งให้แม่ใช่ไหม?"

หือ?

อะไรนะ?

จางเย่ฟังแล้วก็ยิ้มไม่ออกร้องไห้ไม่ได้ ได้แต่รีบบอกว่า "ใช่ๆ เขียนให้แม่นั่นแหละครับ เนื้อหาในเพลงเองก็แต่งมาจากแม่ทั้งนั้นเลย"

แม่หัวเราะร่าเริง "ฮ่าๆ โอเคไอ้หนู ไม่มีอะไรแล้วลูก"

ก่อนโทรศัพท์ตัดสายไป จางเย่ได้ยินแม่บอกกับคนที่บ้านเสียงดังว่า "ได้ยินกันหรือยัง! ฉันก็บอกแล้วยังไง? ฉันก็บอกแล้วยังไง?"

จางเย่ "..."

แม่เขาคนนี้ ช่างคุยโตโอ้อวดเสียจริง!

เฮ้อ เอาเถอะๆ ความจริงแต่งให้ใครก็เหมือนๆ กัน จางเย่ไม่ได้เสียอะไรไปสักหน่อย ปีใหม่ทั้งที ให้แม่ดีใจไปเถอะนะ

……

ด้านนอก

ในโถงใหญ่

ดาราที่ขึ้นแสดงเสร็จแล้วต่างมากันทางด้านนี้ ดูหน้าจอขนาดยักษ์ซึ่งกำลังถ่ายทอดสดภายในงาน ภาพคมชัด ดูสะใจยิ่งกว่าทีวีที่บ้านเสียอีก ทางด้านนี้ไม่มีดาราใหญ่ทั้งหลาย คนเหล่านั้นคงไปร่วมงานฉลองกับจางเสียและจางหย่วนฉี ที่เหลืออยู่ทางนี้เป็นเพียงเหล่าตัวประกอบเล็กๆ หรือคนที่ชื่อเสียงไม่โด่งดัง

จางเย่ไม่สามารไปเข้าร่วมกับทางงานเลี้ยงฉลองได้อยู่แล้ว แค่เข้ามาในห้องส่งหมายเลขหนึ่งก็ยังต้องแอบเข้ามาเลย อยู่ทางนี้หาที่นั่งชมรายการคืนส่งปีจะดีกว่า

ตรงนั้นมีคนนั่งอยู่ด้วย

"สวัสดีค่ะ?" เป็นหญิงวัยกลางคนคนหนึ่ง
จางเย่มองเธอ รู้สึกคุ้นหน้าคุ้นตาอยู่บ้าง

"สวัสดีครับ"

ผู้หญิงคนนี้อยู่ในวัยสี่ห้าสิบปี ติดจะอ้วนอยู่บ้าง ไม่ถือว่าหน้าตาดีแต่ดูมีเสน่ห์ไม่น้อย ใบหน้านั้นดูมีเมตตาไม่น้อยทีเดียว "ถ้าฉันจำไม่ผิด คุณคือจางเย่หรือเปล่าคะ?"

จางเย่กล่าว "ผมเองครับ คุณคือ ... เฮ้ยผมรู้แล้ว! คุณคืออาจารย์ฉือซิ่วฟาง!"

ฉือซิ่วฟาง

นักแสดงละครตลก

เป็น ‘ผู้มีประสบการณ์’ ในวงการ แม้จะไม่ใช่ขาประจำของรายการคืนส่งปี แต่ทั้งงานเทศกาลกลางฤดูใบไม้ร่วงและวันหยวนเซียว จะได้เห็นเงาร่างของฉือซิ่วฟางอยู่บ่อยครั้ง เป็นตัวรองในการแสดงที่ในบางครั้งก็ได้รับบทตัวเอก ไม่ต่างจากเหยาเจี้ยนไฉที่คุ้นหน้า หลายคนเห็นแล้วยังรู้จัก แต่ชื่อเสียงกลับธรรมดา ไม่โด่งดังไม่เงียบเหงา

ข้อมูลเหล่านี้ปรากฏขึ้นในห้วงสมองของจางเย่ ตั้งแต่รู้จุดอ่อนของตนเอง เขาพยายามทำความคุ้นเคยกับธรรมเนียมและวงการของโลกใบใหม่ใบนี้ทันที ตอนนี้เห็นผลแล้วว่าเขาทำการบ้านได้ไม่เลว พอรู้อะไรขึ้นมาบ้างเสียที

ฉือซิ่วฟางหัวเราะ "รู้จักชื่อฉันก็นับว่ายากแล้วพ่อหนุ่ม"

จางเย่กล่าว "จะไม่รู้จักได้ยังไงกันครับ ผมดูรายการคุณมานานแล้ว คุณแสดงได้เยี่ยมมากๆ กริยาเล็กๆ น้อยๆ นั่น คนอื่นๆ อาจจะดูไม่ออกและเห็นเป็นเรื่องธรรมดา แต่ทักษะพวกนั้นใช่จะฝึกได้ในปีสองปี ซึ่งล้วนต้องใช้เวลากว่าสิบยี่สิบปีฝึกฝนมาทั้งนั้นครับ"

ฉือซิ่วฟางโบกมือ กล่าวว่า "ฉันยังไม่ร้ายกาจอย่างคุณหรอก อายุแค่นี้ก็เปี่ยมความสามารถ อย่างเพลง ‘ดอกไม้ของสตรี’ ขนาดฉันฟังจากตรงนี้ยังรู้สึกประทับใจมาก จุๆ ไม่ธรรมดาจริงๆ เมื่อกี้ได้ยินพวกเด็กๆ บอกกันว่าคุณเป็นคนแต่ง ช่างบังเอิญที่เพิ่งนึกถึงก็มาให้พบพอดี ฮ่าๆ รายการทอล์คโชว์คุณ ฉันดูแล้วชอบมากเลย คงเพราะเป็นรายการของวัยรุ่น เลยมีบางจุดที่ฉันไม่ค่อยชอบนัก แต่ส่วนใหญ่นับว่าใช้ได้ ควรค่าแก่การศึกษา พูดไปแล้ว คุณทำรายการทอล์คโชว์ ส่วนฉันเล่นตลก ต่างก็เป็นรายการขำขัน พวกเรานับว่าอยู่บนทางสายเดียวกัน วันนี้ได้เจอหน้ากันครั้งแรก ถือว่าได้ทำความรู้จักกันแล้วนะ"

เธอยื่นมืออกมาอย่างเป็นมิตร

จางเย่จับมือเธอตอบ "พูดกันตามจริง ทอล์คโชว์ของผมน่ะเป็นแค่รายการตลกเล็กๆ สู้ละครตลกของคุณที่เป็นผลงานศิลปะไม่ได้หรอกครับ" นี่คือความจริง

ทั้งสองคนเยินยอกันไปมา จากนั้นคุยกันอย่างเปิดอก อย่าได้เห็นว่าฉือซิ่วฟางแค่เจ้าเนื้อและรูปร่างหน้าตาไม่น่าดูเชียว ตั้งแต่เธออายุสามสิบกว่าก็อาศัยตัวเองสร้างผลงานฟันฝ่าเป็นเส้นทางในวงการตลกสายหนึ่ง ไม่อาศัยหน้าตาไม่อาศัยใครๆ อาศัยเพียงความลุ่มหลงและมุ่งมั่นเด็ดเดี่ยวต่อศิลปะ! ต่อศิลปินที่ ‘ไร้ชื่อไร้เสียง’ เช่นนี้ จางเย่ให้ความเคารพอย่างยิ่ง อีกทั้งเขาเองก็เข้าใจดี ทุกปีมีผู้ชมที่หัวเราะสุดเสียง ทว่ารู้จักหน้าแต่กลับไม่รู้ชื่อ ความรู้สึกเช่นนี้ เทียบกับพวกดาราอย่างอีอันอ๊กทั้งหลายนับว่าห่างไกลจนยากจะเพ้อฝัน พวกเขาเหล่าศิลปินที่หน้าตาไม่น่าดูในวงการบันเทิงนั้น ก้าวหน้าได้ยากเย็นกว่าคนอื่นๆ เป็นสิบเป็นร้อยเท่า!

พวกเขาคุยกันติดลมจนเวลาผ่านไปกว่าครึ่งชั่วโมงได้

เพราะต่างก็เป็นศิลปินตลก คำพูดคำจาจึงสอดคล้องรับกันมาก

เหลือบมองเวลาที่ใกล้จะเที่ยงคืนแล้ว
ฉือซิ่วฟางชี้ไปที่หน้าจอ "ใกล้ถึงเวลาแล้วล่ะ"

จางเย่ลุกขึ้นยืน "ปีนี้ได้คุยกับคุณ ผมได้ความรู้เยอะเลยครับ ถึงเวลาคงต้องไปเคาะประตูบ้านขอเรียนรู้กับคุณอีก คุณอย่าได้ไม่ต้อนรับผมนะ"

ฉือซิ่วฟางฝืนยิ้ม "เธอพูดหนักไปนะ เธอน่ะสร้างหนทางสร้างผลงานตัวเองได้ตั้งขนาดนี้แล้ว ทอล์คโชว์นั่นเป็นรูปแบบการแสดงที่ไม่เคยมีมาก่อน เป็นเธอที่สร้างสรรค์ขึ้นมา ในแง่นี้ เธอนับเป็นปรมาจารย์แรกก่อตั้งสำนัก ไม่ต้องให้ฉันสอนหรอก ให้สอนก็ไม่มีอะไรจะสอนอีก เราสองคนน่ะแม้ว่าสไตล์จะแตกต่างกัน ต่อไปยังบอกได้ยากว่าจะมีโอกาสได้ร่วมือกันหรือเปล่าอีก"

จางเย่ยิ้ม กล่าว "พูดอย่างนั้นได้ยังไงกันครับ นั่นนับเป็นเกียรติของผมต่างหากล่ะ ถ้าผมโชคดีมีโอกาสได้ร่วมมือกับศิลปินเก่าอย่างคุณ" แน่นอนว่าที่พูดคำนี้ไป ก็รู้ดีแก่ใจว่าพวกเขาทำงานแตกต่างกัน โอกาสได้ร่วมมือจึงน้อยมาก

ฉือซิ่วฟางโพล่งขึ้นว่า "อีกไม่กี่วันจะมีการแข่งขันตลกคู่ทั่วประเทศ พวกเขาเชิญฉันไปเป็นกรรมการ แต่ฉันยังไม่รู้เลยว่าเมื่อไร นี่ไม่รับปากนะ จะให้เชิญคุณไหม?"

จางเย่โบกมือพัลวัน "แข่งขันตลกคู่? เชิญคุณไปเป็นกรรมการนับว่าเหมาะสม ผมเป็นแค่พิธีกร จะมีสิทธิ์อะไรล่ะครับ ฮ่าๆ แถมผมก็เพิ่งเคยได้ยินด้วย"

ฉือซิ่วฟางกล่าว "แข่งตลกในช่วงหลายปีนี้นับว่าประสบความสำเร็จ ฉันดูทุกปีเลย ได้เรียนรู้ทั้งจากหน้าเก่ามือใหม่มาไม่น้อย มีเวลาฉันแนะนำให้เธอลองดูนะ ไม่ใช่เรื่องเสียหายแน่นอน"

จางเย่เปิดใจรับ "ได้ครับ ปีนี้ผมจะดู" ในโลกของจางเย่เองก็มีการแข่งประชันตลกคู่เช่นนี้ ทว่าไม่ได้ประสบความสำเร็จ ทุกปีก็แค่พอถูไถไปอย่างนั้นเอง ฟังที่ฉือซิ่วฟางพูด ดูเหมือนที่โลกใบนี้การแข่งขันจะเป็นคนละระดับ ลักษณะการแข่งก็แตกต่าง

ทันใดนั้น ทุกคนก็ตะโกนออกมาพร้อมกัน!

"6!"

"5!"

"4!"

"3!"

"2!"

"1!"

"เฮ! ปีใหม่แล้ว!"

"สวัสดีปีใหม่!"

ถึงเที่ยงคืนแล้ว เสียงพลุดอกไม้ไฟภายนอกดังขึ้นไม่ขาดสาย ชั่วครู่ก็ระเบิดตูมตาม!

ปีใหม่เริ่มขึ้นแล้ว จางเย่พลอยได้รับผลกระทบจากบรรยากาศไปด้วย ในใจนึกตื่นเต้นดีใจสุดๆ ปีนี้เขานับว่าโชคดี ได้ทำอะไรหลายอย่างจนมีชื่อเสียงมากขึ้นเยอะ เส้นทางการพัฒนาในสายอาชีพถ้าไม่สนใจเรื่องเล็กน้อยข้อติดขัดระหว่างทางนั้น ก็นับว่าเป็นการก้าวหน้าไปอย่างราบรื่นทีเดียว ยิ่งหลายชั่วโมงก่อนปีใหม่ เขายังสามารถใช้เพลง ‘ดอกไม้ของสตรี’ สร้างจุดจบที่สวยงามน่าพึงพอใจ นับว่าเข้าใกล้ความหวังความฝันของตนเองไปอีกก้าว! จางเย่พอใจหนักมาก!

ปีนี้ผ่านพ้นไป หวังว่าปีหน้าจะดียิ่งไปกว่านี้!

ตั้งเป้าหมายหรือไม่? แน่นอน! ปีนี้จะพยายามให้ชื่อเสียงกับความโด่งดังขึ้นไปที่แถว B ให้ได้! ทำเนียบดาราระดับ B ของโลกใบนี้ แทบจะเรียกได้ว่าทุกคนต้องรู้จักแล้ว!

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./100.md)