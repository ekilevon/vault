##บทที่ 305 ท่อนหลังของความฝันในหอแดง เฉาเสวียฉินไม่ใช่คนเขียน
ห้องประชุมกลายเป็นวุ่นวาย!

ผู้คนพูดกันจ้อกแจ้กจอแจ!

นักข่าวหญิงคนหนึ่งซึ่งนั่งอยู่ที่นั่งชั่วคราวบริเวณทางเดินกล่าวอย่างตระหนกว่า "ไหนบอกว่าจางเย่จะบรรยายเรื่องสามก๊กไง? ไหนบอกว่าตีเขาจนตายเขาก็ไม่กล้าบรรยาย ‘ความฝันในหอแดง’ ไง? ทำไมถึงได้กลายเป็นแบบนี้ไปได้ล่ะ? จะบรรยายแบบนี้จริงเหรอ? บรรยายไปหนึ่งเทอมเนี่ยนะ? จะบรรยายเรื่อง ‘ความฝันในหอแดง’ ตั้งแต่วันนี้ไปอีกสิบกว่าวัน? สวรรค์! มีอะไรผิดไปรึเปล่า! จะบรรยาย ‘ความฝันในหอแดง’ ให้ดีได้ยังไง! แล้วยังเปิดเป็นเลคเชอร์สาธารณะอีก!"

นักข่าวชายอีกคนกล่าว "จะสอนอย่างละเอียด? เจาะลึกแบบคำต่อคำ?"

นักข่าวผู้อาวุโสปาดเหงื่อ "วันนี้ได้เรื่องใหญ่อีกแล้ว!"

"แหงล่ะ งานนี้มีจุดอ่อนจุดโหว่ให้โจมตีเยอะแน่นอน!" นักข่าววัยกลางคนที่ความจริงชื่นชอบจางเย่ รู้สึกกังวลจนแทบพูดไม่ออก

อีกฟาก

ศาสตราจารย์เหยียนเจี้ยนเทาสีหน้าเคร่งเครียดทันที "รองอธิการฯ อู๋!"

อู๋เจ๋อชิงแกล้งทำเป็นไม่ได้ยิน ก้มหน้าเล่นมือถือทันที

เหยียนเจี้ยนเทา "...จางเย่อวดเก่งไปแล้วนะครับ! เรื่อง ‘ความฝันในหอแดง’ จะบรรยายยังไงก็ไม่ได้หรอก! ตรรกะในเรื่องมันผิดเพี้ยนเกินไปหมด!"

"หัวหน้าภาคฉาง นี่มัน!" อาจารย์ท่านหนึ่งแทบจะโอดครวญ

ฉางข่ายเกอสูดลมหายใจอยู่ครึ่งค่อนวัน ยังคงไม่ส่งเสียงอะไรออกมา!

เจินซูฉวนโกรธฮึดฮัด "ไอ้จางน้อยทำบ้าอะไร! ถ้ารู้ว่าหมอนั่นจะพูดเรื่อง ‘ความฝันในหอแดง’ คงไม่มีใครเปิดเลคเชอร์สาธารณะให้หรอก! คราวนี้ขายขี้หน้ากันใหญ่แล้วไง!"

ศาสตราจารย์เจิงเบิกตาค้าง ไม่คิดเลยว่าจางเย่จะพูดเรื่องหอแดงเข้าจริงๆ

อาจารย์หญิงของภาควิชาที่นั่งข้างๆ หน้าซีด "จางเย่นี่มันไม่เดินตามกฎไม่เล่นตามเกมเกินไปแล้ว!"

เหล่านักศึกษาของเป่ยต้าเองก็ตื่นตะลึงไม่แพ้กัน!

เหยามี่ปิดหน้า รู้สึกอับอายขายขี้หน้าแทนสุดๆ "ฉันซื้อนาฬิกาหนึ่งอันปีที่แล้ว! ศิษย์พี่ซ่ง! ไหนพี่บอกว่าอาจารย์จางไม่มีทางโง่ไปบรรยายเรื่องหอแดงไง!"

รุ่นพี่ซ่งแทบไม่รู้จะพูดอย่างไรดี "ใครจะไปรู้ว่าอาจารย์จางคิดอะไรล่ะ ไม่ต้องพูดถึงสี่ยอดวรรณกรรมเรื่องอื่นเลย เพราะในบรรดาวรรณคดีโบราณทั้งหมด ยากที่สุดคือ ‘ความฝันในหอแดง’ เขา..ทำไมเขาถึงดื้อจะพูดเรื่องหอแดงกันล่ะ ขนาดสำนักหงเสวียศึกษากันเป็นสิบปีแล้วยังอธิบายได้ไม่หมดเลยนะ อย่างอาจารย์จางจะไปอธิบายอะไรได้? แถมยังเป็นบรรยายแบบลงรายละเอียดอีก?" เธอเองก็ตกใจกับคำพูดของจางเย่จนเสียงสั่น "ในหอแดงยังมีความลับสะท้านฟ้าอยู่เหรอ?"

ทว่าหลี่อิงกลับคึกคัก "ฉันอยากฟังว่าอาจารย์จางจะพูดว่ายังไง! อยากรู้ฉิบเป๋ง!"

หลี่ลี่กล่าว "นั่นสิ สรุปแล้วมีความลับยิ่งใหญ่อะไรกันแน่? ทำไมฉันไม่เคยได้ยิน?"

รุ่นพี่โจวปาดเหงื่อ "ก็แค่ทำอวดเก่งไปงั้นแหละ! จางเย่เสร็จแน่คราวนี้ ถ้าบรรยายอะไรผิดล่ะก็ ชื่อเสียงที่สะสมมาพังหมดแน่!"

เหยามี่แทบจะร้องไห้อยู่รอมร่อ "ไม่หรอกมั้ง? ฮือ..ฝีมือฉันเอง ทำไมถึงได้ไปบอกว่าอยากฟังเรื่องหอแดงกันนะ!"


……


ดูสีหน้าของเหล่าผู้ชม จางเย่ไม่แปลกใจเลย ยิ้มแย้มกล่าว "ผมคิดว่าทุกคนที่นั่งอยู่ตรงนี้ คงเคยผ่านตาเรื่อง ‘ความฝันในหอแดง’ มาบ้างนะครับ? มีใครไม่เคยอ่านบ้าง?"

หลังคำถามนี้ก็คือความเงียบไปครู่หนึ่ง

มีคนยกมือโหรงเหรงแค่เจ็ดแปดคน

จางเย่รับคำว่า "ดูเหมือนว่าแม้จะมีหลายคนไม่กล้ายกมือ แต่ดูๆ แล้วส่วนใหญ่คงเคยอ่านหอแดงกันหมด บางคนได้ดูซีรีส์ ทั้งยังชอบวรรณกรรมเรื่องนี้มากทีเดียว ถึงแม้จะมีตรรกะวิบัติกับโครงเรื่องที่ไม่มีเหตุมีผลอยู่บ้าง แต่หลายคนยังคงชอบ ‘ความฝันในหอแดง’ เอามากๆ เป็นอย่างนี้หรือเปล่าครับ?"

เหล่านักศึกษาต่างพยักหน้า

จางเย่ยิ้ม "อย่างนั้นต่อไป ก่อนจะเริ่มการบรรยายเรื่อง ‘ความฝันในหอแดง’ แรกสุด ผมอยากจะบอกกับพวกคุณอย่างหนึ่ง นี่คือความลับสะท้านฟ้าของ ‘ความฝันในหอแดง’ ทุกคนต่างก็คิดว่าอาการโรคของเฉาเสวี่ยฉินกำเริบในช่วงปีสุดท้ายของชีวิต จนไม่สามารถทำให้ผลงานยิ่งใหญ่ชิ้นนี้สำเร็จลงอย่างสมบูรณ์แบบได้ นั่นจึงเป็นสาเหตุที่มีจุดผิดพลาดจุดด้อยฝังไว้อยู่เช่นนั้นสินะครับ? ฉะนั้นตอนนี้ผมจะบอกพวกคุณ ในเรื่องที่หลายคนอาจจะรับไม่ได้ แต่ผมไม่พูดก็ไม่ได้ ผมจะบอกพวกคุณทุกคนอย่างมั่นใจว่า..." หากคำพูดของจางเย่ไม่ทำคนตกใจแล้วตายตาไม่หลับจริงๆ! เพราะประโยคต่อไปนั้นยิ่งคล้ายระเบิดหนักลูกหนึ่ง โยนลงใส่ฝูงชนให้ระเบิดตู้มจนไหม้เกรียม! "ความจริงก็คือ ‘ความฝันในหอแดง’ ฉบับหนึ่งร้อยยี่สิบบทนั้น! สี่สิบบทหลังไม่ใช่ผลงานที่เฉาเสวี่ยฉินเขียน!"

คำพูดนี้พอปรากฏ ฝูงชนทั้งห้องประชุมพลันเงียบกริบ!

คนที่อยู่ในเป่ยต้าทั้งพันกว่าคนในห้องประชุม พอฟังคำนี้แม้แต่นกกายังไม่อาจร้อง! ทุกคนต่างตะลึงตาค้าง งงงันกันไปหมด!

หนึ่งวินาที...

สองวินาที...

สามวินาที...

ในที่สุด นักข่าวหญิงที่ดูขี้อายก็ผุดลุกขึ้นยืน "เชี่*!" คำสบถหยาบหลุดออกมาจากปากของเธออย่างหยุดไม่อยู่!

ต่อจากนั้น เสียงอุทานที่เหลือพลันดังกระหึ่ม!

"แม่*มันเถอะ!"

"จางเย่พูดอะไรนะ?"

"ใครก็ได้บอกอีกทีสิ? ฉันว่าฉันได้ยินไม่ค่อยชัด!"

"ครึ่งท่อนหลังของ ‘ความฝันในหอแดง’ ไม่ได้ถูกเขียนโดยเฉาเสวี่ยฉิน? บ้าไปแล้ว! ไอ้จางเย่นี่คิดจะป่วนวงการวรรณกรรมหรือไง! ทำไมถึงกล้าพูดงี้!"

"ไม่ใช่เฉาเสวี่ยฉินแล้วใครเขียนวะ!"

"ต้องกระตุ้นกันขนาดนี้เชียวเหรอ?"

"เอาอะไรมาพูด!"

"นี่แหละคือสไตล์จางเย่ของแท้! ไม่ทำคนตกใจตายไม่ใช่เขา!"

"นี่คือหนึ่งในสี่ยอดวรรณกรรมเชียวนะ! พูดงี้จะไม่เป็นไรเหรอ?"

ฉางข่ายเกอที่นั่งอยู่แถวหน้าถึงกับกุมขมับ "เสร็จแน่!"

เจินซูฉวนสีหน้าคล้ายจะกระอักเลือดเก่า ชื่อเสียงของเป่ยต้าที่สั่งสมมา วันนี้จบสิ้นแล้ว!

ศาสตราจารย์เจิงกับอาจารย์ในภาควิชาท่านอื่นๆ ล้วนสีหน้าเครียดกันสุดๆ หลายคนถึงกับถูกคำพูดของจางเย่สะกดไว้จนนิ่งงัน อาจารย์จางเย่! ไม่เอาสิ! อย่าเล่นแบบนี้สิโว้ย!

เหยียนเจี้ยนเทาสบถ ตวัดตามองอู๋เจ๋อชิง "รองอธิการฯ อู๋! ไม่เป็นไรไม่ได้แล้วนะ! ชื่อเสียงของเป่ยต้าเราพังพินาศหมดแล้ว..!"

อู๋เจ๋อชิงยังคงก้มหน้าเล่นโทรศัพท์มือถือต่อไป สองหูไม่ฟังอะไรทั้งสิ้น

เหยียนเจี้ยนเทาต่อว่าในใจแทบไฟแลบ ไฟไหม้หางคิ้วแล้ว ดูคุณยังจะทำเป็นไม่ได้ยินอีก!

เหยามี่ "...."

รุ่นพี่โจว "..........."

รุ่นพี่ซ่ง ".............................."

เหล่านักศึกษาของเป่ยต้าต่างตัวสั่นสะท้านกันไม่หยุด!

เพราะระเบิดที่จางเย่โยนใส่เมื่อครู่นั้นสะท้านฟ้าสะเทือนดินเกินไป! เรื่องนี้ไม่ใช่เพียงแค่ทฤษฎีทางวิชาการธรรมดาๆ แล้ว ทั้งไม่ใช่เรื่องการถกกันในทางวิชาการทั่วไป ถ้าเกิดสิ่งที่จางเย่พูดเป็นเรื่องจริงล่ะก็.. ไม่เพียงแต่จะโยนโลกวิชาการลงกระทะ! แต่ยังพาดรวมไปถึงประวัติศาสตร์บางส่วนที่ต้องชำระแก้ไขอีกด้วย!

แต่จะจริงหรือเปล่านี่สิ?

เป็นไปไม่ได้น่า! ใครมันจะไปเชื่อ!

นักข่าวชายคนหนึ่งตะโกนขึ้น "อาจารย์จางเย่! คุณอย่าพูดเพ้อเจ้อแถวนี้!" เขาเป็นหนอนวรรณกรรมตัวยงของเรื่อง ‘ความฝันในหอแดง’ ย่อมต้องไม่ยอมรับทฤษฎีของจางเย่แน่นอน

จางเย่มองเขา "ผมบอกไปแล้วไง คลาสของผมมีแต่นักศึกษาเท่านั้นที่ถามได้ตลอดเวลา ผมจะไม่พูดซ้ำสองอีก! ถ้าเกิดว่ายังรบกวนความเป็นระเบียบของห้องเรียนและรบกวนนักศึกษาผมอีกล่ะก็ อย่างนั้นก็เชิญออกไปเลยครับ ไม่ส่งนะ!"

ไม่ว่าจางเย่จะพูดอะไร ตอนนี้ก็ยังเป็นคลาสเรียนของเขา เจ้าหน้าที่รักษาความปลอดภัยจ้องนักข่าวชายคนนั้นเขม็ง นักข่าวชายคนนั้นพอเห็นก็นั่งลงอย่างขุ่นเคือง ไม่ส่งเสียงอะไรอีก

หลังโยนทฤษฎีสะท้านฟ้าออกมา จางเย่ยังคงอยู่ในความสงบอย่างไม่อินังขังขอบ เหมือนไม่ได้ทำเรื่องใหญ่อะไร ชายหนุ่มพูดใส่ไมค์ต่อไปว่า "ผมรู้ว่าสำหรับหลายคน มุมมองนี้ยังรับได้ยาก ซึ่งไม่แปลกครับ แต่ผมจำเป็นต้องพูดความจริงข้อนี้ออกไป ทำไมผมถึงกล้าพูดแบบนี้? เพราะว่าผมมีหลักฐาน ทั้งยังสามารถสรุปออกมาได้โดยง่าย ดังนั้น นี่คือเรื่องที่เราจะพูดกันในวิชานี้ หากทุกคนมีคำถามหรือความเห็นก็พูดออกมาได้นะครับ ทีนี้ผมจะพูดอย่างช้าๆ เพื่อที่เราจะได้แลกเปลี่ยนความเห็นกันไปด้วย สุดท้ายค่อยมาดูกันว่าที่ผมพูดไปนั้นสรุปแล้วถูกต้องหรือเปล่า"

ยังจะมาถูกหรือเปล่าเนี่ยนะ?

ก็ต้องไม่ถูกน่ะสิ!

อย่ามาพูดพล่อยๆ สิว้อย!

ในใจของผู้ฟังทุกคนต่างคิดเป็นเสียงเดียวกันเช่นนี้ แม้แต่เหยามี่กับเหล่านักศึกษาที่ชื่นชอบจางเย่เป็นพิเศษ บางคนก็เป็นแฟนคลับเดนตายของเขาด้วย พอฟังคำพูดเหล่านี้แล้วยังไม่มีใครเชื่อเลยสักนิด! ช่วยไม่ได้ เพราะเรื่องนี้ท้าทายทั้งประวัติศาสตร์และความรู้เรื่องวรรณกรรมที่พวกเขารู้มาทั้งหมด! หนังสือเรียนเขียนเอาไว้มาหลายปีแล้วว่า ‘ความฝันในหอแดง’ ทั้งหนึ่งร้อยยี่สิบบทเป็นผลงานของเฉาเสวี่ยฉิน ซึ่งฝังลึกแน่นอยู่ในสมองของทุกคนจนหมด แม้ว่า ‘ความฝันในหอแดง’ จะมีจุดด้อยเต็มไปหมด แต่ไม่มีใครกล้าตั้งคำถามว่าหนังสือเล่มนี้ที่จริงแล้วเป็นคนอื่นเขียน!

มีคนยกมือขึ้น "อาจารย์!"

จางเย่มอง "เชิญพูด"

คนที่ยืนขึ้นมาคือรุ่นน้องปีหนึ่ง เขากัดฟันพูด "สิ่งที่คุณพูด ผมไม่เห็นด้วยสุดๆ เรื่องนี้มันเป็นไปไม่ได้อยู่แล้ว!"

จางเย่หัวเราะฮ่าๆ ถามกลับ "ทำไมถึงไม่ได้ล่ะ?"

นักศึกษาปีหนึ่งคนนั้นชะงักกึก "..ก็ไม่ทำไม ก็มันเป็นไปไม่ได้อ่ะ!"

จางเย่โบกมือกล่าว "ฮ่าๆ เราถกกันด้วยการศึกษา การค้นคว้าวิจัย ต้องมีทั้งหลักฐานทางประวัติศาสตร์และตรรกะที่เป็นไปได้ด้วยสิ คุณไม่บอกว่าทำไม กลับเอาแต่บอกว่าเป็นไปไม่ได้ปากเปล่าเนี่ยนะ อย่างนั้นเราจะคุยกันได้ยังไง? ถ้าเกิดคุณจะถามกันตรงๆ ล่ะก็ ผมเองก็ตอบได้ มีใครบอกผมได้บ้างครับว่า ในประวัติศาสตร์มีหนังสือเล่มไหนบันทึกเอาไว้อย่างชัดเจนว่า ‘ความฝันในหอแดง’ มีหนึ่งร้อยยี่สิบบท? แล้วทั้งหนึ่งร้อยยี่สิบบทนี้เขียนขึ้นในมือของคุณเฉาเสวีี่ยฉินคนเดียว ..มีไหมครับ?"

"นี่มัน..." นักศึกษาคนนั้นไม่รู้ว่าจะพูดอะไรแล้ว!

คนอื่นๆ ต่างตอบไม่ได้สักคน เอ้อใช่ ทั้งบันทึกทั้งบทวิจารย์ ไม่มีคำว่าหนึ่งร้อยยี่สิบบทอยู่จริงๆ แต่ว่า... แต่ว่า...

หลายคนแทบจะอกแตกตายแล้ว! พวกเขารู้สึกว่าจางเย่พูดไม่ถูกชัดๆ! ..แต่แม่*! พวกเขาพาลหาข้อโต้แย้งไม่ได้!

"นักศึกษาเชิญนั่งครับ เป็นการแสดงออกที่น่าชื่นชมมาก" จางเย่ยิ้มบาง ไม่ได้วิจารณ์นักศึกษาคนนั้นแต่อย่างใด กล่าวต่อไป "คลาสของผมก็จะเป็นแบบนี้ต่อไปนะ จากนี้ไปทุกคนต้องเตรียมใจมาให้ดีๆ สิ่งที่ผมพูดจะขัดแย้งกับสิ่งที่พวกคุณเคยรู้มาทั้งหมด ผมไม่ได้บอกให้ทุกคนยอมรับมุมมองของผมในทันที แต่ที่ผมอยากให้ทุกคนทำก็คือ วางตรรกะและสามัญสำนึกที่เคยมีลงไปให้หมดก่อน โยนทั้งทฤษฎีและข้อขัดแย้งทิ้งไปให้หมด ทำไมทุกคนไม่ลองคิดดูล่ะว่า ถ้าเกิด ‘ความฝันในหอแดง’ สี่สิบบทหลังนั้นไม่ได้เขียนโดยเฉาเสวี่ยฉินจริงๆ อย่างนั้นเมื่อศึกษา ‘ความฝันในหอแดง’ ในมุมนี้ จะมีสิ่งที่เรียกว่าช่องโหว่ในบทหรือตรรกะที่ผิดเพี้ยนอีกไหม? ยังจะพูดอย่างนั้นได้อีกไหม?"

คำนี้ดูมีความหมายทีเดียว

อู๋เจ๋อชิงเลิกคิ้วขึ้นมามอง "หือ?"

ศาสตราจารย์เจิงส่งเสียงอุทาน เก็บอารมณ์ความรู้สึกขัดแย้งลงไปทันที เขาเริ่มรู้สึกสนใจขึ้นมาแล้ว เขายังอยากฟังต่อว่าสุดท้ายแล้วจางเย่จะพูดอะไรออกมาได้

เหล่าสำนักหงเสวียและผู้หลงใหลใน ‘ความฝันในหอแดง’ ต่างก็ศึกษากันมานานหลายปี มีทฤษฎีออกมามากมาย ทว่ากลับไม่คืบหน้าหรือได้ผลลัพธ์อะไรกลับมา ดังนั้นในตอนนี้เหล่าสำนักหงเสวียและผู้หลงใหลหอแดงจึงแทบจะไม่มีปรากฏเพิ่ม คงเหลือเพียงแค่ไม่กี่คนเท่านั้น

ทว่ามุมมองที่สะท้านสะเทือนฟ้าดินของจางเย่นี้ ไม่เคยมีใครพูดถึงมาก่อนจริงๆ!




=====================

**** ท้ายตอน ความฝันในหอแดง**** จากนักแปล

ความฝันในหอแดง (红楼梦 : หงโหลวเมิ่ง) เป็นหนึ่งในสี่สุดยอดวรรณกรรมจีนร่วมกับสามก๊ก, ไซอิ๋ว และซ้องกั๋ง(108 วีรบุรุษเขาเหลียงซาน)

ประพันธ์โดย เฉาเสวี่ยฉิน (曹雪芹) เมื่อปี ค.ศ.1744 - 1755 ระหว่างรัชสมัย ‘ฮ่องเต้เฉียนหลง’ แห่งราชวงศ์ชิง (ค.ศ.1735 - 1795) นิยายเรื่องนี้ มีชื่อเดิมว่า ‘บันทึกศิลา (石头记: สือโถวจี้ )’ ตีพิมพ์ครั้งแรกเมื่อปี ค.ศ.1791

เชื่อว่าเฉาเสวี่ยฉินประพันธ์ได้เพียง 80 ตอน ไม่ทันจบสมบูรณ์ก็เสียชีวิต แต่นิยายเรื่องนี้เป็นที่นิยม จึงมีนักประพันธ์หลายท่าน มาแต่งต่อ บางฉบับมี 20 ตอน บางฉบับมี 30 ตอน แต่ฉบับของ ‘เกาเอ้อ(高鹗)’ 40 ตอน เป็นที่ได้รับความนิยมนิยม จึงถูกรวมเข้ากับฉบับของเฉาเสวี่ยฉิน จนกลายเป็น ‘ความฝันในหอแดง ฉบับสมบูรณ์’ 120 ตอน ตีพิมพ์เผยแพร่สู่สาธารณะในปี ค.ศ.1791 และถือเป็นฉบับแพร่หลาย

แต่ก็มีผู้วิจารณ์ว่า ‘ภาคต่อ’ ของเกาเอ้อนั้น ไม่สอดคล้องกับเจตนารมณ์ของเฉาเสวี่ยฉิน

อย่างไรก็ตาม กลุ่มนักหอแดงวิทยา (สำนักหงเสวีย) อาทิ โจวหรูชาง(周汝昌) ระบุว่า เฉาเสวี่ยฉิน แต่งนิยาย ความฝันในหอแดง จบบริบูรณ์ รวมทั้งสิ้น 108 ตอน แต่ 28 ตอนนั้น ได้สูญหายไป

เนื้อเรื่องย่อ

ฉากหลังคือสมัยราชวงศ์หมิง จำเดิมหนี่วาหลอมสร้างศิลาซ่อมแซมฟ้าไว้ 361 ก้อน ท้ายสุดเหลือ 1 ก้อน ไม่ทันได้ใช้ก็ซ่อมแซมฟ้าได้หมด จึงเหลือศิลาก้อนนี้ทิ้งไว้บนสวรรค์ คืนวันผ่านไป ศิลาก้อนนี้ได้รับไอเทพ กลายเป็นมีชีวิต

ครั้งหนึ่งศิลาก้อนนี้นึกหน่ายชีวิตบนสวรรค์ จึงร้องขอต่อพระโพธิสัตว์ลงไปเกิดบนโลกมนุษย์ ลิ้มรสชาติหวานขมของโลกมนุษย์ พระโพธิสัตว์จึงให้ศิลาก้อนนี้ได้เกิดมาเป็นเจี่ยเป่าอวี้

เรื่องราวเกิดในจวนหนิงกั๋ว และจวนหรงกั๋ว เมื่อคุณหนูหลินไต้อี้จากตระกูลหลินเดินทางมาบ้านญาติที่จวนหรงกั๋ว และได้อาศัยที่นั้น นางได้รู้จักกับคุณชายเจี่ยเป่าอวี้ และตามมาด้วยเซี่ยเป่าไช่ และคนในครอบครัวที่มาขอพึ่งใบบุญญาติในจวนนี้ ด้วยวัยที่ไล่เลี่ยกันทั้ง 3 จึงสนิทสนมกัน เจี่ยเปาอี้ และหลินไต้อี้ เมื่อเจริญวัยขึ้นก็เกิดความรักระหว่างหนุ่ม-สาวขึ้น อีกด้านเซี่ยเป่าไช่ก็ชอบพอกับเจี่ยเป่าอวี้เช่นกัน ด้วยเจี่ยเป่าอวี้มักสนิทสนมกับเหล่าสาวใช้ ดังนั้นสาวต้นห้องตน ชื่อ ซิเหริน ก็ตกหลุมรักเป่าอวี้เช่นกัน ซึ่งนางคือผู้หญิงคนแรกที่เป่าอวี้มีความสัมพันธ์ด้วย

ดูเผินๆ จวนหรงกั๋ว ดูหรูหรา สวยงาม หากแต่ภายในล้วนเต็มไปด้วย ความเสื่อมโทรม ผิดศีลธรรม ถึงแม้ว่า เจี่ยเจิ้ง(พ่อของเจี่ยเป่าอวี้) จะเป็นคนเคร่งในศีลธรรมตามหลักขงจื่อ และเหล่าไท่ไท่(ย่าของเจี่ยเจิ้ง) จะเมตตา และรักใคร่ต่อลูกหลาน และคนในบ้าน แต่ก็ไม่อาจควบคุมผู้คนในบ้านได้อย่างทั่วถึง

ด้วยเจี่ยเป่าอวี้เจริญวัยจะแต่งงาน เหล่าไท่ไท่ และหวังฮูหยิน(แม่ของเจี่ยเป่าอวี้) เห็นว่า เซี่ยเป่าไช่ เป็นคู่ที่เหมาะสมกับเป่าอวี้มากที่สุด เนื่องด้วยหลินไต้อี้เป็นสตรีที่ร่างกายอ่อนแอ มักป่วยอยู่บ่อยๆ จึงยากอยู่กับเป่าอวี้ได้นาน แต่เกรงเป่าอวี้เมื่อรู้จะไม่ยอม นางหวังซีฟ่ง(มีศักดิ์เป็นพี่สะใภ้ลูกพี่ลูกน้องของเป่าอวี้) จึงวางแผนบอกเจี่ยเป่าอวี้ว่าจะจัดงานแต่งให้เขากับหลินไต้อี้ แต่อีกด้านก็บอกหลินไต้อี้ว่าจะจัดให้แต่งกับเป่าอวี้

ต่อมาหลินไต้อี้กลับรู้ความจริงเข้า จึงตรอมใจ อาการป่วยยิ่งทรุดหนักลง แต่เป่าอวี้ไม่รู้ถึงแผนการเลยกลับดีใจที่จะได้แต่งกับหลินไต้อี้ กว่าจะรู้ก็งานแต่งเสร็จสิ้นแล้ว เจี่ยเป่าอวี้จึงรู้ว่าถูกหลอก และรู้อีกด้วยว่าหลินไต้อี้ได้เสียชีวิตในคืนวันแต่งงานของเขา กับเซี่ยเป่าไช่นั้นเอง

ด้วยความเหลวไหลในจวนหนิงกั๋ว และจวนหรงกั๋ว ทางราชสำนักได้ทำการตรวจสอบ และยึดทรัพย์สิน ตระกูลเจี่ยจึงถึงคราเคราะห์มาเยือน แต่ยังดีที่ฮ่องเต้ทรงอภัยโทษ และให้บรรดาศักดิ์คืน แต่คนรอบข้างเจี่ยเป่าอวี้ต่างพากันเสียชีวิตไปมาก ด้วยเรื่องที่เผชิญจึงเกิดปลงตกในโลกียะ หันหาทางธรรมติดตามหลวงจีน และนักพรตที่มาโปรดหายสาบสูญไป

ที่มา : https://th.wikipedia.org/wiki/%E0%B8%84%E0%B8%A7%E0%B8%B2%E0%B8%A1%E0%B8%9D%E0%B8%B1%E0%B8%99%E0%B9%83%E0%B8%99%E0%B8%AB%E0%B8%AD%E0%B9%81%E0%B8%94%E0%B8%87


*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./6.md)