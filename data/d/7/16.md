##บทที่ 616 : เฉินเฉินถูกเชิญผู้ปกครอง!


ตอนเที่ยง
จางเย่เดินลงไปที่ชั้นล่าง เพื่อไปร้านหลู่จู่[1]เก่าแก่แถวประตูบ้านของเขา ช่วงนี้เขาแทบจะไม่มีงาน เลยใช้เวลาสองสามวันนี้พักผ่อนให้เต็มที่
“พ่อครัว”
“โอ้ อาจารย์จางมาแล้วเหรอ!”
“ขอหลู่จู่ 1 ชาม”
“ชามใหญ่ชามเล็ก?”
“ชามใหญ่เลย ราดน้ำมันกระเทียมเยอะๆ”
“ได้ๆ รอแป๊บ”
นักข่าวแยกย้ายกลับไปนานแล้ว ไม่เหลือใครในเขตที่อยู่อาศัยอีก จางเย่มีวิธีรับมือพวกนักข่าวโดยเฉพาะอยู่แล้ว ไม่เหมือนกับดาราคนดังคนอื่นๆ ที่มักมีปัญหากับเหล่านักข่าวที่โผล่มาตลอดเวลา จนระแวงเมื่อมีคนมาอยู่ใกล้ๆ เวลาที่ตนเองจะกำลังทำอะไรก็ตาม ไม่ว่าจะซ่อนตัวจากนักข่าวทั้งที่ตนเองอยู่บ้าน ตอนกินข้าว ตอนออกไปหาเพื่อน สิ่งต่างๆ เหล่านี้กลับยิ่งทำให้นักข่าวอยากเกาะติดมากขึ้นไปอีก ขณะที่จางเย่นั้นทำต่างออกไป ชายหนุ่มไม่หลบซ่อนตัวจากบรรดานักข่าวและพร้อมให้สัมภาษณ์ตลอดเวลา แม้จะไม่ว่าง เขาก็ยังมีคำตอบให้หนึ่งถึงสองคำถามเสมอ เขาไม่เคยปฏิเสธที่จะตอบทุกคำถามที่พวกสื่อถามโดยไม่หลบซ่อนหรือทำเป็นลึกลับ ดังนั้นพอสัมภาษณ์เสร็จ พวกนักข่าวจึงแยกย้ายกันไปเองเพราะไม่มีอะไรที่พวกเขาต้องการอีก และไม่ได้คอยตามเขาตลอดเวลาด้วย
ขณะกำลังทานข้าว เสียงโทรศัพท์ดังขึ้น
เห็นเบอร์โทรเข้าจึงทราบ ยากนักจะเป็นเหราอ้ายหมิ่นโทรหาเขาเอง
จางเย่กลืนข้าวเต็มคำ ตอบกลับปลายสายงึมงำๆ "ฮัลโหล คุณน้าเจ้าของห้องมีอะไรเหรอ? ผมกินข้าวอยู่"
เธอตรงเข้าประเด็นทันที "หลายวันนี้ยุ่งไหม?"
"หลายวันนี้เหรอ?" จางเย่ฟังแล้วพลันเข้าใจทันที "ยุ่ง! ยุ่งพอดีเลย!"
เหราอ้ายหมิ่นเบ้ปาก "ยุ่งอะไรของเธอ ช่วงหลายวันนี้ไม่มีงานอยู่แต่บ้านไม่ใช่เหรอ ดาราระดับ B ทั้งหลายไม่มีใครว่างเท่าไอ้หนูอย่างเธอแล้ว!"
จางเย่เหงื่อตก "...คุณรู้แล้วก็ยังจะถามอีก"
"ถึงได้มีเรื่องมาหาเธอไง หลายวันนี้ฉันต้องเดินทางไกล เรื่องส่วนตัวนิดหน่อย อีกเดี๋ยวก็ต้องไปแล้ว เฉินเฉินอยู่บ้านคนเดียวไม่ได้แน่ ให้ฝากคนอื่นฉันก็ไม่ไว้ใจ แต่ไหนๆ เธอก็อยู่ว่างๆ ช่วยดูเด็กมันสักหลายวันเถอะ" เหราอ้ายหมิ่นว่า
"กี่วันน่ะ?" จางเย่ถาม
เธอตอบ "ขึ้นกับสถานการณ์ ไม่กี่วันหรืออาจจะถึงเดือน"
จางเย่บ่นกระปอดกระแปด "เป็นเดือน? ไปดวงจันทร์หรือยังไง!"
เธอกล่าวต่อ "อย่างมากหนึ่งเดือน หรืออาจจะไม่กี่วันก็กลับ ไอ้หนู ฉันไม่ให้เธอยุ่งเปล่าๆ หรอก ค่าเช่าบ้านเดือนนี้ไม่ต้องจ่าย ตกลงตามนี้!"
จางเย่ไม่ตกลง "พี่เลี้ยงเดี๋ยวนี้ได้เงินเท่าไรเองนะ? กับผมนี่ไม่ต้องคิดเลย ไม่มีทางได้แน่นอน! ช่วงนี้ผมเองก็กำลังหางานทำ ถ้าได้งานใหม่ผมก็ยุ่งแล้ว ยังจะมีเวลาดูแลเด็กๆ ที่ไหนกัน เอาล่ะ ผมกินข้าวอยู่ คุณลองหาคนอื่นนะคุณน้าเจ้าของห้อง!"
วินาทีต่อมา ได้ยินเหราอ้ายหมิ่นกล่าว "ไอ้หนู ฉันให้สามเดือน!"
จางเย่ไม่คิดอะไรอีก "...วางใจเถอะ ผมจัดการให้!"
เธอตอบเสียงอืม "เตือนไว้ก่อน ทุกวันต้องพาเด็กไปโรงเรียน!"
จางเย่ตอบรับ "รู้แล้วๆ ไม่ใช่ไม่เคยทำซะหน่อย"
กว่าจะวางสาย เหราอ้ายหมิ่นไม่วายกำชับกว่าครึ่งค่อนวัน น้าสาวเจ้าของห้องแม้นิสัยจะไม่ค่อยดี ปากก็ร้ายกาจ แต่กับเฉินเฉินน้อยแล้วเธอเป็นห่วงอย่างยิ่ง ช่างเป็นห่วงทุกเรื่องราวจริงๆ
เฮ้อ งานพิธีกรไม่ได้ทำ ดันมาได้งานส่วนตัวซะก่อนแฮะ!
พอวางสาย จางเย่ก็กินหลู่จู่ต่อ เพิ่งกินไปได้อีกคำ โทรศัพท์ก็ดังอีกแล้ว คราวนี้มาจากเบอร์ไม่รู้จัก
จางเย่รับสาย "ฮัลโหล ใครครับ?"
ปลายสายเป็นเสียงหญิงวัยรุ่นๆ "อาจารย์จาง ฉันจ้าวเหมย ครูประจำชั้นของเฉินเฉินโรงเรียนสาธิตประถมหมายเลขสองนะคะ ปีก่อนเจอกันตอนงานประชุมผู้ปกครอง คุณยังจำได้ไหม?"
จางเย่จำได้ ตอนที่ยังไม่มีชื่อเสียงเขาเคยไปเป็นผู้ปกครองแทนเหราอ้ายหมิ่นร่วมกิจกรรมชั้นเรียนของเฉินเฉินที่เปิดสาธิตการเรียนการสอน ทั้งยังช่วยเฉินเฉินเขียน ‘บทสรรเสริญแด่ต้นไป๋หยาง’ ไปบทหนึ่ง "อาจารย์จ้าวเหรอครับ ผมจำได้ๆ คุณโทรหาผมมีอะไรหรือเปล่าครับ?"
จ้าวเหมยกล่าว "ตอนนั้นคุณให้เบอร์ฉันไว้ใช่ไหมคะ บอกว่ามีเรื่องเฉินเฉินก็ให้โทรหาคุณได้ ฉันโทรหาคุณเหราผู้ปกครองของเฉินเฉินแล้ว แต่ว่าโทรไม่ติด ถึงได้โทรหาคุณค่ะ"
โทรไม่ติด?
แต่เมื่อกี้เธอยังโทรหาฉันอยู่เลยนะ
จางเย่รีบกล่าว "มีเรื่องอะไรบอกได้ไหมครับ?"
"ถ้ายังไงรบกวนคุณมาที่โรงเรียนได้ไหมคะ เฉินเฉินก่อเรื่องอีกแล้ว" จ้าวเหมยไม่กล้าพูดอะไรมาก
จางเย่อุทาน "เรื่องใหญ่ไหมครับ? เฉินเฉินถูกรังแก?"
จ้าวเหมยหัวเราะขื่นๆ "ไม่มีหรอกค่ะ เฉินเฉินไม่ไปรังแกใครก็ดีมากแล้ว ยังจะโดนรังแกได้อย่างไร เอาเป็นว่าพูดกันทางโทรศัพท์ไม่ค่อยชัดเท่าไร เชิญคุณมาที่นี่จะดีที่สุดค่ะ"
เด็กคนนี้ ก่อเรื่องอีกแหง!
"ครับๆ ผมจะไปที่นั่นทันที" จางเย่วางสายโทรศัพท์ ห้าลบสามเป็นสอง[2] ก็กินหมดเรียบร้อย เสร็จแล้วรีบกลับไปเอารถที่บ้าน ขับตรงไปยังโรงเรียนสาธิตประถมหมายเลขสอง เขาไม่ติดต่อเหราอ้ายหมิ่น เพราะเจ๊เหรามีเรื่องต้องเดินทางไกล ต่อให้บอก เธอก็คงไปไม่ได้อยู่ดี เขาไปเองจะดีกว่า
เพราะเป็นเรื่องของหนูน้อยคนนี้ จางเย่ถึงได้ถือเป็นจริงเป็นจัง ขับรถไปอย่างรวดเร็ว
……
บ่ายโมงกว่า
จางเย่ขับผ่านประตูโรงเรียนเข้ามาแล้ว โรงเรียนเข้าสู่การเรียนการสอนคาบบ่ายกันเรียบร้อย เขาบอกกับยามที่หน้าประตู "ผมเป็นผู้ปกครองนักเรียน อาจารย์จ้าวเหมยครูประจำชั้น ป.2 บอกให้ผมมาครับ" ยามปล่อยให้เขาเข้าไป พอจอดรถก็รีบสาวเท้าขึ้นตึก
ที่ตึกเรียน
ป. 2/1 ห้องสาธิต
ครูสอนวิชาเลขหลี่เจียซิ่งเป็นอาจารย์หนุ่มวัยยี่สิบกว่า เขายืนอยู่หน้าชั้น มองเฉินเฉินตัวน้อยที่ยืนอยู่ที่โต๊ะด้วยความขุ่นเคือง นักเรียนรอบๆ ล้วนนั่งกันหมด มีแต่เฉินเฉินที่ต้องยืนอยู่คนเดียว บนโต๊ะของเด็กหญิงตัวน้อยมีกล่องอาหารกลางวันของโรงเรียนวางอยู่ แต่เย็นไปแล้ว ตะเกียบยังคงห่อพลาสติกเอาไว้ เห็นได้ชัดว่าเฉินเฉินยังไม่ได้กินอะไร บรรยากาศในห้องตกอยู่ในความอึดอัด ในขณะที่จ้าวเหมยและอาจารย์วิชาอื่นๆ คอยยืนอยู่ข้างๆ
จ้าวเหมยเกลี้ยกล่อม "อาจารย์หลี่ เข้าสอนก่อนเถอะค่ะ"
อาจารย์วิชาภาษาจีนกล่าว "นั่นสิ อย่าโกรธเด็กมันจริงจังเลยน่า"
หลี่เจียซิ่งยังยืนยัน "อาจารย์จ้าว ไม่ใช่ว่าผมไม่ยอมเข้าสอน แต่เหราเฉินเฉินคนนี้น่ะเกินไป ไม่เคารพผมแม้แต่น้อย แถมนี่ไม่ใช่ครั้งแรกอีก!"
จ้าวเหมยกล่าว "ฉันโทรเรียกผู้ปกครองของเฉินเฉินมาแล้ว มีคำพูดอะไร ค่อยพูดกันหลังเลิกเรียนดีไหมคะ?"
หลี่เจียซิ่งกล่าวด้วยความโมโห "งั้นก็รอผู้ปกครองเธอมานี่แหละ! เรื่องนี้ยังไงก็ต้องจัดการให้จบ! ผมพูดไว้วันนี้เลยว่า ถ้าเหราเฉินเฉินไม่ขอโทษผม คาบนี้ผมไม่เข้าสอน!"
จ้าวเหมยกล่าว "งั้นก็ให้เด็กกินข้าวก่อนสิคะ"
"ผมไม่ใช่ไม่ให้เธอกินข้าว แค่ต้องยืนรับโทษแบบนี้!" หลี่เจียซิ่งกัดฟันกรอด
ครูประจำชั้นจ้าวเหมยเดินไปตรงหน้าเฉินเฉิน "กินข้าวก่อนนะ"
เฉินเฉินตอบกลับอย่างเฉยเมย "ไม่กิน เย็นแล้ว"
จ้าวเหมยเองก็ปวดหัว "เธอนี่นะ ขอโทษอาจารย์หลี่สักคำเถอะ เมื่อกี้ตอนพักเที่ยงเธอทำผิดกับอาจารย์หลี่จริงๆ นะ"
เฉินเฉินยังดื้อรั้น "ไม่พูด!"
หลี่เจียซิ่งฉุนโกรธ "คุณดูเธอ! คุณดูเธอสิ!"
อาจารย์หญิงประจำวิชาศิลปะพยายามกล่อมด้วยอีกแรง "อาจารย์หลี่คุณก็ใจเย็นๆ ก่อนเถอะน่า"
"ผมสงสัยนัก!" หลี่เจียซิ่งโมโหเดือด "เด็กไร้คุณภาพแบบนี้มาอยู่ห้องสาธิตได้ยังไง! ผมแนะนำว่าเธอควรเปลี่ยนห้อง! ไม่งั้นผมจะไม่มาสอนห้องนี้อีก!"
เหล่านักเรียนตัวน้อยต่างช่วยคุยกับเฉินเฉินเบาๆ อีกทางหนึ่ง
"เฉินเฉิน"
"ขอโทษไปเถอะ"
"ขอโทษอาจารย์หลี่ไปสักคำเองนะ"
เฉินเฉินมองเพื่อนร่วมชั้น "ฉันไม่ผิด ทำไมฉันต้องขอโทษ เขาสอนวิชาเลขไม่ได้เรื่อง ที่เขาสอนมาฉันไม่เข้าใจสักนิด!"
หลี่เจียซิ่งเกรี้ยวกราดยิ่งขึ้น "เธอไม่เข้าใจแปลว่าเธอมีปัญหา! เพราะเธอไม่ทบทวนบทเรียน ไม่ตั้งใจ ไม่พยายาม ไม่ก้าวหน้า! ฉันสอนไม่ได้เรื่อง? ก่อนหน้านี้ฉันสอนที่โรงเรียนมัธยมเหอผิง ปีก่อนถึงได้ย้ายมาที่โรงเรียนสาธิตประถมหมายเลขสอง มัธยมฉันยังสอนได้ สอนเด็กทำไมจะไม่ได้!"
เฉินเฉินเบ้ปากหัวเราะ "...หึหึ!"
หลี่เจียซิ่งเห็นดังนั้นก็แทบจะโมโหตาย "เธอลองหัวเราะให้ฉันฟังอีกรอบสิ!"
ทันใดนั้น เงาร่างหนึ่งพลันพุ่งตรงเข้ามาจากประตู ตวาดประโยคเดียวกัน "คุณก็ลองตะโกนให้ผมฟังอีกรอบสิ!"
เสียงนี้ ทำให้ทั้งห้องเรียนต้องสะดุ้งโหยง!
ผู้มาเป็นจางเย่ เขาสวมแว่นดำอันใหญ่ก้าวดุ่มๆ เข้ามาในห้อง!
เฉินเฉินเงยหน้าขึ้นมองทันที
หลี่เจียซิ่งโมโหเดือด "คุณทำอะไรของคุณ!"
"ผมเป็นผู้ปกครองของเฉินเฉิน!" จางเย่ไม่ชอบใจนักเมื่อเจอครูคณิตศาสตร์คนนี้ ตอนเขาเดินมาตามระเบียงทางเดิน ก็ได้ยินเรื่องที่พวกเขาคุยกันคร่าวๆ แล้วจึงว่า "เด็กบ้านผมมีปัญหาของเธอเองจริง แต่วิธีแก้ปัญหาก็มีมากมาย ไม่ใช่มาถึงก็ตวาดสั่งลงโทษให้เจ็บตัว! คุณจะตวาดหาอะไรของคุณนัก? ถ้าอยากตวาดนัก ก็ได้ ตวาดใส่ผมสิ! ไปตวาดเด็กทำไม!"
หลี่เจียซิ่งนึกในใจว่าหมอนี่เป็นผู้ปกครองประสาอะไรเนี่ย! เขาตอบโต้ทันที "ข้อแรก ผมไม่ได้ลงโทษให้เจ็บตัว ข้อสอง ผมบอกแล้วว่าให้เธอกินข้าว แต่เธอไม่ขยับเอง ข้อสุดท้าย เธอมาโรงเรียนเพื่ออะไร? หน้าที่ของเธอคืออะไร? ไม่เพียงแต่ไม่เชื่อฟังครู ยังกล้าวิจารณ์มาตรฐานของครู! ผมขอถามคุณในฐานะผู้ปกครองของเฉินเฉินหน่อยเถอะ เด็กบ้านคุณอยากเรียนรึเปล่า?"
เสียงวุ่นวายทางนี้ดังลั่นออกไปแล้ว เหล่าครูที่ไม่มีสอนคาบบ่ายล้วนปรี่มามุงกัน แต่กลับไม่ทราบว่าผู้ปกครองคนนี้คือจางเย่ มีเพียงจ้าวเหมยเท่านั้นที่ทราบ จางเย่เคยมาแล้วครั้งหนึ่งเมื่อปีก่อน แต่ตอนนั้นชื่อเสียงเขายังต่ำเตี้ยเรี่ยดิน คนรู้จักเขามีไม่มาก นักเรียนชั้น ป.2 เองก็ไม่ได้ติดตามดารา ดังนั้นเรื่องครั้งก่อนจึงไม่ได้โด่งดังออกไป มีแค่คณาจารย์บางท่านที่พูดถึงเป็นครั้งคราว
จางเย่ฟังคำพูดของหลี่เจียซิ่งจบก็ไม่ได้ไปถกเหตุผลกับอีกฝ่าย ปากเขาใช้หากิน ต่อให้มีอาจารย์สอนเลขร้อยคนก็เถียงเขาไม่ชนะ อย่างไรก็ตามเขาต้องการทราบเรื่องนี้ให้กระจ่างเสียก่อน
จางเย่เดินไปถามตรงหน้า "มีเรื่องอะไร?"
เฉินเฉินไม่ส่งเสียง
จางเย่ "พูดสิ"
เฉินเฉินคนนี้ไม่ใช่ตะเกียงขาดน้ำมัน เห็นแสบสันไม่เหมือนใครเช่นนี้ ความจริงแล้วยัยแสบนี่เข้าสังคมไม่เก่ง หลายครั้งที่เขาโดนยัยแสบน้อยยั่วโมโหแทบตาย กับคนอื่นน่ะเหรอ? ยิ่งไม่ต้องพูดถึง! อย่างไรก็ตาม จางเย่รู้ดีว่าเฉินเฉินไม่ใช่เด็กโง่ ตรงกันข้าม เธอฉลาดยิ่งกว่าเด็กวัยเดียวกันมาก เพียงแต่ขี้เกียจจนไม่รักการเรียนเท่านั้น ดังนั้นเมื่อครู่ตอนอยู่นอกห้อง ได้ยินเฉินเฉินบอกว่าหลี่เจียซิ่งสอนวิชานี้ไม่ได้ สอนแล้วเธอไม่เข้าใจ จางเย่ถึงได้ประหลาดใจ ด้วยความฉลาดของเฉินเฉินกลับบอกว่าไม่เข้าใจปัญหาคณิตศาสตร์เนี่ยนะ? เขาถึงต้องมาทำความเข้าใจสักหน่อย ไม่ใช่เข้าข้างเด็กโดยไม่สนใจ
เฉินเฉินมองเขา ก้มหน้าครั้งหนึ่ง หยิบสมุดการบ้านบนโต๊ะส่งให้จางเย่
จางเย่กวาดตาดู ชัดเจนว่านี่คือสมุดจดการสอนของหลี่เจียซิ่งช่วงพักเที่ยง ปัญหาข้อนี้นับว่าง่ายมาก สำหรับผู้ใหญ่แล้วไม่ต้องคิดอะไรก็ได้คำตอบ แต่ว่ากระบวนการและแนวคิดในการแก้ปัญหานี้มัน…
เฉินเฉินไม่เข้าใจ?
จางเย่พอรู้เรื่องแล้ว ที่แท้ก็อย่างนี้นี่เอง!
=======================
[1] 卤煮 หลู่จู่ เป็นอาหารดั้งเดิมในปักกิ่ง สมัยก่อนนับเป็นอาหารจานเด่นในวัง ต่อมาสูตรค่อยๆ เผยแพร่จากวังสู่ประชาชน แต่เนื่องจากหมูสามชั้นราคาแพง ชาวบ้านทั่วไปไม่มีกำลังซื้อ จึงใช้เนื้อหัวหมูและเครื่องในของหมูมาทำแทน เป็นทั้งอาหารหลักและกับข้าวไปในตัว กล่าวได้ว่าเพียงจานเดียวก็อิ่มท้อง
[2] 三下五除二 ห้าลบสามเป็นสอง เป็นสำนวน หมายถึง เป็นเรื่องง่ายๆ ที่ทำได้รวดเร็ว
*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./17.md)