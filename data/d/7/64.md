##บทที่ 664 : จางเย่โต้กลับ ‘ชมเขาไท่ซาน’ !
กระแสวิพากษ์วิจารณ์เพิ่มขึ้นไม่สิ้นสุด
บางกระทู้มีกองทัพทีมงานของ ‘เดอะวอยซ์’ ร่วมแรงร่วมใจอยู่ด้วย
ความจริง หากบรรยากาศเช่นนี้ยังคงดำเนินต่อเนื่องไปแปดสิบเปอร์เซ็นต์จนถึงตอนที่รายการออกฉายในช่วงค่ำและยังคงร้อนแรงอยู่ จะเป็นการดีต่อสถานการณ์ชม ‘เดอะวอยซ์’ ตอนแรกอย่างแน่นอน
อย่างไรก็ตามในตอนนี้เอง ที่อยู่ๆ ผู้จัดการทีมรายการของสถานีทางเหนือแห่งหนึ่งออกมาส่งเสียง กล่าวโจมตีโดยไม่มีปี่มีขลุ่ยว่า “การกระทำการโก่งราคาของพวกรายการ ‘เดอะวอยซ์’ เนี่ย ผมได้แต่ใช้คำว่าน่าดูถูก แบบนี้มันส่งผลกระทบร้ายแรงกับรายการทั่วไปในวงการ! แค่นี้เดือนที่แล้วดารารับเชิญรายการเราก็ถอนตัวไปแล้ว เป็นใครขอไม่พูดถึงแล้วกัน ฝ่ายนั้นแค่ถามพวกเรามาประโยคเดียวว่า ‘ทำไม เดอะวอยซ์ ถึงสามารถจ่ายค่าตัวให้คนที่เชิญมาเป็นแค่กรรมการได้ตั้ง 10 - 40 ล้าน แล้วทำไมรายการพวกคุณถึงมีค่าตัวให้แค่ 7 ล้าน? ผมไม่รู้จะตอบยังไงเลย หมดคำจะพูด!”
ค่าตัวโค้ชของ ‘เดอะวอยซ์’ ถูกกำหนดไว้นานแล้ว ทั้งไม่ได้เป็นการโฆษณาจากทางรายการ เพราะเดิมทีสัญญาทั้งหมดล้วนถูกเก็บเป็นความลับ ซึ่งไม่รู้ว่าข่าวนี้รั่วไหลไปจากใคร
จากที่ฟังคำพูดของเขาคนนี้ บ่งบอกว่า ดาราที่ถอนตัวมีชื่อเสียงพอๆ กับพวกเฉินกวงและฟ่านเหวินลี่ น่าจะเป็นดาราระดับบี อาจจะมีชื่อเสียงมากกว่าสองสามีภรรยาเฉินกวงอยู่เล็กน้อย แต่กลับได้ค่าตัวน้อยกว่าพวกเขาเกือบครึ่ง มาคิดๆ ดู ก็สามารถเข้าใจได้ว่าดาราคนนั้นคงรู้สึกเสียศูนย์ไม่น้อย ในวงการบันเทิงนั้นเดิมทีก็วุ่นวายสับสน โดยเฉพาะระหว่างดาราด้วยกันเองที่ปกติก็เป็นสังคมที่มักจะฟาดฟันแข่งขันริษยากัน
นายออกรถราคาหนึ่งล้าน?
งั้นฉันจะออกรถราคาสองล้าน!
เธอใส่ชุดราตรีสั้นจู๋?
งั้นฉันใส่ซีทรูให้เห็นทะลุไปเลย!
กล่าวได้ว่า ไม่มีใครยอมใคร วัตถุภายนอกเหล่านี้ไม่ได้เป็นเพียงความฟุ้งเฟ้อเท่านั้น แต่ยังเป็นเครื่องมือวัดฐานแฟนคลับของพวกเขาด้วย รวมถึงเรื่องค่าตัวก็เช่นกัน เช่น ชื่อเสียงคุณกับฉันก็พอๆ กัน ทำไมคุณออกรายการนี้แล้วได้ค่าตัวสิบล้าน ส่วนฉันได้แค่เจ็ดล้านซะงั้น? ถ้าเรื่องค่าตัวนี้ถูกเปิดเผยล่ะก็ ดาราคนนั้นต้องขายหน้าแน่ๆ ดังนั้นพวกเขาจึงขอบอกปัดไปเลยยังดีซะกว่า!
โพสต์นี้ทำให้เวยป๋อสั่นสะเทือนไปกันใหญ่ ผู้คนจำนวนมากมายแชร์ต่อๆ กันขนาดที่คนโพสต์เองก็คาดไม่ถึง!
ต่อจากนั้น คนในวงการนับไม่ถ้วนได้ปรากฏตัวออกมาพูดบ้าง
ผู้จัดการแผนกสถานีโทรทัศน์ทางใต้แห่งหนึ่งโพสต์ว่า “พวกเราทางนี้ก็เช่นเดียวกัน ดาราสองคนในรายการต่างฉีกสัญญากะทันหัน ทำให้กระบวนการผลิตล่าช้าเข้าขั้นวิกฤต ตอนนี้ต้องหาคนอื่นมาแทนอย่างเร่งด่วน อีกทั้งดาราจำนวนมากพอได้ยินค่าตัวแล้ว ก็รู้สึกว่ามันต่ำเกินไป ฉันจึงอยากจะถามจางเย่ ถามทีมรายการ ‘เดอะวอยซ์’ ว่าพวกนายคิดอะไรอยู่ถึงอุตริเสนอค่าตัวโดดไปจากค่าเฉลี่ยในวงการตั้งสองเท่า? ฉันอยากถามผู้เกี่ยวข้องเหมือนกันว่า การกระทำปั่นราคาค่าตัวที่เลวทรามอย่างนี้ ควรจะมีคนเข้ามารับผิดชอบทำอะไรสักอย่างไม่ใช่หรือ?”
ประธานบริษัทผลิตรายการแห่งหนึ่งเห็นโพสต์นี้ ก็ออกมาแสดงจุดยืน “ตั้งแต่ค่าตัวโค้ชรับเชิญทั้งสี่ของ ‘เดอะวอยซ์’ ถูกเปิดเผยออกมา รายการประกวดหรือแม้แต่รายการเรียลลิตี้เกือบทั้งหมดในประเทศต่างได้รับผลกระทบ นี่คือการทำลายกลไกตลาดชนิดหนึ่ง สมควรที่จะผนึกกำลังกันโจมตี! จำเป็นต้องต่อต้านอย่างเด็ดขาด! ตอนนี้สถานการณ์ตลาดของรายการวาไรตี้ก็ไม่สู้ดี การพัฒนาเครือข่ายอินเทอร์เน็ต การไหลเข้ามาของรายการต่างประเทศอย่างล้นทะลัก ทำให้สถานการณ์ของรายการวาไรตี้ในปัจจุบันย่ำแย่ ไม่ได้รุ่งเรืองเหมือนหลายปีก่อนกน้านี้อีกต่อไป ด้วยปัจจัยเหล่านี้ ทำให้เดิมทีรายการวาไรตี้ไม่น่าลงทุนผลิตอยู่แล้ว ทำไปก็ไม่เกิดเม็ดเงินขึ้นมา แต่คนแซ่จางนี่ก็เหลือเกิน ยังจะเพิ่มราคาให้สูงขึ้นอีก? ยังคิดจะกวนน้ำให้ขุ่นลงไปอีก?”
คนในวงการโทรทัศน์อีกคนหนึ่งกล่าวอย่างเกรี้ยวกราด “จางเย่ พวกเราไม่มีทางยอมรับผลงานคุณ! ถึงรายการคุณจะพังก็ไม่เกี่ยวกับพวกเรา ถึงอย่างนั้น คุณก็อย่ามาลากพวกเราไปด้วยสิ! อย่าให้สถานีโทรทัศน์ช่องวาไรตี้ของทั้งวงการต้องฉิ*หายไปกับคุณสิ! ไหนจะเรื่องที่ตลาดก็โดนคนอย่างคุณทำเสียวอดวายไปหมดอีก!”
“ทางเราก็เหมือนกัน! ฉิ*หายหมดแล้วเนี่ย!”
“ใช่ รายการใหม่อยากจะเชิญแขกรับเชิญ ปรากฏว่าใครๆ ต่างปฏิเสธหมด กลายเป็นว่าพวกดาราเอาค่าตัว ‘เดอะวอยซ์’ มาเป็นเกณฑ์ไปซะงั้น! คาดหวังกันสูงเกินไป!”
“ถ้าขึ้นแค่ 10% ยังพอว่าแต่แค่ทีเดียวพุ่งไปถึง 60 - 70% นี่รับไม่ไหวจริงๆ ! แบบนี้ก็จบเห่กันพอดีสิ! ทำไม ‘เดอะวอยซ์’ ต้องตั้งราคาสูงขนาดนี้ล่ะ? กะอีแค่รายการประกวดร้องเพลงทั่วไปไม่ใช่เรอะ? ไม่ใช่รายการรายการท้าทายระดับโลกซะหน่อย!”
“ขอเรียกร้องให้วงการแบนการกระทำเช่นนี้!”
“ไม่ผิด!”
“ต้องแบน!”
“ถ้าหากว่ารายการบันเทิงฮิตจนได้เรตติ้ง 1.2% จริงๆ ดาราระดับบีจะเพิ่มค่าตัวสักสิบล้าน ยังพอว่า สมเหตุสมผลอยู่ แต่ประเด็นคือพวกคุณไม่ใช่ คนในวงการวิเคราะห์ประเมินรายการคุณจนพรุนแล้ว แถมพิธีกรก็ไม่มีอะไรเลย!”
“ผู้มีส่วนเกี่ยวข้องต้องตั้งมาตรฐานเอาไว้ไม่ใช่รึไง?”
“แนะนำให้หยุดออกอากาศ ‘เดอะวอยซ์’!”
“ฉันรายงานไปทางผู้ดูแลแล้ว”
“ฉันก็เหมือนกัน!”
“รวมกำลังกันถึงจะดี ทุกคนมาช่วยลงชื่อรายงานกันเถอะ!”
“ใช่ ถึงแม้อาจจะไม่ช่วยอะไร หน่วยงานที่เกี่ยวข้องอาจจะไม่เคยจัดการเรื่องแบบนี้มาก่อนก็ตามที แต่ก็ต้องช่วยกันแบนการกระทำแบบนี้ให้ได้!”
กลุ่มคนในวงการจำนวนนับไม่ถ้วนต่างพากันปลุกระดม ข้ออ้างต่างๆ นานา ล้วนถูกขุดมาประณามและเรียกร้องให้มีการแบนจางเย่กับรายการ ‘เดอะวอยซ์’ แม้พวกเขาจะทราบดีว่าทางผู้ดูแลอาจจะไม่สามารถจัดการอะไรได้มากนัก เพราะอย่างไรก็เซ็นสัญญาไปเรียบร้อยแล้ว รายการก็ผ่านการอนุมัติแล้ว อย่างมากคงทำได้แค่พูดโจมตีจางเย่และทีมงานของเขา ไม่อาจจัดการอะไรได้จริงจัง แต่ไม่ว่าอย่างไรก็ตาม พวกเขายังรวมหัวเรียกร้องให้มีการแบนขึ้นมาอยู่ดี เพื่อระบายความอัดอั้นตันใจ และเพราะอิจฉาที่จางเย่ได้สปอนเซอร์ร้อยล้านมาอย่างง่ายดาย รายการนายแม่*มีค่ามหาศาลขนาดนั้นได้ไงวะ —— รับไม่ได้โว้ย!
กระแสลบยิ่งนานยิ่งดัง!
เรื่องนี้ยิ่งดังยิ่งบานปลาย!
ไม่ต้องสงสัยเลยว่า ไม่ว่ากระแสวิจารณ์จะเป็นบวกหรือลบ ขอแค่มีหัวข้อพูดคุย ขอแค่มีประเด็นร้อนแรง นั่นเท่ากับการโปรโมทต่อได้ เป็นการทำให้รายการมีชื่อเสียงเพิ่มมากขึ้นไปอีกนั่นเอง แต่จะให้เป็นแง่ลบเกินไปนักไม่ได้ ประเด็นที่ตั้งกระทู้เชิงลบไม่ควรเกิน 80% ขืนเป็นแบบนี้จะไม่ได้เป็นการเพิ่มชื่อเสียง กลับกันมีแต่จะทำให้สูญเสียผู้ชมจำนวนมหาศาลไปแทน!
ตามคาด ภายใต้กระแสเช่นนี้ ผลสำรวจความสนใจรายการ ‘เดอะวอยซ์’ ก่อนหน้านี้ คนไม่สนใจมีจำนวนมากกว่าคนสนใจ!
คนไม่สนใจ : 70.5%
คนสนใจ : 27.4%
ที่เหลือล้วนเป็นความเห็นว่า ‘ไม่แน่ใจ’
ลูกบอลหิมะยิ่งกลิ้งยิ่งใหญ่ฉันท์ใด กระแสการเปลี่ยนแปลงยิ่งนานยิ่งประจักษ์ฉันท์นั่น!
……
CCTV
สตูดิโอ ‘เดอะวอยซ์’
ผู้ชมกำลังทะยอยผ่านจุดสแกนเข้ามายังห้องส่ง คนที่เข้ามาก็ทะยอยนั่งลงทีละคน ผู้ชมนั่งประจำที่เต็มแถวเรียบร้อยแล้วสามส่วน และในบรรดาโค้ช เฉินกวงเตรียมตัวเสร็จเป็นคนแรก จึงมายังเวที นั่งลงประจำเก้าอี้โค้ช สตาฟคนหนึ่งกำลังอธิบายการใช้งานเก้าอี้และข้อควรระวังต่างๆ เพราะก่อนหน้านี้ทุกคนเร่งรีบมาก จึงยังไม่ทันได้ให้โค้ชลองซ้อมวิธีการมาก่อน
จางเย่พูดผ่านวิทยุสื่อสาร “พี่สาวจางมาถึงหรือยัง?”
อีกด้านมีเสียงตอบ “มาถึงแล้ว ขอย้ำ มาถึงแล้ว”
จางเย่ตอบ “รับทราบ ให้โค้ชท่านอื่นทั้งสามเตรียมตัวมาประจำที่เวทีได้ แนะนำวิธีใช้อุปกรณ์ก่อน ทดสอบไมค์และหูฟังด้วย”
จบการสื่อสาร
เวลานี้เอง ฮาฉีฉีและพวกจางจั่วสองสามคนพากันวิ่งหน้าตาตื่นเข้ามา ทันทีที่เจอจางเย่ก็รีบกล่าวลิ้นแทบพัน “ผู้กำกับจาง เกิดเรื่องแล้วครับ!”
“มีอะไร?” จางเย่สีหน้าวิตกขึ้นมา
ฮาฉีฉีชี้ไปที่หน้าจอโทรศัพท์มือถือ กล่าว “คนจากฝ่ายโฆษกเพิ่งมาบอกฉันค่ะ ว่ารายการเราโดนพวกคนในวงการหลายสิบคนรวมหัวกันเรียกร้องให้มีการแบนค่ะ ดูเหมือนว่าเรื่องจะไปถึงผู้ดูแลแล้ว ทางนั้นบอกว่าพวกเราถีบราคาค่าตัวขึ้น จนทำลายกลไกการตลาดค่ะ!”
จางจั่วพูดอย่างโกรธแค้น “เรื่องนี้แผนกผู้ดูแลมายุ่งไม่ได้แน่นอน พวกนี้ก็นะ มีปากไว้ดีแต่พล่ามๆ ! พี่สาวจางระดับสตาร์ควีนแต่ไหนแต่ไรไม่เคยตอบรับเป็นแขกรับเชิญรายการประกวดความสามารถสักหน่อย ถ้าเราคิดจะเชิญมา ก็ต้องจ่ายหนักๆ อยู่แล้วสิ! เราก็อยากจะใช้แค่ยี่สิบล้านอยู่หรอก แต่คงจะเชิญสำเร็จหรอก!”
เสี่ยวหวังที่อยู่ด้านข้าง กล่าวขึ้น “นี่มันจงใจป้ายสีเราชัดๆ !”
อู่อี้สีหน้าเคร่งเครียด “พวกเราจำเป็นต้องโต้กลับบ้าง! พวกนั้นผายลมพลิกเรื่องหนักขนาดนี้ เราไม่พูดอะไรสักอย่างไม่ได้แล้ว! พวกผู้ชมต่างจับตามองเราอยู่นะครับ!”
สตาฟรายการจำนวนมากต่างโกรธเคืองกันสุดๆ !
ก่อนหน้านี้ ทุกคนยังรู้สึกว่ารายการนี้ไม่น่าสนใจ ความรู้สึกจึงอาจจะไม่ได้ลึกซึ้ง แต่ปัจจุบันนี้ จากการที่ทุกคนช่วยกันเตรียมการผลิตกันมาทั้งวันทั้งคืนขนาดนี้ ความรู้สึกผูกพันของทุกคนนับวันจึงแน่นแฟ้น ความรู้สึกที่มีต่อรายการ ‘เดอะวอยซ์’ จึงแนบแน่นจนสุดพรรณนา อาจเป็นเพราะผลจากการที่คนทั้งหมดได้ต่อสู้ร่วมกันมา ตอนนี้เมื่อโดนคนอื่นประณามและต่อต้าน ทุกคนจึงไม่อาจทนอยู่เฉยๆ ได้อีกต่อไป!
“ผู้กำกับจาง!”
“พวกเราจะทำไงกันดีล่ะครับ?”
“คุณพูดอะไรหน่อยสิครับ”
ทุกคนแย่งกันพูด สตาฟคนอื่นๆ ที่กำลังยุ่งอยู่ก็พากันมาด้วยเช่นกัน
จางเย่มองพวกเขา “ยังจะทำไงได้ล่ะ? ไปทำหน้าที่พวกคุณให้ดีเถอะ สร้างรายการที่คนทั้งหมดจะเถียงไม่ออกออกมาให้ได้ ย่อมเป็นการตอบกลับให้พวกขี้สงสัยได้เห็นชัดที่สุด ส่วนเรื่องอื่นปล่อยเป็นหน้าที่ผมเอง เอาล่ะ ไปเตรียมการถ่ายทำได้แล้ว!”
ทุกคนเห็นดังนั้น จึงยอมเลิกรา
จางเย่หยิบโทรศัพท์มือถือออกมา เลื่อนเน็ตดูเสียงด่าทออย่างมืดฟ้ามัวดินเหล่านั้น หลังจากที่ได้อ่านคอมเมนต์แต่ละอันไปรอบหนึ่ง เขาจึงเข้าใจ ว่าตนเองจำเป็นต้องพูดอะไรสักอย่าง จะเอาแต่นิ่งเงียบไม่ได้อีกต่อไป นอกจากนี้ จางเย่ก็ไม่ได้พูดอะไรในเน็ตเลยมาเดือนกว่าแล้ว นี่จะเป็นการโพสต์บนเวยป๋อครั้งแรกนับตั้งแต่เขาทำรายการใหม่มา!
ด้านล่างเวที
มีผู้ชมในห้องส่งบางคนเริ่มสังเกตเห็น
“อ๊ะ จางเย่ทำอะไรน่ะ?”
“ไปดูเร็ว ดูเหมือนจะโพสต์ลงหน้าเวยป๋อล่ะ”
“อาจารย์จางจะอัปเดตเวยป๋อ?”
“รีบเข้าไปดูเร็ว!”
“คงจะตอบพวกคนในวงการแหงๆ ตอนนี้ในเน็ตมีแต่คนด่าเขาเต็มไปหมด”
บรรดาผู้ชมที่เวทีจำนวนไม่น้อยต่างรีบหยิบโทรศัพท์มือถือขึ้นมาเลื่อนดูเวยป๋อทันจ้าละหวั่น
ฮาฉีฉีกับพวกจางจั่วเองถึงแม้จะกำลังวุ่นวายกับงานอยู่ แต่ก็รีบคว้าโทรศัพท์มือถือออกมาอย่างรวดเร็วเพื่อจะดูว่าจางเย่จะโต้ตอบไปอย่างไร
ขณะเดียวกัน คนจำนวนมากต่างเริ่มสังเกตเห็นการอัปเดตเวยป๋อของจางเย่แล้วเช่นกัน
ฟ่านเหวินลี่ที่อยู่หลังเวทีดูโทรศัพท์มือถือ
เหยาเจี้ยนไฉกดไลก์แล้วแชร์โพสต์นี้ต่อทันที
จ้าวเหมย ครูประจำชั้นของเฉินเฉินก็รีบบอกให้เพื่อนๆ ร่วมงานเข้าอินเทอร์เน็ตไปดูที่เวยป๋อ
ยังมีพวกสายอาชีพรายการวาไรตี้ที่รวมหัวกันประณามจางเย่ สื่อมวลชน รวมถึงประชาชนทั่วไปทั้งที่ชื่นชอบและไม่ชอบจางเย่ คนเหล่านี้ต่างคอยติดตามและรับรู้ได้ถึงการอัปเดตโพสต์ใหม่ของจางเย่บนเวยป๋อ สายตาคนนับพันนับหมื่นคู่ต่างพากันจับจ้องยังที่ตรงนี้ พวกเขาทุกคนคิดว่าจางเย่คงจะโพสต์อธิบาย อธิบายว่าทำไมพวกของเขาจึงต้องกระพือราคาให้มากมายถึงเพียงนี้ อธิบายว่าพวกเขามีเหตุผลซ่อนเร้นอะไร อธิบายว่ารายการของพวกเขามีค่าคู่ควรกับสปอนเซอร์ร้อยล้านอย่างไร
ทว่าเปล่าเลย ความจริงคือจางเย่ไม่ได้อธิบายอะไร ไม่มีคำอธิบายเลยแม้แต่อักษรเดียว ภายใต้การจับตามองของทุกคนเขาโพสต์กลอนเพียงหนึ่งบท กลอนบทนั้นเป็นกลอนที่ทำให้บรรดาผู้คนในสายอาชีพเดียวกันแทบคลั่ง! ทำให้ทีมงานรายการ ‘เดอะวอยซ์’ ตะลึงงัน! ทำให้แฟนคลับเดนตายของจางเย่เลือดเดือดพล่านด้วยความกระเหี้ยนกระหือรือ!
‘อันไท่ซานเฉกไฉน?
‘ขจีเขียวพร่างซานตง’
‘งามดังดงแดนเซียน’
‘เปลี่ยนเวียนหมุนแสงเงา’
‘ยืดอกล้างไอเมฆ’
‘พินิจวิหคหวน’
‘ยืนมองยอดเขาสูง’
‘มองหยัน...เหล่าเนินจ้อย!’
========================
望岳 : ชมเขาไท่ซาน
岱宗夫如何？
อันไท่ซานเฉกไฉน?
齐鲁青未了。
ขจีเขียวพร่างซานตง
造化钟神秀，
งามดังดงแดนเซียน
阴阳割昏晓。
เปลี่ยนเวียนหมุนแสงเงา
荡胸生层云，
ยืดอกล้างไอเมฆ
决眦入归鸟。
พินิจวิหคหวน
会当凌绝顶，
ยืนมองยอดเขาสูง
一览……众山小！
มองหยัน...เหล่าเนินจ้อย!
*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./65.md)