##บทที่ 643 : ชื่อจางเย่มีมูลค่าถึง 100 ล้าน!
หลังจากนั้นไม่นาน
ข่าวเริ่มแพร่กระจายภายใน CCTV พนักงานส่วนใหญ่ที่กำลังจะเลิกงานหรือกำลังลงลิฟต์ต่างได้ยินข่าวลือที่ไม่คาดคิดว่ารายการ ‘เดอะวอยซ์’ หาสปอนเซอร์ได้แล้ว!
เป็นเงินถึง 100 ล้านหยวนของตัวเลขดาราศาสตร์[1]!
ปฏิกิริยาอันดับแรกของคนที่ได้ยินคือไม่เชื่อ ต่อมาก็ยังไม่เชื่อ ถัดมาก็คือ......ไม่มีทางเป็นไปได้!
“ให้ตายเถอะ!”
“รายการ ‘เดอะวอยซ์’ จะท้าลิขิตฟ้าหรือไง?”
“ยี่ห้อจางเย่มีค่าถึง 100 ล้านหยวน? ตีให้ตายฉันก็ไม่เชื่อ!”
“ใช่ ฉันยอมรับว่าจางเย่โคตรเจ๋ง ถ้าพูดว่าดาราระดับเขาหาสปอนเซอร์มาได้ 40 ล้าน ฉันยังพอรับได้ เพราะเขาเป็นถึงดาราใหญ่ยังไงก็ต้องมีค่าตัวที่กำหนดไว้อยู่ แต่ตั้งร้อยล้านเนี่ยนะ? กะอำพวกเราใช่เปล่า! คนมีสติดีๆ ต่างรู้ว่ามันเป็นไปไม่ได้นี่จริงไหม? สภาพการณ์ของตลาดในปัจจุบัน รายการประกวดร้องเพลงรายการหนึ่ง สามารถหาสปอนเซอร์ได้ถึง 30 ล้านก็นับว่าเป็นรายการฟอร์มยักษ์แล้ว แต่นี่! ตั้งร้อยล้านหยวน? คิดว่ามันเป็นกระดาษขาวเปล่าๆ เรอะ!”
“ต้องเป็นข่าวลวงแน่ๆ !”
“ใช่ น่าจะเป็นข่าวลือแหง!”
“แค่กๆ แล้วทำไมมันได้มากขนาดนี้อะ?”
“พวกเธอเชื่อจริงๆ เหรอ? เห็นชัดๆ อยู่ว่ามันเป็นเรื่องโกหกทั้งเพ ไม่รู้ว่าใครเป็นคนปล่อยข่าวลือหรอกนะ แต่เล่นโม้เกินจริงไปไกลมาก ในประวัติศาสตร์ของ CCTV ยังไม่เคยมีรายการวาไรตี้ใดที่ได้ค่าสปอนเซอร์ถึง 80 ล้าน หรือมากกว่า 80 ล้านยิ่งไม่เคยมี แล้วนี่ตั้ง 100 ล้านไม่มีทางเป็นจริงเด็ดขาด!”
“ไม่เพียงแต่ใน CCTV ทั้งสถานีโทรทัศน์ทั่วประเทศก็ไม่เคยได้ยินว่ามีสปอนเซอร์เป็นหลัก 100 ล้านเลยนะ? ถ้าได้ค่าสปอนเซอร์ถึง 100 ล้าน รวมกับขายค่าโฆษณา ตัวเลขนั่นไม่ไปถึง 150 ล้านเลยเหรอ? แค่ใช้เท้าคิดก็รู้แล้วว่ามันไม่มีทางสูงได้ขนาดนั้นหรอก! ตัวเลขนี้มันสูงเกินไปสำหรับวงการอุตสาหกรรมโทรทัศน์! ค่าสปอนเซอร์ร้อยล้าน เหอะ คิดว่าทำรายการ ‘คืนส่งปี’ อยู่หรือไง? ขนาดรายการ ‘คืนส่งปี’ ก็ยังหาสปอนเซอร์ได้ไม่สูงขนาดนั้น!”
ทางฝั่งของทีมงาน ‘เดอะวอยซ์’
ฝูซือหงกลับมาที่ออฟฟิศหลังจากหายไปตลอดบ่าย
ในเวลาเดียวกัน เจียงหยวนรวมถึงเหล่าบุคลากรที่มีส่วนรับผิดชอบจากหลายแผนกของ CCTV ก็ปรากฏตัวขึ้นที่หน้าออฟฟิศของรายการ ‘เดอะวอยซ์’
จางเย่กำลังพูดอยู่ในออฟฟิศพอดี
เขากล่าวว่า “รีบร่างสัญญาให้เสร็จ ผมต้องใช้คืนนี้”
ผู้เขียนบทหญิงตอบอย่างกระตือรือร้นว่า “ได้ค่ะ อาจารย์จาง!”
จางเย่เสริมอีกว่า “หาคนจากแผนกที่เกี่ยวข้องซักคน ช่วยเตรียมสัญญาให้ผม 4 ฉบับสำหรับแขกรับเชิญด้วย อย่าเพิ่งลงชื่อและค่าตัวล่ะ ผมอยากได้สัญญาเปล่าๆ ที่เป็นแบบสัญญาทั่วไป”
ผู้เขียนบทชาย “ผมจะรีบจัดการให้เดี๋ยวนี้ครับ”
ตอนนี้เองที่คนจำนวนมากเดินเข้ามาในออฟฟิศ
เจียงหยวนมาถึงก็ถาม “จางน้อยสถาณการณ์เป็นอย่างไรบ้าง?”
จางเย่กล่าวกลั้วหัวเราะ “รองผู้อำนวยการเจียงมาแล้วหรือครับ?”
ฝูซือหงถามเข้าประเด็นทันทีว่า “หาสปอนเซอร์ได้แล้วเหรอ?”
จางเย่ตอบ “หาได้แล้วครับ”
เจียงหยวนกล่าว “หาได้เก่งมาก แต่ผมได้ยินว่าคุณหาสปอนเซอร์ได้ถึงร้อยล้านหยวน? ใครเป็นคนปล่อยข่าวนี้? พวกคุณใช่ไหม? ถ้าจะทำเพื่อเป็นการประชาสัมพันธ์และปั่นกระแส ทำไมไม่เอาข่าวนี้ไปประกาศให้กับสื่อและสาธารณชน มาปล่อยข่าวมั่วแบบนี้ในสถานี CCTV มีประโยชน์อะไร?”
ฝูซือหงซักถามต่อ “หามาได้จริงๆ เท่าไร?”
จางเย่กล่าวอย่างมีความสุข “ก็ 100 ล้านหยวนไงครับ!”
ฝูซือหง “………”
เจียงหยวนถลึงตามองจางเย่ “บอกผมมาตรงๆ จริงๆ แล้วได้เท่าไร?” เขายังคงไม่เชื่อ
ฮาฉีฉีตอบแทนจางเย่ว่า “รองผู้อำนวยการสถานีเจียงคะ 100 ล้านหยวนจริงๆ ค่ะ เมื่อกี้ผู้จัดการของ ‘เบรนโกลด์’ ที่รับผิดชอบเรื่องสปอนเซอร์ได้โทรศัพท์มาคุยเรื่องเซ็นสัญญาแล้ว ทางฝั่งนั้นพูดว่าทำสัญญาคืนนี้แล้วเงินจะโอนมาเป็นงวดๆ แถมยังบอกอีกว่าพวกเราสามารถเอาชื่อรายการ ‘เดอะวอยซ์’ เข้าไปในโฆษณาของพวกเขาที่มีอยู่ในตอนนี้ได้ เพื่อช่วยส่งเสริมรายการของเรา ส่วนนี้ก็ไม่ได้คิดค่าโฆษณากับทางเราเป็นพิเศษ เพราะนับเป็นส่วนหนึ่งของความร่วมมือกันค่ะ!”
จางจั่วและพนักงานคนอื่นๆ พอได้ยินก็รู้สึกตื่นเต้น ถ้าไม่ใช่เพราะโทรศัพท์ครั้งนั้น คาดว่าตอนนี้พวกเขาก็ยังรู้สึกไม่มั่นใจ เหมือนกับเจียงหยวนและฝูซือหงพวกนั้นที่ไม่เชื่อ!
‘เบรนโกลด์’?
ผลิตภัณฑ์ที่จางเย่เป็นพรีเซนเตอร์ให้?
กลุ่มผลิตภัณฑ์สุขภาพที่ประสบความสำเร็จเพียงชั่วข้ามคืนเพราะจางเย่?
เจียงหยวนสูดหายใจลึกๆ มองไปที่จางเย่อย่างไม่เชื่อ “100 ล้านหยวนเนี่ยนะ? ไม่ใช่สร้างกระแสเพื่อประชาสัมพันธ์หรอกเหรอ?”
จางเย่กลั้วหัวเราะตอบว่า “ไม่ใช่การสร้างกระแสหรอกครับ ค่าสปอนเซอร์ 100 ล้านจริงๆ !”
ฝูซือหงตกใจหนักมาก!
เจียงหยวนยกนิ้วโป้งให้ “เยี่ยม! เยี่ยม! เยี่ยม!”
จางเย่ “ผมเป็นพรีเซ็นเตอร์ให้กับบริษัทของประธานอู๋ และร่วมงานกันมานาน แล้วประธานอู๋ก็ให้เกียรติผมด้วย เลยคุยกันค่อนข้างง่าย”
นี่เป็นแค่การให้เกียรติกันเรอะ!
นี่เป็นการประจบประแจงเกินไปชัดๆ !
แค่ชื่อจางเย่ ก็มีมูลค่าถึง 100 ล้าน!?
เจียงหยวนและคนอื่นๆ ไม่กล้าจินตนาการต่ออีก ตอนนี้มุมมองที่พวกเขามีต่อจางเย่แปรเปลี่ยนไป มีบางคนทำรายการโทรทัศน์ กระแสจากผู้ชมว่าดี นักวิจารณ์ชมว่ายอด แต่กลับทำกำไรไม่ได้ รายการดีก็เท่านั้น ค่าสปอนเซอร์แค่ 10 ถึง 20 ล้านหยวนก็ยังหาไม่ได้ ขณะที่มีบางคนโดนผู้ชมบ่นว่าไม่ดี นักวิจารณ์ก็ว่าแย่ ทั้งๆ ที่เป็นแบบนั้นกลับได้รับความนิยม แค่ปรากฏชื่อให้เห็น ก็สามารถหาผู้สนับสนุนได้นับไม่ถ้วน ทั้งๆ ที่รายการยังไม่ได้ออกอากาศก็ทำเงินก้อนโตได้แล้ว--------จางเย่จัดเป็นคนประเภทหลัง!
เจียงหยวนและหัวหน้าหลายคนของ CCTV1 ถูกจางเย่ทำให้ว้าวุ่นใจมาสองวันแล้วก็ยังไม่มีข่าวดีสักที ทว่าวันนี้.. วินาทีนี้.. ในที่สุด..ก็ได้รับข่าวใหญ่ที่น่ายินดี! ทำให้พวกเขากลับมาเชื่อมั่นในตัวจางเย่อีกครั้ง! และยังได้ตระหนักถึงมูลค่าในตัวของจางเย่ด้วย!
ผู้ชมไม่ชอบแล้วไง? ในวงการมองว่าไม่ดีแล้วไง? แต่ก็หาสปอนเซอร์ได้ถึง 100 ล้าน!
รายการของพวกเขามีผู้สนับสนุนแล้ว!
จางเย่ถือโอกาสกระตุ้นเตือน “รองผู้อำนวยการเจียง คุณสัญญากับพวกผมแล้วนะ ค่าสปอนเซอร์จำนวนนี้ ไม่ว่าผมหามาได้เท่าไรก็ตาม ล้วนยกให้พวกผมใช้ได้อย่างอิสระ”
เจียงหยวนมองที่จางเย่อย่างจริงจัง ถามว่า “คุณจะลงทุนในการถ่ายทำ 100 ล้านหยวนหมดเลยหรือ?”
จางเย่พยักหน้า “ใช่ครับ บวกกับเงินลงทุนของสถานี 20 ล้านหยวน ทั้งหมดก็ 120 ล้านหยวน ผมจะเอาไว้ใช้ในการผลิตรายการ ทำรายการให้ยิ่งใหญ่แบบที่ไม่เคยมีมาก่อน”
ทุกคนที่ได้ยินพลันรู้สึกเหมือนสูดเอาไอเย็น[2]!
โดยเฉพาะฝูซือหงที่ถึงกับตัวสั่นสะท้านเมื่อได้ยินตัวเลขจำนวนนั้น!
ต้นทุนการผลิต 120 ล้าน? นี่มันแค่รายการทีวีนะ! นายต้องใช้เงินมากขนาดนั้นเลยเรอะ! ต่อให้เป็นการผลิตละครโทรทัศน์ หรือผลิตภาพยนตร์ที่มีต้นทุนสูงยังไงก็ตาม ลงทุน 120 ล้านหยวนก็ถือเป็นการผลิตที่ยิ่งใหญ่ เท่ากับมาตรฐานการผลิตภาพยนตร์ไว้ฉาย ‘คืนส่งปี’ ของจีนเชียวนะ ซึ่งบางครั้งก็ถ่ายทำในรูปแบบ 3D แล้วนายจะเอาเงินทุนผลิตภาพยนตร์ 3D ไปผลิตรายการโทรทัศน์ นี่มันฟุ่มเฟือยเกินไป! ผลาญเงินเกินไป! ใช้เงินมากขนาดนี้นายแม่*จะคืนทุนได้เรอะ!?
เจียงหยวนเริ่มรู้สึกลังเล จำนวนเงินมากขนาดนี้ ถ้าหาก CCTV1 เอามาได้ ผลประกอบการของปีนี้รับรองว่าพุ่งขึ้นอย่างแน่นอน แต่เมื่อเขานึกถึงสัญญาที่ให้ไว้กับจางเย่ ก็ไม่สามารถกลับคำได้ ยิ่งไปกว่านั้นเขารู้จักนิสัยของจางเย่ดี ว่าไม่ใช่คนที่เข้ากับใครได้ง่ายๆ นิสัยค่อนข้างดื้อรั้น เจียงหยวนกลัวจริงๆ ว่าหากเขาไม่รับปาก จางเย่ก็จะทิ้งไม้คานไม่ทำ[3] ถ้าเป็นเช่นนั้นค่าสปอนเซอร์ 100 ล้านก็จะมลายหายไป ทีนี้เมื่อปราศจากแบรนด์จางเย่ ชัดเจนว่า ‘เบรนโกลด์’ ต้องไม่นำเงินมาสนับสนุน!
เจียงหยวนกัดฟันกล่าว “ได้! ทั้งหมดให้คุณไปจัดการเอง!”
จางเย่ยิ้มตอบ “ต้องอย่างนั้นสิครับ”
เจียงหยวนกล่าวให้กำลังใจกับทีมงานว่า “เมื่อตอนบ่ายมีข่าวลือว่า ทางสถานีจะยกเลิกรายการ ‘เดอะวอยซ์’ ซึ่งผมเพิ่งจะได้ยินเรื่องนี้ นี่เป็นข่าวลือที่ไม่เป็นความจริงเลย ผมได้ให้คนไปตรวจสอบแล้วว่าใครเป็นคนปล่อยข่าวนี้ ฉะนั้นขอให้พวกคุณวางใจ ช่วยกันทำรายการกับเหล่าฝูและจางน้อยให้ดี ทางสถานีจะให้ความร่วมมือกับพวกคุณเต็มที่!”
จางเย่เจอไม้ราวก็รีบขึ้น[4] “งั้นรองผู้อำนวยการเจียง คุณช่วยเพิ่มคนให้ผมหน่อยสิ ลงทุนเป็นหลักร้อยล้าน แต่พวกผมดันมีแค่ 20 กว่าคนยังไงก็ไม่พอแน่ๆ”
เจียงหยวนแทบพูดไม่ออก เมื่อกี้เขาก็พูดบำรุงขวัญไปแล้ว ทำไมยังขอคนเพิ่มอีก “คุณอยากได้กี่คน?”
“ทางสถานี CCTV มีวงดนตรีเป็นของตัวเองใช่ไหมครับ? ผมก็ไม่ได้จะเรียกร้องอะไรขนาดนั้นหรอก แค่ขอยืมมาเจ็ดหรือแปดคนก็พอ ถ้าได้มาพวกเราก็ไม่ต้องเสียเงินไปจ้างวงดนตรี วงดนตรีจากข้างนอกยังไงก็ไม่สบายใจเท่ากับคนของตัวเองหรอกครับ” จางเย่คือสิงโตอ้าปากกินคำโต[5] กลัวว่าเจียงหยวนจะไม่รับปาก ก็กล่าวเพิ่มอีกว่า “หากไม่ได้คนก็ขอเงินทางสถานีเพิ่มอีก 8 - 10 ล้านได้ไหมครับ? ก่อนหน้านี้ที่ให้มา 20 ล้านก็ไม่นับว่ามากอะไรซะด้วยสิ หากได้เพิ่ม ผมก็สามารถทำรายการให้ดียิ่งขึ้นไปอีก”
ให้ตายเถอะ!
จะเอาเงินเพิ่ม?
120 ล้านหยวนยังไม่พอสร้างอีก!?
เจียงหยวนใจหายแวบ รีบตอบว่า “ผมจะเตรียมนักดนตรีไว้ให้คุณ ส่วนเรื่องเงินไม่ต้องหวังเลย!”
จางเย่กล่าวอย่างเศร้าใจ “ก็ยังดีนะครับ”
เจียงหยวนไม่กล้าอยู่ต่อ รีบนำทุกคนที่ตามมาด้วยออกไปกันหมด ขืนอยู่ต่อได้ถูกจางเย่ปอกลอกเอาหมดแน่!
เจียงหยวนและพวกของเขาจากไปพร้อมกับแพร่ข่าวนี้ออกไปด้วย บรรดาพนักงานในสถานีที่เคยถากถางเยาะเย้ยรายการ ‘เดอะวอยซ์’ ที่ได้ค่าสปอนเซอร์ 100 ล้านไปไม่ทันไร นาทีต่อมากลับได้รับการยืนยันว่า----- ‘เดอะวอยซ์’ ได้ค่าสปอนเซอร์เท่านี้จริงและทำสัญญาแล้ว!
ด้วยมูลค่าของสัญญาที่สูงถึง 100 ล้าน!
ตกตะลึง!
สะท้านสะเทือน!
ทุกหนแห่ง!
ทุกคนในสถานี CCTV ได้แต่ต้องตะลึง!
“โอ้สวรรค์!”
“ที่แท้แม่*ไม่ใช่ข่าวลือ!”
“เป็นความจริง! 100 ล้านจริงๆ !”
“จางเย่ทำได้ยังไง?”
“รายการยังไม่ได้อัด โฉมหน้าของแขกรับเชิญสักคนก็ยังไม่มีให้เห็น แต่กลับมีคนกล้าลงทุนให้ 100 ล้านหยวน? ..นี่เท่ากับ 3 - 4 เท่าของรายการอื่นที่ได้ค่าสปอนเซอร์เชียวนะ!”
“บ้าไปแล้ว! คนกลุ่มนี้บ้ากันไปใหญ่แล้ว!”
“ท้าลิขิตฟ้าชะมัด!”
“ตัวเลขมากมายสว่างจ้าจนฉันตาพร่าแสบตาฉิ*หาย!”
“นึกไม่ถึงเลยจริงๆ ว่าค่าสปอนเซอร์ที่ได้มากขึ้นของอาจารย์เฉินเหยี่ย ตัวเลขนั้น..ยังไม่ถึงครึ่งหนึ่งที่จางเย่ได้จากรายการใหม่เสียด้วยซ้ำ! แม่*ต่างกันเชี่*ๆ ! นี่ไม่ใช่แค่ต่างกันเพียงเล็กน้อยนะ สำหรับค่าสปอนเซอร์รายการโทรทัศน์ ต่างกัน 10 ล้านหยวนก็เท่ากับต่ำกว่า 1 ขั้น! ถ้างั้นรายการของเฉินเหยี่ยเทียบกับของจางเย่แล้วก็ต่ำกว่า 6 - 7 ขั้นน่ะสิ!?”
............
ในคืนนั้นเอง
ข่าวรั่วกระจายไปทั่ว!
อาจจะเป็นคนในทีมงานของจางเย่ที่เจตนาประกาศออกมา ข่าวการเซ็นสัญญาเป็นสปอนเซอร์มูลค่า 100 ล้านระหว่าง ‘เบรนโกลด์’ และ ‘เดอะวอยซ์มหาชน’ ของ CCTV1 นั้นจึงถูกแพร่กระจายไปอย่างรวดเร็ว!
สื่อตกตะลึง!
พนักงานสถานีโทรทัศน์ต่างตื่นตระหนก!
เหล่าคนในวงการพากันสั่นสะท้าน!
ประชาชนทุกคนตะลึงค้าง!
ร้อยล้าน!
ชื่อของจางเย่มีมูลค่ามากขนาดนี้เชียวหรือ!?
=======================
[1] 天文数字 ตัวเลขทางดาราศาสตร์ หมายถึง ตัวเลขที่มีจำนวนตั้งแต่ 100 ล้านขึ้นไป มักถูกใช้เพื่อแสดงถึงจำนวนมาก เพราะหลักตัวเลขที่ใช้ในทางดาราศาสตร์เป็นตัวเลขที่มากมายมหาศาล
[2] 抽凉气 สูดไอเย็น คำนี้มาจากการที่บุคคลคนนั้นตกอยู่ในสถานการณ์ที่น่ากลัวหรือไม่ธรรมดา จำเป็นต้องใช้อากาศออกซิเจนจำนวนมากเพื่อเสริมการส่งออกซิเจนไปยังสมอง ในเวลานี้การพึ่งพาจมูกอย่างเดียวไม่พอ จึงมีกระบวนการหายใจเข้าทางปาก ก๊าซที่ถูกดูดเข้าทางปากไม่มี ‘เสียง’ ในรูจมูกดังนั้นจึงเป็น ‘อากาศเย็น’ เหมือนกับใช้ปากหายใจ ต่างจากปกติที่จะต้องหายใจเข้าทางจมูกไปถึงปอด สื่อถึง ตกตะลึงจนอ้าปากค้าง
[3] 撂挑子不干 ทิ้งไม้ราวไม่ทำ หมายถึง อารมณ์เสียพาลทิ้งงาน
[4] 见杆就上 เห็นราวไม้ก็ขึ้น เป็นสำนวน หมายถึง ได้คืบเอาศอก
[5] 狮子大开口 สิงโตอ้าปากกินคำใหญ่ เป็นสำนวน หมายถึง การขอขึ้นราคาหรือขอเงื่อนไขที่สูงขึ้น
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./44.md)