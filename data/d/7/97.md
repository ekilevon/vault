##บทที่ 697 : เริ่มออกข้อสอบ!
ตกบ่าย
ชานเมืองหลวง
ที่ตั้งของคณะกรรมการออกข้อสอบเขตเมืองหลวง
ด้านนอก พานหยางรอเขาอยู่แล้ว "อาจารย์จาง"
"คณบดีพาน" จางเย่ลงจากรถก็เดินเข้าไปหา "ที่นี่ไกลพอสมควรเลยนะครับ อยู่แถวไหนกัน? แทบจะถึงเหอเป่ยอยู่แล้วหรือเปล่า?"
พานหยางหัวเราะ "ก็เกือบๆ พื้นที่น้อยๆ แห่งนี้มีวิวทิวทัศน์พอใช้ได้ทีเดียว บนภูเขามีตึกเล็กๆ สองตึกให้ใช้งานพร้อมสรรพ เพราะงั้นทุกปีทีมออกข้อสอบถึงมารวมกันที่นี่ยังไงล่ะ" หยุดไปครู่พานหยางผายมือ "ส่งมือถือกับเครื่องมือสื่อสารทุกชนิดให้ผมก่อนเถอะ ที่นี่มีคนดูแลให้พวกคุณเป็นพิเศษ นั่น เห็นประตูใหญ่นั่นไหม? จากตรงนี้เข้าไปในภูเขา จนกว่าจะจัดสอบเข้ามหาวิทยาลัยแล้วเสร็จ จะลงมาไม่ได้แล้ว ถ้าเกิดคุณมีเรื่องอะไรยังไม่จัดการหรือยังไม่ได้โทรบอกใคร โทรตอนนี้ยังทันนะ"
จางเย่เดาะลิ้น "ต้องเข้มงวดขนาดนั้นเลยหรือครับ? นิสัยผมคุณยังไม่รู้อีก? ยังจะโกงอะไรได้หรือ? งานที่สถานีผมก็เยอะ ผมไม่อยู่สักคน กลัวพวกเขาจะจัดการไม่ได้"
"มันเป็นกฎน่ะ ผมก็ด้วย" พานหยางผายมืออย่างจนปัญญา
จางเย่กระพริบตาปริบๆ "แล้ววันนี้ทำไมคุณยังโทรหาผมได้ล่ะครับ?"
พานหยางกล่าวกลั้วหัวเราะ "ผมเป็นหนึ่งในผู้รับผิดชอบทีมออกข้อสอบคณิตนะ ก็ต้องมีมือถือไว้ติดต่อกับเบื้องบนแล้วก็ผู้รับผิดชอบคนอื่นๆ สิ อีกอย่างตอนขึ้นไปบนเขา มือถือผมก็ต้องฝากเอาไว้เหมือนกันหมดนั่นแหละ"
"อ้อ งั้นก็ได้ครับ" จางเย่ส่งมือถือให้แต่โดยดี
"ถ้ามีอะไรขึ้นมาจริงๆ ค่อยว่ากันอีกทีเนอะ" พานหยางกล่าว
"ครับ"
ภูเขาไม่สูงนัก
ขับรถขึ้นไปอีกไม่กี่นาทีก็ถึงกลางภูเขา ด้านข้างมีตึกเล็กๆ สองตึก เมื่อมองไปทางยอดเขา คล้ายกับยังมีบ้านพักตากอากาศเล็กๆ อีกหลายหลัง และอากาศบนภูเขาก็ปลอดโปร่งร่มรื่นเย็นสบาย
ทีมออกข้อสอบภาษาจีน คณิตศาสตร์ ภาษาอังกฤษและวิชาอื่นๆ อยู่ที่ตึกหมายเลขหนึ่ง ส่วนตึกหมายเลขสองเป็นหอพัก รถเคลื่อนมาถึงเนินเขาแห่งนี้ พานหยางกับจางเย่ค่อยลงจากรถ เข้าไปในพื้นที่ทำงานของทีมออกข้อสอบวิชาคณิตศาสตร์ ด้านในมีคนไม่น้อย ปะปนด้วยกลิ่นควันบุหรี่บางเบา มีผู้คนพูดจากันอึงอล บ้างถกกันเรื่องข้อสอบ บ้างเถียงกัน บรรยากาศดูเร่งร้อนวุ่นวาย เนื่องจากพวกเขาต้องออกข้อสอบให้เสร็จก่อนวันจันทร์ และยังต้องให้เบื้องบนพอใจ แรงกดดันของพวกเขาจึงมีมาก คิดจะออกข้อสอบให้แปลกใหม่มีความคิดสร้างสรรค์นั้น ขนาดมีเวลายังไม่ง่ายเลย!
ทันทีที่จางเย่ก้าวมาถึงตรงนี้ ทุกคนก็เห็นเข้าพอดี
"ศาสตราจารย์จาง!"
"เอ๋ อาจารย์จางมาแล้วเหรอ?"
"อาจารย์จาง"
"สวัสดีครับ อาจารย์จาง"
"ได้ยินชื่อเสียงคุณมานานแล้ว"
"ฮ่าๆ คราวนี้ได้เจอกันแล้วสิคะ!"
ทุกคนท่าทางจะทราบเรื่องที่จางเย่เข้ามาร่วมทีมกันก่อนแล้ว
คนส่วนใหญ่ในห้องนี้จางเย่ล้วนไม่รู้จัก พบยังไม่เคยพบหน้า แม้ว่าเขาไม่รู้จักอีกฝ่าย แต่พวกเขากลับรู้จักจางเย่เช่นดังฟ้าร้องกรอกหู[1] แต่ละคนล้วนทักทายต้อนรับจางเย่เป็นอย่างดี หลายคนชวนจางเย่คุยเรื่องงานทันทีเสียด้วยซ้ำ
ในทีมออกข้อสอบวิชาคณิตศาสตร์ จางเย่ได้รับความเคารพอย่างสูง เนื่องจากข้อความคาดการณ์ระดับโลกของโลกใบนี้อย่างข้อความคาดการณ์ของเดลนั้นเป็นจางเย่ไขออกกับมือ ในสายตาของเหล่านักคณิตศาสตร์ทั้งหลายแล้วนับว่าเป็นสิ่งที่พวกเขาต้องให้การยกย่องอย่างสูง อีกทั้งจางเย่ยังเป็นนักคณิตศาสตร์ระดับโลกคนหนึ่งของชาติซึ่งมีน้อยนิดจนนับได้ด้วยนิ้วมือ คือหัวกะทิของวงการคณิตศาสตร์จีน! ทันทีที่พานหยางเชิญจางเย่มาออกข้อสอบ ไม่มีใครคัดค้านแม้แต่คนเดียว ล้วนเห็นเป็นเรื่องปกติ เหมาะสม และไม่สนว่าจางเย่จะอายุเท่าไร เพราะความสามารถก็มีให้เห็นอยู่ชัดๆ พวกเขาเหล่าทีมออกข้อสอบทั้งเจ็ดแปดคน นับรวมคณบดีภาควิชาคณิตศาสตร์และวิทยาศาสตร์อย่างพานหยางเข้าไปแล้ว ทุกคนรวมกันยังมีความสามารถไม่เท่าจางเย่เสียด้วยซ้ำ ทุกคนล้วนพออกพอใจอย่างยิ่ง!
อย่างรวดเร็ว ทุกคนก็เข้าเรื่องสำคัญ
"คำถามนี้ไม่ผ่าน"
"อืม คำถามนี้ไม่ค่อยมีสาระมากเท่าไร เบื้องบนไม่อยากให้ออกข้อสอบแบบนี้นี่แหละ"
"พวกเราออกข้อสอบมาหนึ่งเดือน ส่วนใหญ่กลายเป็นใช้ไม่ได้? เฮ้อ"
"บ่นไปก็ไม่มีประโยชน์ ค่อยๆ ทำเถอะ ข้อสอบที่ฉันเพิ่งเอาให้พวกคุณดู น่าจะพอไหว พวกคุณลองดูว่ามีอะไรผิดรึเปล่า"
"แบบนี้ไม่ได้"
"อ้าว? ทำไมกัน?"
"ถ้าเป็นข้อสอบอัตนัยยังพอใช้ แต่กับปรนัย เอาตัวเลือกเข้าไปแทนค่าก็ตอบได้แล้ว แถมเอาเป็นข้อสอบข้อแรกๆ มันง่ายเกินไปนะ"
"เฮ้อ ออกข้อสอบยากจริงๆ เวลาก็กระชั้นเข้าทุกทีๆ !"
"ค่อยเป็นค่อยไปน่า ยังไม่ถึงสามวันสักหน่อย"
"เอาน่า ทีมออกข้อสอบทีมอื่นก็วุ่นวายอยู่เหมือนกันแหละ"
กลายเป็นว่าไม่ทันไร จางเย่ก็เป็นอีกคนที่เข้าสู่วังวนทีมออกข้อสอบไปในที่สุด เขาไม่แสดงความเห็นมากนัก เพียงแต่ฟังทุกคนถกเถียงกันเรื่องข้อสอบ เขาคิดจะทำความคุ้นเคยกับงานตรงนี้ไปพลางๆ ก่อน ทั้งเรื่องวิธีคิดและเรื่องแนวทางการออกสอบทั้งหลาย บางครั้งหันไปสอบถามพานหยางกับเพื่อนร่วมทีมคนอื่นๆ สักหลายคำ เพื่อทำความเข้าใจกับวิธีการสอบเข้ามหาวิทยาลัยของโลกใบนี้ให้เร็วที่สุด สุดท้ายเขาพบว่า ข้อสอบเข้ามหาวิทยาลัยของโลกใบนี้ รวมถึงแนวทางการออกข้อสอบนั้น ไม่ได้แตกต่างกับโลกของเขามากนัก ต่างกันเพียงวิธีให้คะแนนและลำดับการให้คะแนนเล็กๆ น้อยๆ พอทราบตรงนี้แล้วเขาถึงค่อยสบายใจ
จางเย่กล่าว "คณบดีพานครับ ผมขอข้อสอบพวกนี้กลับไปศึกษาก่อนนะครับ ฉบับที่พวกคุณออกมาครั้งแรกก็ขอด้วยชุดหนึ่ง"
พานหยางกล่าว "ได้ อยู่นี่หมดแล้ว"
ชายหนุ่มในทีมกล่าว "รองศาสตราจารย์จาง คราวนี้ต้องรบกวนคุณแล้ว"
จางเย่รีบโบกมือปฏิเสธ "ผมก็แค่มาเป็นตัวเสริมเท่านั้นแหละครับ"
พานหยางกลับกล่าว "คุณไม่ใช่ตัวเสริม ทีมออกข้อสอบคราวนี้หวังพึ่งคุณอยู่นะ ข้อสอบเลขคราวนี้ ผมคุยกับทุกคนไว้แล้วว่าจะให้ความสำคัญกับคุณเป็นอันดับแรก"
"อ้าว?" จางเย่แปลกใจ "ทำไมให้ผมเป็นอันดับแรกล่ะครับ? ไม่ใช่ว่าข้อสอบส่วนใหญ่พวกคุณออกมาแล้ว ผมก็แค่มาออกข้อสอบข้อที่ยากๆ หน่อยเหรอครับ?"
พานหยางหัวเราะน้อยๆ "ชื่อเสียงโด่งดังของจางเย่ผู้ยืนอยู่ ณ ยอดของวงการคณิตศาสตร์ ในเมื่อมาร่วมทีมออกข้อสอบแล้ว ไม่ให้ความสำคัญจะได้หรือ? ไม่มีใครเหมาะสมที่จะยืนแนวหน้านอกจากคุณอีกแล้ว! ทั้งไม่มีทางด้วย! ฉะนั้นคุณอย่าได้เกรงใจ คราวนี้ชื่อที่จะออกไปสู่ภายนอก มีชื่อคุณเป็นอันดับหนึ่งแน่นอน ข้อสอบส่วนใหญ่ก็ต้องพึ่งคุณ เรื่องนี้ผมคุยกับเบื้องบนแล้ว เบื้องบนก็คิดอย่างเดียวกัน"
จางเย่พลันเหงื่อตก "คุณก็ใช้งานผมได้จริงๆ นะ เหอๆ ข้อสอบเยอะขนาดนี้ให้ผมคนเดียวออกครึ่งหนึ่ง จะเอายากๆ อีก? ทางทีมออกข้อสอบภาษาจีนยังรอผมอยู่นะ"
ทีมออกข้อสอบคณิตคนหนึ่งงุนงง "...ไปทีมโน้นทำไมกัน?"
จางเย่ "ผมรับปากกับทีมออกข้อสอบจีนไว้ว่าจะไปช่วยน่ะครับ"
มีคนอุทาน "คุณออกข้อสอบภาษาจีนได้!?"
พานหยาง "..."
คนอื่นๆ ในทีม "..."
เชี่*****! คนเขาทำไมจะออกข้อสอบจีนไม่ได้ล่ะฟะ!
เหล่าทีมออกข้อสอบวิชาคณิตศาสตร์เพิ่งจะนึกขึ้นได้! จางเย่ไม่เพียงแต่เป็นนักคณิตศาสตร์คนหนึ่ง และไม่ได้มีเพียงสถานะเดียวเท่านั้น เขายังเป็นถึงอาจารย์บรรยายของภาควิชาภาษาจีนเป่ยต้าอีกด้วย การที่ทีมออกข้อสอบภาษาจีนมาเชิญเขาก็นับว่าไม่แปลก อีกอย่างพอตอนนี้คิดดูแล้ว จางเย่ยังมีความชำนาญด้านประวัติศาสตร์อย่างลึกซึ้ง หากทีมออกข้อสอบวิชาประวัติศาสตร์และสังคมจะมาเชิญเขาอีกคนนับว่าเป็นเรื่องธรรมดา กล่าวได้ว่า ศาสตราจารย์จางคนนี้กับพวกเขาที่ใช้เวลาทั้งชีวิตอยู่กับคณิตศาสตร์นับว่าแตกต่างกันจริงๆ หนทางของจางเย่นั้น...เปิดกว้างกว่ามาก!
พานหยางกล่าว "งั้นคุณก็จัดสรรเวลาให้ดีแล้วกัน เรื่องทีมภาษาจีนผมไม่เกี่ยว แต่ว่าข้อสอบวิชาคณิตศาสตร์ของพวกเรา ต้องให้เสร็จทันเวลาก็พอ"
จางเย่ "ได้ ผมจะพยายามเต็มที่ครับ งั้นผมขอไปเจอทางทีมออกข้อสอบภาษาจีนก่อนนะครับ"
พานหยางพยักหน้า "ได้ คุณทำความคุ้นเคยไปก่อน พรุ่งนี้เก้าโมงเช้าค่อยมาเจอกัน ส่วนเรื่องข้อสอบทุกคนจะได้มาคุยกันต่อ"
"ได้ครับ คืนนี้ผมจะลองออกข้อสอบมาสักหลายๆ ข้อ" จางเย่กล่าวลาก่อนไป
เขาถามทางไปห้องของทีมออกข้อสอบภาษาจีน เมื่อหาพบแล้วก็เตรียมเข้าไปทักทายกับอีกฝ่าย และจะได้ขอข้อสอบมาศึกษาด้วย
ประตูห้องทีมภาษาจีนเปิดออก
ด้านในมีคนถกกันเรื่องข้อสอบไม่ถึงสิบคน ไม่ได้ดุเดือดอย่างทีมคณิตศาสตร์ ทุกคนพูดกันเสียงเบาๆ นับว่าสงบพอสมควร
จางเย่ก้าวเข้าไปก็พบกับคนคุ้นเคย ทั้งยังเป็นสหายเก่าที่สนิทกันดี "อาจารย์ซูน่า!"
ซูน่าแห่งภาควิชาภาษาจีนหันขวับมาตามเสียงเรียก แล้วพลันตะลึงงัน "อาจารย์จาง?"
"คุณอยู่นี่ด้วยเหรอ?" จางเย่คิดแล้วก็เห็นด้วย ภาควิชาภาษาจีนของเป่ยต้าเป็นอันดับหนึ่งของประเทศ มีอาจารย์จากภาคอยู่ด้วยก็ไม่น่าแปลกใจ
คนอื่นได้ยินเสียงก็หันตามมา
เอ๋?
จางเย่?
นั่นมันจางเย่ไม่ใช่หรือ?
เหล่าคนในทีมออกข้อสอบวิชาภาษาจีนพลันตะลึงค้าง!
ซูน่าเข้ามาทักทายทันที "คุณมานี่ทำไมน่ะ?"
จางเย่หัวเราะ "ทีมออกข้อสอบเลขให้ผมมาช่วย เลยแวะมาน่ะ อ้อ หัวหน้าอวี๋ที่รับผิดชอบข้อสอบวิชาภาษาจีนอยู่ไหม? หัวหน้าภาคฉางให้ผมมาหาน่ะ"
ซูน่าตะลึง "หาตัวหัวหน้าอวี๋?"
ขณะนั้น ประตูห้องทำงานข้างหลังหลังซูน่าเปิดออกพอดี ชายวัยกลางคนอายุราวสี่ห้าสิบปีออกมาจากห้อง "อาจารย์จางมาแล้วสินะ ผมอวี๋ฝาน"
จางเย่ยื่นมือไปจับตอบกับเขา "สวัสดีครับ"
หัวหน้าอวี๋ "ไปฝ่ายเลขมาแล้วเหรอ?"
"ครับ ไปมาแล้ว" จางเย่
หัวหน้าอวี๋พยักหน้าก่อนหันไปหาทีมออกข้อสอบวิชาภาษาจีนคนอื่นๆ "ผมขอแนะนำ ตั้งแต่วันนี้ไป อาจารย์จางเย่จะเข้าร่วมทีมออกข้อสอบวิชาภาษาจีนอย่างเป็นทางการ"
ทุกคนพอฟัง หลายคนมีสีหน้าไม่ค่อยชอบใจนัก
หัวหน้าอวี๋หันไปกล่าวกับจางเย่ "ผมจะแนะนำให้คุณรู้จัก นี่คืออาจารย์เลี่ยวฉีจากชิงหัว นั่นอาจารย์หลี่รุ่ยจากมหาวิทยาลัยประชาชน นั่นอาจารย์หม่าฉีจากวิทยาลัยครู ส่วนอาจารย์ซูน่า...อืม ผมคงไม่ต้องแนะนำเนอะ พวกคุณมาจากเป่ยต้าต้องรู้จักกันอยู่แล้ว"
ซูน่าหัวเราะคิกคัก "อาจารย์จาง ยินดีต้อนรับนะ"
จางเย่แสร้งทำเป็นยื่นมือออกไปจับ "ขอบคุณครับอาจารย์ซู"
สำหรับคนอื่นๆ เนื่องจากไม่รู้จักกัน หลายคนแม้แต่ความคิดจะมาทำความรู้จักกันแม้แต่น้อยก็ไม่มี
หัวหน้าอวี๋เห็นเช่นนั้นก็ดูออกว่าเหล่าหน้าเก่าในวงการศึกษาหรือแวดวงวรรณกรรมศึกษาคงมีข้อขัดแย้งกับจางเย่มาก่อน จึงไม่ได้พูดอะไรมากนัก ปล่อยให้ซูน่าพาจางเย่ไปทำความคุ้นเคยกับงานที่นี่ ส่วนเขาหันกลับเข้าออฟฟิศไป
ในทีมออกข้อสอบวิชาภาษาจีน จางเย่ไม่ได้รับความเคารพเท่าในทีมออกข้อสอบวิชาคณิตศาสตร์ เหตุผลนั้นชัดเจนมาก นั่นคือบัณฑิตมักดูแคลนกันเอง[2] จางเย่อายุยังน้อย เกียรติประวัติไม่สูง ทำงานในเป่ยต้าได้แค่เทอมเดียวก็ถูกพักการสอน หลังจากนั้นยังมีเรื่องขัดแย้งและสงครามฝีปากกับคนในวงการการศึกษาและวรรณคดีอีกนับครั้งไม่ถ้วน แม้เพื่อนร่วมวิชาชีพที่สนิทกันกับจางเย่จะพอมีบ้าง อย่างเช่นซูน่า แต่คนที่ไม่ลงรอยกับเขานั้นกลับมีมากยิ่งกว่า หลายคนเกลียดชังกันมาเนิ่นนาน เดิมทีจางเย่คนนี้ก็ไม่ใช่มีคนเกลียดชังน้อยเสียเมื่อไร ดังนั้น เมื่อเห็นว่าจางเย่ได้ร่วมทีมออกข้อสอบ อาจารย์หลายท่านจึงไม่ชอบใจ ถึงขั้นดูแคลนเขาเสียด้วยซ้ำ
พวกเขากระซิบกระซาบกัน
"หมอนี่มาได้ไงน่ะ?"
"ไม่รู้สิ"
"เหล่าอวี๋คิดอะไรของเขากัน?"
"แค่แต่งกลอนได้หน่อยก็จะมาออกข้อสอบงั้นเหรอ?"
"เฮอะ ท่าทางจะเหลาะแหละเกิน ไม่ใช่ว่าเขาโดนพักงานเพราะไปด่าคนเข้าหรือไง?"
"ปัญหาเรื่อง ‘ความฝันในหอแดง’ ที่เขาหยิบยกขึ้นมายังเป็นที่ถกเถียงกันอยู่เลย คนยังสงสัยกันไม่หาย คนที่ไม่ได้รับการศึกษาตรงสายจริงจังแบบนี้ ยังจะให้มาออกข้อสอบเนี่ยนะ?"
"ความสามารถในแง่คณิตศาสตร์ของจางเย่น่ะฉันยอมรับ จริงอยู่ที่ในวงการคณิตศาสตร์น่ะเขายอดเยี่ยม ให้รับผิดชอบออกข้อสอบเป็นหลักก็ไม่มีใครโต้แย้ง แต่กับวิชาภาษาจีนน่ะไม่เหมือนกันนะ เรื่องนี้ต้องการความเข้าใจอย่างยิ่งยวดในเรื่องของภาษาจีนและวรรณกรรมเหมือนกัน ไม่ใช่เรื่องที่อาจารย์ที่เพิ่งสอนได้ครึ่งปีจะทำได้หรอก!"
ในวงการคณิตศาสตร์ ความสำเร็จของจางเย่มีให้เห็นอยู่ตำตา เพราะไม่ว่าจะเป็นโจทย์หรือข้อความคาดการณ์ใดก็แล้วแต่ ไขออกก็คือไขออก ไขไม่ออกก็คือไขไม่ออก ระดับนั้นเห็นกันชัดเจน ไม่จำเป็นต้องพูดอะไรมาก ไม่ว่าใครก็ล้วนมองเห็น ทว่าในวงการภาษาจีนและวรรณกรรม เส้นแบ่งตรงนี้กลับเลือนลางกว่า บู๊ไม่มีรองบุ๋นไม่มีเอก[3] ยากที่จะแบ่งแยกสูงต่ำดำขาว ต่อให้สิ่งที่เขียนออกมาไม่มีคนอ่าน ไม่มีคนสนใจ แต่ว่านักวิจารณ์กับคณะกรรมการให้รางวัลยืนยันว่าสิ่งที่เขียนออกมานั้นดีเยี่ยม อย่างนั้นก็ถือว่าดีเยี่ยม มีระดับมาตรฐานสูงส่ง ในทางตรงกันข้าม หากสิ่งที่เขียนออกมาถึงมีคนอ่านมากแค่ไหน คนสนใจมากแค่ไหน คนในวงการกลับไม่ยอมรับคุณเสียอย่าง หาเรื่องตินั่นนี่ อย่างนั้นก็อับจนหนทางเต็มที!
ซึ่งจางเย่ตกอยู่ในสถานการณ์เช่นนี้เอง เนื่องจากคนที่เขาล่วงเกินไว้มีมากเกินไป ในวงการวรรณกรรมนี้ ผลงานของเขาเองก็สร้างข้อถกเถียงไว้มากมายเช่นกัน
อายุยังน้อย
ไม่มีรางวัลยืนยัน
ทั้งยังมีข้อถกเถียงกันในวงการ
เพียงสามข้อนี้ก็ตัดสินที่ยืนอันน่ากระอักกระอ่วนของจางเย่ในวงการวรรณกรรมได้แล้ว คนที่ชอบเขาล้วนรู้สึกว่าเขาเป็นนักวรรณกรรมแนวหน้าของรุ่นใหม่ คนที่ไม่ชอบเขา ล้วนเห็นว่าเขาเป็นแกะดำของวงการ ล้วนหาหนทางขับไล่ไสส่งเขาออกไป ซึ่งมักเป็นเช่นนี้เสมอ
ปฏิกิริยาของพวกเขาไม่ได้เกินความคาดหมายของจางเย่ เขาเพียงหัวเราะเหอๆ คำหนึ่ง อะไรที่ควรพูดก็พูดหมดแล้ว และเขาเองก็ไม่ได้สนใจจะพูดคุยกับคนเหล่านี้ด้วย
หลังคุยกับซูน่าอยู่ครู่ ทำความเข้าใจกับสถานการณ์แล้ว จางเย่ก็หยิบข้อสอบไปฉบับหนึ่ง ปลีกตัวไปที่ห้องพักเดี่ยวในหอพัก นอนเอกเขนกบนเตียง เริ่มศึกษาข้อสอบเหล่านี้ บางคราวก็เปิดหนังสือเรียนคณิตหรือภาษาจีน ม.ปลายบ้างเป็นครั้งคราว
ความจริงจางเย่มีแผนการในใจแล้ว จู่ๆ จะออกข้อสอบให้ยาก สำหรับอาจารย์ท่านอื่นแล้วนับว่ายากมาก อาจจะแทบเป็นไปไม่ได้ ทว่าสำหรับจางเย่แล้วนี่ไม่ใช่เรื่องใหญ่ ขอแค่รู้เงื่อนไขและขอบเขตของข้อสอบในโลกนี้ให้กระจ่าย เรื่องนี้สำหรับจางเย่นับว่าง่ายดายดังพลิกฝ่ามือ เนื่องจากในสมองของชายหนุ่มนั้นไม่ได้มีอะไรมาก แต่กับข้อสอบเข้ามหาวิทยาลัยนั้นกลับมีอยู่เต็มไปหมด
ข้อสอบเจียงซูปี 09…..
ข้อสอบเหอเป่ยปี 10…..
ข้อสอบเซี่ยงไฮ้ปี 11…..
มีมากมีน้อยแค่ไหน ข้อสอบของปี คศ. 199x จางเย่ล้วนทำผ่านมาหมดแล้ว เขาเองก็เป็นผู้เข้าสอบเช่นกัน สำหรับข้อสอบเก่า ทำไปไม่ถึงร้อยก็เก้าสิบฉบับได้ ตอนนี้ที่ต้องทำ คือการหาข้อสอบที่ความยากเหมาะสมเท่านั้นเป็นใช้ได้
เมื่อหยิบปากกาขึ้นมา จางเย่ก็เริ่มจดข้อสอบลงไป!


==================
[1] 雷贯耳 ฟ้าร้องกรอกหู เป็นคำเปรียบเปรย หมายถึง ชื่อดังจนต้องรู้จัก หรือเป็นที่ขึ้นชื่อ
[2] 文人相轻 บัณฑิตมักดูแคลนกันเอง เป็นสำนวน คำว่า 文人 คือบัณฑิต ถ้อยคำนี้มาจากสารนิพนธ์ของโจผี กล่าวว่า นักศึกษามักดูแคลนกันเองด้วยอัตตาของตัวเอง
[3] 武无第二文无第一 บู๊ไม่มีรองบุ๋นไม่มีเอก เป็นสำนวน หมายถึง นักบู๊ตัดสินแพ้ชนะได้ง่าย ระหว่างนักศึกษากลับยากตัดสินแพ้ชนะ
*-*-*-*-*-*-*-*-*-*-*-*-*-*-*-*


[Go To Next Chapter]( ./98.md)