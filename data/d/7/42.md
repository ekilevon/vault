##บทที่ 642 : ทีมรายการจะโดนยุบ?
ตกบ่าย
ใกล้ได้เวลาเลิกงาน
ที่ออฟฟิศทีมรายการ ‘เดอะวอยซ์’ คนที่วันนี้ออกไปอัดสถานที่หรือทำงานนอกสถานที่ทั้งหลายล้วนกลับมากันครบ แต่ละคนล้วนก่ายหน้าผาก เปิดอกคุยกันถึงความคืบหน้าในความรับผิดชอบของตนเองรวมถึงสถานการณ์งานโดยรวม
"เธอเป็นยังไงบ้าง?"
"คืบหน้าช้าสักหน่อย คนสมัครมีไม่เยอะ"
"ทางฉันเองก็ไม่มีอะไรจะพูด ปัญหาหลักๆ คือเงินมันน้อยไปนั่นแหละ"
"ผู้ช่วยผู้กำกับจาง ค่าอุปกรณ์ฝั่งคุณเจียดๆ มาให้พวกเราหน่อยได้ไหม?"
"ไม่ได้หรอก ทางฉันเองยังไม่พอใช้เลย อาจารย์จางสั่งไว้ชัดเจนว่าเรื่องอุปกรณ์ต้องดีที่สุด วันนี้ฉันไปนั่งต่อรองแล้วต่อรองอีก เงินก็ยังขาดอีกอยู่ดี เหอๆ แค่ค่าเครื่องเสียงก็เกินงบไปแล้ว"
"เฮ้อ ยากจนกันจังน๊าาา"
"ฉันว่าฉันเข้าใจแล้วแหละ ว่าอะไรคือไม่มีเงินแค่จะก้าวยังยากน่ะ!"
"ไม่รู้ว่าฝ่ายอาจารย์จางขอสปอนเซอร์มาได้ไหม"
"นั่นน่ะสิ ทุกคนวิจารณ์รายการของเราเสียไม่มีชิ้นดี แถมรายการก็ยังไม่เป็นรูปเป็นร่างเลย อยากได้อะไรก็ไม่มีๆ ใครมันจะกล้าหลับหูหลับตาเป็นสปอนเซอร์ให้เรากัน?" สต๊าฟคนหนึ่งกล่าวน้ำเสียงหดหู่ สะทกสะท้อนใจ
เหล่าเพื่อนร่วมงานล้วนถอนใจเฮือกแล้วเฮือกเล่า เดิมทีมาร่วมทีมรายการใหม่ ทุกคนล้วนคาดหวังไว้เต็มเปี่ยมกับผลงานชิ้นใหม่ของ CCTV1 พร้อมด้วยบุคคลมหัศจรรย์อย่างจางเย่นำทีมอีก แต่ใครจะไปคิดว่าเพิ่งทำงานได้วันเดียว ทุกคนก็ต้องนึกเสียใจเอาทีหลัง! กลายเป็นว่า ท่าทีสนับสนุนอย่างเต็มที่ของ CCTV1 แปรเปลี่ยนเป็นการสนับสนุนอย่างจำกัด สาธารณชนเองก็ไม่ได้มีท่าทีที่ดีนัก รายการก็ขาดงบ พวกเขาถึงกับรู้สึกว่ามองไม่เห็นอนาคตของรายการนี้เอาซะเลย ภาพไกลลับนั้นกลายเป็นมืดมิด! ขืนเป็นเช่นนี้ต่อไปล่ะก็ ไม่ต้องรอให้รายการฉายหรอก ทีมพวกเขาจะรอดจากการโดนยุบรายการก่อนรึเปล่าเถอะ?
…………
ในเวลาเดียวกัน
CCTV1 เริ่มมีข่าวลือเป็นการภายใน
"เฮ้ย ได้ยินยัง?"
"อะไร?"
" ‘เดอะวอยซ์’ โดนยุบทีมว่ะ"
"หือ? เพิ่มเริ่มโปรเจกต์ไม่ใช่เรอะ?"
"ไม่มีเงินนี่หว่า ยี่สิบล้านหยวนมันเอาไปซื้ออุปกรณ์หมด นั่นเงินทั้งก้อนที่สถานีให้ทำรายการเชียวนะ แอบเห็นพวกนั้นนั่งบื้อกันอยู่ ได้แต่มองกันตาปริบๆ"
"สถานีไม่สนใจพวกเขาแล้ว?"
"สถานีน่าจะสนใจอยู่นะ เห็นว่าคราวนี้ทางสถานีเตรียมจะหวนคืนวงการรายการวาไรตี้อย่างยิ่งใหญ่ ถึงกับยอมเสี่ยงจ้างจางเย่เข้ามา จะไม่พูดถึงเรื่องแผนรายการที่เสียงแตกกันอยู่นะ แต่เงินยี่สิบล้านเอาไปจ่ายค่าอุปกรณ์แบบนั้น คิดว่าสถานีจะให้เงินพวกเขาได้อีกเรอะ? ใครบ้างไม่กลัวพวกนั้นเอาเงินไปผลาญแบบนั้นน่ะ ต่อให้ CCTV1 ก็ไม่มีเงินพอให้จางเย่เผาเล่นหรอกนะ ค่าผลิตรายการยี่สิบล้านน่ะมากกว่าพวกเราตั้งกี่เท่า ฉันแน่ใจว่าสถานีลังเลที่จะอนุมัติงบก้อนนี้ตั้งแต่แรกแล้ว"
"อืม น่าเผือกแฮะ"
"จางเย่จะชิงตายก่อนเรือจมรึเปล่านะ?"
"รายการนี้จะไม่ได้ทำออกมาจริงเหรอ?"
"ก่อนหน้านี้ฉันก็บอกแล้วไง ถ้าลากจางเย่มาล่ะก็ CCTV1 อย่าหวังว่าจะอยู่อย่างสงบสุขได้ ทีนี้เห็นหรือยังล่ะ? มาได้วันเดียวก็เป็นซะแบบนี้แล้ว"
"สาธารณชนไม่เห็นดีด้วยกับรายการน่ะไม่ใช่ปัญหาหรอก ขนาดรายการของเขาที่ตอนแรกดูไม่มีอะไรดี กลับประสบความสำเร็จได้ก็มีให้เห็น ต่อให้ผลงานยังไม่เสร็จก็ไม่เป็นไร แต่การไม่มีเงินนี่สิที่นับเป็นปัญหาหนัก ถ้าเชิญแขกรับเชิญกับตกแต่งเวทีอะไรไม่ได้ เขาจะทำรายการได้ยังไง? จะเอาอะไรไปออกอากาศ? หึ มารอดูกันเถอะว่า ‘เดอะวอยซ์’ จะแก้ปัญหานี้ยังไง"
บรรดาพนักงานของ CCTV1 ต่างจับกลุ่มซุบซิบกันถึงประเด็นนี้อย่างเงียบๆ ไม่รู้ว่าใครได้ยินข่าวนี้.. ไม่รู้ว่าแหล่งข่าวนั้นมาจากไหน.. แต่นี่แหละคือข่าวซุบซิบที่ทำเอาเลือดลมสูบฉีด ที่เกินกว่าจะหยุดอยู่แค่ในวง CCTV1 !
กลายเป็นว่า...ข่าวลือลุกลามกระจายไปยังหน่วยงานอื่นๆ ในหอคอยสำนักงาน CCTV ด้วย!
ครึ่งชั่วโมงต่อมา
จางเย่กลับมาแล้ว เพิ่งเดินเข้าสถานีไม่ทันไร
ติ๊ง ประตูลิฟต์พนักงานเปิดออก บังเอิญพอดีที่ ‘เฉินเหยี่ย’ พิธีกรรายการคืนส่งปีที่ถูกจางเย่เบียดตกจากทำเนียบคนดังระดับ B ออกมาจากลิฟต์ เผชิญหน้าเข้ากับจางเย่
เฉินเหยี่ยชะงัก
สีหน้าของจางเย่กลับไม่เปลี่ยนแปลง เพียงกวาดตาผ่านเขาไปแวบหนึ่งก็ขึ้นลิฟต์ไป
ถึงแม้ทั้งสองจะเคยมีสงครามฝีปากบนอินเทอร์เน็ตกัน แต่ความจริงแล้วกลับเพิ่งได้เจอหน้ากันเป็นครั้งแรก เฉินเหยี่ยมีปฏิกิริยายิ่งกว่า เพราะเขาคือฝ่ายสูญเสียตำแหน่งให้จางเย่ อีกอย่าง ‘ข้ามผ่านค่อนประเทศเพื่อหลับนอนกับคุณ’ นั้น เป็นจางเย่กับแฟนคลับมุ่งเป้ามาที่เขา ทำเอาเขาคลื่นเหียนอยู่หลายวัน กลายเป็นตัวตลกของชาวเน็ตไปพักใหญ่! จึงเป็นปกติที่พอเขาเจอจางเย่ ก็ทำให้รู้สึกประหลาดๆ อยู่บ้าง แต่จางเย่ไม่ได้สนใจเลย เขาเจอเฉินเหยี่ย? ก็ช่างสิ เขายังคงไปที่ที่เขาต้องไป ไม่ได้หยุดเท้าแม้แต่น้อยเหมือนอีกฝ่าย
ที่พวกเขามีปฏิกิริยาแตกต่างกันนั้น เป็นเพราะประสบการณ์ที่แตกต่าง ในฐานะพิธีกรของ CCTV เฉินเหยี่ยเป็นหนึ่งในเสาหลักของสถานี เป็นพิธีกรรายการคืนส่งปี เขาเรียกได้ว่าเป็นคนที่เข้าใกล้จุดสูงสุดของวงการพิธีกร เดิมทีเขาเป็นคนหนึ่งที่มีตำแหน่งสูง จึงไม่ค่อยได้ถกเถียงกับใครเลยไม่มีประสบการณ์ ดังนั้นหลังศึกกับจางเย่ ถึงได้ทำให้เกิดรอยแผลประทับในความทรงจำ โดยเฉพาะเมื่อเขาเป็นผู้พ่าย แต่จางเย่? ไอ้หมอนี่น่ะมีเรื่องวุ่นวายบ่อยครั้ง หาเวลาด่าหาเวลาหาเรื่องคนอื่นเขาประจำ ดังนั้นสำหรับจางเย่ นี่จึงเป็นเพียงเรื่องปกติในชีวิตประจำวัน ลูกพี่ชินแล้วกับสถานการณ์แบบนี้ เมื่อเจอเฉินเหยี่ยซึ่งหน้า จางเย่เลยไม่มีปฏิกิริยาอะไร เขาล่วงเกินคนมามากพอแล้ว
ทั้งสองเดินเฉียดผ่านกันไป แต่ไม่มีใครสนใจอีกฝ่าย
มีคนอื่นในลิฟต์อยู่อีก คงเป็นเพื่อนร่วมงานหรือพนักงานที่รู้จักกับเฉินเหยี่ย เห็นสถานการณ์แล้ว พวกเขาล้วนแต่มีสีหน้าเจื่อนๆ เดินตามเฉินเหยี่ยออกจากลิฟต์
มีใครสักคนกล่าวขึ้นมา
"ได้ยินว่า ‘เดอะวอยซ์’ จะโดนยุบแน่ะ"
"อือ"
"รายการเพิ่งตั้งทีมมาได้สองวัน โดนยุบแล้ว?"
"พวกเขาทะเยอทะยานเกินไป เงินยี่สิบล้านให้เป็นงบทำรายการ ก็ดันเอาไปใช้ซะหลายสิบล้าน มาตอนนี้ไม่มีคนลงทุน สปอนเซอร์ก็ขายไม่ได้ จะให้ทำยังไงได้?"
"นั่นสิ อาจารย์เฉินเหยี่ย รายการของคุณเห็นว่ากำลังขึ้นค่าสปอนเซอร์หลักเหรอ?"
"อืม เซ็นสัญญากันใหม่น่ะ"
"สรุปออกมาเท่าไรครับ? พอบอกได้ไหม ทุกคนสงสัยกันมากเลย"
"นั่นสิพี่เฉิน เท่าไรเหรอ?"
"เหอๆ ก็ไม่ได้เป็นความลับอะไร สามสิบแปดล้านน่ะ"
"หืม? ทำลายสถิตินี่นา!"
"ตอนนี้มีอินเทอร์เน็ต ตลาดรายการทีวีกำลังเป็นขาลงด้วย ส่วนพวกรายการที่เรียกค่าสปอนเซอร์ได้สามสิบล้านยิ่งน้อยลงทุกวันๆ แต่นี่มาถึงเกือบสี่สิบล้าน?"
"อืม เซ็นสัญญากันแล้ว"
"ยินดีด้วยนะพี่เฉิน!"
"ร้ายกาจจริงๆ รายการผม เพิ่งได้สปอนเซอร์เข้ามาใหม่แค่สิบสองล้านเอง ตัวเลขสามสิบแปดล้าน ในสายตาพวกเรานับว่าเป็นตัวเลขที่มหาศาลสุดๆ !"
คำพูดของคนทั้งหลายไม่มีเจตนา แค่ชวนคุยกันเล่นๆ
แต่จางเย่ที่อยู่ในลิฟต์ก็ยังได้ยิน! เพราะหลังจากลิฟต์ปิด แม้ประตูเหล็กจะกั้นไว้ แต่ตอนที่ลิฟต์ยังไม่เคลื่อน กลับกั้นเสียงได้ไม่ดีนัก คนนอกพูดอะไร คนข้างในล้วนได้ยินชัดหมด จางเย่ฟังแล้วพลันประหลาดใจ ‘เดอะวอยซ์’ โดนยุบ? ยุบอะไร? เรื่องค่าสปอนเซอร์อีก? สามสิบแปดล้านเรียกว่ามากแล้ว?
ติ๊ง
ขึ้นมาถึงชั้นที่หมาย
จางเย่รีบสาวเท้ากลับออฟฟิศของตนเอง ยังไม่ทันเข้าไป ก็เห็นภาพผู้คนกำลังตื่นตระหนกวุ่นวาย ทุกคนจับกลุ่มกันโวยวายใหญ่โต!
เฉินเฉินนั่งเล่นเกมอยู่ข้างฮาฉีฉี ท่าทางดูเหมือนจะรู้เรื่องอะไรบางอย่างเข้า ทันทีที่เหลือบเห็นจางเย่ปุ๊บ เด็กน้อยก็เดินเข้ามาหาเขาหน้างอง้ำ "จางเย่ ทำไมเพิ่งกลับมา"
จางเย่เบ้ปาก "ก็บอกแล้วไม่ใช่เหรอว่ามีธุระ"
เฉินเฉินน้อยไม่พอใจนัก อาจเพราะคิดว่าจางเย่ไม่ได้อยู่ดูแลเธอ
"ทำไมกัน? ยังไปห้องน้ำเองไม่ได้อีกเหรอ? ครั้งก่อนก็บอกหนูแล้วไง ปีนขึ้นนั่งแล้วก็อย่านั่งลึกไป นั่งให้มันออกมาข้างหน้าอีกหน่อย ไม่ตกหรอก" จางเย่เข้าไปปลอบเธอ พาคุยนอกเรื่อง หลอกล่อด้วยขนมและเวลาดูทวี เด็กน้อยถึงได้พอใจ กลับไปเล่นเกมตามเดิม
เฉินเฉินยอมจากไป ฮาฉีฉีกับจางจั่วก็โผล่หน้ามาทันที
จางจั่วรีบกล่าว "อาจารย์จาง รายการเรากำลังจะโดนยุบนะ!"
ฮาฉีฉีเองก็ว่า "ฉันเองก็ได้ยินเพื่อนหลายคนบอกมาแบบนั้น ท่าทางจะจริง!"
"ไดเรคเตอร์จาง ทำยังไงดี?" อู่อี้เองก็รีบเข้ามาหา "หรือจะลองไปคุยกับหัวหน้าดี? ลองกัดฟันอีกหน่อยเถอะ พวกเราเพิ่งไปหาพี่ฝู แต่พี่ฝูก็ไม่อยู่"
จางเย่แทบพูดไม่ออก "พวกคุณไปฟังใครพูดมาเนี่ย?"
บรรณาธิการหญิง "ทุกคนพูดกันทั้งนั้น ไร้ลมไม่มีคลื่น[1] ต้องหลุดมาจากเบื้องบนแน่"
จางเย่ได้ยินข่าวนี้ตอนขึ้นลิฟต์มาเช่นกัน ที่จริงเขาเองก็ทราบแล้วว่าเรื่องนี้เป็นเพียงข่าวลือ ไม่ว่าทาง CCTV จะหัวอนุรักษ์หรือไม่น่าเชื่อถือแค่ไหน พวกเขาก็ไม่มีทางยกเลิกรายการภายในเวลาแค่สองวันหลังเริ่มประกาศ ถ้าข่าวลือนี้เป็นจริง อย่างนั้นก็นับว่างี่เง่ามาก แม้ CCTV1 จะยังเคลือบแคลงในตัวเขา แต่ในเมื่อรายการยังไม่ทำออกมา ประสบการณ์และผลงานเก่าๆ ของเขาก็เคยได้เห็นมาก่อนแล้ว ถึง CCTV1 จะอยากละทิ้งเขาแค่ไหน พวกเขาก็ต้องรอตัดสินใจหลังจากเห็นรายการ ‘เดอะวอยซ์’ ออกอากาศแล้วเท่านั้น ตอนนี้ฝนไม่ตกก็ชิงกางร่ม? เป็นไปไม่ได้! จางเย่ทราบดีว่านี่เป็นแค่ข่าวลือหลังมีคนคาดเดามั่วซั่วเท่านั้น!
ทุกคนคุยกันไปมา
จางเย่ยกมือห้าม ปลอบใจ "หยุดพูดเถอะ ทุกคนใจหล่นไปถึงตาตุ่มกันหมดแล้วนะ เรื่องนี้เป็นแค่ข่าวลือ ไม่ต้องสนใจ"
ทุกคนหยุดพูด แต่ในแววตายังแสดงความไม่มั่นใจออกมา ถ้าเกิดเปิดแค่ข่าวลือ งั้นก็นับว่าดียิ่ง แต่ปัญหาคือรายการของพวกเขาขาดเงินทุน ทางสถานีก็ไม่พอใจวิธีใช้เงินของพวกเขา ทำให้เหล่าทีมงานพากันหวั่นๆ เรื่องจะโดนยุบ ยิ่งได้ฟังข่าวลือเหล่านี้ยิ่งดูเป็นจริงเป็นจัง ทั้งทีมถึงได้กลายเป็นตื่นตระหนกเช่นนี้
เห็นพวกเขาเป็นแบบนี้ จางเย่ทั้งโกรธทั้งขำ ลูกพี่ไม่น่าเชื่อถือเลยเหรอ? บอกไปแล้วนี่ว่าเรื่องเงินฉันจะจัดการเองน่ะ? จางเย่ยิ้มแล้วกล่าว "เอาล่ะ ผมบอกข่าวดีกับทุกคนแล้วกัน วันนี้ผมออกไปเดินเรื่องหาสปอนเซอร์ให้กับ ‘เดอะวอยซ์มหาชน’ ของเราได้แล้ว!"
ฮาฉีฉีพอฟังก็ยิ้มจนหน้าบาน "ได้แล้วเหรอ!?"
จางจั่วเปลี่ยนจากเศร้าโศกเป็นยินดี "ไม่กี่ชั่วโมงก็ได้แล้วเหรอครับ? อาจารย์จางทำได้จริงๆ ! เพราะชื่อเสียงป้ายยี่ห้อของคุณแน่ๆ!"
รายการยังไม่ทันได้เริ่มผลิต ทั้งวงการทั้งสาธารณชนล้วนแต่ไม่เห็นดีเห็นงามด้วย ไหนจะยังไม่มีการโปรโมทหรือการผลิตรายการ ก็ขายโฆษณาได้แล้ว? ถ้าเป็นคนอื่นหรือรายการอื่น เรื่องนี้เป็นแค่ฝัน! แต่จางเย่กลับทำได้เนี่ยสิ นี่คือสิ่งที่แสดงคุณค่าของชื่อเสียงและหน้าตาของจางเย่ ไม่มีใครทำได้อีกแล้ว!
ยกตัวอย่าง ก็เหมือนกับการถ่ายหนัง ถ้าเป็นแค่ผู้กำกับธรรมดา บทหนังธรรมดา ไปหาใครก็นับว่ายากจะหาแหล่งเงินทุน แต่ถ้าคุณเป็นผู้กำกับดังล่ะก็ เมื่อมีหนังเรื่องก่อนๆ ระดับรายได้หลักหลายร้อยล้านหนุนหลัง เมื่อมีแพลนจะทำหนังเรื่องใหม่ ต่อให้ไม่มีบทหรือเค้าโครง ก็มีคนพร้อมจะลงทุนให้ทันที! จุดนี้เองคือสิ่งที่เหมือนกัน!
ตอนนี้คำถามสำคัญคือ --- จางเย่หาสปอนเซอร์มาได้เท่าไร?
บรรณาธิการชายรีบถาม "ไดเรคเตอร์จาง พวกเราได้มาเท่าไรเหรอ?"
นักเขียนบทหญิง "นั่นสิอาจารย์จาง สรุปแล้วพวกเราได้มาเท่าไร?"
จางเย่อมพะนำ "หึๆ เดาดูสิ"
บรรณาธิการหญิงแสดงความกล้าหาญพูดออกมา "ยี่สิบล้าน?"
จางเย่ส่ายหน้า "น้อยไป"
มากกว่ายี่สิบล้าน? ทุกคนเริ่มดีใจใหญ่แล้ว!
จางจั่ว "สามสิบล้าน?"
จางเย่หัวเราะ "ก็น้อยไป"
ฮาฉีฉีสูดลมหายใจลึก "ยากนะ สามสิบห้าล้าน?"
จางเย่ "ก็ยังน้อยไป"
อู่อี้ "อย่าบอกนะว่ามากกว่าสามสิบแปดล้าน? ผมได้ยินมาว่ารายการของอาจารย์เฉินเหยี่ยใน CCTV1 ได้ค่าสปอนเซอร์มาสามสิบแปดล้าน นี่นับว่าเป็นค่าสปอนเซอร์หลักที่สูงที่สุดของปีนี้แล้ว!"
จางเย่ยังคงมีสีหน้าเป็นปกติ "มากกว่านั้นอีกนะ"
อะไรนะ?
ยังน้อยไปอีกเหรอ!?
ทุกคนตื่นตะลึง! "ไม่นะ ไม่ใช่สี่สิบล้านหรอกสินะ?"
พอบอกตัวเลขสี่สิบล้าน ในใจพวกเขาล้วนหวั่นไหววูบวาบ ช่วยไม่ได้ จากประสบการณ์และความรู้ที่ผ่านมาบอกพวกเขาว่า รายการประกวดร้องเพลง ได้ค่าสปอนเซอร์หลักมากที่สุดก็ราวๆ นี้ ซึ่งเป็นขีดจำกัดแล้ว หากมากกว่านี้ ก็ไม่ใช่สิ่งที่พวกเขาจะนึกถึงได้หรอก พวกเขาไม่มีความกล้าจะนึกถึงเด็ดขาด!
จางเย่เห็นท่าทางของพวกเขาก็ยิ่งนึกพอใจเป็นที่สุด
ฮาฉีฉีถามปากอ้าตาค้าง "อาจารย์จางรีบบอกเถอะ!"
บรรณาธิการหญิงเองก็กล่าวเร่ง "นั่นสิอาจารย์จาง คุณอย่าล้อพวกเราเล่นสิ! สรุปแล้วเท่าไรกัน?"
จางเย่ยิ้มน้อยๆ "เอ้า ผมเองก็ไม่อยากเล่นละ คราวนี้ค่าสปอนเซอร์ของ ‘เดอะวอยซ์’ ผมไปคุยกับบริษัท ‘เบรนโกลด์’ มาแล้ว ค่าตัวคือ...หนึ่งร้อยล้าน!"
ตัวเลขนี้พอออกมาจากปากจางเย่ ทั้งออฟฟิศพลันตกอยู่ในความเงียบงันไปพักหนึ่ง!
แม้แต่เฉินเฉินที่เล่นเกมอยู่ยังต้องเงยหน้าขึ้นมามอง!
หนึ่งร้อยล้าน?
สปอนเซอร์หนึ่งร้อยล้าน?
"หา?"
"หือ?"
"ไอ๊หยา!"
"เอา เอาจริง?"
"เท่าไรนะ? ร้อยล้าน?"
ฮาฉีฉีแทบจะเป็นลม!
จางจั่วกับทีมงานรายการ ‘เดอะวอยซ์’ คนอื่นๆ เองก็ตื่นเต้นจนแทบตะโกนสุดเสียง ความยินดีเช่นนี้มาอย่างกะทันหันและเหนือความคาดหมายเกินไป เล่นงานทุกคนจนมึนงงไปหมดแล้ว!
==================


[1] 无风不起浪 ไร้ลมไม่มีคลื่น เป็นสำนวน หมายถึง ไม่มีมูลไม่มีข่าว


*-*-*-*-*-*-*-*-*-*-*-*-*-*-*-*-*


[Go To Next Chapter]( ./43.md)