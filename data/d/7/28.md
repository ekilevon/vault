##บทที่ 628 : เซ็นสัญญากับ CCTV!
แถวๆ บริเวณโรงเรียนประถม
มีร้านกาแฟเล็กๆ ที่ถนนหนานซินหัว เวลานี้ร้านยังไม่เปิด ที่นี่จะเปิดเวลาสายสักหน่อย พนักงานกำลังทำบัญชีอยู่ข้างใน แต่ประตูไม่ได้ล็อค
เจียงหยวนผลักประตู "เปิดหรือยังครับ?"
พนักงานหญิง "ขอโทษค่ะ ยังไม่เปิด"
จางเย่เดินตามหลังมา เข้าไปข้างในกล่าว "ผมขอยืมที่นั่งคุยกันหน่อยเท่านั้นนะครับ"
"ไม่ได้นะคะ พวกเรา---" พนักงานสาวยังพูดไม่ทันจบ
เจ้าของร้านกาแฟที่อยู่ด้านหลังก็จำเขาได้ทันที "อ้าว นี่จางเย่นี่! เป็นเกียรติอย่างยิ่งครับ ร้านเปิดครับร้านเปิด เชิญนั่งข้างในได้เลย"
"โอเค ขอบคุณมากเถ้าแก่" จางเย่กล่าวอย่างยิ้มแย้ม
เจ้าของร้านคลี่ยิ้มกว้าง “ไม่ต้องขอบคุณผมหรอกครับ แค่มาถึงร้านเราก็เป็นเกียรติมากแล้ว ขอถ่ายภาพกับคุณทีหลังได้ไหม? พวกเราจะได้เอามาแขวนบนผนังไว้อวดคนอื่นๆ”
จางเย่กล่าวด้วยความยินดี “ไม่มีปัญหาแน่นอนครับ”
กาแฟมาอย่างรวดเร็ว
เจ้าของร้านกาแฟ “ผมไม่รบกวนทั้งสองท่านแล้วนะครับ”
เจ้าของร้านขอตัว จางเย่กับเจียงหยวนนั่งอยู่ที่มุมเงียบๆ ของร้าน เริ่มเปิดบทสนทนากัน
เจียงหยวนยิ้ม ดื่มกาแฟ “กาแฟรสชาติดีทีเดียว ถ้าไม่ใช่คุณ เราคงไม่มีโอกาสได้กินกาแฟที่นี่” ตามด้วยเปลี่ยนเรื่องอย่างรวดเร็ว “ว่ายังไงครับ? สนใจเรื่องที่ผมพูดไว้หรือเปล่า?”
จางเย่ไม่ตอบกลับในทันที แต่กลับถาม “ทำไมมาเชิญผมล่ะครับ?”
เจียงหยวนถามกลับ “แล้วทำไมจะไม่เชิญคุณล่ะครับ?”
จางเย่ “ได้รับเชิญจากสถานีโทรทัศน์ของคุณนับเป็นเกียรติอย่างยิ่ง ผมยินดีมากครับ ใครกันไม่รู้จักชื่อของ CCTV1 ล่ะครับ? พี่ใหญ่ของวงการโทรทัศน์ในประเทศ อันดับหนึ่งทั้งในแง่ผู้ชม คุณภาพ และประสบการณ์ของประเทศ เบอร์หนึ่งของสถานีโทรทัศน์ทั้งหลาย ทำไมผมจะไม่สนใจครับ? แต่ก่อนหน้านี้ผมเคยก่อเรื่องตอนแข่งขันเซี่ยงเซิงทำให้ความสัมพันธ์ระหว่างเราค่อนข้างแย่ ผมไม่คิดเลยว่าจะมีคนจำผมได้มากขนาดนี้”
ตอนนั้นจางเย่พลิกฟ้าบังฝนที่ CCTV11 ตอนแข่งขันเซี่ยงเซิงก่อความวุ่นวายใหญ่โต CCTV น่าจะจำเรื่องนี้ได้แม่นที่สุด ทำไมพวกเขายังเชิญเขาเข้าไปอีก? ความจริงตอนนี้จางเย่อยากได้งานเหลือเกิน หวังว่าจะมีสถานีโทรทัศน์ดีๆ เชิญเขาเข้าไป แต่ว่าในบรรดาสถานีโทรทัศน์ดาวเทียมที่เขาคิด กลับไม่คิดเลยว่าจะเป็นที่นี่ เขาไม่เคยคิดแม้แต่น้อย ด้วยเห็นว่าเป็นไปไม่ได้ แต่ว่าเรื่องราวในโลกหล้ายากคาดเดา สรรพสิ่งเปลี่ยนแปรไม่แน่นอน สถานีที่จางเย่ไม่เคยคิดถึงนี้กลับเป็นฝ่ายหยิบยื่นความช่วยเหลือ!
เมื่อเจียงหยวนได้ยินดังนั้น เขากลั้วหัวเราะก่อนตอบ “ผมได้ยินเรื่องที่ CCTV11 แข่งขันเซี่ยงเซิง แต่ว่าช่อง 1 นั้นแยกออกจากช่อง 11 เราไม่ได้มีทีมงานเดียวกัน ออฟฟิศก็แยกจากกัน ดังนั้นเราจึงแทบไม่ได้ติดต่ออะไรกันตรงๆ ชัดเจนว่าสิ่งที่คุณกังวลไม่ได้เป็นเรื่องที่เราสนใจ นี่คือข้อแรก ข้อสอง ที่เราเชิญคุณไม่ได้มีเหตุผลอะไรนอกจากเรื่องความสามารถและชื่อเสียงของคุณนั่นเอง ในเมื่อคุณมีความสามารถระดับนี้ เราเองก็ต้องการเชิญคุณเข้าร่วมกับเราเช่นกัน เรียบง่ายเท่านี้เอง พูดกันตรงๆ การที่คุณได้เลื่อนชั้นเป็นดาราในทำเนียบระดับ B และความสำเร็จของ ‘เซียนเกะเป๊ะเนื้อ’ ที่ขายให้สถานีโทรทัศน์นครหลวงคือเหตุผลหลัก เรามั่นใจในความสามารถในการจัดรายการของคุณ”
จางเย่พยักหน้าโดยไม่มีความเห็น
เจียงหยวนบอกกับเขา “ผมไม่ทราบว่าตอนนี้สถานีอื่นติดต่อคุณบ้างไหม แต่ถ้ามี ผมแนะนำให้คุณพิจารณา CCTV อย่างจริงจัง ทุกคนล้วนทราบว่าสถานีโทรทัศน์ดาวเทียมนั้นนับว่าเป็นทางเลือกที่ดีที่สุด โดยเฉพาะในแง่ของความหลากหลายและความบันเทิงของรายการ ยอดผู้ชมนับว่าสูงมาก ถ้าดูแค่เรตติ้งอย่างเดียว คนที่เป็นกลุ่มนำนั้นล้วนแต่เป็นสถานีดาวเทียม แต่นี่เป็นแค่ผิวเผิน คุณก็รู้ว่าในวงการ ต่อให้ไม่สนใจยอดผู้ชมรายการวาไรตี้ ถ้าตัดสินจากความมีอิทธิพลและความแข็งแกร่งของช่องในสถานี อย่างนั้น CCTV 1 ก็ถือว่าเป็นผู้นำในตลาดของประเทศ ข้อนี้ไม่มีข้อโต้แย้งแน่นอน”
จางเย่ไม่สงสัย เขาเองก็ทราบว่านี่เป็นความจริง
CCTV1 ยึดครองยอดผู้ชม แค่รายการข่าวสดอย่างเดียว ยอดผู้ชมก็ไม่อาจวัดได้ด้วยตัวเลขศูนย์จุดอะไรบางอย่างแล้ว ถ้ามีผู้ชมมากๆ ดีไม่ดีก็อาจพุ่งไปถึงสิบกว่าจุดทีเดียว แม้แต่ผู้ชมรวมกันจากช่องอื่นๆ ก็ยังสู้รายการข่าวสดไม่ได้ เพราะช่องอื่นเองก็ถูกบังคับให้ถ่ายทอดรายการข่าวสดเช่นกัน รายการนี้เองก็แสดงสัญลักษณ์ CCTV1 ที่มุมขวาบน จากมุมมองหนึ่ง CCTV1 เป็นเหมือน ‘พยาธิ’ ที่เกาะช่องดาวเทียมอื่นๆ ชนิดที่แกะไม่ออก ทั้งเป็นเจ้าของรายการที่มียอดผู้ชมบ้าคลั่งที่สุด รายการคืนส่งปีของ CCTV ซึ่งมียอดผู้ชมไปถึง 20-30% ได้ง่ายๆ
ยิ่งกว่านั้น CCTV1 เองก็เป็นช่องที่โดดเด่นและมีรายการสัมภาษณ์ระดับท็อปในวงการ ทีมงานเยี่ยมที่สุด ทรัพยากรดีที่สุด และมีพื้นที่ให้บริการครอบคลุมไปถึงพื้นที่ไกลความเจริญที่แม้แต่สถานีนครหลวงหรือหูหนานเองยังไปไม่ถึง ขอแค่มีสัญญาณระดับนี้ ต่อให้มีแค่ไม่กี่ช่อง ช่องหนึ่งนั้นก็ยังเป็น CCTV1 นี่คือผลของนโยบายจากเบื้องบนของรัฐ เป็นสิ่งที่สถานีอื่นๆ ไม่มีทางสักนิดที่จะแข่งขันด้วยได้!
จะว่าไป แม้ว่า CCTV จะอยู่ในช่วงขาลงในช่วงสองปีที่ผ่านมานี้ จนค่อยๆ เสียยอดผู้ชมไปเรื่อยๆ แต่พี่ใหญ่ก็ยังคงเป็นพี่ใหญ่ เป็นสิ่งที่ไม่มีใครเปลี่ยนแปลงได้ จะกี่ร้อยปีก็ช่าง ทำไม? ก็ไม่มีเหตุผลหรอก แค่เพราะว่าที่นี่คือ CCTV1!
เจียงหยวน “CCTV เป็นช่องใหญ่ที่สุดในวงการ เป็นทางเลือกที่ดีที่สุดของคุณ ผมเชื่อว่าคุณไม่จำเป็นต้องให้ผมอธิบายต่อ เพียงแต่ระยะไม่กี่ปีมานี้ ส่วนแบ่งในตลาดของ CCTV1 กำลังตกต่ำ ยอดรายการลดลงเรื่อยๆ เราจึงต้องการให้คุณเข้าร่วมกับเราเพื่อกอบกู้พื้นที่ที่เสียไปในช่วงหลายปีมานี้ รายการที่คุณทำเล่นๆ ในสถานีโทรทัศน์นครหลวงยังมียอดผุ้ชมได้ 0.7 - 0.8% ขนาดนี้ เราเชื่อว่าถ้าเรามีเวทีใหญ่กว่าให้ผลงานของคุณ รายการใหม่ของคุณย่อมมีชื่อเสียงดีกว่า ‘เซียนเกะเป๊ะเนื้อ’ ซึ่งผู้ชมต้อนรับอย่างดี”
เมื่อจางเย่ฟังจบก็กล่าวว่า “ผมถามอะไรหน่อยได้ไหมครับ? คุณหาตัวผมแค่เพราะผมจัดรายการได้?”
“ต้องไม่อยู่แล้ว” เจียงหยวนโบกมือ กล่าวต่อ “ถึงพวกเราจะมีพิธีกรมากความสามารถจำนวนมากใน CCTV อย่างเช่นพิธิกรรายการคืนส่งปี ซึ่งทุกคนล้วนนับว่าเป็นมืออาชีพในวงการทีเดียว บางคนอาจจะดังน้อยกว่าคุณ บางคนดังยิ่งกว่าคุณ แต่ว่าพิธีกรเราก็เน้นไปที่รายการงานพิธีการ ข่าว หรือสัมภาษณ์เสียมาก แปลว่าลักษณะการทำงานก็จะเคร่งเครียดยึดตามแบบแผนมากกว่า ถ้าเราอยากให้เขาจัดรายการตลกบันเทิง ย่อมไม่มีทางทำได้ดีอยู่แล้ว อีกทั้งทางผู้ชมเองก็ติดภาพลักษณ์ไปแล้ว มีคนก้าวข้ามเรื่องนี้ได้ไม่มากนัก แต่คุณน่ะแตกต่าง คุณทำได้ทั้งรายการจริงจังอย่าง ‘ห้องเลคเชอร์’ และรายการตลกอย่าง ‘จางเย่ทอล์คโชว์’ นี่คือความสามารถของคุณที่เราต้องการ และคุณไม่มีจุดอ่อนเวลาเปลี่ยนรูปแบบ จึงเป็นเหตุผลที่เราไม่อยากให้คุณทำแค่การจัดรายการ แต่ยังอยากให้คุณเป็นพิธีกรหรือแขกในรายการอีกด้วย”
จางเย่หวั่นไหวกับข้อเสนอนี้แล้ว
ไม่ต้องอธิบายอะไรมาก แค่ชื่อของสถานีอย่าง ‘CCTV1’ ก็ดึงดูดมากเกินพอ!
เจียงหยวน “CCTV1 กำลังจะมีช่องรายการว่างตอนสามทุ่มทุกวันพฤหัส”
“พฤหัส?” จางเย่ทวนคำ
เจียงหยวน “คำว่าทุกพฤหัสอาจจะไม่ใช่ช่วงไพรม์ไทม์ในกระแส แต่ก็ยังถือเป็นตลาดขนาดใหญ่ที่มีฐานผู้ชมจำนวนมาก”
จางเย่เข้าใจ CCTV เป็นเหมือนเรือมหาสมบัติ ซึ่งแปลว่าพวกเขาจะไม่มีทางแบ่งให้จางเย่โดยไม่ดูความสามารถ พวกเขาไม่มีทางให้ช่วงวันศุกร์เสาร์อาทิตย์ได้ด้วย เพราะมีความเสี่ยงมากเกินไป แต่ว่าช่องเย็นวันพฤหัสก็นับว่าค่อนข้างดีทีเดียว อย่างไรเสียก็ไม่ใช่ช่องเล็ก เพราะเรากำลังพูดถึง CCTV เชียวนะ และวันพฤหัสตอนเย็นก็นับว่าดีกว่าช่องเย็นวันหยุดสุดสัปดาห์ของสถานีโทรทัศน์นครหลวง ดังนั้นจางเย่จึงพอใจกับข้อเสนอนี้อย่างยิ่ง
เจียงหยวนมองเขากล่าว “ผมเชื่อว่าคุณเห็นความจริงใจของเราแล้ว ถ้าคุณคิดเห็นหรือมีข้อเรียกร้องอย่างไร คุณก็บอกมา เราจะได้คุยกัน”
จางเย่พยักหน้า “ผมมีสองข้อ ข้อหนึ่ง ถ้าผมเข้า CCTV1 รายการใหม่นี้ ผมจะเป็นหัวหน้าทีมจัดรายการ และมีอำนาจตัดสินขั้นสุดท้ายทั้งเรื่องการดำเนินงานและการผลิตของรายการ”
เจียงหยวนนิ่งค้างอยู่ครู่ก่อนกล่าว “น่าจะได้ แต่เราต้องมีหัวหน้าทีมจัดรายการฝั่งเราเช่นกัน ได้ไหมครับ?”
“ไม่มีปัญหาครับ” จางเย่พูดข้อเรียกร้องที่สองต่อ “ข้อสอง ผมต้องการถือลิขสิทธิ์รายการนี้ ทั้งชื่อและรูปแบบรายการ”
เจียงหยวนมองเขา “ทำไมคุณถึงต้องการลิขสิทธิ์ล่ะ? ถ้ายอดผู้ชมดี รายการก็ได้โบนัสอยู่แล้ว เราใส่สัญญาไว้ก็ได้ คุณอยากได้เท่าไร? หรือจะให้ผูกกับเงินเดือนคุณก็ได้เหมือนกัน”
ทว่าจางเย่กลับกล่าว “ผมไม่ต้องการเงื่อนไขโบนัส ขอให้คิดเหมือนกับว่าเราเป็นบริษัทผลิตรายการขายรายการให้ช่องแล้วกันครับ ผมเชื่อว่าคุณเข้าใจว่าผมต้องการทำสัญญาในรูปนี้เช่นกัน เพียงแต่ว่าผมเองจะใช้ทรัพยากรของทางช่อง ผมถึงยินดีจะให้คุณได้ใช้รายการนี้ฟรีๆ โดยไม่คิดค่าลิขสิทธิ์ เราจะจัดการแง่มุมอื่นในรายการเหมือนรายการอื่นๆ ยกเว้นแค่ลิขสิทธิ์ที่ต้องอยู่ในมือผม ถ้าจะทำรายการซีซั่นสองหรือซีซั่นสาม หรือว่าโทรทัศน์ต่างประเทศต้องการซื้อลิขสิทธิ์ ผมจะเป็นคนตัดสินใจว่าจะขายหรือไม่เองครับ”
เจียงหยวนถึงกับพูดไม่ออก ก่อนจะกล่าวเสียงเครียจขึ้นมานิดหนึ่ง “นี่เป็นครั้งแรกที่ผมได้ยินข้อเรียกร้องแบบนี้”
จางเย่หัวเราะ “นี่คือวิธีทำรายการของผม ในเมื่อผมเป็นผู้จัด ลิขสิทธิ์ก็ต้องเป็นของผมอยู่แล้ว นี่เป็นสิ่งที่ผมให้ความสำคัญที่สุด ยิ่งกว่าเงินเดือน โบนัส หรืออะไรซะอีก ขอแค่ไม่น้อยเกินไป ผมรับได้ทั้งนั้น ในเมื่อผมถือลิขสิทธิ์ ผมก็ทราบว่าผมต้องยอมถอยเรื่องเงินเดือนอยู่แล้วครับ”
รายการในมือเขาล้วนแต่มีค่า ใช้ไปหนึ่งเท่ากับต่อไปเขาจะมีน้อยลงอีกหนึ่ง จางเย่ไม่มีทางยอมให้ตนเองต้องทำงานหนักสร้างรายการที่เคยประสบความสำเร็จมาจากโลกใบเก่าแล้วจบลงด้วยการโดนไล่ออกจากสถานีหลังได้ลิขสิทธิ์แล้วทำรายการต่อโดยไม่มีเขาเด็ดขาด! เขาต้องชัดเจนตั้งแต่แรกเหมือนตอนทำ ‘จางเย่ทอล์คโชว์’ ด้วยเงื่อนไขเดียวกัน นี่คือเหตุผลที่สถานีเหวยหว่อไม่ได้หาพิธิกรคนอื่นมาทำต่อ เพราะไม่มีลิขสิทธิ์จึงทำไม่ได้ เพราะนี่คือรายการที่มีแต่จางเย่เท่านั้นที่ทำได้ ถ้าไม่ซื้อจากเขาในราคาสูง ก็เป็นจางเย่ยกให้ใช้ฟรีด้วยมิตรภาพและความสัมพันธ์ในสมัยก่อนเท่านั้น
ส่วน ‘ห้องเลคเชอร์’ กลับเป็นข้อยกเว้น เพราะรายการนี้เดิมทีเป็น BTV - วรรณศิลป์ทำขึ้นก่อน จางเย่แค่ใช้พื้นฐานมาปรับแก้ไขอีกเล็กน้อย จึงไม่มีการพูดถึงเรื่องลิขสิทธิ์และเขาเองก็ไม่มีสิทธิ์มีเสียงอะไรด้วย ดังนั้น BTV - วรรณศิลป์จึงยังคงทำรายการได้ แม้ว่า ‘ห้องเลคเชอร์’ จะกลายเป็นรายการที่ตายไปแล้วก็ตาม
เจียงหยวน “คิดอีกครั้งไหมครับ CCTV1 เราไม่เคยเซ็นสัญญาแบบนี้กับพิธีกรมาก่อน จะให้ลิขสิทธิ์กับคนอื่นนอกจากสถานีได้ยังไง”
จางเย่ “ในเมื่อผมเป็นทั้งผู้จัดรายการ หัวหน้าทีม และพิธีกร รายการนี้ก็ถือว่าเป็นผลงานของผมเต็มที่ ลิขสิทธิ์ก็ควรจะเป็นของผม ดังนั้นการจะให้ลิขสิทธิ์กับคนอื่นจึงไม่มีทางเป็นไปได้”
เจียงหยวนขมวดคิ้ว “แต่ว่าทีมผลิตเป็นคนของเรา ฝ่ายการตลาดกับค่าออกอากาศก็เป็นต้นทุน...”
“ผมถึงได้ทำรายการให้ฟรีๆ ไม่คิดค่าผลิตและค่าวางแผนรายการไงครับ” จางเย่ย้ำ
สำหรับเรื่องนี้ ทั้งสองมีข้อคิดเห็นต่างกัน เจียงหยวนต้องการจ่ายค่าทำรายการให้จางเย่งวดเดียวจบ แต่จางเย่ไม่ต้องการ เขาเพียงต้องการลิขสิทธิ์รายการเท่านั้น
ดังนั้นเจียงหยวนจึงลุกขึ้นกล่าว “เอาแบบนี้ไหมครับ ผมจะไปคุยกับฝ่ายสัญญาของผมก่อน เรื่องนี้เพิ่งเคยทำเป็นครั้งแรก ผมจึงตัดสินใจคนเดียวไม่ได้เหมือนกัน”
“ได้ครับ” จางเย่พยักหน้า
เจียงหยวนเดินออกจากร้านไป
ห้านาทีผ่านไป
สิบนาทีผ่านไป
ในที่สุดเจียงหยวนก็กลับมา นั่งลง จิบกาแฟคำหนึ่งกล่าว “ฝ่ายสัญญาตกลง โดยมีเงื่อนไขว่าลิขสิทธิ์เป็นของคุณได้ แต่ว่ากำไรและผลประโยชน์จากรายการระหว่างอยู่ที่ CCTV ทั้งค่าโฆษณาและอื่นๆ จะขึ้นกับ CCTV ไม่จ่ายให้คุณ เพราะต้นทุน ทรัพยากร และสถานที่เป็นของเรา เราเองก็ต้องได้ค่าชดเชยเช่นกัน นี่รวมถึงผลประโยชน์อื่นใดที่เกิดขึ้นระหว่างออกอากาศใน CCTV”
จางเย่ตัดสินใจอยู่ครู่หนึ่งก่อนเงยหน้ากล่าว “งั้นก็ได้ครับ”
เจียงหยวนคลี่ยิ้มพร้อมกับยืนขึ้น ยื่นมือให้ “งั้นก็ดีล?”
“ดีลครับ!” จางเย่ยื่นมือออกมาจับตอบ
เจียงหยวน “ยินดีต้อนรับสู่ CCTV1 เรากำลังรอคอยที่จะได้ร่วมมือกันครับ!”


…...


วันเดียวกันนั้น
CCTV รีบร่างสัญญา
สัญญาฉบับนี้นับว่าเป็นหนึ่งในสัญญาที่ซับซ้อนที่สุดเท่าที่ CCTV เคยทำกับพิธีกร ทั้งยังเป็นรูปแบบที่พบได้น้อยที่สุดในวงการ ไม่เพียงเรื่องสัญญาหนึ่งปี หน้าที่ในการวางแผนและผลิตรายการ แต่ยังรวมถึงเรื่องลิขสิทธิ์และข้อจำกัดในลิขสิทธิ์อีกด้วย!
ไม่ใช่จางเย่ผยอง
แต่เรื่องนี้ควรจัดการกันให้กระจ่างก่อนจะมีปัญหากันภายหลัง
จางเย่เองก็เคยผ่านความยุ่งยากในอดีตมามาก ดังนั้นเขาจึงเห็นว่าเอาเรื่องนี้ขึ้นมาพูดตรงๆ จะช่วยป้องกันปัญหาในอนาคตได้ดีที่สุด
หลังจางเย่ตรวจสัญญาอยู่หลายรอบ ในที่สุดเขาก็วางกระดาษลงมือเซ็น!
-- ขณะที่เซ็น จางเย่ก็ถือว่าเข้าร่วม CCTV1 อย่างเป็นทางการ!




*-*-*-*-*-*-*-*-*-*-*-*-*-*-*-*-*






[Go To Next Chapter]( ./29.md)