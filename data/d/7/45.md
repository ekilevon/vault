##บทที่ 645 : ดังตั้งแต่ยังไม่ออกอากาศ!
นอกห้องทำงาน
คนของ CCTV จำนวนไม่น้อยต่างมุงดู
“นี่มันอะไรกัน?”
“นั่นคือจางเสียเหรอ?”
“โห เฉินกวงมาได้ไง?”
“ฟ่านเหวินลี่ก็มาพร้อมกับผู้จัดการส่วนตัว?”
“มาทำอะไรกันเนี่ย!”
“คงไม่ใช่ทีมรายการ ‘เดอะวอยซ์’ เป็นคนดึงเข้ามาหรอกนะ?”
“หา!?”
“อย่าทำให้ตกใจสิ หัวใจฉันยิ่งไม่ค่อยดีอยู่ด้วย!”
“ใน 3 คนนี้แค่ใครสักคนออกมา บนเวทีก็สั่นสะเทือนแล้ว! ต่อให้มาแค่คนเดียวก็ยังถือเป็นเรื่องเพ้อฝันเลย แต่นี่ทำไมถึงมาได้ตั้ง 3 คน!?”
พื้นที่ตรงนี้เป็นส่วนของออฟฟิศ CCTV จึงไม่แปลกหากจะมีแผนกอื่นๆ และคนของทีมรายการต่างๆ พากันมามุงดูนักร้องดังทั้งสามคน สายตาแต่ละคนเต็มไปด้วยความประหลาดใจ บ้างสงสัยใคร่รู้ ถึงแม้จะพอคาดเดาได้บางส่วน แต่ก็ยังไม่แน่ว่าเกิดอะไรขึ้นกันแน่
อันที่จริงอย่าพูดถึงคนอื่นเลย แม้กระทั่งทีมรายการ ‘เดอะวอยซ์’ อย่างฮาฉีฉีกับจางจั่วเองก็ยังไม่แน่ใจกับสิ่งที่ตัวเองเห็น!
พวกเขาได้แต่ตะลึงแล้วตะลึงเล่า ตกใจราวกับเห็นผีที่ได้เห็นบุคคลดังถึงสามคนมารวมตัวกันที่นี่ไม่พอ เพราะที่ยิ่งไปกว่านั้นคือ ทันทีที่เห็นใครอีกคนเดินเข้ามาจากข้างนอก...คนของ CCTV ก็ดี หรือทีมรายการ ‘เดอะวอยซ์’ เองก็ด้วย ทั้งหมดพลันรับรู้ถึงความสะท้านสะเทือนขั้นสุด! คนๆ นั้นเป็นผู้หญิง อีกทั้งไม่ได้เป็นดารา ทว่าใครหลายคนต่างรู้จัก เธอจะเป็นใครไปไม่ได้ นอกจากผู้จัดการส่วนตัวของสตาร์ควีน!
เป็นฟางเว่ยหง!
ผู้จัดการสาวของจางหย่วนฉี!
ถึงตอนนี้ นอกห้องทำงานพลันเงียบกริบ!
จางเสียมองตาปริบๆ
เฉินกวงและฟ่านเหวินลี่อึ้งงัน
ฮาฉีฉีกับจางจั่วต่างตะลึงตาแทบถลนไปแล้ว!
มีแค่จางเย่ที่รีบเดินออกมาต้อนรับ “ฮ่าๆ พี่ฟาง!”
ฟางเว่ยหงท่าทางดูเหมือนไม่ได้ดีใจอะไรนัก จับมือกับจางเย่แล้วกล่าว “อาจารย์จาง คุณเอาสัญญามาให้ฉันเถอะ เซ็นเสร็จเดี๋ยวฉันก็จะกลับเลยค่ะ”
จางเย่ถาม “พี่สาวจางไม่มาเหรอครับ?”
“เธอติดถ่ายงานน่ะ เลยให้หนังสือมอบอำนาจฉันมา ฉันเซ็นแทนก็ได้แล้ว” ฟางเว่ยหงกับจางเย่นับว่ารู้จักกันมานาน เคยร่วมงานกันมาสองครั้ง ทำให้พูดคุยกันด้วยความคุ้นเคยไม่มากความ “อาจารย์จาง คิวถ่ายงานของพี่สาวจางตอนนี้ใกล้จะเต็ม 24 ชั่วโมงแล้ว ช่วงนี้ฉันกำลังกลุ้มใจว่าจะจัดตารางงานยังไงดีไม่พอ แต่นี่! ทำไมถึงมีสัญญาเพิ่มอีกล่ะคะ! พี่สาวจางนี่ก็เหลือเกิน ไม่ถามฉันสักคำก็ตอบตกลงคุณ พี่สาวจางไม่ได้มีสามเศียรหกกรนะ เวลาในหนึ่งวันก็มีแค่นั้น แล้วตารางงานพวกนี้จะเป็นใครล่ะ? ก็เป็นฉันที่ต้องประสานงาน ตอนนี้ฉันหัวหมุนหมดแล้วค่ะ”
จางเย่ยิ้มกล่าว “นั่นเพราะความนิยมของพี่สาวจางสูงส่ง ถ้าพี่สาวจางเหมือนอย่างผมที่เป็นแค่ดารากระจอก ก็จะว่างซะจนวันๆ แค่นั่งจิบน้ำชาทำงานนิดหน่อยเองครับ”
ฟางเว่ยหงได้ยินแล้วหลุดหัวเราะ “ฉันไม่เชื่อหรอก นั่นเพราะตลอดมาคุณไม่เคยมีบริษัทเอเจนซี่และไม่รับงานแสดงด้วย ถ้าคุณออกปากว่ารับงานแสดงหรือรับถ่ายโฆษณาละก็ ต่อให้วันหนึ่งมีร้อยชั่วโมงก็ไม่พอใช้” ผ่อนหายใจเฮือกหนึ่ง เธอค่อยกล่าวต่อด้วยความแปลกใจ “ฉันก็แค่อยากรู้ โดยปกติพี่สาวจางไม่เคยรับงานออกรายการประกวดความสามารถเลย คุณไปชักชวนเธอมาได้อย่างไรคะ?”
จางเย่ยิ้ม “ผมสัญญาว่าจะแต่งเพลงให้เธอ”
ฟางเว่ยหง “ฉันกะแล้วเชียว!”
จางเสียที่อยู่อีกด้านกล่าวขึ้น “เสี่ยวฟาง เธอก็มาด้วยเหรอ?”
“อ้าว คุณย่าจาง คุณก็ถูกอาจารย์ชักชวนมาด้วยหรือคะ?” ฟางเว่ยฟงทักทายอย่างสำรวม และถือโอกาสกล่าวติดตลกไปในตัว
จางเสีย “ใช่แล้ว ฉันถูกพ่อหนุ่มนี่ชักชวนมา”
หลังคุยกันได้ไม่กี่คำ ฟางเว่ยหงก็หันไปจับมือทักทายกับเฉินกวงและฟ่านเหวินลี่ พวกเขารู้จักกันมาก่อน อีกทั้งไปมาหาสู่กันประจำ
เฉินกวงรู้สึกคาดไม่ถึง “คิดไม่ถึงจริงๆ เลยว่าพี่สาวจางจะมาร่วมงานด้วย?”
ฟางเว่ยหงกล่าวอย่างจนใจ “ฉันก็คิดไม่ถึงเหมือนกันค่ะ เมื่อวานจางเย่โทรคุยกับพี่สาวจางเรื่องสัญญา นี่ฉันก็เพิ่งรู้ข่าว”
ฟ่านเหวินลี่เหลือบตาดูจางเย่
ฮาฉีฉีกับคนอื่นๆ มองไปที่จางเย่อย่างชื่มชม!
สวรรค์!
จางหย่วนฉีจะมา!
จางเย่อัญเชิญนางฟ้าซูเปอร์สตาร์มาได้!
ดาราดังที่ตลอดมาไม่เคยร่วมรายการประกวดความสามารถหรือแม้กระทั่งเป็นแขกรับเชิญทางโทรทัศน์ ตอนนี้จะมาร่วมงานในรายการของพวกเขา? ใครๆ ก็รู้ทั้งนั้นว่าจางหย่วนฉีเป็นดาราดังตัวท๊อปของประเทศ ถ้าอยากจะเชิญเธอมา เงินไม่ใช่ปัญหาหรอก เธอไม่ได้ขาดเหลือเรื่องนี้ และสิ่งเธอที่ต้องการก็ไม่ใช่เงิน ส่วนสิ่งที่เธอต้องการรองลงมาก็ไม่ได้อยู่ในประเทศด้วย สายตาเธอพุ่งเป้าหมายไปต่างประเทศ ดังนั้นพวกเขาจึงไม่เข้าใจ ว่าที่แท้จางเย่ทำได้อย่างไร! ใช้อะไรโน้มน้าวสตาร์ควีน!
จางเย่พลันตกเป็นเป้าสายตาร้อนระอุ!
จากนั้นเจียงหยวนก็มา ในฐานะผู้มีอำนาจลงนามคนแรกในสัญญา
ในตอนนี้ จางเย่ได้ตกลงค่าตัวกับดาราทั้งสี่คนเรียบร้อยแล้วก่อนเขียนสัญญา จึงเปิดเผยออกไป หลังจากได้เห็นค่าตัว ทีมรายการ ‘เดอะวอยซ์’ ถึงแม้จะเพิ่งได้รับเงินสปอนเซอร์ก้อนใหญ่และมั่งคั่งแล้ว แต่ละคนก็ยังตะลึงค้างอ้าปากหวอไม่หยุด
จางเสีย : 10 ล้าน!
เฉินกวง : 10 ล้าน!
ฟ่านเหวินลี่ : 10 ล้าน!
จางหย่วนฉี : 40 ล้าน!
จางเสีย เฉินกวง และฟ่านเหวินลี่ มีค่าตัวคนละ 10 ล้านพวกเขายังพอรับได้ เพราะค่าตัวพวกเขาไม่น้อยอยู่แล้ว หากยึดตามความเคยชินของรายการประเภทนี้และมาตรฐานของตลาด อย่างไรเสียค่าตัวก็ต้องหลักล้านขึ้น เพราะเดิมทีทั้งสามคนก็แทบไม่รับงานออกรายการโทรทัศน์ ดังนั้นการเพิ่มค่าพรีเมี่ยมเข้าไปอีกสองสามล้าน นับว่าเข้าใจได้ แต่ราคาของจางหย่วนฉีนี่สิ ทำให้คนที่ได้รับรู้ราวกับโดนฟ้าผ่า! สะท้านสะเทือน!
40 ล้าน!
ค่าตัวนี้โคตรแพงระยับ!
รายการประกวดความสามารถอื่นๆ ทั้งรายการตั้งแต่ต้นจนจบอาจจะลงทุนไปประมาณ 30 ล้าน นี่นับว่าลงทุนค่อนข้างสูงทีเดียว แต่จางหย่วนฉีคนเดียวปาไป 40 ล้านแล้ว? มากกว่าเงินลงทุนของรายการอื่นทั้งรายการ? ท่ามกลางราคาค่าตัวของรายการวาไรตี้ ยังไม่เคยมีค่าตัวที่สูงลิบลิ่วแบบนี้! ถึงแม้จะเป็นซูเปอร์สตาร์ แต่ราคานี้ก็ยังสูงกว่ามาตรฐานของตลาด!
น่าตกใจสุดๆ !
สะเทือนวงการมาก!
ครั้งนี้ถือว่าทำลายสถิติของจริง!
พนักงาน CCTV จำนวนมากมองไปที่เจียงหยวน อยากดูว่าฝ่ายผู้บริหารจะว่าอย่างไร!
ภายในใจของเจียงหยวนรู้สึกหวาดหวั่น แต่แววตายังคงสงบเยือกเย็น เขาจรดปลายปากกาเซ็นชื่อลงนามในช่องแรกอย่างรวดเร็ว แล้วใช้แรงกดตราประทับลงไป กดขยี้ไปมา!
แพงไหม?
แพง! แพงระยับ!
แต่คุ้มไหม? เจียงหยวนรู้ดีว่าคุ้มเสียยิ่งกว่าคุ้ม และพนักงานของ CCTV อีกจำนวนมากก็คิดว่าคุ้ม! ถ้าแค่ชื่อของจางเย่ก็สามารถขายสปอนเซอร์ได้ 100 ล้าน แล้วถ้ากับชื่อของซูเปอร์สตาร์อย่างจางหย่วนฉี จะมีใครกล้าบอกว่าไม่คุ้มกับสัญญาค่าตัว 40 ล้าน!?
สามารถเอาจางหย่วนฉีมาร่วมงานได้ นับเป็นเรื่องที่ไม่เคยเกิดขึ้นมาก่อน! ไม่ว่าจะสถานีโทรทัศน์ไหนหรือรายการไหนก็ไม่เคยทำได้! ทว่าขณะนี้จางเย่ได้เสร็จสิ้นภารกิจที่ไม่มีใครคาดคิด ซึ่งถือเป็นความสำเร็จครั้งยิ่งใหญ่ ถึงแม้จะต้องใช้เงินไปจำนวนมาก แต่นั่นก็เป็นแค่เรื่องรอง!
การลงนามจบลงแล้ว
ทุกคนต่างปรบมือ
พนักงานของ CCTV จำนวนมาก เริ่มแรกยังไม่เห็นรายการ ‘เดอะวอยซ์’ อยู่ในสายตา แถมพวกเขายังรู้สึกว่ารายการอาจต้องถูกยุบในไม่ช้าแน่ แต่ในตอนนี้ สายตาที่พวกเขามองมาที่จางเย่และทีมรายการได้เปลี่ยนไปแล้ว ค่าสปอนเซอร์ร้อยล้าน.. เงินลงทุนอีกร้อยกว่าล้าน.. ทีมโค้ชที่ยอดเยี่ยมโดยมีสตาร์ควีนนำทัพ.. การลงทุนและการจัดเตรียมครั้งนี้.. พวกเขากล้าที่จะพูดออกไปอย่างมั่นใจ ว่าไม่เคยปรากฏที่ไหนมาก่อนในประวัติศาสตร์ของวงการรายการประกวดความสามารถ! หลังจากนี้รายการจะทำออกมาเป็นอย่างไร พวกเขาล้วนไม่อาจรู้ แต่แค่การเตรียมการครั้งนี้ ก็ฉายแสงเจิดจ้าจนกระแทกสายตาของคนนับไม่ถ้วน!
......
หนึ่งชั่วโมงต่อมา
โฆษณาของ ‘เดอะวอยซ์’ ก็ถูกเผยแพร่!
บนเว็บไซต์ทางการของ ‘เดอะวอยซ์’ หน้าเว็บเพจตรงคอลัมน์ของโค้ชทั้งสี่คนที่ถูกทำออกมา เดิมทีเว้นว่างเอาไว้ เป็นเงาปริศนาที่มีเครื่องหมายคำถาม แต่ตอนนี้ รายชื่อของโค้ชกำลังถูกเปิดเผยออกมาทีละคน มีรายละเอียดแนะนำโค้ชแต่ละคน พร้อมภาพถ่าย!
“มาดูเร็ว!”
“ว้าว ประกาศรายชื่อแล้ว!”
“ชักรอไม่ไหวแล้วอ่ะ! คนแรกเป็นใครนะ?”
“มาแล้วๆ!”
‘เดอะวอยซ์’ กำลังมาแรง กระทู้บนเว็บบอร์ดบันเทิงพูดถึงแต่รายการนี้ ตอนนี้ แค่ความเคลื่อนไหวเล็กน้อยบนเว็บไซต์ก็สามารถดึงดูดคนจำนวนนับไม่ถ้วนให้มารุมล้อม!
ชื่อคนแรกออกมาแล้ว——จางเสีย!
ผู้คนฮือฮา!
“เป็นคุณย่าจาง!”
“นักร้องดังเชียวนะ!”
“สวรรค์! คุณย่าจางคัมแบค?”
รายชื่อคนที่สองก็ออกมาแล้ว ——เฉินกวง!
ทันใดนั้น แฟนคลับของเฉินกวงก็ฮือฮาเหมือนผึ้งแตกรัง!
“พ่อเทพบุตรของฉัน!”
“เหล่าเฉินก็อยู่ด้วยเหรอ?”
“ฮ่าๆๆ! เหล่าเฉินทำได้ดี!”
“เฉินกวงกับจางเย่เป็นดาราที่ฉันชอบที่สุดเลย! คิดไม่ถึงว่าครั้งนี้พวกเขามาร่วมงานกันแล้ว? มันจะต้องสนุกมากแน่ๆ !”
“อาจารย์เฉินเป็นนักร้องนำที่เสียงทรงพลัง! ฉันโคตรชอบเพลงของเขามากๆ เลย!”
จากนั้น รายชื่อที่สาม——ฟ่านเหวินลี่!
“อุปส์!”
“ภรรยาของเหล่าเฉินก็มาด้วย!”
“แม่จ้าวเว้ย! ตัวพ่อตัวแม่ทั้งนั้นเลย!”
“นั่นสิ ทีมรายการ ‘เดอะวอยซ์’ ต้องจ่ายไปเท่าไรกันเนี่ย!”
“ตาแทบบอดแล้ว!”
“เหล่าเฉินกับเหล่าฟ่านก็ถูกเชิญมาด้วย? ทำอะไรเกินตัวไปไหม? อาจารย์จางเย่กะจะให้ช๊อกตายอย่างไม่ปราณีเลยใช่ไหม? ยังมีคนที่สี่นี่? คนสุดท้ายจะเป็นใครหว่า?”
“โค้ชคนที่สี่รีบออกมาเร็ว!”
“ทำไมช้าแบบนี้เนี่ย ใครกันแน่นะ?”
“ใครจะเป็นคนปิดท้ายกัน?”
ชื่อที่ปรากฏออกมาทีละชื่อๆ ในช่วงเวลาสั้นๆ นี้ ได้ดึงดูดความสนใจของผู้คนให้พุ่งทะยานถึงขีดสุด! แต่ละคนต่างอุทานด้วยความตกใจไม่หยุดปาก ล้วนแต่ชื่นชมในฝีมือของจางเย่ น่าตกตะลึงจริงๆ !
ท้ายที่สุด ท่ามกลางสายตาของผู้ชมนับหมื่น ภาพของโค้ชคนที่สี่พลิกเปิดออกมา!
แวบ ภาพถ่ายของจางหย่วนฉีในงานคอนเสิร์ตแห่งหนึ่งปรากฏออกมาเป็นโค้ชคนที่สี่!
หลังเห็นรูปถ่ายของจางหย่วนฉี ดูเหมือนว่าในช่วงเวลานั้น ช่องคอมเมนต์ของเว็บไซต์ ‘เดอะวอยซ์’ พลันนิ่งเงียบทันตาเห็น ดูราวกับเวลาจะหยุดเดิน!
หลังจากนั้นเพียงชั่วอึดใจ คอมเมนต์พลันกระหน่ำไม่ยั้ง!
“อะไรนะ?”
“คือสตาร์ควีนเหรอ?”
“เหย*!”
“อลังการอะไรเยี่ยงนี้!”
“ CCTV ถึงกับทุบกระปุกเลยใช่เปล่า? ยิ่งใหญ่เกินไปไหม?”
“นี่ไม่ใช่เพราะเรื่องเงินหรอก! ก่อนหน้านี้มีรายการวาไรตี้ตั้งเยอะแยะ ให้เงินไปเท่าไรก็ยังเชิญจางหย่วนฉีมาไม่ได้เลย!”
“ข่าวใหญ่เชียวนะ!”
“นางฟ้าจะมา ‘เดอะวอยซ์’!”
“จริงเหรอ?”
“ยังคงเป็นจางเย่ที่เทพสุด!”
“ฉันโคตรอยากรู้ว่าค่าตัวพี่สาวจางเท่าไร!”
“นั่นสิ เท่าไรนะ?”
ในตอนนี้ มียูสเซอร์นิรนามคนหนึ่งคอมเมนต์ว่า “อย่าถามว่าค่าตัวเท่าไรเลย ที่ฉันบอกพวกคุณได้ก็คือ ตัวเลขมหาศาลฉิ*หาย!”
“อย่ามาทำให้อยากรู้ดิวะ!”
“บอกมาเร็ว!”
“เท่าไรกันแน่?”
ยูสเซอร์นิรนามคนนั้นนิ่งเงียบอยู่นาน จึงตอบว่า “ตัวเลขนั้นก็คือ......40 ล้าน รวมภาษี!”
ณ ตอนนี้ คนในวงการโทรทัศน์ของสถานีอื่นๆ จำนวนมากที่เข้ามาดูเหตุการณ์ พอได้รู้ถึงกับหน้าซีดเผือด!
คุณว่าไงนะ?
40 ล้าน?
บนอินเทอร์เน็ตพลันคึกคัก สื่อออกมาวิจารณ์แล้ว ผู้คนแห่มาออกความเห็น ข่าวนี้ทำให้คนตะลึงพรึงเพริด!
ที่นิ่งเงียบคือพวกผู้เชี่ยวชาญ
ผู้เชี่ยวชาญหลายคนไม่พูดอะไร บรรดาคนในวงการต่างเงียบเสียงไป เพราะพวกเขาไม่รู้จะพูดอะไรดี! พวกเขาเคยวิเคราะห์ข้อเสียและข้อบกพร่องของ ‘เดอะวอยซ์มหาชน’ จนปรุโปร่ง บอกกับทุกคนว่ารายการนี้ไม่มีคนดูแน่ ทั้งเป็นรายการดาษดื่นที่ไม่มีอะไรแตกต่างจากรายการประกวดความสามารถอื่นๆ เลย! แต่ทำไมพวกดาราตัวท๊อปเหล่านี้ถึงได้โดดเข้ามาร่วมได้ฟะ!? ทำไมพวกคุณแม่*พุ่งเข้าใส่แบบไม่คิดชีวิต!? พวกคุณบ้าไปแล้วเรอะ!?
มีบางคนเฝ้ารอคอย
มีบางคนบอกว่าดี
มีบางคนยังคงสงสัย
และมีบางคนยังคงดูแคลน
อย่างไรเสีย ถ้าพูดเรื่องได้รับความสนใจของ ‘เดอะวอยซ์มหาชน’ ในตอนนี้ หรือถ้าพูดถึงความพร้อมของโค้ช หรือถ้าพูดถึงเรื่องเงินลงทุนในรายการและสปอนเซอร์แล้ว ถึงแม้รายการจะยังไม่ได้ออกอากาศ แต่รายการก็โด่งดังเป็นที่รู้จัก ในกระทู้นี้ ทุกคนแทบจะมีความเห็นไปในทิศทางเดียว!
ข้อมูลทั้งหมดจางเย่ใช้เวลาคิดอยู่ 12 ชั่วโมง ทุ่มการโปรโมทสักครั้ง เพื่อให้บนเน็ตร้อนฉ่า การโปรโมท ‘เดอะวอยซ์’ นัดแรกเปิดตัวอย่างสวยงาม!
ลำดับต่อไป..เขาจะต้องลงแรงไปที่การคัดเลือกผู้เข้าแข่งขันจากทั่วทุกสารทิศ!


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./46.md)