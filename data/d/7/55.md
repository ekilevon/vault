##บทที่ 655 : ความเร็วในการเขียนเพลงของจางเย่!
จางเย่ขับร้องบทเพลง
นักเรียบเรียงทำนองคอยจดโน้ตเพลงตามอย่างรวดเร็วไม่แพ้กัน
หนึ่งรอบ……
อีกหนึ่งรอบ……
เวลาผ่านไปเนิ่นนาน ร้องกลับไปกลับมาอยู่หลายหนกว่าโน้ตเพลงนี้จะเข้าที่เข้าทาง พร้อมๆ กับใส่เนื้อเพลงเข้าไป เพลงนี้จึงสำเร็จลุล่วงลงฃ
“สมบูรณ์แบบ” ชีทเพลงในมือจางเย่สั่นน้อยๆ
นักเรียบเรียงทำนองเองก็เหน็ดเหนื่อยจนเหงื่อโทรมกาย ยกมือปาดเหงื่อบนหน้าผากป้อยๆ “อาจารย์จาง คราวหน้าเราทำล่วงหน้ากันได้ไหมครับ? แบบนี้เล่นเอาหัวใจจะวายจริงๆ รายการเราใช้เงินมหาศาลเชิญโค้ชมาสี่คน จ่ายหนักขนาดนี้คนภายนอกอาจไม่รู้ หากรู้เข้าคงแตกตื่นโกลาหลแน่ ไหนจะโค้ชทั้งสี่ที่ล้วนเป็นคนดังอันดับต้นๆ ในวงการดนตรีอีก ถ้าการที่วันนี้เรานัดมาแต่กลับซ้อมเพลงกันไม่ได้เพราะพวกเราไม่มีเพลงละก็..นี่มันสยองสุดๆ เลยนะครับ เท่ากับว่าเราหลอกลวงทำเหมือนพวกเขาเป็นคนโง่ชัดๆ”
ดาราพวกนั้นไม่ใช่คนธรรมดา ถ้าคนเหล่านี้เปลี่ยนใจไม่มาอัดรายการ ไม่ซ้อมเพลงแล้วล่ะก็ ทีมงานรายการอย่างพวกเขาได้ตกที่นั่งลำบากแหง!
จางเย่กลับไม่ยินดียินร้าย ถามกลับยิ้มๆ “นี่ก็เสร็จแล้วไม่ใช่เหรอครับ?”
นักเรียบเรียงทำนองเพลงได้ฟังถึงกับพูดอะไรไม่ออก อันที่จริง เพลงนี้ใช้เวลาทำเพียงยี่สิบนาทีเท่านั้น ถ้าไม่นับรวมเวลาที่ใช้เขียนโน้ตเพลง ความจริงแล้วจางเย่ใช้เวลาไปเพียงไม่ถึงหนึ่งนาทีเสียด้วยซ้ำ...ดูเหมือนว่าจะเขียนไปร้องไปก็ได้แล้ว!? แม่*มันเถอะ! เขากล้าสาบานเลยว่า แม้จะคลุกคลีในวงการเพลงมาหลายปี รู้จักนักร้องนักแต่งเพลงมานับไม่ถ้วน แต่ถ้าดูจากความเร็วจากการเขียนเพลง จางเย่นี่แหละคืออันดับหนึ่งยิ่งกว่าผู้คนที่เขาเคยพบเคยเจอ!
เขามองไปที่จางเย่อีกครั้งด้วยสายตาที่เต็มไปด้วยความชื่นชม ชื่นชมอย่างหมอบกราบราบคาบจากก้นบึ้งหัวใจ! คนมารอซ้อมเพลงกันถึงหน้าประตูแล้ว แต่เขาเพิ่งจะเริ่มเแต่งเพลง แถมยังแต่งออกมาได้ดีด้วย! ทั่วทั้งวงการนี้ มีเพียงจางเย่คนเดียวที่กล้าทำแบบนี้! นอกจากจางเย่ คนที่สามารถทำได้สำเร็จ ไม่มีใครอีกแล้วจริงๆ ! พูดไปอาจไม่มีใครเชื่อ แต่หากใครมาเห็นเป็นต้องคุกเข่า!
อ่า ว่าแต่เพลงนี้เป็นอย่างไรบ้างนะ? นักเรียบเรียงทำนองเพลงไม่ได้ตั้งใจฟังให้ดีๆ สักเท่าไร หนึ่งเพราะเร่งรีบลนลานจดแต่โน้ต จิตใจไม่ได้จดจ่ออยู่กับทำนองและเนื้อเพลง สอง เป็นเพราะจางเย่ร้องแบบทั่วไป ร้องเพลงแบบธรรมดาๆ และสาม เพราะไม่มีทำนองประกอบ ไม่มีเครื่องดนตรี เพียงร้องปากเปล่าจึงยังฟังไม่ออก
พลันมีเสียงเคาะประตูดังขึ้นจากด้านนอก!
ก๊อก ก๊อก ก๊อก
จางเย่ยังไม่ทันได้พูดเชิญ ก็มีคนผลักประตูเปิดเข้ามาเสียก่อน
ผู้ช่วยผู้กำกับจางจั่วกล่าวอย่างร้อนรน “หัวหน้าจาง! ผมรับมือไม่อยู่แล้วครับ! โค้ชทั้งสี่คอยไม่ไหวเลยพากันมาที่นี่ พวกเขาต้องการพบคุณครับ”
จางเย่พยักหน้า “ลำบากคุณแล้วพี่ชายจาง”
จางจั่วเข่าแทบทรุด ทั้งโกหกทั้งหาข้ออ้างสารพัดต่อหน้าโค้ชสี่คนที่ล้วนเป็นคนดังระดับต้นๆ ทั้งนั้น อย่างน้อยที่สุดหนึ่งในนั้นยังมีชื่อเสียงเป็นถึงครูเพลงศิลปินแห่งชาติ แต่ละคนแผ่ออร่าไม่ด้อยไปกว่ากันสักคน ชัดเจนว่าเขารู้สึกกดดันสุดขีดที่ต้องอยู่คอยรับมือ!
พลันมีเสียงดังมาจากด้านนอก!
“จางน้อย?” เป็นเสียงของคุณย่าจาง
จากนั้น ดูเหมือนจะเป็นเสียงจางหย่วนฉีคุยกับใครบางคน “คุณคะ หัวหน้าผู้กำกับของพวกคุณล่ะ?”
สตาฟหญิงคนนั้นใจหายวูบ อ้อมแอ้มตอบ “ฉัน ฉันก็ไม่ทราบค่ะ”
จางเสียกล่าว “ฉันรู้นะว่าเขาต้องอยู่ที่นี่แน่ๆ ให้เขาออกมาเถอะ นัดพวกเรามาซ้อมเพลง คนก็มาพร้อมแล้วยังจะมาหลบพวกเราอีก นี่มันเกือบครึ่งชั่วโมงแล้ว ทำไมยังไม่ออกมาเจอล่ะ?”
จางเย่รีบถือชีทเพลงเดินดิ่งออกประตูทันที ตรงไปสุดทางเดิน เขาหัวเราะสดใส กล่าว “คุณย่าจาง พี่สาวจาง พี่ชายเฉิน พี่สะใภ้ มากันแล้วหรือครับ?”
เฉินกวงแทบพูดไม่ออก “พวกเรามากันตั้งนานแล้ว”
จางหย่วนฉีมองไปด้านหลังเขา กล่าวยิ้มๆ “แอบอยู่นี่เองหรือ?”
จางเย่อุทานคำหนึ่ง “แอบอะไรกันล่ะครับ ไม่มี ผมมีเรื่องเข้ามากะทันหันน่ะ ก็เลยไม่ได้ออกมา” หันไปทางจางจั่ว แกล้งทำเป็นเกรี้ยวกราด “พี่ชายจาง คุณนี่ก็นะ พวกอาจารย์มาถึงแล้ว ทำไมถึงไม่มาเรียกผมล่ะ หา? ถ้าผมรู้สักหน่อยนะ มีธุระอะไรใหญ่แค่ไหนก็ต้องวางไว้ก่อน อะไรจะมาสำคัญเท่าเรื่องของเหล่าอาจารย์ล่ะ!”
จางจั่วร่ำร้องในใจ ก็คุณเองไม่ใช่เหรอที่บอกให้ผมถ่วงเวลา! “......คราวหน้าผมจะระวัง”
จางเย่กล่าวย้ำ “คราวหน้าถ้าอาจารย์ท่านไหนมาหาผม ต้องแจ้งผมก่อนเป็นอันดับแรกเลยนะ ดูสิ คราวนี้เกือบจะทำให้พวกท่านอาจารย์เข้าใจผมผิดไปแล้ว”
จางหย่วนฉีมองเขา กล่าวยิ้มๆ “ฉันว่าคงไม่ได้เข้าใจผิดหรอกค่ะ”
จางเย่กระแอมค่อกแค่ก
จางเสียกล่าวตำหนิ “เธอนี่นะ ไม่รักษาเวลาเลย ปล่อยให้พวกเรานั่งคอยโง่ๆ อยู่ยี่สิบกว่านาทีเชียวนะ อย่างน้อยก็ควรเอาชีทเพลงมาให้พวกเราก่อนสิ”
จางเย่รู้สึกผิด เพราะเขาเป็นคนนัดเอง แต่กลับลืมเรื่องนี้ไปเสียสนิท ไม่มีข้อแก้ตัวจริงๆ “คุณย่าจาง ครั้งนี้ผมผิดเอง ตำหนิผมเถอะครับ”
ฟ่านเหวินลี่หรี่ตา ถามทะลุเข้ากลางปล้อง “ไม่ใช่ว่าเพลงรายการมีปัญหาหรอกนะคะ?”
จางเย่หัวเราะออกมาทันทีอย่างสุดกลั้น เปิดปากโกหกหน้าตาเฉย “ฮ่าๆ จะเป็นไปได้ยังไงล่ะครับ ไม่มีปัญหาอะไรเลยสักนิด! ที่จริงผมเขียนเสร็จตั้งนานแล้ว ผมใช้เวลาทำให้สมบูรณ์ถึงหนึ่งอาทิตย์ ทั้งเนื้อเพลงเอย ทำนองเพลงเอย ผมใคร่ครวญกลั่นกรองเรียงร้อยออกมาอย่างปราณีตบรรจงเป็นที่สุด ไม่มีอะไรผิดพลาดไปได้เด็ดขาด เป็นผลงานเพลงชิ้นเอกในหมู่งานชิ้นเอกอย่างแท้จริง นี่ไงครับ ชีทเพลงก็อยู่ตรงนี้แล้ว รออาจารย์ทุกท่านมาตั้งนานแล้ว”
ใช้เวลาไปหนึ่งอาทิตย์?
ใคร่ครวญ? กลั่นกรอง? ปราณีตบรรจง?
นักเรียบเรียงทำนองเพลงได้แต่เสมองเพดานบ้าง พื้นบ้าง กำแพงบ้าง อย่างเงียบงัน “......”
จางเสียและคนอื่นๆ เดินมาทางเขา “จริงหรือ?”
“ขอดูหน่อยค่ะ” จางหย่วนฉีคว้าชีทเพลงมาดู
เฉินกวงและฟ่านเหวินลี่ยืนดูจากข้างๆ ฮัมเนื้องเพลงตาม “จะบิน…...สู่ฟ้า…...ให้ตะวัน…...อยู่เคียงข้าง……” เพราะไม่คุ้นเคยกับเพลงนี้และไม่เคยได้ยินมาก่อน พวกเขาจึงฮัมเพลงไปอย่างไม่ปะติดปะต่อ อ่านชีทเพลงพลางฮัมเพลงคลอไปเรื่อย
ตอนนี้เองที่นักเรียบเรียงทำนองเพลงเพิ่งจะตั้งใจฟังเพลงนี้อย่างจริงจังเป็นครั้งแรก เพราะเมื่อกี้มัวแต่รีบจนไม่ทันได้ตั้งใจฟังสักเท่าไร
ฟ่านเหวินลี่เดิมเป็นครูสอนดนตรี ก่อนหน้านี้เธอเคยสอนให้นักเรียนอ่านชีทเพลงมาก่อน ดังนั้นในด้านนี้เธอจึงเชี่ยวชาญและทำความเข้าใจได้อย่างรวดเร็วกว่าคนอื่นมาก เธอเป็นคนแรกที่สามารถร้องเพลงนี้ออกมาทั้งเพลงได้อย่างสมบูรณ์
“ฝันที่คิดฝัน ไม่หวั่นเกรงสายตาใคร”
“ที่นี่ฉันจะทำให้เป็นจริงได้”
“หัวเราะเริงร่า เธอฉันเดินเคียงไหล่”
“ทุกแห่งหนความสุขมากมายไร้สิ้นสุด”
“ละทิ้งทุกปัญหาก้าวไปข้างหน้าอย่างองอาจ”
“ฉันจะผงาดกล้ากลางเวที!”
โค้ชคนอื่นๆ ทั้งสามเห็นฟ่านเหวินลี่ร้องอย่างไหลลื่นอย่างนี้ จึงพากันเงียบเสียงลง ตั้งใจฟังฟ่านเหวินลี่ร้องตั้งแต่ต้นจนจบ
ยิ่งได้ฟัง สีหน้าแต่ละคนพลันค่อยๆ แปรเปลี่ยนไป!
คนที่ตกตะลึงก่อนใครคือจางจั่ว เขาไม่เข้าใจดนตรี และไม่เข้าใจการเปลี่ยนโน้ตเพลงอะไรทั้งนั้น อย่าว่าแต่อะไรคือเสียงคู่แปดสูงต่ำเลย เขารู้แค่ว่าเพลงนี้เพราะจับใจ เป็นเพลงที่ฟังแค่ครั้งหนึ่งก็รู้สึกว่าจิตใจฮึกเหิม โดยเฉพาะเนื้อเพลงแสนปลุกใจกระตุ้นให้เลือดลมพลุ่งพล่าน! ฝันที่คิดฝัน ที่นี่ฉันจะทำให้เป็นจริงได้? นี่ไม่ใช่หรือที่ ‘เดอะวอยซ์’ ของพวกเขาอยากนำเสนอ! พวกเขาไม่ใช่ว่าอยากจะหยิบยื่นเวทีที่ทำให้ฝันเป็นจริงได้รึไง! นี่แหละโคตรใช่!
จากนั้นคนที่ตื่นตะลึงต่อมาคือนักเรียบเรียงทำนองเพลง เขาดูมึนเบลอไปถนัดตา เดิมทีกำลังคิดว่าจางเย่อาจจะทำได้แค่งานสั่วๆ เพราะทุกคนมาถึงกันแล้ว กับเพลงที่ใช้เวลาแต่งเอานาทีสุดท้ายคุณภาพคงไม่ได้เรื่อง แล้วจะเอาอะไรมาดีได้? แค่เขียนออกมาได้ก็มหัศจรรย์สุดๆ ทว่าเมื่อนักเรียบเรียงทำนองได้ฟังจนจบ จึงได้รู้ว่าตนเองคิดผิด ผิดตั้งแต่โคตรเหง้าศักราชแม่*! เพลงนี้สุดยอดเกินไปแล้ว! จะเป็นงานที่ทำออกมาสั่วๆ ไปได้ยังไง!
อันที่จริง หากนักเรียบเรียงทำนองเพลงไม่ได้เห็นจางเย่แต่งออกมาสดๆ ด้วยตาตัวเองแล้วล่ะก็ ให้ตายเขาก็ไม่เชื่อสิ่งที่เห็นอยู่ตรงหน้าเด็ดขาด! ความรวดเร็ว คุณภาพสูง โน้ตยอดเยี่ยม แถมเนื้อเพลงเปี่ยมความหมายเหมาะสมกับรายการขนาดนี้! นักเรียบเรียงทำนองเพลงพลันรู้สึกว่าตนเองได้เปิดหูเปิดตาสักที!
ฟ่านเหวินลี่ร้องจนจบ
เฉินกวงไม่เพียงไม่พูดถึงเรื่องที่ก่อนหน้านี้ต้องมานั่งแกร่วมากว่าครึ่งชั่วโมง เขาลืมความขุ่นเคืองไปเสียสิ้น ทันทีที่ฟังเพลงนี้จบก็ยกนิ้วโป้งให้จางเย่
จางเสียพยักหน้าชื่นชมไม่หยุดปาก “เพลงดี!”
ฟ่านเหวินลี่พอใจสุดๆ กล่าวอย่างตื่นเต้นเช่นกัน “เพลงนี้แต่งมาได้เหมาะกับรายการจริงๆ เนื้อร้องดี ทำนองไพเราะ อาจารย์จางช่างเอาใจใส่จริงๆ ค่ะ!”
จางเย่หัวเราะโบกมือ “ไม่หรอกครับ ก็แค่เขียนมาแปดเก้าวันเอง”
เฉินกวงพลันรู้สึกสะเทือนใจ “ต้องยุ่งกับเวที ต้องวุ่นกับการคัดเลือก ไหนจะต้องหาเวลาแต่งเพลงอีก เวลาสั้นๆ แค่แปดเก้าวันยังเขียนทำนองออกมาได้ดีขนาดนี้ ความสามารถของอาจารย์จางเย่ไม่ธรรมดาจริงๆ”
จางเย่กล่าวยิ้มๆ “สมควรยุ่งมากเหนื่อยมากแหละครับ ใครใช้ให้ผมเป็นหัวหน้าผู้กำกับกันล่ะ”
ทว่าทันใดนั้นเอง จางหย่วนฉีคีบชีทเพลงด้วยนิ้วโป้งกับนิ้วชี้ เอามือไปถูท้ายๆ ชีท ก่อนกล่าวลอยๆ ว่า “น้ำหมึกปากกาบนชีทเพลงนี่ ทำไมยังไม่แห้งอีกนะ?”
จางเย่ได้ยินพลันเหงื่อแตกพลั่กๆ !
ฟ่านเหวินลี่ดึงไปดูบ้าง “จริงด้วย!”
จางเสียก็ยื่นมือไปแตะๆ ดู ก่อนหันมาหาจางเย่ทันที “จางน้อย ให้คนออกไปถ่วงเวลาพวกเรา ทำให้ช้าไปยี่สิบกว่านาทีแน่ๆ พ่อหนุ่ม ไม่ใช่ว่าเธอลืมเรื่องแต่งเพลงแล้วเพิ่งแต่งขึ้นมาเมื่อครู่หรอกนะ?”
เฉินกวงเบิกตากว้างอ้าปากค้าง “หา? เพลงนี้เพิ่งแต่งขึ้นมาเหรอ?”
จางจั่วตกใจสะดุ้งโหยง เขารู้ว่าจางเย่ให้เขาไปถ่วงเวลาโค้ชทั้งสี่ ชัดเจนว่าต้องมีเรื่องอะไรแน่ๆ แต่กลับคาดไม่ถึงว่าจะเป็นเรื่องนี้!
นักเรียบเรียงทำนองเพลงไม่รู้จะหัวเราะหรือร้องไห้ดี ถ้าอย่างนั้นก็ทำเฉยๆ เหมือนไม่ได้ยินอะไรเลยต่อเถอะ!
จางเย่รีบแก้ตัว “จะเป็นไปได้ไงกันล่ะครับ เรื่องสำคัญอย่างนี้ผมจะลืมได้ยังไง! ผมแต่งเสร็จตั้งนานแล้วจริงๆ ครับ แค่เพิ่งจะเอามาให้นักเรียบเรียงทำนองเพลงช่วยดู ในโน้ตเพลงมีปัญหานิดหน่อย ก็เลยแก้น่ะครับ แล้วก็…...แล้วก็นั่นไง เขียนใหม่อีกรอบ ใช่ๆ หมึกก็เลยยังไม่แห้งครับ”
เฉินกวงเจอจุดจับผิด “คุณบอกว่าเขียนโน้ตเพลงเสร็จตั้งนานแล้วไม่ใช่เหรอ? บอกว่าเมื่อกี้ยุ่งเรื่องอื่นอยู่นี่?”
“หา? ผมเคยพูดงั้นเหรอครับ?” จางเย่แกล้งโง่
ฟ่านเหวินลี่กล่าวอย่างประหลาดใจ “คุณไม่ได้เพิ่งเขียนจริงๆ หรอกมั้ง? เวลาแค่ยี่สิบกว่านาทีเนี่ยนะ? จะเป็นไปได้ไงล่ะเนอะ? ขนาดฉันให้ผู้เชี่ยวชาญในวงการทำเพลงออกมาสักเพลงหนึ่ง อย่างเร็วที่สุดก็ใช้เวลาเกือบวันเต็มๆ แถมเรื่องคุณภาพก็ยังการันตีไม่ได้ด้วย”
จางเย่เสริม “นั่นไง ผมไม่ลืม……”
จางเสียเปิดเผยกับสองสามีภรรยาเฉินกวงว่า “เรื่องจางน้อยเขียนเพลงไวน่ะดังมากเชียวนะ คราวก่อนที่งานคืนส่งปี เพลง ‘ดอกไม้ของสตรี’ ก็เป็นเขานี่แหละที่เขียนเพียงพริบตาเดียวเสร็จ ถึงค่อยเอามาให้ฉันกับเสี่ยวจาง แถมใช้เวลาแค่นาทีสองนาทีเองด้วย”
จางหย่วนฉีหัวเราะเสียงใสกังวาล “เพลง ‘ขอเราอายุมั่นขวัญยืน’ ก็เหมือนกันค่ะ เนื้อเพลงเป็นกลอนที่จางเย่แต่งไว้ก่อนแล้ว ส่วนทำนองก็เป็นเขาอีกเช่นกันที่เรียบเรียงขึ้นมาสดๆ ใช้เวลาไม่ถึงนาทีแน่ะ”
เฉินกวง “......”
ฟ่านเหวินลี่ “......”
พวกเขาเพิ่งจะรู้ว่าจางเย่ยังมีเรื่องพวกนี้!
ถ้าอย่างนั้น...จางเย่ก็รอจนพวกเขาก้าวเข้าประตูมาจวนเจียนจะซ้อมเพลงแล้ว ถึงเพิ่งจะเขียนเพลงออกมาสดๆ ร้อนๆ ? ไม่ว่าจะมองจากมุมไหน นี่มันเทพชัดๆ !
*-*-*-*-*-*-*-*-*-*-*-*-*-*-*-*-*


[Go To Next Chapter]( ./56.md)