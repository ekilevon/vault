##บทที่ 633 : ความเร็วในการเขียนแผนรายการของจางเย่!
รายการร้องเพลงที่คลาสสิค?
ต้องมีชื่อเสียงเป็นที่กล่าวขาน?
ต้องมีเรตติ้งล้นหลาม?
ตัวพิธีกรต้องไม่จืดจาง?
คำตอบมีเพียงข้อนี้แล้ว มีแค่รายการนี้เท่านั้นที่มีคุณสมบัติเพียบพร้อม!
หากเป็นเวลาอื่น จางเย่คงไม่กล้าหยิบเอารายการนี้ออกมาใช้ เพราะเขาเกรงว่าตนเองจะทำได้ไม่ดี กลัวว่าเขาจะไม่คู่ควรและขาดตกบกพร่องในรายละเอียดต่างๆ จนนำไปสู่การเอารายการระดับพาเลซจากโลกก่อนมาทำลายให้เสียของไปเปล่าๆ เพราะนี่คือรายการที่ฮอตฮิตไปทั่วประเทศ…...ไม่สิ ต้องบอกว่าฮอตไปทั่วโลก ถ้าหากว่าพังลงด้วยน้ำมือของจางเย่ เขาคงกลายเป็นอาชญากรบาปหนาและคงเป็นการเสียของโดยแท้ ทว่าในเมื่อมาถึงขั้นนี้จางเย่ก็กล้าที่จะลงมือทำ ไม่ใช่อื่นใด เหตุผลอาจเป็นเพราะได้กิน ‘ผลเพิ่มความว่องไว’ ที่สุ่มได้จากลอตเตอรี่ไปร้อยกว่าผลแล้วนั่นเอง
ย้อนกลับไปยังครั้งก่อนที่เขาสุ่มได้ ‘ผลเพิ่มความว่องไว’ จางเย่รู้สึกว่ามันไม่ค่อยมีประโยชน์ แถมครั้งนี้ก็ยังสุ่มของพวกนี้ออกมาอีก จางเย่จึงไม่ได้ใส่ใจ แต่พอวันนี้ถึงเวลาที่จำเป็นต้องใช้ขึ้นมา เขาถึงเพิ่งค้นพบว่า ‘ผลเพิ่มความว่องไว’ ได้ให้ประโยชน์อีกอย่างโดยไม่คาดคิด นั่นคือความเร็วในการพูดและปฏิกิริยาตอบสนอง! จากการที่จางเย่จบสาขาวิทยุกระจายเสียงและวิทยุโทรทัศน์มา การพูดของเขาย่อมไม่เชื่องช้า อย่างน้อยก็เร็วกว่าคนธรรมดาทั่วไปสักหน่อย ซึ่งชัดเจนว่าแค่เร็วกว่าเล็กน้อยนั้นไม่พอ ยังห่างไกลกับ ‘ฮว๋าเฉ้า[1]’ พิธีกรรายการ ‘เดอะวอยซ์’ ในโลกโน้นอยู่อีกโข และแม้ว่าจะพูดตบมุกได้ยังไม่ดีเท่านักแสดงเซี่ยงเซิงก็ตาม แต่เพราะเรื่องปฏิกิริยาตอบสนองนั้น เป็นเรื่องของพรสวรรค์และการถ่ายทอดทางพันธุกรรมเสียมากกว่า ซึ่งเป็นความสามารถที่มักติดตัวมาตั้งแต่เกิดมากกว่าจากการฝึกฝน ดังนั้นจึงไม่มีทางเลือก ถ้าปฏิกิริยาตอบสนองช้ามาแต่แรกยังไงก็ยังงั้น ไม่ว่าสมองจะส่งสัญญาณให้ไวขึ้นนับไม่ถ้วนก็ตาม จะถูกจำกัดด้วยความสามารถทางกายภาพให้ตอบสนองได้ช้าอยู่ดี หากอยากจะเพิ่มความเร็วขึ้นสัก 1% นับว่ายากมากทีเดียว ยิ่งไม่ต้องพูดถึงการเพิ่มความเร็วขึ้นสัก 50% หรือ 70% เลย นี่ไม่ใช่สิ่งที่จะฝึกกันได้!
ส่วนตอนนี้น่ะเหรอ?
จางเย่ทำได้แล้ว!
ความเร็วจากปฏิกิริยาตอบสนองของเขาได้เพิ่มขึ้นหลายเท่าตัว ความเร็วในการพูดของเขาก็ไม่เหมือนก่อนหน้านี้ด้วย เขายังจะต้องสงสัยอะไรอีกล่ะ? สำหรับเขาในตอนนี้ ‘เดอะวอยซ์’ จึงเป็นตัวเลือกที่ดีที่สุด 100% ! ไม่มีรายการไหนจะเหมาะสมกับสถานการณ์และเงื่อนไขปัจจุบันเท่ารายการนี้!
เอาล่ะ!
ชายหนุ่มเริ่มลงมือเขียนแผนโครงร่างอย่างรวดเร็ว โดยไม่ต้องใช้ ‘แคปซูลความจำ’ ก็สามารถเขียนแผนรายการนี้ออกมาได้อย่างละเอียด ก็ช่วยไม่ได้นี่ รายการนี้น่ะฮอตมากๆ เลย และจางเย่ก็ดูตั้งหลายรอบ
เฉินเฉินถาม “จางเย่ คุณจะใช้คอมฯ อยู่ไหม?”
“ไม่ใช้ๆ” จางเย่ง่วนอยู่กับการเขียน
เฉินเฉินร้องอ้อ กุมเม้าส์ไว้ทันที “งั้นหนูเล่นต่อนะ”
จางเย่ยังไม่ลืมที่จะตักเตือน “อย่าเอาหน้าไปใกล้จอมากเกิน ระวังสายตาจะเสีย ถึงเวลาสายตาสั้นขึ้นมา ตอนนั้นหนูลำบากแน่”
เฉินเฉินว่า “จางเย่ คุณนี่บ่นเก่งจริง”
จางเย่กล่าวลอดไรฟัน “ใครใช้ให้ยัยหนูอย่างเธอทำคนอื่นเป็นห่วงนักล่ะ ตอนนี้อาแทบจะเป็นพ่อหนูอยู่แล้ว”
หนึ่งหน้า!
สองหน้า!
สามหน้า!
เขายิ่งเขียนก็ยิ่งตื่นเต้น!
ที่ตื่นเต้นไม่ใช่เพราะการเขียน แต่เพราะการที่จะได้นำเอารายการที่มีชื่อเสียงสุดยอดนี้มาผลิตด้วยน้ำมือของตนเอง เขาจึงอดใจไม่ไหวแล้ว รายการ ‘ห้องเลคเชอร์’ ก็ดี รายการ ‘ทอล์คโชว์คืนนี้ปี ‘80 ’ กับ ‘โจวลี่ป๋อโชว์ ’ เหล่านี้เอามารวมกันก็ช่าง เทียบกับเรตติ้งของ ‘เดอะวอยซ์’ แล้ว นับว่าต่างกันไม่น้อยเลย เป็นเรื่องธรรมดาที่ความคาดหวังส่วนตัวกับแรงขับเคลื่อนของจางเย่ย่อมต่างกัน!
……
ช่วงบ่าย
เวลาบ่ายโมงครึ่ง
รองผู้อำนวยการเจียงเหยียนแห่ง CCTV1 ผ่านมาสังเกตการณ์ อันที่จริงก็ไม่เรียกว่าสังเกตการณ์อะไรจริงจัง เพราะทีมรายการใหม่นี้เพิ่งจะถูกตั้งขึ้น เขาเพียงแค่มาเดินเล่น ทีมรายการนี้อยู่ภายใต้ความรับผิดชอบส่วนตัวของรองผู้อำนวยการเจียง ไม่ว่าจะเป็นเรื่องการโยกย้ายพนักงาน รายการใหม่ เรตติ้งจะทะลุเป้าหรือไม่ เขาล้วนใส่ใจเป็นอย่างมาก
“หัวหน้าเจียง”
“รองผู้อำนวยการเจียง”
“รองผู้อำนวยการเจียง”
ทุกคนต่างวางเรื่องที่ทำอยู่ลงชั่วครู่
ฝูซือหงเองก็ออกมาจากห้องทำงานแล้ว
เจียงเหยียนแย้มยิ้มกล่าว “ยุ่งกันอยู่หรือ? คุ้นเคยกับสภาพแวดล้อมใหม่กันหรือยัง?”
ฮาฉีฉีกล่าว “คุ้นแล้วค่ะ ออฟฟิศใหม่เรานี่ดีกว่าออฟฟิศช่องวาไรตี้เยอะเลยค่ะ ยิ่งได้ทำงานกับรองผู้อำนวยการเจียงยิ่งดีงามใหญ่” ก่อนหน้านี้เธอไม่ได้อยู่ CCTV1 แต่อยู่ช่อง CCTV - วาไรตี้ เพิ่งย้ายมาร่วมในครั้งนี้เอง
เจียงเหยียนพยักหน้า “ปากหวานนะคุณน่ะ” จากนั้นจึงมองหา “จางน้อยล่ะ?”
จางจั่วตอบ “อาจารย์จางอยู่ในห้องทำงานกำลังค้นคว้าประเภทรายการร้องเพลงของสถานีอื่นๆ อยู่ครับ”
เจียงเหยียนกล่าวอย่างสนใจ “โอ้? รายการร้องเพลงงั้นหรือ?”
ฝูซือหงกล่าว “สรุปว่ายังไง ยังไม่คอนเฟิร์มครับ ให้ผมเรียกเขาให้ไหม?”
“ไม่ต้องหรอก” เจียงเหยียนปัด “ให้จางน้อยค้นต่อไปเถอะ เอารายการประเภทเดียวกันของสถานีอื่นมาวิเคราะห์ จะได้ทำรายการที่ดีกว่าออกมาได้ ไม่ต้องไปเร่งเขา” จากนั้นค่อยกล่าวกำชับว่า “ทุกคนในที่นี้ ช่วงนี้ขอให้ตั้งใจ ช่วยจางน้อยทำแผนรายการใหม่ขั้นสุดท้ายออกมากันด้วยนะ เมื่อได้แผนรายการแล้ว หลังจากที่ทางผมอนุมัติแล้วถึงจะปล่อยงบมาให้ทางทีม รายการนี้ไม่ใช่รายการที่ซื้อลิขสิทธิ์บริษัทผลิตรายการมาทำ แต่พวกเราจะ ‘สร้าง’ ขึ้นมาเอง ดังนั้นงบประมาณที่จะได้จึงค่อนข้างดี เรื่องนี้พวกคุณวางใจได้”
จางจั่วกล่าวทันที “รองผู้อำนวยการเจียงโปรดวางใจ พวกเราจะร่วมแรงร่วมใจกันอย่างดีแน่นอนครับ”
ฝูซือหง “ส่วนใหญ่ก็มีทิศทางแล้ว จะทำโครงร่างแผนแรกให้เสร็จออกมาโดยไวครับ” ปกติแล้วการทำโครงร่างแผนรายการจะทำออกมาหลายครั้ง แผนแรกไม่ผ่าน ก็ทำแผนที่สอง แผนที่สองใช้ไม่ได้ก็โยนทิ้งแล้วทำแผนที่สาม ความเป็นไปได้ที่แผนแรกจะผ่านคือศูนย์ ล้วนต้องถูกดีดกลับหมดกว่าจะคลอดออกมาได้ บางครั้งก็เริ่มด้วยรายการร้องเพลง แต่สุดท้ายกลับกลายเป็นรายการสัมภาษณ์ก็มี ฝูซือหงกล่าวเสริม “ให้เวลาพวกเราสามวัน ตอนเย็นวันที่สามจะนำไปส่งคุณครับ”
เจียงเหยียนพยักหน้า “ได้ พวกคุณพยายามเข้าล่ะ”
พูดไม่ทันขาดคำ ประตูห้องหัวหน้าหัวหน้าฝ่ายผลิตก็เปิดออก จางเย่ถือกองเอกสารที่เขียนด้วยลายมือออกมา “เอ๋ ผู้อำนวยการเจียง? มาสำรวจหรือครับ?”
เจียงเหยียนรับคำอืม “มาดูหน่อยน่ะ”
จางเย่ยิ้มกล่าว “มาได้ถูกจังหวะพอดี นี่ครับ” โบกเอกสารในมือไปมา “ผมเขียนโครงร่างแผนรายการใหม่เสร็จเรียบร้อยแล้วครับ”
พอได้ยิน ฝูซือหลงพลันตะลึงงัน
เจียงเหยียนมึนงง
พวกฮาฉีฉีกับจางจั่วต่างอึ้งงัน
คุณว่าอะไรนะ? เขียนเสร็จแล้ว? น้องสาวคุณสิ! เวลาเพิ่งจะผ่ายไปไม่เท่าไรก็เขียนเสร็จแล้ว!? โปรดิวเซอร์ฝูเพิ่งจะบอกกับผู้อำนวยการเจียงว่าขอเวลาสามวันจะรีบทำให้เสร็จเองนะ แต่คุณกลับใช้เวลาแค่ไม่ถึงชั่วโมง? นั่งยานอวกาศยังไม่เร็วเท่านี้เลย! จะพนักงานสถานีทีวีคนอื่นๆ ก็ดี คนของ CCTV เองก็ช่าง รายการวาไรตี้โชว์หลักรายการหนึ่งยังต้องใช้เวลาผลิตโครงร่างแผนตั้งสามถึงห้าวันกว่าจะเขียนออกมาได้ไม่ใช่เหรอ? นี่พูดถึงแค่เค้าโครงเท่านั้นนะ รายละเอียดปลีกย่อย จะเขียนออกมาได้นั้น โดยปกติต้องใช้เวลาไม่ต่ำกว่าครึ่งเดือน.. แต่คุณ! แค่ไม่กี่สิบนาทีคุณก็ทำเสร็จหมดแล้ว? ท่าทางสบายๆ ออกอย่างนี้จะเขียนโคร่งร่างแผนรายการอะไรออกมาดีได้เรอะ?
ทุกคนต่างเป็นใบ้ไปกันหมด
เจียงเหยียนดึงสติอยู่พักใหญ่ จนในที่สุดทนไม่ไหวก็พูดออกไปประโยคหนึ่ง “คุณไม่เขียนได้เรื่องไวเกินไปเหรอ?”
จางเย่ถือเป็นคำชม “ใช่ครับ ผมทำแผนรายการเสร็จไวตลอด ไม่เคยชักช้า คิดได้ก็เขียนทันที ก็เลยไม่ต้องใช้เวลามากมายอะไร”
ฝูซือหงกล่าวอย่างไม่เชื่อ “เสร็จแล้วจริงหรือ?”
“จะโกหกได้ไงล่ะครับ?” จางเย่เรียกหนึ่งในทีมงานออกมา แล้วเอาเอกสารส่งให้เธอ “เสี่ยวหวัง คุณไปถ่ายสำเนาออกมา แจกให้ทุกคนหน่อยนะ”
เสี่ยวหวังกล่าวด้วยน้ำเสียงชัดเจน “ได้ค่ะ”
ครืด ครืด เสียงเครื่องถ่ายเอกสารทำงานดังขึ้น
ไม่นานหลังจากนั้น เอกสารก็ถ่ายเสร็จสิ้น เสี่ยวหวังนำมาแจกให้เจียงเหยียนก่อน ตามด้วยฝูซือหง สุดท้ายจึงแจกจ่ายให้กับเพื่อนร่วมงานทุกคนที่เหลือ
ทุกคนต่างรีบคว้ามาดู แต่เห็นแวบแรกก็รู้สึก…...ตกตะลึง ! ไม่ได้ตะลึงเนื้อหาในบทความ พวกเขายังไม่ทันได้อ่านด้วยซ้ำ แต่แค่แวบเดียวก็เห็นหมึกที่เขียนด้วยปากกาหมึกซึมปรากฏตัวอักษรที่เป็นระเบียบเรียบร้อย ช่องไฟสีขาวดำนั่น ทำให้กระดาษทั้งแผ่นดูราวกับ ‘มีชีวิต’ ขึ้นมา ลายมือสวยเกินไปแล้ว! แค่มองดูแผนโครงร่างอย่างนี้ก็ทำให้เพลิดเพลินตาได้ ทั้งออฟฟิศนี้ ไม่สิ ทั้ง CCTV ไม่มีสักคนที่จะเขียนตัวหนังสือด้วยปากกาหมึกซึมแล้วลายมือสวยขนาดนี้ได้สักคน!
ฮาฉีฉีอดที่จะชมออกมาไม่ได้ “ตัวหนังสือสวยจัง!”
จางเย่ยิ้มแล้วกล่าว “ขอบคุณครับ”
พวกจางจั่วและอู่อี้แต่ละคนจ้องมองมาทางจางเย่อย่างประหลาดใจสุดขีด พวกเขาไม่เข้าใจเลยสักนิด คนไม่ใส่ใจอะไรแบบนี้ คนที่ไปไหนก็ด่าคน วิวาทคน ในวงการบันเทิงใครเห็นเป็นต้องปวดหัวอย่างนี้..กลับมีลายมือสวยขนาดนี้เนี่ยนะ!? ที่ได้ยินมาว่าด้านฝีมือพู่กันจีนและวิชาการจางเย่ก็อยู่ในระดับแนวหน้าก็เป็นความจริงสินะ? ดูท่าข่าวลือจะไม่ใช่แค่ข่าวลือ! ดูจากตัวอักษรที่เขียนด้วยปากกาหมึกซึมนี้ก็บอกได้เลย!
======================
[1] 华少 ฮว๋าเฉ้า ชื่อจริง 胡乔华 หูเฉียวฮว๋า เป็นพิธีกรและเป็นพิธีกรรายการ The Voice of China ที่ได้ชื่อว่าพูดเร็วที่สุดในประเทศ
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./34.md)