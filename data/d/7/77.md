##บทที่ 677 : จบการถ่ายทำเทปแรก!
ขณะนี้อัดรายการเสร็จสิ้น!
เทปแรกปิดฉากไปด้วยภาพทุกคนปรบมือกันเกรียวกราว เหล่าผู้ชมมากมายล้วนอยากดูต่ออีก ระหว่างทางเดินออกไปยังคงพูดคุยกันไม่หยุด
“สนุกชะมัดยาด!”
“รายการนี้โคตรเทพ!”
“ไม่ผิด เทพจริง!”
“จางเย่ ชื่อนี้แม่*สมชื่อจริง!”
“นี่เป็นรายการประกวดร้องเพลงที่เป็นของจริงและร้ายกาจสุดๆ เท่าที่ฉันเคยดูมา ทั้งเวที แสงสีเสียง เพลงเปิด พิธีกร ผู้เข้าแข่งขัน ล้วนเป็นระดับท็อปของวงการชัดๆ เดิมทีฉันไม่ได้คาดหวังอะไรกับรายการประกวดอย่างนี้หรอก แค่คิดว่าเพื่อนส่งตั๋วให้ไม่มาก็เสียของแย่ แต่แม่*ใครจะไปคิดว่าจะเจอเซอร์ไพรส์บิ๊กเบิ้ม!”
“ไม่รู้เรตติ้งจะเป็นไงแฮะ”
“จะเป็นไงก็คงไม่น่าเกลียดหรอก!”
“จางเย่เคยพูดว่าจะ ‘มองหยันเหล่าเนินจ้อย’ บางทีนะ อาจจะนะอาจจะ เผลอๆ คงทำได้จริงนะเออ!”
“ก็ไม่แน่ ยังต้องดูกระแสหลังออกฉายอีกที ยังไม่ถึงเวลาออกฉาย บอกอะไรไม่ได้หรอก ความไม่แน่นอนของรายการวาไรตี้ในวงการตอนนี้กว้างเกินไป ตลาดก็กดดันหนักด้วย อะไรจะเกิดก็เป็นไปได้ทั้งนั้น เรื่องเรตติ้งอย่าเพิ่งมองสูงเกินไปนัก!”
“งั้นขั้นต่ำก็ต้อง 0.8% ?”
“อืม ไม่น่าจะต่ำกว่ารายการประกวดที่อื่นๆ”
“0.8% ยังน้อยไปรึเปล่า? ฉันว่าถึง 0.9% !”
“ออกฉายตอนแรก เรตติ้งต้องต่ำหน่อยอยู่บ้างแหละ ได้ 0.8% ก็ไม่แย่แล้วนะ ถ้าตอนหลังๆ ยังคงรักษาคุณภาพระดับตอนแรกไว้ได้ เรตติ้งตอนหลังของ ‘เดอะวอยซ์’ อาจทะลุ 1% ก็ได้!”
“รอดูออกอากาศตอนค่ำกันเถอะ!”
“ใช่ ตอนค่ำยังต้องดูอีกรอบ!”
“ติดใจซะแล้วสิ! ช่างเพลินหูเกินบรรยาย!”
ผู้ชมพูดคุยกันอย่างพออกพอใจ พร้อมกับทะยอยออกไปจากสตูดิโอ
ณ ห้องส่ง
ที่เหลือส่วนใหญ่ล้วนเป็นสตาฟรายการทั้งสิ้น พวกเขาเองก็กำลังสนทนาถึงหัวข้อนี้เช่นกัน
เสี่ยวหวังกล่าวอย่างยินดี “คุณว่าเรตติ้งเราจะไปถึงเป้า 0.7% ที่ทางสถานีกำหนดให้ไหม?”
บรรณาธิการหญิงหัวเราะ “ฉันว่าต้องสูงกว่านั้นเยอะ จะเท่าไรไม่รู้ล่ะ ที่แน่ๆ ฉันมีลางสังหรณ์ว่า รายการเราต้องฮิต!”
ฮาฉีฉีที่มาด้านหลังกล่าวขึ้น “ไม่ต้องใช้ลางสังหรณ์หรอก ต้องฮิตแน่นอน!”
อู่อี้เองก็ตื่นเต้นสุดขีด “ใช่ ไม่มีปัญหาชัวร์!”
บรรณาธิการชายกล่าว “ผู้เข้าแข่งขันวันนี้แสดงได้ดีมากทุกคนเลย! ซาวด์เอฟเฟคเราก็สุดยอด ตอนแรกยังคิดอยู่เลยว่าสิบล้านเอามาซื้ออุปกรณ์หมดแบบนี้ไม่ฟุ่มเฟือยไม่แพงเกินไปเหรอ? พอตอนนี้ได้ฟัง ไม่แพงสักนิดจริงๆ จ่ายแล้วได้ผลลัพธ์อย่างนี้ เท่าไรก็คุ้ม!”
ตอนนี้เอง ที่จางเย่กลับเข้ามา
“ผู้กำกับจาง!”
“ผู้กำกับใหญ่!”
“เก่งมากเลย! พวกเรานี่เก่งมากๆ เลย!”
“ผลงานตอนนี้สุดยอด!”
“ผู้กำกับจางแผนคุณสำเร็จแล้วจริงๆ !”
“เชื่อฟังผู้กำกับจาง ไม่มีผิดพลาดชัวร์!”
“ดูปฏิกิริยาของผู้ชมแล้ว ได้เรตติ้งแจ่มแน่!”
“ความพยายามของพวกเราหลายวันมานี้ไม่สูญเปล่า! ที่โต้รุ่งหลายวันมานี้คุ้มโว้ยยยย!”
มีพนักงานหญิงหลายคนนึกย้อนไปถึงวันคืนที่พวกเธอเข้างานเช้าตรู่เลิกกะดึกเหนื่อยจนสายตัวแทบขาด รู้สึกถึงขั้นทนต่อไปไม่ไหว รู้สึกตนเองเหนื่อยล้าแทบล้มลงแล้ว อยากจะยอมแพ้ไม่รู้ตั้งกี่ครั้ง แต่สุดท้าย พวกเธอก็ทนมาได้! เมื่อมองดูผลสำเร็จในตอนนี้ ดวงตาของพวกเธอพลันวาวรื้นขึ้นมา ยิ่งนึกย้อนกลับไปดูความยากลำบากเหล่านั้น ก็ไม่นับเป็นอะไรเลย!
เพราะพวกเขาทำรายการดีเหนือมนุษย์ออกมาได้สำเร็จ รายชื่อทีมงานทุกคนของรายการ ‘เดอะวอยซ์มหาชน’ ได้จารึกชื่อพวกเขาเอาไว้แล้ว ว่าพวกเขา…...คือผู้สร้างรายการแห่งตำนานนี้ขึ้นมา!
จางเย่ยังไม่ทันได้พูดคุย เจียงหยวนและฝูซือหงพลันก้าวฉับๆ เข้ามาหา
เจียงหยวนสีหน้าท่าทางดูพอใจอย่างเห็นได้ชัด อารมณ์ดีถึงขีดสุด เมื่อเจอจางเย่ก็ไม่พูดให้มากความ ยิงคำถามทันที “จางน้อย คุณว่าเรตติ้ง ‘เดอะวอยซ์’ จะได้เท่าไร!”
จางเย่ไม่รู้จะหัวเราะหรือร้องไห้ดี “เรื่องนี้ไม่มีทางประมาณได้ครับ”
เจียนหยวน “คุณคาดการณ์ไว้ที่เท่าไร?”
จางเย่ตอบ “ความรับผิดชอบของพวกเราอยู่ที่ 0.7% ไม่ใช่เหรอครับ?”
เจียงหยวนกลอกตา “0.7% เป็นเรตติ้งขั้นต่ำที่ทางสถานีกำหนดให้พวกคุณต่างหาก คุณพอใจที่ 0.7% แล้วรึ? ตอนนี้ผมกลับรู้สึกว่า รายการพวกคุณไปได้ถึง 0.9% ก็ไม่มีปัญหา!”
เทียบกับก่อนหน้านี้ เจียงหยวนกับคนของ CCTV1 หลายคนได้ฟังแผนรายการของจางเย่แล้วต่างไม่เห็นดีด้วยกันสุดๆ ส่วนใหญ่เอาแต่ออกความเห็นคัดค้าน มีเพียงส่วนน้อยที่รู้สึกว่า ‘เดอะวอยซ์’ อาจจะแค่พอใช้ได้ อย่างไรก็ตาม ตอนนี้ทัศนคติของคนทั้งหมดได้แปรเปลี่ยนไป มุมมองท่าทีแต่ละคนต่างพลิกจากหลังมือเป็นหน้ามือ! เจียงหยวนในตอนนี้ไม่คิดว่า ‘เดอะวอยซ์’ เป็นแค่ไก่รองบ่อนอีกต่อไป ถึงกับเชื่อมั่นใน ‘เดอะวอยซ์’ อย่างไร้ขีดจำกัดเสียด้วยซ้ำ เขารู้สึกว่ารายการนี้ช่างมหัศจรรย์จริงๆ มหัศจรรย์เหนือความคาดหมายของเขาไปไกลลิบ ดังนั้นจึงมาคาดคั้นให้จางเย่คาดคะเนเรตติ้งให้ได้
แต่จางเย่กลับคาดคะเนไม่ได้ ตอนที่เริ่มรายการยังไม่มีคนสนับสนุน โม้ใหญ่ได้เท่าไรก็ต้องโม้ไว้ก่อน จำต้องอาศัยความเชื่อมั่นของตนเองและจุดแข็งของรายการเท่านั้นที่จะทำให้ทุกคนตาสว่างได้ ด้วยเหตุนี้เขาจึงได้รับการสนับสนุนจากทางสถานี แต่ตอนนี้รายการใกล้จะออกอากาศ จางเย่ก็ไม่อยากพูดอวดอ้างอะไรเช่นนั้นอีก ต่อให้พูดไปก็ไม่ได้อะไรขึ้นมา
‘เดอะวอยซ์’ ในโลกเดิมของเขานั้นมีสถิติอยู่ จางเย่ได้แต่นำข้อมูลมาอ้างอิงเอาเท่านั้น ทำได้เพียงดูขอบเขตหลักๆ แต่ไม่สามารถนำตัวเลขสถิติ ‘เดอะวอยซ์’ ของโลกนั้นมาใช้ในโลกนี้โดยตรงได้ เพราะโลกทั้งสองแตกต่างกัน โค้ชไม่เหมือนกัน สถานีโทรทัศน์ที่ถ่ายทอดไม่เหมือนกัน วันออกอากาศ เวลาในการออกอากาศก็ไม่เหมือนกัน แม้กระทั่งวิธีการวัดสถิติเรตติ้งและวิธีการสำรวจของทั้งสองโลกก็อาจไม่เหมือนกัน อีกทั้งที่โลกใบนี้มีกฎของโลกนี้ ธรรมชาติ กลไกตลาดรวมถึงความเข้าใจต่อวงการบันเทิงของผู้คน ด้วยปัจจัยทั้งหลายเหล่านี้จึงยากที่จะรู้ว่าต่อไปจะเป็นเช่นไร สิ่งที่จางเย่ทำได้ มีเพียงทุ่มเทให้ดีที่สุดเพื่อนำเอา ​'เดอะวอยซ์' ดั้งเดิมมายังโลกใบนี้ ดึงจุดขายที่ควรมีและส่วนที่โดดเด่นที่สุดออกมา จากนั้นเรตติ้งผู้ชมจะเป็นอย่างไรล้วนขึ้นอยู่กับชะตาฟ้าลิขิต!
หลังจากพูดคุยอยู่อีกสักสองสามประโยค
เจียงหยวนตบไหล่จางเย่ปุๆ "พวกคุณทำงานต่อเถอะ รอตอนค่ำงานพวกคุณเสร็จหมดแล้ว ผมจะพาทุกคนไปเลี้ยงฉลองเอง! ครั้งนี้ลำบากพวกคุณแล้ว!"
เหล่าบอร์ดผู้บริหาร CCTV1 ผละไปแล้ว พร้อมกับรอยยิ้มระบายอยู่เต็มหน้า นับจากนี้ไป พวกเขาได้ทำความรู้จักกับความสามารถในการทำงานและฝีมือของจางเย่ใหม่อีกครั้ง ต่างคิดว่าการที่พวกเขาเชิญจางเย่มาช่วยกอบกู้สถานการณ์ตกต่ำถึงขีดสุดของรายการวาไรตี้ที่ CCTV ในครั้งนี้ เป็นการตัดสินใจที่ถูกแล้วอย่างไม่ต้องสงสัย!
แม้ว่าก่อนหน้านี้ ‘เดอะวอยซ์’ โดนบีบบังคับเป็ดลงหม้อไม่พอ ซ้ำยังถูกหั่นเวลาผลิตรายการออกไปตั้งครึ่ง พวกทีมงานรายการกลับยังสามารถทำภารกิจสำเร็จได้เกินความคาดหมาย! ไม่เพียงแต่เสร็จสมบูรณ์เท่านั้น แต่ยังทำได้งดงาม ทั้งทำรายการประกวดดนตรีที่ไม่เคยมีที่ไหนมาก่อนออกมาได้สำเร็จ เหล่าบอร์ดผู้บริหาร CCTV1 ต่างไม่รู้จะพูดอะไรเกี่ยวกับจางเย่ดีจริงๆ !
นี่แหละพรสรรค์!
นี่แหละความสามารถเฉพาะตัว!
ทางด้านเวที ทันทีที่เหล่าบอร์ดผู้บริหารผละจากไปหมด จางเย่ถึงเพิ่งมีโอกาสพูดเข้าเรื่องเสียที รีบบอกกับทีมงานทุกคนว่า "ทุกคนฟังผมนะ อย่าเพิ่งรีบฉลอง อยากฉลองไว้ทีหลังเรายังมีเวลา ตอนนี้เรายังมีหน้าที่สำคัญที่ยังทำไม่เสร็จ รายการตอนต่อไปยังไม่ได้ผลิตออกมา ซ้ำยังมีกองงานด่วนจี๋กองใหญ่อีก ตอนนี้ ขอให้ทุกคนที่ผมได้มอบหมายหน้าที่ไว้ก่อนหน้านี้ รีบไปลงมือทันที! จำเป็นอย่างยิ่งที่ต้องทำให้เสร็จก่อนสองทุ่ม แบบนี้ถึงจะทันฉายตอนสามทุ่ม! เอาล่ะฮึดกันหน่อย! กองสุดท้ายแล้ว!"
“เข้าใจแล้ว!”
“รับทราบ!”
“สำเร็จแน่!”
“ต่อให้ตายก็ต้องทำให้ทัน!”
“ผู้กำกับจางวางใจเถอะ!”
ทุกคนประสานเสียงกล่าวตอบรับ ล้วนหนักแน่นมุ่งมั่นเด็ดเดี่ยว!
ข้างล่างเวที ผู้บริหารระดับสูงของ ‘เบรนโกลด์’ กลับไปกันหมดแล้ว เหลือเพียงอู๋ม่ออยู่คนเดียว เมื่อเห็นว่าด้านจางเย่ว่างแล้ว เขาจึงยิ้มร่าเดินเข้ามาทัก “พี่จาง!”
จางเย่ยิ้ม “ประธานอู๋”
อู๋ม่อมาถึงก็บอก “รายการยอดเยี่ยมมาก!”
จางเย่ “เป็นไงครับ? สปอนเซอร์ร้อยล้านของคุณ ไม่ได้แพงอะไรเลยใช่ไหม?”
“ไม่แพงเลย! ราคานี้คุ้มสุดคุ้ม!” อู๋ม่อกล่าวต่ออย่างตื่นเต้น “ผมรู้อยู่แล้วว่าคุณไม่ขุดหลุมฝังผมหรอก ไม่แกล้งผมหรอก คำไหนคำนั้น เดินตามคุณรับรองไม่มีพลาด ดูท่าคราวนี้ผมเดิมพันถูกอีกแล้วสิ!”
อย่างไรก็ตาม จางเย่กลับถ่อมตัวขึ้นมา “นั่นก็ต้องดูว่าเรตติ้งหลังออกอากาศจะเป็นอย่างไรบ้าง ยังบอกไม่ได้หรอกครับ ได้แต่หวังว่าจะทำให้ ‘เบรนโกลด์’ ของพวกคุณเพิ่มยอดขายได้สัก 30% ถ้าหากเรตติ้งย่ำแย่จริงๆ ผมคงไม่กล้าสู้หน้าคุณแล้วล่ะ”
อู๋ม่อเชื่อหมดใจ “เรตติ้งไม่แย่แน่นอน!”
จางเย่หัวเราะหึหึ “ผมก็หวังว่าอย่างนั้นนะ”
หลังห้องส่ง บรรดาลูกทีมที่ได้ออกแสดงในวันนี้ต่างถูกเรียกมายังบริเวณรับรองผู้เข้าแข่งขัน เพราะโค้ชทั้งสี่ต้องการคุยทำความเข้าใจกับพวกเขาเป็นการส่วนตัว และอาจจะต้องการช่วยแก้ปัญหาบางอย่างให้พวกเขา เพื่อให้พวกเขาแสดงตอนจับคู่แข่งในทีมได้ดีขึ้น ก่อนจะคัดเอาผู้เข้าแข่งขันที่แข็งแกร่งที่สุดไปประชันกับลูกทีมของโค้ชอีกสามทีม
“อาจารย์จาง!”
“โจวเออร์ วันนี้แสดงได้ไม่เลวเลย”
“ขอบคุณอาจารย์”
“ผู้กำกับจาง วันนี้ฉันแสดงได้ไม่ดีเลย”
“ไม่เป็นไรนะ ยังไงรอบนี้ก็ผ่านไปแล้ว เพราะเธอตื่นเต้นเกินไป ครั้งต่อไปให้ผ่อนคลายลงหน่อย”
จางเย่กล่าวชมบ้างให้กำลังใจบ้างกับเหล่าผู้เข้าแข่งขันที่ผ่านเข้ารอบ
ในขณะที่กำลังพูดคุยอยู่นั้นเอง บรรดาโค้ชก็เข้ามารับลูกทีมแต่ละคนที่ตนเองได้เลือกไว้
ทางด้านจางหย่วนฉียังมีธุระอื่นอีก ไม่พูดพร่ำทำเพลง ยิ้มพลางกวักมือ “เสี่ยวเฉียน ตามฉันมาค่ะ”
เฉียนผิงฝานหันมากล่าวลากับจางเย่และทีมรายการที่รู้จักอีกสองสามคน จากนั้นจึงรีบกุลีกุจอตามจางหย่วนฉีไปอย่างว่าง่าย ลูกทีมจางหย่วนฉีตอนนี้มีเฉียนผิงฝานแค่คนเดียว ดูท่าจะต้องติวเดี่ยวไปก่อนแล้ว
จางเสียหันมาหาจางเย่ “ลูกทีมในตอนต่อไป ยังมีเมล็ดพันธ์ุชั้นดีอยู่อีกไหม?”
จางเย่ยิ้ม “มีแน่นอนสิครับ”
จางเสียพยักหน้า “ดี ฉันยิ่งตั้งตารอขึ้นทุกที! ตอนแรกที่มาก็เพราะแพ้ให้กับเล่ห์ลิ้นดื้อดึงชักจูงของเธอหรอกนะ ตอนนี้พอได้มาดู ฉันคิดถูกจริงๆ ที่มา ไม่คิดเลยว่าในประเทศเราจะมีคนที่เสียงดีลูกคอดีมากมายขนาดนี้ แล้วยังเป็นโฟล์คซองซะด้วย!”
เฉินกวงและฟ่านเหวินลี่วันนี้ก็ถูกรายการใหม่ของ CCTV1 รายการนี้ทำเอาสั่นสะท้านเช่นกัน พวกเขาเองก่อนหน้านี้ก็เคยได้ร่วมรายการทีวีเหล่านี้มาบ้าง จึงรู้ถึงสภาพ และมีความเห็นกับตนเองว่า รายการ ‘เดอะวอยซ์’ นี้มีเพียงคำว่า งดงามไร้ที่ติเท่านั้นที่จะนำมาอธิบายได้ พวกเขาถึงกับเชื่อมั่นสุดๆ ว่าทันทีที่รายการออกอากาศ จะต้องก่อให้เกิดกระแสร้อนแรงไปทั่วประเทศแน่นอน! รายการดีๆ แบบนี้อย่าว่าแต่ทีมงานรายการจะให้ค่าตอบแทนแขกรับเขิญมากมายขนาดนี้เลย ถ้ารู้แต่แรกว่ารายการจะทำออกมาเป็นแบบนี้ ต่อให้เฉินกวงกับฟ่านเหวินลี่ไม่ได้เงินสักแดงเดียวก็ต้องมาอยู่ดี!
พวกเขาเองก็เป็นดารา ชัดเจนว่าต้องมีงานที่ได้โชว์ฝีมือและได้ออกโชว์ตัวมากพอสมควร เวทีรายการประกวด ‘เดอะวอยซ์’ เป็นเวทีฟอร์มยักษ์ ไม่ต้องสงสัยเลยว่าเป็นสิ่งที่มีวาสนาจึงพบพานแต่ให้ควานหาไม่อาจเจอ ซึ่งช่วยเพิ่มชื่อเสียงให้พวกเขาได้มหาศาล ดังนั้นสำหรับรายการยอดเยี่ยมที่แท้จริงรายการหนึ่ง ต่อแขกรับเชิญ ต่อสถานีโทรทัศน์ ต่อทีมงาน ต่อบริษัทโฆษณาแล้ว นับว่าได้ประโยชน์เหลือหลาย!






*-*-*-*-*-*-*-*-*-*-*-*-*-*-*-*-*-*-*








[Go To Next Chapter]( ./78.md)