##บทที่ 621 : โจทย์เลขมหัศจรรย์กระทู้สุดฮอตบนอินเทอร์เน็ต!
ในขณะเดียวกัน
บนเวยป๋อที่กำลังสงบเงียบพลันถูกกระทู้โจทย์เลขหนึ่งข้อก่อพายุขึ้น!
มีผู้ใช้คนหนึ่งที่ได้รับรองสถานะว่าเป็นอาจารย์โรงเรียนสาธิตประถมหมายเลขสองของเมืองหลวง โพสต์คำถามซึ่งเป็นโจทย์เลขชั้นประถมไว้ว่า “ใครตอบได้ออกมาเลย ใครไม่เชื่อมาลองดู!”
ในตอนแรก ทุกคนต่างไม่ได้คิดอะไร ทว่าเมื่อเห็นคำท้าทายเช่นนี้ อย่างมากสุดก็ต้องเข้ามาชำเลืองมองซักแวบ ใจคิดว่าโจทย์เลขชั้นประถมจะมีอะไรยาก? แม้แต่โจทย์เลขมัธยมยังไม่เท่าไรเลย ใครบ้างไม่ได้เรียนชั้นประถมมา ดังนั้นจึงมีคนเริ่มตอบคำถาม แต่เมื่อพวกเขาเริ่มวิเคราะห์โจทย์อย่างจริงจังและเตรียมจะตอบ กลับพบว่า..แม่*ไม่ใช่อย่างที่คิด!
“เชี่*! เชี่*! เชี่*!”
“นี่มันโจทย์เลขห่*อะไรฟะ!?”
“โน้ตดนตรี?”
“นี่คือเลขชั้นประถม?”
“ใครบอกฉันได้บ้างว่าข้อนี้หมายความว่าอะไร?”
“คำตอบข้อแรกใช่หรือไม่ใช่ 1 คูณ 3? ไม่ถูกเรอะ? ฉิ* งั้นก็ไม่รู้เว้ย!”
“นักเรียนชั้นประถมสมัยนี้จะพลิกฟ้ากันแล้วเรอะ? คำถามแบบนี้เป็นไปไม่ได้ที่จะคิดคำตอบออกมา! คำถามไร้จรรยาบรรณแบบนี้ของครูไร้จรรยาบรรณคนไหนกัน?”
“บัดซบ ไม่เอาแล้ว เลิกๆ !”
“เป็นเหมือนกัน หัวบวมหมดแล้ว!”
ต่อจากนั้น ครูของโรงเรียนสาธิตประถมหมายเลขสองโพสต์ต่ออีกว่า “หมายเหตุ โจทย์เลขประถมข้อนี้เป็นคำถามที่นักคณิตศาสตร์ชื่อดังของประเทศอาจารย์จางเย่ ซึ่งเพิ่งตั้งขึ้นวันนี้ อ่อ แถมให้พวกคุณอีกหนึ่งหมัด คำถามนี้สำหรับห้องสาธิตชั้นประถมสองของโรงเรียนเรา นักเรียนชั้นป. 2 หลายสิบคนได้ตอบไปแล้ว อัตราการตอบถูกของเด็กๆ คือ 93.2% ทั้งชั้นมีเพียงสองคนเท่านั้นที่ผิด อีกหลายสิบคนต่างตอบถูกต้องหมด!”
คราวนี้ ชาวเวยป๋อถึงกับตื่นตระหนกกันขึ้นมา!
“อะไรนะ? คำถามจากจางเย่?”
“เป็นโจทย์เลขชั้นประถมจริงดิ?”
“ในเมื่อเป็นฝีมือระดับจางเย่ คำถามนี้ต้องไม่ธรรมดาแน่”
“ยังต้องให้คุณพูดเหรอ ปรมาจารย์คณิตศาสตร์ระดับโลกคนหนึ่งจะออกโจทย์เลขประถมแบบธรรมดาๆ ไหมละ? ข้างในต้องซ่อนกลไว้แน่ ชักสนใจแล้วสิ ขอฉันลองแก้ดูหน่อย!”
“อัตราตอบถูกของนักเรียนชั้นประถมสูงกว่า 90%? ฆ่าฉันให้ตายก็ไม่เชื่อ! ฉันยังไม่เข้าใจเลยว่าโจทย์ข้อนี้หมายความว่าอะไร! นักเรียนชั้นประถมไม่มีทางตอบได้หรอก! ต่อให้เป็นเด็กหัวกะทิของโรงเรียนสาธิตหัวกะทิของเมืองก็เถอะ ไม่น่าจะฉลาดกว่าผู้ใหญ่หรอกมั้ง?”
“ดูฉันนี่!”
“ฉันลองบ้างสิ!”
“ฉันต้องตอบได้แน่ ขอคิดก่อน….”
“ฉันแม่*ไม่เชื่อหรอก!”
คำตอบของชาวเน็ตทยอยออกมาทีละคนๆ แต่ละคำตอบช่างอัศจรรย์พันลึกยิ่งกว่าโพสต์ก่อนหน้า!
ทันใดนั้น มีคนดังหลายคนปรากฏตัวขึ้น อาทิเช่น บรรดาเพื่อนพี่น้องของจางเย่
เหยาเจี้ยนไฉพิมพ์ว่า “โจทย์มั่วซั่วอะไรของนายกัน จางน้อย!”
อาจารย์เป่ยต้าซูน่า “’รมณ์เสีย! คว่ำโต๊ะ! ฉันขอสอนภาษาจีนของฉันดีกว่า วงการคณิตศาสตร์นี่โคตรน่ากลัว”
เสี่ยวหลวี่จากสถานีโทรทัศน์นครหลวง “ถุ้ย คำถามนี้ตลกเป็นบ้า ติง ติง ติง? ติง ติง ติง? แต่ก็สมกับเป็นสไตล์ของอาจารย์จางเย่อย่างแท้จริง!”
ในที่สุด ครูโรงเรียนสาธิตประถมหมายเลขสองคนนั้นก็ประกาศคำตอบที่ถูกต้อง ไม่ต้องบอกเลย มีชาวเน็ตเพียงไม่กี่คนเท่านั้นที่ตอบถูก ที่เหลืออีกเป็นพันต่างตอบผิดหรือตอบไม่ได้ อัตราการตอบถูกเช่นนี้ทำเอาทุกคนต่างไม่เชื่อ! พวกเด็กประถมชั้นสาธิตที่ตอบถูก 90% นั่น แม่*ต้องเป็นมนุษย์ต่างดาวชัวร์ป๊าบ! นี่..พวกเขาบรรดาพ่อแก่แม่เฒ่ายังสู้นักเรียนชั้นประถมกลุ่มหนึ่งไม่ได้?
“เรื่องบ้าอะไรกัน?”
“แม่*จะร้ายกาจไปไหน!?”
“ครูโรงเรียนสาธิตหมายเลข 2 นั่นพูดมั่วซั่วรึเปล่า?”
“เด็กสมัยนี้ พิลึกขนาดนี้กันหมด?”
บรรดาชาวเน็ตต่างโหวกเหวกโวยวายไม่ยอมรับ!
ถึงตอนนี้ คณบดีของภาควิชาคณิตศาสตร์และวิทยาศาสตร์ พานหยาง แห่งมหาวิทยาลัยเป่ยต้าได้ปรากฏตัวขึ้น ไม่รู้ว่าได้ยินมาจากนักศึกษาหรือว่าเห็นกระทู้เข้าเองโดยบังเอิญ ถึงกับโพสต์ข้อความบนเวยป๋อออกมา เขาเพียงดูโจทย์ผ่านตาแว่บหนึ่ง ก่อนบอกกับทุกคน “เหอๆ โจทย์แปลงข้อนี้ที่ออกโดยอาจารย์จางเย่ ฉันบอกได้อย่างมั่นใจว่าเป็นคำถามเลขชั้นประถมจริงๆ แต่มันมีกับดักอยู่ข้างใน กับดักนี้อาจจะไม่ใช่เรื่องใหญ่สำหรับนักเรียนชั้นประถม เพราะกับดักในโจทย์ของอาจารย์จางเย่ที่แท้จริงนั้น เป็นกับดักสำหรับผู้ใหญ่ เอาไว้ให้พวกคุณกระโดดลงไป!”
ทุกคนที่ได้ยินต่างกรีดร้อง!
“หาาาาาาาาาาาา?”
“กับดักสำหรับพวกเรา?”
“จางเย่เจ้าเล่ห์เกินไปแล้ว!”
“เจ้านี่นิสัยแบบนี้ตลอดเลย!”
“ถุ้ย ฉันรู้แล้ว! ตัวอาจารย์จางเองก็เป็นกับดัก! กับดักเทียมฟ้า! ใครเข้าใกล้เขาเป็นต้องตกหลุมกันหมด!”
“สรุปแล้วเป็นกับดักอะไรหว่า?”
“คณบดีพาน คุณช่วยกรุณาอธิบายหน่อยเถอะ”
คณบดีพานตอบบนเวยป๋อ “หลักการของกับดักนี้คือกระบวนความคิดของผู้ใหญ่กับเด็กนักเรียนชั้นประถมนั้นไม่เหมือนกัน ผู้ใหญ่มักจะคิดซับซ้อนกับเรื่องง่ายๆ ความซับซ้อนนี้อาจจะเริ่มทันทีที่อ่านโจทย์ ซึ่งเป็นกระบวนความคิดที่ผู้ใหญ่ทำโดยไม่รู้ตัว แต่พวกเด็กๆ จะไม่เหมือนกัน จะเป็นโน้ตดนตรีก็ดีหรือคำเลียนเสียงก็ดี สำหรับพวกเขาต่างก็เป็นเหมือนภาพเฉพาะ คำเลียนเสียงเหล่านั้นไม่ได้มีความหมายอะไรกับพวกเขาเลย ดังนั้นพวกเขาจึงสามารถมองทะลุแก่นของคำถามและหาคำตอบได้อย่างง่ายดาย จากมุมมองเฉพาะบางแง่นี้ ผู้ใหญ่ในแง่มุมเหล่านี้ก็อาจจะสู้นักเรียนชั้นประถมไม่ได้จริงๆ ทำให้คำถามที่พวกเขาตอบได้นั้นถูก ขณะที่พวกคุณส่วนใหญ่กลับตอบผิด!”
“อย่างนี้นี่เอง!”
“เหย* แบบนี้ก็ได้!”
“ฉันว่าแล้ว!”
“จางเย่เจ้าหลานเต่าตัวจริง!”
“หมอนี่วันหนึ่งไม่ได้หลอกใคร วันนั้นคงจะไม่สบาย!”
ทุกคนพากันสบถ หัวเราะด่าจางเย่ว่าเจ้าเล่ห์แสนกล!
คณบดีพานโพสต์ต่อ “อาจจะดูเหมือนโจทย์เลขประถมข้อหนึ่ง แต่ปรัชญาและหลักการที่อยู่ในนั้นไม่ใช่ระดับประถมเลย รองศาสตราจารย์จางเย่ช่างสมกับที่เป็นอัจฉริยะของวงการคณิตศาสตร์ โจทย์ข้อนี้น่าสนใจมากทีเดียว ฉันได้จดเอาไว้แล้ว ไว้ฉันจะให้นักศึกษาภาควิชาคณิตศาสตร์ของเป่ยต้าทั้งหมดลองทำ ลองวิเคราะห์ดู กับบางเรื่องบางคำถาม หากลองเปลี่ยนมุมมองหาคำตอบ ก็อาจจะเกิดผลลัพธ์ที่ไม่คาดคิดได้! รองศาสตราจารย์จางน้อยได้บอกทุกคนว่า ไม่ว่ายามใด ก็อย่าได้ดูเบาโจทย์ที่ดูเหมือนจะง่าย! เพราะมันอาจจะไม่ได้เรียบง่ายอย่างที่คุณคิด และบางทีมันก็อาจจะไม่ได้ซับซ้อนอย่างที่คุณคิดเช่นกัน!”
หา?
ให้นักศึกษาเป่ยต้าทำโจทย์เลขเด็กประถม? แถมยังต้องวิเคราะห์เจาะลึกอีกด้วย?
คำพูดของคณบดีพาน ไม่ต้องสงสัยเลยว่าได้ประเมินโจทย์เลขประถมข้อนี้ไว้อย่างสูงส่ง ทั้งยังประเมินจางเย่ไว้สูงส่งด้วย!
ฟังคำอธิบายของคณบดีพานแล้ว ทุกคนจึงเริ่มเข้าใจเล่ห์กลในโจทย์ข้อนี้ หลังจากไตร่ตรองอย่างถี่ถ้วน ทุกคนต่างไม่อาจไม่ชื่นชมในศาสตร์อักษรและความรู้ ตลอดจนเชาว์ปัญญาของจางเย่ โจทย์เลขชั้นประถมหนึ่งข้อกลับสามารถแสดงออกถึงชั้นเชิงมากมาย ทั้งในเชิงปรัชญา ทั้งแฝงเรื่องทางจิตวิทยา และยังคงแก่นเกณฑ์แห่งคณิตศาสตร์ ที่สำคัญที่สุดก็คือยังสามารถตบหน้าผู้คนจำนวนมากได้อีก!
เทพที่สามารถคิดโจทย์เลขมหัศจรรย์แบบนี้ออกมาได้ ทั้งประเทศคงจะมีแต่จางเย่เท่านั้น!
คนพรรค์นี้ที่ไม่มีเรื่องก็ยังหาทางทำให้เป็นเรื่องขึ้นมาได้!


*-*-*-*-*-*-*-*-*-*-*-*-*-*-*-*-*






[Go To Next Chapter]( ./22.md)