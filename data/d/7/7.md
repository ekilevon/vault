##บทที่ 607 : พวกคุณชนะแล้ว!
มีความเงียบเล็กน้อย..
มีความวุ่นวายนิดหน่อย..
“เกิดอะไรขึ้น?”
“สตั๊นต์กำลังเต้นอยู่หรือไง? ทำไมไม่ออกแรงหน่อย?”
“อาจารย์จางทำได้ไงน่ะ?”
“นักแสดงแทนของต้าหลง ทำไมถึงจัดการนักประพันธ์อย่างจางเย่ไม่ได้?”
“ฉากมันดูงดงามเกินจนฉันไม่กล้าดูเลยอ่ะ! สถานการณ์ไปถึงไหนแล้ว?”
“เฮ้ พี่สตั๊นต์แมน นี่คุณตั้งใจสู้จริงเปล่าเนี่ย? ผ่านไปสามท่าแล้วยังไม่ชนะอีก? นายอย่าบอกฉันนะว่ากลัวจะไปทำร้ายอาจารย์จางเข้า?”
ทุกคนเริ่มวิพากษ์วิจารณ์เสียงเซ็งแซ่!
ในบรรดาพวกเขาไม่มีใครยอมรับฉากที่เล่นอยู่ตรงหน้าได้!
นักแสดงแทนแทบจะหลั่งน้ำตาออกมาอยู่รอมร่อ ไม่ตั้งใจสู้? เขาสาบานเลยว่าทำเต็มที่แล้ว แถมใช้พลังเต็มสิบส่วนด้วย! แต่ไม่รู้ทำไม ถึงเขาจะรู้สึกว่าคนตรงข้ามจะไม่ได้แข็งแกร่งอะไร ท่วงท่าก็เต็มไปด้วยจุดอ่อน แต่เขาก็ยังล้มจางเย่ลงไม่ได้!
บนใบหน้าของหวังเฉิงเผิงปรากฏความประหลาดใจ
ที่ปรึกษาคิวบู๊ก็ประหลาดใจเช่นกัน
ตอนนี้เองที่จางเย่กล่าวขึ้นมา “ยังเข้ามาอีกไหม?”
“ไม่เข้าแล้ว! ผมเข้าไม่ไหวแล้ว!” นักแสดงแทนรีบยอมรับความพ่ายแพ้ “กังฟูผมไม่เข้าขั้น หมัดไทเก็กที่เพิ่งเรียนยังฝึกไม่ดีพอ”
วิชาหมัดไทเก็กของนาย?
จางเย่ยังคงนิ่งเงียบ ช่างเถอะ ไม่อยากเถียงด้วย
ท้ายที่สุดนักแสดงแทนพยายามเรียบเรียงคำพูด คิดว่าวันนี้ต้องเสียหน้าแล้ว “ถ้าผมได้ใช้มวยภายนอกที่ผมเชี่ยวชาญ ผลคงไม่ออกมาเป็นแบบนี้แน่ พลังคงเพิ่มขึ้นประมาณสามสี่ส่วน ท่าเริ่มของผมคงไม่เผยจุดอ่อนขนาดนี้จนคุณรับมือได้หรอกครับ” ความจริงคือ เขาไม่ได้คิดจะหาข้ออ้างอะไร เพราะเขาคิดว่ามันเป็นอย่างนั้นจริงๆ เขาเพิ่งเรียนหมัดไทเก็กจึงเกิดความไม่คุ้นชิน นอกจากนี้ยังต้องการระยะเวลาเป็นวันๆ เป็นปีๆ แถมหลายปีกว่าจะแสดงฝีมือออกมาได้ อีกทั้งมวยภายในไม่เหมือนมวยภายนอก จะเร่งรีบไม่ได้ ต้องอาศัยความอดทนในการฝึกฝน เขาคิดว่าถ้าได้ใช้มวยภายนอกมาสู้กับจางเย่ ผลที่ออกมา จางเย่คงไม่สามารถรับมือเขาได้ถึงสามกระบวนท่าหรอก!
จางเย่มองไปที่เขา นี่คุณคิดเรอะว่าใช้วิชาอื่นมาต่อสู้แทนแล้วจะพอน่ะ? เหอๆ อย่างไรก็ตามเขาเลือกที่จะไม่กล่าวอะไรออกไป เพราะเขาไม่อยากไปรังแกคู่ต่อสู้อีก!
หวังเฉิงเผิงกับทีมงานคนอื่นๆ ได้ยินเช่นนี้ก็เข้าใจ
“เพราะงี้นี่เอง!”
“สตั๊นต์แมนเพิ่งจะได้เรียนหมัดไทเก็ก รู้เพียงผิวเผินเท่านั้น”
“ฉันก็ว่า ถ้าเขาใช้กังฟูจากสำนักเขานะ เขาจะต่อสู้แพ้อาจารย์จางได้ไง ความสามารถแท้จริงยังไม่ใช้ แค่แลกเปลี่ยนวิชากันกับอาจารย์จางเท่านั้นแหละ”
“ก็ว่าอยู่”
“ทำเอาใจเต้นรัวไปหมด ฉันคิดว่าอาจารย์จางเป็นยอดฝีมือที่ซ่อนเร้นปกปิดตัวตนซะอีก ที่ไหนได้แค่มองผิด เป็นเพราะนักแสดงแทนใช้ความสามารถไม่เต็มที่ต่างหาก”
ที่ปรึกษาคิวบู๊เหมือนจะนึกอะไรออก ผงกศีรษะกล่าวกับนักแสดงแทนว่า “นายกลับไปฝึกฝนก่อน มวยภายในก็เป็นแบบนี้แหละ เว้นแต่จะฝึกฝนมาซักสามปีห้าปีก็ใช่ว่าจะแสดงออกมาได้ ไม่เหมือนกับมวยภายนอกที่เรียนรู้ได้อย่างรวดเร็ว นอกจากนี้พอหมัดไทเก็กหายสาบสูญ เคล็ดลับ เทคนิคการหายใจและวิถีกรรมฐานล้วนหายไปด้วย หนทางนี้ย่อมยากแก่การเดินทาง ตอนนี้ฉันสอนได้แค่นี้ ที่เหลือขึ้นอยู่กับตัวนายแล้ว”
จางเย่คิดในใจ นี่ยังคิดจะฝึกฝนจากพื้นฐานแบบนี้อยู่อีก? ถึงฝึกตนจนแขนหลุดก็ไม่ได้อะไรขึ้นมาหรอก!
นักแสดงแทนประสานมือกล่าวยิ้มๆ “ขอบคุณมากครับ!”
ที่ปรึกษาคิวบู๊ชี้แนะ “แต่สำหรับการถ่ายหนังแล้ว แค่แสดงท่วงท่าของหมัดไทเก็กก็เพียงพอ อาจารย์จาง กระบวนท่าของคุณก่อนหน้านี้” กล่าวถึงตรงนี้ ค่อยหันมาชี้แนะจางเย่ต่อ “ถึงแม้มันจะดูไม่เลว แต่คุณต้องรู้ด้วยว่าไม่ใช่เพราะว่าท่วงท่าดี แต่เป็นเพราะคู่ต่อสู้ใช้วิชาที่ไม่เชี่ยวชาญ ไม่ว่าใครรับมือกับเขา ผลล้วนออกมาเหมือนๆ กันหมด อีกทั้งกระบวนท่าของคุณดูเหยาะแหยะไปหมด ขาดท่าเริ่มต้นที่ถูกต้อง คุณเคลื่อนไหวงุ่มง่ามไปมารอบๆ อย่างไร้จุดหมาย เหมือนกับนักเลงข้างถนนไม่มีผิด ผมไม่รู้หรอกนะว่าคุณไปเรียนรู้มาจากไหน หากมันช่วยเรื่องสุขภาพ ผมก็โอเคด้วย แต่ถึงอย่างนั้นก็เอามาใช้ในหนังไม่ได้ กระบวนท่ามันหยาบเกินไป”
หยาบ?
กระบวนท่าของฉัน..ดูหยาบเกินไปงั้นเหรอ?
จางเย่กรอกตา น้องสาวเอ็งสิ! ลูกพี่อุตส่าห์ใจดีบอกพวกนายว่าหมัดไทเก็กไม่ได้เป็นแบบนั้น! แต่พวกนายกลับมาสอนลูกพี่แทนงั้นเรอะ? อันที่จริง เขาคิดจะใช้หมัดไทเก็กที่แท้จริงในหนัง แต่ใครจะไปคิดว่าคนพวกนี้กลับไม่รู้อะไรเลย! ขนาดหมัดไทเก็กที่แท้จริงซึ่งสูญหายไปหลายร้อยปีแสดงอยู่ตรงหน้า พวกเอ็งแม่*ยังไม่รู้อีก!
ที่ปรึกษาคิวบู๊ “ผมจะแสดงหมัดไทเก็กอีกรอบ อาจารย์จางตั้งใจดีๆ ล่ะ รอบนี้ต้องจำให้แม่นๆ นะ เพราะต้องใช้ถ่ายตอนบ่ายนี้”
ผู้ช่วยผู้กำกับให้กำลังใจ “จางน้อย เหนื่อยหน่อยนะ”
จางเย่ตอบรับอย่างไม่รู้จะหัวเราะหรือร้องให้ดี “ครับ”
“ดูให้ดี” ที่ปรึกษาคิวบู๊เริ่มร่ายรำสิ่งที่เรียกว่า ‘หมัดไทเก็ก’ อีกครั้ง
สายลมสะเทือน เสียงทรงพลัง!
คนอื่นๆ เหลือบมองพร้อมกล่าวชื่นชม!
“ดี!”
“สุดยอด!”
“นี่คือกังฟูที่แท้จริง!”
“หมัดไทเก็กสมควรแล้วกับชื่อเสียงที่ได้รับ ดูสิ ก่อนหน้านี้นักแสดงแทนทำได้ไม่ดีเท่าไร พอเทียบกับที่ปรึกษาคิวบู๊ท่านนี้ หมัดไทเก็กของเขาสวยงามจริงๆ!”
“ใช่ เขาเคยติดอันดับตอนงานแข่งศิลปะป้องกันตัวระดับชาติด้วยนะ”
กลับสู่ท่าจบ ที่ปรึกษาคิวบู๊กล่าว “อาจารย์จาง คุณลองซักรอบ”
จางเย่ลอกเลียนแบบอย่างไร้จิตใจ รอบนี้ต่างไปจากที่เขาลอกเลียนแบบมวยปากั้ว ที่เขาเคยได้เห็นมาก่อนหน้านี้ ทว่ากับท่า ‘หมัดไทเก็ก’ ปัญญาอ่อนที่เขาไม่เคยได้รู้ได้ยินมาก่อนนี้ เขาจะลอกเลียนแบบได้อย่างไร? ได้แต่ลองต่อยไปอย่างคร่าวๆ ตามน้ำไปก่อนละกัน!
ที่ปรึกษาคิวบู๊ “ไม่ถูก ไม่ถูก! ไทเก็กมีส่วนหยิน - หยาง ปรากฏบนกระบวนท่าเปิด นี่คือจุดสำคัญห้ามผิดพลาดแม้แต่น้อย!”
จางเย่ “......”
ที่ปรึกษาคิวบู๊ “วิถีกังฟูของหมัดไทเก็กสุดลึกล้ำ ผมพูดมากกว่านี้คุณก็คงไม่เข้าใจ ขอแค่คุณจำรูปแบบที่ผมทำ ไม่ต้องสนว่าทำไมพอ”
จางเย่ “......”
ที่ปรึกษาคิวบู๊ “ไม่ใช่สิ ไม่ใช่อย่างนั้น! ทำไมยังทำท่าทางนอกรีตเหมือนที่ทำก่อนหน้านี้อีกล่ะ!? ท่าปัดป้องของหมัดไทเก็กไม่ได้ทำแบบนั้น! ต้องผลักออกมาข้างหน้า!”
จางเย่ “......”
ที่ปรึกษาคิวบู๊ “เกือบแล้ว ดีๆ อีกรอบๆ”
ภายใต้ทุกสายตาที่จับจ้องจางเย่ ชายหนุ่มได้เรียนรู้ครั้งแล้วครั้งเล่า ปล่อยหมัดครั้งแล้วครั้งเล่า!
ท่วงท่าเหมือนขึ้นเรื่อยๆ!
...ท่วงท่าเหมือนขึ้นเรื่อยๆ!
…….ท่วงท่าเหมือนขึ้นเรื่อยๆ!
ที่ปรึกษาคิวบู๊ “แบบนั้นแหละ!”
ผู้ช่วยผู้กำกับเห็นด้วย “เรียนรู้ได้เร็วจริงๆ ครับ!”
หวังเฉิงเผิงพยักหน้า “เหมือนขึ้นเรื่อยๆ แล้วล่ะ ถ่ายแบบนี้ต้องออกมาดีแน่ๆ”
เห็น ‘พัฒนาการ’ และ ‘การเติบโต’ ของจางเย่เช่นนี้ เหล่านักแสดงประกอบและสตาฟต่างดีใจไปด้วย ส่วนที่ปรึกษาคิวบู๊ยิ่งดีใจกว่าใครที่สุด เขาคิดว่าจางเย่เป็นนักเรียนที่คุ้มค่าแก่การสอนคนหนึ่ง หากไม่ใช่เพราะชื่อเสียงของจางเย่ยิ่งใหญ่มาก เขาคงรับจางเย่ไปเป็นลูกศิษย์ จัดการสืบทอดส่งต่อหมัดไทเก็กทั้งหมดไปให้จางเย่ เพื่อที่เขาจะได้ใช้เรียนรู้ต่อไป!
ท่ามกลางสายตามองประเมินของทุกคนโดยรอบ ในที่สุด กระบวนท่าของจางเย่ก็ลงตัวเสียที เรียนรู้ได้ไปถึงเก้าสิบเก้าเปอร์เซ็น เหมือนกระบวนท่าของที่ปรึกษาคิวบู๊อย่างไรอย่างนั้น! ขณะเดียวกัน ก็เปี่ยมไปด้วยความทุกข์ระทมแทบกระอักเลือดของจางเย่ ที่ระดับ ‘หมัดไทเก็กแบบนี้’ ของเขาสูงขึ้นอย่างรวดเร็ว!
เอาเถอะ!
พวกคุณชนะแล้ว!


*-*-*-*-*-*-*-*-*-*-*-*-*-*-*-*-*


[Go To Next Chapter]( ./8.md)