##บทที่ 675 : ผู้ชมตกตะลึง!
บนเวที
เฉียนผิงฝานมองเห็นท่าทีของผู้ชมที่อยู่ตรงหน้าอย่างเต็มตา
ทุกคนคือกังขา!
ทุกคนคือผิดหวัง!
แทบไม่มีคนคาดหวังอะไรกับเขาเลย!
ภายใต้บรรยากาศอย่างนี้ เฉียนผิงฝานกลับเริ่มสงบเยือกเย็น หายใจออก หายใจเข้า และค่อยๆ ใจเย็นลง เขาไม่ได้รู้สึกประหม่าหนักเหมือนก่อนหน้านี้อีกต่อไป! เขาเป็นแค่ช่างซ่อมจักรยาน เดิมทีก็ไม่ใช่คนที่อยากให้ใครมานิยมชมชอบอยู่แล้ว เขาน่ะไม่ชอบให้คนมาสนใจอะไร ขืนมาสนใจแบบนั้นเขาจะยิ่งรู้สึกกดดันเสียมากกว่า เขาไม่มีความกล้าพอที่จะอยู่บนความเชื่อใจของใครได้ และกลัวการเป็นที่คาดหวังจากคนอื่นๆ ด้วย ตอนนี้บรรดาผู้ชมล้วนไม่เห็นเขาอยู่ในสายตา เช่นนี้สิ กลับยิ่งทำให้เขาหายกดดันไปได้ตั้งครึ่ง!
อย่ากลัว!
ไม่ต้องกลัว!
ร้องอย่างกล้าหาญ!
นายทำได้! นายต้องทำได้!
เขาหันหน้ากลับไป แล้วพยักหน้าเบาๆ
ครู่ต่อมา คลื่นอินโทรล่องลอยออกมา
เป็นเสียงของไวโอลีน ที่หลายคนคุ้นเคยเป็นอย่างดี!
“หืม?”
"นี่มัน..กลอนที่จางเย่เขียนแล้วเอาไปทำเป็นเพลงไม่ใช่เหรอ!?"
"ใช่ 'ขอเราอายุมั่นขวัญยืน' แน่ๆ ! เพลงของจางหย่วนฉี!"
“หา? แรงงานบ้านนอกคนนี้ไม่ได้จะมาร้องเพลงตามกระแสเน็ตหรอกเหรอ? ทำไมจะมาร้องเพลงทำนองละมุนแบบนี้ล่ะ?”
“ฉันได้แต่ เหอะ! เหอะ!”
“ฟังเขาร้องเถอะ คงทำคนตะลึงตายเองแหละ ฮ่าๆ !”
“ระดับคงแค่ต่ำๆ”
"แรงงานบ้านนอกคนนี้จะร้องเพลงยากระดับนี้เชียว?"
ผู้ชมได้ยินตัวโน้ตแล้ว เพลงนี้ดูเหมือนจะง่าย ด้วยไม่มีคีย์เสียงแหลมเลย แต่ที่จริงกลับยากมากทีเดียว! ยิ่งเป็นบทเพลงที่นุ่มนวลเช่นนี้ ยิ่งเป็นบทพิสูจน์ว่านักร้องมีทักษะและการเข้าถึงอารมณ์เพลงในระดับไหน! เป็นเพราะไม่มีท่อนขึ้นเสียงสูงและการระเบิดเครื่องดนตรีที่จะช่วยส่งเสริมและเกลี่ยสมดุลย์เพลง ทุกอย่างจึงขึ้นอยู่กับทักษะการร้องของผู้เข้าแข่งขัน ขึ้นอยู่กับเนื้องเสียงล้วนๆ นี่คือสิ่งสำคัญที่สุด!
อีกด้านหนึ่ง
จางเสียยิ้มๆ "เพลงของหย่วนฉีนี่"
ฟ่านเหวินลี่เริ่มวิเคราะห์ "เรียบเรียงทำนองใหม่ด้วย"
จางหย่วนฉีกล่าวกลั้วหัวเราะ "ดูซิว่าจะเป็นยังไง"
……
หลังเวที
จางเย่ยิ้มกล่าว "เริ่มแล้วครับ!"
พ่อเฉียนกระวนกระวาย แม่เฉียนเองก็งุนงงสับสน พวกเขาที่ไม่เคยฟังลูกชายร้องเพลงมาก่อน ไม่กลัวเรื่องเสียงร้องเพลงครั้งแรกกันหรอก จะกลัวก็แต่ลูกชายพวกเขาจะร้องไม่เพราะจนถูกคนขับไล่ต่างหาก!
ในฐานะที่พวกเขาเป็นพ่อแม่ ย่อมรู้ดีว่าเสียงของลูกชายไม่ค่อยเหมือนคนอื่น หลังจากช่วงเสียงเปลี่ยน เนื้อเสียงของลูกชายก็ดูเหมือนจะแปลกไปจากคนอื่น ทำให้โดนเพื่อนๆ ที่โรงเยนหัวเราะเยาะ แม้แต่คุณครูยังเคยหัวเราะเยาะเขา แต่ละคนล้วนเอาเรื่องนี้มาล้อเลียนเสมอ แม้ว่าเสียงพูดของลูกชายตอนนี้จะนับว่าปกติแล้ว แต่นั่นก็เป็นเพราะลูกชายของพวกเขาค่อยๆ ฝึกออกเสียงทีละเล็กทีละน้อย โดยกดเสียงให้ต่ำ เพื่อที่จะให้เหมือนกับเด็กผู้ชายคนอื่นๆ ! เพื่อไม่ให้ดูแปลกแยกจากเพื่อนๆ ! ทว่าสำหรับเสียงร้องเพลงนั้น พ่อแม่ทั้งสองต่างกังวลว่าลูกชายจะซ่อนเสียงเอาไว้ไม่อยู่ กลัวว่าลูกชายจะโดนคนในเมืองเยาะเย้ยเหมือนตอนที่เป็นเด็กอีก!
……
ท่ามกลางท่วงทำนองอันไพเราะนี้ ไวโอลินและเปียโนได้พากันปูพรมบรรยากาศอันสง่างาม
เบื้องหลังโค้ชทั้งสี่ เสียงของผู้เข้าแข่งขันค่อยๆ ดังขึ้นอย่างแผ่วเบา ด้วยเสียงซึ่งถ่ายทอดความในใจออกมา!
ไม่เหมือนกับที่พ่อแม่ของเฉียนผิงฝานคาดไว้แม้แต่น้อย! เฉียนผิงฝานไม่ได้พยายามปกปิดซ่อนเร้นเสียงของตน! กับพวกเพื่อนสมัยเรียนที่หัวเราะเยาะ สายตาเหยียดหยาม ทุกอย่างได้ถูกเขาขว้างทิ้งไปไกลแสนไกล!
วันนี้..เขาจะกลับไปเป็นตัวของตัวเองที่แท้จริง!
วันนี้..เขาไม่อยากแสร้งทำตัวให้เหมือนคนอื่นอีกต่อไป!
เขาอยากจะร้องเพลง! เขาอยากจะร้องเสียงดังๆ ให้คนทั้งหมดได้ยิน!
“จันทร์กระจ่างจะปรากฏยามใด”
“ยกจอกเมรัยขึ้นถามฟ้า”
เสียงร้องดังขึ้นมา ไร้สัญญาณบอก ไร้เค้าลางเตือน ทั่วทั้งห้องส่งพลันชะงักงัน!
ผู้ชมบางคนที่กำลังพูดคุยออกท่าออกทางยิ้มค้าง!
ผู้ชมบางคนที่ก้มหน้าเล่นมือถืออยู่พลันหยุดกึก!
กล่าวได้ว่า….เพียงแค่ผู้เข้าแข่งขันคนนี้เปล่งเสียงออกมาพยางค์แรก ก็ทำให้ทั่วทั้งห้องส่งตกสู่ห้วงบรรยากาศสุดพิลึกพิลั่น!
“……”
เงียบ!
เงียบกริบไร้สำเนียง!
เจียงหยวนแข็งค้าง!
อู๋ม่อตกตะลึง!
ฝูซือหงนิ่งงัน!
ผู้ชมในห้องส่งที่พากันบ่นว่าและผิดหวังอยู่เมื่อครู่ เพียงพริบตาเดียวก็มีอาการอย่างกับเห็นผี! ล้วนพากันจ้องมองไปที่เวทีด้วยสีหน้าตกตะลึง! จับจ้องไปยังผู้เข้าแข่งขันที่ใครก็ไม่เหลือบแล! ใครก็ไม่ใส่ใจคนนั้น! ไม่มีใครขยับเคลื่อนไหวสักคน!
พวกเขาทั้งหมดตะลึงค้างไปแล้ว!
ภายในห้องส่งนั้น..คนทั้งหมดได้แต่ต้องตื่นตะลึง!
เฉียนผิงฝานยืนอยู่บนเวทีอย่างภาคภูมิ ไม่มีท่าทางปวกเปียก และไม่มีท่าทีอ่อนแออีกต่อไป เวลานี้เขา......เปล่งรัศมีเฉิดฉายไปทั่วทุกทิศทาง!
"คืนนี้ ณ สวรรค์ชั้นเบื้องบน"
"ข้าฉงนจักเป็นปีกาลใด"
….น้ำเสียงดั่งคนรักกระซิบกระซาบ!
….ช่างนุ่มนวล งดงาม ชวนฝันเกินไปแล้วโว้ยยยย!
……
ด้านหลังเวที พ่อเฉียนอ้าปากค้าง "นี่......นี่ลูกชายเราร้องอย่างนั้นหรือ?"
แม่เฉียนเองก็จ้องมองลูกชายที่อยู่ในจอตาไม่กระพริบ เธอกำลังเป็นห่วง เป็นห่วงว่าผู้ชมอาจจะมองลูกชายตนเองแปลกๆ เพราะเสียงนี้นี่แหละ!
สายตาแบบนั้น เธอเคยเห็นมามากมาย!
เสียงหัวเราะเย้ยหยันแบบนั้น เธอเองก็เคยได้ยินมามากเกินพอ!
เธอไม่ได้คาดหวังให้ลูกชายเธอเก่งอะไร และไม่ได้คาดหวังว่าลูกชายจะมีผู้คนจดจำ เธอเพียงแต่หวังว่าคนอื่นจะไม่มาดูถูกลูกชายของเธอ!
……
ทางด้านโค้ช
จางเสียที่หันหลังอยู่ก็ถูกทำให้ตื่นตกใจไปด้วยเช่นกัน "เสียงผู้หญิงคนนี้......แทบจะเทียบเคียงกับเหวินลี่ได้เลย!"
ฟ่านเหวินลี่กล้ำกลืนความประหลาดใจลงไป นี่เป็นเพลงของพี่สาวจาง แต่เมื่อเทียบกับน้ำเสียงทรงเสน่ห์ของพี่สาวจางแล้ว น้ำเสียงของผู้เข้าแข่งขันคนนี้คล้ายกับตนเองมากกว่า อันที่จริงเสียงนี้ยังฟังดูสง่างามกว่าตนเองเล็กน้อยเสียด้วยซ้ำ นุ่มนวลอย่างยิ่ง จนฟ่านเหวินลี่ต้องยอมรับ! ต่อให้เธอมาถ่ายทอดบทเพลง 'ขอเราอายุมั่นขวัญยืน' นี้ และไม่ได้ร้องสดแต่เป็นร้องในห้องอัด อย่างดีที่สุดยังเทียบไม่ได้เลย ขณะที่ผู้เข้าแข่งขันคนนี้น่ะร้องสด ไม่ได้ร้องในห้องอัด กลับทำได้ระดับนี้นับว่าสูงเกินไปแล้ว!
เฉินกวงยังคงประหลาดใจไม่หาย “ไม่น่าเชื่อ ‘เดอะวอยซ์’ ยังมีผู้เข้าแข่งขันแบบนี้อยู่อีกเหรอ?”
จางหย่วนฉีกล่าวอย่างอารมณ์ดี “จางเย่เอาผู้เข้าแข่งขันที่ดีที่สุดมาปิดท้ายนี่นา!”
จางเสียรู้สึกทึ่งไม่หยุด "ยังคิดอยู่เลยว่าเอาผู้เข้าแข่งขันดีๆ ไปไว้ตอนต้นหมดแล้ว ตอนหลังคงไม่มีอะไรมาเซอร์ไพรส์แน่ๆ ใครจะไปคิดว่าจะเซอร์ไพรส์กันเร็วขนาดนี้ แล้วนี่ไม่ใช่แค่เซอร์ไพรส์ธรรมดานะ เสียงนี้ทำเอาฉันรู้สึกมหัศจรรย์สุดๆ ไปเลย เสียงของผู้หญิงคนนี้งดงามเหลือเกิน พิเศษมากๆ ในโลกแห่งการร้องเพลงก็มีแค่เหวินลี่กับนักร้องหญิงอีกไม่กี่คนเท่านั้นที่จะร้องได้ระดับนี้! นี่เป็นนักร้องอาชีพสินะ?"
เฉินกวง "ผู้เข้าแข่งขันหญิงคนนี้ช่ำชองยิ่งกว่ามืออาชีพอีก คงไม่ใช่ว่าจางเย่ไปเชิญสุดยอดนักร้องหญิงเสียงดีมาขึ้นแสดงหรอกนะ? ฟังจากเสียงแล้วคล้ายเสียงพี่สาวเมิ่งเลย? แต่พี่สาวเมิ่งคงมาไม่ได้หรอกมั้ง?"
ฟ่านเหวินลี่ขบคิด ก่อนสั่นศีรษะ "ไม่ใช่พี่สาวเมิ่งหรอก เสียงนี้ออกจะอ่อนวัยไปนิด อีกอย่าง พี่สาวเมิ่งเป็นนักร้องระดับนี้แล้ว ไม่น่ามาร่วมประกวดหรอกเนอะ? ยิ่งไปกว่านั้นจากปฏิกิริยาของผู้ชมเมื่อกี้ ก็ไม่มีเสียงเชียร์อะไรเลย น่าจะเป็นผู้เข้าแข่งขันที่พวกเราไม่รู้จัก......เอ๊ะ” พอพูดถึงผู้ชม ฟ่านเหวินลี่พลันหันไปมองทางล่างเวทีทันควัน กล่าวอย่างงุนงง "เกิดอะไรขึ้น? พวกคุณดูท่าทางของผู้ชมสิ เป็นอะไรกันไปหมดน่ะ?"
จางเสียเองก็สังเกตเห็นแล้วเช่นกัน “ท่าทางแบบนี้คืออะไรกัน?”
เฉินกวงกล่าวติดตลก “หืม? เพราะจนเป็นแบบนี้กันเลยเหรอ?”
มองไปเห็นแต่ที่นั่งผู้ขมที่ดูแล้วช่างอัศจรรย์ใจจริงๆ !
ผู้ชมร่างอ้วนคนหนึ่งอ้าปากหวอ จนเห็นฟันกรามซี่ใน!
ผู้ชมสาวสวยรายหนึ่งแทบจะเด้งออกมาจากเก้าอี้ เบิกตากว้างแทบถลนจ้องมาทางเวที!
ยังมีคุณแม่คนหนึ่งที่พาลูกอายุประมาณสิบเอ็ดสิบสองมาด้วยอีกสองคน คนแม่หน้าตาขวัญหาย ส่วนลูกอีกสองคนก็ตื่นตกใจแบบไม่มีใครยอมใคร แววตาเต็มไปด้วยสีสันแห่งความพิศวงงงงวยเหลือหลาย!
ใช่แล้ว!
มีแต่ความตื่นตะลึง!
มีแต่ความพิศวง!
โค้ชทั้งสี่ต่างถูกปฏิกิริยาตอบสนองของคนดูทำเอาสับสนงุนงงไปตามๆ กัน ความจริงพวกเขาเองก็โดนเสียงและทักษะการร้องเพลงนี้ทำให้รู้สึกมหัศจรรย์สุดๆ มหัศจรรย์ใจยิ่งกว่าหลัวอวี่ที่ออกมาเป็นคนแรกเสียอีก! แต่ก็ยังไม่เข้าใจอยู่ดีว่าทำไมท่าทางของผู้ชมถึงได้โอเวอร์อะไรขนาดนี้ แค่ฟังแล้วเพราะต้องออกท่าทางกันขนาดนี้เชียว? แค่ฟังแล้วเพราะพวกคุณต้องตกใจกันจนเป็นแบบนี้เลย?
"ข้าหวังล่องท่องลมเพื่อคืนบ้าน"
"เกรงวิมานหยกแก้วอันล้ำค่า"
"สูงสถานเหน็บหนาวเกินกายา"
"เพียงเงาข้ารำร่ายในแสงจันทร์"
"มิเปรียบปานโลกหล้าเมืองมนุษย์"
คงเพราะผู้เข้าแข่งขันเริ่มชินเวทีจึงนิ่งขึ้น ส่งผลให้เสียงยิ่งไพเราะจับใจคนมากขึ้น ดังหญิงสาวที่ตกอยู่ในห้วงแห่งรักที่กำลังกระซิบแผ่วเบา คำสุดท้ายที่ร้องว่า 'มนุษย์' เอื้อนด้วยเสียงยาวสูง แล้วล่องลอยหายไป ราวกับนำเอามีดที่คมกริบ หอบเสียงบาดลึกเข้าไปในใจคนทั้งหมด!
วินาทีนี้เอง ด้านล่างเวทีที่แต่เดิมเงียบงันพลันเดือดระอุขึ้นมา!
"อ๊า!"
"สวรรค์!"
"เง็กเซียนฮ่องเต้ทรงโปรด!"
"เชี่*! เชี่*! เชี่*!"
“ยอดเยี่ยมเกินไปแล้ว! สวรรค์! สุดยอดฉิ*!”
ผู้ชมทั้งหมดต่างตะโกนดังกึกก้อง!
เสียงปรบมือและเสียงกรีดร้องดังสนั่นลั่น!
ผู้ชมบางคนถึงกับคลั่งไปแล้ว! ลุกขึ้นยืนชูกำปั้นร้องตะโกนไม่หยุดปาก อย่างกับว่าคนทั้งหมดถูกเสียงนี้แผดเผาเข้าให้! ตื่นเต้นจนควบคุมตัวเองไม่ได้! ตื่นเต้นจนได้แต่กู่ร้องตะโกนบอกความรู้สึกที่ก่อตัวขึ้นมาในใจออกไปจนหมดเปลือก!
ทั้งห้องส่งต่างลุกเป็นไฟ!
ลุกเป็นไฟจนหูแทบไหม้!
โค้ชทั้งสี่หันมามองหน้ากันแล้วยิ่งรู้สึกงุนงงสงสัยเพิ่มขึ้น
นี่มันเรื่องอะไรกัน? ทำไมทุกคนเป็นแบบนี้กันไปหมด? จะว่าไปเพลงนี้เป็นเพลงที่ค่อนข้างมีทำนองราบเรียบนะ ไม่ได้ขึ้นเสียงสูง ไม่มีท่อนส่าย และไม่มีจังหวะที่เร็ว ไม่ใช่บทเพลงที่นำมาใช้ในรูปแบบการประกวด และไม่ใช่บทเพลงที่จะทำให้บรรยากาศคึกคัก ผู้เข้าแข่งขันหญิงคนนี้ร้องได้เยี่ยมก็จริง แต่ไม่น่าทำให้ทั้งสตูอิโอเป็นแบบนี้สิ? ไม่มีเหตุผลเลย ทำไมผู้ชมทั้งหมดถึงคลั่งกันขนาดนี้?
พวกคุณทำอะไรกัน?
ไปฉีดเลือดไก่กันมารึ?
ดนตรีบรรเลงไป
"จันทร์ล้อมย้อมเคหาสน์แดง เส้นแสงซ่านผ่านม่านไหม"
"มิอาจฝืนข่มตามิแค้นใจ จันทร์เพ็ญใยมักเยือนยามจากจร"
เฉินกวงไม่สงสัยพฤติกรรมของผู้ชมอีกต่อไป เขามึนเมาไปเรียบร้อยแล้ว จึงฟังอย่างหลงไหล นี่เป็นเสียงที่ดีที่สุดที่เขาได้ฟังมาในวันนี้ ทันใดนั้น เขาพลันนึกได้ว่านี่เป็นรอบบลายด์ออดิชั่น! เขามัวแต่ฟังจนลืมจุดประสงค์สำคัญไปเลย! เฉินกวงรีบกดปุ่มทันที เก้าอี้ค่อยๆ หมุนอย่างช้าๆ เขาหัวเราะแล้วประกาศเสียงดัง "ลูกทีมสาวคนนี้เป็นของผมแล้ว! ใครก็อย่ามาแย่งผมนะ!"
เก้าอี้หันมาเรียบร้อย
เฉินกวงคาดหวังว่าจะได้เห็นหน้าผู้เข้าแข่งขันสาวที่ตนเองหลงไหล เตรียมชูนิ้วหัวแม่โป้งขึ้นมาให้กำลังใจและความเชื่อมั่นแก่ผู้เข้าแข่งขันในครั้งแรก นี่เป็นสิ่งที่เขาทำเป็นประจำ อย่างไรก็ตาม เพียงเสี้ยววินาทีที่เก้าอี้หมุนมาอยู่ตรงหน้าเวทีนั้น นิ้วหัวแม่โป้งที่เฉินกวงเตรียมชูขึ้นก็ต้องตกใจจนดึงกลับมา!
ได้ยินแต่เสียงเฉินกวงร้องเสียงหลง “เฮ้ยยยยยยย!?”
เป็นไปได้ไง!?
ไหงเป็นแบบนี้!?
เขาโคตรงงเชี่*ๆ ! พลันเข้าใจกระจ่างถึงอาการที่ทุกคนต่างชะงักกันนั่นเอง เพราะเอาแต่จ้องมองผู้เข้าแข่งขันบนเวทีแบบนี้นี่เอง!
ฟ่านเหวินลี่กดปุ่มตามมาอีกคน กล่าวกลั้วหัวเราะ "จะเป็นของนายไปได้ยังไงกัน ลูกทีมแบบนี้น่ะ ต้องมาอยู่ในทีมฉะ......" ขณะกำลังพูด เก้าอี้ก็หมุนมาเรียบร้อย ฟ่านเหวินลี่พูดค้างไว้แค่นั้นแล้วกลืนลงไป เห็นเพียงสีหน้าตกตะลึงกะทันหัน หลังจากที่มองไปทางผู้เข้าแข่งขันบนเวที เธอกระเด้งลุกจากที่นั่ง มือขวาปิดปาก สีหน้าไม่อยากเชื่อ!
เฉินกวงร้องดังลั่น “สวรรค์!”
ฟ่านเหวินลี่เองก็ตะลึงสุดขีด “เป็นไปได้ไงเนี่ย!”
คนที่กดปุ่มเป็นคนถัดมาคือจางเสีย และจากนั้น จางหย่วนฉีก็กดปุ่มตามมาติดๆ
ไม่มีใครลังเลสงสัยอีกต่อไป ผู้เข้าแข่งขันหญิงที่เก่งขนาดนี้ หากยังไม่หัน แล้วจะทิ้งไว้ให้ใครหันล่ะ!
จางเสียยังไม่รอให้เก้าอี้หันมาจนเสร็จ ก็อดไม่ไหวที่จะชะโงกศีรษะไปดูผู้เข้าแข่งขัน อยากจะรู้สักทีว่าทำไมเฉินกวง เหวินลี่ และพวกผู้ชมในห้องส่งถึงมีอากัปกริยาอย่างนี้ ผลคือ จางเสียเองก็ตะลึงงันไปด้วยอีกคนและมีท่าทีไม่ต่างไปจากทุกคน! "หาาาา!?"
นี่……
นี่มัน……
ตามมาด้วยจางหย่วนฉีที่หลังจากเห็นสภาพที่แท้จริงของเฉียนผิงฝานแล้ว ก็ต้องตกตะลึงไปด้วยอีกคน! ก่อนหลุดขำออกมาอย่างพอใจ "โอ! น่าทึ่งอะไรอย่างนี้!"
ร่างกายสวมเสื้อผ้าเก่าซอมซ่อ!
ผมสั้นเกรียน!
เป็นผู้ชาย!
นี่มันผู้ชายนี่หว่า!
โค้ชทั้งสี่ในเวลานี้ รู้สึกได้เพียงราวกับมีม้าหมื่นตัวควบตะบึงผ่าน! พวกเขายังสงสัยว่าตัวเองตาฝาดไปหรือไม่? พวกเขาสงสัยกระทั่งว่ามีใครพากย์เสียงอยู่หรือเปล่า? จึงจ้องมองเขาอย่างเอาเป็นเอาตาย! แต่ละคนอยากจะพิสูจน์เหลือเกินว่าริมฝีปากเขาขยับถูกหรือไม่! อยากรู้ว่าเขาร้องเองจริงๆ น่ะเหรอ!
เฉียนผิงฝานร้องด้วยเสียงสูง ยิ่งร้องยิ่งลึกซึ้ง ยิ่งร้องยิ่งเข้าถึง!
"มนุษย์ประสบทุกข์สุขพรากพบ"
"จันทร์ประสบขึ้นแรมเพ็ญเสี้ยวสูญ"
"มิพร้อมพูนเนิ่นแท้แต่ปางบรรพ์"
"ขอเราอายุมั่นขวัญยืน แม้นพันหมื่นลี้ที่ห่างไกล"
เป็นเขาร้องจริงๆ !
เป็นเขาจริงๆ ที่ร้องเพลงนี้!
โค้ชที่หันมาต่างพากันลุกขึ้นยืน!
เฉินกวงชูนิ้วโป้งขึ้นสูงและโบกไปมาไม่หยุด!
ฟ่านเหวินลี่ชูคออย่างตื่นเต้นและปรบมืออยู่อย่างนั้น!
จางเสียได้แต่จับจ้องไปยังเฉียนผิงฝานที่อยู่บนเวทีด้วยสีหน้าเต็มไปด้วยความตกตะลึง จนไม่รู้ว่าจะพูดสื่อความในใจอย่างไรออกไปดี!
ทั้งห้องส่งราวกับน้ำเดือดปุดที่เริ่มพวยพุ่ง!
เสียงกรีดร้อง ตะโกน ปรบมือ ดังกระหึ่มต่อเนื่อง!
ใครบอกว่าแรงงานบ้านนอกคนนี้เป็นแค่คนที่มาเติมให้ครบจำนวน?
ใครบอกว่าอัดรายการเทปแรกท่าดีทีเหลว?
เติมคนให้ครบกับผีสิ! ท่าดีทีเหลวห่*อะไรล่ะ! ที่จริงแล้วลูกระเบิดใหญ่วางไว้ท้ายสุดนี่แหละ! เสียงแบบนี้อยู่เหนือสามัญสำนึกเกินไปแล้วโว้ย!


*-*-*-*-*-*-*-*-*-*-*-*-*-*-*


[Go To Next Chapter]( ./76.md)