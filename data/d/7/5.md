##บทที่ 605 : หมัดไทเก็กที่แท้จริง!
ตอนเที่ยง
ข้าวกล่องดูธรรมดา ข้าวหนึ่งกับสอง เอิ่ม ยังมีน้ำแร่ให้อีกขวดด้วย
“อีกแล้วเหรอ?”
“เออ กินๆ ไปเถอะ”
“ข้าวกล่องแบบนี้ทำเอากินไม่ลงเลย!”
“อยากกลับไปเปลี่ยนอาหารของบริษัทชะมัด รับไม่ได้ว่ะ”
“ใช่ ถึงฉันจะทำอาหารไม่เก่งนะ แค่ฉันเห็นก็ไม่อยากอาหารแล้ว ใครเขาผัดฟักเขียวแบบนี้เนี่ย? นี่มันเอาทุกอย่างโยนลงมาผสมมั่วๆ ชัดๆ!”
รอบบริเวณพักผ่อน นักแสดงตัวประกอบหลักบางคนกับนักแสดงแทนอีกสองกำลังรับประทานอาหารกับเหล่าทีมงานถ่ายทำ พลางบ่นเรื่องอาหารไปด้วย บางคนถึงกับไม่คิดจะกินสักคำ
จางเย่ชิมไปนิดหนึ่ง รสชาติธรรมดามากๆ แต่ไม่ถึงกับทานยากอะไร หรือต่อให้ทานยากจริง จะเอาไปเทียบกับมื้ออาหารที่เขาเคยกินตอนอยู่ในห้องมืดที่สถานีตำรวจได้เหรอ? ขนาดตอนนั้นเขาไม่ได้เรื่องมากเรื่องอาหารอะไรนัก ชัดเจนว่าตอนนี้ก็เช่นกัน เขาแค่รีบๆ กินให้เสร็จภายในไม่กี่คำแล้วดื่มน้ำแร่ล้างปากตาม หลังจากนั้นตั้งหน้าตั้งตาอ่านบทต่อไปเงียบๆ
เมื่อนักแสดงตัวประกอบหลักเห็นเช่นนี้ ต่างพูดอะไรกันไม่ออก
นักแสดงประกอบบทย่อยที่เหลือต่างมองไปที่จางเย่เช่นกัน พอมองเห็นกล่องอาหารที่ว่างเปล่า พวกเขาหันมามองตากันเองก่อนก้มหน้าก้มตารับประทานอาหารต่อ หลังจากนั้นก็ไม่มีใครบ่นหรือพูดอะไรอีก ถ้าขนาดคนดังระดับที่พวกเขารู้ว่าอย่างไรก็ไม่มีทางเอื้อมถึงยังไม่ได้มีปัญหาอะไรกับอาหาร พวกเขาจะยังคงพูดอะไรได้อีก?
มีนักแสดงแทนคนหนึ่งมองจางเย่อยู่หลายครั้ง นี่เหมือนจะเป็นการกระทำเล็กๆ น้อยๆ แต่กลับสะท้อนให้เห็นถึงอะไรบางอย่าง นักแสดงแทนคนนี้ไม่สงสัยเลยว่าทำไมจางเย่ที่เพิ่งเดบิวต์มาปีเดียวก็สามารถประสบความสำเร็จได้ในระยะเวลาสั้นๆ คนที่ถูกคนบนเน็ตก่นด่านู้นนี่ซ้ำแล้วซ้ำเล่า คนที่มืออาชีพที่ถูกคนในวงการเคลือบแคลงเสมอๆ แต่ยังคงดำรงชื่อเสียงไว้กลางคนหมู่มากได้ ตอนนี้เขารู้แล้วว่าเป็นเพราะอะไร
หลังเที่ยง
จางเย่โทรศัพท์ไปหาแม่
“แม่ ทำอะไรอยู่เหรอ?”
“แม่ทำงานอยู่”
“เอ่อ ผมแค่จะโทรมาบอกว่า ช่วงนี้ผมไม่ได้กลับบ้านนะ ต้องทำงานน่ะ”
“งานอะไร?”
“รับบทเป็นตัวแสดงในหนังครับ”
“ดีมากเจ้าลูกชาย!”
“แน่นอน อันนี้เป็นงานใหญ่นะครับ สองวันนี้น่าจะตามพวกทีมงานไปทั่ว แม่บอกพ่อให้ด้วยนะ ว่าผมจะกลับบ้านตอนปิดกองแล้ว”
วางสายเสร็จ ที่ปรึกษาคิวบู๊เดินเข้ามา “อาจารย์จาง ทานเสร็จหรือยังครับ?”
นักแสดงแทนอีกคนเดินตามหลังเขามา มองดูแล้วน่าจะเป็นตัวแสดงแทนของต้าหลง ถึงแม้หน้าตาจะไม่คล้าย แต่รูปร่างเหมือนอยู่ “อาจารย์จาง”
“กินเสร็จแล้ว” จางเย่ปิดโทรศัพท์ ยืนขึ้นกล่าวว่า “อย่าเรียกว่าอาจารย์จางเลยครับ ไม่ต้องสุภาพขนาดนั้นก็ได้ เรียกว่าจางน้อยหรือเย่น้อยก็ได้ครับ”
ที่ปรึกษาคิวบู๊กล่าวยิ้มๆ “ดี งั้นยกโทษให้ผมด้วยละกัน”
แต่นักแสดงแทนกลับแย้งว่า “ผมขอเรียกอาจารย์จางดีกว่าครับ คุณเป็นผู้มีความรู้คนหนึ่ง แถมเป็นถึงรองศาสตราจารย์ของมหาวิทยาลัยอีก ผมไม่กล้าเรียกว่าจางน้อยหรอกครับ ถึงอยากก็ไม่กล้า ขอเรียกอาจารย์จางดีกว่าครับ”
จางเย่ไม่ได้ว่าอะไร
ที่ปรึกษาคิวบู๊กล่าว “งั้นมาวอร์มอัพกันสักหน่อยเนอะ? พวกเราน่าจะเตรียมตัวสำหรับฉากต่อสู้ที่จะอัดตอนบ่ายได้แล้ว เริ่มจากพวกเรามาลองฝึกท่าทางกันก่อนที่จะเริ่มถ่ายจริงเถอะ”
โดยปกติในหนังบู๊ ฉากที่ดึงดูดผู้ชมที่สุดย่อมเป็นฉากต่อสู้ ซึ่งเป็นฉากที่น่าตื่นเต้นที่สุดของหนัง ดังนั้นย่อมทำออกมาชุ่ยๆ ไม่ได้ บ่อยครั้งที่มักเกิดปัญหาเวลาถ่ายฉากต่อสู้ ทำให้บางครั้งต้องนำเอาสเปเชี่ยลเอฟเฟกต์มาใช้ในงานเบื้องหลัง เอาเทคโนโลยีขั้นสูงมาจัดการ ถึงอย่างนั้นกระบวนท่าพื้นฐานอย่างการเตะต่อยของนักแสดงก็ต้องดูให้สมจริงสมจังด้วย เพราะอย่างไรก็คงปั้นน้ำเป็นตัวไม่ได้ จึงต้องมีการฝึกซ้อมท่วงท่ากันก่อน สำหรับการปะมือกันของนักแสดง คุณต่อย เขาเตะ หากฝึกซ้อมให้ดี ปัญหาก็จะไม่มาก
จากนั้นไม่นาน
พวกเขาทั้งสามคนเดินไปที่ว่างๆ เริ่มฝึกซ้อมกัน
ที่ปรึกษาคิวบู๊ยืนอยู่ตรงกลาง กล่าวว่า “คุณมีความจำดี ร่างกายที่เยี่ยม ผมพอดูออกตั้งแต่การคัดตัว งั้นก็ทำตามแบบเดิม ผมจะสอนท่าพื้นฐานต่อสู้ คุณก็ทำตามให้ดีที่สุด”
“รับทราบ” จางเย่กล่าว
ที่ปรึกษาคิวบู๊กล่าว “กังฟูที่บทบาทคุณใช้ คือหมัดไทเก็ก ดูให้ดี!”
ได้ยินเช่นนี้ สีหน้านักแสดงตัวประกอบยิ่งทวีความมุ่นมั่น ขณะที่จางเย่มองไปยังที่ปรึกษาคิวบู๊ด้วยความคาดหวังรอคอย
บทนี้ จางเย่อ่านมาหลายรอบแล้ว เขารู้ว่าชายทั้งสามคนเป็นผู้สืบทอดของหมัดไทเก็ก วิชาหมัดไทเก็กของประเทศจีนในโลกนี้ จางเย่ทราบมาจากเหราอ้ายหมิ่นว่า หมัดไทเก็กนั้นได้สูญหายไปนานแล้ว ล่าสุดที่เห็นคือเมื่อหลายร้อยปีก่อน ไม่เพียงแต่วิชาต่อสู้นี้เคยปรากฏขึ้นเท่านั้น แต่ยังเป็นถึงวิชาในตำนานด้วย คนที่เคยได้ยินเรื่องนี้มาก่อนล้วนคิดว่าวิชานี้เป็นเพียง ‘เทพนิยาย’ ทว่ามีเพียงคนที่ฝึกศิลปะการต่อสู้เท่านั้นที่รู้ว่าหมัดไทเก็กไม่ใช่เรื่องที่โมเมขึ้นมา แต่เคยมีอยู่จริง ทั้งยังทิ้งสะท้านสะเทือนจารไว้บนประวัติศาสตร์ ที่เมื่อหลายร้อยปีก่อนผู้สืบทอดของหมัดไทเก็กได้ล้มปรมาจารย์กังฟูสาขาต่างๆ จนทำให้วิชานี้เปล่งประกายฉายแสงออกมา!
วิชากังฟูที่หายสาบสูญไปหลายร้อยปี คุณจะแสดงยังไง? อย่าบอกนะว่าคุณเป็นวิชานี้?
——นี่คือสิ่งที่จางเย่สงสัยมาตั้งแต่อ่านบทแล้ว สงสัยว่าฉากที่มีหมัดไทเก็กจะถ่ายออกมาได้อย่างไร? เขาจับจ้องตาเขม็ง ไม่กระพริบแม้แต่นิด!
หลังจากที่ปรึกษาคิวบู๊แนะนำอะไรเสร็จสรรพ เขาค่อยยกมือ ทำท่านั่งม้าที่ทำมุมแปลกๆ ทุกคนมองอย่างไม่ค่อยเข้าใจนัก นี่เป็นท่ามหัศจรรย์แบบไหนกัน?
จางเย่ “......”
ที่ปรึกษาคิวบู๊ทำสีหน้าน่าเกรงขามขณะปล่อยหมัดออกมา!
จางเย่ “…………”
ที่ปรึกษาคิวบู๊หัวเราะหนึ่งทีก่อนจะปล่อยลูกเตะออก!
จางเย่ “………………”
เพราะว่าไม่มีคู่มือให้มาลองสู้ด้วย ท่วงท่าที่ที่ปรึกษาคิวบู๊แสดงจึงไม่ค่อยต่อเนื่องสักเท่าไร หลังจากแสดงไปจนครบกระบวนท่าก็ทำการปิดท่าด้วยการประกบมือเข้าหากัน
นักแสดงแทนมองด้วยความชื่นชมล้นปรี่ รีบเดินเข้าไปหา “ผมเคยได้ยินจากเพื่อนๆ มาว่าหมัดไทเก็กเคยปรากฏขึ้นมาก่อนจริงๆ แต่ตอนนี้ผมอยากจะถามหน่อยว่า คุณเป็นวิชานี้จริงๆ เหรอ?”
ที่ปรึกษาคิวบู๊หัวเราะ “เป็นนิดหน่อย”
นักแสดงแทนดีใจยกใหญ่ “งั้นคุณสอนผมหน่อยได้ไหม? อ๊ะ ผมนี่หยาบคายจริงๆ ผมนี่หยาบคายจริงๆ ผมไม่น่าหวังให้คุณสอนเลย มันเป็นกฎผมเข้าใจครับ”
“ไม่มีกฎแบบนั้นหรอก” ที่ปรึกษาคิวบู๊กล่าวอย่างยิ้มแย้ม “ผมสอนคุณไม่ได้จริงๆ เพราะผมเองก็ไม่ได้เป็นวิชานี้เก่งกาจอะไรนัก มีแค่ไม่กี่ท่าไว้ให้แสดงเท่านั้นแหละ ผมเคยได้ยินอาจารย์ของผมพูดว่า หมัดไทเก็กที่แท้จริงไม่เคยมีท่าพื้นฐานใดๆ เพราะไม่เคยได้รับสืบทอดมา กล่าวได้ว่า..วิชานี้ไม่มีผู้สืบทอดแล้ว ทั้งยังสูญหายไปนานมาก อาจารย์ของผมก็ได้รับการสอนมาจากปรมาจารย์สองสามท่า ว่ากันว่าในอดีตปรมาจารย์ผู้นั้นเคยศึกษาหมัดไทเก็กมาจากหลักฐานทางประวัติศาสตร์ในโลกของวรยุทธ์ที่เขียนเกี่ยวกับหมัดไทเก็ก นี่จึงเป็นเหตุให้ผมพอรู้อยู่สองสามท่า แต่ว่าถ้าคุณอยากจะเรียนรู้จริงๆ นี่ก็คือทั้งหมดที่ผมมี กระบวนท่าอื่นๆ กับแก่นสำคัญเบื้องหลังหมัดไทเก็ก ผมไม่รู้หรอก เพราะหมัดไทเก็กที่แท้แท้จริงสูญหายไปหลายร้อยปีแล้ว!”
นักแสดงแทนกล่าวอย่างตื่นเต้น “แค่ไม่กี่ท่าผมก็พอใจแล้ว นี่เป็นถึงหมัดไทเก็กเชียวนะ มีคนมากมายที่อยากจะเรียนรู้แต่ไม่สามารถหาทางได้!”
ที่ปรึกษาคิวบู๊รู้สึกไม่เลวที่มีคนชื่นชม ทำเอาจิตวิญญาณต่อสู้ลุกโชน “ดี ผมจะแสดงให้ดูอีกสักรอบ อาจารย์จางน่าจะเห็นไม่ชัด คุณอยากเรียนก็เรียนเถอะ!”
“ขอบคุณ! ขอบคุณมากครับ!” แววตานักแสดงแทนพลันเปล่งประกายวิบวับ
ที่ปรึกษาคิวบู๊เริ่มปล่อยหมัดออกพลางสอนไปด้วย “จำไว้นะ นี่คือท่าเริ่มของหมัดไทเก็ก ฝ่ามือต้องยื่นออก ลมหายใจต้องลึก ท่านั่งม้าต้องเอียง!”
นักแสดงแทนเริ่มเรียนรู้ทันที เขาทำท่าเหมือนที่ที่ปรึกษาคิวบู๊ทำ
ที่ปรึกษาคิวบู๊เคลื่อนฝ่ามือ แล้วกล่าวย้ำ “หมัดไทเก็กประกอบไปด้วยหยินและหยาง โคจรไม่มีหยุด ดู นี่ก็คือ ‘หยาง’ ต้องแกร่งกล้า!”
นักแสดงแทนทำตามอย่างมุ่งมั่น!
“นี่คือ ‘หยิน’ ” ที่ปรึกษาคิวบู๊เก็บหมัดแล้วต่อยออก “ต้องนุ่มนวล!”
นักแสดงแทนตามหลังมาติดๆ!
สองคน คนหนึ่งสอน คนหนึ่งเรียนนับว่ากินเวลาไปไม่น้อย
ท้ายที่สุดพวกเขาก็มาที่ท่าจบ นักแสดงแทนคำนับแก่ที่ปรึกษาคิวบู๊ด้วยความเคารพสุดใจ เขาประสานมือพลางกล่าว “ขอบคุณมากครับ ได้เรียนหมัดไทเก็กที่แท้จริงแบบนี้ ผม......ผมไม่รู้จะพูดยังไงดี ตั้งแต่ยังเล็กก็เติบโตมาพร้อมกับการได้ยินชื่อเสียงหมัดไทเก็กในตำนานมาตลอด ใครๆ ก็อยากสัมผัสหมัดไทเก็กของเมื่อหลายร้อยปีก่อน แค่นี้ตายก็ไม่เสียใจแล้วล่ะครับ!”
ที่ปรึกษาคิวบู๊กล่าวยิ้มๆ “ในเมื่อชอบ ก็ตั้งใจฝึกฝน วิถีทางแห่งหมัดไทเก็กลึกซึ้งยิ่งนัก”
“ครับ ผมจะตั้งใจฝึกฝน!” นักแสดงแทนอย่างกับพบหยกล้ำค่า เพราะกลัวจะลืมกระบวนท่าจึงเริ่มร่ายรำ ‘หมัดไทเก็ก’ อีกรอบด้วยจิตวิญญาณแรงกล้า!
ที่ปรึกษาคิวบู๊ยังยืนอยู่ข้างๆ คอยให้คำแนะนำเล็กๆ น้อยๆ ตลอดเวลากับเขา “ถูก ถูก มือต่ำหน่อย กวาดขึ้นลง ดี ดีมาก”
จางเย่มองจากตรงที่เขายืนอยู่ ดูพวกเขาร่ายกระบวนท่าต่างๆ ตั้งแต่ต้นจนจบ เขาไม่ได้พูดอะไรแม้แต่น้อย เพราะเขาไม่รู้จะพูดอะไรแล้วจริงๆ!
ฝึกฝนอย่างดี?
ฝึกฝนน้องสาวเอ็งสิ!
หมัดไทเก็ก?
หมัดไทเก็กปู่เอ็งสิ!
จางเย่เกือบจะกระอักเลือด หมัดไทเก็กของเอ็งมันคืออะไรเนี่ย!
ฝ่ามือต้องยื่นออกไป? เอ็งจะให้ฝ่ามือยื่นออกไปทำซากอะไรฮะ? เอ็งคิดว่าให้สัญญาณจราจรอยู่เหรอ! ลมหายใจต้องลึก? นี่เอ็งจะผายลมเหรอ? ยังมีท่านั่งม้าต้องเอียงอะไรนั่นอีก? แม่*เพิ่งจะเป็นครั้งแรกที่ได้ยินว่าหมัดไทเก็กต้องท่านั่งม้าเอียงๆ! งั้นไม่ไปนอนบนพื้นสำหรับท่าเปิดไปเลยล่ะ? ยังมีการกวาดมือกวาดขาอีก? กวาดย่าเอ็งสิ! ไม่ไปเป็นผีเสื้อเลยล่ะ? แม่*เรียกว่าหมัดปวดฉี่จะตายแล้วดีกว่าไหม?
จางเย่รู้สึกอึดอัดขัดใจกับที่ปรึกษาคิวบู๊จริงๆ ถ้าไม่รู้ก็บอกว่าไม่รู้สิ จะพ่นว่ารู้ทำไม! พอคนอื่นแสดงหมัดไทเก็กออกมา คุณก็คิดว่ามันเป็นของจริงเหรอ? แม่*เป็นหมัดไทเก็กปัญญานิ่มชัดๆ ! ถ้าไม่รู้ ก็อย่าไปแสดงตัวว่ารู้สิ แถมยังจะมานั่งสอนคนอื่นอีกเนี่ยนะ?
ที่ปรึกษาคิวบู๊หันมาให้ความสนใจจางเย่บ้าง “อาจารย์จางจำได้แล้วใช่ไหม? ดี งั้นพวกคุณทั้งคู่น่าจะลองประลองกันหน่อย จะได้รับรู้รสของหมัดไทเก็ก”
พี่ใหญ่..คุณโปรดอย่างพูดถึงหมัดไทเก็กได้ไหม?
ที่พวกคุณทั้งคู่ทำ แม่*โคตรไม่ใช่หมัดไทเก็กเลย!
นักแสดงแทนประสานมือโค้งตัว “อาจารย์จาง ขออภัยด้วย หมัดผมอาจจะหนักไปหน่อย แต่ผมจะปรับกำลังลงไม่ให้ทำร้ายคุณได้ เข้ามาด้วยทุกอย่างที่มีเลยครับ ไม่ต้องกลัวว่าจะทำร้ายผม คุณทำไม่ได้อะไรผมไม่ได้หรอก”
จางเย่ “......”
เข้ามาด้วยทุกอย่างที่มี!
แค่ดูจากมวยภายนอกของนายแล้ว ฉันใช้กำลังแค่หนึ่งส่วน นายก็ไปนอนที่โรงพยาบาลแล้ว!
ทว่าจางเย่ไม่ได้พูดอะไร เพียงทำมือท่าเชิญ เขาไม่อาจทนมองอะไรพวกนี้ต่อจริงๆ เตรียมตัวเถอะ วันนี้แหละลูกพี่จะสอนพวกนายเอง——ว่าอะไรคือหมัดไทเก็กที่แท้จริง!


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./6.md)