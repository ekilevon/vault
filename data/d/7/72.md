##บทที่ 672 : ผู้เข้าแข่งขันคนที่สองออกโรง!
หลังเวที
สตูดิโอที่สอง
ประตูถูกกระแทกเปิดออกดังผ่าง ด้วยพละกำลังของครูวิชาพละหลัวอวี่นั่นเอง “พ่อ! แม่! หนูทำได้แล้ว! โค้ชเลือกหนูแล้วค่ะ!”
พ่อหลัวกล่าวอย่างตื้นตันใจ “เราเห็นแล้ว! เห็นทุกอย่างเลย!”
แม่หลัวกล่าวทั้งน้ำตา “ลูกเอ๊ย ขอโทษนะลูก ที่ตลอดมาพวกเราไม่เคยสนับสนุนลูกเลย!”
“แม่... พูดอะไรอย่างนั้นล่ะ ไม่เป็นไรหรอกค่ะ” หลัวอวี่โผเข้ากอดแม่แน่นๆ น้ำตาร่วงริน “ไม่เป็นไรนะ!”
แม่หลัวร้องไห้สะอึกสะอื้นยิ่งขึ้น “ฮือๆ ต่อไป…...ต่อไปถ้าลูกอยากจะร้องเพลงก็ร้องเถอะ…...ฮือ…...แม่กับพ่อของลูก…...จะไม่ห้ามอีกต่อไป!”
หลัวอวี่กล่าวทั้งน้ำตาตื้นตันใจ “แม่จ๋า!”
พ่อหลัวกล่าวด้วยดวงตาชุ่มโชก “ลูกเอ๋ย ต่อไปก็ทำตามที่ลูกชอบเถอะ พ่อกับแม่ของลูกจะคอยหนุนหลังเอง!”
“พ่อจ๋า! ขอบคุณนะคะ!” ขณะนั้นหลัวอวี่พลันรู้สึกว่า...นี่คงจะเป็นช่วงเวลาที่เธอมีความสุขที่สุดในโลกแล้วแน่ๆ !
จางเย่และตากล้องมองดูจากด้านข้าง ไม่ได้เข้าไปขัดจังหวะใดๆ ภาพตรงหน้านี้พลอยทำให้เขารู้สึกอิ่มเอมไปด้วย รับรู้ถึงการทุ่มเททั้งวันทั้งคืนในหลายวันที่ผ่านมานั้นไม่สูญเปล่า นับว่าบรรลุเป้าหมายและความต้องการได้อย่างครบถ้วน ทั้งที่ทำเวทีกันอย่างรีบเร่งแต่กลับทำออกมาได้เรียบร้อยไร้ที่ติ จนทำให้ที่นี่กลายเป็นเวทีที่สามารถทำฝันของคนมากมายให้เป็นจริงได้ —— สำหรับจางเย่แล้วนี่คือสิ่งที่สำคัญ!
หลัวอวี่ทำได้อย่างงดงาม!
ต่อไป เหลือแค่รอดูว่าคนอื่นๆ จะเป็นอย่างไรบ้างเท่านั้น!
ความจริงแล้ว ในใจจางเย่นั้นค่อนข้างเต้นระรัวราวรัวกลอง เขาไม่สงสัยในความสามารถของผู้สมัครที่เขาคัดมาเองกับมือหรอก แต่เขากังวลว่าคนเหล่านี้จะแสดงสดไหวหรือเปล่าต่างหาก รายการประกวดเช่นนี้ นอกเสียจากว่ามีปัญหาเรื่องอุปกรณ์หรือเหตุขัดข้องทางเทคนิคแล้ว ส่วนที่เป็นการแสดงของผู้เข้าแข่งขันโดยปกติจะถ่ายซ่อมไม่ได้ เช่น กรณีที่ร้องไม่ดีก็ถ่ายใหม่อีกรอบ อย่างไรก้ตาม หากโค้ชไม่เห็นด้วย ผู้ชมไม่เห็นด้วย สิ่งเหล่านี้จะสำเร็จหรือไม่ล้วนวัดกันในสามนาทีนี้ ตัดสินกันเพียงรวดเดียว ตามปกติแล้วก็เป็นบทสอบใหญ่ของผู้เข้าแข่งขัน
คนต่อไปเป็นใครหว่า?
อืม น่าจะถึงตาคนขับหัวรถจักรล่ะมั้ง?
……
สตูดิโอที่หนึ่ง
ทั้งบนและล่างเวทีเริ่มเงียบเสียงลง
ไฟมืดดับลง คนทั้งหมดต่างจับจ้องไปที่ประตูทางขึ้นเวทีไม่กระพริบตา
เวลานี้เอง พลันปรากฏร่างกำยำสูงใหญ่ร่างหนึ่งออกมาสู่สายตาทุกคน บรรยากาศพลันดูมืดทะมึนไปถนัดตา! บางคนที่เห็นถึงกับสูดหายใจลึก!
ชายคนนี้ตัวสูงมาก ประมาณ 1.85 เมตรได้ เดินเพียงไม่กี่ก้าวก็กลายเป็นว่ารูปร่างกำยำสูงใหญ่นั้นไปยืนอยู่กลางเวทีเสร็จสรรพ ท่าทางเขาค่อนข้างกังวลเล็กน้อย ตอนแรกมือที่กำไมค์แน่นแล้วคลาย แน่นแล้วคลายไม่หยุด ในที่สุดก็กลับมาสงบเยือกเย็นลงได้
ดนตรีเริ่มบรรเลง
ท่วงทำนองขึ้นลงไหลออกมาเป็นคลื่น
ด้านหลังของเก้าอี้โค้ช แต่ละคนกำลังแลกเปลี่ยนความเห็นกัน
“เพลงอะไรน่ะ?” เฉินกวงรู้สึกว่าทำนองคุ้นหูแต่กลับนึกไม่ออก
ฟ่านเหวินลี่เป็นอาจารย์สอนดนตรี ความช่ำชองเฉพาะด้านนี้จึงค่อนข้างสูง ได้ยินเพียงไม่กี่ตัวโน้ตก็ฟังออก “เพลง ‘ขอเธอโปรดรักฉัน’ แต่เหมือนจะเอามาเรียบเรียงทำนองใหม่นะ”
จางเสียปิดตาลงตั้งใจฟังอย่างเคย
ท่าทีของจางหย่วนฉีแสดงให้เห็นว่ารอคอย และคาดหวังอย่างยิ่ง
ท่วงทำนองโบยบิน นุ่มนวลจับใจ ครู่ต่อมา เสียงแรกของผู้เข้าแข่งขันพลันดังเข้ามาสอดประสาน!
“เฮย……”
แค่คำเดียว! กลับทำให้คณะกรรมการหันมามองหน้ากันได้!
จางหย่วนฉีคลี่ยิ้ม “ผู้ชาย”
ฟ่านเหวินลี่ “เพลงรักแบบนี้ ผู้ชายร้องมีน้อยมากเลยเนอะ?”
เฉินกวงเห็นด้วย “ร้องให้ดียากกว่าอีก เพลงนี้ค่อนข้างปราณีตงดงามทีเดียว”
จางเสียกล่าวทั้งที่หลับตาอยู่ “เนื้อเสียงใช้ได้ทีเดียว ที่ต้องดูก็แค่การแสดงของเขาจะออกมาเป็นอย่างไรเท่านั้นล่ะ เสี่ยวหลัวที่มาเป็นคนแรกที่จริงก็ทำได้สวยงามมากแล้ว มีเสี่ยวหลัวมาเปิดแบบนั้น ผู้เข้าแข่งขันคนหลังๆ คงกดดันหนักน่าดู”
บทเพลงนี้ คือเพลงที่ซุนต้าเซวียนเลือกมาร้องให้พวกจางเย่ฟังตอนรอบคัดเลือก ‘เดอะวอยซ์’ นั่นเอง ต่อมาจางเย่และนักเรียบเรียงทำนองต่างรู้สึกว่าเขาร้องเพลงนี้ได้ไม่เลว เหมาะกับสไตล์การร้องของเขามาก สุดท้ายแทนที่จะให้เขาเปลี่ยนเพลงเหมือนหลัวอวี่ ก็ให้ใช้เพลงนี้ตามเดิม
ซุนต้าเซวียนเข้าถึงอารมณ์ของบทเพลงไปเรียบร้อย จึงสื่อออกมาได้เต็มที่
“เฮย……”
“สวัสดี…...นี่ฉันเอง”
“เฮย……”
“ขอเธอ…...รักฉัน”
“เฮย……”
“เธอคงเคยยินสายลมพัดผ่าน”
“นั่นคือ เสียงที่ฉัน กระซิบแผ่ว”
ความรู้สึกอ่อนหวานนั้น การออกเสียงอันละมุนนั้น แม้ว่าจะเป็นเสียงผู้ชาย แต่กลับทำให้ผู้ชมจำนวนมากในสตูดิโอมีอารมณ์ร่วมไปด้วย จนอดใจไม่อยู่ต้องปรบมือให้สักหน่อย
“เฮย……”
“สวัสดี…...นี่ฉันเอง”
“เฮย……”
“ขอเธอ…...รักฉัน”
ทักษะการร้อง โทนเสียง ความนุ่มนวลได้ระดับไร้ที่ติ!
ผู้เข้าแข่งขันคนแรกก็เยี่ยมยอดพอแล้ว เป็นใครก็คิดไม่ถึงหรอกว่าคนที่สองออกมาก็เก่งขนาดนี้ด้วย! ตาหนุ่มอึมครึมคนหนึ่งก็ร้องเพลงรักได้ขนาดนี้เชียว!
ฟ่านเหวินลี่ทอดถอนใจด้วยความอัศจรรย์ ยกมือขึ้นมาวางเตรียมอยู่บนปุ่มสีแดง
ทว่าทันใดนั้นเอง เธอที่ยังไม่ได้เคลื่อนไหวใดๆ กลับถูกเสียงกดปุ่มที่ดังจากข้างๆ ของจางเสียตัดหน้าไป! เก้าอี้ของคุณย่าจางค่อยๆ หมุน ขณะที่ฟ่านเหวินลี่ยังคงตะลึงงัน ก่อนรีบกดปุ่มตามโดยสัญชาตญาณ!
ไม่กดคนนี้แล้วจะให้ไปกดใคร!
ถ้าเปลี่ยนเป็นรายการประกวดรายการอื่น เสียงเพลงร้องเช่นนี้ต้องติดหนึ่งในสามแน่นอน ในบางมุมอาจกล่าวได้ว่า เทียบเคียงมืออาชีพอย่างพวกเขาได้!
แค่เสี้ยววินาที เก้าอี้ของทั้งสองหันมาแทบจะในเวลาเดียวกัน เมื่อมองเห็นร่างกำยำสูงใหญ่บนเวที จางเสียหรี่ตาเพ่งมองเพื่อความแน่ใจ ส่วนฟ่านเหวินลี่ประหลาดใจไม่หาย เพราะเสียงร้องเพลงรักนุ่มนวลอ่อนหวานปานนั้น ดันไม่เข้ากับร่างสูงใหญ่บรรยากาศอึมครึมที่ปรากฏตรงหน้าเลยสักนิด! ฟ่านเหวินลี่อาศัยประสบการณ์และความรู้สึกของตนเอง ยังคิดอยู่เลยว่าผู้เข้าแข่งขันด้านหลังจะต้องเป็นเด็กหนุ่มตัวค่อนข้างตัวเล็กผอมบางคนหนึ่ง ไม่คิดเลยว่าจะเป็นพี่กล้ามปูขนาดนี้!
เฉินกวงเห็นท่าทางของฟ่านเหวินลี่เข้า อดถามออกมาไม่ได้ว่า “เป็นไงมั่ง?”
ฟ่านเหวินลี่มองไปทางเขา ขยับยิ้มพลางส่ายหน้า “ก็ไม่ยังไง”
เฉินกวงฉงน “ฮะ?”
ฟ่านเหวินลี่กล่าวทีเล่นทีจริง “ไม่ว่ายังไงก็ห้ามหันมา ถ้าหันแล้วนายจะเสียใจ!”
พรืดดด! ตากล้องที่ถ่ายฉากนี้อยู่ได้ยินคำนี้เข้าไปก็อดขำไม่ไหว สามีภรรยาคู่นี้ช่างหยอกกันจริง ตั้งแต่เริ่มแย่งคนกันเมื่อกี้ก็ขัดขากันใหญ่เชียว
เฉินกวงไหนเลยจะยอมฟัง “ถ้าฉันเชื่อเธอก็แปลกละ!”
ป้าบ! เขากดปุ่มบ้าง เฉินกวงก็เคยร้องเพลงรักมาบ้าง แต่ไม่ถึงกับได้ร้องเพลงรักหวานซึ้งละมุนละไมอย่างนี้ อีกทั้งลักษณะเสียงของผู้คัดเลือกคนนี้ไม่ใช่แนวของเขาด้วย แต่นี่คือการแข่งขัน จึงต้องมีลูกทีมที่มีความหลากหลาย แน่นอนว่าเฉินกวงคงไม่อาจให้ลูกทีมของตนร้องตามสไตล์เขาไปซะทั้งหมดหรอกจริงไหม? แบบนั้นจะมีความหมายอะไรล่ะ! อย่างไรก็ตาม เขาคนนี้ร้องได้ไม่เลวเลยจริงๆ หากดึงมาเข้าทีมตนเองได้ เฉินกวงย่อมยินดีต้อนรับเป็นอย่างยิ่ง มีเท่าไรก็จัดมา ยิ่งไปกว่านั้นเรื่องที่เขาเชี่ยวชาญขอแค่ไม่ใช่เพลงแจ๊สหรือดนตรีสากลแบบที่เขาไม่ค่อยชำนาญล่ะก็ เขาสอนได้หมด เขาเองก็ปรุโปร่งหลายสิ่งอยู่นะ
โค้ชทั้งสี่หันมาแล้วสาม!
หลังจากที่เฉินกวงเห็นคนที่อยู่บนเวที เขาถึงกับหลุดอุทานด้วยความประหลาดใจ
ทุกครั้งที่มีคนหันมา บรรดาผู้ชมก็จะปรบมือด้วยความตื่นเต้น!
“หันอีกคนแล้ว!”
“ร้องได้ยอดเยี่ยมชะมัด!”
“เพราะมาก!”
“แม้ว่าจะไม่ได้กระแทกกระทั้นแบบผู้เข้าแข่งขันคนแรก แต่ความละมุนละไมนี่สุดยอด ให้ผู้ชายมาร้องเพลงรัก บางทีก็ร้องได้ซึ้งกว่าผู้หญิงอยู่เหมือนกันนะเนี่ย!”
“คนนี้ก็ติดอันดับท็อปได้นะ!”
“ฉันชอบ ฉันชอบเขา!”
“การร้องของเขาด้อยกว่าหลัวอวี่แค่นิดเดียวเอง”
“ไม่ด้อยนะ ดีมากทั้งคู่ต่างหาก!”
“ต่างคนต่างความคิด แต่ฉันรู้สึกว่าคนๆ นี้ร้องเก่งจริง!”
“สื่ออารมณ์ได้ดี!”
การแสดงของหลัวอวี่ก่อนหน้านี้ เป็นบทเพลงร็อคที่เขย่าทั้งเวทีให้ตื่นขึ้น ปลุกความร้อนแรงไปทั่วสาระทิศ ตามมาด้วยการแสดงของซุนต้าเซวียน ที่แปรเปลี่ยนบรรยากาศลุกเป็นไฟ ให้เป็นความนุ่มนวลงดงาม เสียงอันงดงามราวกับอยู่ในภาพวาดสะกดใจผู้คนทั้งหมด ให้ตกอยู่ในอีกห้วงอารมณ์หนึ่ง!
บทเพลงขับร้องจบลง
ซุนต้าเซวียนนั้นเมื่อเทียบกับหลัวอวี่แล้ว นับว่ายังเยือกเย็นกว่าเล็กน้อย มีเพียงนัยน์ตาที่สื่อออกมาว่าเขาตื่นเต้นมากเพียงใด โค้ชหันมาตั้งสามคนเชียวนะ!
อ๊าาาาาาาาาาก!
ภายในใจ ซุนต้าเซวียนแหกปากลั่นไปนานแล้ว!
จางหย่วนฉีกล่าวอย่างยิ้มแย้มเบิกบาน “สวัสดีค่ะ ก่อนอื่นแนะนำตัวซักหน่อยสิคะ”
ซุนต้าเซวียนรีบกล่าว “ผมชื่อซุนต้าเซวียน อายุ 26 ปี เป็นคนขับรถไฟครับ!”
ผู้ชมส่งเสียงฮือฮา
“หา?”
“ฉิ*หาย!”
“ขับรถไฟเรอะ!?”
เมื่อครู่ครูพละก็เพิ่งมา คราวนี้ยังจะมีคนขับรถไฟมาอีก? อาชีพเบื้องหลังของพวกผู้เข้าแข่งขัน ‘เดอะวอยซ์’ นี่โคตรซับซ้อนเชี่*ๆ !
จางเสียประหลาดใจสุดขีด “อาชีพนี้ช่างน่าสนใจนัก!”
ซุนต้าเซวียนยิ้มตอบ “ถึงแม้งานจะจัดว่ายุ่ง แต่ถ้ามีเวลาผมก็จะร้องเพลงบนรถไฟทุกวันเลยครับ แล้วก็ไม่กลัวว่าผู้โดยสารจะได้ยินด้วย”
จางเสียถาม “ทำไมล่ะ?”
ซุนต้าเซวียนตอบทื่อๆ “เพราะผมขับรถไฟบรรทุกสินค้าครับ”
จางหย่วนฉีหัวเราะคิกๆ ก่อนถามขึ้นมา “ทำไมถึงมาเวทีนี้คะ?”
คำตอบของซุนต้าเซวียนค่อนข้างซื่อตรงทีเดียว “เพราะผมชอบอาจารย์จางเย่ครับ! ผมเป็นแฟนคลับเดนตายของเขา รายการของเขา กลอนของเขา เพลงที่เขาแต่ง ผมล้วนเคยได้ดูได้ฟังมาไม่รู้กี่รอบต่อกี่รอบ ดังนั้นพอได้ยินว่าอาจารย์จางเย่จะทำรายการใหม่ ทันทีที่ประกาศรับสมัคร ผมไม่แม้แต่คิดก็มาเลยครับ ที่จริงก่อนขึ้นเวทีนี้ ผมไม่เคยคิดด้วยซ้ำไปว่าจะมีโค้ชหันมาหาผมจริงๆ ผม..ผมกะว่าร้องจบก็จะเผ่นทันที!”
โค้ชทุกคนขำกลิ้ง “น่าเสียดายนะ โค้ชที่อยู่ตรงนี้ไม่มีจางเย่น่ะ”
ซุนต้าเซวีบนหัวเราะกลบเกลื่อน “ไม่ใช่นะครับ ผมเองก็ชอบโค้ชทุกท่านม๊ากมากม๊ากมากเลยนะครับ!”
ฟ่านเหวินลี่กล่าว “ฉันอยากจะรู้ว่าทำไมพี่สาวจางถึงไม่หันมาล่ะคะ?”
จางหย่วนฉีหันข้างไปมองเธอ “เพราะฉันไม่ค่อยได้ร้องเพลงรักหวานซึ้งน่ะสิ ลูกคอฉันไม่ใช่ทางนี้ด้วย ฉันรู้สึกว่าการร้องของซุนต้าเซวียนเหมาะกับเหวินลี่มากกว่า ฉันเลยไม่แย่งเธอดีกว่า”
ฟ่านเหวินชี่กล่าวอย่างร่าเริง “ขอบคุณนะคะพี่สาวจาง!”
จางเสียฟังแล้วไม่สบอารมณ์ “หย่วนฉี ทำไมเธอไม่โหวตให้ฉันบ้างล่ะ”
จางหย่วนฉีหัวเราะคิกๆ “รอบหน้านะคะ”
จางเสียพูดกับซุนต้าเซวียน “เสี่ยวซุน มาอยู่กับฉันทางนี้เถอะนะ”
ซุนต้าเซวียนกล่าว “ย่าจาง พ่อแม่ผมชอบคุณมากเลยครับ”
จางหย่วนฉีกล่าวเชือดนิ่มๆ “พอเถอะ ย่าจางน่ะตกกระป๋องแล้ว”
จางเสีย “......”
คนดูพากันฮาครืน
ซุนต้าเซวียนมีสีหน้าปั้นยาก “ถ้างั้น……”
ฟ่านเหวินลี่กล่าวขัด “เสี่ยวซุน แนวเพลงเราสองคนแทบจะเหมือนกันเปี๊ยบเลยนะ เธอมาเข้าทีมฉันดีกว่า ฉันจะสอนเธออย่างดีเลย เดี๋ยวพอถึงคอนเสิร์ตกลางปีนี้ ฉันจะเชิญเธอมาเป็นแขกรับเชิญนะ!”
ผู้ชมต่างอุทานฮือฮา!
เฉินกวงรีบบอกบ้าง “คอนเสิร์ตฉันปีนี้ก็จะเชิญนายมาเป็นแขกรับเชิญนะ!”
ฟ่านเหวินลี่ตวัดตาจ้องมองเขา “หมายความว่าไงเหล่าเฉิน?”
เฉินกวงยิ้มสว่างสดใส “แข่งกันอย่างเป็นทางการไงล่ะที่รัก”
ฟ่านเหวินลี่ว่า “นายก็มีลูกทีมระดับสูงคนหนึ่งแล้วไง ผู้เข้าแข่งขันคนนี้นายก็ยังจะมาแย่งฉันอีก? ที่รัก..สงสัยว่าฉันคงต้องพิจารณาอย่างจริงจังแล้วสิ ว่าความสัมพันธ์ของเรายังแน่นแฟ้นดีอยู่ไหม!”
จางหย่วนฉีหัวเราะ ไม่วายเติมเชื้อไฟ “โอ้ ความสัมพันธ์นี้ท่าจะแตกหักซะแล้วสิ!”
ผู้ชมได้ยิน ก็พากันพ่นหัวเราะทุกคน
เฉินกวงกระสับกระส่าย ได้แต่ถลึงตาใส่
ท้ายที่สุด การเลือกของซุนต้าเซวียนก็ไม่ได้ทำให้ทุกคนแปลกใจ “ขอบคุณอาจารย์ทุกท่านครับ ผม เอ่อผมขอเลือกอาจารย์ฟ่านเหวินลี่ครับ!”
ได้ยินชื่อตนเอง ฟ่านเหวินลี่พลันแจกยิ้มสว่างสดใส “คุณฉลาดมาก!”
คนดูเริ่มวิจารณ์กันอีกครั้ง
“ฮ่าๆ เหล่าเฉินขวัญหนีดีฝ่อหมดแล้ว!”
“แต่เขาเลือกฟ่านเหวินลี่ก็ถูกแล้วล่ะ”
“อืม แนวเพลงของฟ่านเหวินลี่กับเขาเหมือนกัน”
“คนนี้ร้องเพราะจริง เดี๋ยววันฉายรายการ ฉันต้องดาวน์โหลด MP3 เวอร์ชั่นร้องสดไว้ล่ะ!”
“ฉันงงไปหมดแล้ว ผู้เข้าแข่งขันร้องดีขนาดนี้ ทำไมก่อนหน้านี้ถึงไม่เคยเจอมาก่อนเนี่ยยยยย? ทำไมมาออกเวที ‘เดอะวอยซ์’ หมดเลยล่ะ? ทำไมถึงโดนจางเย่ขุดเจอหมดเลย!?”
“ใครจะไปรู้ฟะ!”
“ฉันก็แปลกใจเหมือนกัน รายการประกวดที่อื่นๆ อย่างน้อยต้องเป็นรอบสามคนสุดท้าย ไม่ก็รอบรองชนะเลิศถึงจะมีทักษะการร้องกับพลังเสียงแบบนี้นี่หว่า? แถมคนพวกนั้นก็ยังเป็นคนในสายอาชีพดนตรีไม่ก็มาจากครอบครัวที่มีพื้นฐานด้วย ทำไมพอมาเวที ‘เดอะวอยซ์’ ทั้งคนขับหัวรถจักรทั้งครูพละถึงร้องได้เทียบเคียงกับคนพวกนั้นเลยล่ะ? เผลอๆ อาจจะดีกว่ารอบรองชนะเลิศของรายการพวกนั้นอีกมั้ง? หรือว่าจะเป็นเพราะปัญหาเรื่องอุปกรณ์เครื่องเสียง?”
“อุปกรณ์เครื่องเสียงก็เกี่ยว แต่ประเด็นสำคัญคือปัญหาเรื่องไอเดียการผลิตรายการนั่นแหละ จุดแข็งของ ‘เดอะวอยซ์’ คือเรื่องเสียง ไม่ใช่หน้าดีและอาชีพเด่น คนแบบไหนก็มาสมัครได้ คนแบบไหนก็เข้าร่วมได้หมด มีคำกล่าวว่ายอดฝีมือแฝงอยู่ในหมู่ปุถุชน คำนี้ไม่โกหกจริงๆ เพียงแต่การประกวดร้องเพลงเมื่อก่อนนั้น ต่างให้คะแนนกับเสียงและหน้าตาปนกันมากเกินไป ก็เลยไม่ถึงคราวผู้เข้าแข่งขันที่หน้าตาธรรมดาเหล่านี้จะได้ขึ้นเวทีซักทีไปโดยปริยาย ในรายการอื่นน่ะ แค่รอบคัดเลือกพวกเขาก็ผ่านไม่ได้แล้วใช่ไหมล่ะ!”
“รายการนี้น่าสนใจจริงๆ !”
“ใช่ ยิ่งดูยิ่งสนุก!”
“ไอ้หยา ผู้เข้าแข่งขันคนต่อไปมาแล้ว!”
====================
《求你爱上我》‘ขอเธอโปรดรักฉัน’
嘿……
เฮย……
嘿……
เฮย……
你好……是我。
สวัสดี…...นี่ฉันเอง
嘿……
เฮย……
求你……爱我。
ขอเธอ…...รักฉัน
嘿……
เฮย……
你可曾听见风吹过。
เธอคงเคยยินสายลมพัดผ่าน
那是，我在，轻声说。
นั่นคือ เสียงที่ฉัน กระซิบแผ่ว
嘿……
เฮย……
你好……是我。
สวัสดี…...นี่ฉันเอง
嘿……
เฮย……
求你……爱我。
ขอเธอ…...รักฉัน
*-*-*-*-*-*-*-*-*-*-*-*-*-*-*-*-*


[Go To Next Chapter]( ./73.md)