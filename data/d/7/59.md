##บทที่ 659 : การตัดสินใจอันกล้าหาญ!
อีกด้านหนึ่ง
ที่บริเวณออฟฟิศของทีมงานรายการ ‘เดอะวอยซ์มหาชน’
ยังคงปราศจากวี่แววของไดเรคเตอร์อย่างฝูซื่อหง ขณะที่ทีมงาน ‘เดอะวอยซ์มหาชน’ กลับจากเวทีมารวมตัวที่ออฟฟิศกันครบทุกคน เมื่อไม่มีตัวแกนหลักของทีม ความกระวนกระวาย ความโมโห ความหดหู่ ล้วนปรากฏขึ้นบนสีหน้า พวกเขาล้วนคุยกันเรื่องข่าวที่ได้ยินจากในสถานี ได้แต่ต้องรอให้จางเย่กลับมาจากการเข้าพบฝ่ายบริหาร
"ข่าวนี้จริงหรือเปล่า?"
"เกรงว่าจะใช่!"
"อือ ข่าวออกมาแล้ว เหล่าโจวมีรูปหลุดด้วย"
"เชี่* จะเป็นไงล่ะทีนี้? ทำยังไงดี!"
"สัปดาห์หน้าเชียวนะทำไม่ทันหรอก!"
"นั่นสิ อย่าว่าแต่สัปดาห์หน้า สัปดาห์หน้าโน้นก็ไม่ทัน!"
"เฮ้ยๆ ผู้กำกับจางกลับมาแล้ว มาแล้วๆ !"
มีใครสักคนร้องบอก ทันทีที่ได้ยินทีมงามทุกคนไม่รอให้จางเย่เข้าประตูมาก็รีบกรูกันเข้าไปหา สุดท้ายขวางจางเย่อยู่หน้าประตู เขาจะเข้าก็เข้ามาไม่ได้
ฮาฉีฉียิงคำถามทันที "ผู้กำกับจาง เบื้องบนว่าไงบ้างคะ?"
จางจั่วเหงื่อตก "คงไม่ได้บังคับเป็ดลงหม้อหรอกจริงไหมครับ?"
"ผู้กำกับใหญ่ คุณคุยกับข้างบนแล้วสินะคะ" เสี่ยวหวังกระวนกระวายสุดๆ ตะกุกตะกักถาม
จางเย่กวาดตามองทุกคน "ให้ผมเข้าไปก่อน ปิดประตูด้วย พวกเรามาคุยกันเองภายในเถอะ"
ด้านนอกมีพนักงานของทีมรายการอื่นๆ ในสถานี CCTV ที่เริ่มเดินผ่านไปมา สายตาสอดส่องเหลียวมามองแล้ว ชัดเจนว่าคนอื่นๆ เองก็ได้ยินเรื่องที่ ‘เดอะวอยซ์’ ถูกเลื่อนเวลาออกอากาศให้กระชั้นชิดเช่นเดียวกัน
ด้านในออฟฟิศรายการ ‘เดอะวอยซ์มหาชน’
ประตูปิดลงแน่นสนิท
จางเย่พ่นหายใจเฮือกหนึ่ง ก่อนกล่าวกับทุกคน "ผมเพิ่งพบกับรองผู้อำนวยการเจียงมา ทางสถานีต้องการให้พวกเราเข้ารับช่วงเวลาออกอากาศของวันพฤหัสฯ ที่จะถึงนี้ทันที เรื่องนี้ตัดสินใจไปแล้ว เปลี่ยนแปลงแก้ไขไม่ได้อีก ตามที่ทุกคนทราบเรื่องราวมีเหตุมีผล อย่างไรก็ตาม มีแต่พวกเราที่เข้ากอบกู้สถานการณ์นี้ได้ เวทีนี้คิดขึ้นก็ต้องขึ้น ไม่คิดขึ้น พวกเราก็ยังต้องขึ้น!"
ฮาฉีฉี "แต่ว่า..."
จางเย่กล่าวขัด "ทางสถานีจะชดเชยให้พวกเรา ให้เวลาโฆษณาเพิ่มอีกเท่าตัวเป็นเจ็ดสิบห้าวินาที ให้กำลังคนกำลังงาน ขาดคนขาดอะไรเมื่อไรไปขอตัวหยิบยืมมาได้ทันที ไฟเขียวทุกอย่าง เปิดทางล่วงหน้าให้เราได้ตลอด อยากได้อะไรได้อย่างนั้น! ผมรู้ว่าทุกคนกำลังคับข้องใจ ผมเองก็เช่นกัน ทั้งที่ผมอยากให้พวกเรามีเวลาอีกเดือนสองเดือน ให้พวกเราทำรายการที่เพิ่งจะออกมาแค่ครึ่งเดือนนี้ได้ผ่านการขัดเกลาจนสมบูรณ์แบบเสียก่อน แต่ดันกลายเป็นว่า..เราไม่มีหนึ่งหรือสองเดือนที่ว่านั่นอีกต่อไป เอาล่ะ เวลาไม่คอยท่า สถานการณ์บังคับอยู่ตรงหน้าแล้ว คิดหงุดหงิดไปก็ไร้ประโยชน์!"
ทุกคนเงียบเสียงลง บรรยากาศพลันตกอยู่ในความหนักอึ้ง นั่นสินะ.. เฮ้อ สถานการณ์มาถึงขั้นนี้ ยังจะทำอะไรได้อีก? พวกเขายังจะโยนภาระทิ้งได้หรือ? แหงล่ะว่าไม่ได้!
จางเย่กล่าว “ผมได้ต่อรองกับรองผู้อำนวยการแล้วแต่ไม่ได้ผล ชัดเจนว่าภาระหน้าที่คราวนี้ พวกเราต้องจัดการให้เรียบร้อย ไม่ใช่แค่เรียบร้อยธรรมดาๆ แต่ต้องสำเร็จได้ผลลัพธ์ออกมาอย่างสวยงาม! คนอื่นไม่ใช่บอกว่าพวกเราไม่มีทางทำสำเร็จหรอกหรือ? อย่างนั้นคราวนี้ พวกเราจะต้องทำให้พวกนั้นได้เห็น! ได้เห็นถึงกำลังรบของพวกเราทีมงาน ‘เดอะวอยซ์’ !”
จางจั่วถาม "แล้วจะทำอย่างไรดีครับ?"
อู่อี้กล่าวพึมพำอย่างกลัดกลุ้มอยู่ข้างๆ "แย่แล้วๆ เวลาไม่พอแน่ๆ"
จางเย่พ่นออกมาสองคำ "...โอที!"
ทุกคนหันมองหน้ากันไปมา
จากนั้นจึงได้ยินจางเย่กล่าว "ผมนำแล้วกัน จากวันนี้ถึงวันพฤหัสฯ ผมจะอยู่ที่ทำงานนี่แหละ ถ้าที่นี่มีเรื่องอะไรขึ้น ผมจะปรากฏตัวเป็นคนแรก สั่งงานได้คนแรก และช่วยแบ่งเบาภาระงานในมือทุกคนได้ด้วย ดังนั้นทุกคนตรงมาหาผมได้ทุกเวลา!"
หา?
คุณจะอยู่ที่นี่? หกวัน?
ทุกคนพลันตื่นตะลึง!
ฮาฉีฉีเห็นเช่นนั้น ก็กัดฟันออกปากฮึดสู้ ในเมื่อผู้กำกับเลือกเดินมาถึงก้าวนี้ เธอยังมีเหตุผลอะไรจะไม่มาได้อีกล่ะ? “ผู้กำกับจางออกปากถึงขั้นนี้ ฉันก็ไม่มีเหตุผลอะไรที่จะไม่เสี่ยงชีวิตค่ะ! รายการนี้ สุดท้ายจะทำออกมาได้เรียบร้อยหรือไม่ ฉันเองก็ไม่ทราบ แต่อย่างน้อย ฉันก็ได้ทำเต็มที่สุดกำลังแล้ว ที่บ้านช่วงนี้ไม่มีเรื่องอะไรสำคัญ ทุกวันจะกลับช้าหน่อยไม่เป็นไร ตอนเช้า ฉันจะเข้าออฟฟิศเช้าหน่อย ตกดึกห้าทุ่มค่อยเลิกงาน นอกจากเวลานอนหลับพักผ่อน ฉันจะอยู่ที่ออฟฟิศตลอด! ทุกคนมาสู้ไปด้วยกันเถอะ!”
จางจั่วเห็นสถานการณ์มาถึงขั้นนี้ จึงตัดสินใจได้ในที่สุด "ผมก็ไม่มีปัญหา ทำโอทีได้ถึงเที่ยงคืนทุกวันก็ยังไหว!"
เสี่ยวหวัง "ฉัน ฉันทำโอทีได้ถึงสามทุ่มนะคะ.."
อู่อี้ "ผมทำได้ถึงสี่ทุ่มก็ยัง OK!"
บรรณาธิการหญิง "ฉันอยู่ดึกไม่ได้ แต่มาเช้าหน่อยได้ ทุกวันฉันจะเข้าออฟฟิศตั้งแต่ตีห้าก็แล้วกัน ยังไงก็แค่หกวันเอง เอาสิ!"
"ฉันด้วยคนหนึ่ง!"
"ผมด้วย!"
"ฉันก็ด้วย แค่ทำโอทีไม่ใช่รึไง!"
"พวกเราทุ่มเทแรงกายแรงใจไปให้รายการขนาดนี้ ต้องไม่มีทางให้มันเสียเปล่าเด็ดขาด!"
"นั่นสิ เมื่อก่อนใช่จะไม่เคยทำโอทีสักหน่อย เอาวะ!"
เมื่อมีคนนำขึ้นมาสักคน คนอื่นๆ ก็ฮึดสู้ตามกันมาติดๆ !
จางเย่มองด้วยความพึงพอใจ กล่าว "ขอบคุณทุกคนมากครับ ผมรับประกันกับทุกคนไว้อย่างหนึ่ง ความลำบากและทุ่มเทของทุกคนไม่มีทางเสียเปล่าเด็ดขาด วันที่รายการนี้ออกอากาศ ตลาดจะตอบรับเราอย่างแน่นอน ผู้ชมจะตอบรับเราอย่างแน่นอน! นี่เป็นแค่ความยากลำบากครั้งสุดท้ายก่อนความสำเร็จ คือเส้นกั้นสุดท้ายก่อนถึงเส้นชัยอันหอมหวาน ขอแค่ผ่านมันไปได้ ชัยชนะนั้นจะเป็นของเรา! เมื่อถึงเวลานั้น ผลลัพธ์อันน่ายินดีที่เก็บเกี่ยวมาได้ แน่นอนว่าต้องมากขึ้นเป็นหลายสิบเท่า! แต่ตอนนี้ พวกเราต้องทำสิ่งที่ทุกคนคิดว่าอย่างไรก็ไม่สำเร็จเสียก่อน! อย่าชิงบอกตนเองล่วงหน้าว่าเราทำไม่ได้! อย่าบอกว่าตัวเองทำไม่ได้!"
"ถูกต้อง!"
"ผู้กำกับจางพูดถูก! พวกเราต้องทำได้!"
"ไม่มีทางพลาด! ใครบอกกันว่าพวกเราจะทำไม่ได้!"
"มีไดเรคเตอร์จางนั่งบัญชา! พวกเราย่อมสร้างปาฏิหาริย์ออกมาได้!"
"พูดได้ดี!"
ทุกคนต่างตะโกนกู่ร้องตอบรับอย่างมุ่งมั่นฮึกเหิมด้วยผลจากการปลุกเร้าของจางเย่นั่นเอง!
จางเย่กล่าวอย่างรีบเร่ง "ตอนนี้ผมจะเริ่มแจกงานแล้วนะครับ พี่ฉี VCR ของพวกผู้เข้าแข่งขัน วันนี้เริ่มอัดได้เลย โดยเฉพาะพวกตัวเก็ง ให้เวลาหน้ากล้องเพิ่มอีกสักหน่อย เรื่องนี้พวกเราลุยไปได้เลย มีอะไรก็ติดต่อบอกให้ผมช่วยได้ ภายในวันพรุ่งนี้ เราต้องได้ผู้เข้าแข่งตอนที่หนึ่งแล้วเสร็จ! กำลังคนหรือทรัพยากรไม่พอ ให้บอกผม อยากได้ใคร อยากได้แค่ไหน ผมจะไปออกปากกับสถานีให้!"
ฮาฉีฉีรับคำ "รับทราบ!"
จางเย่ "พี่ชายจาง"
จางจั่ว "ตามบัญชาครับ!"
จางเย่มองเขาก่อนกล่าว "ทางเวทีมัวประดิษฐุ์ประดอยไม่ทันการณ์แน่ ให้ทำงานข้ามคืน เพิ่มค่าแรงคนงานได้เลย ยังไงก็ต้องให้เสร็จภายในวันจันทร์! ส่วนเรื่องเครื่องมืออุปกรณ์ต้องเสร็จภายในวันอังคาร!"
จางจั่วสูดลมหายใจลึกเฮือกหนึ่ง "เวทีทำเสร็จแน่ครับ เร่งงานหน่อยก็ทัน แต่ว่าเรื่องอุปกรณ์ ปัญหาคือเป็นเครื่องมือระดับท็อป คนของเราเองหลายคนเพิ่งจะเคยได้ใช้ครั้งแรก ยังต้องฝึกฝนกันอีก มีอีกสองเครื่องยังไม่ทันได้จูนเครื่องดี กำลังเชิญคนลงมาทดสอบอยู่ เวลาแค่นี้ ผมก็บอกยากว่าจะทันหรือไม่ อย่างเร็วสุดคงสามสี่วัน กรณีช้าสุด ให้มาทั้งสัปดาห์ก็ยังไม่ได้ แบบนี้..."
จางเย่รวบรัด "ช้าสุดคือก่อนวันพฤหัสฯ ต้องเสร็จ!"
ฮาฉีฉีพอฟังยังตระหนก "....งั้นพวกเราจะอัดรายการกันวันไหนคะ? เพราะคืนวันพฤหัสฯ ก็ออกอากาศแล้วนะคะ!"
ทุกคนไม่คิดว่าจางเย่จะให้เวลาช้าสุดไปจนถึงเส้นตายวันพฤหัสฯ ! แล้วแบบนี้..จะอัดรายการกันอย่างไร?
ความจริงจางเย่คิดไว้ดิบดีแล้ว นั่นคือการตัดสินใจที่กล้าหาญที่สุดเท่าที่ขบคิดได้ เพื่อให้มีเวลามากที่สุด เพื่อให้ทีมงานของเขาได้มีเวลาเตรียมตัวเพิ่มขึ้นอีกเล็กน้อย เขาจึงลั่นปากออกมาชนิดที่ทำเอาทุกคนพลันสั่นสะท้าน! "รายการ...เราจะอัดกันวันพฤหัสฯ หกโมงเย็นต้องเสร็จ จากนั้นงานตัดต่อ ทำซับไตเติล ต้องผ่านภายในสามชั่วโมง สามทุ่มตรงฉายออกอากาศ! พวกเราต้องทำเสร็จได้แน่!"
ทุกคนถึงกับครางฮือฮา!
…..อัดวันเดียวกัน?
…..อัดเสร็จฉายเลย?
เหย********* จะเร่งกันเกินไปแล้ว!
แทบไม่ต่างกับถ่ายรายการสดเชียวนะ!
ถ้าเกิดว่ามีเรื่องระหว่างอัดล่ะ? ถ้าเกิดมีปัญหาตอนตัดต่อล่ะ? ถ้าเกิดว่ามีท่อนใดท่อนหนึ่งผิดพลาดขึ้นมาล่ะก็..อย่างนั้นแม่*ไม่มีทางฉายออกอากาศทันหรอก! นี่มันเล่นกับชีวิตชัดๆ !
ความเหี้ยมหาญของจางเย่ นับว่าไม่มีใครกล้ามองไม่เห็นแล้วจริงๆ !
ทุกคนในที่นั้นต่างตะลึงค้างพูดไม่ออกกันสักคน!
ทว่าด้วยทีละเล็กทีละน้อย….พวกเขาไม่อาจไม่ยอมรับ ในเมื่อคิดถ่ายรายการออกมาให้ทัน พวกเขามีแต่หนทางเดินที่ตัดทอนทางรอดจนแทบต้องล้อเล่นกับชีวิตเช่นนี้แล้วเท่านั้น!




*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./60.md)