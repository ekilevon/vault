##บทที่ 667 : นี่มันลิ้นอะไรของนายกันฟะ!
ส่วนแรกเสร็จสมบูรณ์
โค้ชทั้งสี่ต่างเข้าประจำเก้าอี้
บนเวทีตอนนี้ นอกจากไฟเวทีแล้วก็เหลือเพียงจางเย่ เพราะเป็นทั้งผู้กำกับรายการและต้องรับบทบาทหน้าที่เป็นพิธีกร หากงานทั้งสองอย่างนี้เกิดชนกันในห้องส่งขึ้นมาเมื่อไร งานเบื้องล่างเวทีจะถูกสั่งการโดยจางจั่วและฮาฉีฉี ซึ่งทั้งสองเป็นผู้ช่วยผู้กำกับเข้ามาคอยควบคุม เรื่องนี้จางเย่ได้สั่งการไว้ล่วงหน้าเรียบร้อยแล้ว ไม่ว่าจะหน้าที่อีกมากมายก่ายกองล้วนถูกจางเย่วางแผนมอบหมายไว้เสร็จสรรพ รวมถึงการซักซ้อมผ่านๆ มา ดังนั้นจางเย่จึงเป็นพิธีกรอยู่บนเวทีได้โดยไม่ต้องกังวลถึงข้อผิดพลาดด้านล่าง อีกทั้งนี่ก็ไม่ได้เป็นการถ่ายทอดสด จึงสามารถถ่ายซ้ำได้ หากหลีกเลี่ยงข้อผิดพลาดได้นับว่าดีที่สุด เพราะเวลากระชั้นชิดเกินไป ไหนจะต้องเผื่อเวลาไว้สำหรับการตัดต่อ และต้องรีบเสร็จให้ทันออกฉายตอนสามทุ่มคืนนี้!
ดนตรีหยุดบรรเลงลง
ลำดับต่อไปคือบทบาทพิธีกรของจางเย่นั่นเอง!
เจียงหยวนมองไปบนเวที
อู๋ม่อจับจ้องจางเย่
บรรดาผู้ชมจับตาดูที่เวทีแทบไม่กะพริบ
แววตาของโค้ชทั้งสี่และทีมงานรายการต่างจดจ่ออยู่บนร่างของจางเย่
บทเพลงเปิดตัวก่อนหน้านี้เป็นไปตามที่ทีมรายการคาดไว้ เพราะพวกเขาล้วนเคยได้ซักซ้อมกันมาก่อน เช่นนั้นการอัดรายการนับจากนี้ไป พวกเขาก็ไม่มีใครล่วงรู้ได้สักคน ขั้นตอนและแนวทางทั่วไปส่วนใหญ่พวกเขาทราบดีอยู่ แต่รายละเอียดเฉพาะในการถ่ายทำนั้น ตาสองข้างของพวกเขามืดมัวไปหมด จางเย่ไม่เคยซ้อมบทพิธีกรล่วงหน้าต่อหน้าใครเลย โค้ชทั้งสี่เองก็ไม่เคยเจอหน้าผู้เข้าแข่งขันมาก่อน พวกผู้เข้าแข่งขันที่อยู่หลังเวทีกับบรรดาญาติผู้เข้าแข่งขันก็ไม่มีใครเข้าใจกติกาใดๆ ทั้งสิ้น จึงได้แต่ซ้อมเพลงเท่านั้น ดังนั้นอย่าว่าแต่ผู้ชมหรือคนจากแผนกอื่นเลย คนในภาคส่วนทีมรายการอย่างพวกเขาเองก็สับสนกับสถานการณ์ไม่น้อย
ดังนั้น ความสนใจทั้งหมดเวลานี้จึงจับจ้องไปยังร่างของจางเย่ เพราะจางเย่เป็นเพียงคนเดียวที่เข้าใจแจ่มแจ้งถึงเรื่องราวภายในและการควบคุมสถานการณ์ ไม่ว่าจะเป็นผู้ชมหรือทีมงานรายการ พวกเขาต่างก็กระหายใคร่รู้ ว่าจางเย่จะกำกับรายการประกวดที่ใครๆ ก็ไม่อยากดูให้ออกมาเป็นอย่างไร!
ต่างรอคอยคาดหวังเช่นเดียวกับตัวจางเย่เอง!
เมื่อยืนอยู่กลางเวทีนี้ ความจริงแล้วเขารู้สึกตื่นเต้นสุดขีด มองลงไปยังเก้าอี้เบื้องล่าง กวาดตามองไปยังแสงไฟที่อยู่ใต้เท้า แล้วชำเลืองไปทางสัญลักษณ์ผู้ชนะ ‘เดอะวอยซ์มหาชน’ ที่อยู่ด้านข้าง ทุกอย่างล้วนดูคล้ายคลึง จางเย่ได้นำเอา เวที ‘เดอะวอยซ์’ จากโลกโน้นมายังโลกนี้ได้เกือบครบถ้วน กล่าวได้ว่า เวทีเก้าสิบเปอร์เซ็นต์ได้ถูกก๊อบปี้มาไว้ที่นี่แล้ว!
นึกย้อนกลับไปที่โลกเดิม ตอนที่เขาได้นั่งดู ‘เดอะวอยซ์’ อยู่หน้าจอทีวีพร้อมกับพ่อแม่ ตอนนั้น เขาเป็นเพียงนักศึกษาธรรมดาที่ธรรมดาไปกว่านั้นไม่ได้อีก เป็นนักศึกษาที่ฝันอยากเป็นดาราเหมือนคนทั่วไปจำนวนมากนั่นเอง แต่ตอนนี้ ตนเองกลับได้มาอยู่ในอีกโลกหนึ่งได้ยืนอยู่ ณ เวทีแห่งนี้ ตนเองกลับกลายมาเป็นพิธีกร ‘เดอะวอยซ์’ ที่เป็นจุดสนใจของคนทั้งหมดอยู่กลางเวที ชะตาเช่นนี้ บางทีก็ทำคนพูดไม่ออกจริงๆ !
สูดหายใจอยู่ครู่หนึ่ง จางเย่รีบตั้งสติอีกครั้งอย่างรวดเร็ว เอาล่ะเริ่มกันเถอะ นี่เป็นรายการแรกของเขาที่ CCTV เขาต้องงัดเอาไพ่เด็ดอย่าง ‘เดอะวอยซ์’ ออกมาใช้ ขนาดนี้แล้วถ้าเขายังทำรายการพังอีกล่ะก็ เขาแม่*จะหากำแพงสักอันแล้ววิ่งชนมันให้ตายไปข้าง!
“สวัสดีทุกท่านครับ” จางเย่ถือไมโครโฟนกระชับมือ แล้วเริ่มเปล่งเสียง “ผมคือพิธีกรจางเย่!”
ผู้ชมปรบมือต้อนรับกันเกรียวกราว เสียงดังสนั่นไม่ต่างจากตอนโค้ชทั้งสี่เลยแม้แต่น้อย
จางเย่แย้มยิ้มให้กล้องและผู้ชม “และนี่ คือรายการที่สนับสนุนการออกอากาศโดยผลิตภัณฑ์เบรนโกลด์ ผลิตภัณฑ์สุขภาพชั้นนำอันดับหนึ่ง รายการประกวดร้องเพลงที่เชี่ยวชาญอลังการที่สุดในประเทศ ถ่ายทอดสดรายการระดับโลก ‘เดอะวอยซ์มหาชน’ !”
อลังการ?
เชี่ยวชาญที่สุดในประเทศ?
ถ่ายทอดระดับโลก?
ฟังคำเหล่านั้นเข้าไป ไม่ว่าใครก็ล้วนตะลึงงัน!
รายการวาไรตี้ทุกวันนี้ อย่างมากสุดกล้าประกาศแค่เชี่ยวชาญกลุ่มเชี่ยวชาญการผลิตอะไร ถ่ายทอดสดอันน่าตื่นตาสู่เวทีอันน่าตื่นใจอะไรเท่านั้นเอง ไม่เคยได้ยินใครประกาศว่าถ่ายทอดสดระดับโลกเลยนะ! แต่มาคิดๆ ดู คนพูดอย่างนี้ก็ไม่ผิดนัก เพราะจริงอย่างที่ว่า CCTV1 นั้น ได้ออกอากาศไปทั่วโลก ทำให้เอาเหตุผลอะไรมาค่อนแคะไม่ได้ ก็แค่เล่นคำนิดหน่อย ถ่ายทอดสดอันน่าตื่นตากับถ่ายทอดสดระดับโลก เพียงฟังดูตอนเปิดตัวก็ไม่เหมือนกันแล้ว ถ่ายทอดสดระดับโลกนี่มันยิ่งใหญ่จังฟะ!
ผู้บริหาร CCTV1 มองหน้ากันไปมา
พนักงานและผู้จัดทีมรายการอื่นๆ ของ CCTV ที่มาร่วมนั่งฟัง พลันสายตาเปล่งประกาย เกือบจะปรบมือดังป้าบ อดรำพึงรำพันไม่ได้ว่า จางเย่ช่างเป็นจอมก่อเรื่อง โดนเฉพาะเรื่องสมองของหมอนี่ยิ่งไม่ต้องพูดถึง ฉลาดสุดๆ แถมใช้คำว่าถ่ายทอดสดระดับโลกด้วยอีก เป็นระดับโลกที่ประเสริฐ! ต้องจดสักหน่อย คราวหน้ารายการเราจะได้เอาไปใช้มั่ง!
อู๋ม่อพยักหน้าแรงๆ ขณะพูดคุยอยู่กับพวกตำแหน่งสูงที่อยู่ข้างๆ เขาถูกใจคำโฆษณาว่า ‘ผลิตภัณฑ์สุขภาพชั้นนำ’ นั่นนัก พูดได้เยี่ยมจริงๆ !”
ทว่าความจริงแล้ว ถ่ายทอดสดระดับโลกเอย ผลิตภัณฑ์ชั้นนำเอย ล้วนเป็นคำที่โลกเดิมของจางเย่ใช้กันเกลื่อน เพียงแต่ที่โลกนี้ยังไม่เคยมีคนใช้มาก่อน!
จางเย่ร่ายต่อ “การจะเป็นนักร้องที่ดี สำคัญที่สุดคือเสียงของคุณ ไม่สนใจรูปร่างหน้าตา อายุ อาชีพ ทุกอย่างขึ้นอยู่กับพลังในการร้องเพลงของคุณ โค้ชทั้งสี่จะนำประสบการณ์ทั้งหมดมาสนับสนุนคุณ เฟ้นหาเสียงจริง เพื่อดนตรีของจริง เวที ‘เดอะวอยซ์’ กำลังรอคุณอยู่” เขาชี้นิ้วไปที่หน้ากล้อง “เดอะวอยซ์มหาชนยุคใหม่คนต่อไปอาจเป็นคุณ!”
เสียงปรบมือดังขึ้นอีกครั้ง!
เสี่ยวหวังทำท่าส่งสัญญาณอยู่ข้างล่างเวที ผู้ชมก็ให้ความร่วมมืออย่างยิ่ง
จางเย่ยกไมโครโฟนขึ้น ยิ้มกล่าว “วันนี้ มีนักเรียนแปดท่านมายังเวทีของเรา พวกเขาจะเป็นใครบ้างนะ? น้ำเสียงของพวกเขาจะเป็นอย่างไร? และพวกเขาจะมากันในบทเพลงอะไร?”
ผู้ชมจำนวนมากนั่งหลังตรงแน่ว รอคอยคาดหวัง นั่นสิ จะเป็นใครกันนะ? จะร้องเพลงเป็นยังไงบ้าง?
จางเย่หัวเราะหึหึกล่าว “เอาล่ะครับ ลำดับต่อไป จะเป็นช่วงเวลาที่ทุกท่านรอคอยกันสุดๆ” เว้นไปนิดหนึ่ง “——ช่วงโฆษณา!”
เมื่อสองคำนี้ออกมา ผู้ชมพากันลมจับ!
“พรูดดด!”
“โฆษณาเนี่ยนะ!”
“ช่วงที่รอคอยสุดๆ อะไรกันล่ะโว้ย!”
“โคตรตลกอ่า นี่แหละอาจารย์จาง!”
“ไม่ยอมหงายไพ่ออกมาเลย! ฉันนึกว่าผู้เข้าแข่งขันกำลังจะขึ้นเวทีซะอีก!”
“ใครเขารอโฆษณากันยะ!”
‘เดอะวอยซ์’ ที่โลกโน้นของจางเย่นั้น พิธีกรไม่ต้องมาแสดงตลกเหล่านี้หรอก หลักสำคัญจะเน้นไปที่โค้ชและผู้เข้าแข่งขันเท่านั้น ทว่าจางเย่เป็นผู้กำกับใหญ่ ชัดเจนว่าฉากของเขาสามารถจัดการเอาตามสะดวก เขาใช้เวลาตั้งนานกว่าจะเอารายการ ‘เดอะวอยซ์’ ออกมาได้ นี่คิดจริงๆ น่ะเหรอว่าเขาจะรับบทคอยรายงานอย่างเงียบๆ เฉยๆ ? จะเป็นไปได้ไงล่ะ!
ได้ยินคำว่าโฆษณา พวกฮาฉีฉีกับจางจั่วกลับเบิกตากว้าง และดูเป็นกังวลอย่างมาก เพราะก่อนหน้านี้จางเย่พูดอะไรแปลกๆ ออกมา ทำให้พวกเขาไม่เข้าใจอย่างยิ่ง ทว่าตอนนี้เหมือนจะเริ่มรับรู้ถึงสิ่งที่ผู้กำกับจางต้องการจะสื่อเสียที บทพิธีกรของเขาเอามาปรับเล่นได้งั้นเหรอ? แม้ว่าพวกเขาจะได้เห็นสคริปต์พิธีกรมาก่อน ซึ่งครึ่งหนึ่งก็พูดไปหมดแล้ว และส่วนถัดไปเหลือแต่คำโฆษณาเท่านั้น จากนั้นการอัดรายการบนเวทีวันนี้ก็แทบไม่มีบทพิธีกรแล้วนะ!
ในห้องส่งมีคนเริ่มหาว
โฆษณาเหรอ?
ไม่ว่าจะเป็นระหว่างหนังจอแก้วหรือรายการทีวี ล้วนเป็นสิ่งที่ผู้ชมรำคาญมากที่สุดอยู่ดี ไม่มีใครชอบดูโฆษณา ยิ่งให้มีน้อยๆ เท่าไรยิ่งดี!
มีผู้ชมเริ่มหันมากระซิบกระซาบกัน
“รีบๆ พูดเหอะ”
“เร็วหน่อยสิ อยากดูผู้เข้าแข่งขันแล้ว”
ไม่มีใครใส่ใจ รวมถึงพวกอู๋ม่อและเจียงหยวนที่นั่งอยู่ก็เช่นกัน
โค้ชทั้งสี่เริ่มพูดคุยกันเสียงเบา กำลังคุยว่าผู้เข้าแข่งขันแบบไหนที่ตัวเองอยากได้
ก่อนหน้านี้ในอินเทอร์เน็ตได้มีคนแสดงความคิดเห็นเอาไว้ ว่ารายการประกวดร้องเพลงแบบนี้ พิธีกรแทบไม่มีบทบาท จะประกาศ จะพูดคำโฆษณา ที่จริงเปลี่ยนเป็นคนไหนมาก็ได้ แค่หาพิธีกรสักคนตามสะดวกก็เอามาทำงานส่วนนี้ของจางเย่ได้แล้ว คนจำนวนมากที่ห้องส่งต่างเห็นด้วยกับที่ว่านี้ ดังนั้นพวกเขาเลยสนใจแต่ส่วนของผู้เข้าแข่งขัน ไม่ได้ให้ความสนใจกับบทบาทพิธีกรของจางเย่อีกเลย
จางเย่มองท่าทีเมินเฉยของเหล่าผู้ชม ใบหน้าเขากลับยังคงนิ่งสงบ สูดลมหายใจเข้าลึกหนึ่งที ลมนี้สูดไปประมาณสองวินาที จนเกือบเต็มปอด!
มีคนดูเห็นแล้วตลก ทำอะไรล่ะนั่น?
เฉินกวงเหงื่อตก นายจะแปลงร่างเรอะ?
ฮาฉีฉีเองก็มึนงงไปวูบหนึ่ง สูดลมเฮือกใหญ่ขนาดนี้ทำไมอะคะ?
ทุกคนยังคงไม่เข้าใจ ทว่าครู่ต่อมา เมื่อจางเย่เปิดปาก คนทั้งหมดพลันตกใจราวกับถูกใครเหยียบหางแทบกระอักเอาถุงน้ำดีออกมา!
จางเย่ “ปีนี้ไม่เอาอะไรไม่เอาอะไรจะเอาเบรนโกลด์ปีนี้ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศโดยผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุนหลักอย่างเป็นทางการดื่มน้ำแร่โจวซันให้เสียงดีมีแรงเชียร์เดอะวอยซ์ลูกทีมสุดโปรดของโค้ชทั้งสี่ในเดอะวอยซ์ซีซั่นนี้จะได้รับการสนับสนุนทัวร์ดนตรีในฝันกับน้ำแร่โจวซันส่งข้อความร่วมสนุกจะได้รับบัตรกำนัลหนังสือมูลค่าห้าสิบหยวนจากเหม่ยตู๋ดอทเน็ตขอขอบคุณเหม่ยตู๋ดอทเน็ตที่ให้การสนับสนุนนักร้องเดอะวอยซ์ของเราผู้เข้าแข่งขันท่านใดที่ได้รับการชิงตัวจากโค้ชสองท่านหรือสามท่านขึ้นไปเบรนด์โกลด์ใจดีมอบทุนทำฝันดนตรีหนึ่งหมื่นหยวนขอขอบคุณโรงแรมเมืองหลวงต้าหัวสนับสนุนห้องพักสำหรับโค้ชทั้งสี่เดอะวอยซ์มหาชน!”
พูดรวดเดียว!
ลมเฮือกเดียว!
สองร้อยคำ!
19 วินาที!
หลังคำโฆษณาจบ ทั้งห้องส่งพลันเงียบกริบ!
เฉินกวงตกใจจนคางแทบร่วง!
ฟ่านเหวินลี่ตาค้างเป็นจุด สีหน้าตื่นตะลึง!
เฉินม่อโงนเงนไปทั้งตัว จนแทบตกเก้าอี้!
พวกฮาฉีฉีกับจางจั่วแต่ละคนแทบจะพ่นเลือดกระฉูด!
คนดูตื่นตะลึง!
โค้ชตื่นตะลึง!
แม้แต่ทีมงานรายการยังต้องตื่นตะลึง!
ผู้ชมคนหนึ่ง ถึงกับกระโดดโหยงออกมาจากเก้าอี้ จ้องมองจางเย่ที่อยู่บนเวทีราวกับเห็นผี!
ผ่านไปหลายวินาที ทั่วทั้งห้องส่งล้วนตกอยู่ในความเงียบสงัด ทุกคนในห้องส่งต่างตื่นตะลึง ล้วนถูกฝีปากของจางเย่ทำขวัญหนีดีฝ่อ!
ผ่านไปพักหนึ่ง ภายในห้องส่งจึงระเบิดเสียงอื้ออึงออกมา!
“สวรรค์!”
“โอ้มายก๊อดดดดด!”
“เพิ่งฟังอะไรไปเนี่ย?”
“เฮ้! ลิ้นอะไรของนายกันฟะ!”
“พูดโฆษณาแบบนี้ก็ได้เหรอ? คิดคำโฆษณาแบบนี้ก็ได้ด้วย!”
“จางเย่นายชนะแล้ว! ฉันยอมคุกเข่ากราบนายเลย! ปากนายนี่ก็แม่*โคตรประหลาดเกินไปแล้ว! ปากนายนี่ยังเป็นปากคนอยู่ไหม? ลิ้นนายนี่ยังเป็นลิ้นคนอยู่รึเปล่า!?”




*-*-*-*-*-*-*-*-*-*-*-*-*-*-*-*-*




[Go To Next Chapter]( ./68.md)