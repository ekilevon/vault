##บทที่ 647 : กำหนดตัวผู้เข้าแข่งขันดาวเด่นคนแรก!


หลังเที่ยง
ถนนหยานซินฮว๋า
โรงเรียนสาธิตประถมหมายเลขสองของเมืองหลวงกำลังอยู่ในช่วงพักกลางวัน ประตูทางเข้าด้านหน้าถูกล็อคเอาไว้กันพวกเด็กๆ ผ่านเข้าออกตอนคาบพักเที่ยงหรือระหว่างเลิกคาบ ประตูนี้จะเปิดก็ต่อเมื่อถึงเวลามาโรงเรียนและโรงเรียนเลิกแล้วเท่านั้น
จอดรถ ลงจากรถ
จางเย่เดินไปที่ป้อมยามใกล้ๆ “คุณลุงครับ”
ลุงป้อมยามมองดูเขา พลันเบิกตากว้าง “จางเย่!”
“ครับ ผมเอง ช่วยเปิดประตูให้ผมเข้าไปหน่อยได้ไหมครับ?” จางเย่ถามยิ้มๆ
ลุงป้อมยามรู้จักเขาอยู่แล้ว “เด็กเธอก่อเรื่องอีกแล้วเรอะ? ครูเรียกพบผู้ปกครองอีกล่ะสิท่า?” เดินถือกุญแจออกมา เปิดประตูให้เขา “เข้ามาสิ”
จางเย่กล่าว “ขอบคุณมากครับคุณลุง”
เมื่อเดินเข้าไปภายในรั้วโรงเรียน ข้างหน้าคือสนามเด็กเล่นขนาดใหญ่ แค่มองไปก็เห็นเหล่าเด็กนักเรียนจำนวนมากกำลังเล่นอยู่ที่สนามเด็กเล่น บ้างเตะลูกขนไก่ บ้างเล่นบาส และยังมีเด็กๆ บางคนรวมกลุ่มกันเล่นเหยี่ยวจับลูกไก่[1]การละเล่นพื้นบ้านโบราณอยู่ด้วย
“แฮ่!”
“อย่าหนีนะ!”
“ฮ่าๆๆ ฟาง เธอช้าไปแล้ว!”
“ส่งมา ส่งมาให้ฉัน!”
“ยิงเลย!”
สนามเด็กเล่นเต็มไปด้วยเสียงหัวเราะร่าเริงสนุกสนาน
จางเย่มองไปไม่เห็นเฉินเฉินในสนามเด็กเล่น ไม่ต้องบอกก็รู้ เฉินเฉินไม่มาร่วมเล่นเป็นเด็กๆ แบบนี้หรอก ป่านนี้คงไปฟุบงีบหลับอยู่ในห้องแน่ๆ หรือไม่ก็คงจะยึดหนังสือการ์ตูนเด็กผู้ชายสักคนไปอ่านอยู่ล่ะมั้ง จางเย่ไม่ได้เดินขึ้นบันได เพราะคราวนี้เขาไม่ได้มาหาเฉินเฉิน เขามีจุดประสงค์อื่น สอดส่ายสายตา ทันใดนั้นก็พบคนที่กำลังมองหา
…………..
ที่มุมหนึ่งของสนามเด็กเล่น
จ้าวเหมย คุณครูประจำชั้นของเฉินเฉินกับหลัวอวี่ ครูพละ และครูอีกสองสามคนกำลังพูดคุยกันอย่างออกรส ครูบางคนนั่งอยู่บนม้านั่ง คุยไปก็คอยสังเกตความเคลื่อนไหวของเด็กๆ นี่เป็นระเบียบของโรงเรียน เพราะกลัวว่าคาบพักเที่ยงเด็กๆ จะเล่นซนและเสียงดังเกินไป หรืออาจจะวิ่งเล่นจนได้รับบาดเจ็บ ทุกคาบพักเที่ยงจึงต้องมีครูรับหน้าที่คอยดูอยู่ในสนามเด็กเล่น โดยเฉพาะวันไหนที่มีหิมะตก ก็จะมีครูมาคอยกำกับดูแลพวกเด็กนักเรียนจำนวนมากขึ้น
จ้าวเหมยกล่าว “พวกเธอรู้เรื่องรายการใหม่ของจางเย่หรือยัง?”
ครูคณิตชั้นป.6 คนหนึ่งกล่าว “จะไม่รู้ได้ยังไง ข่าววันนี้ออกจะครึกโครม!”
หลัวอวี่กล่าว “ไอ๊หยา ทั้งจางหย่วนฉี เหล่าเฉิน เหล่าฟ่านก็มาเป็นโค้ช ลงทุนหนักเลยแฮะ รายการนี้ต้องน่าดูแหงๆ”
จ้าวเหมยหัวเราะอิๆ “ฉันเองก็รอดูอยู่ใจจดใจจ่อเชียวล่ะ”
ครูศิลปะที่อยู่ข้างๆ มองมาทางหลัวอวี่อย่างนึกสนุก “ครูหลัว เธอเองก็ร้องเพลงอยู่ตลอดเลยไม่ใช่เหรอ? ทำไมไม่ไปสมัครดูล่ะ?”
หลัวอวี่ไม่เสียเวลาคิดแม้แต่น้อยก็ยกมืดปัด “โห อย่างฉันนี่ขอบาย”
จ้าวเหมยกล่าว “ไม่ใช่ว่าคุณสมบัติของการสมัครรายการ ‘เดอวอยซ์’ ไม่มองที่รูปร่างหน้าตาและภูมิหลังเหรอคะ? ครูหลัว คุณเองก็ชอบร้องเพลงออกขนาดนี้ น่าจะไปลองดูสักหน่อย ไม่แน่นะ ฝันที่อยากจะเป็นนักร้องของคุณอาจจะเป็นจริงขึ้นมาก็ได้ ถึงแม้ว่าคราวก่อนคุณจะพูดใส่หน้าจางเย่ปาวๆ แต่นั่นเป็นเพราะเรื่องงานนี่คะ ทั้งเฉินเฉินก็ซุกซนเกินไปจริงๆ คุณจะตำหนิผู้ปกครองก็สมควรอยู่ เท่าที่ฉันรู้จักอาจารย์จาง เขาไม่ใช่คนที่จะเก็บเอาคำพูดเล็กๆ น้อยๆ มาใส่ใจแน่นอน”
หลัวอวี่โบกมือพัลวัน “นั่นก็เกินพอแล้ว ถึงอาจารย์จางจะไม่ถือสาฉัน แต่จะให้ฉันไปร้องเพลงออกทีวีเนี่ยนะ? กลัวว่าถ้าร้องออกไป เครื่องไม้เครื่องมือเขาคงได้พังกันหมดน่ะสิ!”
ฟังจบ ครูเหล่านั้นก็ระเบิดหัวเราะ
ชื่อเสียงความ ‘แหบหลัว’ ทั่วทั้งโรงเรียนใครบ้างไม่รู้จัก
หลัวอวี่กล่าวอย่างทอดทอนถอนใจ “ต่อให้ฉันจะชอบร้องเพลง แต่ฉันก็รู้ตัวดีน่า รายการใหญ่ลงทุนระดับร้อยล้านขนาดนั้น มีสตาร์ควีนยังมาเป็นโค้ช รูปร่างหน้าตาฉันอย่างนี้ สภาพนี้ จะเอาอะไรไปสู้? ฉันเป็นแค่ครูพละ อยู่สอนพละให้ดีจะดีกว่า ควรจะเป็นครูดนตรีมากกว่าที่น่าไปสมัคร ยังไงซะพวกเราก็มีความสัมพันธ์อันดีกับจางเย่อยู่บ้าง ถ้าไปขอร้องจางเย่ให้ได้เข้าไปรอบคัดเลือกก็คงไม่มีปัญหามั้ง?”
จ้าวเหมย “จะไปขอได้ยังไงกัน? จางเย่น่ะใช่ว่าพูดว่าอยากเจอแล้วจะได้เจอสักหน่อยนะคะ”
หลัวอวี่ร้องเฮ้ยบอก “ไม่งั้นก็ใช้วิธีเรียกพบผู้ปกครองสิ โทรเรียกเขามาเลย ยังไงยัยหนูเฉินเฉินก็ก่อเรื่องตลอดอยู่แล้วไม่ใช่เหรอ?”
ทันใดนั้น มีเสียงหนึ่งดังขึ้นด้านหลังพวกเธอ!
“ใครจะโทรเรียกผมเหรอครับ?” เป็นจางเย่ที่ปรากฏตัวอย่างไม่ให้สุ้มให้เสียง!
หลัวอวี่หันขวับไปมองแทบสำลัก “แค่กๆ!”
จ้าวเหมยและครูคนอื่นๆ พลันตกตะลึงพรึงเพริด “จางเย่!?”
เกิดความเงียบขึ้นชั่วขณะ จ้าวเหมยพลันคิดอะไรขึ้นมาได้ก็หัวเราะออกมา เธอตบแปะๆ ไปที่หลัวอวี่ กล่าวว่า “ครูหลัวบอกค่ะ เป็นความคิดของครูหลัวทั้งหมดเลย พวกเราไม่เกี่ยวนะ”
เขามาได้ไงเนี่ย!
พูดถึงโจโฉ โจโฉก็มา[2]!
หลัวอวี่ได้ยินดังนั้น พลันใจหล่นตุบไปอยู่ตาตุ่ม! คราวก่อน เธอไม่รู้ว่าเขาคนนี้คือจางเย่ เพราะตอนนั้นชายหนุ่มสวมแว่นตาดำทำให้ดูไม่ออก รู้แค่ว่าเป็นผู้ปกครองของเฉินเฉิน จึงต่อว่าเขาไปโดยไม่ยั้งคิดยกใหญ่ ภายหลังพอรู้ความจริงว่าเขาคนนี้คือจางเย่ผู้แต่งเพลงที่เธอชอบที่สุดทั้งสองเพลง เธอได้แต่เสียใจจนลำไส้ปั่นป่วนไปหมด มาคราวนี้ แค่กำลังเมาท์กันตามประสาครูสาวๆ หลัวอวี่ก็แค่พูดเล่นๆ ว่าจะเชิญผู้ปกครอง ใครจะไปคิดล่ะว่าจู่ๆ จางเย่ก็โผล่มาข้างหลัง! แถมยังได้ยินเข้าเต็มๆ อีก! หลัวอวี่แทบอยากจะมุดรูหนีไปให้รู้แล้วรู้รอด!
ซวย!
ฉันนี่น่าสงสารจริงจัง!
“อาจารย์จาง ไม่ใช่นะ ไม่ใช่ ฉันแค่…...แค่ล้อเล่นเอง!” หลัวอวี่ละล่ำละลักแก้ต่าง “แล้วก็ครั้งที่แล้วก็เหมือนกัน ฉันไม่รู้จริงๆ ว่าเป็นคุณน่ะ ก็ไม่มีคนบอกฉันเลย!”
เสียงออดดังขึ้น
ออกเข้าเรียนดังแล้ว
ครูผู้หญิงคนหนึ่งได้โอกาสกล่าวขึ้นสักที “ต้องไปสอนแล้ว! ฉันไปล่ะๆ !”
ครูศิลปะกล่าวต่อ “ฉันก็ต้องไปเช่นกัน!”
จ้าวเหมยมองมาทางจางเย่ยิ้มๆ “คุณมาหาเฉินเฉินหรือคะ หรือว่า?”
จางเย่บอก “ไม่ใช่ครับ”
จ้าวเหมยพยักหน้า “โอเคค่ะ งั้นฉันไปสอนเด็กๆ ก่อนนะคะ”
หลัวอวี่มองดูทุกๆ คนผละหนีหมด เธอเองก็อยากจะไปด้วยเหมือนกันนะ! “งั้นฉันก็……” แล้วเธอจะไปไหนได้ล่ะ! เธอเป็นครูพละ ถ้ามีสอนก็ต้องสอนอยู่ตรงสนามนี่แหละ!
จางเย่กางมือขวาง เรียกใครก็ไม่เรียก แต่กลับเรียกเธอคนเดียวเนี่ย! “ครูหลัว อย่าเพิ่งไปครับ”
ลูกตาทั้งสองของหลัวอวี่หดเป็นจุด จบแล้ว..จบสิ้นแล้ว! จางเย่มาแก้แค้นฉันแล้ว! เขาต้องมาเอาเรื่องฉันแหง! แม่จ๋า! ทำไมชีวิตหนูโชคร้ายจัง!
“คุณเรียกฉันเหรอ?” หลัวอวี่แกล้งโง่ ค่อยๆ หันกลับมาอย่างแข็งทื่อ
จางเย่ถาม “บ่ายนี้มีสอนรึเปล่าครับ?”
หลัวอวี่อยากจะพูดว่าเธอมีสอนยันโต้รุ่งเลย แต่ในความเป็นจริง ..บ่ายนี้เธอไม่มีคาบสอน “คือว่า……”
จางเย่ยิ้มแย้มกล่าวแกมบังคับ “พวกเราไปเดินเล่นกันหน่อยไหมครับครูหลัว?”
หลัวอวี่กัดฟันสั่นกึกๆ “อะ โอเคค่ะ” หมุนตัวกลับ พาจางเย่ไปยังห้องอุปกรณ์ ที่นั่นไม่มีคน มีเวิ้งเล็กๆ พร้อมเก้าอี้นั่งให้ดื่มน้ำดื่มชาได้
เป็นห้องไม่ใหญ่ และธรรมดามาก
“ฉันไปเอาน้ำมาให้นะคะ” หลัวอวี่รีบกล่าวขึ้นมา
จางเย่บอก “ไม่ต้อง ไม่ต้องหรอกครับ ผมอยู่แป๊บเดียว ที่มาหาคุณเพราะมีเรื่อง”
หลัวอวี่รีบกล่าวออกตัว “คุณไม่ต้องพูดหรอก ฉันรู้! ความผิดนับพันนับหมื่นล้วนเป็นความผิดฉันเอง! ฉัน……”
“ไม่ใช่เรื่องนั้นหรอกครับ” จากเย่แทบพูดไม่ออก “ผมอยากจะมาถามคุณว่า วันนั้นที่คุณร้องเพลง ‘ขอเราอายุมั่นขวัญยืน’ นั่นน่ะ เอ่อ คุณร้องอย่างนั้นประจำเหรอครับ?”
หลัวอวี่งงงัน “ร้องเพลง? ‘ขอเราอายุมั่นขวัญยืน’? อ้อ เอ้อ ใช่ค่ะๆ คอฉันไม่ดีมาตั้งแต่แรก พวกเขาก็เลยเรียกฉันว่า ‘แหบหลัว’ เสียงร้องฉันก็แบบนี้แหละ เลยไม่มีใครชอบฟัง แล้วก็ไม่มีคนอยากฟัง แต่ฉันก็ยังคงชอบร้องอยู่ดีค่ะ.. ปกติไม่มีอะไรทำ ฉันมักจะถือโอกาสร้องเป็นบางท่อน ตอนอยู่บ้านก็เหมือนกัน คนที่บ้านฉันมักรำคาญเวลาฉันร้องเพลง พอฉันเปิดปากร้องทีไร แม่ฉันก็จะหนีไปเดินเล่นข้างนอกทุกที” ปลายเสียงลึกๆ แฝงความหดหู่
จางเย่ถาม “คุณชอบร้องเพลงมากเลยเหรอครับ?”
หลัวอวี่กล่าว “ใช่ค่ะ ชอบมากมาตั้งแต่เด็กแล้ว ร้องทุกวันเลย ไม่งั้นเสียงคงไม่แย่อย่างนี้หรอก...เพราะตอนนั้นร้องจนทำให้เส้นเสียงแตกหมด”
จางเย่พยักหน้า ถามต่อ “งั้น ถ้าตอนนี้หากให้คุณไปขึ้นเวทีร้องเพลง คุณจะกล้าขึ้นไปร้องไหม?”
หลัวอวี่ตอบอย่างไม่ลังเล “ทำไมจะไม่กล้าล่ะ! จะมีก็แต่คนน่ะไม่กล้าฟังซะมากกว่า หรือจะให้ฉันไปยืนร้องบนดวงจันทร์ยังได้เลย! เอ๊ะ ว่าแต่คุณถามทำไม?”
จางเย่กล่าวอย่างเรียบเลื่อย แต่ประโยคที่ออกมากลับทำให้คนต้องตะลึง “คืออย่างนี้ครับ ในฐานะที่ผมเป็นไดเรคเตอร์ ‘เดอะวอยซ์มหาชน’ ผมจึงมาเพื่อขอเชิญคุณเข้าร่วมอย่างเป็นทางการ ”
หลัวอวี่อุทานเสียงหลง “หาาาา?”
จางเย่กล่าว “ผมให้โควต้าผู้เข้าแข่งขันกับคุณหนึ่งตำแหน่ง!”
หลัวอวี่กล่าวอย่างตกตะลึงไม่หาย “ให้ฉัน? ให้ฉันทำไม!?”
จางเย่กล่าวอย่างร่าเริง “เพราะคุณร้องเพลงได้ดีน่ะสิ ดังนั้นผมจึงอยากให้คุณเข้าร่วมคัดเลือก ‘เดอะวอยซ์’ แล้วเข้าร่วมแข่งขันประกวดความสามารถในครั้งนี้!”
หลัวอวี่ “ได้ออกทีวีด้วย?”
จางเย่ “ใช่”
หลัวอวี่ “รายการที่ร้อนแรงที่สุดตอนนี้อย่าง ‘เดอะวอยซ์มหาชน’ น่ะเหรอ? ที่สตาร์ควีนก็มาเป็นโค้ชในรายการด้วย?”
จางเย่ “ถูกต้อง”
หลัวอวี่ “ฉันร้องเพราะเหรอ?”
จางเย่ “ใช่แล้ว”
หลัวอวี่รีบโบกมือพัลวัน “ไม่เอาน่า คอฉันแหบออกอย่างนี้ ฉันจะไปร้องเพราะได้ยังไงกัน! คุณลองคิดดูจริงจังสิคะ แม้แต่แม่ฉันเองยังไม่อยากฟังเพลงที่ฉันร้องเลย นี่ขนาดเป็นคนที่สนิทชิดเชื้อกันมาตลอดนะคะ กับคนอื่นยิ่งไม่ต้องพูดถึงเลย ฉันมีค่าแค่ไหนฉันจะยังไม่รู้ได้ยังไงล่ะคะ!?”
คำพูดนี้ ทำให้จางเย่รู้สึกขำขึ้นมา วิธีพูดจาของชาวนครหลวง มักจะเอาตัวเอง หรือปมด้อย หรือการล้อเลียนตนเองมาเป็นมุกตลก เป็นสไตล์มุกตลกเฉพาะท้องที่ ซึ่งหาที่อื่นไม่ค่อยมี แต่ละท้องถิ่นก็ต่างกันไป สไตล์อารมณ์ขันจึงแตกต่างกัน
จางเย่กล่าว “อาจารย์หลัว ที่ผมมาในครั้งนี้ก็เพราะคุณ ผมตั้งใจมาเชิญคุณด้วยความจริงใจ และรู้สึกว่าคุณร้องเพลงได้ดีจากใจจริง ใครว่าคุณเสียงแหบ? ผมไม่เห็นรู้สึกอย่างนั้นเลยนะครับ กลับคิดว่าคุณมีเสียงที่ดีมีเอกลักษณ์เฉพาะตัวเสียอีก ดังนั้นผมจะไม่มาตามหาคุณได้อย่างไรกัน? ตอนนี้ที่ CCTV กำลังจัดการคัดเลือก บ่ายโมงกว่าก็เริ่มแล้ว ผมไม่มีความจำเป็นต้องมากหลอกอะไรคุณเลย ถ้าคุณตกลง แล้วคาบบ่ายคุณก็ไม่มีสอนนี่ใช่ไหม? ถ้างั้นคุณก็ควรไปกับผม เราจะไปออดิชั่นกัน เว้นเสียแต่ว่าคุณจะอายคน กลัวว่าเสียงร้องคุณจะทำคนตกใจ งั้นก็ลืมมันเถอะ ถือว่าผมไม่ได้พูดอะไรก็แล้วกัน คุณก็เป็นครูพละต่อไป แล้วก็ร้องเพลงให้ตัวเองฟังคนเดียวต่อไปเถอะครับ”
พูดมาตั้งขนาดนี้ จางเย่ก็ไม่มีอะไรจะกล่าวอีก
หลัวอวี่เห็นท่าทางจริงจังของจางเย่ ก็อึ้งไป
นานเกือบนาที หลัวอวี่ค่อยเปิดปากถามราวเพ้อฝัน “เป็นฉัน..ได้จริงๆ เหรอ?”
จางเย่พยักหน้า น้ำเสียงมั่นคง “ไม่มีปัญหา”
หลัวอวี่ถามอีก “คุณแน่ใจเหรอว่าเสียงของฉันจะ……”
จางเย่กล่าวขัด “ผมแน่ใจ”
ฟังมาถึงตรงนี้ หลัวอวี่จึงตัดสินใจเด็ดขาด “ดี! ในเมื่อพวกคุณกล้าฟัง งั้นฉันก็กล้าร้อง! ใครกลัวกันล่ะ! อาจารย์จาง ฉันจะไป!”
จางเย่ยิ้มพอใจ “ก็รอให้คุณพูดคำนี้แหละ!”
=================
[1] 老鹰捉小鸡 เหยี่ยวจับลูกไก่ เป็นการละเล่นพื้นบ้านของจีน ซึ่งวิธีการเล่นคล้ายๆ กับ การละเล่นพื้นบ้าน งูกินหางของไทย โดยผู้เล่นจะแบ่งออกเป็นสองฝั่ง ฝั่งหนึ่งเป็นเหยี่ยว 1 คน อีกฝั่งเป็นแม่ไก่ 1 คน คนที่เหลือเป็นลูกไก่หลบอยู่ข้างหลังแม่ไก่โดยจับไหล่ต่อๆ กัน ห้ามหลุดจากกัน เหยี่ยวจะไล่จับลูกไก่ ใครถูกจับได้ก็ออกจากเกม
[2] 说曹操曹操就到 พูดถึงโจโฉ โจโฉก็มา เป็นสำนวน หมายถึง พูดถึงใครอยู่ คนๆ นั้นก็โผล่มาปรากฏตัวทันที
*-*-*-*-*-*-*-*-*-*-*-*-*-*


[Go To Next Chapter]( ./48.md)