##บทที่ 669 : โค้ชหันแล้ว!
บรรยากาศในห้องส่งร้อนระอุ
เพียงคำโฆษณาหนึ่งท่อน ก็ทำให้อารมณ์บรรดาผู้ชมพุ่งพล่านอย่างไม่คาดคิด!
“ปากใบนี้ เหนือสามัญสำนึกเกินไปแล้ว!”
“จางเย่นี่ไม่ยอมเดินทางปกติจริงๆ !”
“ทำเอาฉันยิ่งคาดหวังการประกวดเข้าไปอีก!”
“ฉันก็เหมือนกัน เปิดตัวมานี่แม่*สุดXจริงๆ เวที แสงไฟ กองทัพโค้ช เพลงเปิด หรือแม้แต่ท่อนคำประกาศโฆษณา ฉันว่าล้ำหน้าพวกรายการประกวดอย่างเดียวกันไปหลายปี เริ่มมาก็น่าตื่นตะลึงขนาดนี้ รอบประกวดหลังจากนี้จะเป็นยังไงต่อนะ? ถึงแม้ว่ารอบการประกวดจะไม่ค่อยมีไฮไลต์เท่าไร หรือจะออกแนวรายการประกวดเดิมๆ ซะส่วนใหญ่ แต่เรตติ้ง ‘เดอะวอยซ์’ คงไม่เลวหรอก!”
“ดีใจฉิ*เป๋ง ที่ได้ตั๋วห้องส่งวันนี้!”
“พูดไม่ออกบอกไม่ถูกเลยทีเดียว”
“อืม ดูต่อเถอะ”
“จุดพลาดของ ‘เดอะวอยซ์’ น่าจะอยู่ตรงคุณภาพของผู้เข้าแข่งขันแล้วล่ะ แถมไม่ดูรูปร่างหน้าตาไม่ดูอาชีพอีก ผู้สมัครที่นี่คงจะเป็นคนธรรมดาเยอะกว่าใช่รึเปล่า? อย่างรายการนักร้อง KTV ยอดฮิตนั่นไง ความเชี่ยวชาญต้องต่างกันเห็นๆ คนธรรมดาที่ไม่เคยเรียนดนตรีมาก่อน แค่ร้องเพลงได้ก็ถือว่าดีถมเถไป ให้เทียบกับพวกคนที่เรียนดนตรีหรือมาจากสายงานดนตรีโดยเฉพาะไม่ได้หรอก คนที่ประกวดร้องเพลงรายการอื่น พื้นฐานมักเป็นคนหล่อคนสวยแล้วก็คนทำงานดนตรีกันทั้งนั้น เพราะความเชี่ยวชาญในสายงานเป็นจุดแข็ง ชัดเจนว่าคนธรรมดาที่มาแข่ง ‘เดอะวอยซ์’ ได้เสียเปรียบแหงๆ นี่เป็นจุดอ่อนในแง่การแข่งขันเชียวล่ะ”
“ฉันก็เป็นห่วงเรื่องนี้เหมือนกัน”
“ใช่ มือสมัครเล่นจะมาเทียบกับมือโปรได้ยังไงกัน ยิ่งไม่ต้องพูดถึงเรื่องหน้าตาที่ไม่โดดเด่นด้วย”
“มาแล้วๆ จะเริ่มแล้ว!”
ผู้ชมแต่ละคนกระซิบกระซาบกัน เมื่อเห็นจางเย่คว้าไมโครโฟนอีกครั้ง ต่างพากันจับจ้องไม่วางตา
จางเย่ไม่อารัมภบท กล่าวเสียงดัง “อีกสักครู่ จะขอส่งมอบเวทีต่อให้กับพวกเขา ขอเชิญพวกเราในวันนี้เตรียมพบกับการขึ้นเวทีของลูกทีมท่านแรก! และขอเชิญโค้ชทั้งสี่ท่านหันเก้าอี้กลับด้วยครับ”
เก้าอี้ทั้งสี่ขยับพร้อมกัน ค่อยๆ หมุนกลับหลังหัน
ฟ่านเหวินลี่รู้สึกแปลกใหม่มาก กระซิบกระซาบกับจางหย่วนฉีที่อยู่ด้านข้างเบาๆ
เหล่าผู้ชมเห็นสิ่งที่เกิดขึ้นนี้ หลายคนยิ่งรู้สึกสนใจมากขึ้น!
“หมายความว่าไงน่ะ?”
“ทำอะไรเนี่ย?”
“ทำไมหมุนเก้าอี้กลับซะล่ะ? แบบนี้ก็ไม่เห็นคนน่ะสิ!”
“ใช่ นี่มันเรื่องอะไรหว่า?”
“พวกนายไม่ได้ดูทีเซอร์ ‘เดอะวอยซ์’ เลยรึไง? มีการแนะนำกติกามาเป็นสัปดาห์แล้ว โค้ชจะต้องฟังแต่เสียงโดยไม่เห็นตัวผู้เข้าแข่งขัน นี่คือแกนหลักที่แข็งแกร่งของรายการ”
“หา?”
“ไม่ใช่ว่าโค้ชได้เจอผู้เข้าแข่งขันทั้งหมดมาก่อนแล้วเหรอ?”
“ได้ยินว่าไม่นะ ตอนคุณย่าจางให้สัมภาษณ์ข้อมูลโฆษณา ‘เดอะวอยซ์’ กับนักข่าว ยังเคยบ่นเรื่องนี้อยู่เลย ว่าผู้กำกับจางเย่คนนี้นี่ยังไงก็ไม่ยอมบอกอะไรเกี่ยวกับผู้เข้าแข่งขันให้พวกเขารู้ เก็บเป็นความลับหมด พวกโค้ชทั้งสี่น่ะแม้แต่เงาก็ไม่เคยเห็น”
“งั้นคงจะจริงแหละ เพราะย่าจางไม่เคยพูดหลบเลี่ยงอะไร”
“โห เล่นใหญ่ขนาดนี้เชียว?”
“นี่อาจมีความหมายก็ได้ เก้าอี้หมุนเหรอ? ฟังดูสดใหม่ชะมัด!”
“ท้องฉันปั่นป่วนไปหมดแล้วอ่ะ การออกแบบนี่น่าสนใจจริงๆ เพียงแต่ไม่รู้ว่าผลจะออกมายังไงบ้าง”
จางเย่เดินลงจากเวที
เสี่ยวหวังรีบเปิดขวดน้ำแร่ยื่นให้ “ผู้กำกับจาง ลำบากคุณแล้วค่ะ!”
บรรณาธิการหญิงที่อยู่ข้างๆ กล่าวเช่นเดียวกัน “ลำบากคุณแล้วค่ะผู้กำกับจาง”
จางเย่กล่าวตอบรับเบาๆ ก่อนกระดกน้ำลงไปครึ่งขวด คำประกาศโฆษณาสองท่อนนั่น ดูภายนอกเหมือนเขาพูดอย่างสบายๆ แต่ความจริงคือใช้พลังเสียงเยอะสุดๆ “พวกคุณประจำอยู่ตรงนี้นะ ผมจะไปสตูดิโอที่สอง” วางขวดน้ำแร่ลงเสร็จ รีบสาวเท้ามุ่งไปด้านหลังเวที ซึ่งเป็นห้องสตูดิโอที่สอง หรือเป็นโซนรับรองผู้เข้าแข่งขันและเป็นหลังเวทีนั่นเอง ตรงนั้นจะมีห้องเดี่ยวอยู่สองสามห้อง ที่เอาไว้ถ่ายทอดสัญญาณสดโดยตรง ครอบครัวผู้เข้าแข่งขันที่ขึ้นเวทีจะอยู่ในสตูดิโอที่สอง จางเย่เป็นพิธีกร จะรับหน้าที่ควบคุมการถ่ายทำจากด้านนั้น เขาต้องอยู่กับครอบครัวผู้เข้าแข่งขัน
สามนาทีผ่านไป
ขณะที่จัดการเคลียร์เวทีใหม่ให้เรียบร้อย ไฟมืดสลัวลง เป็นสัญญาณบ่งบอกการเริ่มสู่ช่วงต่อไป จากมุมมองที่ดูจากจอโทรทัศน์ พอจางเย่กล่าวเชิญลูกทีมคนแรกจบนั้น ลูกทีมก็จะได้รับไมโครโฟนแล้วก้าวช้าๆ ขึ้นมาบนเวที สำหรับการเตรียมตัวที่รวดเร็วเช่นนี้ เป็นเพราะผ่านการซักซ้อมทำความเข้าใจมาก่อน
พรึ่บ...
พรึ่บ...
…..ดวงไฟค่อยๆ น้อยลงไปเรื่อยๆ ดับไปทีละดวงๆ
ผู้ช่วยผู้กำกับจางจั่วซึ่งอยู่ที่สตูอิโอหนึ่งกล่าวเสียงดังว่า “เตรียมตัวนับถอยหลัง 5 4 3 2 1 กล้องเดิน ผู้เข้าแข่งขันลำดับแรกขึ้นเวที!”
ซอกด้านหลังเวที
ขาทั้งสองข้างของหลัวอวี่สั่นเทาด้วยความประหม่า มือกุมหน้าอกแน่น เธอถอนหายใจครั้งแล้วครั้งเล่าอย่างวิตกกังวลสุดๆ ทั่วทั้งร่างแข็งเกร็งไปหมด
ฮาฉีฉีเร่ง “คุณครูหลัวคะ ขึ้นเวทีค่ะ”
หลังอวี่เข่าอ่อนยวบ “ถ้าไงเปลี่ยนเอาคนอื่นขึ้นไปก่อนได้ไหม ฉันไม่รีบ ฉันไม่รีบเลย!”
ฮาฉีฉีลมแทบจับ “ผู้กำกับจางกำหนดรายชื่อคุณให้เป็นคนเปิดเวทีคนแรกนะคะ บอกว่าผู้เข้าแข่งขันเปิดรายการ ‘เดอะวอยซ์’ ต้องเป็นคุณเท่านั้น ทั้งเชื่อใจคุณเป็นพิเศษเชียวนะคะ”
“แต่ว่าคนเยอะเกินไปอ่ะ แถมยังมีโค้ชสี่คนอีก……” ปกติแล้วตอนที่หลัวอวี่อยู่ที่โรงเรียนนั้น จัดว่าเป็นคนกล้าคนหนึ่ง แม้แต่ยืนร้องเพลงโหยหวนอยู่กลางสนามใหญ่ก็ทำมาแล้ว ครั้งก่อนที่มาออดิชั่นที่ CCTV ก็แสดงได้ไม่เลว นับว่าสงบเยือกเย็น แต่นั่นเป็นตอนที่คนไม่เยอะ! ส่วนตอนนี้น่ะเหรอ? เอาแค่มองผ่านล่างเวทีนั่นก็มีคนดูนั่งอยู่ตั้งเป็นร้อยๆ แล้ว! แถมยังมีเหล่าดาราใหญ่อย่างจางหย่วนฉี ฟ่านเหวินลี่ ที่เธอเคยได้เห็นแต่ในทีวีในหนังสือพิมพ์เท่านั้นอยู่ด้วย! แล้วยังกล้องนั่นอีก ที่จะบันทึกทุกอย่างตอนออกอากาศ น่าจะส่งสัญญาณถ่ายทอดไปทั่วประเทศ จะว่าไป CCTV1 ก็ครอบคลุมคนดูทั่วประเทศตั้งพันล้านครัวเรือนด้วย! ยิ่งคิดยิ่งหวาดวิตก พอจะขึ้นเวที หลัวอวี่จึงแตกตื่นสุดๆ !
ฮาฉีฉีกระตุ้น “คุณจะขึ้นไปเป็นคนแรกก็ต้องขึ้น จะเป็นคนสุดท้ายก็ต้องขึ้นอยู่ดี กัดฟันก้าวขาออกไป มีอะไรที่ทำไม่ได้กันล่ะคะ”
หลัวอวี่เหงื่อแตกพลั่กๆ
อู่อี้เห็นสถานการณ์ไม่ถูกต้อง รีบเข้ามา “เสี่ยวหลัว รีบหน่อยสิ ตาคุณแล้วนะ!”
หลัวอวี่กล่าวปากคอสั่น “พวกคุณว่าฉันจะไหวไหม? แบบว่า แบบถ้าฉันทำพัง งั้น……”
ฮาฉีฉีกล่าวขัด “สายตาของผู้กำกับจางมีวิสัยทัศน์มากแค่ไหน คุณยังไม่รู้อีกหรือคะ? ผู้กำกับจางบอกว่าคุณไหว คุณก็ต้องไม่มีปัญหาสิ! ไม่งั้นผู้กำกับจางจะให้คุณมาเปิดเวทีคนแรกได้ยังไง? คุณก็แค่ร้องตามปกตินั่นแหละค่ะ ร้องแบบไม่ต้องยั้ง ไม่ต้องคิดอะไรทั้งนั้น!”
หลัวอวี่สูดลมหายใจเข้าลึกอีกครั้ง กัดฟันกรอด “ได้! ฉันพร้อมแล้ว!”
“ต้องอย่างนี้สิ!” ฮาฉีฉีดุนหลังเธอ “ไปเถอะ! เราจะรอฟัง!”
หลัวอวี่คว้าไมคโครโฟนขึ้นมา กำหมัดแน่น พ่นลมแล้วก้าวฉับๆ ขึ้นไปบนเวที ก้าวไปยืนตรงจุดเซ็นเตอร์ของเวทีที่มีสปอร์ตไลท์สาดส่อง ยืนนิ่ง!
เก้าอี้ของโค้ชทั้งสี่ล้วนหันหลังให้ มองไม่เห็นใครทั้งสิ้น มองเห็นได้แต่ป้ายชื่อด้านหลังเก้าอี้เท่านั้น เพราะไฟบนเวทีค่อนข้างสว่างจ้า ไฟล่างเวทีในห้องส่งที่ผู้ชมนั่งอยู่ก็มืดสลัว มีคำกล่าวที่เรียกว่า ‘เงาใต้ตะเกียง’[1] ซึ่งใช้พูดแทนสถานการณ์นี้ได้พอดี หลัวอวี่ในตอนนี้จึงแทบมองไม่เห็นสิ่งต่างๆ รอบตัว ทำให้สงบเยือกเย็นเข้ามาแทน ตบไปที่อก เป็นไงเป็นกัน!
หลังจากหลัวอวี่ขึ้นไปแล้ว อู่อี้ถึงถาม “เสี่ยวหลัวจะไหวจริงเหรอ?”
ฮาฉีฉี “ฉันจะไปรู้ได้ยังไงล่ะ”
อู่อี้กล่าวอย่างวิตกกังวล “กลัวแค่ว่าคนดูจะรับเสียงเธอไม่ได้เนี่ยสิ”
ฮาฉีฉีกังวลเช่นกัน “โค้ชแต่ละคนจะรับรองสไตล์การร้องแบบนี้ได้รึเปล่า ก็ยังไม่แน่ อย่างน้อยก็ควรจะให้โค้ชแต่ละคนมาช่วยดูช่วยคัดผู้เข้าแข่งขันก่อนเสียหน่อย ถึงผู้กำกับจางจะรู้สึกว่าโอเค แต่ถ้าคนดูกับโค้ชรู้สึกว่าไม่ได้เรื่อง ให้ผู้เข้าแข่งขันผ่านไปกี่คนโค้ชก็ไม่หันมาล่ะก็ แบบนั้น..รายการเราจบเห่แหง!”
สองคนนี้เพิ่งจะพูดให้กำลังใจหลัวอวี่ไปไม่ทันไร เพิ่งบอกว่าเธอไม่มีปัญหาแน่นอน เชื่อใจหลัวอวี่เต็มที่ แต่ความจริงแล้ว ในใจทั้งสองไม่ว่าใครล้วนจิตตก!
ขณะที่หลัวอวี่ขึ้นเวที ทางด้านผู้ชมต่างตบมือให้ ตบไปไม่กี่ทีค่อยหยุดลง พอเห็นผู้เข้าแข่งขันคนนี้เข้า พวกผู้ชมแทบพูดไม่ออกกันสุดๆ !
“ไม่ดูรูปร่างหน้าตาจริงๆ ด้วย!”
“เชี่* อ้วนงี้เลยเหรอ?”
“อ้วนตรงไหน นั่นเรียกถึก!”
“ตอนแรกฉันยังคิดว่าไอ้ที่ดูแต่เสียงน่ะ เป็นแค่การเกทับของ ‘เดอะวอยซ์’ ไปงั้นเอง ไม่คิดเลยว่าพวกนั้นจะไม่ดูรูปร่างหน้าตาจริงๆ คนนี้ก็ธรรมดาเกินไปนะ เหอๆ”
“ผู้หญิงบึกบึนอย่างนี้ จะร้องเพลงเพราะได้เหรอ?”
“ฮ่าๆ สวยเกินไม่กล้าดูเลยทีเดียว!”
ก่อนหน้านี้บรรดาผู้ชมยังคงพากันคาดหวังไปต่างๆ นานา แต่พอหลังจากที่ได้เห็นผู้เข้าแข่งขันคนแรก ในใจพลันรู้สึกสั่นสะท้าน อารมณ์เริ่มตกลงไปไม่น้อย ไม่ใช่ว่าพวกเขาตัดสินคนที่ภายนอก แต่เป็นเพราะรายการประกวดร้องเพลงที่ผ่านมาโดยตลอดนั้น จะเห็นก็แต่ชายหล่อหญิงสวย อยู่ๆ เจอเอาคนขี้เหร่อย่างนี้อ้วนอย่างนี้มา พวกเขาจึงรู้สึกไม่ชินเอาเสียเลย ไม่เคยพบเคยเจอมาก่อนจริงๆ !
โค้ชทั้งสี่หันหน้าไปทางเหล่าคนดู จึงทำให้เห็นอาการของผู้ชมไปโดยปริยาย
จางหย่วนฉีกล่าวกลั้วหัวเราะ “ดูท่าไม่ค่อยแจ่มมั้ง?”
“ไม่รู้สิ” เฉินกวงกระพริบตาปริบๆ
ฟ่านเหวินลี่ดูจากปฏิกิริยาตอบสนองของผู้ชมแล้วจึงประเมินว่า ผู้เข้าแข่งขันคนแรกนี้คงจะไม่ค่อยได้เรื่อง
ท่ามกลางบรรยากาศอันเปราะบางนี้เอง หลัวอวี่หันไปพยักหน้าให้ด้านหลังเวที ส่งสัญญาณว่าตนเตรียมตัวพร้อมแล้ว ขณะเดียวกัน เสียงดนตรีอันเร่าร้อนก็ดังกระหึ่มขึ้น!
กลอง!
กีตาร์!
เบส!
ฟังทำนองแล้วก็คือบทเพลงร็อคเพลงหนึ่ง!
พวกผู้ชมได้ยินก็ต้องตะลึง หมายความว่าไงกัน? สาวถึกคนนี้จะร้องเพลงร็อครึ? คนมากมายต่างรู้ดี เพลงร็อคนั้นผู้ชายจะเป็นคนร้องเสียมากกว่า เพราะต้องแสดงถึงทัศนคติและพละกำลัง ซึ่งในแง่กำลังบางทีผู้หญิงก็ยังขาด ถึงจะร้องร็อคก็ร้องได้แค่เปลือก ร้องไม่ได้ถึงจิตวิญญาณพิเศษออกมา! ยังจะร้องร็อคอีกเหรอ? กล้ามากจริงๆ !
เจียงหยวนมองไปยังเวทีอย่างสงสัย
ฮาฉีฉีกับอู่อี้ดูเหมือนจะวิตกยิ่งกว่าหลัวอวี่ จ้องมองเธอตาไม่กระพริบ
สตาฟรายการคนอื่นๆ ต่างรู้เลขชื่อของหลัวอวี่ เพราะออดิชั่นวันแรกก็แจกเลขผู้เข้าแข่งขันแต่ละคนแล้ว หลัวอวี่เป็นหนึ่งในผู้เข้าแข่งขันจอมประหลาดทั้งสี่ จากการสุ่มออดิชั่น พวกจำนวนคนประหลาดมีแต่ยิ่งเพิ่มขึ้น จากสี่คนประหลาดกลายเป็นแปดคนประหลาด! ตอนนี้ในใจทีมงานรายการสุดจะคาดเดา ไม่รู้ว่าคนอื่นจะรับน้ำเสียงประหลาดประเภทนี้ได้หรือไม่
เสี่ยวหวังปิดตาไม่กล้ามอง
ถ้าไม่ได้ผลจะทำไงดี?
ถ้าไม่มีโค้ชหันมาจะทำไงดี?
ทีมรายการทุกคนต่างสลัดความคิดแบบนี้ไม่หลุด!
ทว่าดนตรีเริ่มจังหวะแล้ว เรื่องมาถึงจุดนี้ ตอนนี้คิดอะไรไปล้วนเปล่าประโยชน์ พวกเขาได้แต่ภาวนา ภาวนาให้ผู้กำกับจางคิดถูก!
เมื่อกีตาร์อินโทรโน้ตตัวสุดท้ายจบลง หลัวอวี่พลันลืมตา!
สูดลมหายใจเฮือกหนึ่ง เสียงแหบห้าวโทนสูงของหลัวอวี่ก็ระเบิดออกมาอย่างต่อเนื่อง! ไม่มีกระจาย ไม่มีออมแรง เริ่มมาก็เป็นเสียงอัลโต[2]เลย!
“ฉันมักถูกคนบอกว่า ไม่รู้แต่งเนื้อ ไม่เข้าใจทำนอง ไม่รู้จักขับร้อง!”
“ฉันมักถูกคนบอกว่า ไม่รู้เพลิดเพลิน ไม่เข้าใจเบิกบาน ไม่รู้จักชีวิต!”
“ฉันมักถูกคนบอกว่า ไม่รู้อ่อนไหว ไม่เข้าใจสตรี ไม่รู้จักเพ้อฝัน!”
“ฉันมักถูกคนบอกว่า ไม่รู้อดทน ไม่เข้าใจผ่อนปรน ไม่รู้จักว่องไว!”
เมื่อเริ่มร้อง ทั่วทั้งสตูดิโอพลันเต็มไปด้วยน้ำเสียงแหบห้าวบาดหูของหลัวอวี่ ในน้ำเสียงไม่มีความนุ่มนวล ไม่มีความปราณีต ไม่มีการปิดกั้น มีเพียงพลัง!
พลังแห่งเสียง!
พลังแห่งอารมณ์!
บรรดาผู้ชมเริ่มตกตะลึง!
“นี่มัน……”
“เหย****!”
“เสียงอะไรกันเนี่ย!”
“ลูกคอนี้ เสียงนี้ พลังนี้!”
“แม่*มันเถอะ ร้องซะขนลุกไปหมด!”
นัยน์ตาของโค้ชทั้งสี่พลันฉายแววตะลึงพรึงเพริด ตอนแรกที่พวกเขามาถึงก็ไม่เคยพบเจอผู้เข้าแข่งขันมาก่อน ขณะที่หันหลังอยู่ ต่างก็คาดหวังเสียงที่อยู่ด้านหลังตนเอง ต่างก็มีมาตรฐานเสียงของตนเองอยู่ในใจ ทว่าที่ไม่มีใครคาดคิดเลยก็คือ เสียงของลูกทีมคนแรกจะเกินคาดอย่างนี้! วิเศษสุดไปเลย! พวกเขาเคยได้ฟังผู้หญิงเอาเพลง ‘ใครบอกคุณว่าฉันไม่เข้าใจ’ มาร้องให้เป็นแบบนี้ได้น้อยมาก! เดิมทีเพลงนี้ร้องโดยผู้ชาย ขนาดร้องมาตั้งนาน เสียงแหบห้าวของผู้หญิงคนนี้ยังมีพลังมากกว่านักร้องชายอยู่อีก?
หลัวอวี่เริ่มร้องได้เข้าที่แล้ว เสียงจึงยิ่งมั่นคง ยิ่งหนักแน่น ทรงพลัง!
“ฉันมักถูกคนบอกว่า ไม่รู้ทุกข์ร้อน ไม่เข้าใจโศกศัลย์ ไม่รู้จักเจียมตัว!”
“ฉันมักถูกคนบอกว่า ไม่รู้โกรธเคือง ไม่รู้จักเปิดตา ไม่รู้จักดุร้าย!”
“ฉันมักถูกกล่าวหา ไม่เข้าใจเพื่อนฝูง ไม่เข้าใจพี่น้อง ไม่เข้าใจครอบครัว!”
“ฉันมักถูกกล่าวหา ไม่รู้จักมีฝัน ไม่รู้จักไขว่คว้า ไม่รู้จักเอาชนะ!”
พอร้องถึงตรงนี้ ก็เกิดเหตุการณ์ไม่คาดฝัน!
เฉินกวงทนนั่งไม่ติดที่ เขาชูมืออย่างตื่นเต้น แล้วทุบปุ่มสีแดงโดยไม่ลังเล ชั๊วะ! เก้าอี้โค้ชหันมาแล้ว!
บรรดาผู้ชมกู่ร้องขึ้นมาอย่างตื่นตะลึง!
“หันแล้ว!”
“อ๊าาาาา!”
“หันมาแล้วๆ !”
“เพราะจัง! เพราะมากเลย!”
เมื่อเฉินกวงหันมาเห็นหลัวอวี่ ก็พยักหน้าหนักๆ พร้อมยกมือชูนิ้วโป้งเหนือศีรษะ สีหน้าบ่งบอกว่าเทใจสุดขีด!
ฟ่านเหวินลี่หันไปมองเฉินกวง บีบมือแน่น แล้วคลาย ลังเลเล็กน้อย
จางหย่วนฉีหรี่ตาลง ยังคงไม่เคลื่อนไหว
จางเสียหลับตาลงตั้งใจฟัง และไม่ได้ขยับเคลื่อนไหวเช่นกัน
ทันใดนั้น ก็มาถึงท่อนคอรัสของหลัวอวี่ เธอจับไมค์หยุดไปชั่วขณะหนึ่ง ก่อนแผดท่อนคอรัสออกมา!
“ใครบอกคุณ ว่าฉันร้องเพลงไม่เป็น!”
หลังจากวรรคนี้ ฟ่านเหวินลี่ไม่ลังเลอีกต่อไป ทุบปุ่มสีแดงป้าบเข้าให้!
โค้ชคนที่สองหันมาแล้ว!
ตามมาติดๆ กัน เวลาใกล้เคียงกับฟ่านเหวินลี่ จางเสียก็ลืมตาที่ปิดมาโดยตลอดขึ้น เธอไม่ได้ใช้แรงมากมายและไม่ได้รวดเร็ว แต่กลับยกมือกดลงที่ปุ่มอย่างแน่วแน่ เด็ดเดี่ยวมาก!
โค้ชคนที่สามหันมา!
“ใครบอกคุณ ว่าฉันไม่เข้าใจชีวิต!”
“ใครบอกคุณ ว่าฉันไม่เข้าใจเพ้อฝัน!”
“ใครบอกคุณ ว่าฉันว่องไวไม่ได้!”
“ใครบอกคุณ ว่าฉันไม่รู้จักเจียมตน!”
“ใครบอกคุณ ว่าฉันดุร้ายไม่เป็น!”
“ใครบอกคุณ ว่าฉันไม่เข้าใจครอบครัว!”
“ใครบอกคุณ ว่าฉันไม่รู้จักเอาชนะ!”
ตอนนี้เอง จางหย่วนฉีที่หันหลังอยู่เพียงคนเดียวแย้มยิ้มออกมา “คุณนี่แหละ!” ป้าบ เก้าอี้ขยับหมุนอย่างช้าๆ หันหน้ามาทางเวที!
ผู้ชมส่งเสียงปรบมือดังเกรียวกราว!
ด้านข้างเวที
ทีมงานรายการแต่ละคนต่างร้องตะโกนอย่างบ้าคลั่ง!
“รีบดูสิ!”
“เสี่ยวหวัง! ดูเร็วสิ!”
เสี่ยวหวังยังคงปิดตาไม่กล้ามองอยู่อย่างนั้น “พวกนายบอกฉันมาก่อนสิ มีโค้ชหันมารึยัง?”
พี่สาวหลิวที่อยู่ข้างๆ บอก “หันแล้วย่ะ!”
เสี่ยวหวังถาม “หา? จริงเหรอ? หันมากี่คน?”
พี่สาวหลิวพูดอย่างตื่นเต้น “หันมาหมด! โค้ชสี่คนหันมาหมดเลย!”
ได้ยินดังนั้น เสี่ยวหวังจึงรีบลืมตาอย่างตื่นตะลึง หันแล้ว! หันหมดแล้วจริงๆ ด้วย








===================


[1] 灯下黑 เงาใต้ตะเกียง สมัยก่อนผู้คนจะใช้ถ้วยหรือภาชนะมาจุดเป็นตะเกียงให้ความสว่าง ในความมืดที่เห็นเห็นแสงสว่างจากเปลวไฟนั้น ข้างใต้ตะเกียงจะมีเงาสีดำทึบ เรียกว่า เงาใต้ตะเกียง ใช้ขยายความลักษณะอาการ สิ่งของหรือเหตุการณ์ที่แม้จะอยู่ใกล้ตัวแค่ไหนก็มองไม่เห็น


[2] เสียงอัลโต เป็นคีย์เสียงระดับต่ำสุดของผู้หญิง




===================




《谁告诉你我不懂 : ใครบอกคุณว่าฉันไม่เข้าใจ》


我总被人说，不懂写词不懂作曲不懂唱歌！
ฉันมักถูกคนบอกว่า ไม่รู้แต่งเนื้อ ไม่เข้าใจทำนอง ไม่รู้จักขับร้อง! 我总被人说，不懂享受不懂欢笑不懂生活！
ฉันมักถูกคนบอกว่า ไม่รู้เพลิดเพลิน ไม่เข้าใจเบิกบาน ไม่รู้จักชีวิต!
我总被人说，不懂情调不懂女人不懂浪漫！
ฉันมักถูกคนบอกว่า ไม่รู้อ่อนไหว ไม่เข้าใจสตรี ไม่รู้จักเพ้อฝัน!
我总被人说，不懂忍让不懂变通不懂灵活！
ฉันมักถูกคนบอกว่า ไม่รู้อดทน ไม่เข้าใจผ่อนปรน ไม่รู้จักว่องไว!
我总被人说，不懂痛苦不懂伤心不懂低落！
ฉันมักถูกคนบอกว่า ไม่รู้ทุกข์ร้อน ไม่เข้าใจโศกศัลย์ ไม่รู้จักเจียมตัว!
我总被人说，不懂生气不懂瞪眼不懂苛刻！
ฉันมักถูกคนบอกว่า ไม่รู้โกรธเคือง ไม่รู้จักเปิดตา ไม่รู้จักดุร้าย!
我总被人说，不懂朋友不懂兄弟不懂家人！
ฉันมักถูกกล่าวหา ไม่เข้าใจเพื่อนฝูง ไม่เข้าใจพี่น้อง ไม่เข้าใจครอบครัว!
我总被人说，不懂梦想不懂追求不懂荣耀！
ฉันมักถูกกล่าวหา ไม่รู้จักมีฝัน ไม่รู้จักไขว่คว้า ไม่รู้จักเอาชนะ!
谁告诉你，我不会唱歌！
ใครบอกคุณ ว่าฉันร้องเพลงไม่เป็น!
谁告诉你，我不懂生活！
ใครบอกคุณ ว่าฉันไม่เข้าใจชีวิต!
谁告诉你，我不懂浪漫！
ใครบอกคุณ ว่าฉันไม่เข้าใจเพ้อฝัน!
谁告诉你，我不会灵活！
ใครบอกคุณ ว่าฉันว่องไวไม่ได้!
谁告诉你，我不知低落！
ใครบอกคุณ ว่าฉันไม่รู้จักเจียมตน!
谁告诉你，我不会苛刻！
ใครบอกคุณ ว่าฉันดุร้ายไม่เป็น!
谁告诉你，我不懂家人！
ใครบอกคุณ ว่าฉันไม่เข้าใจครอบครัว!
谁告诉你，我不知荣耀！
ใครบอกคุณ ว่าฉันไม่รู้จักเอาชนะ!


หมายเหตุ : บทเพลงที่หลัวอวี่ร้อง เห็นตามเว็บบอร์ดคนจีนคุยกันว่าไรท์แต่งขึ้นมาเอง นอกจากนี้ยังพบว่า เนื้อเพลงนี้มีอยู่ในเว็บที่เทรดเนื้อเพลงแต่งเองและไม่ปรากฏชื่อผู้แต่ง จึงไม่มั่นใจแหล่งที่มาที่แน่นชัด


*-*-*-*-*-*-*-*-*-*-*-*-*-*-*-*




[Go To Next Chapter]( ./70.md)