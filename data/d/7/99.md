##บทที่ 699 : ปฏิบัติการ ‘ส่งจางเย่กลับบ้าน’!
หนังสือพิมพ์หลายฉบับต่างรายงานข่าว
ปักกิ่งไทมส์ : จางเย่และคณาจารย์หนุ่มสาวอีกหลายท่านเข้าร่วมทีมออกข้อสอบเข้ามหาวิทยาลัย เห็นได้ชัดว่าคณะกรรมการจัดสอบเข้ามหาวิทยาลัยมีความตั้งใจอย่างยิ่งที่จะ ‘ปฏิวัติ’ ข้อสอบเข้ามหาวิทยาลัยประจำเขตเมืองหลวง ข้อสอบเข้ามหาวิทยาลัยของเมืองหลวงเราในปีนี้อาจไม่ได้ ‘ง่ายดายสบายใจ’ เสียแล้ว โปรดจับตาดูให้ดี
ปักกิ่งออนไลน์ : การเปลี่ยนแปลงฉับพลันในทีมออกข้อสอบ ความน่าสงสัยในข้อสอบเข้ามหาวิทยาลัยของเมืองหลวงระลอกแล้วระลอกเล่า
ประชาชนออนไลน์ : ลาจาก ‘เดอะวอยซ์มหาชน’ ชั่วคราว จางเย่สอดมือร่วมออกข้อสอบเข้า นักคณิตศาสตร์พาร์ทไทม์ ออกข้อสอบภาษาจีน จางเย่มีคุณสมบัติพอหรือ?
ข่าวยิ่งมายิ่งถาโถม!
ในโลกออนไลน์ คนรู้ข่าวนี้ทวีจำนวนขึ้นเรื่อยๆ!
เหยาเจี้ยนไฉโพสต์ในเวยป๋อ "เฮ้อ ฉันคิดจะไปคุยเล่นกับจางเย่สักหน่อย โทรหาไปกี่ครั้งก็ไม่รับ ยังคิดว่าเพราะอะไรกันแน่ ที่แท้ขึ้นเขาเก็บตัวแล้วนี่เอง!"
แฟนคลับของจางเย่ล้วนแต่เห็นเป็นเรื่องขำขัน
"ฮ่าๆ อาจารย์จางก่อเรื่องอีกแล้ว!"
"ออกข้อสอบเข้ามหาลัยเชียวนะ ต้องทำเรื่องใหญ่ขนาดนี้เชียว?"
"รอดูผลงาน!"
"ฉันอยากเห็นนักว่าข้อสอบที่จางเย่ออกจะยากขนาดไหน คราวนี้คณะกรรมการจัดสอบของเมืองหลวงเตรียมจะลงดาบเล่มใหญ่? อาจารย์จางท่าทางคงเป็นทัพหน้าแหง! แต่พอมาลองนึกดู ก็ไม่เคยมีใครเคยเห็นจางเย่ออกข้อสอบระดับมัธยมมาก่อนเลย โดยเฉพาะวิชาภาษาจีน ไม่รู้ว่าจางเย่จะรับผิดชอบงานนี้ไหวหรือเปล่า ข้อสอบที่เขาออก จะยากหรือไม่ยาก ฉันได้แต่ต้องตั้งคำถามไว้ก่อน"
"ยากมากชัวร์ป้าบ!"
"ฉันก็ว่างั้น จางเย่ไม่ใช่คนที่จะจัดการง่ายสักหน่อย"
"นั่นสิ อาจารย์จางเย่ไร้ยางอายแค่ไหนใครบ้างไม่รู้ คราวนี้ผู้เข้าสอบของนครหลวงตกที่นั่งลำบากแล้ว! ซวยจริงๆ ทำไมปีนี้เป็นจางเย่กันนะ!"
"ผมเป็นผู้เข้าสอบปีก่อน ตอนนี้คิดๆ ดูแล้ว นับว่าน่าหวาดเสียวจริงๆ ถ้าแม่คลอดผมช้าไปแค่สองเดือน ผมได้มาสอบปีนี้แหง! นี่เป็นครั้งแรกเลยที่ผมต้องขอขอบคุณแม่ด้วยความจริงใจอย่างสุดซึ้ง!"
มีทั้งข้อความตลกโปกฮา
มีทั้งข้อความเยาะเย้ยเสียดสี
มีทั้งคนที่กลัวแต่ใต้หล้าไม่วุ่นวายพอ
เหล่าผู้เข้าสอบของเมืองหลวงเห็นแล้ว ล้วนชิงชังกันจนขบเขี้ยวเคี้ยวฟัน!
"พวกเอ็งพอเถอะ!"
"พวกเอ็งแม่*โครตจะไม่มีน้ำใจเลย!"
"มีใครคิดบ้่างไหมว่าพวกเรารู้สึกยังไงน่ะ! ช่วงสุดท้ายแล้ว พวกเราทำข้อสอบของเขตเมืองหลวงปีก่อนๆ ที่ว่ายากแล้วยากอีก กว่าจะชินกับแนวข้อสอบและวิธีคิดของคนออกข้อสอบน่ะมันยากนะ แล้วมาดูตอนนี้สิ บอกว่าเปลี่ยนคนก็เปลี่ยนเอาดื้อๆ แถมพวกคุณยังมีความสุขบนความทุกข์ของคนอื่นอีก พวกคุณรู้ไหมว่าเราพยายามกันมากแค่ไหน?"
"ให้จางเย่ออกข้อสอบทั้งเลขทั้งภาษาจีนสองวิชา!? นี่มันจะเอาให้ตายกันไปข้างชัดๆ!"
"อาจารย์จาง อย่าสอดมือเข้ามาเลยนะ อย่าสอดมือเข้ามาจริงๆ เถอะ!"
"กลับไปทำ ‘เดอะวอยซ์’ ของคุณดีๆ เถอะ! มาวุ่นวายกับทีมออกข้อสอบเขาทำไมกัน! กลับไปเถอะ รอให้ผมสอบเสร็จนะ ผมจะซื้อทีวีสามเครื่องมาเปิด ‘เดอะวอยซ์’ ทุกวันพฤหัสสามทุ่มตรงที่ช่อง CCTV1 เพิ่มเรตติ้งให้คุณเลยเอ้า!"
"ใกล้จะสอบแล้วมาเปลี่ยนคนออกข้อสอบได้ยังไงกันเล่า! ไม่เป็นมืออาชีพเลยอ่ะ! รังแกกันชัดๆ!"
"บอยคอตจางเย่!"
"ถูก ต้องบอยคอตจางเย่!"
"แม่*เอ๊ย อย่าให้หมอนี่ออกข้อสอบเชียว!"
"ให้อาจารย์จางออกจากทีมไปซะ!"
"ส่งจางเย่ออกจากทีม!"
“+1!”
“+99999!”
"อาจารย์จางเย่ โปรดกลับบ้านเถอะ!"
ขณะเดียวกัน ทั้งในเวยป๋อ ในเว็บบอร์ด และเทียปาที่เกี่ยวข้องกับเมืองหลวงใหญ่เล็กจำนวนไม่น้อย ผู้ปกครองและเหล่าผู้เข้าสอบจำนวนมากล้วนออกมาพิมพ์ข้อความบอยคอตจางเย่รอบใหม่ ครั้งก่อนคนในวงการสื่อโทรทัศน์เพิ่งออกมาบอยคอตว่าจางเย่ทำให้ตลาดเละเทะเมื่อสัปดาห์ก่อน ทว่าไม่ทันไร กระแสบอยคอตจางเย่รอบใหม่ก็กลับมาอีกแล้ว! ทุกคนล้วนแต่ออกมาร่ำร้อง ปฏิบัติการบอยคอตรอบนี้พวกเขาใช้ชื่อว่า ‘ส่งจางเย่กลับบ้าน’!
เหล่าผู้เข้าสอบกรีดร้องโหยหวนดังระงม!
"อาจารย์จาง บ้านไฟไหม้แล้ว รีบกลับบ้านเร็ว!"
"อาจารย์จาง บ้านลืมจ่ายค่าโทรศัพท์!"
"จางเย่ ดอกไม้ที่บ้านยังต้องรดน้ำนะ!"
"อาจารย์จาง มีสาวงามเปลือยกายอาบน้ำที่บ้านแน่ะ รีบกลับบ้านไปดูเร็ว!"
เหล่าผู้เข้าสอบโพสต์ข้อความไว้มากมาย เหล่าชาวเน็ตที่ชอบความวุ่นวายก็เข้ามาชมเรื่องขำขันกันสนุกสนาน แต่ละคนต่างโพสต์ข้อความไว้มากมาย ความเห็นที่ขำขันสุดยอดต่างก็ถูกส่งต่อไปนับไม่ถ้วน
ทุกวันนี้ช่องทางการสอบเข้ามหาวิทยาลัยกลายเป็นเส้นแบ่งของชีวิตไปแล้ว ระบอบสังคมตอนนี้ยกให้เรื่องนี้กลายเป็นพื้นฐานและส่วนประกอบที่สำคัญ อย่าว่าแต่เหล่าผู้เข้าสอบและผู้ปกครองเลย แม้แต่สังคม สื่อ ประชาชน ล้วนแต่ให้ความสนใจ ประกอบกับรัศมีรอบตัวจางเย่นั้นช่างเจิดจ้า ทั้งยังเป็นบุคคลในวงการบันเทิงที่ไม่เคยทำให้ใครวางใจได้มาก่อน ชื่อของจางเย่นี้คือคำหลักของหัวข้อกระทู้ แน่นอนว่า เมื่อเขาเข้าร่วมกับทีมออกข้อสอบของเมืองหลวง เรื่องนี้พอแดงขึ้นมา แรงต่อต้านจากผู้เข้าสอบและเสียงร้องขอให้บอยคอตก็ทวีความดังขึ้นเรื่อยๆ!
สิบคน!
ร้อยคน!
สองร้อยคน!
บรรดาผู้เข้าสอบจากเมืองหลวงนับไม่ถ้วนแห่แหนมาลงชื่อบอยคอต ถึงขั้นเรียกร้องให้ทุกคนเข้าร่วมปฏิบัติการ ‘ส่งจางเย่กลับบ้าน’ ร่วมกับพวกเขา!
……
อีกด้านหนึ่ง
ทีมออกข้อสอบของเมืองหลวงไม่ได้ทราบเรื่องนี้เลยแม้แต่น้อย
จางเย่ยังคงใช้เวลาออกข้อสอบจนดึกดื่น เค้นสมองออกมาให้ได้
ทีมออกข้อสอบอื่นๆ ทุกวิชา มีทั้งคนที่กำลังคุยกันเรื่องข้อสอบ บางคนกำลังกินมื้อดึก บ้างก็หลับไหลไปแล้ว พวกเขาล้วนถูกจำกัดด้วยสภาวะปิด ไม่เพียงแต่จำกัดการเข้าออก โทรศัพท์มือถือ อินเทอร์เน็ตและอุปกรณ์สื่อสารกับโลกภายนอกทุกชนิดยังถูกจำกัดทั้งหมด ชัดเจนว่าต้องไม่ทราบเรื่องราวโลกภายนอกที่เกิดขึ้น
……
ขณะเดียวกัน
คณะกรรมการจัดสอบเข้ามหาวิทยาลัยเขตเมืองหลวง
กระแสในเน็ตทวีความร้อนแรงลุกลามจนใหญ่โต!
คณะกรรมการจัดสอบถึงขั้นต้องจัดประชุมฉุกเฉินกันรอบดึก! มีผู้เข้าร่วมประชุมราวๆ สิบห้าสิบหกคน สีหน้าแต่ละคนเต็มไปด้วยรอยยิ้มจืดเจื่อน พวกเขาเองก็คิดไม่ถึงว่าการให้จางเย่เข้าร่วมทีมออกข้อสอบจะมีปฏิกิริยากลับมาแรงขนาดนี้!
หลังจากนิ่งเงียบกันมานาน มีคนกล่าวตะกุกตะกักขึ้นมาว่า "อ่า คือ รองศาสตราจารย์จาง..."
คณะกรรมการหญิงกล่าวด้วยความจนปัญญา "อาจารย์จางเย่คนนี้ ชื่อเสียงออกจะไม่ดีเอาจริงๆ ไม่ว่าเขาจะไปที่ไหน ที่นั่นเป็นต้องบอยคอต! ฉันจำได้ว่าสัปดาห์ก่อนสถานีโทรทัศน์หลายแห่งก็บอยคอตเขาไม่ใช่เหรอ?"
ชายหนุ่มคนหนึ่งยิ้มขื่นๆ "ก็ช่วยไม่ได้ ไม่มีทางให้รองศาสตราจารย์จางกลับบ้านจริงๆ หรอกใช่ไหม? เขาเป็นนักคณิตศาสตร์มือหนึ่งมือสองของประเทศเชียวนะ บอกจะใช้งานเขาก็ใช้ บอกไม่ใช้แล้วเป็นไม่ใช้ก็ไม่ได้ใช่ไหมล่ะ? พวกเราก็ไม่ต้องไปชี้แจงหรอก ผู้เข้าสอบบอยคอตก็บอยคอตไปสิ เรื่องนี้ความจริงมองจากอีกมุมก็ชัดเจนว่าที่เราเชิญรองศาสตราจารย์จางมาน่ะถูกต้องแล้ว พวกเราไม่ใช่อยากเพิ่มความยากของข้อสอบไม่ใช่หรืออย่างไร?"
หญิงคนหนึ่ง "..ก็ใช่"
สุดท้ายการประชุมมาถึงตรงนี้ คณะกรรมการจัดสอบก็ได้ข้อสรุป ——ไม่ควรสนใจเรื่องที่ผู้เข้าสอบหยิบยกมาตั้งแต่แรก!
……
วันต่อมา
ปฏิบัติการ ‘ส่งจางเย่กลับบ้าน’ ยังคงดำเนินต่อไป
"อาจารย์จาง ผมวางเงินไว้ที่บ้านพันล้านแน่ะ!"
"อาจารย์จาง เมียคุณกำลังจะคลอด!"
"อาจารย์จาง..."
"อาจารย์จาง..."
ในบรรดาเว็บบอร์ดใหญ่ๆ ของเมืองหลวงที่มีเรื่องการสอบเข้ามหาวิทยาลัย มีแต่คำเชื้อเชิญให้เข้าร่วมกิจกรรมนี้เต็มไปหมด ทัพทุกทัพล้วนแต่หากลยุทธ์ คำเชิญยิ่งมายิ่งแปลกประหลาดขึ้นทุกที!
ทว่า ความจริงแล้วไม่ว่าใครก็ทราบ เรื่องนี้เป็นเพียงการเล่นสนุกของเหล่าผู้เข้าสอบเท่านั้น บอยคอตจางเย่? วงการวรรณกรรมบอยคอตเขา สุดท้ายโดนทุบจนหน้าตาบวมฉึ่ง! SARFT แบนเขาเบ็ดเสร็จเด็ดขาด สุดท้ายอีกฝ่ายทำอย่างไรยังคงทำอย่างนั้น! คนในวงการทีวีบอยคอตเขา ตอนนี้เหรอ? เงียบกริบกันหมดแล้ว ไม่เห็นเงาหัวสักคน! คนมากแค่ไหน..หลายวงการแค่ไหน..หลายครั้งแค่ไหนที่บอยคอตจางเย่ไปก็ไม่มีประโยชน์! อย่าว่าแต่พวกเขาเลย เฮ้อ เหล่าผู้เข้าสอบทราบดี พวกเขาสุดท้ายก็ได้แต่ต้องทำใจเผชิญหน้ากับความจริงเท่านั้น!
แน่นอน วันนี้เข้าเรียน เหล่าครูมัธยมปลายของเมืองหลวงก็ต้องมีสีหน้าประหลาดด้วยเช่นกัน
……
โรงเรียนสาธิตมัธยมวิทยาลัยครู
ห้องม. 6/1
อาจารย์หญิงท่านหนึ่งยืนอยู่หน้าชั้นด้วยสีหน้าไม่สู้ดีนัก "นักเรียนทั้งหลาย แนวข้อสอบและจุดสำคัญที่เราทบทวนกันไปก่อนหน้า อาจจะล้าหลังไปแล้ว แนวข้อสอบกับจุดสำคัญที่อาจารย์สอนไป ทุกคนไม่ต้องทำต่อแล้วนะ ไม่มีประโยชน์ อาจารย์กับอาจารย์เลข ม.6 จะทำแนวข้อสอบชุดใหม่ให้ เพราะว่าคราวนี้คนออกข้อสอบทุกคนน่าจะรู้กันแล้วว่าเป็นจางเย่!"
นักเรียนชายรีบกล่าว "ขอบเขตของข้อสอบจะเปลี่ยนได้ยังไงกันครับ ไม่ใช่ก่อนหน้านี้เคยออกประกาศไว้แล้วเหรอ? จู่ๆ เปลี่ยนกันแบบนี้ จะให้พวกเราสอบกันยังไงอ่ะ!"
"นั่นสิ!"
"อาจารย์ ทำยังไงดีครับ/ค่ะ!"
อาจารย์หญิง "ขอบเขตข้อสอบยังไงก็ไม่เปลี่ยนแน่นอน ขอบเขตหลักๆ ก็อย่างที่อาจารย์วิเคราะห์ให้พวกเธอก่อนไปนั่นแหละ ข้อสอบเองก็ต้องออกอยู่ในขอบเขตนี้ แต่ว่า นักออกข้อสอบที่เก่งกาจ ต่อให้บอกขอบเขตให้พวกเธอชัดๆ ต่อให้บอกด้วยว่าจะให้ใช้สูตรอะไร แต่ถ้าไม่อยากให้เธอตอบได้ พวกเธอก็ไม่มีทางตอบได้หรอก น่าเสียใจที่ต้องบอกว่า อาจารย์สอนเลขชั้น ม.6 เราคิดว่ารองศาสตราจารย์จางเย่เป็นคนแบบนี้เอง เขาเป็นนักคณิตศาสตร์ของประเทศเราที่ชำนาญเรื่องพีชคณิต ตรรกศาสตร์ แล้วก็เรขาคณิตที่สุดแล้ว พวกเราได้คิดเผื่อสถานการณ์เลวร้ายที่สุด ข้อสอบของเขา ทุกคนใช้วิธีทั่วไปคิดน่าจะยากมาก ดังนั้นความจริงการสอบรอบนี้คือการทดสอบความสามารถจริงๆ ของทุกคนนั่นเอง!"
……
โรงเรียนมัธยมหมายเลขสิบสี่ประจำนครหลวง
"คุณครูขาาาาาา!"
"ขอแนวข้อสอบด้วย!"
"ใช่ ทุกคนบอกว่าจางเย่ออกข้อสอบน่าจะยากโคตรๆ!"
"เขาคงไม่ให้เราแต่งกลอนหรอกนะ?"
"ผมหวังแค่ข้อสอบแต่งเรียงความจะไม่ใช่เขาเป็นคนออก! ข้อสอบเรียงความคะแนนเยอะด้วย!"
"ครูคะ จางเย่ไปออกข้อสอบได้ยังไงเหรอคะ?"
เหล่านักเรียนล้วนแต่โหวกเหวกโวยวายเธอทีฉันที
ครูสอนวิชาภาษาจีนของโรงเรียนหมายเลขสิบสี่เงียบงันอยู่นาน ก่อนจะส่ายหน้า "ฉันก็ไม่รู้ พวกเธอตอนนี้ที่ทำได้ก็คือพยายามจำความรู้พื้นฐานในขอบเขตของข้อสอบให้ได้ทั้งหมด แล้วทำความเข้าใจอย่างทะลุปรุโปร่งเท่านั้น ส่วนอย่างอื่น..." กับท่อนสุดท้ายได้แต่ปล่อยหายไป ส่วนอย่างอื่น พวกเธอก็ได้แต่ต้องภาวนาให้รอดกันเองเท่านั้น! ระดับความรู้ของจางเย่นั้น เขาจะออกข้อสอบแบบไหน ใช้แนวคิดแบบไหน ทั้งประเทศคงไม่มีใครเดาได้ด้วยเสียซ้ำ!
……
โรงเรียนมัธยมอวี๋ไฉ
"เร็วเข้าทุกคน วันนี้ต้องทำข้อสอบให้ได้สามฉบับ!"
"เอ๋ อาจารย์? นี่ข้อสอบอะไรกัน?"
"นี่คือข้อสอบคณิตศาสตร์ที่ยากที่สุดในประเทศสามฉบับเท่าที่ได้รับการยอมรับ ทุกคนทำใจไว้ก่อนนะ ข้อสอบของเมืองหลวงคราวนี้ อาจจะยากยิ่งกว่าข้อสอบชุดนี้เสียอีก! ท่าทีของคณะกรรมการจัดสอบชัดเจนมาก!"
คราวนี้ การเข้าร่วมทีมออกข้อสอบโดยไม่คาดคิดของจางเย่ ไม่เพียงทำให้เหล่านักเรียนรับมือไม่ทัน แม้แต่คณาจารย์เองก็ไม่ทันเตรียมตัวเช่นกัน ต่างแตกตื่นลนลานไม่ทราบจะทำอย่างไรต่อไปดี!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./100.md)