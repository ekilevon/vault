##บทที่ 678 : ฉันมีเส้นนะ!
กลางคืน
เกือบสามทุ่มตรง
เมื่อใกล้จะได้เวลาออกอากาศ 'เดอะวอยซ์มหาชน' โลกภายนอกและบนอินเทอร์เน็ตยิ่งแห่กันเข้ามาแสดงความคิดเห็นเกี่ยวกับรายการใหม่ของ CCTV1 นี้มากขึ้นเรื่อยๆ กระแสเสียงส่วนใหญ่ยังคงเป็นเช่นเดียวกับช่วงหลายวันก่อน ดูจากข้อมูลการลงคะแนนโหวตบนเวยป๋อ ประชาชนที่ยังสนใจดู ‘เดอะวอยซ์’ มีจำนวนไม่สูงนัก และส่วนมากมักมองในแง่ลบไม่เปลี่ยน
สนใจดู 27%
ไม่สนใจดู 71%
……
รถไฟใต้ดินสาย10
ภายในขบวนรถ มีบรรดาพนักงานหลายคนที่เพิ่งเลิกกะดึกกำลังพูดคุยกัน
“วันนี้วันอะไรนะ?”
“วันพฤหัสฯ ”
“โอ๊ะ วันพฤหัสฯ แล้วเหรอ? ‘เดอะวอยซ์มหาชน’ จะเริ่มฉายแล้วสิ?”
“เฮ้ย! จริงด้วย ฉันดูเวลาแป๊บ โอ๊ะ อีกไม่ถึงสิบนาทีจะเริ่มแล้ว!”
“ฉันต้องรีบกลับบ้านไปดูล่ะ เดี๋ยวไม่ทัน”
“ดูรายการประกวดด้วยเหรอ? ไม่เห็นมีอะไรน่าสนใจเลย”
“เชื่อสิ ‘เดอะวอยซ์’ ไม่ใครเขาดูหรอก คงออกมาอีหรอบเดิมแหงๆ”
“ฉันก็รู้อยู่หรอก แต่รายการของจางเย่มักจะมีเซอร์ไพรส์ได้เสมอ ตั้งแต่ตอน ‘ห้องเลคเชอร์’ ฉันก็ติดตามมาตลอด หวังว่าคราวนี้เขาจะออกมาแสดงปาฏิหาริย์อีกครั้งนะ ฉันเห็นคอมเมนต์เยอะแยะนั่นแล้ว พูดถึงข้อเสียของ ‘เดอะวอยซ์’ และเหตุผลที่จะไม่ประสบความสำเร็จเสียยับ ถ้าว่าตามจริง ก็เป็นเหตุเป็นผลอยู่หรอก แต่ว่านะ จางเย่คนนี้ เอาตรรกะคนธรรมดามาวัดได้ที่ไหนกันจริงไหม? จากประสบการณ์ที่ได้เห็น บางทีมีเรื่องที่คนอื่นยิ่งคิดว่าจางเย่ทำไม่ได้ จางเย่กลับยิ่งทำจริงจังได้ดีเลิศ ดังนั้นพอเป็นรายการใหม่ของเขา ฉันเลยอดคาดหวังขึ้นมาบ้างไม่ได้ หวังว่าคราวนี้เขาจะยังทำได้อย่างที่ผ่านมา ไม่ปล่อยให้แฟนคลับเขาผิดหวัง!”
“เหอๆ ฉันว่านายบูชาเขาเป็นพระเจ้าไปแล้วนะ”
“เมื่อก่อนรายการที่จางเย่ทำนับว่ายอดเยี่ยมทุกรายการ แต่นายอย่าลืมสิ ว่า 80% นั่นเป็นไอเดียใหม่หมดเลยนะ รายการเลคเชอร์อะไรนั่น ไหนจะรูปแบบทอล์คโชว์ที่ไม่เคยมีมาก่อน หรือแม้แต่ รายการบันเทิงมวลชนประเภท ‘เซียนเกะเป๊ะเนื้อ’ ก็ล้วนพิชิตด้วยกลยุทธ์แยบยล อาศัยความคิดสร้างสรรค์ใหม่ๆ มาตอกหน้า นี่ก็คือความเหนือชั้นของจางเย่ แต่ ‘เดอะวอยซ์’ คราวนี้ กลับเป็นรายการประกวดที่คนในวงการทำกันมาตั้งนานจนใครๆ เขาเอียนจะตายชัก ที่จริงฉันไม่เคยสงสัยในพรสวรรค์ของจางเย่ มักคิดเสมอว่าเขาต้องมีความสามารถไม่เบาถึงทำรายการดีๆ ออกมาได้ แต่หนทางมากมายเขาดันไม่ไป จะต้องเล่นทางยากลำบากอย่างรายการประกวดร้องเพลงอะไรนี่ให้ได้! เหอๆ ไม่รู้จริงๆ ว่าเขาคิดอะไรอยู่ เรตติ้งรายการนี้ไม่ควรต่ำเกินไป ถึงจะมียี่ห้อจางเย่ จางหย่วนฉี จางเสียมานั่งแท่นอยู่ แต่เรตติ้งก็คงไม่ค่อยดีแน่ๆ เพราะตลาดถึงทางตันมานานแล้ว ถ้าได้ถึง 0.7% ทีมพวกเขาก็ควรขอบคุณสวรรค์แล้วแหละ!”
……
ในบ้านหลังหนึ่ง
ครอบครัวที่มีสมาชิกนั่งอยู่หน้าจอโทรทัศน์สามคน
“พ่อ เปิดช่อง CCTV1 หน่อยสิ”
“จะทำอะไรล่ะ ฉันดูบอลอยู่”
“ก็ ‘เดอะวอยซ์มหาชน’ ใกล้จะเริ่มแล้วนี่นา”
“รายการนั้นใครๆ ก็บอกไม่สน จะดูมันทำไมล่ะ”
“ขอดูหน่อยน่า ไม่น่าดูค่อยเปลี่ยนช่องก็ได้นี่นา!”
“แกนี่ สองปีมานี้เอาแต่ดูรายการประกวดร้องเพลงไปตั้งเท่าไรแล้ว ยังไม่เอียนอีกเหรอ? ฉันดูจนจะอ้วกแล้ว ก็ได้ๆ แกดูไป ดูแล้วเดี๋ยวแกก็รู้เอง!”
……
บางบอร์ดสนทนา
หน้าเพจกระทู้วงการบันเทิงแห่งหนึ่ง
“ ‘เดอะวอยซ์’ ใกล้ฉายแล้ว ทุกคนจะดูไหม?”
“ฉันไม่ดูหรอก ไม่เห็นน่าสนใจ”
“ฉันก็ไม่มีอารมณ์ดู เล่นเกมต่อดีกว่า”
“ฮ่าๆ ฉันกะจะดูสักหน่อย ไม่ใช่เพราะคิดว่ารายการนี้มันดีอะไรหรอก ฉันแค่อยากดูว่าไอ้รายการนี่มันจะทำออกมาได้ห่วยแตกขนาดไหน พวกรายการประกวดเพลงตอนนี้ทำออกมาทีก็ตายที ตลาดโหดร้ายอย่างนี้ ฉันไม่เชื่อหรอกว่าจางเย่จะเป็นข้อยกเว้น เขาไม่ได้มีสามเศียรหกกรสักหน่อย รายการเหมือนกัน ประเภทเดียวกัน สถานีอื่นทำออกมาแย่หมด กลุ่มรายการก่อนหน้าตายร่วงกันเป็นเบือขนาดนั้นแล้ว จางเย่จะสวนกระแสได้หรือ? เขาอยากลองก็ดี ฉันแม่*จะคอยดู คราวนี้จางเย่ถึงคราวสิ้นชื่อแน่!”
“พูดไปเถอะ ฉันทนดูด้วยไม่ไหวอ่ะ”
“ดูเถอะน่า เราจะได้หัวเราะเยาะพร้อมกันไง กร๊ากๆๆ !”
……
บนเวยป๋อ
คนวงในสถานีโทรทัศน์บางคนออกอาการร่าเริงกันสุดฤทธิ์
“ใครทำนายเรตติ้งของ ‘เดอะวอยซ์’ แล้วบ้าง?”
“ในแผนกเราวิเคราะห์ออกมาแล้ว ไม่มีทางทะลุ 0.7% ได้!”
“ทางเราก็วิเคราะห์ออกมาได้ไม่ต่างกัน ฉันอยากจะดูว่าคราวนี้ CCTV1 จะปิดฉากยังไง แล้วก็อยากจะดูนักว่าหลังรายการฉายออกไป จางเย่จะกล้าหรือไม่กล้าแขวนไมค์! ‘ยืนมองยอดเขาสูง มองหยันเหล่าเนินจ้อย’? เหอะ รอวัดเรตติ้งพรุ่งนี้ก่อนเถอะ ทุกคนจะได้รู้ ว่ากลอนประโยคนี้ก็คือเรื่องสุดโจ๊กของวัน!”
“รายการตรรกะป่วยที่ได้แต่ปั่นค่าตัวดาราแบบนี้ สมควรโดนแบน รายการที่อาศัยแต่การโปรโมทและต้นทุนผลิตราคาแพงอย่างเดียว จะมีค่าควรดูอะไร? ได้แต่จบที่ล่อลวงแหกตาคนดูนั่นแหละ ราคาสูงลิ่วสุดท้ายก็เป็นได้แค่รายจ่ายที่คุมไม่ไหว แถมทำให้ CCTV1 ต้องมารับเคราะห์ด้วย ยังมี ‘เบรนโกลด์’ อีก ไหนจะชื่อเสียงของโค้ชทั้งสี่ ล้วนต้องโดนโจมตีพังยับเพราะค่าการผลิตฟุ่มเฟือยของจางเย่ ตลาดมีลู่ทางกฎเกณฑ์ของมันอยู่ ใช่ว่าจางเย่ให้ค่าตัวสูงขนาดนั้นแล้วจะคุ้มสักหน่อย!”
“ฉันจะรอตอนรายการฉายจบ ขอดูน้ำหน้าจางเย่หน่อยเถอะ คนมีความมั่นใจเป็นเรื่องดี แต่หลับหูหลับตาอวดอ้างตน ก็เป็นได้แค่กบในบ่อ[1] ล่ะวะ!”
สถานีทีวีจินซื่อ
สถานีทีวีจังหวัดเป่ยเหอ
สถานีทีวีเหลียวตง
สถานีทีวีเจียงหนาน
บริษัทผลิตรายการสถานีโทรทัศน์ชื่อดังแห่งหนึ่งในเซี่ยงไฮ้
สมาคมโทรทัศน์วิทยุกระจายเสียงสื่อสารแห่งหนึ่ง
คนที่โพสต์บนเวยป๋อเหล่านี้ เป็นบัญชีเวยป๋อที่ได้รับรองอย่างเป็นทางการ มีทั้งชื่อและตำแหน่งห้อยท้าย ซึ่งล้วนเป็นคนจากสายงานทีวีวาไรตี้ มีบางคนเป็นถึงผู้บริหารวงในและนักวิเคราะห์เจาะลึกที่มีชื่อเสียง เพราะเรื่องรายการใหม่ของจางเย่ที่มีสปอนเซอร์แสนหรูและค่าตัวแขกรับเชิญแพงลิ่วได้แพร่สะพัดไปทั่ว จนส่งผลกระทบต่อทั่วทั้งวงการธุรกิจ ขณะเดียวกัน ‘เดอะวอยซ์’ เองก็ถูกคนในวงการโทรทัศน์ทั่วประเทศรุมประณามและต่อต้าน!
ท้ายที่สุด เมื่อถึงเวลาที่รายการจะเริ่มฉายอยู่รอมร่อ บริษัทโฆษณาทั้งหลายแหล่พลันกระโดดมาร่วมวง!
“สปอนเซอร์โฆษณาเดียวขายตั้งหลายล้าน! ช่างโลภจริงๆ !”
“พวกนายก็โดนเรียกราคานี้เหมือนกันเหรอ? พวกเราก็เหมือนกัน! ตอนนี้ฉันล่ะสงสัย ยังมีบริษัทที่กล้าซื้อโฆษณาพวกนั้นอยู่อีกเหรอ? เงินไม่ขาดเลยสินะ!”
“โดยเฉพาะ ‘เบรนโกลด์’ ค่าสปอนเซอร์ร้อยล้าน? ฉันได้แต่ขำ!”
“กลัวว่าบริษัท ‘เบรนโกลด์’ จะเจ็บหนักแน่ปีนี้! แค่ร้อยล้านนี่ ก็มากพอที่จะทำให้เจ็บแล้ว อย่าว่าแต่ได้ทุนค่าโฆษณาคืนมาเลย เกรงว่าแค่หนึ่งในห้าก็ไม่ได้กลับคืน!”
“นั่นสิ บริษัทพวกเราเคยร่วมงานกับรายการทีวีมาหลายแห่ง รายการที่ซื้อลิขสิทธิ์เกาหลีมาเรตติ้งอยู่ที่ 1.2% ค่าสปอนเซอร์ยังแค่ 50 ล้าน น้ำหน้าอย่างจางเย่มีอะไรมาเอา 100 ล้าน? อย่าบอกนะว่าเรตติ้งเขาจะทะลุ 1% ได้? ตลกฉิ*หาย!”
“ใช่ ไม่รู้เขาไปเอาความมั่นใจมาจากไหน”
คำถากถางของเจ้าของบริษัทและผู้จัดการแผนก ส่วนใหญ่คือบริษัทที่เคยติดต่อโฆษณากับจางเย่ในครั้งก่อนที่ ‘เดอะวอยซ์’ จะเริ่มอัดเทปแรก สุดท้ายเพราะราคาสูงเกินไปทำให้ตกลงกันไม่ได้ และต่างไม่พอใจต่อราคาที่อีกฝ่ายเสนอมากันสุดๆ พวกเขาคิดว่ารายการวาไรตี้ที่คนไม่ถูกใจคนไม่สนใจอย่างนี้ แค่มีพวกเขามาซื้อโฆษณา ‘เดอะวอยซ์’ ก็ดีถมไปแล้ว ใครจะคิดล่ะว่าอีกฝ่ายยังไม่พอใจ เปิดปากมาก็เรียกตั้งหลายล้าน นี่มันก็แค่ราคาค่าสปอนเซอร์โฆษณาเองนะ ระหว่างต่อรองราคาก็กระทบกระทั่งกันขึ้นมา นับว่าพวกเขาสะสมความเดือดดาลไว้ไม่น้อย! ถ้ามีเงินอย่างนั้น เราเอาไปซื้อรายการวาไรตี้นำเข้าที่ฮิตอยู่แล้วไม่ดีกว่าเรอะ? จะให้พวกเราเอาเงินสามล้านไปซื้อรายการผลิตในประเทศของพวกนายที่ตกอยู่ภาวะตลาดซบเซาเนี่ยนะ? สถานการณ์รายการวาไรตี้ในประเทศทุกคนก็ไม่ใช่จะไม่รู้ ซื้อของนาย? พวกเราก็บ้าแล้ว!
กระแสความคิดเห็นเหล่านี้แทบจะเป็นไปในทิศทางเดียวกัน!
แม้กระทั่งข่าวลวงโจมตี ‘เดอะวอยซ์’ ก็ปรากฏออกมามากมาย!
“ฉันเพิ่งได้ยินเพื่อนบอกว่า ‘เดอะวอยซ์’ เทปแรกเกิดปัญหาร้ายแรงระหว่างถ่ายทำเพราะเวลากระชั้นชิดเกินไป ตอนนี้สถานการณ์มืดมัว ทุกคนอย่าดูเลย!”
“ฉันมีเพื่อนอยู่ SARFT ได้ยินมาว่า SARFT เคลื่อนไหวแล้ว!”
“อืม ฉันก็ได้ยินมา เดิมทีจางเย่ก็เป็นศิลปินมีประวัติเสียมาก่อน ถูกลงโทษร้ายแรง แม้ตอนนี้จะปลดแบนแล้ว แต่ SARFT ก็ยังคงจับตาดูเขามาโดยตลอด คราวนี้เขาก่อกวนราคาตลาด ทาง SARFT ย่อมจัดการขั้นเด็ดขาดแน่ๆ ทุกคนจำไว้นะ ไม่ว่าวันนี้ ‘เดอะวอยซ์’ จะได้ออกอากาศหรือไม่ก็เป็นอีกเรื่อง เพราะเป็นไปได้ว่าอาจจะถูก SARFT สั่งระงับเอาในนาทีสุดท้ายก็ได้ SARFT มีการเคลื่อนไหวเรียบร้อยแล้ว!”
“จริงรึเปล่า?”
“เชี่*** ไม่มั้ง?”
“เรื่องจริง เป็นข่าววงใน!”
“หา? ‘เดอะวอยซ์’ จะต้องระงับการออกอากาศจริงเหรอ?”
“แย่แล้ว คราวนี้จางเย่จบสิ้นแหง!”
มีคนวงในโพสต์ “รายการแบบนี้ ผู้มีอำนาจหน้าที่ที่เกี่ยวข้องควรจัดการขั้นเด็ดขาด! สนับสนุนให้ SARFT ระงับการออกอากาศ ‘เดอะวอยซ์’ เต็มที่!”
ข่าวออนไลน์ก็ออกมา
‘เดอะวอยซ์ เผชิญคำสั่งระงับกะทันหัน?’
‘จางเย่ผู้ดวงกุด และ ‘เดอะวอยซ์มหาชน’ ของเขา!’
เสียงตั้งคำถาม ข่าวลือ แพร่สะพัดไปทั่วทุกแห่ง!
……
CCTV
สตาฟรายการ ‘เดอะวอยซ์’ เพิ่งทุ่มเทแรงเฮือกสุดท้ายไปกับการเร่งผลิตรายการเทปแรกจนเสร็จสิ้นออกมา ปรากฏว่าได้เห็นข่าวและข่าวลือจำนวนหนึ่งในอินเทอร์เน็ตเข้า พวกเขาที่เหนื่อยล้าอยู่แต่เดิมพลันตื่นกลัวกันขึ้นมา!
แม้แต่รองผู้อำนวยการ CCTV1 อย่างเจียงหยวนเองก็จิตใจระส่ำระสาย รีบเร่งยกหูโทรศัพท์ไปสอบถามสถานการณ์จากผู้บริหารสถานี ไม่มีลมคลื่นไม่สาด[2] เขากลัวว่าจะมีอะไรเปลี่ยนกะทันหันจริงๆ !
บริเวณออฟฟิศ
อู่อี้กล่าวอย่างวิตกกังวล “ผู้กำกับจาง จะทำไงล่ะทีนี้?”
ฮาฉีฉีกล่าวอย่างหวาดผวา หน้าซีดเซียว “รายการที่พวกเราหามรุ่งหามค่ำกันมาขนาดนี้..จะต้องระงับเหรอ?”
“SARFT เคลื่อนไหวจริงรึเปล่า? นี่มันรังแกกันเกินไปแล้ว!” เสี่ยวหวังและจางจั่วแต่ละคนแทบสะกดกลั้นโทสะไว้ไม่อยู่ “เอาอะไรมาสั่งหยุดรายการพวกเราวะ!”
ต้องเผชิญกับเสียงซุบซิบมากมายกระทั่งข่าวออนไลน์ จิตใจพวกเขาหลายคนต่างเต้นกระหน่ำรัว!
ทว่าทั่วทั้ง CCTV มีเพียงจางเย่ที่เยือกเย็นที่สุด
เขากล่าวอย่างสงบ “ไม่ต้องไปเชื่อข่าวลือพวกนั้นหรอก ช่างหัวมันปะไร!”
บรรณาธิการหญิง “แต่ตอนนี้ข่าวพูดกันแบบนี้เต็มไปหมดเลยนะคะ แถมก่อนหน้านี้ก็มีข่าวออกมาระยะหนึ่งว่า SARFT ออกมาเพ่งเล็งรายการร้องเพลงด้วย เพราะสถานีทีวีผลิตการประกวดอย่างนี้ออกมามากมายเกินไป ทำให้ตลาดเละเทะ ฉันได้ยินมาว่าทาง SARFTจะทำการตรวจสอบควบคุมการผลิตรายการประกวดร้องเพลงทั้งหมดเลย!”
จางเย่กล่าวอย่างหนักแน่น “ผมจะบอกพวกคุณให้นะ SARFT จะแบนรายการไหนก็ได้ แต่จะไม่แบนรายการเรา!”
จางจั่ว “จริงหรือครับ?”
ฮาฉีฉีอุทานคำหนึ่ง “ทำไมล่ะคะ?”
จางเย่กลับกล่าวตัดบทไปดื้อๆ “กลับไปทำงานเถอะ อย่าไปฟังอะไรที่ไม่จำเป็น!”
ทุกคนเชื่อครึ่งไม่เชื่อครึ่ง
ยังจะให้ไปทำงานต่อ?
มันจะจริงเหรอที่คุณพูด? เรื่องนี้จะเมินได้ลงเหรอ?
จางเย่พูดต่อในใจว่า ก็แฟนสาวฉันเป็นถึงผู้ดูแล SARFT ที่มีอำนาจรับรอง ทั้งสามารถสั่งลงโทษและตรวจสอบ รายการทีวี ภาพยนตร์ รายการไหนก็ได้! ถ้า ‘เดอะวอยซ์’ ถูกเพ่งเล็ง ฉันจะไม่รู้ได้เรอะ? หรือต่อให้โดนเพ่งเล็ง มีคุณอู๋อยู่ตรงนั้นทั้งคน พวกนั้นจะมาแบนรายการฉันได้อย่างไร?
ไร้สาระ!
ลูกพี่พวกเอ็งมีเส้นนะเว้ย!
========================
[1] 井底之蛙 กบในบ่อ เป็นสำนวน หมายถึง คนทัศนคติคับแคบ หรือ กบในกะลา
[2] 无风不起浪 ไม่มีลมคลื่นไม่สาด หรือ ไม่มีไฟควันไม่มา เป็นสำนวน หมายถึง มันต้องมีเหตุผล
*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./79.md)