##บทที่ 641 : รายนามโค้ช!
ตอนบ่าย
จางเย่วางสายกับคุณย่าจางเสร็จก็ต่อสายอีกหลายครั้ง ต่อสายไปยังบริษัทเอเยนซี่หาตัวผู้จัดการ จากนั้นหาตัวคนรับเรื่อง แล้วยังต้องติดต่อกับตัวเอเยนต์อีก พอพูดกันจบ จางเย่ที่ได้นัดหมายพบหน้ากับอีกฝ่ายก็ขับรถออกไป
ในเขตที่อยู่อาศัยแห่งหนึ่ง
ที่คฤหาสน์หลังหนึ่ง
เขาหาไปตามที่อยู่ที่ได้รับมา พบคฤหาสน์ที่เปิดประตูใหญ่อยู่พอดี เจ้าบ้านชายหญิงด้านในพอเห็นจางเย่ที่หน้าประตูก็ออกมาต้อนรับ
"อาจารย์จาง" ฝ่ายชายยื่นมือออกมา
ฝ่ายหญิงยิ้มน้อยๆ "ตอนแรกยังคิดกันอยู่เลยว่าจะนัดกันในพื้นที่ส่วนกลางดีไหม บ้านเราหายากไหมคะ?"
จางเย่ยิ้มพลางยื่นมือออกมาจับกับทั้งสองคน "คุยกันที่บ้านน่าจะสะดวกกว่านะครับ ออกไปข้างนอก ที่ไหนบ้างไม่มีคน พวกเราเป็นบุคคลสาธารณะ จะพูดจะจายิ่งไม่สะดวก ครั้งหนึ่งผมเคยไปร้านกาแฟคุยงานกับคนอื่น ทั้งเจ้าของร้าน พนักงาน และลูกค้าล้วนขอถ่ายภาพกันให้วุ่น วัยรุ่นบางคนถึงกับมาถ่ายภาพผมถึงโต๊ะ ผมได้แต่ยิ้มขื่นๆ พวกคุณว่าจะคุยอะไรจริงจังกันได้ไหมล่ะ?"
ฝ่ายชายหัวเราะฮ่าๆ "อาจารย์จางเชิญครับ"
ทั้งสามเข้าไปในคฤหาสน์
ฝ่ายหญิงเข้ามาในบ้านก็ชงชารินน้ำให้ "ชื่อเสียงโด่งดังของจางเย่ ฉันกับตาเฉินล้วนเคยได้ยินเหมือนฟ้าร้องกรอกหูนั่นล่ะค่ะ ติดตามผลงานคุณมาโดยตลอด เพลงที่คุณเขียนฉันก็ชอบมาก อยากพบอยากคุยแลกเปลี่ยนกันมานานแล้ว"
จางเย่หัวเราะ "ผมก็เหมือนกันครับ ชื่อของ ‘คู่วีรชนเทพอินทรี’ ผมเองก็ได้ยินชื่อเสียงมานานเช่นกัน"
ฝ่ายชายงุนงง "คู่วีรชนเทพอินทรีคือ?"
ฝ่ายหญิงหัวเราะคิกคัก "พวกเรามีฉายาแบบนั้นด้วย? ทำไมฟังดูนิยายจัง?"
จางเย่เหงื่อตก รู้ทันทีว่าเพิ่งหลุดปากออกไป โลกใบนี้มี ‘ตำนานผู้กล้าล่าอินทรี’[1] ที่ไหนกัน! เขารีบแก้ตัวทันควัน "ความจริงก็หมายถึงคู่สามีภรรยาตัวอย่างนั่นแหละครับ ฮ่าๆ"
ฝ่ายชายหัวเราะ "ตัวอย่างอะไรกัน พวกเราทะเลาะกันอยู่ทุกวัน"
จางเย่กล่าว "หือ ในทีวีไม่เห็นว่างี้เลยนะ!"
ฝ่ายชายหัวเราะฮ่าๆ "ออกรายการในทีวี ก็ต้องพูดให้มันดูดีสักหน่อย ความจริงชีวิตประจำวัน มีสามีภรรยาคู่ไหนบ้างไม่ถกเถียงกัน"
ฝ่ายหญิงป้องปาก กล่าวเสริมทีเล่นทีจริง "บางทีมีลงไม้ลงมือกันด้วยนะ"
กับคนนอกวงการบันเทิง ทั้งสองย่อมไม่กล้าพูดมาก แต่จางเย่เป็นคนในวงการเช่นเดียวกับพวกเขา ชื่อเสียงของทั้งสามเองก็ต่างกันไม่มาก ล้วนเป็นดาราในระดับ B กันทั้งนั้น ในเมื่อไม่มีผลประโยชน์อะไรขัดแย้งกัน ชัดเจนว่าต้องพูดคุยกันได้สบายใจยิ่งขึ้น
ฝ่ายชายชื่อเฉินกวง อายุสามสิบต้นๆ
ฝ่ายหญิงชื่อฟ่านเหวินลี่ อายุสามสิบ
ทั้งสองคนนับเป็นนักร้องชั้นหนึ่งของวงการในประเทศ บนทำเนียบคนดังภายในประเทศของโลกใบนี้ ทั้งสองนับว่ามีตำแหน่งสูงกว่าจางเย่เล็กน้อย คนหนึ่งอยู่ราวๆ กลางทำเนียบระดับ B ส่วนอีกคนค่อนต่ำลงมานิดหน่อย ดูเหมือนจะเป็นอันดับที่ไม่เลวเลยใช่ไหม? ทว่าในวงการเพลงนั้น ทั้งสองถือเป็นระดับสูงทีเดียว! ตัวอย่างง่ายๆ ระหว่างที่สตาร์ควีนจางหย่วนฉีอยู่ในช่วงขาลงของวงการเพลงนั้น ยอดขายเพลงของเธอ ยังอยู่แค่ราวๆ สองส่วนสามของเฉินกวงกับฟ่านเหวินลี่ และไม่ว่าจะให้เลือกใครคนใดคนหนึ่งออกมา ล้วนนับเป็นมือชั้นเซียนในวงการ ทว่ายอดวิวในอินเทอร์เน็ตของทั้งสองยังต่ำกว่าจางหย่วนฉีอยู่มาก สตาร์ควีนก็คือสตาร์ควีน ต่อให้เป็นช่วงตกต่ำ ฐานแฟนคลับเองก็ยังนับว่าสูงใช่ย่อย
เฉินกวงกับฟ่านเหวินลี่นับว่าชำนาญการในเรื่องเสียงเพลง ปรากฏตัวในภาพยนตร์หรือโทรทัศน์น้อยมาก หากตัดคนที่ข้ามไปเล่นหนังเล่นละครออก อย่างนั้นทั้งสองนับว่าเป็นหนึ่งในยี่สิบคนแรกของทำเนียบในวงการดนตรีแล้ว ถึงเป็นคนดังระดับ B ในวงการบันเทิง แต่ก็เป็นระดับ A ในวงการเพลง! นี่คือเหตุผลที่จางเย่เข้าหาทั้งสองคนในวันนี้หลังใคร่ครวญอยู่นาน พวกเขานับเป็นนักร้องมืออาชีพ และภาพพจน์ก็เหมาะกับ ‘เดอะวอยซ์’
ว่ากันตามตรง ต่อให้เขาได้ดาราระดับ A ที่มองการเล่นหนังเป็นหลัก การร้องเพลงเป็นรอง ก็ได้อยู่หรอก แต่จางเย่เห็นว่าการเลือกเช่นนี้ออกจะไม่เพียบพร้อมพอ เวทีเพลงจะต้องเน้นย้ำที่เรื่องเพลงเป็นหลักสิ! จะเป็นเวที ผู้แข่งขัน หรือโค้ช ที่เขาต้องการน่ะ คือนักร้องชื่อดังจากวงการบันเทิง ไม่ใช่คนที่ได้รับการยกย่องในวงการบันเทิง ซึ่งสองอย่างนี้นับว่าต่างกัน!
หลังคุยกันอยู่นาน จางเย่กับทั้งสองค่อยคุ้นเคยกันมากขึ้น
จางเย่ถึงเพิ่งจะเปิดหัวข้อเข้าประเด็น "คำเชิญทางโทรศัพท์ คุณสองคนคิดว่าอย่างไรบ้างครับ?"
เฉินกวงมองตาภรรยา ก่อนกล่าวกับจางเย่ "ความจริงเมื่อครู่ผมเองก็เข้าไปดูในเน็ตมาบ้าง ไม่สนใจหน้าตา สนใจแต่น้ำเสียง ผมอยากรู้ว่าเรื่องนี้เป็นแค่ลูกเล่นใช่ไหม?"
จางเย่ "เป็นลูกเล่นจริง แต่ไม่ใช่ลูกเล่นอย่างที่คุณคิด ที่ผมคิดจะสร้าง คือรายการเพลงที่เน้นความเป็นมืออาชีพที่สุด ไม่หลอกลวงคน ไม่ใช่เลือกเอาคนที่หน้าตาดีๆ มีแววเป็นดาราออกมาเท่านั้น ขอแค่ร้องเพลงได้ดี พวกเราล้วนต้องการ"
เฉินกวงถอนใจ "คอนเซ็ปท์ของรายการนี้ยอดเยี่ยมจริงๆ ผมคนหนึ่งล่ะที่เห็นด้วย"
ฟ่านเหวินลี่ยิ้มบางเบา "นั่นสิ ถ้าตอนนั้นคุณได้พบกับรายการแบบนี้ล่ะก็ คงไม่ต้องล้มลุกคลุกคลานอยู่ตั้งห้าปี คงได้ดังไปนานแล้ว"
ฟ่านเหวินลี่หน้าตาสวยมาก เป็นนักร้องที่ครบครันทั้งนิสัยอารมณ์น้ำเสียง ส่วนเฉินกวงรูปร่างหน้าตาธรรมดา ไม่โดดเด่นอะไร ถึงกับมีรอยหลุมสิวที่บริเวณแก้มซ้าย ทำให้เป็นเรื่องยากลำบากตอนเปิดตัว กระทั่งไม่นานมานี้เองที่อาชีพนักร้องของเขารุ่งเรืองขึ้นด้วยความมุมานะอดทนพ่วงด้วยโชคส่วนหนึ่ง ทำให้เขาได้รับการยอมรับจากทุกคน เมื่อชื่อเสียงเขาพุ่งทะยาน ในที่สุดเฉินกวงก็ได้ผลแห่งความพยายามจากในช่วงหลายปีมานี้
เฉินกวนยิ้มทอดถอนใจ "งานเพลงของผมผ่านความยากลำบากมามาก ผมแค่พยายามมากกว่าคนอื่นสิบเท่าร้อยเท่าถึงได้เข้ามายืนหยัดที่ระดับเดียวกับพวกเขา คนอื่นๆ นับว่ายากจะเข้าใจเส้นทางนี้"
จางเย่กล่าว "เรื่องนี้ผมเข้าใจ"
จางเย่เองก็ไม่ใช่คนหน้าตาดีมากเหมือนกัน
เฉินกวงมองเขาอย่างอารมณ์ดี "เราสองคนไม่เหมือนกันหรอก คุณมีฝีปาก มีพรสวรรค์เชิงวรรณกรรม พรสวรรค์เชิงคณิตศาสตร์ ถึงกับมีพรสวรรค์ด้านดนตรี คุณอย่าเปรียบตัวเองกับผมเลย หน้าตาแบบผม ผมได้แต่เดินในวงการบันเทิงด้วยขาข้างเดียว ส่วนคนที่มีหน้าตาดีๆ อาจเรียกว่าเดินด้วยสองขา แต่คุณ จางเย่ คุณน่ะเดินด้วยขาตั้งสิบข้าง! แม้แต่พวกไอดอลเกาหลียังสู้คุณไม่ได้เลย สถานการณ์คุณต่างจากผมมากทีเดียว เหอๆ"
จางเย่กล่าว "พี่เฉิน คุณยอผมมากไปแล้ว จะว่าไปรูปแบบนี้คือการยกยอก่อนลงมือฆ่าทีหลังนี่ ..คุณคงไม่ปฏิเสธคำเชิญของผมใช่ไหม? ผมหาคนอื่นไม่ได้แล้วจริงๆ คุณกับพี่ฟ่านเป็นคนที่ผมคิดว่าเหมาะจะเป็นโค้ชที่สุดเท่าที่ผมจะคิดออกแล้วนะ"
ฟ่านเหวินลี่กล่าว "ฉันถามได้ไหมว่ายังมีคนอื่นอีกไหม?"
จางเย่ตอบ "ตอนนี้ยืนยันตัวโค้ชได้แล้วหนึ่งคน คือคุณย่าจางเสีย"
เฉินกวงตื่นตะลึง "ย่าจาง? นั่นน่ะศิลปินแห่งชาติเลยนะ เป็นถึงบรรพบุรุษของวงการเพลงด้วย! เสียงโซปราโนของเธอน่ะไร้เทียมทานสุดๆ เอ..คุณย่าจางไม่ใช่กึ่งๆ จะเกษียณแล้วเหรอ? ไม่เห็นคุณย่าจางมาออกรายการวาไรตี้ไหนเลยแฮะ แต่คุณก็ยังเชิญเธอลงจากเขาได้อีก!?"
"ผมกับคุณย่าจางสนิทกันนิดหน่อยครับ คราวนี้คุณย่าจางให้เกียรติผมน่ะ" จางเย่กล่าว
เฉินกวงคิดๆ ก่อนหันไปหาภรรยา "คุณว่าไง?"
ฟ่านเหวินลี่ยักไหล่ "คุณว่าไงก็ว่าตาม ฉันเอาตามคุณ"
เฉินกวงกล่าว "ผมว่าไม่เลวนะ รายการนี้ผมว่าน่าสนใจ"
"งั้นก็เรื่องสัญญากับค่าตัว?" ฟ่านเหวินลี่มองจางเย่
จางเย่ตอบทันที "สัญญาทำกันแบบทั่วๆ ไป ระยะเวลาสามเดือน แน่นอนว่าก่อนจะอัดรายการ ผมยังต้องขอให้คุณสองคนช่วยทำกิจกรรมโปรโมทรวมถึงกิจกรรมอื่นๆ ที่เกี่ยวข้องกับทางรายการ และการออกโฆษณาด้วย ทั้งหมดนี้รวมอยู่ในค่าตัว ไม่มีการจ่ายเพิ่มเติม แต่ถ้าเป็นการโฆษณานอกเหนือ หรือมีกิจกรรมโปรโมทเพิ่มเติม ก็จะมีค่าตัวเพิ่มตามสัญญา เรื่องนี้เรายังคุยกันได้อีกทีครับ"
เฉินกวงส่งเสียงอืม
"สำหรับเรื่องค่าตัว" จางเย่ยิ้ม "ผมบอกได้เลยว่า เป็นค่าตัวที่สูงที่สุดในวงการแน่ โดยเฉพาะโค้ชคนสำคัญอย่างคุณสองคน ให้น้อยไปไม่ได้เด็ดขาด"
คุณย่าจางนั้นคุยง่ายเพราะสนิทกัน และเธอไม่ได้สนใจเรื่องสัญญาเหล่านี้นัก แต่สำหรับคนอื่นๆ ค่าตัวนั้นถือเป็นเรื่องสำคัญที่สุด เงินมาก่อนเสมอ หากเรื่องนี้ตกลงกันไม่ได้ อย่างนั้นรายการดีแค่ไหนก็ไม่มีผล อีกอย่าง จางเย่ตั้งใจจะทำรายการฟอร์มยักษ์ เรื่องเงินเขาไม่กลัวต้องจ่าย เขาทราบดีว่าควรจ่ายไปแค่ไหน แถมสิ่งที่ได้กลับมาก็นับว่าคุ้มค่าอย่างยิ่ง
จางเย่หยุดอยู่ครู่ ก่อนบอกตัวเลขออกมา "คุณสองคน คนละสิบล้าน?"
เฉินกวงถึงกับหวั่นไหว
ฟ่านเหวินลี่แววตาไหววูบ
จางเย่ถาม "ว่าไงครับ?"
สองสามีภรรยาหันมองตากันก่อนเฉินกวงจะกล่าว "ดูท่า ผมจะปฏิเสธข้อเสนอนี้ไม่ได้จริงๆ"
รายการที่ทั้งสองเข้าร่วมเมื่อสองปีก่อนให้ค่าตัวเพียงสี่ล้าน แม้ตอนนั้นเขาจะไม่ได้โด่งดังขนาดตอนนี้ ความเฟ้อของวงการก็ไม่ได้ขนาดนี้ แต่สำหรับในวงการตอนนี้ เฉินกวงรู้ว่าตลาดนั้นไม่ได้ดีเหมือนก่อน ตลาดรายการประกวดความสามารถเหล่านี้นับเป็นขาลง สถานีทุกแห่งลดค่าตัวแขกรับเชิญ แต่จางเย่กลับเสนอค่าตัวให้ทั้งสองรวมยี่สิบล้าน! นี่..นับเป็นความจริงใจขนาดไหน? หากมีรายการอื่นเข้ามาทาบทาม เขามั่นใจว่าไม่มีทางให้ได้ถึงครึ่งหนึ่งของจางเย่ด้วยซ้ำไป!
จางเย่ลุกขึ้นยืน ยื่นมือออกมา "งั้นก็ขอให้ร่วมมือกันด้วยดี?"
"ร่วมมือกันด้วยดี!" ฟ่านเหวินลี่กับเฉินกวงจับมือจางเย่กันทีละคน
บรรลุเป้าหมาย!
ที่เหลือก็เพียงเซ็นสัญญาเท่านั้น!


……


นอกคฤหาสน์ จางเย่ไม่ได้ให้สองสามีภรรยาออกมาส่ง เขาเพียงเดินทอดน่องออกมาด้วยตัวเอง ส่วนมือไม่ได้อยู่ว่าง หยิบเอาโทรศัพท์มือถือขึ้นมาเลื่อนหาเบอร์โทร
สี่คน ยืนยันตัวได้แล้วสาม!
ตอนนี้ขาดแค่โค้ชคนสุดท้าย!
สำหรับคนสุดท้ายนี้ นับเป็นคนที่ชักชวนได้ยากที่สุด เพราะชื่อเสียงโด่งดังที่สุด ทั้งยังเป็นคนที่จางเย่ต้องชักชวนเข้ามาเพื่อ ‘เดอะวอยซ์’ ให้ได้ที่สุด! อย่างไรก็ตาม เขาทราบดีว่ามันเป็นเรื่องยากเย็นเพียงใด และความหวังก็น้อยนิด เขาจึงทิ้งตัวเลือกนี้ไว้เป็นคนสุดท้ายเมื่อเขาพร้อมจะเผชิญกับศึกที่ยาวนาน เขารู้ว่าคนคนนี้เป็นคนสำคัญ รายการฟอร์มยักษ์ ควรต้องมีดาราใหญ่ระดับ S มานำทัพ จึงจะมีความยิ่งใหญ่พอให้ผู้ฟังต้องกรีดร้อง ทั้งช่วยโปรโมทการเปิดตัวของ ‘เดอะวอยซ์’ และคนๆ นี้คือดาวดวงหลักของเวที ‘เดอะวอยซ์’!
เชิญใครดี?
ใครถึงจะสมควรถือธงทิวของคณะโค้ช ‘เดอะวอยซ์’?
คำตอบนั้นแทบไม่ต้องคิด --- แน่นอนว่าต้องเป็น นางฟ้าซูเปอร์สตาร์จางหย่วนฉี!
รูปร่างสะโอดสะอง หน้าตายิ่งสะสวย เสียงยิ่งไพเราะ พรั่งพร้อมด้วยแฟนคลับกลุ่มใหญ่ที่สุดในประเทศ นอกจากเธอแล้วก็ไม่มีใครเหมาะสม!
‘เดอะวอยซ์’ ในโลกของจางเย่นั้น ตั้งแต่เวทีไปจนถึงอุปกรณ์ ทั้งผู้แข่งขันไปจนถึงโค้ช ล้วนแล้วแต่เป็นของชั้นหนึ่ง เมื่อจางเย่มาทำรายการจึงอยากให้เป็นเช่นนั้นด้วย เพื่อหลีกเลี่ยงเหตุไม่คาดฝัน เพื่อไม่ให้ ‘เดอะวอยซ์’ ที่ข้ามโลกมานั้นต้องกลายเป็นผลงานที่ ‘ไม่ต้องดินฟ้าอากาศ’ ดังนั้นเขายิ่งต้องพยายามให้รากฐานเหล่านี้ออกมาสมบูรณ์แบบมากที่สุด นี่คือเหตุที่เขาต้องการทีมโค้ชที่แข็งแกร่งทรงพลานุภาพ! ให้เสมอหรือสูงยิ่งกว่าโลกของเขา!
ต้องพาพี่สาวจางมาร่วมรายการให้ได้!
แต่..จะทำยังไงดีหว่า?
นางฟ้าซุป’ตาร์ท่านนี้ใช่จะอัญเชิญมาง่ายๆ ด้วยแฮะ!
ตอนนี้จางหย่วนฉีกำลังมีสมาธิอยู่กับการออกเพลงอัลบั้มใหม่ เล่นคอนเสิร์ต รวมถึงการถ่ายหนังเรื่องใหม่ ไม่มีแผนจะร่วมอัดรายการอะไรเลย เพราะตลาดกำลังอยู่ในช่วงขาลง รายการไม่สามารถให้ราคาที่ดีได้ ทั้งใช้เวลานานกว่าจะอัดรายการจบ แต่กลับได้ยอดวิวที่แสนจะราบเรียบ กล่าวได้ว่า..ได้รับไม่เท่ากับสูญเสีย นี่คือเหตุผลที่สตาร์ควีน สตาร์คิง หรือแม้แต่ดาราระดับ A ออกรายการประกวดความสามารถบนทีวีน้อยลงทุกทีๆ รายการวาไรตี้หรือรายการสัมภาษณ์ยังดีอยู่ เพราะใช้เวลาแค่วันเดียว หรืออาจไม่กี่ชั่วโมง ขณะที่พวกรายการประกวดเหล่านี้ จากออดิชั่นมาถึงรอบสิบหกคน แปดคน สี่คน และอื่นๆ ล้วนแต่ใช้เวลายาวนานทั้งสิ้น อีกทั้งดาราใหญ่ไม่ได้ขาดงานจนต้องมาเสียเวลากับรายการเช่นนี้
จะชักชวนเธอยังไงดีนะ?
จางเย่นั่งทบทวนคำพูดอยู่พักใหญ่ ก่อนส่งข้อความขนาดยาวเหยียด แนะนำรายการของตนเองเอย เนื้อหาคร่าวๆ ทั้งหมดเอย กล่าวได้ว่าบอกกับจางหย่วนฉีไปหมดเปลือก
ติ๊ดๆ
พี่สาวจางตอบข้อความกลับ : ไม่ไป
จางเย่แทบพูดไม่ออก : คุณคิดอีกทีเถอะ เรื่องค่าตัวเรียกมาได้เลย
พี่สาวจาง : งานเยอะ ไม่มีเวลา
จางเย่ตอบกลับ : ไม่ใช่ว่าให้คุณมาอัดรายการยี่สิบสี่ชั่วโมงทุกวันเสียหน่อย ก็แค่ไม่กี่วันเอง อีกอย่างตอนอัดรายการ พวกเราจะพยายามพิจารณาถึงเวลาของคุณด้วย ถ้าคุณมาได้ก็ดี หากมาไม่ได้หรือสายหน่อย ก็รอคุณได้ทั้งนั้น
พี่สาวจาง : ไปหาคนอื่นไป
จางเย่ชักโมโห : คุณมันไม่มีน้ำใจจางหย่วนฉี! รายการใหม่ของผมเพิ่งออกอากาศ นี่คือเวลาที่จะยื่นมือเข้ามาช่วยผมนะ ถ้าคุณไม่ช่วยผมล่ะก็ คุณระวังไว้เลย วันหลังอย่าได้คิดว่าผมจะแต่งเพลงให้คุณอีก!
พี่สาวจางตอบกลับ : มีเพลงอะไรดีๆ เรอะ? ส่งมาให้ฟังซิ
จางเย่ : ตอนนี้ไม่มี คุยกันเรื่องรายการก่อน
พี่สาวจาง : แค่เรื่องค่าตัวฉัน CCTV ก็ไม่มีปัญญาจ่ายแล้ว
จางเย่ : คุณรู้ได้ไงว่าพวกเราจ่ายไม่ไหว?
ราวห้านาทีต่อมา ไม่ทราบจางหย่วนฉีกำลังยุ่งหรือทำอะไรอยู่ ครู่ใหญ่จึงตอบ : ขั้นต่ำสุดสี่สิบล้าน นอกจากนั้นเธอต้องแต่งเพลงใหม่ให้ฉันสองเพลง
จางเย่ : เพลงเดียว
พี่สาวจาง : สองเพลง
จางเย่ : มีเพลงเดียว ไม่มีเพลงอื่นแล้ว
พี่สาวจาง : ...ก็ได้
จางเย่ตบมือ : งั้นก็ตามนี้! รับปากแล้วนะ!
พี่สาวจาง : เธอแน่ใจหรือว่าค่าตัวสี่สิบล้านจะจ่ายไหว?
จางเย่หัวเราะฮ่าๆ พิมพ์ตอบกลับไป : เรื่องนี้คุณวางใจได้ ไม่ให้เงินคุณขาดสักแดงหรอก
พี่สาวจาง : อือ เรื่องสัญญาเธอส่งคนมาคุยกับฝั่งฉันได้ จะเริ่มถ่ายรายการตอนไหนก็บอกฉันล่วงหน้า อีกอย่าง คิดเพลงใหม่ไว้ซะ
จางเย่ตอบด้วยความยินดี : ไม่ลืมหรอก ผมยังต้องให้คุณเตือน?
ได้มาแล้ว!
ในที่สุดก็ได้สตาร์ควีนเข้ามาในทีมโค้ชของ ‘เดอะวอยซ์’ แล้วโว้ย!
สี่สิบล้านนับว่าสูงไหม? ในมุมมองของคนอื่น อาจเรียกได้ว่าเป็นค่าตัวที่สูงเทียมฟ้า แต่ในสายตาของจางเย่ ขอแค่ทำให้รายการออกมาดี เงินมากแค่ไหนก็ไม่นับว่ามาก อีกอย่าง เมื่อคิดถึงสถานะและชื่อเสียงในวงการบันเทิงของจางหย่วนฉี เธอคือจุดสูงสุดของห่วงโซ่ในวงการบันเทิงเชียวนะ! เงินสี่สิบล้านให้เธอคนเดียว ไม่อาจเรียกได้ว่าเป็นความเสียหายทางธุรกิจได้เลย อย่างน้อยๆ ถ้าเป็นสถานีอื่นๆ เสนอเงินสี่สิบล้านเชิญจางหย่วนฉี เธออาจไม่ยอมเสียด้วยซ้ำ และสถานีเหล่านั้นไม่มีทางเสนอสิ่งที่จางเย่มอบให้กับเธอได้ เพราะที่ขาดไปคือเพลงของจางเย่นั่นเอง พี่สาวจางไม่ใช่คนที่ใครก็ทำให้เธอหวั่นไหวได้สักหน่อย!
โอเคแล้ว!
ยืนยันเป็นมั่นเหมาะ!
สี่ขุนพลรวมตัว!


======================
[1] ตำนานผู้กล้าล่าอินทรี ชื่อภาษาไทยคือมังกรหยกภาคหนึ่ง คู่วีรชนเทพอินทรี หมายถึงเอี้ยก้วย (หยางกั้ว) กับเซียวเหล่งนึ่ง (เสี่ยวหลงหนวี่) จากมังกรหยกภาคสอง ซึ่งชื่อจีนคือตำนานผู้กล้าเทพอินทรี
*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./42.md)