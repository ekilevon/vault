##บทที่ 689 : รายการตอนที่สอง!
วันต่อมา จางเย่ทิ้งเฉินเฉินไว้ให้พ่อกับแม่เลี้ยง ส่วนเขาตื่นเช้ามารีบล้างหน้าแปรงฟัน กินข้าวได้สองคำก็ไปทำงาน
ที่สถานี CCTV
มาถึงออฟฟิศได้ไม่ทันไร คนจำนวนมากต่างกล่าวทักทายเขาตามทาง
"ผู้กำกับจาง"
"มาแล้วเหรอครับ?"
"อรุณสวัสดิ์อาจารย์จาง"
"รายการใหม่ของพวกคุณ เกินคาดสุดๆ ไปเลย!"
"รายการตอนที่สองเริ่มอัดรายการวันไหนครับ? แค่คิดก็ตื่นเต้นแล้ว!"
"ผู้กำกับจาง ตอนอัดรายการตอนที่สอง เหลือที่นั่งไว้ให้ทีมรายการเราหน่อยนะครับ พวกเราขอเข้าไปดูหน้างานศึกษาประสบการณ์ของพวกคุณบ้าง"
"ผู้กำกับจาง ‘เดอะวอยซ์’ ของคุณตอนนี้กลายเป็นรายการฮอตเป็นกระแสแล้วนะ ผู้คนต่างพูดถึงกันทั่วประเทศเชียว รายการเราเองก็กำลังจะเปิดรายการใหม่ ไม่ทราบว่าช่วงพักรายการของ ‘เดอะวอยซ์’ คุณจะสามารถโฆษณาให้เราสักสิบวินาทีได้ไหม? ช่วงโฆษณาของ ‘เดอะวอยซ์’ คุณตอนนี้ราคาทะลุฟ้าใน CCTV ไปแล้ว พวกเราอยากจะแทรกมือเข้าไปก็ทำไม่ได้ คุณช่วยพูดให้หน่อยได้ไหมครับ? เจ็ดแปดวินาทีก็ยังดี!"
กลุ่มหนึ่งกล่าวทักทาย แต่อีกหลายคนยังไม่เห็น
จางเย่เพียงยิ้มรับเท่านั้น มีคนเข้ามาขอร้องเขา เรื่องเล็กที่ตัดสินใจได้เขาเองไม่ปฏิเสธแน่นอน จากนั้นจึงขึ้นลิฟต์ไปชั้นบน ตรงไปยังออฟฟิศของตนเอง
เพิ่งจะก้าวเข้าไป ก็ได้ยินเสียงคนคุยกันจับกลุ่มจ๊อกแจ๊ก
เสี่ยวหวังหัวเราะสะใจลั่น "โคตรสะใจเลย พวกเราคราวนี้ดังใหญ่แล้ว!"
บรรณาธิการหญิงหัวเราะ จีบปากจีบคอกล่าวสะใจสุดๆ "ผู้กำกับจางร้ายกาจสุดๆ ไปเลยนะ เรตติ้ง 2.01% จุๆ เสียดายเธอไม่เห็น เมื่อวานฉันทำโอทีที่ออฟฟิศ ตอนเรตติ้งออกนะ คนใน CCTV1 ไม่รู้ตะลึงกันไปมากแค่ไหน แต่ละคนทำหน้ายังกะเจอผีงั้นแหละ! ความรู้สึกแบบนี้ โคตรสะใจสุดๆ !"
บรรณาธิการชาย "ก็ตอนแรกไม่มีใครชอบรายการนี้นี่ สุดท้ายดันกลายเป็นระดับท็อปของวงการวาไรตี้ ตอนนี้ฉันยังไม่คิดว่าเป็นความจริงอยู่เลยนะ!"
ขณะนั้นเองที่ทุกคนได้ยินเสียงฝีเท้า
"อ๊ะ! ผู้กำกับจาง"
"ผู้กำกับจางมาแล้ว!"
ทุกคนล้อมวงกันอยู่ เมื่อวานคนส่วนใหญ่หยุดพักผ่อน เรื่องเรตติ้งเพิ่งจะได้ทราบ อีกทั้งทุกคนยังไม่ได้เจอหน้ากัน เลยไม่มีโอกาสได้พูดคุย ดังนั้นเช้าวันนี้พอมาถึงที่ออฟฟิศ ทุกคนจึงล้วนคุยกันแต่เรื่องนี้ ในใจมีเรื่องอยากพูดมากมาย ทั้งยังเต็มไปด้วยความประหลาดใจสุดขีด พอเห็นจางเย่ เรื่องในท้องสามวันสามคืนยิ่งพูดออกมาไม่หมดสักที อันที่จริงใช้วาจาแสดงยังพูดถึงอารมณ์ความรู้สึกของพวกเขาออกมาได้ไม่หมดเสียด้วยซ้ำ คงมีแต่คำที่เฉินกวงได้พ่นไว้ตั้งแต่เมื่อวานว่า --- ไอ้เรื่องนี้มันโคตรจะไม่มีใครคาดฝันเลยว้อย!
จางเย่กล่าวยิ้มๆ "เมื่อวานได้พักพอหรือยัง?"
อู่อี้ "ไม่ได้พักเลย!"
"ใช่ๆ" เสี่ยวหวังกล่าว "พอรู้เรื่องเรตติ้งปุ๊บ ฉันก็ประสาทค้างไปทั้งวันเลยค่ะ จนตีสามก็ยังนอนไม่หลับ เหมือนเมื่อวานฝันไปแน่ะ!"
จางเย่หัวเราะ "ไม่ได้พักก็ช่วยไม่ได้แล้วนะ ตอนต่อไปยังเตรียมการไม่เรียบร้อย เวลาก็กระชั้น VCR ของผู้เข้าแข่งขันชุดหลังก็ยังไม่อัด หลังวันนี้ยังต้องเร่งงานกันอีก จัดการ VCR ให้เรียบร้อยก่อนแล้วดูเวลาด้วย พรุ่งนี้หรืออาจจะมะรืนนี้ก็ต้องอัดรายการรอบไบลด์ออดิชั่นตอนที่สองตอนที่สามแล้ว ดังนั้นรีบๆ จัดการงานของวันนี้ให้เรียบร้อย หากเร็วหน่อย อาจจะได้อัดรายการเตรียมไว้สักหลายตอนเลย"
"ครับ!"
"รับทราบ!"
"รู้แล้วผู้กำกับจาง!"
"งานทุกอย่างจะเรียบร้อยดีครับ"
ทุกคนตอบรับเสียงดังฟังชัด ล้วนแต่เต็มไปด้วยความฮึกเหิมห้าวหาญ!
หากเรตติ้งออกมาไม่ดี หากว่าผลการตอบรับรายการไม่สูง พวกเขาย่อมไม่มีแรงใจจะทำงานแบบนี้ ไม่มีทางรวบรวมสมาธิอะไรขึ้นมาได้ เพราะทุกคนต้องการการยอมรับจากสังคม ต้องการให้ตัวเองมีคุณค่า ยิ่งตอนนี้ ‘เดอะวอยซ์’ กลายเป็นจุดสูงสุดของวงการวาไรตี้ ถึงขั้นได้เรตติ้งอันดับหนึ่งทั่วประเทศของปีนี้ แน่นอนว่าทีมงาน ‘เดอะวอยซ์’ อย่างพวกเขาย่อมต้องมีแรงใจฮึดเต็มเปี่ยม! ขณะนี้พวกเขากลายเป็นทีมรายการมือหนึ่งในวงการวาไรตี้ไปแล้ว แรงบันดาลใจย่อมแตกต่าง ไม่ต้องให้จางเย่พูดอะไร ผู้ใต้บังคับบัญชายังจะมีแรงทำงานยิ่งกว่าผู้กำกับใหญ่อย่างจางเย่เสียอีก แต่ละคนล้วนอยากให้ ‘เดอะวอยซ์’ กลายเป็นรายการวาไรตี้ที่ดี!
เบอร์หนึ่งของวงการเชียวนะ!
พวกเขาชาตินี้ยังไม่เคยได้อาบแสงอะไรแบบนี้มาก่อน!
ฮาฉีฉีตามหลังเข้ามาทำงานพอดี "อ้าว ผู้กำกับจางอรุณสวัสดิ์ค่ะ"
จางเย่หันกลับไปถาม "มาแล้วเหรอ? โรงแรมต้าหัวว่าไงบ้าง? คืนค่าโฆษณาไปหรือเปล่า? ถ้าคืนจะได้ให้ใครไปตกลงกับพวกเขา"
ฮาฉีฉีหัวเราะ "ไม่คืนค่ะ"
"อ้าว?" จางเย่แปลกใจ
ฮาฉีฉีกล่าว "เมื่อวานผู้รับผิดชอบจากทางโรงแรมต้าหัวโทรมาหาฉันแล้วค่ะ แต่ว่าดึกมากแล้ว ฉันกลัวรบกวนตอนคุณหลับ เลยยังไม่ได้บอกคุณ ว่าทางฝ่ายพวกเขาพบว่ามีชาวโซเชียลนับไม่ถ้วนพยายามเลียนแบบถ้อยคำโฆษณาของคุณ แถมหลายคนฝึกซ้อมอย่างจริงจังซะด้วย ดังนั้น ไม่มีทางยอมถอนโฆษณาหรอกค่ะ ไม่ว่าจะในโลกออนไลน์ที่ไหนก็มีแต่ชื่อโรงแรมต้าหัว กลายเป็นกระแสที่คนพูดถึงกันไปหมด ฝ่ายผู้รับผิดชอบยังบอกกับฉันอีกว่าผลการโฆษณาดีมาก โรงแรมของพวกเขากับสาขาอีกห้าแห่งตั้งแต่เมื่อวานมีแขกมาจองห้องจนเต็มถึงสัปดาห์หน้าแล้วค่ะ ฉันว่านะ ดีไม่ดี พวกเขายังอยากจะเพิ่มโฆษณาอีกด้วยซ้ำ ไม่ถอนหรอกค่ะ"
จางเย่พยักหน้า "เอาล่ะ ถอนไปก็แค่วุ่นวายหน่อยล่ะนะ ยังไงเซ็นสัญญาโฆษณาไปแล้ว ผลการโฆษณาออกมาดีก็ถือว่าใช้ได้ นับว่าไม่ได้ให้อีกฝ่ายสนับสนุนเราไปเสียเปล่า" ขอแค่ไม่เข้ามาแตะเงื่อนไขเชิงศิลปะของจางเย่ ชัยชนะทั้งสองฝ่ายถือเป็นเรื่องที่ดีที่สุด หากว่าผลการโฆษณาออกมาได้ไม่ดีเพราะจางเย่เล่นอาขยานไวในการโฆษณาล่ะก็ อย่างนั้นจางเย่ก็ย่อมรู้สึกไม่ดีนัก
หลังจากนั้น โทรศัพท์ของออฟฟิศดังขึ้นมา
เสี่ยวหวังรับสาย "สวัสดีค่ะ ทีม ‘เดอะวอยซ์’ ค่ะ"
ปลายสายเป็นเสียงเจียงหยวน "ผมเจียงหยวนนะ ผู้กำกับจางของพวกเธอมาหรือยังน่ะ?"
เสี่ยวหวังรีบตอบ "ผู้กำกับจางมาแล้วค่ะ"
"ดี งั้นให้เขามาพบผมที่ออฟฟิศหน่อย" เจียงหยวนน้ำเสียงเย้าแหย่ ฟังดูอารมณ์ดีไม่เลว
เสี่ยวหวังพอวางสายโทรศัพท์ก็หันไปบอกกับจางเย่ "รองผู้อำนวยการเจียงเรียกคุณไปพบค่ะ"
จางเย่รับคำ ขึ้นลิฟต์ไปยังออฟฟิศของเจียงหยวน
ก็อกๆ เขาเคาะประตู
"เชิญเข้า"
เข้าไปถึงก็เห็นเจียงหยวนกำลังจิบชาอยู่พอดี
จางเย่ยิ้ม "ต้องการพบผมเหรอครับรองผู้อำนวยการ"
เจียงหยวนลุกขึ้น "รีบนั่งๆ" พูดจบเขาก็ก้มหน้าหยิบแก้วกระดาษ "ดื่มอะไรดี?" เขาต้องการรินน้ำให้จางเย่ด้วยตนเอง
จางเย่รีบเข้ามาห้าม "อย่าเลยครับรองผู้อำนวยการ ผมจัดการเอง"
เจียงหยวนเองก็ไม่รั้น กล่าว "คราวนี้คุณสร้างชื่อให้กับ CCTV1 เราสุดๆ แล้วนะ ตอนดูการอัดรายการ ‘เดอะวอยซ์’ ตอนแรกจบ ผมเองก็รู้ว่าเรตติ้งคงไม่เลวแน่นอน แต่ว่าใครจะไปคิดว่าจะสูงได้ขนาดนี้กัน แม้แต่คนในวงการยังคิดไม่ถึงสักคน! จางน้อย คุณทำได้ดีมาก ผลงานยอดเยี่ยม ทำได้ยอดเยี่ยมจริงๆ !"
จางเย่ถ่อมตัวอยู่หลายคำ
เจียงหยวน "ตอนต่อไปพวกคุณจะทำอย่างไรต่อ?"
จางเย่ "พรุ่งนี้หรือมะรืนก็อัดตอนที่สองตอนที่สามครับ"
เจียงหยวนขบคิด ก่อนกล่าวต่อ "ตอนนี้ผมมีเรื่องกังวลอยู่อย่าง ตอนแรกผลลัพธ์ดีเกินไป การที่ผลลัพธ์ของรายการออกมายอดเยี่ยมมาก นับเป็นเรื่องดี แต่กลับมีข้อเสีย ที่ดีคือแค่ครั้งเดียวก็กลายเป็นป้ายยี่ห้อของเรา ทำให้รายการกลายเป็นติดตลาดอย่างรวดเร็ว แต่ส่วนที่แย่คือรายการตอนที่สองกับตอนต่อๆ ไป เกรงว่ายากจะก้าวข้ามตอนแรกหรือเปล่า? ผู้เข้าแข่งขันที่ยอดเยี่ยมชวนตะลึงมีน้อยนิดไม่กี่คน รายการตอนต่อๆ ไปถ้าไม่อัดให้ดี เกรงว่าจะเป็นหัวเสือหางงู[1] ถ้าเกิดมีอะไรด้อยกว่าตอนแรกๆ พวกผู้ชมย่อมต้องผิดหวัง เรตติ้งต้องตกแน่นอน ถ้าเกิดเรตติ้งตกมากเกินไป ป้ายยี่ห้อของ ‘เดอะวอยซ์’ ที่ได้มาไม่ง่ายนี้ต้องแบกไม่อยู่แน่ ดีไม่ดีคงกลายเป็นดอกไม้ที่บานประเดี๋ยวประด๋าวเท่านั้น"
จางเย่หัวเราะ "ผมคิดเรื่องนี้ไว้แล้วครับ พวกเราลงแรงเต็มที่ให้ผู้ชมพอใจได้แน่นอน"
เจียงหยวน "มั่นใจนะ?"
จางเย่ "พอสมควรครับ"
"เอาล่ะ ว่ากันตามนั้น!" เจียงหยวนได้ยินเช่นนั้นก็ทราบว่าจางเย่มีแผนการในสมองไว้เรียบร้อย "ผมจะรอดูเรตติ้งตอนที่สองของคุณก็แล้วกัน!"
====================
[1] 怕虎头蛇尾 - หัวเสือหางงู เป็นสำนวน หมายถึง ดีตอนต้น ล้มตอนปลาย
*-*-*-*-*-*-*-*-*-*-*-*-*-*-*-*-*


[Go To Next Chapter]( ./90.md)