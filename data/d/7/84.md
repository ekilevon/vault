##บทที่ 684 : บทความจบแล้ว!
วันต่อมา
แปดโมงเช้า ลมเย็นยังคงพัดโชยมาตามท้องถนน
พอได้นอนหลับเต็มอิ่ม จางเย่ตื่นเต็มตาก็พาเฉินเฉินไปที่ไช่ซื่อโค่ว ขับรถไปที่บ้านพ่อกับแม่ของเขาเอง ถึงที่หมายก็จอดรถไว้กับที่จอดขนาดไม่ใหญ่นักที่ด้านล่าง
"ไปกันๆ" จางเย่ปลดเข็มขัดนิรภัย
"อือ" เฉินเฉินยังเล่นโทรศัพท์มือถือของจางเย่ กดเกมด้วยอารมณ์หงุดหงิด
จางเย่เร่ง "ไปๆ ถึงแล้ว"
เฉินเฉินจึงได้ลงจากรถอย่างช้าๆ
"อย่าเล่นจนมือถืออาแบตหมดนะ ยังต้องรับสายโทรศัพท์อีก" จางเย่เตือน
วันนี้จางเย่ลาหยุดหนึ่งวัน ที่จริงคนอื่นๆ ในทีม ‘เดอะวอยซ์’ กว่าครึ่งค่อนก็ลาพักในวันนี้ ซึ่งทางสถานีอนุมัติให้เป็นกรณีพิเศษ เนื่องจากวุ่นวายกันมาครึ่งเดือนไม่ได้พักสักวัน มาตอนนี้รายการตอนที่หนึ่งแล้วเสร็จสมบูรณ์ ต้องให้เวลาพักผ่อนหย่อนคลายเอาแรงกันบ้าง ขืนให้ลากงานต่อไปสามเดือนไม่พักเลยสักวัน ไม่ว่าใครก็ยากทนทานไหว กลับยิ่งส่งผลกระทบต่อหน้าที่การงานเสียมากกว่า
เขตที่พักอาศัยแห่งนี้ เหล่าเพื่อนบ้านเก่าแก่ล้วนลงมายืดเส้นยืดสายออกกำลังกายกันแต่เช้า
ป้าชุยโบกมือทักทายแต่ไกล "จางน้อย! กลับมาแล้วเหรอ?"
จางเย่ยิ้มแย้มสดใส "ครับ ป้าชุยเป็นยังไงบ้าง?"
"สบายดีมากเลย สบายดี" ป้าชุยกล่าวด้วยความเบิกบานยินดี "บ้านเราดูรายการเธอเมื่อคืนกันทั้งบ้านแน่ะ สนุกมากเลยนะ รายการทำได้ดีมากๆ !"
จางเย่ยิ้มรับอย่างยินดี "โอ้ ขอบคุณมากครับ"
ลุงหลี่ที่กำลังยืดแขนอยู่ก็หันมากล่าวอย่างเป็นมิตร "ทุกคนกำลังคุยเรื่องรายการใหม่เธอกันอยู่พอดี แล้วเรตติ้งออกหรือยังล่ะ?"
จางเย่ "ยังเลยครับ"
ป้าสะใภ้เฉินถาม "ออกกี่โมงเหรอ?"
จางเย่ "ไม่แน่ใจครับ ผมก็รออยู่เหมือนกัน"
ป้าชุยกล่าวพร้อมทำท่าให้กำลังใจ "สู้ๆ นะ เราเพื่อนบ้านกันย่อมสนับสนุนเธออยู่แล้ว บ้านฉันมีทีวีสองเครื่องเมื่อวานฉันก็เปิด CCTV1 ทั้งหมดแน่ะ ฮ่าๆ"
"บ้านฉันด้วย!"
"รายการของจางน้อย ต้องสนับสนุนสิ!"
จางเย่รีบขอบคุณเหล่าผู้เฒ่าเจียงตง[1] ก่อนจะพาเฉินเฉินเดินขึ้นไปในตึก
ระหว่างขึ้นชั้นบน จางเย่ย้ำ "เฉินเฉิน เดี๋ยวเจอแล้วให้เรียกคุณปู่คุณย่านะ รู้ไหม?"
เฉินเฉินเดินพลางเล่นมือถือไปพลาง ปากรับคำ "อือ"
"เอาล่ะ หยุดเล่น เอามือถือมาให้อา" จางเย่แย่งมือถือไป
เฉินเฉินไม่ยอม "จางเย่เอามา! จางเย่เอามา!"
จางเย่เก็บใส่กระเป๋า "เล่นตั้งแต่เช้าแล้ว พักสายตาบ้าง"
เฉินเฉินโวย "จางเย่ หนูจะเล่นอีกนิด"
"ไม่ได้" จางเย่ซ่อนจากเธอเรียบร้อยก็มาถึงประตูบ้านแล้ว
ยังไม่ทันเคาะประตู ประตูก็เปิดออกเอง เงาร่างของแม่ปรากฏขึ้นหลังประตู "ขึ้นมาก็ได้ยินเสียงเธอคุยกับพวกป้าชุยมาแต่ไกล นี่เด็กที่บ้านเจ้าของห้องเช่าแกเหรอ?"
จางเย่ลากเฉินเฉินเข้าประตูมา "ครับ ชื่อเหราเฉินเฉิน" พอเห็นพ่อเขาก็ทักทาย "พ่อ"
พ่อพยักหน้า มองมาทางเฉินเฉินเช่นกัน "อืม เด็กน่ารักขนาดนี้เชียว?"
เฉินเฉินเห็นพ่อกับแม่ของจางเย่ "คุณปู่ คุณย่า"
แม่ยิ้มตาหยี "เด็กคนนี้น่ารักจริงๆ หน้าตาอย่างกับตุ๊กตากระเบื้องเคลือบแน่ะ"
"นิสัยยังกะชิวาว่า" จางเย่เสริม "ทั้งสองคนอย่าเห็นเด็กคนนี้เป็นเด็กธรรมดาเชียว เด็กนี่ฉลาดเป็นกรดยังกะผู้ใหญ่เลย"
แม่ฟังก็ไม่ชอบใจ "เดี๋ยวเถอะ! ชิวาว่าอะไร? ดูพูดเข้า เอาใจเด็กหน่อยสิ" ดุลูกชายเสร็จก็ก้มมาเสียงอ่อนเสียงหวานอย่างเอ็นดูเด็กหญิงตัวน้อย "มานี่มาเฉินเฉินน้อย กินข้าวเช้าหรือยังจ๊ะ? ยังไม่กินเหรอ? ย่าทำอะไรให้กินนะ"
เฉินเฉินตอบรับเสียงหวาน "ขอบคุณค่ะคุณย่า"
"ไม่ต้องขอบคุณๆ" แม่ชอบใจอย่างยิ่ง มองเด็กหญิงตัวน้อยตาเขม็ง "น่ารักจริงๆ เลยนะ เย่น้อยหาเมียเถอะ ฉันกับพ่อแกรออุ้มหลานไม่ไหวแล้ว อืม หลานสาวก็ได้นะ"
จางเย่นั่งลงบนโซฟาแบบหมดเรี่ยวหมดแรงตอบขอไปที "ได้ๆๆ"
เฉินเฉินฉวยจังหวะถามขึ้นมาว่า "คุณย่า มีมือถือไหมคะ?"
แม่ประหลาดใจ "มีจ้ะ ทำไมเหรอ?"
เฉินเฉิน "หนูอยากเล่นมือถือจังเลยค่ะ"
จางเย่หรี่ตา "อย่าให้เธอ อย่าให้เธอเชียว ผมตื่นลืมตามาตอนเช้าเธอก็แอบเอามือถือผมมานอนเล่นอยู่บนเตียงแล้ว เล่นมาตั้งสองชั่วโมงแล้วเนี่ย"
แม่กลับว่า "เด็กๆ สมัยนี้ก็เล่นแบบนี้แหละ มาๆ เอามือถือย่าสิจ้ะ"
เฉินเฉินพอรับมาก็หาที่นั่งลงบนโซฟา เล่นมือถือก๊อกๆ แก๊กๆ
จางเย่แทบพูดไม่ออก "แม่ตามใจเธอไปแล้วนะ"
แม่ "เล่นนิดเดียว กลัวอะไร"
พ่อถาม "เป็นไงบ้าง เมื่อวานพ่อดู ‘เดอะวอยซ์’ กับแม่แกแล้วยังไม่ค่อยรู้เรื่องเท่าไร แม่แกบอกแต่ว่าสนุกๆ"
พูดถึงเรื่องนี้ แม่พลันคึกคักขึ้นมา "ไอคิวอย่างเธอจะไปดูอะไรรู้เรื่อง ยังคิดว่ารายการนี้ไม่สนุกอีก? ขนาดฉันดูแล้วยังอยากไปแข่งด้วยเลย ผู้เข้าแข่งขันแต่ละคนร้องออกมาได้ยอดเยี่ยมกันทั้งนั้น โดยเฉพาะเฉียนผิงฝานนั่น น้ำเสียงนี่สุดๆ ไปเลย!"
จางเย่หัวเราะ “รายการผมใช้ได้เหรอ?”
“ใช้ได้สุดๆ เรตติ้งเป็นยังไง?” แม่ถาม
“ยังไม่ออกเลย คงสักบ่ายมั้งครับ” จางเย่ตอบ
แม่ยิ้มตาหยี “เอาล่ะ ฉันทำกับข้าวให้เฉินเฉินก่อนแล้วกัน กินเสร็จค่อยคุย”
จางเย่ “แม่รีบเลย ผมก็หิวแล้ว”
ทันใดนั้น โทรศัพท์มือถือก็ดังขึ้น เป็นสายจากต่งซานซาน
“ไง ซานซาน” จางเย่รับสาย
ต่งซานซานเข้าเรื่องทันที “บอกเรตติ้งมาก่อน”
จางเย่เหงื่อตก "ยังไม่ออก"
ต่งซานซาน "ผลด่วน?"
"ยังไม่เห็น รอบนี้ไม่ออกรายงานด่วนเลย รอเที่ยงๆ บ่ายๆ คงออกผลเรตติ้ง" จางเย่กล่าว "เธอเป็นคนที่โทรมาถามเรตติ้งเป็นคนที่ห้าของวันนี้แล้วนะ ดีนะเป็นตอนเช้า ส่วนเหล่าเหยานี่โทรมาหาฉันตั้งแต่ตีสามแน่ะ ฉันล่ะยอมใจจริงๆ"
ต่งซานซานหัวเราะ "คิกๆ ตอนนี้ในวงการมีใครบ้างไม่สนใจเรื่องเรตติ้งของ ‘เดอะวอยซ์’ ทุกช่อง ทุกสถานี ทุกคนในวงการล้วนรอกันทั้งนั้นเลยนะ"
จางเย่ "ไม่ขนาดนั้นมั้ง?"
ต่งซานซาน "อะไรไม่ขนาดนั้น? เธอรู้หรือเปล่าว่าเช้านี้มีกี่สถานีที่ต้องทำรายงานเชิงลึกเรื่อง ‘เดอะวอยซ์’ กับพวกรายงานวิเคราะห์สถานการณ์น่ะ? รายการใหม่เธอมันเกินจากกระแสของผู้ชมไปแล้ว แม้แต่ในวงการยังกระเพื่อม อืม เอาคำพูดของหัวหน้าหูเฟยเมื่อเช้าว่าแล้วกัน —— ‘เรื่องนี้กลายเป็นตำราสอนรายการวาไรตี้อีกแล้วนะรู้ไหม’ นี่ไม่เห็นในเน็ตเหรอ? มีสื่อออกมาวิเคราะห์เรื่องเรตติ้งของ ‘เดอะวอยซ์’ กันขนาดไหนน่ะ!"
พอวางสาย จางเย่ก็ก้มหน้า เห็นว่าบนโต๊ะชาที่บ้านมีหนังสือพิมพ์วางอยู่เจ็ดแปดฉบับ ล้วนแล้วแต่เป็นพาดหัวเช้าของวันนี้ ไม่ต้องถามก็รู้ เป็นแม่ที่ซื้อกลับมาบ้านแน่นอน จางเย่หยิบมาพลิกๆ ดู แต่ละเล่มล้วนแต่พาดหัวข่าวเรื่องของ ‘เดอะวอยซ์’ ทั้งสิ้น!
—— ‘CCTV1 เอาคืน!’
—— ‘เดอะวอยซ์มหาชนอันยอดเยี่ยม!’
—— ‘ชัยชนะอีกครั้งหนึ่งของจางเย่ในวงการ!’
—— ‘เรตติ้งจากเดอะวอยซ์มหาชน? จางเย่จะได้หัวเราะทีหลังหรือไม่?’
—— ‘เดอะวอยซ์มหาชน : งานฉลองในวงการบันเทิง! ความสำเร็จของจางเย่กับ CCTV1 !’
—— ‘เดอะวอยซ์ออกโรงสู่ชาวโลก! โมเดลใหม่ของรายการวาไรตี้!’
—— ‘เดอะวอยซ์ที่สร้างกำไรให้ CCTV1 แล้วกว่าร้อยล้าน!’
—— ‘จางเย่สร้างตำนานอีกครั้งหนึ่ง!’
—— ‘พี่ใหญ่ CCTV จับมือกับจางเย่ ชิงที่หนึ่งในวงการกลับคืนมา?’
จางเย่เขย่าๆ หนังสือพิมพ์ "อ้าว เข้าข้างผมหมดเลยเหรอ?"
พ่อกล่าว "มีบางฉบับไม่ แม่แกเลยไม่ซื้อ"
จางเย่ "......"
พอดูในสื่อโซเชียลต่างๆ ก็มีข่าวเรื่อง ‘เดอะวอยซ์’ ออกมาเช่นนี้
มีรายงานฉบับหนึ่งเขียนออกมาดังนี้ :
ผมไม่เคยปกปิดความชื่นชอบของผมต่อตัวจางเย่มาก่อน เหมือนอย่างที่จางเย่ไม่เคยปกปิดความทะเยอทะยานต่อศิลปะ พอเห็นงานชิ้นใหม่ของจางเย่ เห็นการตอกหน้าคนในวงการของจางเย่แล้ว นี่เป็นครั้งที่เท่าไรกันแล้วนะ? ผมเชื่อว่าไม่ใช่แค่ผมหรอก แม้แต่หลายคนที่ได้เห็นเองอีกนับไม่ถ้วนก็เช่นกัน ก่อนที่ ‘เดอะวอยซ์’ จะได้ออกอากาศ มีคนในวงการโทรทัศน์หลายคนต่างพากันออกมาประณาม ออกมาบอยคอตจางเย่กันมากมาย ทันทีที่รายการออกอากาศ หรือหลังจากได้ดูรายการใหม่ที่มีสีสันสุดยอดแบบนี้แล้ว พวกเขายังมีความคาดหวังแอบซ่อนในใจอยู่อีกว่า ‘เดอะวอยซ์’ จะมีเรตติ้งไม่ได้ดังหวัง หวังว่า ‘เดอะวอยซ์’ จะมีแค่เสียงชมลอยๆ แต่ไม่มีที่ยืน? เรื่องพวกนี้ผมไม่พูดคงไม่ได้ ...พวกคุณอาศัยอะไรมาก้าวข้ามจางเย่? อยากจะทำรายการชั้นอ๋องแบบนี้ออกมาให้ได้? ฝันกลางวันไปเถอะ! นี่แหละเหตุผลที่ทำให้รายการวาไรตี้ในประเทศต้องตกต่ำขนาดนี้!
บทความชิ้นนี้ ผมเชื่อว่าต้องมีคนออกมาสงสัยผม ออกมาด่าผม ซึ่งผมไม่กลัว! ผมแค่อยากพูดสักนิด รายการวาไรตี้ของเราในประเทศนี้ มีกี่รายการบ้างที่ได้ส่งออกนอก? พวกคุณบอกผมหน่อย กี่รายการ? ทั้งที่ทำรายการกันมาหลายสิบปี กลับไม่มีแม้แต่น้อย! มีแต่เราต้องนำเข้ารายการ จ่ายค่าลิขสิทธิ์ซื้อมาด้วยเม็ดเงินมหาศาล ใช้แรงทั้งหมดไปทำโฆษณา! ส่วนตอนนี้ล่ะ? การปรากฏตัวของจางเย่นี่แหละที่เปลี่ยนสถานการณ์เช่นนั้นไปได้หมด! ต่างประเทศมีคนได้ดูรายการ ‘จางเย่ทอล์คโชว์’ แล้ว มีอย่างน้อยสองประเทศทำการวิเคราะห์ลักษณะสำคัญของ ‘จางเย่ทอล์คโชว์’ ผมได้ข่าวมาว่า ทางสถานีโทรทัศน์ต่างประเทศแทบจะกระโจนเข้ามาซื้อลิขสิทธิ์รายการของจางเย่ทันที นั่นเท่ากับว่าต้องการซื้อลิขสิทธิ์รายการของประเทศเรา ทั้งยังจะเชิญจางเย่ไปเป็นที่ปรึกษา เรื่องนี้จะสำเร็จเมื่อไรขึ้นอยู่กับเวลาเท่านั้นเอง!
เรื่องที่วงการบันเทิงในประเทศไม่มีคนทำได้มาหลายสิบปี จางเย่ทำได้แล้ว ทั้งยังทำได้คนเดียว!
คนแบบนี้ ใครบอกกันว่า...ไม่คู่ควรให้พวกเราสนับสนุน?
ใครบอกกันว่า...ไม่คู่ควรให้พวกเราใช้แรงกายแรงใจรักและปกป้อง?
ส่วนความจริงเป็นอย่างไรนั้น...ก็คือ จางเย่ชิงเอาสีสันจากคนอื่นไปจนหมด ชิงเอาชามข้าวคนอื่นไปแล้ว ดังนั้น คนในวงการกับผู้เชี่ยวชาญคนอื่นๆ จึงแห่มาบอยคอตเขา! เข้ามาหาเรื่องเขา!
ผมอยากจะหัวเราะให้ฟังร่วง!
ผมอยากจะร้องไห้!
‘เดอะวอยซ์’ ไม่คู่ควรกับค่าลิขสิทธิ์ค่าโฆษณาถ่ายทอดขนาดนั้นเชียว? อาศัยอะไรไม่คู่ควร? อย่าใช้มาตรฐานรายการของพวกคุณมาตัดสินรายการของคนอื่นสิ! พวกคุณคิดว่าเรตติ้งของ ‘เดอะวอยซ์’ จะไม่ดีเพราะตลาดตกต่ำ? เพราะตลาดเล็กลง? เพราะตลาดอิ่มตัวแล้ว? นั่นน่ะล้วนแต่เป็นวาจาเลื่อนลอย! รายการคุณเรตติ้งไม่ดี ก็เพราะคุณทำรายการออกมาได้ไม่ดี! เรียกว่ามาตรฐานของคุณมันไม่ถึงขั้น! มันคือการใช้ผลงานห่วยๆ ของคุณออกมาหาข้อแก้ตัว! แต่ว่าผมเชื่อ ผมเชื่อเหลือเกินว่าเรตติ้งของ ‘เดอะวอยซ์’ น่ะต้องเป็นคำตอบที่ทำให้พวกคุณต้องยอมพ่ายแพ้ศิโรราบลงได้! ไม่เชื่อพวกคุณก็คอยดูแล้วกัน ผมมีความเชื่อมั่นใน ‘เดอะวอยซ์’ ยิ่งเชื่อในจางเย่ยิ่งกว่า!
—— บทความจบลง
พอจางเย่อ่านจบ พลันรู้สึกยินดีสุดๆ
พูดได้ดีมา!
พูดได้ดีจริงๆ !
ดูวิธีใช้คำของเขาสิ ดูวิธีพูดเขาสิ มืออาชีพมาก!


====================
[1] 江东父老 เหล่าผู้เฒ่าเจียงตง เป็นสำนวน หมายถึง เหล่าผู้สูงวัยในบ้านเกิด
*-*-*-*-*-*-*-*-*-*-*-*-*-*-*-*-*






[Go To Next Chapter]( ./85.md)