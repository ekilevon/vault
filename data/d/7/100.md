##บทที่ 700 : ความยากของข้อสอบของจางเย่!
วันอาทิตย์
ยามเช้า
ยังเหลือเวลาอีกหนึ่งวันก่อนจะหมดเวลาออกข้อสอบ ทุกคนลุกจากเตียงทานข้าวเช้าที่ส่งมาจากด้านนอกจนแล้วเสร็จ หัวหน้าทีมออกข้อสอบแต่ละวิชาก็เรียกไปรวมตัวกัน เริ่มทำงาน ‘แก้ไขข้อสอบ’ ที่ไม่ทราบทำมากี่ครั้งกี่หนแล้วในช่วงหลายวันมานี้ ต่างหยิบเอาข้อสอบของทุกคนมารวมกัน เพื่อทำการวิเคราะห์และถกเถียง
—— ทีมคณิตศาสตร์
"คณบดีพาน"
"อืม มากันครบแล้วเหรอ?"
"มาครบแล้วค่ะ"
"อ้าว อาจารย์จางยังไม่มาแน่ะ!"
"จะว่าไป เมื่อวานก็ไม่เห็นหน้าเขานะ"
"ใช่ ตั้งแต่เย็นมะรืนก็ไม่เห็นรองศาสตราจารย์จางเลย เหมือนจะเก็บตัวอยู่ในหอตลอด หลังจากนั้นก็เหมือนจะแค่ออกมาขอข้อมูลข้อสอบอีกนิดหน่อย"
"พรุ่งนี้เป็นวันสุดท้ายแล้ว วันนี้ยังไงก็ต้องทำข้อสอบชุดแรกออกมาให้ได้ ไม่งั้นยังไงก็ไม่ทันแน่นอน ให้ใครไปตามเขาหน่อยเถอะ"
"ได้ๆ ผมเอง"
ขณะนั้น จางเย่ก็โผล่หน้าเข้ามาพอดี
คณบดีพานเห็นเข้า "กำลังจะให้คนไปตามพอดี เป็นยังไงบ้าง?"
จางเย่ถือของอย่างหนึ่งเข้ามา "ใกล้จะเรียบร้อยแล้วครับ"
"ข้อสอบยากแค่ไหน?" คณบดีพานนึกสนใจขึ้นมาทันควัน การออกข้อสอบคราวนี้ เขาหวังให้จางเย่ออกแรงจริงๆ พานหยางแม้จะเป็นหนึ่งในผู้นำทีมคณิตศาสตร์ แต่ว่ากันตรงๆ ความถนัดของเขาไม่ใช่เรื่องพีชคณิตของ ม. ปลายเอาซะเลย!
คนอื่นๆ รายล้อมกันเข้ามา
จางเย่ "ความยากพอใช้ครับ ก็คุณบอกแล้วไม่ใช่หรือว่ายากมากก็ไม่กลัว?"
"ใช่ ยากหน่อยก็ดี" คณบดีพานกล่าว "ความยากปานกลางพวกเรามีเยอะมากแล้ว เพิ่มมาก็ไม่มีประโยชน์ ตอนนี้ที่ขาดคือข้อสอบยากๆ นี่แหละ ขอดูก่อนสิ"
จางเย่ส่งข้อสอบให้ "ปรนัย อัตนัย ข้อชุด ผมเขียนมาให้ไม่น้อย พวกคุณดูก่อน หากไม่ไหวผมยังมีอีก"
มีคนกล่าว "ยังคงเป็นรองศาสตราจารย์จางที่มีประสิทธิภาพสูง!"
ชายวัยกลางคน "ผมขอดูหน่อย"
กระดานไวท์บอร์ดถูกลากเข้ามา
ข้อสอบของจางเย่ถูกแม่เหล็กติดประกบแสดงไว้ทันที ทุกคนเข้ามาล้อมรุมดู ตั้งแต่ข้อแรกเรียงไปจนถึงข้อสุดท้าย
ทันทีที่เพิ่งเห็นคำถามข้อแรก เหล่าอาจารย์คณิตศาสตร์ทุกคนพลันต้องตื่นตะลึง!
"นี่..."
"เฮ้*!"
"หา? คำถามข้อนี้..."
"ให้ฉันคิดแป๊บ!"
"ไม่ถูกต้อง นี่ไม่ใช่คำถาม ม.ปลายแล้ว!"
"นี่ต้องใช้สูตรที่เรียนตอนมหาลัยนี่? แถมยังเป็นสูตรที่เรียนตอนปีสองด้วย ทำไมถึงต้องใช้แคลคูลัสด้วยล่ะ?"
"ข้อนี้ไม่ได้!"
อาจารย์หญิงท่านหนึ่งเริ่มหยิบปากกาขึ้นมาคำนวณบนกระดานด้านข้างทันที ข้อสอบที่อาจารย์ทุกท่านออกและคำตอบสุดท้ายในข้อสอบล้วนแต่ผ่านการวิเคราะห์ของอาจารย์หลายท่าน เพื่อค้นหาช่องโหว่ สุดท้าย อาจารย์หญิงท่านนี้ใช้เวลาสามนาทีเพื่อตอบออกมาอย่างรวดเร็ว คำถามนี้สำหรับเธอไม่นับว่ายาก แต่ว่าพอดูวิธีคิดออกมาแล้ว มีสูตรสองสูตรที่ไม่มีอยู่ในหนังสือเรียนระดับ ม.ปลาย
หลังวางปากกา อาจารย์หญิงท่านนั้นก็ปาดเหงื่อ "ข้อนี้ไม่ใช่สิ่งที่เด็ก ม.ปลายจะแก้ออกได้หรอก!"
คณบดีพานมองอยู่ครู่ใหญ่ก็หันไปกล่าวกับจางเย่ "อาจารย์จาง?"
จางเย่ยิ้มกล่าว "คำถามของผมทั้งหมด สามารถใช้ความรู้วิชาคณิตศาสตร์ในระดับ ม.ปลาย มาแก้ได้ทั้งสิ้น ไม่มีข้อไหนออกเกินขอบเขตเลยแม้แต่น้อย คำถามข้อนี้ดูไปแล้วยากมากก็จริง ทั้งยังซับซ้อน ผมเห็นว่าอาจารย์ท่านนี้ใช้สูตรหลายสูตรออกมาแก้โจทย์ ทั้งยังมีคณิตศาสตร์ชั้นสูงอีกด้วย ทั้งที่ความจริงไม่ได้ซับซ้อนขนาดนั้น" เขาหยิบปากกาขึ้นไปขีดๆ เขียนๆ บนกระดาน "ถ้าเปลี่ยนแนวคิดในการแก้โจทย์ และไม่ให้โดนโจทย์หลอก ความจริงแล้วเราควรเริ่มคำนวณจากตรงนี้ เปลี่ยนตัวแปรจุดนี้ แบบนี้ก็จะมองง่ายขึ้นมาก จากนั้นก็แทนค่า แบบนี้ แบบนี้..." หลังตวัดปากกาขีดสุดท้าย "คำตอบออกมาแล้ว ง่ายมากเลย"
คณาจารย์วิชาคณิตศาสตร์หันมองหน้ากันไปมา แต่ละคนล้วนแต่มีสีหน้าตื่นตะลึง!
..ง่าย?
….ง่ายกะน้องสาวนายน่ะสิ!
คำถามนี้มันหลอกกันชัดๆ! ถ้ารู้วิธีคิดก็ไม่ยากหรอก ความจริงใช้ความรู้พีชคณิตกับเรขาคณิต ม.ปลาย ก็พอแก้ออกได้ แต่แม่*ไอ้วิธีคิดนี้คนธรรมดาจะคิดออกได้ที่ไหนกัน! พวกเขาในฐานะที่เป็นอาจารย์สอนเลขตอนแรกยังดูไม่ออก! อย่าว่าแต่นักเรียนเลย!
คณบดีพานหัวเราะ "คำถามนี้น่าสนใจ!"
อาจารย์หญิงเหงื่อตก "คำถามนี้จะมีนักเรียน ม.ปลาย สักกี่คนคิดออกกันคะ? ...99% ฉันว่าเด็กส่วนใหญ่ตกม้าตายตรงนี้แหละ!"
จางเย่กล่าว "นั่นก็ไม่แน่หรอกครับ ถ้าเกิดวิธีนี้คิดว่ามองออกยาก อย่างนั้นก็ยังมีอีกสองวิธีแก้โจทย์ข้อนี้" เขาขีดเส้นแบ่งกระดานออกเป็นสองช่อง จากนั้นเขียนวิธีแก้ปัญหาอีกสองวิธีลงไป ใช้ความรู้พีชคณิตและเรขาคณิตของ ม.ปลายทั้งสิ้น สุดท้ายก็แก้โจทย์ออกได้เหมือนกัน เพียงแต่ซับซ้อนกว่าและต้องใช้สูตรคำนวณกับทฤษฎีประกอบมากกว่า
เหล่าทีมออกข้อสอบคณิตศาสตร์เห็นแล้วต้องยอมรับนับถือ
คณบดีพานปรบมือ "คำถามข้อนี้ดีมาก นับว่าไม่เหมือนข้อสอบที่ทีมเมืองหลวงเราเคยออกมาก่อนเลย ดูข้อต่อไปเถอะ"
คำถามต่อไปเป็นโจทย์ปรนัย
เป็นข้อสอบที่ยังคงเต็มไปด้วยความหลอกลวง เผลอเข้าหน่อย ถูกตัวเลือกสี่ข้อนั้นหลอกให้ตัดสินใจผิดพลาดได้ง่ายมาก ต่อให้เอาคำตอบที่ผิดมาแทนค่ากลับเพื่อตรวจ ก็ยังทำไม่ได้อยู่ดี ยิ่งหลอกกันเข้าไปใหญ่ แม้แต่ในเหล่าทีมออกข้อสอบ ขณะที่ทุกคนคำนวณ ยังมีอาจารย์ท่านหนึ่งตอบผิด โดนข้อหลอกของจางเย่เล่นงานเข้าจนได้ พอทราบคำถาม อาจารย์ที่ตอบผิดนั้นได้แต่เอามือก่ายหน้าผาก กระแอมไอครั้งหนึ่ง หน้าแดงก่ำ อาจารย์ท่านนั้นอับอายจนอยากหาสว่านมาขุดดินมุดหนีเสียด้วยซ้ำ ไม่ใช่เขาไม่เก่ง แต่แค่เหม่อไปนิดหน่อย สุดท้ายก็โดนหลอก!
โจทย์ข้อนี้กวนเกินไปแล้ว!
รองศาสตราจารย์จางคำนวณสภาพจิตใจของผู้เข้าสอบไว้ดิบดีจริงๆ แม่*มันเถอะ! วางกับดักให้ผู้เข้าสอบ ถ้าเกิดคิดอย่างโจทย์ข้ออื่นๆ ล่ะก็ ในสิบคนต้องมีห้าคนหลงกลเข้าแน่!
คำถามข้อที่สามก็เช่นเดียวกัน!
คำถามข้อที่สี่…
คำถามข้อที่ห้า…
คำถามข้อที่สิบ…
คำถามแต่ละข้อคิดไปคิดมา ยิ่งคิด...คณาจารย์ก็ยิ่งประหวั่นพรั่นพรึง! ยิ่งคิด...คณาจารย์ก็ยิ่งสลดหดหู่! คำถามบางข้อถึงกับทำให้พวกเขารู้สึกปวดเศียรเวียนเกล้า รู้สึกไม่สบาย ยิ่งเป็นแบบนี้ พวกเขาก็ยิ่งยอมรับนับถือจางเย่
ในที่สุดก็คิดมาถึงคำถามข้อสุดท้าย
คณบดีพานมองจางเย่อยู่นาน สุดท้ายอดหัวเราะไม่ได้ "ถ้าเกิดสามสิบปีก่อนตอนผมสอบ เจอกับข้อสอบชุดนี้เข้าล่ะก็ อย่าว่าแต่คะแนนเต็มเลย ผ่านได้ผมก็จุดธูปไหว้แล้ว!"
อาจารย์ท่านอื่นๆ หลุดหัวเราะ ถึงคณบดีพานจะพูดเกินจริง แต่พวกเขาก็รู้สึกแบบนี้จริงๆ นั่นแหละ คำถามพวกนี้มันแปลกประหลาดเกินไป! ไม่ใช่ปัญหาที่มันยากหรือเปล่า แต่ปัญหาคือคำถามจำนวนมากต่างก็แม่*มันเถอะ! ขุดหลุมพรางเอาไว้ดักเหล่าผู้เข้าสอบจนลึกฉิ*!
อาจารย์หญิงท่านหนึ่งยิ้มขื่น "ยากเกินไปหรือเปล่านะ?"
คณบดีพานอมยิ้ม "ผมว่ายังพอใช้ ในเมื่อเบื้องบนอยากปฏิรูปให้ข้อสอบยากขึ้นอีก งั้นคำถามของอาจารย์จางพวกนี้ก็นับว่าเหมาะสมที่สุด!"
มีคนอุทาน "เอาแบบนี้?"
"เอาแบบนี้แหละ!" พานหยางชิงตัดสินใจ
อาจารย์หนุ่มคนหนึ่งแสดงสีหน้าสับสน "พวกนักเรียนเห็นข้อสอบชุดนี้แล้ว ต้องด่าบรรพบุรุษพวกเราทีมออกข้อสอบสิบแปดรุ่นจนตายแหง!"
อาจารย์อีกท่านหัวเราะ "ก็ช่างสิ ยังไงข้อยากก็เป็นรองศาสตราจารย์จางออกนี่นา พวกเราออกแต่ข้อง่ายๆ หรอก"
จางเย่ "...พวกคุณเตรียมให้ผมเสนอหน้าแต่แรกแล้วล่ะสิ!"
สุดท้าย หลังทำการลงรายละเอียดอีกรอบอยู่นาน ข้อสอบคณิตชุดแรกก็นับว่าเกือบเสร็จสมบูรณ์ เหลือเพียงงานตรวจสอบอีกเล็กๆ น้อยๆ ซึ่งจางเย่ไม่ต้องไปสนใจก็มีพวกคณบดีพานคอยจัดการ จางเย่บอกกล่าวคำหนึ่งก็หันไปทำวิชาภาษาจีนต่อ
เวลสสิบโมงเช้า
—— ทีมภาษาจีนกำลังเถียงกันอย่างร้อนแรง
"ข้อนี้ดี"
"เบื้องบนบอกแล้วไงว่าไม่ใหม่พอ ยังเป็นแนวทางเก่าเกินไป"
"ผมเปลี่ยนวิธีแล้ว ไม่ได้ใช้รูปแบบข้อสอบเดิมๆ นะ"
"ก็ยังใช้ไม่ได้ ดูสิ หัวหน้าอวี๋ก็ตีกลับมาแล้วนี่ไง คำถามของผมก็เหมือนกัน ไม่ผ่านสักข้อ ยังต้องออกข้อสอบใหม่ เฮ้อ ท่าทางจะไม่ทันแล้วมั้ง"
"รอบนี้คณะกรรมการจัดสอบเรียกร้องมากเกินไป"
ประตูเปิดออก จางเย่ไม่ได้เคาะ ก็ตรงเข้ามาทันที "หัวหน้าอวี๋อยู่ไหมครับ?"
ซูน่าหันมาหาเขา "อาจารย์จางมาแล้ว? ฉันไปบอกให้" เธอไปเคาะประตูห้องทำงาน "หัวหน้าอวี๋ จางเย่มาค่ะ"
หัวหน้าทีมอวี๋ "เป็นยังไงบ้าง?"
จางเย่ "ออกเสร็จแล้วครับ"
หัวหน้าอวี๋กล่าว "ดี ทุกคนมาวิเคราะห์กัน"
ซูน่าเป็นคนที่อยากรู้ที่สุด รับคำถามจากมือจางเย่มาอย่างรวดเร็วเพื่อแปะบนกระดาน
เลี่ยวฉี หลี่รุ่ย หม่าฉี และทีมออกข้อสอบคนอื่นๆ เห็นดังนั้น ก็ล้วนรุมล้อมกันเข้ามา มีอาจารย์บางท่านไม่สนใจนัก เพราะพวกเขามีอคติกับจางเย่อยู่ก่อน จึงไม่ชอบใจไม่ยินดีต้อนรับคนๆ นี้นัก ต่างก็รู้สึกว่าความสามารถของเขาหลายอย่างเป็นแค่เรื่องอวดอ้างไปเอง
ทว่าเพิ่งเห็นคำถามข้อแรก คณาจารย์ก็แทบกระอักเลือด!
ซูน่าระเบิดเสียงหัวเราะ!
หัวหน้าอวี๋ยืนเงียบไม่พูดจาอยู่นาน!
เลี่ยวฉี "……"
หลี่รุ่ย "……"
หม่าฉี "……"
เห็นคำถามข้อสอง ทุกคนกระอักเลือดกันอีกรอบ!
คำถามที่จางเย่เขียนบนกระดาษนี้ เป็นคำถามที่พวกเขาทุกคนไม่เคยพบไม่เคยได้ยิน และไม่กล้าแม้แต่จะคิดถึง! ทุกคำถามล้วนแล้วแต่คาดคิดไม่ถึงสุดๆ แต่เมื่อลองใคร่ครวญให้ดีๆ คำถามเหล่านี้กลับมีความน่าสนใจมากทีเดียว!
จางเย่อธิบายแนวคิดและวิธีการแก้ปัญหาสั้นๆ "ข้อแรก คำตอบค่อนข้างยืดหยุ่น ข้อนี้ตั้งใจใช้ทดสอบตรรกะแนวคิดและวิธีการประเมิน ถ้ามีตรรกะชัดเจน คำตอบเขียนได้ดี มีแง่คิด อย่างนั้นยังไงก็ได้เต็ม ส่วนข้อที่สอง..."
อ่านจบทุกข้อแล้ว
หลังจากนั้น จางเย่ก็ออกปากว่ามีธุระ ไม่ได้อยู่กับกลุ่มภาษาจีนต่อ เพราะเขาทราบว่าที่นี่มีหลายคนที่ไม่ชอบเขา จางเย่ก็ขี้เกียจจะไปวุ่นวาย เขาไม่ใช่คนออกข้อสอบหลัก เสียงก็ไม่ดังพอ ดังนั้นพอออกข้อสอบเสร็จ ก็ทิ้งการตัดสินใจไว้กับหัวหน้าอวี๋ให้เขาตัดสินใจเอง
เขาเดินออกไปแล้ว ทีมออกข้อสอบก็ยังคงนิ่งเงียบอยู่อย่างนั้น!
ซึ่งความจริงในใจทุกคน...ยังคงร่ำร้องไม่หยุด
เชี่*เอ๊ยยย!
นี่ยังเป็นข้อสอบ ม.ปลายอีกไหม? ทำไมมันประหลาดได้ขนาดนี้วะ!


*-*-*-*-*-*-*-*-*-*-*-*-*-*-*-*-*-*
ติดตามภาค 8 ได้ใน
https://fictionlog.co/b/5cbeb9d3e44eecbb166ca857 ค่ะ

