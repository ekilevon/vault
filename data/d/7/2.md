##บทที่ 602 : ฝ่ามือแปดทิศของจางเย่!
บนลานออดิชั่น
บรรยากาศทวีความล้ำลึกขึ้น!
“แม่* ร้ายกาจอะไรเยี่ยงนี้ฟะ!?”
“จางเย่ไปเรียนการแสดงจากที่ไหนมาหว่า?”
“ทักษะการแสดงระดับนี้ ยังกะเป็นนักแสดงมืออาชีพเลยแฮะ”
“ไม่ใช่แค่นั้นนะ ฉันว่าเขาถึงขั้นที่เป็นมืออาชีพกว่านักแสดงมืออาชีพเสียอีก ถ้าไม่รู้ว่าจางเย่จบมาจากมหาวิทยาลัยการสื่อสารกระจายเสียงนครหลวง ฉันคงคิดว่าเขาจบมาจากสถาบันภาพยนตร์นครหลวงแหงๆ”
“บทบาทนี้เขาแสดงได้ดีเด็ดมาก!”
“ใช่ ถ้าแต่งหน้าแต่งตาให้แก่ขึ้นอีกสักสิบปีนะ อย่างใช่เป๊ะ!”
“อาจารย์เสียวอวี่ดูไม่ร้ายพอจริงๆ นั่นแหละ ไม่เหมาะกับบทตัวร้าย ต้องอาจารย์จางสิ หน้าตาดูเป็นตัวร้ายชัดเจน แสดงบทร้ายได้เนียนจนแทบแยกไม่ออก ยังกะแสดงความเป็นตัวเองออกมาเปี๊ยบแน่ะ!”
“……”
“เฮ้ย เบาๆ หน่อย เดี๋ยวคนอื่นได้ยิน”
“เออน่า พวกนายว่าจางเย่ทำได้ทุกอย่างเลยเปล่า!”
“ฉันก็ว่างั้น ทำไมไม่ว่าอาชีพอะไรก็ต้องมีไอ้หมอนี่ตลอดเลยหว่า? แถมหมอนี่ยังไม่ใช่แค่ชอบทำอาชีพโน้นอาชีพนี้ไปทั่วนะ พอทำแล้ว ประเด็นคือแม่*ดันรุ่งทุกอาชีพอีก!”
บางคนในทีมงามจับกลุ่มซุบซิบกันเต็มที่ไปแล้ว
รอบแรกผ่านไป..
รอบที่สองผ่านไป..
การคัดตัวเหลือแค่รอบที่สามและเป็นรอบสุดท้ายแล้ว—— ทดสอบบทบู๊!
ที่อยู่ข้างหน้าจางเย่ตอนนี้คือนักแสดงที่มาคัดตัวคนหนึ่ง คงจะกำลังรอผลอยู่เช่นกัน เขาคนนั้นไม่ค่อยมีทักษะการแสดงมากนัก เพียงมาทดสอบบทบาทนี้โดยเฉพาะ ซึ่งมีฝีมือไม่เลว พอๆ กับจางเย่ก็ว่าได้ หัวหน้าทีมละครค่อนข้างพอใจ แต่พอมาถึงบทบู๊ กลับถูกตัดคะแนนไปหนึ่งแต้ม กระทั่งท้ายที่สุดผู้กำกับบอกให้เขาลงไปนั่งรอ ท่าทางว่าผู้กับกำยังลังเลเลยไม่ตัดสินใจลงไป
มีนักแสดงเยอะมาก นักแสดงที่ดีก็มีไม่น้อย แต่นักแสดงบทบู๊แม้กระทั่งดาราบู๊ ทั่วประเทศที่นับได้กลับมีเพียงหยิบมือ ถ้าเป็นหนังธรรมดา ใช้นักแสดงทั่วๆ ไปก็ไม่เป็นปัญหาอะไร สู้กันปลอมๆ นิดหน่อยก็ได้แล้ว หากยังไม่ไหวอีกค่อยใช้ตัวแสดงแทน เพราะหนังบู๊จะใช้เอฟเฟคอะไรก็ได้ เพิ่มเสียงตุบตับเข้าไปยังได้ มีวิธีการแก้ไขและปรับแต่งเพิ่มอีกสารพัดวิธี แต่หนังเรื่องนี้ไม่เหมือนกัน จุดขายและจุดสำคัญของหนังเรื่องนี้คือคำว่า ‘ปรมาจารย์’ ซึ่งเป็นหนังเกี่ยวกับศิลปะแขนงหนึ่งของประเทศจีน เน้นความสมจริงเป็นอันดับแรก หรืออย่างน้อยก็ต้องทำให้คนดูรู้สึกสมจริง จะให้ผู้ชมดูแล้วไม่สนุกก่อนพากันด่าตามหลังไม่ได้ นั่นมีแต่จะทำให้ลดความน่าประทับใจลงไปอีกอักโข
นักแสดงนำชายอันดับที่หนึ่ง ต้าหลง ไม่ต้องพูดถึง เขาเป็นดาราบู๊มืออาชีพอยู่แล้ว
นักแสดงนำหญิงอันดับหนึ่ง จางหย่วนฉี ถึงแม้จะเคยแสดงหนังบู๊มาไม่มาก แต่พี่สาวจางเคยเป็นนักเต้นมาก่อน ทักษะร่างกายนับว่าไหวอยู่ พอกล้อมแกล้มไปได้
นักแสดงนำชายอันดับที่สอง เถียนเสวี่ยเทา ทักษะการแสดงบู๊ไม่ค่อยดีนัก แต่บังเอิญว่ามีนักแสดงแทนที่รูปร่างลักษณะคล้ายเขามาก จึงอะลุ่มอล่วยได้
นักแสดงนำชายอันดับที่สาม ซึ่งต้องรับบทตัวร้ายที่สำคัญ และในเรื่องต้องปะทะฝีมือกับต้าหลงหลายครั้ง จะจ้างนักแสดงที่ฝีมือฉาบฉวยไม่ได้แน่ แต่พวกเขาไม่สามารถเฟ้นหานักแสดงแทนมืออาชีพและสมบทบาทได้อีกแล้ว มันไม่ทันเวลา ถึงแม้ตอนนี้ต้องเผชิญหน้ากับสถานการณ์สุ่มเสี่ยงที่จะเข้าฉายไม่ทัน ภาพยนตร์เรื่องนี้ก็ไม่ควรทำอย่างลวกๆ นอกจากนี้ยังเป็นหนังฟอร์มยักษ์อีก ดังนั้นตอนที่เลือกนักแสดงเป็น ‘สุดหล่อ’ ทีมงานจึงจุกจิกอย่างมาก ไม่เพียงแค่ฝีมือการแสดงต้องถึงขั้น บทบู๊ก็ต้องทำได้ดีด้วย
“นี่มันไม่ง่ายเลยนะ”
“การออกหมัดต่อยเตะของกังฟูต้องสมจริง จะใช้แค่เทคนิคการแสดงคงไม่พอ”
“ก็ใช่น่ะสิ หนังบู๊นี่พื้นฐานคือส่วนที่ยากสุด ส่วนใหญ่ต้องฝึกตั้งแต่เด็ก ต้องเริ่มฝึกทีละนิดๆ ตอนยังเล็ก ตอนนี้จะหานักแสดงที่บู๊เป็นยากเย็นเหลือเกิน”
“แล้วจะทำยังไงดีล่ะ?”
“จริงสิ ตอนนี้ใครจะมาขอขึ้นเวทีก็ต้องรีบหน่อยแหละ ถ้าผู้กำกับขอเป็นวันนี้ก็ต้องตกลง จะมัวชักช้าไม่ได้”
“หนอนหนังสือที่ทำเป็นแต่วิชาการกับศิลปะอย่างจางเย่ ดูมาดแล้วคาดว่าคงแย่หนักกว่านักแสดงคนก่อนหน้าแหง ส่วนผู้กำกับก็ยังไม่แน่ว่าจะเลือกใครด้วย ถ้าจะเน้นไปที่ความนิยมและคุณภาพกับทักษะการแสดง โอกาสที่จะเลือกอาจารย์จางนั้นมีสูงกว่าเล็กน้อย แต่ส่วนของบทตัวร้ายที่สำคัญที่สุดในหนังยังคงเน้นไปที่บทการต่อสู้ บทบู๊สำคัญในหนังมีมากเกินครึ่งเรื่องเชียวนะ ชัดเจนว่าค่อนข้างสำคัญทีเดียว จางเย่ไม่ไหวแหงๆ”
“ดูก่อนเถอะน่า แต่ฉันได้ยินมาว่าจางเย่มักจะลงไม้ลงมือกับคนอื่นบ่อยๆ อย่างลูกชายของหวังสุ่ยซินอะไรนั่น แล้วยังมีดาราเกาหลีอีอันอ๊กนั่นอีก ที่เคยตีกับเขามาแล้วนั่นไง อ้อ จริงสิ มีครั้งหนึ่งที่มีเรื่องกันบนเครื่องบิน ก็จางเย่นี่แหละที่สู้กับพวกผู้ก่อการร้ายไม่ใช่เหรอ? ฉันจำได้ว่าเคยออกข่าวด้วย!”
“ก็เป็นเขานั่นแหละ แต่มันไม่เหมือนกันนี่หว่า”
“ใช่ การตีกับคนอื่นถ้าเทียบกับศิลปะการต่อสู้มันจะไปเหมือนกันได้รึ?”
“ก็จริง”
เหล่าคนดูที่อยู่รอบนอกต่างพูดถึงจุดอ่อน และผลัดกันวิพากษ์วิจารณ์
ขณะเดียวกัน บุคคลสำคัญในทีมงานต่างออกความเห็นกันเสียงเบา
จางเย่จะไหวไหม?
งั้นให้เขาลองดูก่อนเถอะ!
รองผู้กำกับกล่าว “รอบสุดท้ายต้องทดสอบการเตะต่อย”
เดิมทีทุกคนล้วนคิดว่าจางเย่จะตกที่นั่งลำบาก ก็แล้วใครจะไม่คิดล่ะ! ทว่าจางเย่เพียงพับแขนเสื้อขึ้นจัดแต่งเสื้อผ้าแล้วยืนขึ้นอย่างมั่นใจ “พร้อมครับ”
รองผู้กำกับกล่าวทัก “คุณไปเตรียมตัวก่อนสิ”
“ไม่ต้องหรอก ผมพร้อมอยู่แล้วครับ” จางเย่คิดในใจ ลูกพี่ต้องเตรียมอะไรอีกล่ะ อบอุ่นร่างกายเหรอ? ยืดเส้นยืดสายเหรอ? เขาไม่ต้องการสิ่งเหล่านี้! “ผมเมื่อไรก็ได้”
รองผู้กำกับตอบอืมคำหนึ่ง แล้วมองไปยังที่ปรึกษาคิวบู๊
ท่ามกลางสายตาที่จับจ้อง ที่ปรึกษาคิวบู๊เดินไปยังด้านหน้าของจางเย่อย่างช้าๆ เพื่อจะทำท่าทางการเคลื่อนไหว ให้จางเย่เลียนแบบท่าทางเพื่อดูพื้นฐานของเขา
ทว่า กลับเกิดเรื่องที่ไม่มีใครคาดคิดขึ้น!
จางเย่ขยับมือด้วยท่าทางที่ไม่มีใครรู้จัก ค่อยๆ จัดวางมือเท้าด้วยกระบวนท่าที่คนอื่นไม่เข้าใจ “หมัดและเท้าไร้วาจา ลงมือเถอะ”
หา?
ลงมืออะไร?
คุณจะทำอะไรของคุณเนี่ยยยยยย?
ที่ปรึกษาคิวบู๊ถึงกับมึนงง มองดูท่าทางของมือที่ยกขึ้นมาของจางเย่ เขาเคยเห็นอะไรมามากบนเส้นทางของศิลปะการต่อสู้ แม้กระทั่งศิลปะการป้องกันตัวแขนงต่างๆ ที่สืบทอดกันมาของประเทศก็เคยผ่านตามาไม่น้อย เขานับเป็นคนวงในตัวจริง โอกาสที่ได้เห็นศิลปะเหล่านี้จึงมีมากกว่าคนทั่วไป ทั้งเคยพบเห็นสิ่งต่างๆ ที่หลากหลาย แต่กลับนึกไม่ออกว่า..ท่าของจางเย่คือกังฟูอะไร! ไม่เคยเห็นเลยสักนิด!
นี่มันเพลงหมัดอะไรกัน?
เหอๆ คงเป็นแค่ท่าที่เขามั่วขึ้นมาเองมั้ง!
ที่ปรึกษาคิวบู๊ไม่เก็บเรื่องนี้มาใส่ใจ มองตรงไปยังจางเย่ที่ไม่พูดไม่จา เปิดปากถามว่า “ทำอะไรน่ะครับ แล้วนี่คือ?”
จางเย่กลับแปลกใจกว่าเขาเสียอย่างนั้น “เราสองคนไม่ได้มาประลองฝีมือกันเหรอ?”
พรืด!
คนที่ดูอยู่รอบๆ ไม่รู้จะร้องไห้หรือหัวเราะดี! นี่คุณประลองฝีมือกับใครอยู่รู้ไหม! เขาเป็นทีมงานระดับอาจารย์เชียวนะ แถมเป็นอาจารย์ที่ปรึกษาด้านศิลปะป้องกันตัวระดับต้นๆ ไม่ใช่เป็นที่ปรึกษามั่วๆ แต่เป็นที่ปรึกษาคิวบู๊ที่แท้จริง! มีฝีมือด้านกังฟูที่แท้จริง! ตอนเด็กเคยฝึกมวยสิงอี้ ฝ่ามือแปดทิศ และหมัดมวยอื่นๆ อีกหลายแขนง สมัยหนุ่มๆ ยังเคยแข่งการต่อสู้ระดับประเทศ ติดอันดับ 1 ใน 32 เชียวนะ!
นายยังจะหมัดและเท้าไร้วาจา?
นายจะประลองกับเขาเหรอ?
นายนี่ช่างมีอารมณ์ขันจัง! ลองทบทวนคำพูดของรองผู้กำกับสักหน่อยดีไหม? เขาไม่ใช่ให้นายกับที่ปรึกษาคิวบู๊สู้กันนะ! เขาแค่ให้นายลองเลียนแบบท่าทางตามเขาเหมือนนักแสดงคนอื่นๆ เพื่อดูหน่วยก้านและท่าทางว่าได้ตรงตามแบบไหมต่างหาก!
ต้าหลงหัวเราะพรืด
เถียนเสวี่ยเทาก็อดหัวเราะไม่ได้
“ไม่ใช่จะประลองฝีมือจริงๆ นะครับ” ที่ปรึกษาคิวบู๊ยิ้มอ่อนก่อนกล่าวต่อ “ถ้าเรามาปะทะกัน ต่อให้มีคุณสักสิบคนก็ไม่คณามือผมหรอก ผมเป็นคนที่ฝึกมา ไม่เหมือนคุณ มืออาชีพด้านการต่อสู้อย่างพวกเราเวลาออกอาวุธจะไม่ยั้งมือ กำปั้นและเท้าไร้ตา ถ้าจะทดสอบกันแบบนี้ละก็ ..หากเกิดบาดเจ็บขึ้นมา จะถ่ายหนังกันต่อยังไงล่ะ? จึงให้คุณเลียนแบบท่าทางการต่อสู้ก็พอน่ะ”
จางได้ยินแล้ว ก็ขำ “ถ้างั้นผมก็เข้าใจผิดสิครับ”
แต่ว่ากับคำพูดที่ที่ปรึกษาคิวบู๊พูดไปเมื่อครู่ เขาไม่เห็นด้วยหรอก มีสิบคนก็ไม่คณามือเหรอ? ยังจะกลัวฉันบาดเจ็บ? จางเย่หัวเราะหึหึในใจ นายยังมาโม้เหม็นเน่าให้ฉันฟังอีก ถ้าเราสองคนสู้กันจริงก็ไม่รู้ใครกันแน่ที่จะบาดเจ็บ ถ้าหากเป็นเวลาปกติละก็ จางเย่ต้องเถียงกับเขาแน่ แต่จุดประสงค์ที่เขามาวันนี้คือเพื่อถ่ายหนัง เพื่อจะให้ได้บทบาทที่เขาคิดว่ามีความสำคัญอย่างมาก เพื่อให้ได้งาน ดังนั้นจะต้องแยกแยะ จึงไม่ไปทะเลาะกับที่ปรึกษาคิวบู๊
ที่ปรึกษาคิวบู๊เริ่มขยับ “ถ้างั้นคุณดูให้ดี”
“ได้” จางเย่จ้องเขม็งที่ท่าทางของเขา
ที่ปรึกษาคิวบู๊เริ่มออกฝ่ามือ หดเข้าแล้วสบัดออกอย่างองอาจ ดูแล้วแข็งแกร่งทรงพลังอย่างมาก กำปั้นเหมือนมีเสียงลม ดังฟึบๆ!
พุ่งฝ่ามือออกไป!
ดึงฝ่ามือกลับเข้ามา!
ผลักฝ่ามือออกด้านข้าง!
ยกฝ่ามือเสยขึ้น!
กระบวนท่าฝ่ามือนี้ แทบจะเหมือนกับที่เขาแสดงให้นักแสดงสองคนก่อนหน้านี้ดู รู้สึกจะเป็นกังฟูกระบวนท่าเดียวกันด้วย แต่มีความต่างกันค่อนข้างมาก เพราะตอนออกหมัด องศาและการเปลี่ยนท่าจะไม่เหมือนกันสักทีเดียว
ที่ปรึกษาคิวบู๊ออกหมัดไปหนึ่งรอบ สุดท้ายก้าวเท้าขยับกลับเข้าที่เดิม เก็บมือ จบท่า “อาจารย์จาง คุณเห็นชัดเจนแล้วใช่ไหม? ผมรู้ว่าคุณอยู่กับศิลปะ ไม่เคยสัมผัสกับศิลปะการต่อสู้ ยังไงก็ทำให้สุดกำลังที่มี เลียนแบบได้แค่ไหนเอาแค่นั้น ไม่เป็นไรครับ”
จางเย่ดูจบแล้ว
สุดกำลังเหรอ?
แล้วยังทำได้แค่ไหนเอาแค่นั้นเนี่ยนะ?
ต้องทำตามอะไรนะ? อ่อ ท่านี้ของนายคือฝ่ามือแปดทิศนี่!?
จางเย่คลี่ยิ้ม “เอาล่ะ งั้นผมขอลองดูหน่อยนะ?”
ที่ปรึกษาคิวบู้ผายมือ “เชิญ” แล้วถอยหลังไปสองสามก้าว
ทันใดนั้น สายตาของคนดูต่างพุ่งเป้าไปที่ตัวจางเย่ ไม่ว่าจะเป็น ผู้กำกับ รองผู้กำกับ จางหย่วนฉี ต้าหลง เถียนเสวี่ยเทา และคนอื่นๆ ต่างรอการออกท่าทางของจางเย่ ไม่มีใครคิดว่าจางเย่จะทำได้ จึงลุ้นให้เขาเลียนแบบท่าทางให้ได้สักแต้มสองแต้มก็ยังดี การเลียนแบบของนักแสดงคนก่อนหน้านี้ ที่ปรึกษาคิวบู๊เคยบอกหวังเฉิงเผิงว่าก็แค่ระดับสองแต้ม กระบวนท่าไม่มีพลัง ตัวเกร็งเกินไป ท่าทางไม่ตรงแบบ ยังดีที่จำท่าทางโดยรวมได้พอไหว ไม่งั้นละก็ สองแต้มนั่นคงไม่ได้ จากมุมมองของพวกเขา จางเย่คงไม่ได้ดีไปกว่านักแสดงคนก่อนหน้าหรอก
จางเย่สูดลมหายใจลึก สีหน้าปราศจากความกดดันหรือตื่นเต้น ท่าทางผ่อนคลายสบายๆ ก่อนขยับเท้า เลียนแบบการเคลื่อนไหวของที่ปรึกษาคิวบู๊ สาวเท้าก้าวออกไปแปดทิศ!
เป็นก้าวที่เรียบง่าย
และก้าวอย่างอิสระ
ฝีก้าวนี้ คนอื่นอาจไม่รู้สึกอะไรและไม่ทันเอะใจ
ขณะที่ที่ปรึกษาคิวบู๊มองดูฝีก้าวอย่างใจไม่อยู่กับเนื้อกับตัว เป็นเขานี่แหละที่ต้องตะลึง! เหย****
คนที่ไม่รู้อะไรแบบคุณ ทำไมถึงเลียนฝีก้าวแปดทิศได้!? การก้าวช่างแม่นยำอะไรอย่างนี้ ตรงตามแบบจนไม่มีอะไรตรงแบบไปกว่านี้อีกแล้ว! ทำให้ที่ปรึกษาคิวบู๊แทบไม่เชื่อสายตา!
ฝ่ามือแปดทิศต้องดูที่อะไร? คนทั่วไปมักคิดว่าต้องดูที่กระบวนท่าของฝ่ามือ ที่จริงแล้วผิดอย่างมหันต์ เพราะคนพวกนี้เป็นพวกที่ไม่รู้อะไร มาดูแค่เอาสนุกเท่านั้น ซึ่งความจริงแล้วหัวใจสำคัญของฝ่ามือแปดทิศไม่ใช่กระบวนท่าของฝ่ามือ แต่เป็นกระบวนท่าการก้าวเท้า! ฝ่ามือแปดทิศยังมีชื่อเรียกอีกว่า ‘ฝ่ามือท่องแปดทิศ’ โดยมีการเคลื่อนไหวร่างกายเป็นหนึ่งในนั้น อย่างเช่นนักแสดงสองคนก่อนหน้านี้ พวกเขาก็ได้เลียนแบบท่าทางของฝ่ามือแปดทิศ แต่ทำได้เพียงเลียนแบบแค่เปลือก จุดที่พวกเขาใส่ใจคือฝ่ามือ ใช้กำลังที่มีทั้งหมดทุ่มไปที่การเลียนแบบท่วงท่าของฝ่ามือ ส่วนของเท้าก้าวมั่วไปหมด แต่ที่ปรึกษาคิวบู๊ก็ไม่ได้ใส่ใจ เพราะเขารู้ว่านักแสดงทั่วไปพวกนั้นไม่มีทางจะทำได้เหมือนแบบเขาที่เป็นหมัดมวย อีกทั้งไม่สามารถยึดเอามาตรฐานของคนที่เคยฝึกมาเปรียบเทียบได้ แค่สามารถจำกระบวนท่าของฝ่ามือได้ก็ถือว่าไม่เลวแล้ว!
แต่จางเย่กลับไม่ใช่เช่นนั้น!
ที่ปรึกษาคิวบู๊รู้ว่าฝีก้าวของจางเย่ เป็นกระบวนท่าแปดทิศที่แท้จริง ไม่ว่าจะทิศทางของปลายเท้า การควบคุมส้นเท้า จุดสำคัญที่สุดคือการเปลี่ยนจุดศูนย์ถ่วงของร่างกาย ซึ่งไม่มีผิดเลยสักจุด เหมือนที่เขาสาธิตให้ดูยังไงยังงั้น จึงทำให้เขาถึงกับรู้สึกสับสน!
นี่มัน......
ไม่น่าเป็นไปได้!




*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./3.md)