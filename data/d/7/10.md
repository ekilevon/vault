##บทที่ 610 : รายได้ตั๋ว ‘ปรมาจารย์’!
หนึ่งชั่วโมงให้หลัง
พิธีการเสร็จสิ้นลง รอบปฐมทัศน์เริ่มฉาย!
ไฟในโรงสลัวรางลงเรื่อยๆ หลอดไฟดวงเล็กทะยอยดับแสงลง เครื่องมืออุปกรณ์บันทึกภาพทุกชนิด ล้วนถูกนำออกไปเก็บไว้ด้านนอก ขณะเดียวกันบรรดานักข่าวทั้งหลายก็มาประจำยังเก้าอี้ชมภาพยนตร์ ทั้งแขกเหรื่อและผู้ชมในโรงภาพยนตร์ชั้นหนึ่งแห่งนี้ต่างพากันจ้องมองไปบนจอภาพยนตร์ขนาดยักษ์ตาไม่กระพริบ แม้ว่าในเย็นวันนี้ รอบปฐมทัศน์ของ ‘ปรมาจารย์’ กับรอบปกติ จะฉายในวันเดียวกันทั่วประเทศ แต่อย่างไรซะรอบสื่อก็ขึ้นชื่อว่าได้ดูก่อนใครอยู่ดี
เสียงดนตรีบรรเลงมา
เป็นทำนองเพลงประกอบภาพยนตร์ที่จางหย่วนฉีขับร้องนั่นเอง แต่เมื่อใช้เพื่อการเปิดไตเติ้ล จึงไม่มีเสียงร้องมีเพียงทำนองคลอเป็นพื้นหลังเบาๆ เท่านั้น
นำแสดงฝ่ายหญิงโดย : จางหย่วนฉี
นำแสดงฝ่ายชายโดย : อู๋เฟยหลง
ร่วมด้วย : เถียนเสวี่ยเทา
และ : จางเย่
ตัวหนังสือแนะนำชื่อ จางเย่ ปรากฏออกมาในบรรทัดที่ 4 ซึ่งขึ้นอยู่ตอนต้นๆ
อินโทรภาพและเพลงดำเนินไป ชื่อหวังเฉิงเผิงแนะนำว่าเป็นผู้กำกับปรากฏขึ้นแล้วเฟดออก ฉากตัดมาเป็นเด็กๆ กลุ่มหนึ่งกำลังมุงกันอยู่
“ลูกบอลข้า! นั่นลูกบอลของข้านะ!”
“ฮ่าๆ ปัญญาอ่อนเอ๊ย”
“ไม่ต้องให้มัน”
“เอาบอลข้าคืนมานะ”
“ก็ลองมาแย่งไปสิ”
“แย่งแน่! เอาคืนมานะ!”
“โอ๊ย! เจ้ากล้าตีข้าเหรอ!”
นักแสดงบทต้าหลงในวัยเด็กปรากฏตัวออกมา
จากนั้น ตามมาด้วยนักแสดงที่รับบทจางหย่วนฉีในวัยเด็กปรากฏอยู่บนสะพานหิน ไม่รู้ว่าเขาไปหานักแสดงเด็กสองคนนี้มาจากไหนกัน เพราะมองดูแล้วช่างคล้ายคลึงจางหย่วนฉีและต้าหลงอยู่ไม่น้อย
พล็อตเรื่องดำเนินไปอย่างช้าๆ เพราะส่วนมากเป็นการปูพื้นฐานตัวละคร หลังจากฉายไปได้สิบนาที เด็กสองคนก็เติบโตขึ้น ปมหนังอันแรกโผล่มาแล้ว ค่อยๆ เผยออกมาทีละช่วง แต่ปมหลักของเรื่องยังคงซ่อนเร้นอยู่ ผู้ชมยังหาไม่เจอในตอนนี้
ตรงเก้าอี้ผู้ชมแถวแรก จางเย่นั่งอยู่ตรงนั้นท่าทางกำลังตั้งใจดูมากๆ เขาไม่ได้ร่วมถ่ายทำหนังเรื่องนี้ตั้งแต่ต้น เพียงเพิ่งเข้ามาร่วมแสดงเอานาทีสุดท้าย ดังนั้นในส่วนของขั้นตอนตัดต่อหนังจนเสร็จแล้วปล่อยออก เขาจึงยังไม่เคยดูมาก่อน วันนี้เป็นครั้งแรกที่ได้ดู เขารู้สึกแปลกๆ อย่างไรไม่รู้
หนังฉายมาถึงนาทีที่ 30 บทจางเย่ปรากฏตัวเป็นครั้งแรก!
“เจ้าเป็นใคร?”
“ลองทายดูสิ”
“เจ้ารู้จักอาจารย์ของข้าด้วยรึ?”
“เป็นอาจารย์ของเจ้าต่างหากที่รู้จักข้า”


……


นาทีที่ 52
“ข้าไม่สนว่าเจ้าจะมาจากไหน ข้ารู้แต่ว่าข้าจะไปที่ใด อาจารย์ของเจ้ายังหยุดข้าไม่ได้ แล้วน้ำหน้าอย่างเจ้านับเป็นอะไร? มวยสิงอี้ในยุคนี้เหลือเพียงพวกเจ้าศิษย์อาจารย์แล้ว ช่างน่าสมเพช! น่าเสียดาย น่าเศร้ายิ่งนัก!”


……


นาทีที่ 60
“ในยุคสมัยนี้ ยังมีใครกล้ายกย่องตนเป็นปรมาจารย์อยู่อีก? อาจารย์ของเจ้ายังไม่คู่ควร ส่วนเจ้าน่ะหรือ...ยิ่งไม่คู่ควร!”


……


นาทีที่ 74
“เมื่อข้า...ตาย… กังฟูของข้า…..อั่ก......ก็สูญสิ้น…...ช่างเถอะ…...ก็ดี….…..แค่ก ยามเกิด…..เกิดมาแต่ตัว ยามตาย….ก็ตายไปแต่ตัว ฮ่าๆๆๆๆๆๆ!” แล้วเขาก็สิ้นใจ ตายทั้งๆ ที่ยังยิ้มอยู่
ทางฝ่ายผู้ชมด้านล่างจอภาพยนตร์
เฉาเหมิงเหมิงกล่าวเสียงสั่นสะท้าน “พระเอกเลวมาก! ทำไมต้องฆ่าพี่ชายฉันด้วย!”
เฉาถงน้ำเสียงเกรี้ยวกราดไม่ต่างกัน “อิตาต้าหลงนั่นขวางหูขวางตาชะมัด!”
เฉาตานกล่าวอย่างจนปัญญา “ก็พี่ชายพวกเราเล่นเป็นตัวร้ายนี่นา พวกพี่สาวจางกับต้าหลงต่างหากที่เป็นตัวเอก!”
เพื่อนร่วมชั้นของเหมิงเหมิงกล่าวเป็นเสียงเดียวกัน “เหมิงเหมิง พี่ชายของเธอแสดงได้ดีจริงๆ !”
บรรดาผู้สื่อข่าวและนักวิจารณ์จำนวนมากที่รายล้อมอยู่ต่างสบตากันไปมา รู้สึกทึ่งไปกับฝีมือการแสดงของจางเย่และการที่ต้องปรากฏตัวบนซีนเดียวกันกับดาราหนังบู๊มากประสบการณ์อย่างต้าหลง แต่กลับเล่นได้อย่างไม่มีสะดุด ทั้งยังไม่ถูกการแสดงของต้าหลงข่มสักนิด เขาสามารถถ่ายทอดตัวละครออกมาได้อย่างดีเยี่ยม หากกล่าวถึงว่านี่เป็นการแสดงหนังครั้งแรกของจางเย่แล้ว ยิ่งต้องบอกว่า นับเป็นการแสดงที่น่าเหลือเชื่อจริงๆ เพราะใครๆ ต่างก็รู้ดีว่า จางเย่นั้นไม่เคยเรียนด้านการแสดงมาก่อน
นักข่าวหญิงคนหนึ่งสูดหายใจลึก “ทักษะการแสดงไม่เลวเลยจริงๆ นะคะ”
“บทของจางเย่นี้จัดว่าเป็นไฮไลต์ที่แท้จริง สะกดสายตามาก!” นักวิจารณ์หนังคนหนึ่งกล่าวชื่นชม
นักวิจารณ์อีกคนหนึ่งพยักหน้าเห็นด้วย “บอกตามตรง ฉันนี่ลืมหายใจไปเลย ไม่คิดเลยว่าจางเย่จะแสดงออกมาได้ล้ำเลิศขนาดนี้ คาแรคเตอร์พัฒนาได้ยอดเยี่ยมจริงๆ !”
“ฉากบู๊ก็สุดยอดสุดๆ”
“ใช่ๆ ท่วงท่าการเคลื่อนไหวสวยงามมาก”
“แล้วก็ยังปราณีตมากอีกด้วย”
“จางเย่ใช้สตั๊นท์แมนแทนรึเปล่า?”
“ไม่น่าใช้นะ”
“เดิมทีฉันนึกว่าจางเย่จะมาก่อเรื่องเสียอีก ไม่คิดเลยว่าจะยอดเยี่ยมขนาดนี้! ผู้ชายคนนี้แสดงหนังได้ด้วยเหรอเนี่ย!”
เมื่อตัวร้ายสิ้นชีพ เรื่องราวก็ถึงคราวดำเนินต่อ กลับมาถึงบทที่จางหย่วนฉีกับต้าหลงเคียงข้างกัน จากนั้นจอหนังก็ดับลง บรรดาหลอดไฟดวงเล็กๆ เริ่มติดขึ้นมา
เครดิตเลื่อนขึ้น เสียงร้องเพลงประกอบดังขึ้น
หวังเฉิงเผิงพร้อมทั้งบรรดาทีมนักแสดงนำทั้งหมดยืนขึ้นโค้งคำนับ
บรรดาผู้ชมและนักข่าวทั้งหลายล้วนปรบมือสนั่นหวั่นไหว!
“ไม่เลวเลยจริงๆ”
“หนังเรื่องนี้ใช้ได้ๆ”
“ยอดขายตั๋วน่าจะไม่เลว พล็อตงี้ บทงี้ ภาพงี้ ทะลุร้อยล้านสบายแหงๆ อยู่ที่ว่าจะได้กี่ร้อยล้านแล้วแบบนี้”
“ใช่ สุดยอดมาก!”
“ฉันว่ามันก็งั้นๆ อ่ะ บทพี่สาวจางน้อยเกินไปนะ อย่างกับเป็นบทดารารับเชิญเฉยๆ งั้นแหละ ถึงจะแสดงดีก็เถอะ แต่ไม่ค่อยหนำใจเลยอ่ะ”
“เถียนเสวี่ยเทายังเล่นได้ไม่พัฒนาเลย”
“การแสดงของจางเย่ทำให้ฉันตะลึงไปเลย!”
“ใช่ๆ จางเย่นี่อย่างเทพ”
ภาพยนตร์จบลง บรรดาผู้ชมยังคงจับกลุ่มวิจารณ์ แลกเปลี่ยนความรู้สึกหลังจากที่ได้ดูกันอีกยาว นอกจากผู้ชมจะพูดถึงชื่อของจางหย่วนฉีและต้าหลงแล้ว ชื่อของจางเย่ก็ถูกผู้คนพูดถึงมากด้วยเช่นกัน
ผู้คนเริ่มทะยอยเดินออกจากโรง
หวังเฉิงเผิงยิ้มแย้มกล่าวกับทีมนักแสดง “พวกเราก็เตรียมตัวไปกันเถอะ งานเลี้ยงภายในโดนดึงให้ล่าช้ามาหลายวันแล้ว วันนี้จะได้ฉลองเต็มที่กันสักที ลำบากทุกคนแล้ว”
เหล่านักแสดงหันมาพูดคุยกัน
มีเพียงจางเย่ที่เงียบขรึมลง พอเทียบระหว่างตอนไปแสดงกับตอนมานั่งดู ทำให้เขารู้สึกถึงความแตกต่าง โดยรวมนั้นจางเย่ค่อนข้างพอใจกับฝีมือการแสดงของตนเอง แต่หลังจากที่ได้มาดู ‘ปรมาจารย์’ ในฐานะผู้ชมแล้ว เขาก็พบจุดบกพร่องบางอย่าง อย่างเช่นการแอคติ้งบางจุด หรือการเคลื่อนไหวบางตอน เขารู้สึกว่าที่จริงยังสามารถทำได้ดีกว่านั้น แล้วยังคิวบู๊ออกวิทยายุทธ์ที่จางเย่คิดมาตลอดว่ามันเป็นจุดอ่อน ไหนจะ ‘ไทเก็ก’ ป่วยๆ นั่นก็ไม่นับเป็น ‘มวยไทเก๊ก’ เลยสักกะผีก ของโคตรเก๊ ยังมีอีกหลายจุดที่ปรับแก้ได้อีก แต่เอาเถอะ พอละ ก็เขาเพิ่งจะเคยแสดงหนังเรื่องแรกเองนี่หว่า แถมยังไม่เคยมีประสบการณ์มาก่อนด้วย ทำได้ขนาดนี้นับว่าเต็มที่แล้ว ไว้ค่อยพยายามใหม่ทีหลังก็แล้วกัน


……


ทั่วทั้งประเทศ
‘ปรมาจารย์’ ได้เริ่มออกฉายแล้ว
ผู้กำกับใหญ่ โปรดักชั่นยักษ์ กองทัพอลังการ หนำซ้ำยังมีดาราระดับจางหย่วนฉีกับต้าหลงนั่งแท่นนักแสดง กระแสหนัง ‘ปรมาจารย์’ จึงเนืองแน่นไม่ขาดสาย ตั้งแต่เมื่อวานกับวันก่อน ตั๋วออนไลน์ล้วนถูกสั่งจองล่วงหน้าไปแล้วถึง 30% ในวันเดียวกันนี้ ทั่วทุกโรงภาพยนตร์เกิดปรากฏการณ์ฝูงชนแห่แหนกันเข้าแถวรอซื้อตั๋ว แฟนหนังมากมายเร่งรีบถล่มซื้อตั๋วช่วยกระพือชื่อเสียงกันขนาดหนัก!
“โย่ว! เหล่าซุน”
“เหล่าสวี? นายก็มาเหรอ?”
“ใช่แล้ว นายก็มาดู ‘ปรมาจารย์’ สินะ?”
“ถูกต้อง รอมาเป็นเดือน ในที่สุดก็ฉายสักที!”
“รอบสื่อเพิ่งจะฉายจบนี่เอง ฉันเห็นนักวิจารณ์หนังเขียนคอมเมนต์ลงในเน็ตแล้ว บอกว่าไม่เลวเลย ฉันกะว่าจะมาดูเองให้เห็นกับตา ฉันอยากมาดูจางเย่น่ะ ชอบหมอนี่มากกว่า”
“โอ้โห! จางเย่แสดงหนังได้ด้วย?”
“นักวิจารณ์บอกว่าเขาไม่เลวเลยนะ”
“มั่วเปล่า? ไม่จริงมั้ง!”
“ฉันก็ไม่รู้ว่ะ เลยมาดูนี่ไง”
“ไปๆ เข้าโรงกัน”


……


แต่ละโรงเริ่มฉาย..
แต่ละโรงฉายจบลง..
แค่วันเปิดตัว หัวข้อ ‘ปรมาจารย์’ ก็ถูกพูดถึงบนเวยป๋อนับครั้งไม่ถ้วน แม้ว่าส่วนใหญ่จะพูดเกี่ยวกับผู้กำกับ จางหย่วนฉีและต้าหลง ก็ไม่วายกล่าวถึงจางเย่ด้วยไม่น้อย เทียบกับบทพระรองในเรื่อง ‘ปรมาจารย์’ ของเถียนเสวี่ยเทาแล้ว กลับเยอะเสียยิ่งกว่าเยอะ!
“ว้าว จางเย่สุดยอดมาก!”
“ฝีมือการแสดงของอาจารย์จางฉายแสงจนตาฉันแทบบอด!”
“ฉากหัวเราะตอนสุดท้ายก่อนตายนั่น จบได้สมบูรณ์แบบจริงๆ!”
“ไม่คิดเลยว่าอาจารย์จางจะแสดงได้ดีขนาดนี้!”
“@จางเย่! โคตรสุดยอด!”
“หนังไม่เลว ไม่ทำให้ฉันผิดหวัง!”
“ตอนแรกยังคิดว่าที่กองถ่ายเลือกจางเย่มาเพราะจำใจ เพราะหมดตัวเลือกแล้วจริงๆ ไม่นึกเลยว่าจางเย่จะเล่นได้เด็ดขนาดนี้ ไม่มีทำพังเลยสักนิด!”
“ฉันรักบทตัวร้ายของจางเย่ชะมัด! เริ่มมาก็ทำให้คนเกลียด อยากเห็นเขาตายๆ ไปซะก็ดี แต่พอตอนหลังที่เขาตายขึ้นมาจริงๆ ใจฉันแม่*กลับรู้สึกเสียดาย อาจเป็นเพราะอาจารย์จางเล่นบทนี้ได้สมจริง จะว่าไป จางเย่ก็เหมาะกับตัวร้ายนี้มากเลยนะ ที่เล่นได้สมบทบาทอย่างนี้ คงเพราะในชีวิตจริง อาจารย์จางก็ไม่ใช่ว่าเป็นคนประเภทที่ทำให้คนหมู่มากต้องกัดฟันกรอดๆ หรอกเหรอ!”
“ยินดีกับอาจารย์จางที่เดบิวต์หนังสำเร็จ!”
“ยินดีด้วย!”
“จางเย่ คุณโคตรหล่อฉิ*! สนับสนุนคุณตลอดไป!”
คอลัมน์ในหนังสือพิมพ์หลายฉบับเน้นถึงทักษะการแสดงของจางเย่ในเรื่อง ‘ปรมาจารย์’ เป็นพิเศษ ยังมีนักวิจารณ์หนังจำนวนมากที่กล่าวชื่นชมเขาอย่างเต็มปากเต็มคำ มีนักวิจารณ์เพียงไม่กี่คนเท่านั้นที่โจมตีเขา สรรหาข้อบกพร่องสารพัดจากการแสดงของจางเย่ออกมาตำหนิ
สถานการณ์นี้ต่างจากตอนก่อนที่หนังจะออกฉายโดยสิ้นเชิง แค่ไม่กี่วันก่อนนี้เอง ที่บรรดาสื่อและนักวิจารณ์ต่างออกมาตั้งข้อสงสัยในการดึงตัวจางเย่มาร่วมงาน ผลปรากฏว่าพอหนังฉายเท่านั้นแหละ กว่าแปดสิบเปอร์เซ็นต์ของนักวิจารณ์เหล่านี้ก็รีบกลับลำกันทันที ส่วนใหญ่ต่างออกมาการันตีถึงฝีมือการแสดงของจางเย่กันทั้งนั้น


……


วันที่สอง
ยอดขายตั๋ว ‘ปรมาจารย์’ ประกาศออกมา ——31 ล้าน
ผลลัพธ์นี้ ต่ำกว่าที่โปรดิวเซอร์และสตาฟหนังคาดการณ์เอาไว้เล็กน้อย แต่ไม่นับว่าได้ต่ำสักเท่าไร ซึ่งพอรับได้ นอกจากนี้กระแสตอบรับของหนังก็ไม่เลว ส่วนโฆษณาโปรโมทออกไปเพียงพอแล้ว รายได้ตั๋วของวันหลังเปิดตัวก็ไม่น่ากังวลเท่าไร ยังมีเพดานให้ไต่ขึ้นได้อยู่
หลังจากผ่านไปยี่สิบสี่ชั่วโมง ในวันที่สองกวาดรายได้ยอดขายตั๋วไป —— 38 ล้าน สูงกว่าวันเปิดตัวอย่างเหนือความคาดหมาย สถานการณ์เช่นนี้ค่อนข้างหายากทีเดียว ไม่ต้องสงสัยเลยว่า ‘ปรมาจารย์’ ได้รับการรับรองจากผู้ชมอย่างมหาศาลกว่าที่คาดไว้! กลายเป็นการตีโต้ขึ้นมาในไม่ช้า!
ทะลุร้อยล้านไม่ใช่ปัญหาอีกต่อไป!
ทะลุสองร้อยล้าน? ชัดเจนว่าไม่ต้องสงสัย!
จะติดอันดับหนังทำเงินถึงสามร้อยล้านหรือไม่ นั่นคงต้องลุ้นกันต่อไป เรื่องนี้ยากคาดเดา ทว่า ภายใต้วิกฤตอุตสาหกรรมภาพยนตร์นี้ สถานการณ์รายได้ทั้งหมดต่างซบเซา ตั๋วหนังทำเงินไปได้ถึงขนาดนี้นับว่าน่าตกตะลึงแล้ว โดยเฉพาะในแง่การผลิตนั้นเกินเป้าที่พวกเขาตั้งเอาไว้อย่างยิ่ง ที่ได้ถึงขนาดนี้ ได้แต่ต้องพิจารณาว่าเป็นเพราะจางเย่มาช่วยกู้วิกฤตให้จริงๆ ขนาดเข้ามารับบทอย่างเร่งด่วนเอาในนาทีสุดท้าย ก็ยังสามารถเล่นออกมาได้อย่างยอดเยี่ยมสมบูรณ์แบบ! เรื่องนี้ต้องยกเครดิตให้เขาล่ะ!






*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./11.md)