##บทที่ 679 : อาขยานไวโลกตะลึง!
เวลาสามทุ่มตรง
โฆษณาของ CCTV1 จบลง โลโก้ของ ‘เดอะวอยซ์มหาชน’ ก็ปรากฏขึ้นบนหน้าจอโทรทัศน์ ท่ามกลางเพลงเปิดรายการ คือภาพ MV ที่มีโค้ชทั้งสี่ปรากฏตัวพร้อมกับซับไตเติ้ลและเสียงพากย์แนะนำตัวโค้ชแต่ละท่าน ก่อนจะเป็นกฎการเลือกลูกทีมของรายการ
‘เดอะวอยซ์’ เริ่มต้นขึ้นแล้ว!
ตอนที่หนึ่งได้ออกอากาศอย่างเป็นทางการ!
ณ เวลานี้ เหล่าผู้ชมจำนวนมากล้วนแต่เปิดตารอคอยอยู่หน้าจอโทรทัศน์
ยังมีพ่อแม่ของจางเย่ เหล่าลุงป้าน้าอาลูกพี่ลูกน้องของเขา เพื่อนของจางเย่อย่างเหยาเจี้ยนไฉ ซูน่า เถียนปิน แฟนคลับของจางเย่ แฟนคลับของจางหย่วนฉี แฟนคลับของเฉินกวง และมิตรสหายคนอื่นๆ ที่สำคัญกว่านั้น คือเหล่าคนที่ไม่ได้คาดหวังอะไรกับ ‘เดอะวอยซ์’ ก็ยังมานั่งอยู่หน้าจอโทรทัศน์กับเขาด้วย รีโมททีวีกดเปิดไปที่ช่อง CCTV1 เตรียมพร้อมรอชมด้วยความสงสัยคาใจ ส่วนเหล่าผู้เชี่ยวชาญในวงการทีวีกลับไวกว่าใคร ต่างมานั่งรอร่วมมุงนานแล้ว ชัดเจนว่าพวกเขาคือฝ่ายที่บอยคอตรายการใหม่ของจางเย่ ด้วยเหตุผลนี้ พวกเขายิ่งต้องเข้ามาคอยจับผิด พวกเขาต้องหาข้อด้อยของรายการให้ได้ เพื่อเอาไว้โจมตีจางเย่ง่ายยิ่งขึ้น!
CCTV สถานีโทรทัศน์ดาวเทียมนครหลวง สถานีโทรทัศน์ดาวเทียมเซี่ยงไฮ้ แต่ละที่ล้วนแล้วแต่เบิกตากว้างนั่งรอชม!
….ภายใต้สายตานับหมื่นคู่
….ภายใต้คนเคลือบแคลงนับหมื่นแสน
“เริ่มแล้ว! เริ่มแล้ว!”
“ไหนว่าจะโดนระงับไง?”
“นั่นสิ ทำไมได้ออกอากาศล่ะ?”
“ข่าวลือรึเปล่า?”
“ดูรายการก่อนเถอะน่า แม้ว่ารายการท่าทางคุณภาพจะไม่เหลืออะไรก็เถอะ!”
“ฮ่าๆๆๆ กำลังคอยอยู่เลย!”
“มาดูกันว่าคราวนี้อาจารย์จางจะปล่อยรายการแบบไหนออกมาอีก!”
“ฮ่าๆ เอาน่า ถึงมันจะน่าสงสัยก็เถอะ!”
“ ‘เดอะวอยซ์’ มันก็แค่เรื่องโจ๊ก!”
ภายใต้เสียงวิพากษ์วิจารณ์วุ่นวาย ‘เดอะวอยซ์มหาชน’ ตอนที่หนึ่งได้เริ่มฉายเปิดรายการ!
……
สถานีโทรทัศน์นครหลวง
ทีมงานรายการวาไรตี้แห่งหนึ่ง
โทรทัศน์ของออฟฟิศกำลังเปิดอยู่ ขณะที่หัวหน้าทีมเวรบ่ายไม่อยู่ ทีมงานบางคนถือโอกาสคอยดูการออกอากาศของช่อง CCTV1 เพื่อจะได้มีเรื่องไว้คุยกับเพื่อนเรื่องรายการ ‘เดอะวอยซ์’ ที่กำลังเป็นกระแสร้อนแรง
“มาแล้วๆ”
“กล้องเปิดแล้ว!”
"จะไปดูมันทำไม! พีธีกรรายการวันพฤหัสบดีฯ ของ CCTV1 เพิ่งก่อเรื่องไปสัปดาห์ก่อน ‘เดอะวอยซ์’ เลยกลายเป็นรายการเข้ามาถมช่องว่าง ใช้เวลาแค่ครึ่งเดือนกว่าเอามาทำรายการวาไรตี้ฟอร์มใหญ่ขนาดนี้? ไม่ใช่เอามาเล่นตลกหรอกเรอะ! ในวงการมีทีมงานไหนทำได้กัน หา?"
"นั่นสิ อย่าว่าแต่ยี่สิบวันเลย ให้สักสองเดือนก็ไม่พอหรอก! รายการวาไรตี้ใหญ่แบบนี้ต้องใช้เวลาเตรียมงานก็สามเดือนครึ่งปีนู้น แค่เวทีทำเสร็จทันก็นับว่าไม่เลวแล้ว ยังมีเรื่องเอฟเฟคต์ประกอบอีกล่ะ จางเย่นี่ก็เหลือเกิน ตอนแรกมาทำให้สถานีนครหลวงเราก็ดีอยู่แล้ว แต่ดูตอนนี้สิ ให้คนเอาขึ้นไปแขวนเป็นเป็ดบนจานทำรายการวุ่นวายที่ยังไงก็ไม่มีทางทำเสร็จทัน อย่าไปคาดหวังอะไรเลย ไม่มีทาง!"
ทุกคนล้วนมีความเห็นของตัวเอง
เสียงเพิ่งจบ เป็นจังหวะเดียวกับที่กล้องแพลนไปจับภาพบนเวทีที่ยิ่งใหญ่อลังการ!
เมื่อแสงไฟเวทีสว่างวาบ เวทีพลันแยกออกจากกันเล็กน้อย ภายใต้เสียงเชียร์สนั่นของบรรดาผู้ชม ไฟบนเวทีวาบเปลี่ยนไปวูบหนึ่ง!
“จะบินสู่ฟ้า ให้ตะวันอยู่เคียงข้าง”
“โลกกำลังรอฉันไปเปลี่ยนแปลง”
“ฝันที่คิดฝัน ไม่หวั่นเกรงสายตาใคร”
“ที่นี่ฉันจะทำให้เป็นจริงได้”
“หัวเราะเริงร่า เธอฉันเดินเคียงไหล่”
“ทุกแห่งหนความสุขมากมายไร้สิ้นสุด”
“ละทิ้งทุกปัญหาก้าวไปข้างหน้าอย่างองอาจ”
“ฉันจะผงาดกล้ากลางเวที!”
—— เฉินกวง!
—— ฟ่านเหวินลี่!
—— จางเสีย!
—— จางหย่วนฉี!
โค้ชทั้งสี่เปิดตัวบนเวทีอย่างยิ่งใหญ่ ด้วยเพลงบทประพันธ์ใหม่ดังสะท้านเวที!
“ฉันเชื่อในความเป็นฉัน ฉันเชื่อมั่นในวันพรุ่งนี้ ฉันเชื่อว่าวัยเยาว์ไร้ขอบฟ้า”
“ริมหาดตะวันลา คราคร่ำครื้นเครงบนวิถี นี่แหละแดนสรวงในดวงใจ”
เสียงเพลงเงียบลงแล้ว
ทั่วทั้งบริเวณออฟฟิศของทีมงานรายการวาไรตี้ในสถานีโทรทัศน์นครหลวงก็เงียบลงเช่นกัน!
ผู้หญิงคนหนึ่งกล่าว “นี่…”
ชายหนุ่มคนหนึ่งมองทีวีด้วยความตกตะลึง "เมื่อกี้…...ใครบอกว่าพวกนั้นแค่เซ็ตเวทีได้เรียบร้อยก็ไม่เลวแล้วน่ะ?"
หญิงคนที่พูดไว้เมื่อครู่ ตอนนี้พูดอะไรไม่ออก!
ชายวัยกลางคนคนหนึ่งตะลึงงัน "นี่เรียกว่าไม่เรียบร้อยเรอะ? เวที เครื่องฉาก เอฟเฟคต์เสียง แสงสี บัดซบ! ทำไมใช้เวลาแค่ยี่สิบวันก็เสร็จได้วะ! จางเย่แม่*มีสามเศียรหกกรเรอะ? ใช้เวลาแค่ครึ่งเดือนก็ทำงานที่คนอื่นๆ ไม่มีทางเสร็จในเวลาหลายเดือนได้เรียบร้อย? แถมเวทีประดับประดาซะหรูหราแบบนี้? ทำเป็นเวทีไฮเอนด์ได้อีก? ทีมงานแต่ละคนแม่*มีแปดแขนเรอะ!?"
หญิงสาวนั้นเงียบหายไปพักหนึ่ง ค่อยอ้อมแอ้มกล่าว "จางเย่กับทีมนี่เล่นกับชีวิตแล้ว ฉันสงสัยจริงๆ นะว่าพวกนี้ทำได้ยังไง?"
พวกเขาเองก็ทำรายการ ดังนั้นจึงนับว่ารู้เส้นสนกลใจมากกว่าคนทั่วๆ ไป ทราบว่าเรื่องหลายอย่างเป็นไปไม่ได้ ดังนั้นเหล่าคนในวงการทั้งหลายจึงยิ่งไม่คาดหวังต่อรายการนี้ยิ่งกว่าคนทั่วไป แต่ใครจะคิด ว่าตอนนี้ความจริงนั้นแตกต่างกับที่เหล่าผู้เชี่ยวชาญคิดไว้โดยสิ้นเชิง! ต่างคิดในใจเป็นเสียงเดียวกัน ว่าหากพวกเขาเป็นจางเย่กับทีมงาน ในเวลาสั้นๆ แค่ยี่สิบวันพวกเขาจะเซ็ตเวทีขนาดยักษ์นี้ออกมาเสร็จทันพร้อมกับการคัดเลือกผู้เข้าแข่งขันได้หรือไม่? พวกเขาจะทำได้จริงๆ หรือ? คำตอบนั้นแน่ชัดมาก!
แม่*เป็นไปไม่ได้!
นี่มันเรื่องบ้าระห่ำชัดๆ!
ในประเทศนี้ ไม่มีทีมงานไหนกล้ายืดอกรับประกันบอกว่าพวกเขาเองก็ทำได้เด็ดขาด!
……
สถานีรถไฟ
ในชานชาลามีคนนั่งรอรถอยู่จำนวนมาก
"เชี่*เอ๊ย! เวทีนี่ใช้เงินไปเท่าไรวะ!"
"เวที แสงสีเสียง ทำไมฉันรู้สึกเหมือนเป็นงานคืนส่งปีเลยล่ะ?"
"CCTV ใจกว้างขนาดนี้ตั้งแต่เมื่อไรกัน? ปกติเหนียวจะตายชัก!"
"โคตรเทพ! เวทีกับระบบเสียงโคตรดีเลยเว้ย!"
"ฟังเพลงนี้สิ!"
"เพราะมาก!"
"เพลงให้กำลังใจดีมาก! ฟังแล้วฉันยังฮึกเหิมด้วยเลย!"
"อือ ‘เดอะวอยซ์’ เปิดตัวไม่เห็นจะน่าเกลียดอย่างที่คนเขาว่ากันเลยนี่หว่า!"
"นั่นสิ ลองดูต่อซิ ไม่รู้ต่อไปจะเป็นยังไง!"
เสร็จสิ้นการเปิดฉาก!
จางเย่ปรากฏตัว!
……
เมืองหลวง
ในห้องหนึ่งของร้านอาหาร
วันนี้มีงานเลี้ยงเล็กๆ ที่นั่นมีเพื่อนร่วมงานเก่าของจางเย่สมัยสถานีวิทยุนครหลวง เป็นดีเจวิทยุชื่อดังอย่างหวังเสียวเหม่ย คนอื่นๆ คือเพื่อนร่วมมหาวิทยาลัยของเธออีกหลายคน ชัดเจนว่าคนเหล่าจบมาจากคณะสื่อสารกระจายเสียง ปัจจุบันเป็นคนในวงการสื่อสารมวลชน มีทั้งพิธีกรสถานีโทรทัศน์ท้องถิ่น มีคนอยู่ในห้องส่งรายการ ทั้งยังมี DJ รายการเล็กๆ อยู่ด้วย
หวังเสียวเหม่ยเรียกบริกรเข้ามา "เปิดทีวีได้ไหมคะ?"
"ได้ค่ะ" บริกรหญิงเปิดทีวีในห้องอาหารให้ทันที ช่องเปิดมาก็เป็น CCTV1 เพราะช่องนี้เป็นช่องยอดนิยม
ภาพบนจอเป็นจางเย่กำลังแนะนำตัวโค้ช
ชายหนุ่มคนหนึ่งว่า "เสียวเหม่ย ยังดูรายการประกวดอีกเหรอ?"
หวังเสียวเหม่ยหัวเราะเบาๆ "สงสัยน่ะ"
หญิงคนหนึ่งกระพริบตาปริบๆ "สงสัยว่า?"
หวังเสียวเหม่ย "ฉันอยากรู้ว่าสรุปแล้วจางเย่จะทำรายการประกวดแบบไหนออกมา"
ชายหนุ่มไว้หนวดเครากล่าว "ยังจะทำอะไรได้มากล่ะ? ฉันก็เคยทำรายการแบบเดียวกัน อย่าพูดถึงเลย เป็นพิธีกรรายการแบบนี้นี่เรียกว่าทนทรมานมากกว่า เหมือนไม่มีตัวตน ทั้งบนเวทีล่างเวทีก็กระอักกระอ่วน ออกมาก็เล่ารายงานพูดโฆษณา ยังจะทำอะไรได้?"
"นั่นสิ"
"ใครทำก็เหมือนกันนั่นล่ะ"
หวังเสียวเหม่ยแย้ง "ไม่แน่หรอก ฉันเองก็เป็นเพื่อนร่วมงานเก่ากับจางเย่ พอรู้จักเขามากหน่อย ถ้าเกิดเป็นพิธีกรรายการประกวดความสามารถคนอื่นๆ ล่ะก็ อาจจะเป็นแค่ตัวประกอบ เป็นแค่หน้าหนังสือพิมพ์จริง แต่ว่าจางเย่คงไม่ เขาไม่ใช่คนที่จะเล่นบทสนับสนุนไปซื่อๆ ทื่อๆ หรอก อืม แต่ว่าตอนนี้ฉันก็ไม่รู้สิ เขาจะทำออกมายังไงนะ? อาจจะเหมือนอย่างที่พวกนายว่า รายการประกวดความสามารถแบบนี้ มีที่ให้พิธีกรเล่นน้อยจริงๆ"
เพื่อนสาวกล่าว "ก็ไม่มีที่ให้เล่นลูกเล่นอยู่แล้ว รายงานพ่นโฆษณาแบบนี้ ยังจะยกย่องอะไรได้เลิศลอยเรอะ?"
หนุ่มหนวดเฟิ้มก็ว่า "เสียวเหม่ย หวังกับจางเย่ไว้มากไปหรือเปล่า? ก็เป็นคนในวงการถ่ายทอดเสียง มาตรฐานอะไรก็ไม่ได้ต่างกันมากอยู่แล้ว แค่จางเย่มีพรสวรรค์มากหน่อยเท่านั้นเอง ปีนี้ถึงได้ทอแสงมากหน่อย ถ้าเกิดคุยกันแค่เรื่องทักษะพื้นฐานการเป็นพิธีกร พวกเราเองก็ไม่ได้อ่อนไปกว่าเขาหรอกน่า"
ชายหนุ่มอีกคนหัวเราะฮ่าๆ "ก็พูดจริงเกิน"
ชายหนุ่มผมสั้นที่นั่งใกล้ประตูยังว่า "ก็เป็นคนในวงการสื่อกระจายเสียงกันทั้งนั้น ใครมันจะด้อยไปกว่ากันกี่มากน้อยเชียว? CCTV ดึงตัวจางเย่เข้ามา ก็เพราะความสามารถในการวางแผนรายการของเขาต่างหาก ถ้าเป็นเรื่องความเป็นพิธีกร โดยเฉพาะเรื่องพื้นฐานทักษะแท้ๆ น่ะ CCTV มีพิธีกรตั้งมาก ยังจะขาดจางเย่เหรอ? อย่าว่าแต่กับรายการประกวดความสามารถพวกนี้ ให้เป็นฉัน ฉันก็พูดอย่างเดียวกัน ดีไม่ดียังจะดีกว่าเขาอีก"
"ฮ่าๆ โฆษณาก็ได้แค่นี้เอง" ชายหนวดว่า
เพื่อนสาวเย้ยหยัน "ให้โฆษณายังทำได้ไม่ดี งั้นก็อย่ามาคลุกคลีในวงการสิ"
บนจอโทรทัศน์ จางเย่ยืนอยู่กลางเวทีใหญ่
"สวัสดีครับทุกท่าน ผมคือพิธีกร จางเย่!"
"วันนี้ มีผู้เข้าแข่งขันทั้งหมดแปดท่านมาถึงเวทีของเรา พวกเขาที่แท้เป็นใครกันบ้าง? พวกเขาความจริงมีน้ำเสียงอย่างไร? พวกเขานำบทเพลงอะไรมาพบกับเรากัน? เอาล่ะ งั้นต่อไป ขอเชิญทุกท่านพบกับช่วงเวลาที่รอคอยกันที่สุดนั่นก็คือ —— โฆษณา!"
บนโต๊ะ ชายหนวดที่กำลังดื่มน้ำแทบสำลักออกมา
พรืด!
ฉันรอโฆษณาบ้าอะไรวะ!
ขณะที่ทุกคนกำลังล้อเล่นกันอยู่นั่นเอง ภาพที่ทำให้ทั้งเหล่าคนในวงการสื่อกระจายเสียงและเหล่าผู้ชมทั้งโลกต้องตะลึงก็ปรากฏขึ้น!
บนจอเป็นจางเย่ที่พ่นคำออกมาในอึดใจเดียว “ปีนี้ไม่เอาอะไรไม่เอาอะไรจะเอาเบรนโกลด์ปีนี้ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศโดยผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุนหลักอย่างเป็นทางการดื่มน้ำแร่โจวซันให้เสียงดีมีแรงเชียร์เดอะวอยซ์ลูกทีมสุดโปรดของโค้ชทั้งสี่ในเดอะวอยซ์ซีซั่นนี้จะได้รับการสนับสนุนทัวร์ดนตรีในฝันกับน้ำแร่โจวซันส่งข้อความร่วมสนุกจะได้รับบัตรกำนัลหนังสือมูลค่าห้าสิบหยวนจากเหม่ยตู๋ดอทเน็ตขอขอบคุณเหม่ยตู๋ดอทเน็ตที่ให้การสนับสนุนนักร้องเดอะวอยซ์ของเราผู้เข้าแข่งขันท่านใดที่ได้รับการชิงตัวจากโค้ชสองท่านหรือสามท่านขึ้นไปเบรนด์โกลด์ใจดีมอบทุนทำฝันดนตรีหนึ่งหมื่นหยวนขอขอบคุณโรงแรมเมืองหลวงต้าหัวสนับสนุนห้องพักสำหรับโค้ชทั้งสี่เดอะวอยซ์มหาชน!”
หวังเสียวเหม่ยตะลึงแล้ว!
หนุ่มเคราเฟิ้มตะลึงแล้ว!
หนุ่มผมสั้นที่กำลังคีบกับข้าวด้วยตะเกียบยังตะลึง!
แม้แต่บริกรสาวที่เข้ามาเสิร์ฟน้ำให้กับแขกในห้องอาหารแยกก็ยังต้องยืนตะลึงอยู่หน้าจอโทรทัศน์!
"โอ้ มาย ก็อด!"
"เชี่*!"
"นี่มัน!"
แต่ละคนพลันต้องตะลึงงัน!
น้องสาวนายสิ จะเร็วเกินไปไหม!
แม่*ไปโด๊ปยาจากไหนมาฟะ!
นี่มันกี่วินาทีเองนะ? แค่อึดใจเดียว! โฆษณาตั้งยืดยาวขนาดนั้น แต่นายแม่*พูดออกมาได้แถมยังออกเสียงแต่ละตัวชัดเป๊ะทุกอักษรอีกต่างหากเนี่ยนะ!?
ได้ยินเสียงบริกรสาวอุทาน "นี่จะร้ายกาจเกินไปแล้ว?" หลังรินน้ำเสร็จ เธอเองก็สาวเท้าเล็กๆ ออกไป ตะโกนเรียก "รีบดู ‘เดอะวอยซ์’ เร็ว พิธีกรร้ายกาจมาก!"
ร้ายกาจ?
แค่ร้ายกาจเรอะ?
พวกหวังเสียวเหม่ยในห้องอาหารไม่ส่งเสียงสักคำ ในฐานะสื่อกระจายเสียงคนหนึ่ง ทักษะเหล่านี้พวกเขาล้วนแต่เคยฝึกฝนมา การท่องอาขยานพูดเร็วเอย แม้แต่เทคนิกของเซี่ยงเซิงพวกเธอก็เคยต้องเรียนเพื่อฝึกริมฝีปาก ทว่าคนเองก็มีขีดจำกัด และทุกคนเองก็มีขีดจำกัดต่างกันไม่มากนัก เป็นความแตกต่างที่ไม่นับว่าห่างกันสักเท่าไร ระหว่างเรียน ที่เคยเจอคนที่ร้ายที่สุด หนึ่งร้อยคำให้ท่องอาขยานไวใช้เวลาหนึ่งวินาทีต่อหกตัวอักษร นั่นก็ทำให้ทุกคนต้องตกตะลึงในความไวนั้นแล้ว เรียกว่าเกินกว่าที่ทุกคนคาดคิดไปไกลมาก!
แต่จางเย่น่ะเหรอ?
โฆษณาสั้นๆ ของจางเย่นี้น่ะหรือ?
แค่หนึ่งวินาทีเขาพ่นได้สิบกว่าตัวอักษร!
นี่ยังไวกว่าความไวของพิธีกรที่เล่นอาขยานไวได้เร็วที่สุดเป็นเท่าตัวเชียวนะ!
ถ้าเกิดเอาข้อมูลนี้มาคิดกันจริงๆ ล่ะก็ ช่องว่างนี้กล่าวได้ว่าเห็นกันชัดเจนจนเกินไป ร้ายกาจ? นี่ไม่ใช่แค่เรื่องร้ายกาจแล้ว! แต่แม่*คือเรื่องประหลาด! นี่คือการพังทลายของทั้งพิธีกรในและนอกประเทศทั่วทั้งโลกใบนี้ชัดๆ !
หวังเสียวเหม่ยยิ้มไม่ออกร้องไห้ไม่ได้ เธอคาดเดาผลลัพธ์ได้ แต่ไม่อาจคาดคิดถึงวิธีการได้จริงๆ เธอกล่าว "อาขยานไวแบบนี้ วงการพิธีกรมีใครทำได้หรือยัง?"
เพื่อนสาวแหวขึ้นทันที "เป็นไปไม่ได้!"
หญิงอีกคนหนึ่งก็เสริม "ไม่มีทางเป็นไปได้เด็ดขาด!"
ชายหนวดยังต้องยิ้มขื่น "นอกจากเขา ไม่มีใครทำได้เด็ดขาด!"
"เชี่*!" ชายหนุ่มผมสั้นตะโกนลั่น "จางเย่แม่*ยังเป็นคนหรือเปล่า!"
ก่อนนี้พวกเขายังหัวเราะฮ่าๆ เยาะเย้ย พูดกันวุ่นวาย
เป็นใครก็ได้?
โฆษณาบทหนึ่งยังจะให้ลอยทะลุฟ้าเชียว?
จางเย่ได้งานเพราะความสามารถในการวางแผนรายการ?
ทุกคนก็เป็นคนในวงการสื่อกระจายเสียง มาตรฐานอะไรก็ต่างกันไม่มาก?
มาตอนนี้คิดๆ ดู พวกเขาได้แต่หน้าแดงแปร๊ด ใบหน้าล้วนเต็มไปด้วยความละอาย งานพิธีกร เปลี่ยนให้ใครทำก็ไม่ได้จริงๆ ! คนเขาแม่*โฆษณาให้มันเลิศลอยฟ้าออกมาได้จริงๆ นี่หว่า! ความสามารถของอีกฝ่ายนั้น กลายเป็นสิ่งที่ทำให้เขาได้งานเวทีที่เป็นใครก็ไม่ได้ พวกเขาเหล่าพิธีกรผู้คร่ำหวอดในวงการสื่อกระจายเสียง ไม่ว่าจะหน้าตาต่างกันขนาดไหน ก็มีสูงมีต่ำกันเพียงเล็กน้อยเท่านั้น
มีแต่ฝีปากของจางเย่เท่านั้น เปลี่ยนเป็นใครก็ไม่ได้จริงๆ !
นี่คือรายการแรกของจางเย่กับ CCTV ทั้งยังเป็นงานพิธีกรครั้งแรกของเขาบนเวทีใหญ่ขนาดนี้ ทว่าแค่ออกโรงครั้งแรก จางเย่ก็ให้บทเรียนต่อเหล่าพิธีกรและคนในวงการที่ดูหมิ่นเขาเสียหน้าหงาย ด้วยทักษะมือหนึ่งของจางเย่ เสริมกับผลงานของเขาทั้งในสถานีโทรทัศน์ท้องถิ่นและอินเทอร์เน็ต นับว่าเพียงพอให้เขากลายเป็นพิธีกรระดับท็อปของประเทศได้เลยทีเดียว ไม่มีใครสั่นคลอนได้อีก!
จางเย่ผู้ยอดเยี่ยม!
ที่แท้พวกเขาเองที่เป็นกบในบ่อเท่านั้น!
เหล่าเพื่อนสมัยเรียนของหวังเสียวเหม่ยทั้งหลาย ที่เมื่อครู่ยังคงไม่ยอมรับความสามารถในการเป็นพิธีกรรายการของจางเย่ มาตอนนี้จึงได้ทราบเป็นครั้งแรกว่าทำไมพวกเขายังคงต้องดิ้นรนอยู่ชั้นล่างหาทางเข้าไปอยู่ในสถานีโทรทัศน์ดาวเทียมไม่ได้เสียที! ในขณะที่จางเย่กลับหยั่งเท้าใน CCTV1 ได้อย่างมั่นคงไปแล้ว!
ช่องว่างใหญ่ของพรสวรรค์?
ไม่เพียงเท่านั้น!
ยังมีเรื่องทักษะพื้นฐานของพิธีกร พวกเขาเองก็ห่างชั้นจากจางเย่อย่างยิ่งเช่นกัน!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./80.md)