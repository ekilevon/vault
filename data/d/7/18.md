##บทที่ 618 : ปรัชญาเบื้องหลังโจทย์คณิตศาสตร์!


บนกระดานดำ
ปริศนาคณิตศาสตร์มหัศจรรย์จากโลกของจางเย่มาเยือนแล้ว!
บนกระดาน : จากทำนองต่อไปนี้ จงเขียนออกมาในรูปการคูณ (จากรูปคำแทนเสียง)
1: ติงติงติง ติงติงติง
2: อา อา อา อา
3: อูอูอู อูอูอู
4: เหมียวเหมียว เหมียวเหมียว เหมียวเหมียว
มีแค่สี่คำถาม รวมไม่กี่ตัวอักษร จางเย่สะบัดมือไม่กี่ครั้งก็เขียนเสร็จก่อนจะวางชอล์ก เขาหมุนตัวกลับมากล่าว "ผมตั้งคำถามเสร็จแล้ว ทุกคนลองตอบกันได้ นักเรียนก็ด้วย หากระดาษเปล่าๆ สักแผ่นเขียนคำตอบได้เลย ผมขอย้ำอีกครั้ง นี่คือคำถามสำหรับเด็กประถม เอาล่ะ เริ่มได้เลยครับ"
หากเป็นคนในโลกของจางเย่เห็นคำถามเหล่านี้ พวกเขาไม่มีทางไม่คุ้นเคยหรือตกตะลึงอะไรกันหรอก แต่โลกนี้เหล่าครูบาอาจารย์ล้วนไม่เคยเห็นคำถามแบบนี้มาก่อน แต่ละคนล้วนตื่นตะลึงตาค้างไปแล้ว!
ถุย!
เชี่*เอ๊ย!
นี่มันโจทย์เลขบ้าอะไรกันวะ!
หลี่เจียซิ่งคิดจะหยิบชอล์กขึ้นมาเขียนตอบบนกระดานไปเลยแต่กลับต้องหยุดชะงัก ปกติแล้วเขาจัดการได้แม้แต่กับปัญหาระดับมหา’ลัย อย่าว่าแต่โจทย์ระดับประถมเลย อย่างไรเขาก็มีปริญญาโทเชียวนะ แต่พอเห็นคำถาม ในใจของเขาพลันคล้ายทับถมด้วยคำว่า ‘แม่*มันเถอะ’ นับแสนๆ ครั้ง!
นี่…
แม่*คือห่*เหวอะไรกันวะ!
อาจารย์ศิลปะชั้นป.2 บ่นพึมพำ "นี่โจทย์ชั้นประถมเหรอ? เป็นไปไม่ได้! โจทย์ยากขนาดนี้ แม้แต่ฉันยังอ่านไม่รู้เรื่อง!"
ครูดนตรีชั้นป.3 กล่าวอย่างสะเทือนใจ "นั่นสิ โจทย์นี้ฉันก็ไม่เข้าใจว่าหมายความว่ายังไง"
จ้าวเหม่ยพยายามแก้โจทย์นี้ แต่กลับงุนงงไปด้วยอีกคน "คำแทนเสียง? คำว่าคำแทนเสียงนั่นคืออะไรหว่า?"
แม้แต่รองครูใหญ่ยังก้มหน้าพึมพำขบคิดกับตัวเอง "ทำนองเขียนออกมาในรูปการคูณ? ทำนอง? ทำนองอะไร? มีเพลงอะไรรึ? โดเรมีฟาซอลลาทีโด? พวกเด็กๆ มีคนรู้เรื่องด้วย!?"
อาจารย์สอนภาษากล่าว "ติงติงติง? เอามาเขียนในรูปการคูณก็ได้?"
อาจารย์ภาษาอังกฤษยอมแพ้แล้วเรียบร้อย "ไม่มีทางคิดออกหรอก! อะไรกับอะไรกันแน่เนี่ยยย"
หลี่เจียซิ่งเองก็คิดจนปวดหัวแทบแตก เสียงนี้มันจะไปเกี่ยวกับการคูณได้ยังไง? จะไปเขียนออกมาในรูปการคูณได้เรอะ?
ขณะที่เฉินเฉินกลับก้มหน้าก้มตาเขียน
และเด็กนักเรียนคนอื่นๆ ต่างคนต่างเขียนเช่นกัน
หนึ่งนาที
สามนาที
ห้านาที
จางเย่ร้องสั่งให้หยุด "เอาล่ะ พอแค่นี้แหละ ให้เวลามากพอแล้ว ที่ควรคิดออกก็เขียนมาหมดแล้ว อาจารย์หลี่ว่ายังไงครับ?"
หลี่เจียซิ่งส่งคำตอบให้ด้วยใบหน้างอง้ำ เขาใช้พื้นที่ว่างหลังบันทึกแนวการสอนเขียนคำตอบออกมาดังนี้ ข้อหนึ่ง 1 x 3 1 x 3 ข้อสอง เว้นว่าง ไม่เขียนคำตอบ ข้อสาม 1 x 3 1 x 3 ข้อสี่ 1 x 2 1 x 2 1 x 2
จ้าวเหม่ยเขียนมา ติง x 3 ติง x 3 อา x 1 อา x 1 บลาๆๆ
ต่อด้วยอาจารย์ท่านอื่นๆ ที่คำตอบประหลาดได้ไม่น้อยหน้า มีมาแทบทุกอย่าง ..เปรียบกับของจ้าวเหม่ยแล้วยิ่งประหลาดขึ้นไปอีก!
ส่วนอาจารย์อีกหลายท่านไม่เขียนอะไรมาด้วยซ้ำ แม้แต่อ่านโจทย์ยังตีความไม่รู้เรื่องเลย!
จ้าวเหม่ยประหลาดใจ กระพริบตาปริบๆ "คำตอบจริงๆ คือยังไงกันแน่คะ?"
จางเย่ยิ้ม "อาจารย์จ้าวช่วยผมเก็บคำตอบเด็กๆ ได้ไหมครับ?"
"ได้ค่ะ"
จ้าวเหม่ยตรงไปเก็บคำตอบของเด็กๆ
เก็บมาเสร็จเรียบร้อย จางเย่จึงเขียนคำตอบ
3×2
1×4
3×2
2×3
อาจารย์ทั้งสิบกว่าคนตอบผิดทั้งหมด!
พอหลี่เจียซิ่งเห็น จึงเข้าใจในทันที!
เห็นคำตอบแล้วถึงทราบว่าหมายถึงอะไรกันแน่!
"ที่แท้เป็นอย่างนี้เอง!" อาจารย์สอนศิลปะแทบพูดไม่ออก "เดายากจริงๆ ตัวโจทย์ก็เข้าใจยากมากๆ !"
อาจารย์บางคนค่อนข้างทนไม่ไหวต้องบ่นออกมา "นี่เลขเด็กประถมเหรอ? เด็กประถมที่ไหนคิดโจทย์แบบนี้ออกได้บ้าง ถ้ามีจริงๆ ฉันยอมกินกระดาษเลยเอ้า!"
หลี่เจียซิ่งพยักหน้า "ถึงจะตอบถูก ก็แค่บังเอิญหรอก"
จางเย่กลับตอบอย่างใส่ใจ "อย่างนั้นเหรอ?"
"ทำไมจะไม่ใช่" หลี่เจียซิ่งชี้ไปบนกระดาน "แค่โจทย์แบบนี้ เด็กๆ ก็อ่านไม่รู้เรื่องแล้ว ขนาดผู้ใหญ่อย่างเรายังไม่ค่อยเข้าใจด้วยซ้ำ!"
จ้าวเหม่ยพยักหน้าเห็นด้วย
อาจารย์คนอื่นๆ ก็ว่า "ไม่ผิด"
จางเย่ยิ้ม "เอาล่ะ ในเมื่อทุกคนว่ากันอย่างนั้น งั้นมาดูคำตอบของเด็กๆ กัน อาจารย์จ้าว รบกวนคุณอ่านให้หน่อยได้ไหมครับ?"
จ้าวเหม่ยยังไม่ทันได้ดูคำตอบของเด็กๆ เช่นกัน กล่าว "เอาล่ะ แต่ไม่ได้เขียนชื่อนะ"
"ไม่เป็นไร ไม่ต้องเขียนชื่อหรอกครับ" จางเย่
จ้าวเหม่ยรับคำครั้งหนึ่ง หยิบกระดาษคำตอบกองหนาขึ้นมาอ่านตั้งแต่ใบแรก “3×2;1×4;3×2;2×3……3×2;1×4;3×2;2×3……3×2;1×4;3×2;2×3……” อ่านมาถึงตรงนี้ จ้าวเหม่ยก็เริ่มตะลึง! อาจารย์คนอื่นๆ ก็ตะลึงไปตามๆ กันหมด!
จ้าวเหม่ยมือสั่นขึ้นมาราวกับเห็นสิ่งที่ไม่อยากเชื่อสายตา เธออ่านต่อพร้อมนัยน์ตาเบิกกว้างขึ้นเรื่อยๆ ยิ่งอ่านยิ่งไวขึ้นเรื่อยๆ “……3×2;1×4;3×2;2×3……3×2;1×4;3×2;2×3……ว่างเปล่า เด็กคนนี้ไม่ได้ตอบ ……3×2;1×4;3×2;2×3……3×2;1×4;3×2;2×3……3×2;1×4;3×2;2×3……3×2;1×4;3×2;2×3 !”
คำตอบของนักเรียนทั้งหลายสิบคนอ่านจบแล้ว!
นอกจากเด็กคนหนึ่งที่ส่งกระดาษเปล่า คนหนึ่งตอบผิด คนอื่นๆ ล้วนทำได้ถูกต้อง อัตราการตอบโจทย์ถูกต้องของเด็กชั้น ป.2/1 นี้มากกว่า 90% !
จ้าวเหม่ยเงยหน้าขึ้นอย่างงุนงง "ทำไมเป็นแบบนี้?"
รองครูใหญ่เองก็ตะลึง "นี่...แบบนี้ไม่จริงน่า!"
อาจารย์สอนศิลปะตะลึงค้างไปก่อนใคร "ตอบถูกแทบทุกคน?"
จางเย่ยักไหล่ ชี้นิ้วไปทางเหล่านักเรียนตัวน้อยๆ ที่นั่งมองตาแป๋ว "ทุกคนก็เห็นกันแล้ว เด็กๆ ไม่ได้โกงอะไรกันสักนิด ผมเชื่อว่าทุกคนคงเห็นชัดกว่าผมอีกใช่ไหมครับ? ทันทีที่เขียนคำถาม เด็กๆ ไม่ได้ลอกกัน ผมเองก็เขียนคำตอบหลังเก็บกระดาษคำตอบแล้ว เท่ากับตัดทุกโอกาสในการโกงข้อสอบได้หมด ผลลัพธ์ก็อยู่ตรงนี้ตามที่ทุกคนเห็น อาจารย์หลี่ คุณยังจะบอกว่านี่คือโชคดี แม้ว่าเกือบทุกคนจะตอบถูกอีกหรือ? ถ้าเกิดมีแค่คนเดียวหรือไม่กี่คนบังเอิญตอบถูก งั้นคุณจะอธิบายที่แทบทุกคนตอบถูกหมดได้อย่างไร?"
หลี่เจียซิ่งตะลึงแทบพูดไม่ออก "คุณ คุณทำได้ยังไงกัน!?"
จางเย่โบกมือ "ไม่ใช่ว่าผมทำได้ยังไง คุณถามเด็กๆ ดีกว่าว่าพวกเขาทำได้ยังไง ผมบอกแล้ว และยืนยันได้ด้วยว่านี่คือปัญหาของเด็กประถม ที่บางทีพวกเด็กๆ ก็มีวิธีคิดไม่เหมือนพวกคุณไง เด็กๆ คำถามนี้ยากไหมเอ่ย?" เขามองพวกเด็กๆ แล้วถาม
เด็กหญิงคนหนึ่งตอบ "ไม่ยากค่ะ!"
เด็กชายยิ้มกว้าง "ง่ายมากครับ!"
เด็กชายอีกคนหัวเราะร่าเริง "ง่ายเกินไปครับ!"
นี่อาจเป็นครั้งแรกที่พวกเขารู้สึกว่าความจริงพวกเขาก็ฉลาดกว่าอาจารย์! แถมพวกเขาก็ตอบโจทย์ที่แม้แต่เหล่าคุณครูยังตอบไม่ได้! เหล่านักเรียนตัวน้อยล้วนภาคภูมิใจและตื่นเต้นกันมากๆ แย่งกันพูดแสดงความเห็นว่าปัญหานี้ง่ายดายสำหรับพวกเขาอย่างไร
โดยเฉพาะคำตอบของเฉินเฉินยิ่งทำให้คนโมโหตายไม่ชดใช้ชีวิต!
เฉินเฉินยิ้มมุมปากเล็กๆ แล้วตอบนิ่งๆ "คำถามเด็กๆ"
เด็กๆ…
คำวิจารณ์ว่าเป็นโจทย์เด็กๆ ส่งผลกระทบกระเทือนแก่เหล่าครูบาอาจารย์และรองครูใหญ่ไปทั้งแถบ รวมทั้งหลี่เจียซิ่งที่เป็นอาจารย์วุฒิปริญญาโท!
นี่มันด่ากันนี่หว่า!
นี่มันด่ากันหน้าด้านๆ เลยเว้ย!
เหล่าครูบาอาจารย์ชักสีหน้าไม่ดีนัก
หลี่เจียซิ่งรีบซัก "สรุปแล้วเป็นยังไงกันแน่?"
ทุกคนต่างไม่เข้าใจ ทั้งไม่ทราบว่าเป็นเพราะอะไรกันแน่!
จางเย่อธิบาย "พวกคุณอาจจะคิดว่านี่เป็นเรื่องอัศจรรย์ ทำไมผู้ใหญ่ถึงเห็นเป็นโจทย์ยากขณะที่เด็กๆ ทำได้โดยไม่มีชะงัก? แน่นอนว่าไม่ใช่เรื่องอัศจรรย์อะไร ก็แค่วิธีคิดในการแก้ปัญหาต่างกันเท่านั้น อาจารย์หลี่ คุณมีปริญญาโท เคยสอนมัธยมมาก่อน แต่เพราะเช่นนี้เอง ถึงได้จบลงด้วยปัญหาเวลาสอนชั้นประถม พวกเขาไม่ใช่ผู้ใหญ่และยังเป็นเด็กเล็กๆ กันอยู่ วิธีการมองโลกของพวกเขาจึงต่างจากผู้ใหญ่ ซึ่งชัดเจนว่าคุณไม่ควรใช้วิธีคิดของผู้ใหญ่ไปวัด"
เห็นอีกฝ่ายแสดงฝีมือแล้ว บรรดาครูอาจารย์โดยรอบต่างไม่พูดอะไรต่อ เพียงรอให้จางเย่พูด
จางเย่เดินไปหน้ากระดาน "คำถามนี้ยากหรือ? ไม่ยากเลยสักนิด ถ้าผมเปลี่ยนวิธีตั้งโจทย์ พวกคุณทุกคนอาจจะพอเข้าใจได้" จางเย่วาดรูปอีกครั้ง โจทย์ข้อ ‘ติงติงติง ติงติงติง’ ก็กลายเป็นแตงโมสามลูกสองกอง แต่ก็ยังต้องการให้เขียนออกมาในรูปการคูณเช่นเดิม
ทุกคนเห็นดังนั้น ล้วนแต่แตกตื่นขึ้นมาทันที!
"ไอ๊หยา!"
"เขียนแบบนี้ฉันก็เข้าใจแล้ว!"
"หนังสือโจทย์เลขชั้นประถมก็มีคำถามแบบนี้!"
"เหมือนกันเป๊ะ!"
"นี่มันแค่ 3 x 2 นี่!"
หลี่เจียซิ่งเองก็ไม่มีอะไรจะพูดมาก ได้แต่มองจางเย่ด้วยสายตาอันซับซ้อน
จางเย่ยิ้มกล่าว "เห็นชัดแล้วใช่ไหมครับ? ก็คำถามเดียวกันนั่นเอง แค่เปลี่ยนจากภาพเป็นตัวอักษร ทำไมทุกคนไม่เข้าใจ? ผมจะบอกให้ว่าเพราะอะไร เพราะว่าวิธีคิดของผู้ใหญ่นั้นซับซ้อน ไม่ว่าจะความหมายของคำ คำแทนเสียง การแปลงและรวมคำ ดังนั้นถึงคำถามจะเหมือนกัน ที่แตกต่างคือวิธีตัดสินของพวกคุณเอง ขณะที่สำหรับเด็กๆ แล้ว โลกไม่ได้ซับซ้อนอะไรขนาดนั้น พอพบกับวิธีการเรียนรู้ของเราและแนวคิดว่าคำถามควรจะเป็นแบบนั้นแบบนึ้ ถึงได้มีผลลัพธ์ชวนอัศจรรย์อย่างนี้"
จ้าวเหม่ย ซึ่งเป็นครูประจำชั้นของนักเรียนห้องนี้ มองจางเย่ด้วยสายตานับถือเพิ่มขึ้นอีกหลายส่วน โจทย์เลขระดับประถม ถูกจางเย่จัดการวิวัฒน์มาจนถึงขั้นนี้ ไม่เพียงค้านสายตาเล่าอาจารย์ แต่กลับมอบบทเรียนให้กับพวกเขาด้วย!
มีหลักการบางอย่างแฝงอยู่ในโจทย์เลข!
ช่างสมเป็นบุคคลระดับตำนานในวงการบันเทิง นับว่าสมชื่อจริงๆ!
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./19.md)