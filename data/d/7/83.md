##บทที่ 683 : ค่ำคืนนี้เป็นของ ‘เดอะวอยซ์’!
ในอินเทอร์เน็ต
ข่าวชิ้นนี้เองก็เปิดเผยออกมาแล้ว!
ไม่ใช่ข่าวลวง แต่เป็นเว็บไซต์วิดีโอที่ปล่อยข่าวโฆษณาออกมาด้วยตนเอง โดยผู้ช่วยผู้จัดการใหญ่ของบริษัทเป็นผู้ปล่อยข่าวออกมาผ่านทางเวยป๋อของบริษัท กล่าวว่าทางบริษัทได้ลงทุนค่าลิขสิทธิ์สำหรับถ่ายทอด ‘เดอะวอยซ์มหาชน’ ลงไปทั้งสิ้นแปดสิบล้าน กลายเป็นหินก้อนเดียวสร้างแรงกระเพื่อมนับพันคลื่น!
"โคตรโหดเลยเว้ย!"
"มีเงินกันขนาดนั้นเชียว?"
" ‘เดอะวอยซ์’ มีราคาขนาดนี้เชียวเหรอ?"
"เพิ่งออกอากาศได้แค่ตอนเดียว ก็กล้าจ่ายเงินให้มากขนาดนี้เชียว นี่ฉันบ้าหรือโลกนี้มันบ้าไปแล้วกันแน่? เสี่ยงกันไปหน่อยหรือเปล่านะ?"
"นั่นสิ รอดูยอดวิวก่อนค่อยว่ากันดีกว่า"
"ถ้ายอดวิววันนี้ออกมาสูงมาก อย่างงั้นเงินนี่ก็คุ้มล่ะ แต่ว่าถ้ายอดวิวไม่ได้เป็นดังหวังล่ะก็ คงเป็นคลื่นกระทบฝั่งก็จางหายไป ยังมีเหตุผลกันพอหรือ? แค่วันเดียวก็รอไม่ได้? ต้องซื้อให้ได้วันนี้?"
"ถ้าเกิดยอดวิวของ ‘เดอะวอยซ์’ ออกมาทะลุความคาดหมายจริงๆ ล่ะก็ ถึงพรุ่งนี้ เงินแปดสิบล้านก็ซื้อไม่ได้ล่ะ? ดีไม่ดีคนแข่งจะยิ่งมากกว่านี้ อย่างนั้นพวกเขาก็เสียเปรียบล่ะ สู้ชิงเสนอราคาที่ CCTV1 ปฏิเสธไม่ได้ตั้งแต่วันนี้เสีย ถือเป็นการควงหอกเข้าชิงโอกาสก่อน พนันข้างจางเย่และ ‘เดอะวอยซ์’ ของเขาไง!"
"เหอๆ เหมือนกลายเป็นโลกที่ฉันไม่เข้าใจไปแล้ว"
"นั่นสิ ฉันเองก็ตามไม่ทัน บ้าเกินไปแล้วนะ!"
"ตอนนี้ อย่าไปสนใจเลยว่ายอดวิวเป็นยังไง จางเย่ตอนนี้นับว่าประสบความสำเร็จใหญ่โตเชียวนะ! ใช้ความสามารถของตัวเขาเองทำเงินให้กับ CCTV1 ได้เกือบร้อยล้าน! ดูๆ ไปแล้ว ‘เดอะวอยซ์’ ยังต้องสร้างรายได้ไม่เพียงเท่านี้แน่ น่าจะทำได้มากกว่านี้อีก!"
"เงินหากันไวเกินไปเปล่า!?"
"พายุเข้ายังไม่ขนาดนี้เลยนะ!"
"ตอนนี้ฉันได้แต่ทอดถอนใจ คนเปรียบคนเปรียบจนตาย ของเปรียบของเปรียบไม่ได้ รายการอื่นทนลำบากลำบนกัดก้อนเกลือกิน เสี่ยงเป็นเสี่ยงตายดิ้นรนเอาชีวิตรอด ไม่ขาดทุนนับว่าไม่เลว หากทำกำไรได้หน่อยก็โดดเด่นแล้ว แต่ว่า ‘เดอะวอยซ์’ ล่ะ? จางเย่แค่เซ็ตเวทีขึ้นมาทีหนึ่ง สุดท้ายมีคนเอาเงินมาประเคนใส่ให้ตุบตับๆ ! ทั้งที่ก็เป็นรายการประกวดร้องเพลงเหมือนกันแท้ๆ ทำไมมันต่างกันขนาดนี้ฟะ! พอได้ดูรายการประกวดร้องเพลงรายการนี้ แล้วไปดูรายการอื่น ฉันแม่*ทนดูไม่ได้จริงๆ !"
"แถมยังเป็นรายการเร่งมาปิดช่องรายการด้วยนะ"
"นั่นสิ เวลาเย็นวันพฤหัสฯ ก็ไม่ได้เป็นไพรม์ไทม์อะไรขนาดนั้นเลย"
"นี่คือความสามารถที่จริงของจางเย่เหรอ?"
ประชาชนล้วนตกตะลึง!
วงการระอุร้อน!
……
ที่ร้านอาหาร
มีเพียงจางเย่คนเดียวที่ไม่ตกใจ
เจียงหยวนหันมองเขา "จางน้อย ราคานี้เธอว่ายังไง?"
จางเย่ยิ้ม "ใช้ได้ครับ"
"ขายไม่ขาย?" เจียงหยวนอยากฟังความเห็นของเขา
จางเย่กลับทราบเวลาใดควรรุกควรถอย "คุณกับทางผู้บริหารของสถานีตัดสินใจเถอะครับ ผมเคารพการตัดสินใจนี้ ยังไงก็ได้" ราคานี้นับว่าไม่ต่างกับที่จางเย่คาดการณ์ไว้นัก ราคาพอๆ กับตอนที่ ‘เดอะวอยซ์’ ในโลกของเขาขายลิขสิทธิ์การถ่ายทอดให้กับเว็บไซต์วิดีโอครั้งแรก ก็ราวๆ หนึ่งร้อยล้านเช่นกัน ขาดเกินเล็กน้อยไม่นับเป็นเรื่องใหญ่ เขายังต้องพิจารณาสภาพตลาดของโลกใบใหม่นี้ด้วยเช่นกัน
เจียงหยวนยิ้ม "งั้นก็ขาย พวกเธอกินเถอะ ฉันจะกลับไปจัดการเรื่องนี้ก่อน ให้คนติดต่อสัญญากับทางโน้นเลย"
จางเย่ "เพิ่งเริ่มทานเองครับ คุณเพิ่งได้กินไปไม่กี่คำเองนะ"
เจียงหยวน "ก่อนหน้านี้เป็นทีพวกเธอยุ่งๆ กัน ส่วนตอนนี้ถึงเวลาฉันยุ่งบ้างไงล่ะ" ระหว่างเดินออกไป เจียงหยวนหันกลับมามองจางเย่ "จางน้อย ครั้งนี้เธอสร้างหน้าให้กับสถานีชุดใหญ่เชียวนะ!"
จางเย่หัวเราะ "CCTV ให้เกียรติเชิญผมมาแบบนี้ ผมก็ต้องทำให้เต็มที่สิครับ"
เจียงหยวนพยักหน้าก่อนเดินออกไป
CCTV1 นั้น ในแง่ของรายการวาไรตี้แล้ว นับเป็นมือชั้นกลางในวงการเท่านั้น มีหลายรายการเรียกได้ว่าล้าหลัง ทั้งยังเปรียบกับสถานีโทรทัศน์ดาวเทียมท้องถิ่นหลายช่องในประเทศไม่ได้ มาตอนนี้ การมาถึงของจางเย่ได้พลิกเปลี่ยนโฉมหน้าของพวกเขา เรียกได้ว่าเป็นมือเดียวพลิกกระดาน! CCTV จากเป็นมือชั้นกลาง กลายเป็นผู้นำของวงการ! มีแต่กำลังของจางเย่เท่านั้นที่ทำได้ อย่างที่มีคนวิจารณ์ไว้ก่อนว่า —— นี่คือพิธีกรที่สร้างสิ่งมหัศจรรย์คนหนึ่ง ส่วนตอนนี้ที่ยังขาดอยู่ เหลือเพียงตัวเลขสถิติยอดผู้ชมรายการเท่านั้น!
สรุปแล้วจะเท่าไร?
สรุปแล้วจะได้มาสักเท่าไร?
แม้แต่เจียงหยวนยังไม่กล้าคาดเดาส่งเดช!
ขณะนั้น มือถือของจางจั่วก็ดังขึ้น เขาลุกออกไปรับสาย พอกลับเข้ามาก็รีบตรงมารายงานสถานการณ์กับจางเย่ "ผู้กำกับจาง มีบริษัทโฆษณาติดต่อผมมา บอกว่าอยากจะซื้อโฆษณาในชั้นหนึ่งของรายการเราครับ"
จางเย่ตะลึง "เท่าไร?"
จางจั่ว "ผมก็ไม่ทราบ ไม่ได้ให้ราคามาครับ คุณว่าเสนอไปเท่าไรดี?"
จางเย่กล่าว "เป็นบริษัทที่เคยติดต่อเรามาก่อนหรือเปล่า?"
"ครับ เป็นตัวแทนของบริษัทนมฮิฮิ เคยส่งเข้าออฟฟิศแล้ว" จางจั่วกล่าว "พวกเขาติดต่อกลับมาแล้วครับ"
จางเย่พยักหน้า "เริ่มต้นสี่ล้าน โฆษณาระดับหนึ่งสัญญาพิเศษเริ่มต้นสี่ล้าน"
จางจั่วอุทาน "ก่อนหน้านี้สามล้านนี่ครับ? เปิดมาสี่ล้านพวกเขาไม่ตกลงแน่ อีกอย่างตอนนี้ออกอากาศตอนแรกไปแล้ว เท่ากับว่าโฆษณาหายไปตอนหนึ่งเลยนะครับ"
จางเย่กล่าว "คุณจะมองแบบนั้นไม่ได้ เดิมทีรายการเรายังไม่ทันได้ออกอากาศ คนไม่ได้คาดหวังกับเรามาก จะตั้งราคาเราก็ตั้งได้ไม่สูง มาตอนนี้รายการมีเสียงสะท้อนออกมาแล้ว นับว่ารายการติดกระแส เพียงแค่จะร้อนแรงได้มากแค่ไหนเท่านั้น ถึงตอนนี้พวกเขาค่อยเข้ามาอีก ชัดเจนว่าต้องคุยกันเรื่องราคาใหม่ ถ้าบอกว่าหายไปตอนหนึ่งก็คิดราคาเท่าก่อนนั้นไม่ได้ คิดจะขายไปแค่สามล้านให้พวกเขาเท่าก่อน อย่างนั้นกับสองบริษัทที่ลงทุนซื้อโฆษณาระดับหนึ่งพิเศษไปแต่แรกก็นับว่าไม่ยุติธรรมสิ อีกฝ่ายยอมเสี่ยงลงทุนตั้งแต่รายการยังไม่รู้สถานการณ์แน่ชัดก็จ่ายมาสามล้าน พอรายการเราฮอตแล้ว บริษัทอื่นอยากจะโฆษณาก็จ่ายมาสามล้านแบบไม่เสี่ยง? ด้วยเพราะรายการหายไปตอนหนึ่ง? คิดว่าคนอื่นเขาจะชอบใจหรือ? ยุติธรรมแล้วเหรอ?"
จางจั่วพยักหน้าหงึกหงัก "จริงครับ!"
จางเย่กล่าว "เสนอราคานี้ออกไป สำหรับโฆษณาระดับสองระดับสาม ขึ้นราคาไปอีกสักสามสิบเปอร์เซนต์แล้วกัน อย่ากลัวขายไม่ออก!"
"ครับผม!" จางจั่วเข้าใจแล้ว
ขณะนั้น ฮาฉีฉีนึกถึงตอนที่มีบริษัทติดต่อเข้ามาโฆษณากับจางเย่อีกสี่บริษัทในตอนนั้น จางเย่รอให้พวกเขาออกไปกันหมดก็ยังบอกกับฮาฉีฉีคำหนึ่ง เขาบอกว่าบริษัทเหล่านี้ต้องนึกเสียใจภายหลังแน่นอน สุดท้าย คำพูดของจางเย่ก็เป็นจริง!
อาหารหนึ่งมื้อจบแล้วอย่างรวดเร็ว
สุดท้ายช่วงครึ่งมื้อหลัง ยังมีสายเข้ามาอีกเจ็ดแปดสาย โฆษณาของ ‘เดอะวอยซ์’ ที่แต่เดิมติดขัดขายไม่ออกก็ยังเพิ่มราคาเข้าไปได้อีกสามสี่สิบเปอร์เซนต์จากเดิม ถึงขั้นขายออกเกลี้ยงภายในเวลาแค่ยี่สิบนาทีให้หลัง!
ช่างร้อนแรงยิ่งนัก!
เป็นเหมือนการปล้นแบบไม่ต้องลงทุนเลยแม้แต่น้อย!
มีบริษัทโฆษณาบางส่วนที่สัญญากันแล้วก็ยังไม่วางใจ ยังเกรงเกิดเรื่องเปลี่ยนแปลง ส่งฝ่ายกฎหมายร่างสัญญาตรงเข้ามาติดต่อที่ CCTV ให้เซ็นกันให้เรียบร้อย ด้วยกังวลว่า ‘เดอะวอยซ์’ กำลังจะอัดรายการตอนที่สอง ถ้าเกิดไม่รีบเซ็นสัญญา พวกเขาจะพลาดโฆษณาในตอนที่สองไป ขาดไปตอนหนึ่งนับว่าหมดโอกาสโฆษณาไปอีกครั้ง อีกอย่างพื้นที่โฆษณามีน้อย หากว่ามีคนชิงไปอีกพวกเขาซื้อกลับมาคงไม่ทันแล้ว!
แค่พริบตาเดียว ก็ได้เงินเข้ามาอีกยี่สิบล้านแล้ว!
ยังมีบริษัทและหน่วยงานอื่นที่ต้องการร่วมมือกับ ‘เดอะวอยซ์’ อีก ล้วนแต่ติดต่อกันเข้ามา บ้างต้องการสัมภาษณ์ บ้างเป็นบริษัทเอเยนซี่ที่ต้องการเซ็นสัญญากับผู้เข้าแข่งขันโดยตรง เรื่องนี้จางเย่ไม่กังวล เขามอบหมายให้พวกฮาฉีฉีและจางจั่วไปแล้ว บางบริษัทไม่ติดต่อกับพวกเขาโดยตรง ก็ข้ามขั้นขึ้นไปติดต่อกับทางหน่วยงานและผู้เกี่ยวข้องของ CCTV1 เลยเช่นกัน!
……
ลี่สุ่ยเฉียว
ห้องเช่าแห่งหนึ่ง
อาจารย์ของเฉียนผิงฝานจับบ่าเขาไว้อย่างตื่นเต้น "ไอ้หนู แกจริงเหรอ!"
เฉียนผิงฝานเกาหัวแกรก "อาจารย์ ผมไม่อยากซ่อมรถแล้วได้ไหมครับ?"
"ยังคิดจะซ่อมรถอีก?" อาจารย์เขาหัวเราะ "ไปร้องเพลงของแกให้ดีเถอะน่า อย่าให้ขายหน้าฉันล่ะ!"
ไม่ทราบเพราะเหตุใด เฉียนผิงฝานตาจึงแดงเรื่อเล็กน้อย "อาจารย์!"
……
บ้านของหลัวอวี่
หลัวอวี่รับสาย คุยกันได้ไม่นาน ทันใดก็กรีดร้อง "พ่อ! แม่!"
"อะไรอะไร?" พ่อกับแม่ของเธอรีบตรงเข้ามาอย่างแตกตื่น
หลัวอวี่รีบจนพูดไม่เป็นภาษา "หนู..หนู..พวกเขา.. มีบริษัทเอเยนซี่อยากเซ็นสัญญาด้วย! อยากให้หนูเป็นนักร้อง!"
แม่หลัวอุทาน "อะไรนะ?"
พ่อหลัวยินดีแทบคลั่ง "จริงเหรอ? จริงเหรอ?"
หลัวอวี่ร้องไห้ "จริงๆ นะ! เป็นบริษัทของอาจารย์เฉินกวงติดต่อหนูมา หนู หนูยืนยันกับอาจารย์เฉินกวงแล้ว! เขาเป็นคนแนะนำหนูให้บริษัทเอง! แต่ว่าหนูโทรหาอาจารย์จางเย่แล้ว อาจารย์จางบอกให้หนูรอไปก่อน อย่าเพิ่งเซ็นสัญญา บอกว่าตอนนี้สัญญายังธรรมดาเกินไป ไม่ได้เงื่อนไขอะไรดีนัก อาจารย์จางบอกว่ารอให้เขาช่วยคุยกับบริษัทของอาจารย์เฉินทางนั้นก่อน รอให้แข่งผ่านไปอีกสักพัก เขาจะช่วยต่อรองสัญญาให้ดีกว่านี้!"
"เซ็นสัญญา?" แม่หลัวถาม หันไปจับตัวลูกสาว "สวรรค์ ลูกสาวฉันจะได้เป็นนักร้อง!"
หลัวอวี่น้ำตาไหล "พ่อ! แม่! หนูไม่ทำพ่อกับแม่ผิดหวังแล้ว หนูไม่ทำพวกท่านขายหน้าใครแล้ว!"
……
ชีวิตของหลายคนเปลี่ยนไปเพราะ ‘เดอะวอยซ์’!
จังหวะหัวใจของหลายคนกระโดดโลดเต้นเพราะ ‘เดอะวอยซ์’!
ในคืนวันพฤหัสฯ นี้ กลายเป็นคืนแห่ง ‘เดอะวอยซ์มหาชน’ อย่างแท้จริง หลายคนต้องกรีดร้องเพราะ ‘เดอะวอยซ์’ หลายคนต้องคลั่งบ้าเพราะ ‘เดอะวอยซ์่’!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./84.md)