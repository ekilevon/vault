##บทที่ 639 : ‘เดอะวอยซ์’ ค่าสปอนเซอร์เทียมสวรรค์!
หา?
เริ่มต้น?
เรตติ้ง 1.6% นี่แค่ช่วงเริ่มต้น!?
อู๋ม่อตื่นตะลึง "รายการร้องเพลงมันจะไปมีเรตติ้งสูงขนาดนี้ได้ยังไง? สองปีมานี้ที่ผ่าน 1% ได้ยังไม่มีสักรายการเลยนะ?"
จางเย่ยักไหล่กล่าว "ประเด็นคือ รายการนี้สามารถมีเรตติ้งสูงขนาดนี้ได้ คุณต้องรู้ก่อนว่า ถ้ารายการมียอดวิวแตะ 1.6% เรื่องนี้จะมีผลต่อสปอนเซอร์มากขนาดไหน ไม่ใช่เรื่องที่พวกรายการยอดวิว 0.5% จะมาเปรียบเทียบได้แม้จะรวมกันก็ตาม แต่นับว่าดีกว่าหลายช่วงตัวทีเดียว หากคิดแบบนี้ รายการร้องเพลง 0.5% สามรายการรวมๆ กันก็มีค่าสปอนเซอร์ราวห้าสิบล้านหยวน ถึงผมจะคิดค่าสปอนเซอร์เป็นเท่าตัว ผมก็ว่าผมไม่ได้ขอมากไปใช่ไหม?"
อู๋ม่อพยักหน้า "ถ้าคิดแบบนั้น ก็ไม่มากจริงๆ แต่ว่า..."
จางเย่ไม่รอให้เขาพูดออกมา ตัวเองก็เสริมเข้าไปให้ "ปัญหาของตอนนี้ คือรายการยังไม่ทันออกอากาศ ยอดวิวกับกระแสของตลาดผู้ชมยังไม่นิ่งพอ ที่ผมบอกว่าผมจะทลายขีดจำกัดเรื่องนี้ ก็เป็นแค่คำพูดผมฝ่ายเดียว ส่วนคนอื่นๆ ล้วนแต่เห็นว่าผมกำลังขี้โม้ทั้งนั้น คิดว่าผมกำลังยกยอรายการตัวเองเลิศลอย พวกเขาจึงไม่เชื่อ หรือต่อให้ผมจะพูดกับพวกเขาอย่างไรก็ไม่มีประโยชน์ พวกเขาไม่เห็นดีด้วยยังไงก็ไม่เห็นด้วยอยู่ดี"
เรื่องนี้นับเป็นสถานการณ์ที่ชวนกระอักกระอ่วนของจางเย่กับ ‘เดอะวอยซ์’ !
การที่คนอื่นไม่เชื่อ คนอื่นไม่ซื้อ เขาจะทำอย่างไรได้? จะไม่เอาสปอนเซอร์ก็ไม่ได้ หรือจะให้รอยอดวิวออกมาก่อนค่อยว่ากัน? อย่าลืมสิว่าหากไม่มีสปอนเซอร์ เขาจะเอาอะไรไปทำรายการ? เช่นนั้นก็ไม่ต้องออกอากาศกันพอดี ติดแหง็กอยู่ตรงนี้นี่แหละ!
อู๋ม่อเงียบไป
จางเย่หัวเราะ "แต่ว่าประธานอู๋ คุณน่าจะรู้ดีนี่ว่าผมเป็นคนยังไง สำหรับเรื่องงาน ผมไม่เคยพูดโอ้อวดเกินจริงมาก่อน ผมบอกว่าจะได้เรตติ้งเท่านี้ มันก็ต้องได้เท่านี้ ไม่สูงไม่ต่ำไปกว่านี้ พวกเราไม่ใช่รู้จักกันวันสองกัน ทั้งยังไม่ได้ร่วมงานกันมาแค่วันสองวัน ผมโม้หรือไม่โม้ คุณเองก็รู้ดีกว่าใคร"
อู๋ม่อกล่าว "มันไม่ได้ง่ายดายแค่เรื่องร่วมมือกันเท่านั้น คนนอกบอกแต่ว่าผมมีวิสัยทัศน์ แถมโชคดี ที่ได้พบจางเย่ ทั้งยังมีความกล้าพอที่จะใช้โฆษณาล้างสมองแบบนี้ แต่มีแค่ผมกับคนในบริษัทไม่กี่คนเท่านั้นที่รู้ดีว่า ผมไม่ได้มีไอ้ความกล้าอะไรนั่นหรอก ไม่มีวิสัยทัศน์อะไรนั่นด้วย ตอนนั้นหากไม่ใช่คุณตบอกยืนกรานว่าโฆษณานี้ทำให้บริษัทเราคืนชีพจากความตาย ถ้าไม่ใช่คุณคอยปากเปียกปากแฉะโน้มน้าวใจผมด้วยเจตนาดี ขู่เข็ญบังคับผม ถึงขั้นยอมไม่รับค่าตัวถ้างานไม่สำเร็จ ยังจะมีผมตอนนี้? ยังจะมีเบรนโกลด์ที่โดดเด่นอย่างนี้ได้? เพราะงั้นคราวก่อนที่ประชุมบริษัท มีคนเสนอให้เปลี่ยนโฆษณาของเบรนโกลด์เพราะมันเก่าไป ใช้มานานจนเบื่อกันแล้ว ผมถึงได้ยกประโยคนี้ออกมาบอกพวกเขาว่า ‘จางเย่บอกไว้ว่าโฆษณาชุดนี้ของเบรนโกลด์ ห้าปียังไม่ต้องเปลี่ยน’ เรื่องโฆษณา ผมเชื่อแค่คุณ จางเย่ ไม่เชื่อคนอื่นทั้งนั้น!"
จางเย่ยิ้มน้อยๆ "ขอบคุณครับ"
อู๋ม่อมองเขาเขม็ง "คราวนี้ ผมเชื่อคุณได้เหมือนกันใช่ไหม?"
จางเย่อธิบาย "คุณวางใจได้ รายการนี้จุดเด่นอยู่ที่เสียง ให้เหล่านักร้องได้กลับสู่พื้นฐานของการร้องเพลง..."
อู๋ม่อกล่าวขัด "คุณไม่ต้องอธิบายเรื่องเทคโนโลยีหรืออะไร แค่ยืนยันกับผมก็พอ"
จางเย่ใคร่ครวญอยู่ครู่ก่อนยืนยันหนักแน่น "คุณเชื่อผมได้เต็มที่ สำหรับเรื่องนี้ ผมไม่หลอกคุณเด็ดขาด ต่อให้ผมจะหลอกใคร ผมก็ไม่หลอกคุณ" เขาพูดความจริง ถ้าเกิดเขาหลอกหลานชายของอู๋เจ๋อชิงล่ะก็ แฟนสาวของเขาเอาตายแน่! "ผมน่ะพูดตรงๆ ยังไงเราก็เป็นเพื่อนกัน ที่รายการจะขอค่าสปอนเซอร์ร้อยล้าน เพราะทางทีมงานเราอยากได้เงินมาทำรายการโดยด่วน ขณะที่ทาง CCTV กำลังทำตัวเป็นพวกหัวอนุรักษ์คร่ำครึ ไม่ยอมอนุมัติงบให้เราสักที ผมจึงต้องออกมาหางบเพิ่ม ถ้าเราไม่ขาดเงินอะไรล่ะก็ ต่อให้คุณเสนอมาห้าร้อยล้าน ผมก็ยังเฉย อย่างไรก็ตาม ผมต้องบอกก่อนว่าเงินก้อนนี้คุณลงทุนคุ้มค่าแน่นอน เงินมาก เราจะทำรายการได้ดียิ่งขึ้น ยอดวิวย่อมต้องสูงขึ้น นั่นจะดีกับการโฆษณาของคุณด้วย ยิ่งกว่านั้น บริษัทคุณจะได้เป็นอันดับหนึ่งของสปอนเซอร์รายการนี้แน่นอน เพราะงั้นก็จะยิ่งได้ผลในเชิงโฆษณาไปอีกขั้น"
อู๋ม่อพอฟังจบก็หัวเราะ กล่าวอย่างปลอดโปร่ง "ดี เรื่องโฆษณาผมเชื่อคุณ คุณไม่ได้เป็นแค่พรีเซนเตอร์ของเบรนโกลด์ แต่ยังเป็นที่ปรึกษาและฝ่ายโฆษณาของบริษัทเรา ร้อยล้านก็ร้อยล้าน! สัญญาจะเซ็นกันเมื่อไร คุณเตรียมไว้ได้เลย ผมพร้อมเซ็นทุกเวลา!"
จางเย่เห็นเขายินดีขนาดนั้น กลับรู้สึกไม่ค่อยดีเสียเอง "ไม่งั้น คุณจะลองทบทวนอีกครั้งไหม?"
อู๋ม่อโบกมือ "ไม่ต้องคิดแล้ว ความจริงเงินของบริษัทเราก้อนนี้ ได้จากโฆษณาของคุณทั้งนั้น ยังจะคิดอะไรอีก ทุ่มเงินให้คุณเท่าไรผมก็ไม่ปวดใจ"
จางเย่ยิ้มตาหยี "อีกหนึ่งเดือนให้หลัง คุณไม่เพียงแต่ปวดใจ แต่ยังจะต้องปวดกรามอีก"
อู๋ม่อมึนงง "ปวดกรามอะไร?"
จางเย่ตอบ "...ยิ้มจนปวดกราม"
"ฮ่าๆ" อู๋ม่อหัวเราะลั่น "คุณพูดแบบนี้ผมยิ่งอยากเห็นผลงานแล้วสิ! ว่ากันตรงๆ นะ ยอดขายของเบรนโกลด์ที่พุ่งพรวดช่วงหลายเดือนมานี้ ทำเงินให้เราแบบไม่ต้องทำอะไรมาก ผมนี่ไม่ต้องกังวลอะไรทั้งสิ้น แต่ในช่วงหลายเดือนนี้พอตรวจตลาดอีกที ถึงยอดขายจะยังแข็งแกร่ง แต่อัตราการเติบโตกลับเริ่มถดถอยทั้งยังช้าลงเรื่อยๆ มีเพียงช่วงวันหยุดที่จะกระเตื้องขึ้นหน่อย เราถึงต้องประชุมกันว่าเราจะเปลี่ยนโฆษณาหรือไม่ ซึ่งผมก็ปัดตกไปแล้วล่ะ อีกทั้งตอนนี้ เมื่อเราซื้อสปอนเซอร์รายการเพลงของคุณ ถึงราคามันจะน่าตกใจพิลึก แต่พอโล่งใจแล้วผมกลับรู้สึกได้ถึงความมั่นคงที่ยากอธิบาย ผมเชื่อว่ารายการของพี่จางต้องยอดเยี่ยมแน่นอน เพราะงั้นหลังโฆษณาออกฉาย ในเมื่อมีรายการที่ร้อนแรง ยอดขายของเบรนโกลด์เราต้องพุ่งขึ้นอีกครั้ง เรื่องนี้ผมมั่นใจ!"
จางเย่ยื่นมือออกมา "อย่างนั้นก็ขอบคุณในความเชื่อใจครับ ขอให้ร่วมมือกันด้วยดี!"
"ร่วมมือกันด้วยดี!" อู๋ม่อกล่าวอย่างขี้เล่นพร้อมจับมือไปด้วยกัน
ด้วยชื่อเสียงของจางเย่ที่พุ่งทะยานไม่หยุดยั้ง คนที่คอยเคลือบแคลงเขามีแต่มากขึ้น เพราะคนรู้จักเขานั้นยิ่งมายิ่งมาก ย่อมต้องเพิ่มขึ้นตามไปด้วย ขณะเดียวกัน คนที่เชื่อมั่นในตัวเขาก็เพิ่มขึ้นเช่นกัน ทั้งเพิ่มขึ้นในอัตราที่มากยิ่งกว่าคนที่คอยฉุดรั้งกว่าเยอะ!
เช่นในวันนี้ อู๋ม่อเป็นคนหนึ่งที่เพิ่งเคยได้ยินชื่อของ ‘เดอะวอยซ์มหาชน’ โดยไม่รู้ถึงเรื่องราวรายละเอียด ไม่ถามไถ่ถึงแนวทางการผลิตรายการ เพราะแค่ชื่อเสียงและความสำเร็จในอดีตของจางเย่ อู๋ม่อก็กล้าที่จะปิดดีลขนาดหนึ่งร้อยล้านหยวนเช่นนี้ด้วยการจับมือกันเพียงครั้งเดียว! แค่เรื่องนี้ก็เห็นได้ชัดว่า ‘แบรนด์จางเย่’ นั้นสำคัญเพียงใด! ยิ่งใหญ่เพียงใด!




*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./40.md)