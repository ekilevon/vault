##บทที่ 626 : สุ่มลอตเตอรี่อีกครั้ง!
ผู้เชี่ยวชาญและคนในวงการประเมินคะแนนให้สูงมาก
โจทย์เลขสองสามข้อกลายเป็นประเด็นร้อนของชาวเน็ต
แม้กระทั่ง บางฟอรั่มโพสต์หน้าแรกยังเป็นโจทย์เลขชั้นประถมของจางเย่ให้ชาวเน็ตได้เปิดดู ทำให้คนที่ไม่ได้สนใจห้องเรียนบนเวยป๋อของจางเย่พลอยรู้หัวข้อนี้ไปด้วย ไม่เว้นพวกเกรียนที่ถูกดักให้เข้าไปเรียงตัว ทำเอารู้สึกโมโหจนต้องร้องโวยวาย
@ชื่อของจางเย่ถูกเปิดดูอย่างไม่ขาดสายวันนี้ไม่รู้ว่าถูกวิจารณ์ไปกี่ระลอกแล้ว!
“โมโหจนแทบร้องไห้!”
“โจทย์ข้อนี้กวนโมโหฉิ*หาย!”
“ไม่ใช่โจทย์กวนโมโห แต่เป็นอาจารย์จางกวนโมโห!”
“อาจารย์จางออกมาเถอะ พวกเรารับรองว่าจะไม่ฆ่าคุณ!”
“ไม่มีใครแกล้งพวกเราได้ขนาดนี้แล้ว!”
จางเย่แหย่คนให้โกรธ ชัดเจนว่าความผิดมากมายนับไม่ถ้วน!
จางเย่เห็นแบบนี้แล้วหัวเราะหึหึ รีบปิดเวยป๋อ ไปดีกว่า ดูนาฬิกาอีกครั้ง นาฬิกาบอกเวลาว่าตอนนี้สามทุ่มห้าสิบนาทีแล้ว มัวแต่ไปเฮฮาไร้สาระกับคนอื่นเสียนาน ไม่คิดว่าจะดึกขนาดนี้แฮะ หันกลับไปมองด้านหลัง เฉินเฉินยังคงนั่งตาแป๋วดูการ์ตูนอยู่บนโซฟา
“ปิดได้แล้ว” จางเย่ลงจากเตียง
เฉินเฉินไม่ขยับ “ขอหนูดูอีกแป๊บ”
จางเย่ทำหน้าขรึม “ตกลงกันแล้วว่าจะนอนสี่ทุ่มนี่ อย่าคิดว่าป้าหนูไม่อยู่แล้วจะไม่มีใครคอยคุมนะ รีบไป ล้างหน้าแปรงฟันก่อน แล้วไปนอน”
เฉินเฉินยังนั่งจ้องจอโทรทัศน์ ไม่สนใจ “อือ”
จางเย่ปิดโทรทัศน์จากนั้นอุ้มเฉินเฉินขึ้น “ไปเถอะ”
ใบหน้าน้อยๆ ของเฉินเฉินดูไม่ค่อยชอบใจ
จางเย่อุ้มเฉินเฉินเดินลิ่วเข้าห้องน้ำ เฉินเฉินตัวเตี้ยเอื้อมไม่ถึง จางเย่จึงเปิดน้ำร้อนให้ล้างหน้าและหยิบแปรงสีฟันอันใหม่มาบีบยาสีฟันใส่แปรงส่งถึงมือเล็ก “แปรงฟันเถอะ เอ๊ะ หนูว่ามันจะเป็นไปได้ไหม ถ้าป้าหนูกลับมาแล้วอาจะให้เขางดเก็บค่าเช่าปีหนึ่ง?”
เฉินเฉินกำลังแปรงฟัน ได้ยินเสียงดังออกมาจากปากไม่ค่อยชัด “หึหึ”
จางเย่กลอกตามองไปที่เฉินเฉิน “คืนนี้หนูจะกลับไปนอนบ้านป้าหรือจะนอนที่นี่?”
เฉินเฉินบ้วนฟองยาสีฟัน “นอนที่นี่”
“อืม งั้นหนูนอนบนเตียงแล้วกัน งั้นยกเตียงให้ชั่วคราวนะ เดี๋ยวอาจะไปนอนบนโซฟา” จางเย่ไม่ได้ไล่เด็กให้ไปนอนบนโซฟา ดูสิ อาคนนี้ใจดีแค่ไหน มีความเป็นผู้ใหญ่แค่ไหน
รอเฉินเฉินล้างหน้าบ้วนปากเสร็จ จางเย่ค่อยล้างหน้าตัวเองบ้าง หลังจากออกมาก็เห็นเฉินเฉินนอนอยู่ใต้ผ้าห่ม ยัยแสบน้อยนอนหงาย มือทั้งสองข้างวางบนอกนอกผ้าห่ม ท่าทางดูน่ารักน่าเอ็นดู
“หมอนพอดีไหม?”
“อืม”
“หนาวไหม?”
“ไม่หนาว”
“งั้นนอนเถอะ ราตรีสวัสดิ์”
“......อื้ม”
จางเย่เอื้อมไปปิดไฟในห้อง เหลือโคมไฟดวงเล็กไว้ เดิมทีเขาไม่เคยนอนเร็วขนาดนี้ โดยเฉพาะหลายวันมานี้ไม่มีงานอะไรทำเลยยิ่งนอนดึกขึ้นทุกวันๆ เลยยังไม่รู้สึกง่วง จึงไปนั่งพิงบนโซฟา
ทำอะไรดีนะ?
งานก็ยังหาไม่ได้ พลอยเบื่อที่จะทำอะไรไปซะหมด!
สิ่งที่จางเย่ต้องการที่สุดในตอนนี้คือสิ่งที่สามารถทำให้ตัวเองเจิดจ้าในรายการโทรทัศน์ที่มั่นคง ส่วนเป้าหมายของปีนี้ที่จะยกระดับให้เป็นดาราระดับบี ยังไม่ทันถึงกลางปีเป้าหมายก็สำเร็จลุล่วงแล้ว เป้าหมายต่อไปนั้นแน่นอนว่า ต้องเป็นคนดังระดับเอที่ชื่อเสียงโด่งดังให้ได้ ซึ่งจำเป็นต้องใช้รายการโทรทัศน์ที่จะมาเติมความนิยมที่มหาศาลได้อย่างมั่นคง แต่งานที่ดีก็ใช่ว่าอยากจะมีก็มีได้เนี่ยสิ สำหรับเรื่องนี้ จางเย่รู้ดีว่าไม่สามารถรีบร้อนได้ เขาทำได้แค่หาทางไม่ให้ตกกระแสไปก็พอ เพื่อยกระดับขึ้นไปอีก ถ้าได้แบบนี้แล้ว ต่อให้หน่วยงานอื่นๆ จะรู้สึกว่าเขานิสัยไม่ดี ก็ยากที่จะมีอะไรมาบดบังความสามารถของเขาไปได้!
ในช่วงที่ผ่านมาจางเย่ทำงานอย่างหนัก สิ่งที่ทำในช่วงสั้นๆ นี้ก็คือ ถ่ายหนัง ขายรายการ คิดโจทย์เลขที่ไม่ธรรมดา เลื่อนขั้นเป็นคนดังระดับบี เขารู้สึกว่า งานที่ดีนั้นอยู่ใกล้แค่เอื้อม ในตอนนี้น่าจะมีสถานีโทรทัศน์มากมายกำลังทำการประเมินและชั่งน้ำหนักเขาอยู่ นี่ไม่ใช่ว่าเขามั่นใจเกินเหตุ แต่เป็นเพราะเขารู้ถึงคุณค่าของตัวเองดี ดาราที่มีฐานแฟนคลับคนหนึ่ง และยังเป็นผู้ดำเนินรายการมืออาชีพ ไม่มีทางที่เหล่าสถานีโทรทัศน์จะไม่ถูกดึงดูดได้ ต้องรู้เสียก่อนว่า ผู้ดำเนินรายการมืออาชีพที่ตอนนี้ได้รับความนิยมในประเทศจนถึงระดับบีนั้น เท่าที่นับได้มีเพียงแปดเก้าคนเอง ไม่ว่าคนไหนก็อยู่ในระดับดาวเด่น
อืม สุ่มลอตเตอรี่ดีกว่า!
ซ้อมมือหน่อย และเพื่อเตรียมพร้อมสำหรับงานใหม่!
หน้าจอแหวนเกมนอกจากเขาแล้วคนอื่นล้วนมองไม่เห็น ดังนั้นจางเย่จึงไม่กลัวว่าเฉินเฉินจะเห็นเข้า กดเปิดหน้าจอของเกมส์ขึ้นมาทันที เช็กดูค่าชื่อเสียงทั้งหมดที่สามารถใช้ได้
——ค่าชื่อเสียง 31 ล้านจุด
ก่อนหน้านี้เพื่อจะหางานทำ จางเย่ได้ทุ่มค่าชื่อเสียงเปิด ‘รัศมีแห่งโชค(อัปเกรด)’ ไปครั้งหนึ่ง เกือบจะใช้ค่าชื่อเสียงที่สะสมไว้เกือบหมด ส่วนค่าชื่อเสียงใหม่ 30 กว่าล้านนี้เพิ่งเพิ่มเข้ามาเมื่อไม่กี่วันมานี้เอง พอคิดๆ ดู นับว่าเพิ่มมาเร็วมากทีเดียว
รายการ ‘เซียนเกะเป๊ะเนื้อ’ นั่น จางเย่ก็ไม่ได้เป็นพิธีกร และไม่ได้เป็นเบื้องหน้าในรายการ เห็นได้ชัดว่าไม่ได้ช่วยเพิ่มค่าชื่อเสียงให้เขา กล่าวได้ว่าค่าชื่อเสียงพวกนี้กว่า 80 เปอร์เซ็นต์นั้น มาจากหนังเรื่อง ‘ปรมาจารย์’ ทั้งที่ได้รับแค่บทนักแสดงสมทบ แสดงเป็นตัวร้ายสมทบ ก็สามารถเพิ่มค่าชื่อเสียงได้ขนาดนี้ถือว่าไม่เลวเลยจริงๆ ถ้าสักวันลูกพี่ได้แสดงเป็นตัวเอก ยอดขายตั๋วได้สักสองสามล้านใบละก็ ค่าชื่อเสียงไม่เพิ่มขึ้นถล่มทะลายเลยเหรอ?
เฮ้อ อย่าเพิ่งคิดไปไกลเลย เอาที่อยู่ตรงหน้าก่อนเถอะ
มีแค่ไหนเอาแค่นั้น ในใจจางเย่รู้จุดนี้ดี เรื่องในภายหน้าเอาไว้ภายหน้าค่อยคุย ตอนนี้ทำในสิ่งที่ต้องทำในตอนนี้ก่อน
มาเถอะ!
กดเปิดลอตเตอรี่(2)
นี่เป็นระบบอัปเดตใหม่มีหมวดหมู่รางวัลใหม่หลังอัปเดตด้วย โยกสล๊อตแมชชีนครั้งหนึ่งต้องจ่ายค่าชื่อเสียง 10 ล้าน จางเย่ไม่ได้ลังเลอะไร กดซื้อทันที!
หมุนติ้ว!
รูปภาพบนสล๊อตแมชชีนหมุนไปมาอย่างเร็วรี่!
หมวดสเตตัส……
ว่างเปล่า......
ว่างเปล่า......
หมวดใช้แล้วทิ้ง……
ว่างเปล่า.....
หมวดสกิล.....
เปลี่ยนไปมาไม่หยุดหย่อนจนตาลาย!
คราวก่อนลอตเตอรี่(1) เข็มชี้หมุนแล้วค่อยๆ ช้าลงจนสุดท้ายค่อยๆ ขยับเลยไปอีกนิดหนึ่ง ทำให้ทายได้ไม่ยากว่าเข็มจะไปชี้ที่จุดไหน แต่หมวดหมู่ใหม่ของลอตเตอรี่(2) นี้ไม่เหมือนกัน เพราะเป็นแบบสไลด์ที่ทายได้ยาก คาดการณ์อะไรได้ไม่มาก แค่เดาได้นิดหน่อย
สล๊อตแมชชีนหมุนช้าลงเรื่อยๆ …
จางเย่มองตาไม่กระพริบ...
เบิกตาจับจ้องเขม็ง!
แกร่ก..
แกร่ก..
รูปภาพหมุนเลื่อนไปทีละรูปๆ
ทันใดนั้น มีภาพหนึ่งเหมือนแรงหมุนจะอ่อนลง ตอนที่ดูเหมือนจะหมุนลงไปได้ต่ออีกนั้น กลับไม่มีแรงไปต่อในตอนท้าย ..กริ๊ก
หยุดลงแล้ว!
จางเย่ถึงกับหน้าทะมึนไปทั้งแถบ!
ภาพสุดท้ายคือ——ว่างเปล่า!
ค่าชื่อเสียง 10 ล้านหลุดลอยหาย!
เชี่*! ไม่ถูกรางวัลอะไรเลย!
จางเย่เจ็บใจ กัดฟันกรอดๆ วิ่งไปเข้าห้องน้ำล้างมือ จากนั้นกลับมาใช้ค่าชื่อเสียงอีก 10 ล้านซื้อลอตเตอรี่(2) อีกครั้งทันที!
ลองอีกที!
ฉันไม่เชื่อว่าจะไม่ได้!
สล๊อตแมชชีนเริ่มหมุนอีกครั้ง
แคร่กๆๆๆ …
รูปภาพแวบวับไปมาเร็วจี๋ ดูไม่ออกว่าเป็นภาพอะไร เวลาผ่านไปจึงค่อยๆ ช้าลง
แกร่ก——หมวดใช้แล้วทิ้ง
แกร่กอีกที——หมวดพิเศษ
จางเย่ตะโกนโหยหวนในใจ หยุดเถอะ! หยุดตรงนี้แหละ!
แต่ผลคือ..สล๊อตแมชชีนไม่ฟังเขา มันค่อยๆ หมุนแกร่กลงไปและลงไปอีกหนึ่งช่อง หยุดนิ่งตรงนี้!
ว่างเปล่า!
ว่างเปล่าอีกแล้ว!
โว้ยยยยยยยยยยยยยยยยยย!
จางเย่หน้าเขียว เว*เอ๊ย! ทำไมวันนี้ซวยแบบนี้วะเนี่ย? ยี่สิบล้านเชียวนะ! เสียกันง่ายๆ แบบนี้เลยเหรอ? แม้แต่เสียงก็ไม่ได้ยินสักแอะ? เขาแค้นใจสุดๆ ก่นด่าโคตรเหง้าศักราชลอตเตอรี่(2) ในใจต่อไปบัดซบ! บัดซบเชี่*ๆ !
ล๊อตเตอรี่(2) เป็นระบบที่ออกมาใหม่ไม่เหมือนกับลอตเตอรี่(1) ถึงแม้ลอตเตอรี่(1) มีโอกาสที่จะสุ่มได้หีบสมบัติว่างเปล่าเหมือนกัน แต่เวลาที่ผ่านมาเกือบหนึ่งปี จางเย่เคยจับได้หีบสมบัติว่างเปล่าแค่ครั้งสองครั้งเท่านั้น! ส่วนลอตเตอรี่(2) น่ะเหรอ? แค่ดูจากภาพที่หมุนไปมาก็เห็นได้ชัดว่า ทุกหมวดไม่ว่าจะเป็นหมวดใช้แล้วทิ้งหรือหมวดสเตตัส จะต้องมีคำว่า ‘ว่างเปล่า’ มาคั่นเสมอ ถ้าดวงซวยก็จะเจอคำว่า ‘ว่างเปล่า’ ติดกันสองตัว แบบนี้แล้ว โอกาสที่จะได้หีบสมบัติแทบจะน้อยนิด เหมือนอย่างวันนี้ เสี่ยงโชคไปสองครั้งก็ไม่ได้อะไรติดมือสักอย่าง เสียค่าชื่อเสียงไปตั้ง 20 ล้านเปล่าๆ ปลี้ๆ !
คราวก่อนที่จางเย่สุ่มลอตเตอรี่ ถึงแม้จะมีได้บ้างเสียบ้าง แต่โดยรวมแล้วถือว่าค่อนข้างโชคดี อย่างเช่น ไอเท็มหมวดพิเศษที่โอกาสได้ต่ำมากและจำกัดสิทธิการซื้อในร้านค้าด้วย เขายังเคยจับมาได้หลายครั้ง แม้จะเป็นโอกาสแค่หนึ่งในร้อย อีกทั้ง ตอนที่เริ่มเสี่ยงโชคบางครั้งก็จับได้ไอเท็มที่ไม่ดี ต่อมาก็จับได้ไอเท็มที่ไม่เลวนัก แต่วันนี้ถือเป็นวันที่ดวงซวยของจางเย่ โชคไม่เข้าข้างเขาเลย เปลี่ยนไปสุ่มอันอื่นดีกว่า บีบหัวใจเกินไปแล้ว!
จางเย่จิ้มหน้าจอไปมา สุดท้ายกลับมาที่หน้าจอของลอตเตอรี่(1) ไอเท็มของที่นี่ถึงแม้จะดูด้อยกว่าลอตเตอรี่(2) คุณภาพต่างกันอย่างมาก แต่ลอตเตอรี่(1) ปลอดภัยกว่า โอกาสเสียน้อย ขี้หมูขี้หมาอย่างไรก็ต้องสุ่มได้ไอเท็ม ไม่มีทางเสียเปล่าด้วย ดังนั้นในวันที่โชคไม่เข้าข้างอย่างวันนี้ จางเย่ไม่ลังเลเลยสักนิดที่จะเลือกสุ่มรางวัลที่ระดับต่ำลงไป!
จ่ายค่าเสี่ยงดวงไปอีกหนึ่งแสน!
เข็มชี้บนวงล้อเริ่มหมุนทันที!
1 รอบ.....
5 รอบ......
10 รอบ.....
ช้าลงเรื่อยๆ ค่อยๆ ชัดเจนขึ้น จางเย่เห็นว่าโอกาสที่เข็มชี้จะหยุดตรงบริเวณหมวดสเตตัสค่อนข้างสูง นึกในใจว่า ก่อนหน้านี้ตัวเองถูกรางวัลในหมวดนี้ไม่บ่อย ค่าชื่อเสียงที่เคยจ่ายไปมักจะได้รางวัลในหมวดสกิลซะมากกว่า ทำให้มองข้ามไอเท็มในหมวดสเตตัส ดังนั้นเขาเลยคิดจะปรับโอกาสเสี่ยงดวงของตัวเอง อย่างครั้งก่อนหน้านี้ที่จับได้ ‘ผลเพิ่มเสน่ห์’ และ ‘ผลเติบโต’ ก็ถือว่าไม่เลว เขาเลยสนใจ กดปุ่มฟังก์ชั่นเพิ่มเดิมพันเสี่ยงดวงทันที!
เพิ่มเท่าไรดีนะ?
เพิ่มเดิมพันอีกสักร้อยละกัน!
กดปุ่มยืนยัน จ่ายค่าชื่อเสียงอีก 10 ล้าน!
ท้ายสุดแล้ว วงล้อทำงานต่อ เข็มชี้หมุนช้าลง จนสุดท้ายหยุดที่บริเวณหมวดสเตตัส
ปาด๊า! หีบสมบัติ(เล็ก) 101 ใบปรากฏขึ้น!
ตอนนี้ไม่ว่าจางเย่จะจับได้วางวัลอะไรเขาก็ไม่รู้สึกอะไรแล้ว จะเป็นอะไรก็ได้ ขอแค่หีบสมบัติแม่*อย่าว่างเปล่าก็พอ!
เปิด!
เปิดฝาหีบออก หีบสมบัติเปล่งแสงทองเรืองรอง!
【ผลเพิ่มความว่องไว】 *101 : หลังรับประทาน เพิ่มค่าว่องไว
ไอ้นี่อีกแล้วเหรอ?
ผลเพิ่มความว่องไวอีกแล้วเหรอ?
จางเย่ยังจำได้ ก่อนที่ระบบจะออกเวอร์ชั่นใหม่ตอนนั้นก็จับได้ไอเท็มนี้นี่แหละ ตอนนั้นรู้สึกจะได้มา 20 ผล ถ้าคราวนี้กินเข้าไปทั้งหมดอีก ก็ 121 ผลแล้ว?
ไอเท็มนี้จะบอกว่าไม่มีประโยชน์เลยก็ไม่ได้ แค่ไม่ค่อยช่วยอะไรล่ะมั้ง? จางเย่น้ำตาแทบจะไหลออกมา แม่* จับรางวัลคราวนี้ดูน่าเวทนาเหลือเกิน เฮ้อ ทำอะไรไม่ได้แล้วนี่นะ จับมาแล้วจะคืนของก็ไม่ได้ เขาได้แต่กิน ‘ผลเพิ่มความว่องไว’ เข้าไปทีละผลๆ ทั้งน้ำตา ประสบการณ์ที่กินไอเท็มชิ้นนี้เข้าไปเมื่อคราวก่อน ถ้าจะพูดให้ถูกต้องคือไม่ได้เพิ่มความเร็วตามชื่อ แต่เป็นการเพิ่มความเร็วด้านปฏิกิริยาของมนุษย์
หลังจากกิน ‘ผลเพิ่มความว่องไว’ 101 ผลไปจนหมด จางเย่ขยับแขนขาไปมา รู้สึกร่างกายคล่องตัวขึ้นไปอีกหลายเท่า รู้สึกแจ่มใสมาก เหมือนสมองเพิ่งส่งคำสั่งออกไป แล้วร่างกายก็ตอบสนองอย่างรวดเร็ว ถ้าเปรียบกับคนทั่วไปถือว่าเร็วกว่าหลายเท่าตัว ความเร็วนี้ต้องใช้การวัดระดับเสี้ยววินาที ดูด้วยตาเปล่าไม่ออกหรอก!
เฮ้อ ช่างเถอะ
ยุงถึงแม้ตัวจะเล็กแต่ก็เป็นเนื้อแหละน่า ไม่แน่ว่าคราวหน้าอาจจะได้ใช้ก็ได้ จากประสบการณ์และชีวิตจริงก็เห็นได้ว่า ทุกครั้งที่จับรางวัลได้ไอเท็มที่ถึงแม้จะเห็นเป็นขยะ แต่กลับมีประโยชน์ได้อย่างไม่น่าเชื่อ หากใช้ถูกที่ถูกเวลา แค่ต้องดูว่าใช้เป็นไหม หรืออาจจะแค่ใช้ไม่ถูกที่เท่านั้นเอง
จางเย่ได้แต่คิดปลอบใจตัวเอง การสุ่มลอตเตอรี่ครั้งนี้จบแล้ว เหลือแค่ค่าชื่อเสียงที่น่าสงสารอีก 1 ล้านจุด เขาหยุดเล่นดีกว่า เก็บเอาไว้ยามฉุกเฉินก็แล้วกัน!


*-*-*-*-*-*-*-*-*-*-*-*-*-*-*-*






[Go To Next Chapter]( ./27.md)