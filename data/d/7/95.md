##บทที่ 695 : คำเชื้อเชิญจากทีมออกข้อสอบเข้ามหาวิทยาลัย!
เรตติ้งของ ‘เดอะวอยซ์’ ตอนที่สองตอกหน้าใครหลายคนอีกครั้ง!
ผู้คนชมชอบดูเรื่องสนุก!
สื่อหนังสือพิมพ์ล้วนอยากเขียนข่าว!
แต่เหล่าคนในวงการต่างเงียบเสียงลง!
คนที่อยากเห็นจางเย่กับ ‘เดอะวอยซ์’ เป็นตัวตลก คนที่คาดว่าเรตติ้งของ ‘เดอะวอยซ์’ ในตอนที่สองจะร่วงดิ่งลงเหว ต่างหุบปากเงียบสนิท หลายคนถึงกับแอบลบคำวิพากษ์วิจารณ์ต่อจางเย่และรายการใหม่ของเขาที่เขียนไว้บนเวยป๋อ ทำเหมือนไม่มีอะไรเกิดขึ้นมาก่อน
ทุกสิ่งเป็นดังเคย…
...โลกยังคงหมุนไปดังกาลก่อน
ขณะนี้ สงครามระหว่างจางเย่กับคนในวงการถือว่าปิดม่านลง




……




เที่ยงวัน
ชั้นล่างของสถานีโทรทัศน์ ที่ร้านอาหารริมทะเลสาบปาอีตอนเหนือ จางเย่ควักกระเป๋าตัวเองเลี้ยงฉลองให้กับทีมงานรายการอีกครั้งหนึ่ง
"ผู้กำกับจาง คารวะครับ"
"เอาล่ะ ขอยืมน้ำชาแทนเหล้านะ"
"พรุ่งนี้มะรืนนี้ก็เป็นวันหยุด พวกเรามีงานอะไรอีกไหม?"
"ไม่มีแล้ว ทำเสร็จหมดแล้ว พักให้สบายนะ!"
"โอ้!"
"เยี่ยมไปเลย!"
"ในที่สุดก็ได้หลับสบายซะที!"
‘เดอะวอยซ์’ นั้นเข้าสู่เส้นทางที่ถูกที่ควรแล้ว ทั้งเรื่องการผลิตรายการก็ดี เรื่องของเรตติ้งก็ด้วย ไม่มีอะไรให้ต้องกังวลอีกต่อไป ต่างก็อยู่ในทิศทางที่ดีที่สุด โดยเฉพาะอยู่ภายใต้กำมือของจางเย่และทีมรายการ กล่าวได้ว่าเวลานี้ ทุกคนในทีมรายการได้ผ่อนคลายลงจริงๆ เสียที ความคิดวุ่นวายที่ต้องคอยกังวลนี่นั่น ในที่สุดก็ได้พักแล้ว!
บรรณาธิการหญิงหนึ่งในทีมงานรายการยิ้มกล่าว "ผู้กำกับจาง ฉันขอถามคุณหน่อยสิ อีกไม่กี่วันฉันจะขอลาสองวันนะคะ ลูกชายสอบเอนทรานซ์ ส่วนแฟนฉันก็ยุ่งจนไม่มีเวลา มีแต่ฉันพาเขาไปได้ จะได้ช่วยเขาทบทวนบทเรียนในช่วงสุดท้ายก่อนสอบ แล้วก็ทำอะไรให้กินด้วย หลายวันนี้คงยุ่งมากๆ"
จางเย่แปลกใจ "ยังไม่เข้าช่วงสอบเข้ามหาวิทยาลัยอีกเหรอครับ?"
"ยังเลยค่ะ เพิ่งจะต้นเดือนมิถุนาเอง" พี่สาวใหญ่ตอบยิ้มๆ
"สอบวันที่เท่าไรนะครับ?" จางเย่ถามด้วยความไม่แน่ใจ
จางจั่วผู้ช่วยผู้กำกับที่นั่งอยู่ข้างจางเย่เริ่มหยอกล้อ หัวเราะเฮฮา "สอบเอนท์ช่วงปลายเดือนมิถุนาทุกปี ผู้กำกับจางวุ่นวายจนลืมเวลาแล้วสิ"
"ปลายเดือนเหรอ?" จางเย่อุทาน
ฮาฉีฉี "ใช่ค่ะ เหลืออีกราวๆ สิบกว่าวัน"
ไม่ใช่ว่าเขาลืมหรือแสร้งไม่รู้ แต่จางเย่ไม่รู้เรื่องจริงๆ ในโลกของเขา การสอบเข้ามหาวิทยาลัยนั้นถูกปรับขึ้นมาเป็นช่วงวันที่ 7 - 8 มิถุนายนเสมอ หลังถูกพักการสอนจากเป่ยต้า จางเย่เองก็ไม่ได้สนใจข่าวคราวพวกนี้เลย หลายวันนี้ยุ่งกับการถ่ายทำ ‘เดอะวอยซ์’ ดังนั้นถึงได้คิดว่าการสอบเอนทรานซ์นั้นเสร็จสิ้นลงแล้ว แต่กลับเพิ่งได้ทราบว่าเวลาสอบของโลกใบนี้กับโลกใบเก่าของเขานั้นแตกต่างกันเล็กน้อย ท่าทางลำดับและวิธีการสอบของที่นี่เองก็แตกต่างเช่นกัน
อู่อี้กล่าว "เจ๊หลี่ ลูกชายเรียนเป็นยังไงบ้าง?"
บรรณาธิการหญิง "ดีมากเลย แต่ว่าบ้านฉันทะเบียนไม่ได้อยู่ในเมืองหลวง ถึงลูกจะเรียนที่เมืองหลวง แต่สอบเอนท์ต้องกลับไปสอบที่บ้านเกิด เพราะงั้นถึงได้กังวล"
ฮาฉีฉีกล่าว "ที่ไหนก็เหมือนกันนี่คะ?"
บรรณาธิการหญิงโบกมือ "เหอๆ ไม่เหมือน ไม่เหมือน ตอนนี้ทั่วประเทศมีสิทธิ์ออกข้อสอบของตัวเอง ข้อสอบของฝั่งเมืองหลวงน่ะง่ายทุกปี คะแนนสอบเข้าก็ต่ำ แรงกดดันน้อยกว่าที่อื่นเยอะ อีกทั้งข้อสอบของแต่ละมณฑลไม่จำเป็นต้องเหมือนกัน มียากมีง่าย แล้วแต่ดวง"
ฮาฉีฉีไม่เข้าใจนัก "เมืองหลวงง่ายกว่า?"
บรรณาธิการหญิงถอนใจ "ใช่ ง่ายกว่ามากเลย"
จางเย่หัวเราะ "อยากเข้าที่ไหนล่ะครับ?"
บรรณาธิการหญิงตอบอย่างกล้าหาญ "ที่แรกก็เลือกเป่ยต้านี่แหละค่ะ"
ฮาฉีฉีอุทาน "แปลว่าลูกคุณเรียนเก่งมากเลยนะ"
"ก็ใช้ได้ ถ้าทำได้ดีๆ สักหน่อยน่าจะมีโอกาส" บรรณาธิการหญิงกล่าวต่อ "ถ้าลูกฉันเข้าเป่ยต้าได้ กลับมาจะเลี้ยงทุกคนมื้อใหญ่ สัญญาเลย!"
จางจั่วหัวเราะน้อยๆ "เจ๊หลี่ คุณควรเลี้ยงมื้อใหญ่ผู้กำกับจางเราถึงจะถูกต้อง ผู้กำกับจางน่ะยังไงก็เป็นถึงอาจารย์ของภาควิชาภาษาจีน แถมยังเป็นรองศาตราจารย์ภาควิชาคณิตศาสตร์และวิทยาศาสตร์ของเป่ยต้าอีกนะ"
บรรณาธิการหญิงหัวเราะคิกคัก กล่าวอย่างเย้าแหย่ "ก็ต้องเชิญอยู่แล้วสิ ฉันยังจำได้ว่าหลังจากลูกชายฉันสอบเข้าเป่ยต้าได้ ผู้กำกับจางยังต้องดูแลเขาอีกมาก"
จางเย่ยักไหล่ยิ้มๆ "ผมถูกพักการสอนมาเทอมหนึ่งแล้ว ปีนี้จะได้กลับไปสอนหรือเปล่าก็ยังไม่ทราบ แต่ว่าถ้าลูกคุณอยู่ภาควิชาภาษาจีนหรือคณิตศาสตร์ ผมรู้จักอาจารย์ภายในไม่น้อย มีเรื่องอะไร ยังไงก็พอคุยกันได้ กลับไปไว้ว่ากันนะครับ"
"คุณพูดแบบนี้ก็พอแล้วค่ะ ผู้กำกับจาง อิอิ ฉันขอคารวะคุณจอกหนึ่งค่ะ" บรรณาธิการหญิงนั้นยินดียิ่ง เธอยกแก้วน้ำส้มขึ้นชนกับจางเย่
จางเย่กล่าว "ขอให้ลูกชายได้สมปรารถนาครับ"
ทันใดนั้น โทรศัพท์มือถือในกระเป๋าก็สั่นขึ้นมา มีสายเข้า
จางเย่หยิบออกมาดูเบอร์ เป็นชื่อของพานหยาง คณบดีของคณะคณิตศาสตร์และวิทยาศาสตร์ที่เป่ยต้านั่นเอง เขานึกประหลาดใจยิ่งที่คณบดีพานโทรหาเขาในเวลานี้ จึงกล่าวกับคนในโต๊ะ "พวกคุณกินกันไปก่อนนะ" ก่อนลุกขึ้นออกไปรับสายด้านนอก
จางเย่ "สวัสดีครับ?"
พานหยาง "สวัสดี รองศาสตราจารย์จาง"
จางเย่ "คณบดีพาน อย่าเรียกรองศาสตราจารย์สิครับ เรียกผมจางน้อยเถอะ"
พานหยาง "ฮ่าๆ อาจารย์จางก็แล้วกัน อยู่ข้างนอกหรือ?"
จางเย่ "กำลังทานข้าวครับ มีธุระอะไรหรือเปล่า?"
พานหยาง "มีธุระนิดหน่อยจริงๆ แต่ว่าคุยกันทางโทรศัพท์ไม่สะดวก เจอหน้ากันหน่อยไหม?"
จางเย่ "วันไหนดีครับ?"
พายหยาง "ตอนนี้ดีที่สุด"
จางเย่ "เรื่องด่วนหรือครับ? แต่ตอนนี้ลำบากนิดหน่อย ผมยังไม่เลิกงานเลย"
พานหยาง "อ้อ ผมเพิ่งนึกออก คุณกำลังทำรายการใหม่อยู่นี่นา ท่าทางจะฮอตซะด้วย อืม งั้นดูหน่อยว่าว่างตอนไหน? คุณเลิกงานกี่โมง?"
จางเย่ "ไม่งั้นบอกก่อนได้ไหมครับว่าธุระอะไร ผมจะได้จัดเวลาให้"
ปลายสายหยุดไปครู่ พานหยางจึงกล่าว "เอ้า บอกทางโทรศัพท์ความจริงก็ไม่เป็นไร ผมอยากให้คุณมาช่วยออกข้อสอบเอนทรานซ์ของเมืองหลวงในปีนี้น่ะ"
จางเย่ตะลึงงัน "..เอ๋?"
พานหยางกล่าว "ทีมออกข้อสอบเอนท์ของฝั่งเมืองหลวงปีนี้ ผมเองก็มีชื่ออยู่ด้วย ความจริงข้อสอบออกเสร็จหมดแล้ว ไม่ว่าจะเลข ภาษาจีน อังกฤษ สังคม วิทย์ อืม มีข้อสอบชุดสำรองอยู่หลายชุดอีกด้วย แต่ตอนนี้มีปัญหากะทันหันว่าเบื้องบนไม่ปล่อยผ่านข้อสอบชุดนี้ ทุกปีข้อสอบของเขตเมืองหลวงค่อนข้างง่ายอยู่แล้ว ปีนี้กับปีก่อนก็ไม่ต่างกัน ผู้ดูแลเบื้องบนบอกว่าง่ายไป ให้ยากขึ้นกว่านี้อีก ถ้าเกิดบอกล่วงหน้าก็ดี ทุกคนจะได้ระดมสมองกันขัดเกลาอีกสักหน่อย เแต่เพิ่งมาบอกเอาตอนนี้เวลามันกระชั้นมาก เหลืออีกสิบกว่าวันก็สอบแล้ว ต้นฉบับต้องทำให้เสร็จก่อนหน้า อย่างช้าที่สุดวันจันทร์หน้าก็ต้องเสร็จแล้ว เหลืออีกแค่สามวันเท่านั้น ดังนั้นตอนนี้ทีมออกข้อสอบถึงได้เร่งระดมพลเรียกเพื่อนเรียกพ้องมาช่วยๆ กัน คนเยอะแรงแยะ ฝั่งคณิตศาสตร์ ผมคิดถึงคุณคนแรกเลย"
จางเย่เหงื่อตก "คณบดีพาน พวกคุณคือเหล่าศาสตราจารย์คณบดีดอกเตอร์ปริญญาโทกันทั้งนั้น แค่ให้ข้อสอบยากขึ้นอีกหน่อยไม่ใช่เรื่องง่ายดายหรอกหรือครับ?"
พานหยางกล่าวตามตรง "ไม่เหมือนกัน ให้ออกข้อสอบยากอีกหน่อยน่ะง่ายมาก ทีมออกข้อสอบเลขเราคว้าใครสักคนออกมา ออกข้อสอบที่ขนาดนักศึกษาหลังปริญญายังทำไม่ได้น่ะเป็นเรื่องง่ายมากๆ แต่กับการสอบเข้ามหาวิทยาลัยนั้นไม่เหมือนกัน ข้อสอบยากไม่ใช่การท้าทายผู้เข้าสอบ แต่คือการแบ่งระดับ ดังนั้นข้อสอบที่ออกมา ไม่เพียงต้องมีแก่นใจความ แต่ยังต้องอยู่ในขอบเขตที่ความรู้ของระดับชั้น ม.ปลายจะคิดออกด้วย ข้อนี้นับว่าไม่ง่าย คุณเข้าใจใช่ไหม? แค่หยิบยกทฤษฎีอะไรมาออกข้อสอบ คนสอบตอบไม่ได้ก็นับว่ายากแล้ว แต่ถ้าแม้แต่ผมเองยังตอบไม่ได้ อย่างนั้นจะมีความหมายอะไร? เพิ่มความยากไม่ใช่เป้าหมาย เป้าหมายคือการคัดกรองผู้เข้าสอบต่างหาก"
"อย่างนั้นเอง" จางเย่เข้าใจแล้ว
พานหยาง "ว่ายังไง? ทางคุณพอสะดวกไหม?"
จางเย่ "ผมไม่เคยออกข้อสอบนะครับ คุณไว้ใจผมเกินไปแล้ว"
พานหยางหัวเราะ "จุๆ ผมเคยเห็นโจทย์คุณมาก่อนนะ"
"เอ๋? ผมออกข้อสอบอะไรครับ?" จางเย่จำไม่ได้จริงๆ
"โจทย์ที่คุณออกที่โรงเรียนสาธิตประถมนั่นน่ะน่าสนใจมากนะ ระดับความยากก็ใช้ได้ มีหลักการ แถมยังมีจุดที่น่าสนใจมากอีก" พานหยางกล่าว
จางเย่อุทานคำหนึ่ง "นั่นเลขเด็กประถมนะครับ"
พานหยางหัวเราะเหอๆ "คุณอย่าดูถูกไป ข้อสอบประถมออกไม่ง่ายหรอกนะ ให้ผมไปออกข้อสอบในระดับของผม ผมมั่นใจว่าสามารถออกข้อสอบได้มีลูกเล่นมีความน่าสนใจมาก เพราะว่าในระดับนี้ ผมรู้ว่าตรงไหนยาก ตรงไหนง่าย แต่กับข้อสอบระดับประถม ผมเองก็จนปัญญาจริงๆ เพราะในมุมมองของผมคือข้อสอบพวกนี้ก็เหมือนกันหมด ง่ายมากๆ ดังนั้นหลายอย่างเองก็ยากจะจำแนกให้กระจ่างชัด ซึ่งเรื่องนี้คุณกลับทำได้ยอดเยี่ยม ลดระดับตัวเองลงไปหลายระดับเพื่อให้เข้าใจกระจ่างชัด นี่คือคุณสมบัติที่คนออกข้อสอบเก่งๆ พึงมี ดังนั้นคำถามพวกนี้น่ะ เห็นได้ชัดว่าคุณออกข้อสอบได้ดีกว่าพวกเรามาก ไม่งั้น ผมไม่มารบกวนคุณให้ช่วยหรอก"
จางเย่กล่าวหยอกล้อ "คุณยอผมจนลอยขึ้นฟ้าแล้ว ผมว่าถ้าผมไม่ตอบตกลง อย่างนั้นผมเองก็รู้สึกไม่ดีแล้วสิ"
พานหยาง "งั้นก็ตามนี้นะ"
จางเย่ถามขอคำยืนยัน "ขอคำถามยากๆ งั้นเหรอครับ?"
พานหยางตอบ "ขอแค่อยู่ในขอบเขตที่ผู้เข้าสอบควรตอบได้ ยิ่งยากยิ่งดี!"
"คุณแน่ใจนะครับ? ถ้าเกิดข้อสอบออกมายากเกินไปจะทำยังไง? คนเขาไม่ด่าผมตายเหรอ?" ในที่สุดจางเย่ก็เผยสิ่งที่กังวลออกมา
พานหยางกล่าวกลั้วหัวเราะ "คนออกข้อสอบน่ะ ยังไงก็โดนด่า ออกข้อสอบง่าย ผู้เข้าสอบเขตอื่นก็ด่า บอกว่าคนออกข้อสอบไม่มีมาตรฐาน ถ้าพวกเขามาสอบในเขตนี้ก็สบายไปแล้ว แต่พอออกข้อสอบยากไป ฝั่งผู้เข้าสอบเมืองหลวงก็ด่า หาว่าคุณขวางทางเจริญ ดังนั้น ยังไงก็หนีไม่พ้น นี่คือเหตุที่อาจารย์หลายท่านไม่อยากเข้าร่วมทีมออกข้อสอบ"
จางเย่แทบเป็นลม ".....แล้วคุณก็ยังมาเชิญผม?"
ประโยคต่อไปของพานหยางทำให้จางเย่ทั้งขำทั้งฉิว "คุณยังจะกลัวโดนด่า? ทั้งในเน็ตทั้งบนจอทั้งในวงการต่างๆ มีวันไหนบ้างที่ไม่มีคนออกมาด่าคุณสักแปดคนสิบคนน่ะ?"
จางเย่ "...ที่คุณว่าทำเอาผมไม่รู้จะตอบยังไงดีแล้ว"
พานหยางกล่าว "อีกอย่างนะ แต่ละมณฑลมีข้อสอบของตัวเอง มีเกณฑ์ตัดคะแนนเป็นของตัวเอง ในพื้นที่ข้อสอบถ้ายากมาก ใครๆ ก็ทำข้อสอบได้ไม่ดี คะแนนก็ต้องต่ำ อย่างนั้นเกณฑ์อันดับหนึ่งอันดับสองก็ต้องลดหลั่นกันลงไปอีก ในแง่นี้จะว่าไปก็เหมือนกันหมด ถือว่ายุติธรรมในระดับหนึ่ง ดังนั้นไม่ใช่พวกเราจะไปตัดหนทางของเด็กๆ หรอกนะ เพราะยังต้องดูความสามารถส่วนตัวของเด็กด้วย ส่วนเรื่องระดับความยากที่น้อยจนเกินไปของข้อสอบในเขตเมืองหลวงน่ะโดนคนด่ามาหลายปีแล้ว ปีนี้เบื้องบนถึงทำใจยักษ์เปลี่ยนทั้งแนวข้อสอบเปลี่ยนแนวคิด ดังนั้นคุณวางใจทำใจยักษ์ได้เลย ไม่กลัวข้อสอบยาก กลัวแต่จะยากไม่พอ! ผมเองก็อยากรู้จริงๆ ถ้าเกิดให้คุณออกข้อสอบเลขสามข้อใหญ่สุดท้าย คุณจะออกข้อสอบออกมาได้อย่างไรบ้าง"
จางเย่คิดๆ ก็ตอบกลับ "ได้ครับ อย่างนั้นผมคุยกับรองผู้อำนวยการที่สถานีก่อนแล้วกัน"
พานหยาง "นี่เป็นเรื่องเร่งรีบ ให้ดีวันนี้ให้คำตอบผมนะ"
"ได้ครับ" จางเย่ตอบรับ
ความจริงในใจ จางเย่มีแผนเอาไว้หมดแล้ว!
คุณสมบัติของคนออกข้อสอบเข้ามหาวิทยาลัย ไม่ใช่ว่าใครก็เป็นได้ พานหยางเพิ่งบอกว่าอาจารย์หลายท่านไม่ได้อยากเป็นคนออกข้อสอบ ความจริงควรบอกว่า ถ้าทีมออกข้อสอบเชิญพวกเขาจริงๆ คงไม่มีอาจารย์ท่านไหนปฏิเสธคำเชิญนี้ เนื่องจากนี่คือเกียรติยศ! ทั้งยังเป็นสิ่งยืนยันระดับความสามารถในวงการศึกษา! ซึ่งจางเย่ไม่ได้สนใจเรื่องนี้นัก เขาเพียงแต่เห็นว่าเรื่องนี้สามารถเพิ่มชื่อเสียงให้เขาได้ ส่วน ‘เดอะวอยซ์’ ที่เพิ่งทำนี้ก็ได้มอบชื่อเสียงให้เขาจำนวนมากเช่นกัน ทำให้จางเย่ได้เลื่อนขั้นในทำเนียบอีกครั้ง อย่างไรก็ตามเขาทราบว่า ถ้าปีนี้เขาต้องการจะเป็นดาราในทำเนียบระดับ A ชื่อเสียงเขายังคงห่างไกล ถ้าเขาอยากเลื่อนขั้นให้ไวที่สุด เขาจะเลือกเดินทางธรรมดาไม่ได้ มีแหล่งชื่อเสียงอีกหนึ่งนับเป็นเรื่องดี งานของเขาเองก็ให้การตอบรับอย่างดี ดังนั้นไป ‘เล่น’ กับทีมออกข้อสอบสักรอบไม่ใช่เป็นไปไม่ได้นี่จริงไหม?
คนว่างยังไงก็ว่าง!
พี่ชายไปรับ ‘จ๊อบ’ สักหน่อยดีกว่า!






*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./96.md)