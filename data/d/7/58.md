##บทที่ 658 : รายการต้องออกอากาศก่อนกำหนด!


ตอนเที่ยงในวันเดียวกันนั้น
มีหลายคนแวะเวียนมาหาจางเย่ เพื่อพูดโน้มน้าว คนที่เข้ามาคนแรกสุดคือคนของ CCTV ในแผนกที่เกี่ยวข้อง น่าจะเป็นคนที่รับผิดชอบด้านการช่วยเหลือติดต่อโฆษณา
“จางน้อย ราคาค่าโฆษณาของพวกคุณมีปัญหา มีปัญหาร้ายแรง ราคาสูงเกินไป เกินกว่ากำลังที่ตลาดจะรับได้ไปไกลมาก มีคนมาแสดงท่าทีไม่เห็นด้วยต่อเรื่องนี้เยอะเลย ถึงแม้รายการของพวกคุณจะรับโฆษณาและหาสปอนเซอร์เอง ทั้งไม่อยู่ในความรับผิดชอบของพวกเรา แต่ยังไงฉันก็ขอพูดสักหน่อย ในเมื่อของอยู่ในมือคุณกลับไม่เอา แล้วจะเอาอะไรอีกล่ะ? จริงไหม? พวกเรารับค่าสปอนเซอร์มาก่อนค่อยว่ากันก็ได้นี่ ถึงน้อยหน่อยก็ดีกว่าไม่ได้อะไรเลยนะ”
“ไม่ได้”
“จางน้อย!”
“ราคากำหนดไปแล้ว”
“คุณนี่นะ ก็ลองปรับเปลี่ยนดูบ้างเถอะ จะว่าไป ถึงรายการของพวกคุณตอนนี้จะไม่ได้ขาดเงิน แต่ทาง CCTV ของพวกเราขาดนะ”
“ ‘เดอะวอยซ์’ ทำเงินได้แน่ แต่วิธีหาเงินไม่ได้จำกัดแค่โฆษณาจากสปอนเซอร์พิเศษไม่กี่ราย นี่เป็นแค่เงินน้อยนิด ยังมีเงินก้อนโตรออยู่ ถ้าเพื่อเงินน้อยนิดนี้ทำให้โฆษณาที่เซ็นสัญญาไปแล้ว รู้สึกผิดหวัง ท้ายที่สุดก็ทำลายชื่อเสียง สูญเสียเงินไปก้อนโต เท่ากับได้ไม่คุ้มเสียน่ะสิ?”
“คุณควรลองคิดดูอีกที”
“ไม่ต้องคิดแล้ว ผู้จัดการโจวเชิญกลับไปเถอะ”
คนที่เข้ามาพูดคนแล้วคนเล่าเหล่านี้ ไม่รู้ว่าใครเป็นคนจัดหามา อาจเป็นรองผู้อำนวยการเจียงหยวน? หรืออาจจะเป็นผู้บริหารของ CCTV ?
สุดท้าย ไดเรคเตอร์ฝูซือหงของทีมรายการก็เข้ามาหาจางเย่ถึงห้องทำงาน ผลักประตูเดินดุ่มๆ เข้ามา “จางน้อย เจ้าของกิจการนมฮิฮิเคยร่วมงานกับทาง CCTV มาก่อน พวกเราต่างรู้จักกัน คุณลดราคาให้เขาหน่อยเถอะ ผมว่าเอาแค่สักสองล้านก็พอ ขายโฆษณาให้เขาเถอะ ส่วนพวกบริษัทที่เซ็นสัญญาไปแล้ว พวกนั้นไม่รู้เรื่องราคาค่าโฆษณาของเจ้าอื่นหรอก พวกเราสามารถเก็บเป็นความลับภายในได้ หนังสือสัญญาจะไม่ถูกเปิดเผย ถ้ายังไม่ได้อีกก็ชดเชยให้พวกเขาสักหน่อยสิ อย่างเอาชื่อบริษัทที่เซ็นสัญญาไว้สามล้านวางไว้ข้างหน้า หรือไม่ก็หาหนทางอื่น”
จางเย่ย้อนถาม “ตัวเลขลดไปแค่ลำดับเดียว ก็ทำให้เสียเงินไปถึงหนึ่งในสามเลยจริงไหมครับ?”
ฝูซือหง “ผมขอพูดตามตรงนะ ไม่ว่ารายการไหนๆ ก็ทำกันแบบนี้ และไม่สามารถที่จะให้โฆษณาของสินค้าต่างชนิดกันแต่ราคาเดียวกันเป็นราคาลอยตัวกันทั้งหมดได้”
จางเย่ “คนอื่นจะทำยังไงผมไม่สน ผมสนแค่ตัวเอง ในเมื่อผมบอกไปแล้วว่าราคาเดียวกัน ก็คือราคาเดียวกัน”
“จางน้อย!” ฝูซือหงเริ่มหงุดหงิด
จางเย่โบกมือ “ไม่ต้องพูดแล้วพี่ฝู เรื่องนี้ไม่สำเร็จหรอก”
สุดท้าย ฝูซือหงก็ถูกจางเย่ปฏิเสธกลับออกไปอย่างหัวฟัดหัวเหวี่ยง!
ฝูซือหงมีชื่อเป็นผู้อำนวยการผลิตของ ‘เดอะวอยซ์’ เป็นคนที่ CCTV มอบหมายให้ดูแลรายการนี้ นับว่ามีอำนาจมากทีเดียว ตอนที่จางเย่มาที่นี่ใหม่ๆ อำนาจการกำหนดราคาโฆษณาจะอยู่ในมือใครนั้นยังไม่แน่ชัด เพราะในสายตาของ CCTV จางเย่ยังเป็นคนใหม่
ทว่าเมื่อเวลาผ่านไป ‘เดอะวอยซ์’ ตั้งแต่เริ่มทำแผนรายการ จัดเวที จัดหาโค้ช ตั้งชื่อรายการ จนถึงกระทั่งจัดหาผู้เข้าแข่งขัน ล้วนแต่เตรียมการภายใต้การควบคุมของจางเย่ ขณะที่ฝูซือหงแทบไม่ได้ช่วยอะไร แต่ละวันก็แทบไม่ได้เป็นส่วนหนึ่งของทีม อาจเพราะมีงานที่สำคัญกว่าต้องทำในแผนกอื่นๆ ดังนั้นด้วยสถานการณ์ในปัจจุบัน จางเย่สามารถพูดได้เต็มปากเต็มคำว่าเป็นคนคุมทุกอย่าง! ไม่แปลกที่เขาจะทำอะไรได้โดยไม่ต้องสนใคร อย่างเช่น การตั้งราคายังไง จะวางกฎเกณฑ์ยังไง ล้วนถือเป็นสิทธิ์ขาด กล่าวได้ว่า...นี่คือรายการที่เขาทุ่มเทแรงกายแรงใจ!
จนถึงตอนนี้ พวกคนนอกไม่กี่คนหรือคนที่ไม่เคยทำอะไรและไม่เคยช่วยอะไร ไม่เคยอยู่ตอนที่รายการกำลังลำบาก ไม่เคยเห็นแม้แต่เงา! พอได้ยินว่ารายการนี้มีเงินก้อนโต ก็กรูกันเข้ามาชี้นิ้วจะเอาโน่นนี่นั่นก็ได้เหรอ?
ไร้สาระ!
ดีแต่ทำให้วุ่นวาย!
จางเย่ไม่มีกะจิตกะใจจะเสวนาด้วย เขาพูดตามตรงเลยว่าไม่สนใจเศษเงินเล็กน้อยนี้ ในความเห็นของเขา ถ้าต้องมามัวเสียเวลากับฝูซือหงและต้องทะเลาะกับพวกนักขายโฆษณาแล้ว สู้ออกไปเดินตามถนนเพื่อหาผู้เข้าแข่งที่มีเสียงดียังดีซะกว่า เขาลงจากตึกเดินไปที่ห้องถ่ายทำ หลังจากสั่งงานไว้เสร็จสรรพ เขาก็หามุมสงบๆ สถานที่ลับตาคน เขียนขั้นตอนการเตรียมงานต่างๆ อย่างเช่นการบันทึก VCR ของผู้เข้าแข่งขันแต่ละคน และการตกแต่งรายการ ‘เดอะวอยซ์’ เป็นต้น
ถึงจะคืบหน้าไปนิดหน่อยก็ถือว่าราบรื่นดี
แม้จะขาดในส่วนของการโฆษณาก็ยังเป็นเพียงเรื่องเล็ก ไม่ได้กระทบอะไร
แต่ ขณะที่คนของทีมรายการ ‘เดอะวอยซ์’ กำลังตระเตรียมรายการกันอย่างวุ่นวายเพื่อออกอากาศในอีกยี่สิบวันข้างหน้านั้น... ข่าวร้ายก็มาอย่างไม่ทันตั้งตัว!
จางเย่เป็นคนแรกในทีมที่รู้ข่าว!
จากนั้น ฮาฉีฉี จางจั่ว อู่อี้และเสี่ยวหวัง ก็ได้รับแจ้งข่าวที่ทำให้ตะลึงนี้!
…...‘เดอะวอยซ์’ ต้องออกอากาศก่อนกำหนด! เวลาคือวันพฤหัสฯ หน้านี้!
ทันทีที่ได้ยินข่าวนี้ทุกคนพลันตกอยู่ในความเงียบงัน!
วันพฤหัสหน้าเหรอ?
แต่พวกเรายังเตรียมสถานที่ไม่เสร็จเลยนะ!
......
ตรงชั้นที่เป็นสำนักงานของ CCTV
ห้องทำงานของรองผู้อำนวยการ
จางเย่รู้สึกสับสน “รองผู้อำนวยการเจียง ..นี่มันหมายความว่าไงครับ?”
เจียงหยวนกลุ้มใจอย่างมาก เรื่องนี้เขาเองก็คาดไม่ถึงและยากจะจัดการ “พวกคุณเริ่มถ่ายรายการภายในอาทิตย์นี้ได้ไหม? อาทิตย์หน้าจะต้องออกอากาศตามเวลา”
จางเย่รู้สึกหมดคำพูด “ตอนที่ผมรับทำรายการนี้ กำหนดเวลาทำรายการคือเดือนครึ่งกว่าๆ ไม่ถึงสองเดือน แต่นี่เพิ่งจะผ่านไปครึ่งเดือน….คุณก็ให้พวกเราเริ่มออกอากาศ? ถ้าหากก่อนกำหนดสามวัน ผมจะไม่ว่าอะไรเลย หรือต้องก่อนกำหนดหนึ่งอาทิตย์ ผมก็ยังรับได้ แต่นี่! ต้องก่อนกำหนดถึงหนึ่งเดือนเต็มเชียวนะ!? พวกเรายังไม่ได้เตรียมพร้อมอะไรสักอย่างเลย แล้วจะให้พวกเราเอาอะไรไปออกอากาศ?”
เจียงหยวน “ทางเราก็เพิ่งได้รับแจ้งมาเหมือนกัน รายการที่คุณทำอยู่นั้น เดิมทียังมีเวลาอีกเกือบเดือนจึงจะเสร็จ ถ้าคิดเต็มๆ ก็มีเวลาสี่ถึงห้าอาทิตย์ในการถ่ายทำ ส่วนการที่พวกเขาเป็นฝ่ายมารวบรัดแผนการทำรายการของพวกคุณ เป็นเพราะตอนนี้เกิดปัญหาใหญ่ขึ้น จ้าวอวี้จวงพิธีกรของรายการนั่นมีปัญหาเรื่องชีวิตส่วนตัว คุณลองเข้าเน็ตดูก็จะรู้ ตอนนี้ทาง CCTV ตัดสินใจถอดเขาออกไปชั่วคราวแล้ว จะไม่ให้เขาออกจอหนึ่งปี”
ข่าวเหรอ?
เรื่องชีวิตส่วนตัวเนี่ยนะ?
จางเย่รีบหยิบโทรศัพท์มือถือขึ้นค้นหา เปิดเว็บไปสักพักก็เจอ เป็นภาพหลุดเซลฟี่ของผู้หญิงคนหนึ่ง ผู้หญิงอยู่ในชุดคลุมอาบน้ำนอนอยู่บนเตียง ด้านข้างคือจ้าวอวี้จวงพิธีของของ CCTV กำลังนอนหลับไม่รู้เรื่องรู้ราว ร่างกายท่อนล่างอยู่ใต้ผ้าห่ม ส่วนท่อนบนไม่สวมอะไร แต่ผู้หญิงคนนั้นกลับไม่ใช่ภรรยาของจ้าวอวี้จวง จางเย่เข้าใจในทันที ถึงแม้ภาพถ่ายนั้นไม่สามารถบอกอะไรได้ทั้งหมด อาจเป็นของจริงหรือเป็นความสัมพันธ์ลับ แต่ที่สำคัญคือผู้ชายเป็นพิธีกรของ CCTV แน่ๆ ภาพถ่ายที่ไม่น่าดูพวกนี้หลุดไปถึงสื่อ มักจะเกิดผลกระทบที่เลวร้ายอย่างมากตามมา หากเป็นสถานีโทรทัศน์อื่นไม่แน่ว่าอาจจะพออดกลั้นได้ แต่กับ CCTV นั้น ความอดกลั้นไม่ได้สูงขนาดนั้น หารายได้ได้แค่ไหน เรทติ้งสูงแค่ไหน ทาง CCTV ให้ความสำคัญเป็นเรื่องรอง ที่ CCTV เห็นเป็นเรื่องสำคัญคือเรื่องของผลกระทบ จางเย่วางโทรศัพท์มือถือลงอย่างอ่อนแรง “เปลี่ยนเป็นรายการอื่นมาช่วยดึงกระแสแทนได้ไหมครับ?”
“ไม่มีเลย” เจียงหยวนกล่าวอย่างจริงจัง “ตอนนี้ทางสถานีเรา รายการที่ทำอยู่ก็มีแค่ ‘เดอะวอยซ์’ ของพวกคุณ ชัดเจนว่าไม่มีรายการไหนมาแทนที่ได้ ด้วยเวลากระชั้นชิดขนาดนี้ ต่อให้ทำรายการลวกๆ สักรายการก็ไม่ทันอยู่ดี!”
จางเย่กล่าวปฏิเสธ “แต่พวกเราก็ทำไม่ทันเหมือนกันนะครับ!”
เจียงหยวนน้ำเสียงอ่อนลงกล่าวปลอบใจ “พวกคุณก็เตรียมมาครึ่งเดือนแล้วนี่จริงไหม? ผมรู้ว่าเวลามันกระชั้นชิด และผมก็รู้อีกว่าไม่เคยมีใครที่จะสามารถทำรายการประกวดร้องเพลงฟอร์มยักษ์แบบนี้ได้ภายในครึ่งเดือน แต่พวกเราหมดหนทางแล้วจริงๆ ...ดังนั้น จะเป็นกองหญ้าไม้หินหรืออะไรก็ต้องลากออกมาดูให้ได้!”
“เวลากระชั้นชิดเกินไป เวทีของพวกเรา การซ้อมของผู้เข้าแข่งขัน VCR ไตเติ้ลรายการ สิ่งของต่างๆ ที่เกี่ยวข้องก็ยังทำไม่เสร็จเลยนะครับ” จางเย่ยังคงปฏิเสธ
ครึ่งเดือนเหรอ?
เดือนเดียวแม่*ยังไม่พอเลย!
‘เดอะวอยซ์’ ในโลกโน้นของจางเย่ ตั้งแต่เตรียมการจนถึงผลิตรายการและออกอากาศ ต้องใช้เวลาไปถึงครึ่งปี และอาจมากกว่านั้นเสียด้วยซ้ำ การที่จางเย่จับเอา ‘เดอะวอยซ์’ จากโลกของเขามาที่นี่ ช่วยได้แค่ประหยัดเวลาในการทำแผนรายการ ประหยัดเวลาใช้ความคิด ทำให้เขาสามารถผลิตรายการได้รวดเร็วขึ้นหลายเท่า แต่ส่วนอื่นๆ เช่นเวลาที่ใช้ตกแต่งเวที ทำไตเติ้ล คัดเลือกผู้เข้าแข่งขัน พวกนี้ไม่สามารถที่จะลดเวลาตรงนี้ได้! และไม่มีทางจะลดได้!
เจียงหยวน “ผมรู้ รวมถึงรู้ถึงจุดที่ยากลำบากสำหรับพวกคุณ แต่ตอนนี้สถานการณ์เป็นแบบนี้ไปแล้ว ไม่ว่าอย่างไรพวกคุณก็เลี่ยงไม่ได้! ...จางน้อย เรื่องที่คนอื่นทำไม่ได้ ผมไม่เชื่อว่าคุณทำไม่ได้หรอก คุณเป็นบุคคลในตำนานของวงการ เป็นคนที่ใครเห็นต่างต้องยกนิ้วให้ คุณทำได้แน่! ผมเชื่อมั่นในตัวคุณ และเชื่อมั่นในทีมงานของคุณ!”
โห...คุณอย่ามายกยอปอปั้นผมในเวลานี้เลย
ก่อนหน้านี้ยังว่าลูกพี่นิสัยไม่ดีอย่างโน้นอย่างนี้อยู่เลย แต่ตอนนี้กลายเป็นว่ายกนิ้วให้แล้วเรอะ?
จางเย่รู้สึกอับจนหนทาง “ยากเกินไปแล้ว ยากเกินไปแล้ว!”
เจียงหยวนหรี่ตาลงด้วยสายตาคมปลาบ “ตอนนี้ทางผมรวมถึงคนในสถานีอยากได้ยินว่าทีมงาน ‘เดอะวอยซ์’ ของพวกคุณสามารถช่วยกอบกู้สถานการณ์นี้ได้ไหม?”
จางเย่ปิดปากเงียบสนิท
เจียงหยวนปรับท่าที “ไม่ว่าพวกคุณต้องการอะไร พวกเราพร้อมจะให้ ไม่ว่าจะเป็นการติดตั้งอุปกรณ์ คน และทรัพยากรอีกมากมายจากรายการอื่นๆ ของ CCTV ขอแค่พวกคุณบอกมา ผมยินดีที่จะไม่ไว้หน้าตัวเอง เพื่อจะช่วยพวกคุณทำให้สำเร็จ! อ้อ จริงสิ ยังมีโฆษณา ก่อนหน้านี้ได้ให้เวลาโปรโมทรายการพวกคุณไป 75 วินาทีใช่ไหม? หลังจากที่เพิ่งประชุมแจ้งเรื่องของจ้าวอวี้จวงไป คนในสถานีก็บอกว่า ถ้าต้องการเวลาก็สามารถเพิ่มเวลาโปรโมทรายการให้ได้อีก 75 วินาทีเป็นการชดเชย ส่วนเวลาโฆษณานี้จะไปเจียดมาจากตรงไหนพวกคุณไม่ต้องสนใจ พวกเราที่อยู่ทางนี้จะช่วยพวกคุณประสานงาน พวกคุณแค่ส่งตัวโฆษณาและแจ้งวันเวลาที่ออกอากาศมาก็พอ แบบนี้เป็นไง?”
จางเย่ “......”
เจียงหยวน “เรื่องต้องการเรทติ้งจากพวกคุณ ความคาดหวังของคนในสถานีนั้นสามารถลดลงได้นิดหน่อย เอาแค่ได้ 0.7% ก็พอแล้ว รีบทำรีบออกอากาศ เรตติ้งต้องลดลงแน่ๆ ในส่วนนี้พวกเราก็ได้พิจารณารวมเข้าไปด้วยแล้ว ตอนนี้จนปัญญาได้แต่ต้องบังคับเป็ดลงหม้อ[1]!”
จางเย่พิจารณาดู CCTV ก็จนหนทางแล้ว จะขอเวลาเตรียมตัวเพิ่มอีกแค่วันเดียวก็ให้ไม่ได้แล้ว เรื่องที่เกิดขึ้นฉับพลันแบบนี้ แน่นอนว่าไม่มีใครคาดคิดมาก่อน คิดไปคิดมา จางเย่ยังจะพูดอะไรได้อีกล่ะ? ได้แต่กัดฟันพูด “เอาล่ะ ผมคงบอกได้แค่ว่าจะทำให้เต็มที่!”
แต่เจียงหยวนกลับพูดว่า “ไม่ใช่เต็มที่ ผมอยากได้ยินว่าได้หรือไม่ได้?”
จางเย่กลั้นใจอยู่นาน สุดท้ายตอบออกไปคำหนึ่ง “.....ได้!”
ถึงแม้จะลังเลอยู่นาน แต่เมื่อพูดคำว่า ‘ได้’ ออกไปกลับเด็ดเดี่ยวมาก!
เจียงหยวนกล่าวเสียงดังอย่างโล่งอกได้สักที “ดี! ที่ต้องการก็คือคำนี้จากคุณ!”
ตั้งแต่ออกจากห้องทำงานของเจียงหยวนมา จางเย่พูดในใจว่า นี่เป็นปัญหาที่สุดจะคาดเดาจริงๆ ! ทั้งที่ผลิตงานได้ตรงตามแผน เตรียมงานทุกด้านได้อย่างราบรื่น แต่ผลคือดันเกิดปัญหามาอีกเรื่องเสียอย่างนั้น อย่างไรก็ตาม จางเย่ไม่ต้องการที่จะล้มเลิกรายการ ชัดเจนว่าต้องไม่ลังเลกับเรื่องที่รับปากเอาไว้เช่นกัน!
เขาจะต้องทำให้ได้!
พฤหัสหน้าเหรอ?
ยังเหลืออีกหกวัน?
จางเย่คำนวณเวลาในใจ คิดไปทีละเรื่อง ตรงไหนที่สามารถทำให้เร็วขึ้นได้อีก ตรงไหนที่จำเป็นต้องเพิ่มคนเข้าไปอีก
ถึงขนาดรวบรัดขั้นตอนการทำงาน?
นี่คือสิ่งที่จางเย่ไม่เคยคาดคิดมาก่อน!
แต่ที่แน่ๆ ‘เดอะวอยซ์’ ไม่สามารถมี ‘ส่วนลด’———นี่เป็นหลักการและสิ่งที่ขีดเส้นเอาไว้ของจางเย่!
========================
[1] 赶 鸭子 上架 บังคับเป็ดลงหม้อ เป็นสำนวน หมายถึง สั่งให้ทำเรื่องเกินความสามารถ
*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./59.md)