##บทที่ 657 : โฆษณาที่ขายไม่ออก
นับถอยหลังวันเริ่มออกอากาศ : รายการ ‘เดอะวอยซ์’ จะออกอากาศในอีก 20 วัน
ที่ออฟฟิศเวลาบ่าย จางเย่นั่งคำนวณตารางสิ่งที่ต้องจัดการอยู่ในออฟฟิศตนเองมาสักพักแล้ว พบว่ายังมีเวลาอีกเหลือเฟือ ทุกๆ อย่างกำลังอยู่ในขั้นตอนการเตรียมงาน อีกไม่กี่วันคงจะได้เริ่มอัดรายการอย่างเป็นทางการเสียที นอกจากเรื่องติดตั้งอุปกรณ์ที่ล่าช้าไปก่อนหน้านี้แล้ว ส่วนใหญ่เรื่องอื่นๆ ล้วนเป็นไปตามแผน ไม่ได้เสียเวลาล่าช้าแต่อย่างใด เวทีตกแต่งเกือบเสร็จเรียบร้อย การคัดเลือกจากแต่ละเมืองส่วนใหญ่ได้เสร็จสิ้นลง ซักซ้อมผู้เข้าแข่งขัน ซ้อมเพลงโค้ช ให้สตาฟเรียนรู้การใช้งานเครื่องมืออุปกรณ์ใหม่ๆ ทุกอย่างเป็นไปตามขั้นตอน หากจะพูดสิ่งที่ล่าช้าอยู่ตอนนี้ น่าจะเป็นเรื่องโฆษณาแล้วล่ะ
ก๊อกๆ
มีเสียงเคาะประตูจากด้านนอก
“เข้ามา” จางเย่เงยหน้าขึ้นมามอง
เสี่ยวหวังผลักประตูเข้ามา “หัวหน้าจาง แขกมาถึงแล้วค่ะ”
จางเย่ขานรับ ลุกขึ้นยืนต้อนรับ
คนสี่คนเดินเข้ามาจากด้านนอก ทั้งหญิงชายอายุประมาณ 30 - 40 กว่า แต่ละคนแต่งกายด้วยชุดสูทและชุดยูนิฟอร์ม ทั้งหมดต่างเป็นตัวแทนไม่ก็ผู้รับผิดชอบจากบริษัทโฆษณา มาเพื่อเจรจาเรื่องข้อต่อรอง เพราะก่อนหน้านี้ยังพูดคุยไม่ได้ข้อสรุป ดังนั้นจางเย่จึงนัดหมายพวกเขามาพร้อมกัน จะได้คุยกันอีกครั้งให้เสร็จ
“อาจารย์จาง พบกันอีกแล้ว”
“หัวหน้าแผนกหลี่ เชิญครับ”
“สวัสดีอาจารย์จาง”
“ผู้จัดการสวี เชิญนั่งครับ”
จางเย่เชิญพวกเขาให้นั่งลง ก่อนให้เสี่ยวหวังนำน้ำมาเสิร์ฟ พลางกล่าวกับพวกเขาว่า “รายการนับถอยหลังแล้ว ยังเหลืออีกยี่สิบวันจะออกอากาศ การอัดรายการก็ต้องทำให้เสร็จก่อนล่วงหน้า ดังนั้นถ้านับดูก็จะไม่มีเวลาว่างสักเท่าไร จึงเชิญทุกท่านมาทบทวนกันอีกครั้ง”
ผู้หญิงจากบริษัทน้ำเต้าหู้บ๊วยกล่าว “ราคาที่พวกคุณเสนอมาสูงเกินไป”
จางเย่สั่นศีรษะ “บอกตามตรง ราคาเสนอพวกเราไม่มากไปเลยจริงๆ ครับ ค่าเช่าพื้นที่โฆษณาที่ละสามล้าน เทียบไม่ได้เลยกับค่าสปอนเซอร์ล้านของ ‘เบรนด์โกลด์’ ถ้าเป็นค่าสปอนเซอร์และค่าเช่าโฆษณาทั่วไปล่ะก็ อันที่จริงโฆษณาชิ้นหนึ่งได้ห้าล้านไม่นับว่ามากไปอยู่ดี แต่เนื่องจากพื้นฐานเงื่อนไขการตลาด พวกเราได้ถอยลงมาก้าวหนึ่ง ลดให้แล้วจากราคาเดิมเกือบครึ่ง อีกทั้งรายการของเราก็จะโฆษณาให้ถัดจากผู้สนับสนุนหลักทันทีและทวนย้ำให้อีกด้วย อย่างเช่นทุกครั้งที่ถึงช่วงพิธีกร หรือหลังรายการพักโฆษณากลับมาและช่วงก่อนจบรายการอีกครั้ง ล้วนเป็นช่วงเวลาชั้นดีทั้งนั้นเลยครับ”
ชายวัยกลางคนจากโรงงานยาแดงน้ำเงินกลับกล่าวว่า “อันที่จริงค่าสปอนเซอร์ร้อยล้านนี่ไม่สมเหตุสมผลเลย มันมากเกินระดับในวงการนี้ไปไกลโข เก็งกำไรเกินไป ฟองสบู่กันพอดีสิ ผมว่าเอาอย่างนี้ดีกว่านะอาจารย์จาง รายการประกวดร้องเพลงที่อื่นในวงการน่ะ ค่าสปอนเซอร์รายการอย่างมากก็สิบยี่สิบล้านเท่านั้นแหละ ค่าโฆษณามากสุดก็ล้านหนึ่งเต็มที่ รายการบางที่ยังลดให้ถึงเจ็ดแปดแสนเลย ทางคุณเปิดราคามาก็สามล้าน แถมยังไม่ยอมให้ต่อรองสักแดงเดียว แบบนี้พวกเรารับไม่ได้หรอก อย่างสุดๆ เลยผมให้ได้ล้านห้า”
จางเย่มองเขา “หากคุณอยากเอาพวกเราไปเทียบกับรายการอื่นนัก..ก็ได้ เราเชิญคุณย่าจางเสียมาได้ รายการอื่นทำได้รึเปล่า? เรามีคู่สามีภรรยาเฉินกวง - ฟ่านเหวินลี่มาร่วม รายการอื่นมีไหม? เรามีสตาร์ควีนจางหย่วนฉีมานั่งแท่น รายการอื่นล่ะ? ที่พูดมานี่ไม่ได้จะอวดอ้างอะไร ผมแค่อยากจะบอกว่าเราทุ่มเงินมากมายไปเชิญโค้ชที่มีชื่อเสียงทั้งสี่ท่านมา ทางเราเองก็มีความกดดันเช่นกัน อาจารย์ทั้งสี่ท่านนี้สามารถทำให้รายการได้รับผลจากการประชาสัมพันธ์และเรตติ้งมหาศาล ดังนั้นยิ่งส่งผลต่อโฆษณาเป็นอย่างดี ค่าโฆษณาของเราจึงต้องสูงกว่ารายรายการอื่นๆ”
ผู้แทนจากบริษัทนมฮิฮิ อีกคนหนึ่งกล่าว “ก็เพราะจุดนี้แหละ พวกเราถึงยอมผ่อนปรน ให้ราคาสูงขึ้นมาหน่อย อาจารย์จาง ผมก็ขอบอกขีดจำกัดให้นะ ไม่ว่าบริษัทอื่นจะให้ได้เท่าไร บริษัท ‘นมฮิฮิ’ ของเราให้สูงสุดได้ล้านแปด ผมร่างสัญญามาเรียบร้อยแล้ว ถ้าคุณตกลงก็เซ็นสัญญาได้เลย”
จางเย่โบกมือกล่าว “ไม่ตกลง”
ผู้หญิงจากบริษัทน้ำเต้าหู้บ๊วยกล่าว “อาจารย์จาง ฉันได้ยินมาว่าสิทธิ์โฆษณารายการคุณก็เพิ่งขายออกไปได้แค่เจ้าเดียว ถ้าคุณยังยืนกรานที่สามล้านไม่ยอมลดให้ล่ะก็ มันก็ขายออกยากล่ะ เดี๋ยวจะเข้าเนื้อ เสียโอกาสแล้วจะเสียใจภายหลังนะคะ”
ผู้แทนจากบริษัทนมฮิฮิกล่าวเสริม “ถ้าสามล้าน เราไม่ซื้อแน่ คนอื่นก็ไม่มีบริษัทไหนที่จะมีกำลังซื้อหรืออยากที่จะซื้อสิทธิ์โฆษณาแถวแรกหรอก อย่างมากก็ซื้อได้แค่โฆษณาเล็กๆ แถวสองแถวสาม ให้โฆษณาแถวแรกว่างไปเปล่าๆ นี่ไม่ใช่เป็นการเสียของหรือ? หากลดลงมาสักสองล้านหรือน้อยกว่านั้น รายการคุณก็จะได้ค่าโฆษณาทันทีแท้ๆ แต่ในเมื่อคุณยังยืนยันที่สามล้านไม่ยอมปรับราคาลงอยู่อย่างนี้ เราก็คุยกันยากแล้ว สุดท้ายท้ายจะกลายเป็นว่ารายการคุณปล่อยโฆษณาแถวแรกให้ว่างเปล่าชวดเงินค่าโฆษณาไปเกือบสิบล้าน ไม่จำเป็นไหมครับ?”
นี่เป็นสิ่งที่นักโฆษณาของบริษัทอื่นล้วนคิดเหมือนกัน! พวกเขากำลังรอคอย…..รอให้ทีมรายการ ‘เดอะวอยซ์’ สูญเสียความเยือกเย็น รอให้อีกฝ่ายลดราคาลง ไม่เช่นนั้นอีกไม่กี่วันรายการต้องออกฉาย ถึงตอนนั้นอยากจะขายโฆษณาก็ขายไม่ได้แล้ว คนที่จะเสียหายหนักก็คืออีกฝ่ายเอง!
ทว่า จางเย่กลับไม่เห็นด้วย คำพูดของคนพวกนี้ฟังเหมือนจะถูกต้อง แต่ความจริงแล้วล้วนไร้สาระ! “ผมยังยืนยันคำเดิม ขั้นต่ำสุดสามล้าน เราจะคุยราคาผลิตที่ราคานี้เท่านั้น”
ผู้แทนจากบริษัทนมฮิฮิพ่นลมหายใจกล่าว “ถอยกลับไปหน่อยเถอะน่า ‘เดอะวอยซ์’ ยังไม่ได้ออกอากาศ เรตติ้งจะเป็นยังไงก็ไม่มีใครรู้ ทั้งจากการประเมินของสื่อและมวลชน ก็ดูเหมือนว่าจะไม่สู้ดีนัก เรามาซื้อโฆษณานี่ก็รับความเสี่ยง ทางเราเองก็มีค่าใช้จ่ายด้วยนะ”
“อาจารย์จาง สองล้านเถอะ ผมถอยให้อีกก้าวแล้ว”
“ใช่ มากสุดสองล้าน ฉันจะไปคุยกับบริษัท น่าจะพอรับได้อยู่”
สองคนที่เงียบมาตลอดในที่สุดก็เอ่ยปาก
ที่จริงก่อนที่จะมาที่นี่ พวกเขาได้ปรึกษาหารือกันมาก่อนแล้ว ต่างคิดมาเป็นอย่างดีว่าจะพูดอะไร ความจริงที่จางเย่พูดมานับว่าถูก ‘เดอะวอยซ์’ เป็นรายการวาไรตี้รายการแรกในวงการที่มีทุนผลิตสูงถึงร้อยล้าน ยิ่งมีจางเสีย เฉินกวง ฟ่านเหวินลี่ และโค้ชที่เป็นนางฟ้าซุป’ตาร์ชื่อดังมาร่วม ซึ่งชัดเจนอยู่แล้วว่าจะเป็นเช่นไร!
ทั้งสี่คนต่างมองไปยังจางเย่ รอคอยให้เขายอมถอย
จางเย่มองพวกเขาตอบนิ่งๆ ยกหูโทรศัพท์บนโต๊ะต่อสายไปยังออฟฟิศด้านนอก “ฮัลโหล เสี่ยวหวัง คุณมาที่ห้องทำงานผมหน่อย ใช่ ตอนนี้เลย”
ก๊อก ก๊อก
เสี่ยวหวังเคาะประตู จากนั้นจึงผลักประตูเข้ามา “หัวหน้าจาง”
จางเย่กล่าวทันที “ช่วยผมส่งแขกพวกนี้ที”
ทั้งสี่ตะลึงงัน! ส่งแขก?
เสี่ยวหวังมึนงง มองไปยังคนทั้งสี่กล่าว “ทุกท่าน เชิญทางนี้ค่ะ”
คนหนึ่งพูด “ผมแนะนำให้คุณลองทบทวนดูดีๆ !”
อีกคนบอก “สามล้าน ไม่มีคนซื้อหรอก!”
จางเย่กล่าว “เชิญกลับไปเถอะครับ โฆษณาของเราจะเป็นราคานี้เท่านั้น ถึงจะไม่มีคนซื้อ เราก็จะขายราคานี้”
“งั้นก็ช่างมันเถอะ!”
“เหอะ!”
“ลาขาด!”
ทั้งสี่คนจากไปด้วยอารมณ์ขุ่นเคือง หมอนี่โคตรโอหังสิ้นดี! รายการห่วยๆ พรรณ์นี้ ไม่มีทางได้เรตติ้งถึง 0.5% หรอก! ทำไมนายจะต้องเอาค่าโฆษณาถึงสามล้านให้ได้? มีแต่ไอ้โง่เท่านั้นแหละที่จะซื้อ! คอยดูโฆษณาพินาศคามือนายไปเถอะ! ถึงตอนนั้นพวกนายจะเสียใจ!
พอพวกเขาไป จางเย่จึงเรียกจางจั่วกับฮาฉีฉีเข้ามา ตอนนี้งานที่พวกเขารับผิดชอบพัฒนาไปมาก การจัดสรรเวลาว่างของทั้งสองจึงดีขึ้นตามไปด้วย
“ผู้กำกับจาง เรียกหาพวกเราเหรอครับ?” จางจั่วถาม
ฮาฉีฉีขยิบตา ถามอย่างขี้เล่น “ฉันเห็นบริษัทโฆษณาเพิ่งกลับไป? เราได้ค่าโฆษณามาอีกกี่รายคะ?”
จางเย่ยิ้มกล่าว “ไม่มี คุยไม่ลงตัว พวกเขารับราคาแถวหนึ่งไม่ไหว พวกโฆษณาชิ้นเล็กแถวสองแถวสามพวกเขาก็ไม่สนใจ”
ฮาฉีฉีสะอึก “เราไม่ลดราคาเหรอคะ? ยังเป็นสามล้านอยู่เหรอ?”
จางเย่ถามกลับ “ทำไมต้องลดราคาด้วย?”
ฮาฉีฉี “......”
จางเย่ “เรื่องทำสัญญาโฆษณาต่อจากนี้ ให้คุณสองคนมาช่วยเป็นธุระให้ผมหน่อยก็แล้วกัน ถ้ามีบริษัทโฆษณาติดต่อมาคุยเรื่องโฆษณาอีก พวกคุณไปเจรจากับพวกเขา โฆษณาแถวหนึ่งราคาสามล้าน ห้ามลดกว่านี้เด็ดขาด คุยตามนี้ ถ้าเจรจาไม่ลงตัวก็ปล่อยไปเลย” เขาโดนพวกบริษัทโฆษณามาเล่นด้วยจนรำคาญเต็มทน ขี้เกียจไปต่อปากต่อคำด้วย จึงมอบหน้าที่นี้ให้จางจั่วและฮาฉีฉีแทน
ฮาฉีฉีกล่าวท้วง “ถ้าไม่ลดราคา ฉันว่ายากนะคะ เพราะยังไงราคาค่าโฆษณาในวงการก็……ถ้าเกิดว่าขายไม่ออก พวกเราจะเสีย……”
จางเย่อธิบาย “ไม่ใช่ว่าผมไม่อยากขายโฆษณา แล้วก็ไม่ใช่ว่าผมไม่อยากลดราคา แต่เพราะมันลดไม่ได้ ก่อนหน้านี้สัญญาโฆษณาแถวแรกขายออกไปแล้วหนึ่งที่ ทั้งยังมีค่าสนับสนุนร้อยล้านจาก ‘เบรนด์โกลด์’ อีก ถ้าเราลดราคา ถ้าให้ราคาต่ำกับบริษัทอื่น คุณคิดว่าบริษัทที่ซื้อโฆษณาไปก่อนหน้านี้จะคิดยังไง? จะให้ ‘เบรนด์โกลด์’ ที่ยื่นมือเข้ามาให้ค่าสนับสนุนตอนที่เราลำบากคิดยังไง? คนส่งฟืนไฟกลางลมหิมะให้เรา เราจะเห็นแก่เงินมากกว่าเขาเหรอ?”
จางจั่วพยักหน้าหงึกๆ “นั่นสิครับ”
ฮาฉีฉีถอนหายใจ “แต่ถ้าปล่อยโฆษณาว่าง ข้างในจะสูญเสีย……”
จางเย่กล่าว “อย่างมากก็แค่โฆษณาสองที่เท่านั้น จะสักเท่าไรกันเชียว? แล้วผมจะบอกให้ คนที่สูญเสียไม่ใช่พวกเรา เป็นสี่บริษัทนั่นต่างหากที่จะต้องเสียใจ! หึๆ เรื่องนี้เราจะได้เห็นดีกันทีหลัง!”




*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./58.md)