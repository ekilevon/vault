##บทที่ 646 : คนพวกนี้น่ะเหรอผู้เข้าแข่งขันที่พวกเอ็งเลือกมา?
เที่ยงวัน
ห้องอัดรายการชั้นใต้ดินของ CCTV
ที่นี่คือสถานที่ซึ่งทีมงานรายการ ‘เดอะวอยซ์’ จองไว้ใช้ชั่วคราวเพื่อทำการคัดเลือกรอบแรก และไม่จำเป็นต้องอัดรายการ เพียงมาใช้พื้นที่เท่านั้น โดยวันนี้จะเริ่มทำการคัดกรองผู้เข้าแข่งขัน เพื่อเฟ้นหาผู้ที่โดดเด่นและมีความสามารถจนได้รายชื่อที่จะเข้ามาอัดรายการบนเวทีในรอบบลายด์ออดิชั่น
ซึ่งการคัดเลือกในรอบแรกนี้จะใช้เวลาประมาณสองสัปดาห์ โดยจัดขึ้นหนึ่งวันครั้ง สองวันครั้ง หรือสามวันครั้ง ขึ้นอยู่กับจำนวนและมาตรฐานเสียงร้องของผู้เข้าแข่งขันที่สมัครเข้ามา ผู้สมัครจำเป็นจะต้องส่งคลิปเสียงร้องของตนเองเข้ามาก่อน เมื่อทีมงานฟังแล้วรู้สึกว่าใช้ได้จึงจะติดต่อกลับไปให้เข้ามาร่วมการคัดเลือกรอบแรก หากไม่ได้มาตรฐานพอก็จะไม่ได้รับการติดต่อกลับ อย่างไรก็ตาม ด้วยกำลังของทีมงานนั้นมีจำกัด จึงไม่สามารถที่จะรองรับผู้สมัครเข้าแข่งขันทั่วทั้งประเทศเป็นจำนวนมากได้ แน่นอนว่า….จะต้องมีการสุ่มเลือกบ้าง
สถานที่รวมตัว
พนักงานต่างมาถึงแล้ว
จางเย่หอบข้าวกล่องมาจากโรงอาหาร CCTV ด้วย เพื่อประหยัดเวลา เขาจึงเดินไปกินไป จนเมื่อมาถึงเขาก็กินหมดพอดี
เสี่ยวหวังเดินเข้ามา “ส่งมาให้ฉันเถอะค่ะ”
“โอเค ขอบคุณครับ” จางเย่ยื่นกล่องข้าวเปล่าให้เธอ
ที่นั่น ฮาฉีฉีผู้ซึ่งรับผิดชอบการคัดเลือกกำลังสั่งลูกมืออยู่ เมื่อมองเห็นจางเย่ เธอก็รีบพาคนสองคนเข้ามาหาทันที “อาจารย์จาง แผนทุกอย่างเกือบเสร็จหมดแล้วค่ะ พร้อมประจำที่”
จางเย่ส่งเสียงอืมในลำคอ “ผู้เข้าแข่งขันจะมาถึงเมื่อไรครับ?”
ฮาฉีฉีกล่าว “คนส่วนใหญ่มาถึงก่อนเรียบร้อยแล้วค่ะ ที่จริงตอนบ่ายถึงจะเริ่ม ฉันจึงให้คนพาพวกเขาไปรอที่โซนพักผ่อนก่อน”
พวกเขานั่งลงที่หน้าจอคอมพิวเตอร์
จางเย่สุ่มเปิดอีเมล์สองสามฉบับ คลิกฟังคลิปเสียงที่ผู้สมัครเข้าแข่งขันส่งมา “นี่คือที่เลือกกันมาวันนี้หรือ?”
ฮาฉีฉีตอบ “ฉันกับผู้เชี่ยวชาญช่วยกันเลือกมาทั้งนั้นเลยค่ะ” จากนั้นก็แนะนำให้จางเย่รู้จักคนที่อยู่ข้างๆ
อาจารย์ซุนอะไรนี่แหละ
อาจารย์เหยียนอะไรนั่นล่ะ
ล้วนเป็นคนที่มาจากในวงการดนตรีที่ยืมตัวมาจาก CCTV
จางเย่จับมือทักทายกับพวกเขาครู่หนึ่ง “อาจารย์ซุน อาจารย์เหยียน สองสามวันนี้ต้องรบกวนพวกคุณแล้วครับ”
อาจารย์ซุนกล่าวทันที “ไม่รบกวน ไม่รบกวนเลย พวกเรามาก็เพื่อช่วยอยู่แล้ว ถือว่าเป็นที่ปรึกษาเฉพาะทางแล้วกัน ช่วยแค่ให้คำแนะนำในการคัดเลือกแต่ละคน แต่รายการอย่างนี้จะคัดคนยังไง ก็ต้องขึ้นอยู่กับไดเรคเตอร์จางล่ะครับ” ในเมื่อถูกย้ายมาอยู่ทีมรายการ ‘เดอะวอยซ์’ พวกเขาย่อมต้องฟังคำสั่งจางเย่ เพราะตอนนี้ก็นับเป็นสมาชิกในทีมรายการไปแล้ว
ที่ปรึกษาด้านดนตรีคนหนึ่งกล่าวแนะ “หัวหน้าจาง คนที่คุณกำลังฟังอยู่นี่ เป็นคนที่ผมกับอาจารย์ซุนเห็นว่าค่อนข้างดี ผู้ช่วยฮาก็คิดเหมือนกัน”
ฮาฉีฉีกล่าวชม “ใช่ๆ คนนี้ร้องดีมากจริงๆ ค่ะ”
จางเย่จึงลองตั้งใจฟังดู
เป็นเสียงผู้หญิง พื้นฐานลูกคอไม่เลว เสียงใสมาก ไม่มีเสียงแหลม และไม่นับว่ามีปัญหาอะไร เสียงโซปราโนก็สูง
อาจารย์ซุนวิเคราะห์ “เธอคงจะฝึกลูกคอมาหนักน่าดู เสียงจึงค่อนข้างมั่นคง คนๆ นี้น่าจะเคยผ่านเวทีมาบ้าง ฟังแค่เสียงก็รู้แล้ว บวกกับรูปที่เธอส่งมา รูปร่างหน้าตานับว่าไม่เลว ผมว่ามีคุณสมบัติเอามาปั้นเป็นดาราได้”
อาจารย์เหยียนเสริม “แต่ยังไงก็ต้องมาดูตอนแสดงอีกที”
ชื่อ : ฉางซือ
เพศ : หญิง
อายุ : 25 ปี
ภูมิลำเนา : มณฑลเป่ยเหอ
อาชีพ : ครูสอนดนตรี
ดูข้อมูลส่วนตัวคนๆ นี้แล้ว จางเย่ก็ไม่พูดอะไร แค่จำไว้ จากนั้นจึงถาม “การคัดเลือกเบื้องต้นล็อตแรกวันนี้ ยังมีใครเข้าตาอีกไหม?”
ฮาฉีฉีคลิกไปอีกอีเมล์ “คนนี้ก็ดีมากค่ะ”
ที่ปรึกษาด้านดนตรีที่อยู่ข้างๆ พยักหน้า “คนนี้ฝึกมาเฉพาะทางจริงจัง เรียนจบเอกดนตรีจริงๆ ร้องเพลงได้ดีมาก ตอนนี้ทำงานเป็นนักร้องร่วมให้ดาราด้วย นับว่าเป็นมืออาชีพคนหนึ่ง คนประเภทนี้ถ้าขึ้นไปยืนบนเวทีก็ไม่น่าจะตื่นเวที เอามาเป็นตัวยืนคงได้ผลลัพธ์ไม่เลวนัก ถ้าจะออกทีวี ก็ต้องมาดูก่อนว่าแสดงจริงๆ มีปัญหาอะไรรึเปล่า ถ้าเกิดว่าเอาหน้าใหม่เข้ามา อาจจะตกประหม่าได้ พอประหม่าแล้วก็ออกมาผิดพลาด ถึงตอนนั้นล่ะก็อาจจะส่งผลกระทบได้ ดังนั้นในรายการโชว์ความสามารถหลักๆ ถึงต้องเชี่ยวชาญเกี่ยวกับดนตรี ผู้สมัครประเภทนี้ย่อมได้รับการต้อนรับจากรายการทีวี โดยปกติพอออกรายการนี้เสร็จ ก็จะไปออกรายการอื่นต่อ อาจเป็นเพราะเหตุผลหลายๆ อย่าง ถึงพวกเขาไม่ได้ดังระเบิด แต่ก็อยู่ตัว”
ชื่อ : หูเหลียงอี้
เพศ : ชาย
อาชีพ : นักดนตรี
หลังจากที่จางเย่ฟังคลิปที่คนๆ นี้ส่งมาแล้ว ก็ไม่แสดงออกอะไรทางสีหน้า “มีแค่สองคนนี้หรือ? คนอื่นไม่มีแล้ว?”
ฮาฉีฉีลอบสังเกตดูสีหน้าของจางเย่ แต่ก็ไม่รู้ว่าจางเย่รู้สึกอย่างไรอยู่กันแน่ “วันนี้มีการแจ้งให้ผู้เข้าแข่งขันเข้ามาทำการคัดเลือก 50 คน ที่จริงทั้งหมดนี้ก็พอใช้ได้ แต่ที่โดดเด่นจะเป็นสองคนนี้ค่ะ อ้อ พวกเรายังดูๆ อยู่อีกสองสามคนนะคะ แต่พวกเขาไม่ได้สมัครเข้ามาเอง เป็นคนในของเราที่แนะนำมา ไม่ก็ได้เห็นมาจากรายการอื่น ถ้าคุณเห็นด้วยล่ะก็ พวกเราจะเริ่มค้นหาแล้วเชิญพวกเขามาร่วมคัดตัวด้วยดีไหมคะ?”
จางเย่ถาม “คนไหนบ้างล่ะ? ขอผมดูหน่อย”
“อย่างเช่นคนนี้” ฮาฉีฉีเอื้อมมือไปจับเม้าส์ คลิกเปิดรายการประกวดร้องเพลงของสถานีดาวเทียมคลิปหนึ่งที่โพสต์ไว้เมื่อหนึ่งปีก่อน “คุณลองดูค่ะ”
คลิปวีดีโอเริ่มเล่น
เป็นผู้ชายคนหนึ่ง ร้องเพลงคลาสสิคเพลงหนึ่งของสตาร์คิง
ฮาฉีฉีกล่าว “ตอนนั้นเขาไม่ผ่านรายการนี้ พอไปถึงรอบสองก็ถูกคัดออก แต่เหล่ากรรมการก็คอมเมนต์เขาค่อนข้างดีทีเดียงค่ะ ตอนนั้นอาจจะเพราะแพ้เส้นสายเบื้องหลัง ทำให้ไม่ผ่านเข้ารอบ”
จางเย่เงียบกริบ
ฮาฉีฉีอ้ำอึ้ง “ไดเรคเตอร์จาง?”
ที่ปรึกษาด้านดนตรีคนอื่นๆ ก็มองมาทางจางเย่
ฮาฉีฉีโพล่งขึ้นอีกว่า “อ๊ะ ยังมีอีกหลายคนเป็นนักดนตรีที่พวกเราจับตาดูอยู่ด้วยค่ะ มีความเชี่ยวชาญคุณภาพสูงทั้งนั้น ฉันรู้ว่ารายการของพวกเรามองหานักร้องเสียงดี คนเหล่านี้จึงใช้ได้ ถ้าไงให้ฉันเอาให้คุณดูนะคะ? ข้อมูลทั้งหมดอยู่ในคอมฯ แล้ว ถ้าจะเชิญพวกเขามาก็น่าจะคุยง่าย ถ้าไม่งั้นก็อาจจะให้ค่าตอบแทนพวกเขาสักหน่อย พวกเขาต้องยอมมาร่วมรายการแน่นอนค่ะ!”
จางเย่โบกมือ “ไม่ดูแล้ว” ก่อนยกมือขึ้นมาดูนาฬิกา “เอางี้แล้วกัน ให้เริ่มคัดเลือกกันตอนบ่ายโมงครึ่ง ผมจะออกไปข้างนอกสักครู่ เดี๋ยวมา”
พูดจบ จางเย่ก็เดินจากไป เดิมทีนั้นเขาเดินเข้ามายังเวทีคัดเลือกอย่างคึกคะนองและเต็มไปด้วยความคาดหวัง แต่ผลปรากฏว่านั่งยังไม่ทันที่ก้นจะอุ่น จางเย่ก็ต้องหมุนตัวจากไป!
ทีมรายงานมองหน้ากันเลิกลั่ก
ผู้กำกับบทอู่อี้กล่าวอย่างไม่เข้าใจ “อาจารย์จางเป็นอะไรไปน่ะ?”
“ไม่รู้สิ” ฮาฉีฉีเองก็ไม่เข้าใจเช่นกัน “ก็แค่หาคนที่มีคุณสมบัติไม่ใช่เหรอ? รายการประกวดความสามารถรายการอื่นๆ ก็เลือกคนอย่างนี้ไม่ใช่เหรอ? เราก็ไม่ได้คัดจากรูปร่างหน้าตาเสียหน่อยนี่?”
ที่ปรึกษาด้านดนตรีเปรยขึ้น “อาจารย์จางอาจจะมีธุระล่ะมั้ง”
ฮาฉีฉีจึงวางความกังวลลง “พวกเรามาทำกันต่อเถอะ มาคัดข้อมูลผู้สมัครกันอีกรอบ รออาจารย์จางกลับมา พวกเราค่อยเริ่มรอบคัดเลือก แจ้งให้ผู้สมัครทราบด้วย ใครที่ยังไม่ได้กินข้าวเที่ยงก็ให้แจกข้างกล่องด้วย เสี่ยวหวัง เธอดูแลโซนพักผ่อนตรงนั้นนะ”
……
ด้านนอก
จางเย่ผละออกมาจากชั้นใต้ดิน ส่ายหัวดิกๆ คนที่พวกฮาฉีฉีเลือกมา จางเย่ไม่ใช่ว่าไม่พอใจ แต่เป็นไม่พอใจเอามากๆ ผู้เข้าแข่งขันไม่ดีรึ? เรื่องคุณสมบัติก็ยังไม่ใช่ ส่วนการร้องก็ไม่มีปัญหาหรอก แต่รายการที่เขาต้องการไม่ใช่แบบนี้! ผู้เข้าแข่งขันที่เขาต้องการก็ไม่ใช่แบบนี้!


ตั้งแต่เริ่มมาพวกฮาฉีฉี หรือจะพูดให้ถูกคือ CCTV ทั้งหมด ประชาชนทั้งประเทศ ยังคงไม่เข้าใจว่าเขาต้องการทำรายการแบบไหน! โดยพื้นฐานพวกเขาไม่เข้าใจคอนเซ็ปท์ที่จางเย่ต้องการ ไม่มีคนเข้าใจเลยสักคน! แต่เมื่อมาคิดดูแล้ว จะโทษพวกเขาก็ไม่ได้ เป็นเพราะจางเย่ได้พบเห็นสิ่งที่พวกเขาไม่รู้จักมาก่อน ความรู้ความเข้าใจจึงแตกต่างกันอย่างใหญ่หลวง!
ทำไงดี?
ทำยังไงถึงจะทำให้พวกเขาเข้าใจว่าเขามองหาอะไรอยู่?
จางเย่รู้สึกว่า ใช้คำพูดอธิบายอย่างเดียวคงไม่พอแล้ว เขาจะต้องหาคนมาแสดงมาตรฐานต่อหน้าพวกนั้นให้ได้ จะได้เข้าใจไอเดียคอนเซ็ปท์ของเขากันสักที ดังนั้น จางเย่จึงคิดถึงคนๆ หนึ่ง เสียงร้องเพลงของคนๆ นั้น ยังคงแว่วติดหูของจางเย่จนถึงทุกวันนี้ เขาตัดสินใจแล้วว่าจะต้องดึงตัวผู้เข้าแข่งขันคนนี้มาด้วยตนเอง เพื่อบอกให้คนเหล่านี้ได้รู้ว่า แบบไหนถึงจะเรียกว่าเสียงดี!
ฝึกมาดีมั่นคง?
เสียงโซปราโนสูง?
มีประสบการณ์ในการขึ้นเวที?
มีทักษะร้องรื่นร้องคล่อง?
——แบบนี้ก็เรียกว่าเสียงดีแล้วเรอะ!?
จางเย่ขึ้นรถขับออกไปจากหอคอยสถานี CCTV มุ่งหน้าตรงเข้าสู่ตัวเมือง!


*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./47.md)