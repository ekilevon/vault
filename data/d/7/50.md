##บทที่ 650 : เอ็งไปเอาตาแก่หัวหงอกมาทำซากอะไร!?
ผ่านแล้ว?
ผู้ที่ผ่านการคัดเลือกอันดับแรกโผล่ออกมาแล้ว?
ทีมงานทั้งหมดพากันตะลึงกับเสียงร้องเพลงของเฉียนผิงฝาน ขณะเดียวกันก็ตะลึงสุดขีดกับการตัดสินในครั้งนี้ของไดเรคเตอร์จางเย่!
เฉียนผิงฝานตะลึงงัน ได้แต่ถามอย่างงงงวย “อะ อะไรนะ? ผมผ่านแล้วเหรอ?”
จางเย่ยิ้ม “ครับ”
เฉียนผิงฝานชี้นิ้วที่สั่นระริกหาตนเอง ตาค่อยๆ เบิกกว้าง “เป็นผมจริงน่ะ?”
“คุณนั่นแหละครับ” จางเย่กล่าวย้ำ
“นี่ ผม ผม…...ผมขอบพระคุณครับ ขอบคุณอาจารย์จาง ขอบคุณอาจารย์ทุกท่าน!” เฉียนผิงฝานตื่นเต้นจัดพูดจาแทบไม่เป็นภาษา ที่เขามาออดิชั่นนั้น เพราะอยากจะเปลี่ยนแปลงชีวิตให้ดีขึ้นมาบ้าง และลึกๆ ในใจเฝ้าฝันอยากจะเป็นดารา จึงตั้งใจลองหยิบโทรศัพท์มือถือมากดอัดเสียงร้องเพลงธรรมดาๆ สักท่อนหนึ่งแล้วส่งเมล์ไป ใครจะคิดล่ะว่าพออีกวันก็ได้รับแจ้งว่าถูกเลือกแล้ว! ยิ่งตอนนี้ยังมาได้ยินจากปากของจางเย่ผู้ขึ้นชื่อลือชาบอกว่าเขาผ่านการคัดเลือกแล้วนะด้วยตนเองอีก นี่ยิ่งตื่นเต้นใหญ่ พูดไม่ออกบอกไม่ถูกกันไปเลย!
จางเย่ถาม “ได้รับบัตรประจำตัวแล้วใช่ไหมครับ?”
“รับมาแล้วๆ ครับ!” เฉียนผิงฝานรีบตอบ
จางเย่เรียกสตาฟคนหนึ่งให้มาพาเฉียนผิงฝานไปลงทะเบียน พร้อมทั้งแจ้งให้เตรียมตัวกลับมาขึ้นเวทีภายหลัง พอเสร็จธุระ แววตาจางเย่ถึงค่อยๆ ทอประกายยินดีออกมา แม้ว่าการคัดเลือกในวันแรกนั้นคนกว่าครึ่งจะไม่มีอะไรให้เขาพอใจได้ก็ตาม ทำเอาล่าช้าอยู่นาน แต่ตอนนี้เฉียนผิงฝานโผล่มาแล้ว มีคนๆ นี้เพียงคนเดียวก็เพียงพอ การทำงานวันนี้ไม่เสียเวลาเปล่าจริงๆ นี่สิเสียงดีที่แท้จริงที่คู่ควรให้เขาชื่นชม
อย่างไรก็ตาม ฮาฉีฉีกลับเหงื่อตก “ไดเรคเตอร์จาง”
“หืม?” จางเย่หันไปมองเธอ
ฮาฉีฉีกล่าว “คือ เขาไม่ได้เชี่ยวชาญด้านดนตรีมาโดยเฉพาะ แล้วยังไม่เคยขึ้นเวทีมาก่อน เป็นแค่ช่างซ่อมจักรยาน จะให้เขาออกทีวีด้วยหรือคะ?”
จางเย่ตอบ “หลักการของรายการเรา ไม่คัดหน้าตา ไม่สนอาชีพ”
เป็นเพราะเรื่องพวกที่ปรึกษาด้านดนตรีที่ถูกเล่นงานมา คำพูดของฮาฉีฉีจึงระมัดระวังขึ้น “แต่โดยส่วนตัว ฉันคิดว่าเสียงของเฉียนผิงฝานแม้จะมีเอกลักษณ์ แต่มันก็แปลกๆ ไม่ใช่เหรอคะ? ผู้ชายร้องเสียงผู้หญิง เรื่องนี้ผู้ชมจะรับได้หรือคะ? แน่นอน ฉันฟังดูมันก็โอเคแหละค่ะ แต่ฉันไม่รู้ว่าผู้ชมจะเอาด้วยรึเปล่า เสียงแบบนี้ขัดแย้งกันเกินไปจริงๆ”
อู่อี้แสดงความเห็น “แถมไม่เคยได้ยินได้ฟังมาก่อนเลยด้วยครับ”
บรรณาธิการหญิงอีกคนพยักหน้าเห็นด้วย “ใช่ค่ะ เสียงร้องประหลาดเกินไป”
จางเย่ยิ้มน้อยๆ กล่าว “ที่ผมต้องการก็คือผู้เข้าแข่งขันประมาณนี้แหละ ดีที่เฉียนผิงฝานโผล่เข้ามาพอดี ค่อยเป็นตัวอย่างให้ผมได้หน่อย เสียงเข้มข้นเป็นเอกลักษณ์ ร้องถ่ายทอดสื่อถึงอารมณ์เพลง หาใครเลียนแบบไม่มี ซึ่งเฉียนผิงฝานทำได้ไร้ที่ติ ที่เราต้องตามหาก็คือผู้สมัครแบบนี้ ผมไม่กลัวว่าผู้เข้าแข่งขันจะมีข้อขัดแย้ง ตรงกันข้าม กลัวว่าจะไม่มีข้อขัดแย้งมากกว่า อีกทั้งผู้คนจะได้ยอมรับและรู้จักของ ‘ดีที่ต่าง’ ออกไปจากกรอบเดิมๆ ชนิดที่ไม่เคยมีมาก่อน” จากนั้นเสริมว่า “คอยจับตามองผู้เข้าแข่งขันเฉียนผิงฝานคนนี้ให้ดีๆ นะครับ”
ฮาฉีฉีจะพูดอะไรได้อีกล่ะ ได้แต่พยักหน้า “รับทราบค่ะ”
จางเย่ “คนต่อไป”
เสี่ยวหวังจึงไปขานเรียกผู้เข้าแข่งขันคนต่อไป




……




หนึ่งคน
สองคน
และแล้วก็ถูกคัดออกไปถึงหกคน
เมื่อผู้เข้าแข่งขันคนถัดไปเดินเข้ามา ทั่วทั้งเวทีคัดเลือกพลันมีบรรยากาศอึมครึมไปถนัดตา คนที่เข้ามาเป็นคนหนุ่มอายุยี่สิบกว่า สีผิวค่อนข้างคล้ำ รูปร่างสูง ขนาดตัวกำยำใหญ่โต หน้าตาบอกไม่ได้ว่าอัปลักษณ์ เรียกได้ว่าธรรมดาเหมือนคนทั่วๆ ไป
เขาคนนั้นเดินมาตรงไมโครโฟน “ผมชื่อซุนต้าเซวียน เป็นคนขับหัวรถจักรครับ!”
ฮาฉีฉีถาม “คุณจะร้องเพลงอะไรคะ?”
“ชื่อเพลง ‘ขอเธอโปรดรักฉัน’ ครับ!” ซุนต้าเซวียนตอบอย่างแข็งขัน
ทันทีที่ได้ยินชื่อเพลง สีหน้าของทุกคนพลันปรากฏความประหลาดใจ ‘ขอเธอโปรดรักฉัน’ งั้นเหรอ ? เพลงนี้เป็นเพลงเก่าเมื่อยี่สิบกว่าปีก่อน ที่กลายมาเป็นเพลงดังเพราะดาราไต้หวันคนหนึ่ง แม้ว่าปัจจุบันดาราคนนี้จะไม่เป็นที่นิยมแล้วและไม่มีผลงานอื่นๆ อีก ทั้งปราศจากเงาของเขาบนโทรทัศน์หรือข่าววงการบันเทิงด้วยเช่นกัน ทว่าบทเพลงนี้ยังคงได้รับการกล่าวขวัญถึงเป็นวงกว้าง กระทั่งปัจจุบันนี้ก็ยังมีคนร้องเพลงนี้เวลาที่ไปร้องคาราโอเกะอยู่มาก เพลงนี้เป็นเพลงช้า ดังนั้นทุกคนจึงจินตนาการไม่ออกว่าชายร่างสูงกำยำคนนี้จะเอาเพลงนี้มาเป็นตัวเลือกได้อย่างไร?
จางเย่กล่าว “เริ่มเลยครับ”
ซุนต้าเซวียนกระแอม หรี่ตาลง เริ่มเปล่งเสียงร้องแผ่วเบา
“เฮย…..สวัสดี…...นี่ฉันเอง”
“เฮย…...ขอเธอ…...รักฉัน”
ทั้งละมุน ทั้งลดเลี้ยว ทั้งพลิกพลิ้ว ล้วนเปี่ยมไปด้วยอารมณ์ลึกล้ำ!
ถ้าเปลี่ยนเป็น ‘หนุ่มน้อยน่ารัก’ หรือหนุ่มวัยใสเสียงยังไม่แตกมาร้องเพลงนี้ล่ะก็ ภาพลักษณ์คงจะงดงามน่าดูชม ความรักของวัยรุ่นชวนเพ้อก็ดูจะสอดคล้องลงตัว แต่ซุนต้าเซวียนคนขับหัวรถจักรนี่ ดันมีรูปร่างภายนอกสวนทางกับเพลงนี้อย่างแรง! แม้ว่าเขาจะร้องได้ลึกซึ้งไม่มีติดขัดเลยสักนิด แต่สภาพขนาดร่างกายใหญ่โตเบอร์นั้นกลับทำให้คนรู้สึกแปลกพิลึก หรือจะบอกว่าไม่เข้ากันก็พูดได้ไม่เต็มปาก แต่ว่ามันโคตรขัดแย้งกันเกินไป!
อย่างไรเสีย สิ่งหนึ่งที่ต้องชื่นชมเลยคือ วันนี้คนๆ นี้แสดงได้ดีมาก เพราะตอนที่ฟังคลิปเสียงรู้สึกได้แค่ว่าเสียงของเขาลึกซึ้ง สื่ออารมณ์ได้ดี ยิ่งพอมาถึงเวที ความรู้สึกนี้มีแต่ยิ่งหนักแน่นขึ้น เขาคนนี้ไม่มีอาการตื่นเวทีสักนิด ทั้งยังดูมาดนิ่งมั่นใจในตัวเองหน่อยๆ ไม่รู้ว่าเป็นทักษะการแสดงของเขาบนเวทีหรือว่าปกติเป็นแบบนี้อยู่แล้วกันแน่?
ร้องจบแล้ว
ซุนต้าเซวียนมองมาทางกรรมการอย่างหวาดๆ
ฮาฉีฉีหันมาถามจางเย่ “คุณว่าคนนี้เป็นไงคะ?”
จางเย่ถามกลับ “พวกคุณว่าไงล่ะ?”
ฮาฉีฉีหัวเราะ “เอาจริงๆ นะคะ?”
“จะโกหกรึไง?” จางเย่คึกคักขึ้นมาแล้ว
“ฉันว่าธรรมดาค่ะ ไม่มีตัวตนอะไรบนเวที ไม่มีรัศมีดาราอะไร ไม่ใช่ตัวชูโรงอะไรแบบนั้นด้วย แต่กลับร้องเพลงได้ดีจริงๆ” ฮาฉีฉีกล่าวอย่างทอดถอนใจ
อู่อี้ “ก็ใช้ได้ครับ”
บรรณาธิการหญิง “ธรรมดาค่ะ”
พวกเขาค่อนข้างลังเลกับซุนต้าเซวียนคนนี้ เลือกก็ได้ ไม่เลือกก็ไม่มีผลอะไร แต่ถ้าเอาซุนต้าเซวียนไปเทียบกับฉางซือและหูเหลียงอี้ก่อนหน้านั้นนับว่าทิ้งห่างกันไกลลิบ ชัดเจนว่าพวกเขาไม่ให้ผ่าน ยิ่งถ้าพวกเขาได้เป็นคนตัดสินล่ะก็ พวกเขาต้องเลือกพวกฉางซือสองคนนั้นอยู่แล้ว เพราะในความคิดของพวกเขาฝังหัวว่า หน้าตาต้องผ่าน เสียงต้องไม่ฟังแล้วอุบาทว์ ร้องดี เป็นคนมีรัศมีดาราจับถึงจะเข้าตาพวกเขา อย่างเฉียนผิงฝานที่เป็นผู้ชายร้องเสียงผู้หญิงนั่นกับนายคนขับหัวรถจักรร่างใหญ่โตกำยำคนที่ร้องเพลงช้าๆ นุ่มๆ ตรงหน้านี่ พวกเขาเกินจะรับไหว!
แต่ไม่รู้ทำไม..ความเห็นของจางเย่กับพวกเขาไม่เคยตรงกันเลยสักทีสิผับผ่า!
จางเย่แค่กล่าวมาประโยคหนึ่ง “ร้องเพลงรักได้ไพเราะ ก็ไม่ง่ายแล้ว บางทีเอาผู้ชายมาเทียบกับผู้หญิง ชายล่ำบึกเทียบกับหนุ่มวัยใส อารมณ์เพลงอาจจะเขย่าคนดูได้รุนแรงกว่า ผมให้ผ่าน”
ฮาฉีฉี “......”
เอาเถอะ! คุณเป็นไดเรคเตอร์นี่ คุณบอกผ่านก็ผ่านเถอะ!
ทีมงานรายการแต่ละคนพูดไม่ออกบอกไม่ถูกแล้วกับจางเย่จริงๆ ขณะเดียวกัน พวกเขาเริ่มเข้าใจกระบวนการของจางเย่ในที่สุด สรุปสั้นๆ——ขอแปลกไว้ก่อน!
ยิ่งคนอื่นบอกไม่ผ่านเรอะ?
จางเย่ยิ่งจะให้ผ่าน!




……




ถัดมาเป็นขบวนผู้เข้าแข่งขันอีกระลอก
ผู้เข้าแข่งขันคนแล้วคนเล่าตบเท้าเดินเข้ามาที่เวที ร้องเพลงแล้วก็จากไป ซ้ำแล้วซ้ำเล่า
หลายครั้งที่ฮาฉีฉีกับทีมงานรายการคนอื่นๆ มีคนที่อยากเอาไว้ แต่กลับถูกจางเย่บอกปัดไปเสียหมดสิ้น ทำให้ทุกคนไม่รู้จะพูดอะไรอีกดี! ราวกับว่าจางเย่จะชอบก็แต่คนงานอาชีพรากหญ้า หน้าตาขี้ริ้ว ร้องเพลงแปลกๆ เสียงประหลาดๆ เทือกนั้น ส่วนคนอื่นเขาจะไม่แลเลย?
หากเป็นรายการประกวดของที่อื่นๆ ผู้เข้าแข่งขันที่ผ่านจะมีจำนวนไม่น้อย อาจเพราะไม่ได้ออกทีวี และนี่เป็นแค่รอบคัดเลือกก่อนไปออกโทรทัศน์เท่านั้น ซึ่งไม่จำเป็นต้องเข้มงวดขนาดนี้ แค่ดูว่าคนไหนพอใช้ได้ก็ให้ผ่านไป พอเข้ารอบบลายด์ออดิชั่น ความยากค่อยยกให้ไปตกอยู่ที่โค้ชก็ได้แล้ว อย่างมากคนที่ไม่ได้เรื่อง พอถึงเวลารายการจะออกฉายแค่ตัดออกไปก่อนออกอากาศก็ได้แล้วนี่? ทำไมจะต้องมาเข้มงวดขนาดนี้กับรอบคัดเลือกเฉยๆ ด้วยนะ? พวกเขาโคตรไม่เข้าใจ! ดูสิ การคัดเลือกวันนี้ใกล้จะจบลงเต็มที ถ้าเป็นประกวดร้องเพลงที่อื่น ต้องมีคนผ่านประมาณสิบกว่าคนไปนานแล้ว ส่วนพวกเขาล่ะ? เพิ่งมีคนผ่านเข้ารอบแค่สองคน! แถมดันเป็นสองคนประหลาดอีกต่างหาก! เพราะจางเย่กลับยืนกรานจะทำตามวิถีตนเอง ไม่ยอมลดมาตรฐานในการคัดคนลงเลย!
อันที่จริงจางเย่ได้แสดงออกอย่างชัดเจนถึงมาตรฐานคัดคน การเฟ้นหาคนที่สามารถร้องเพลงได้อย่างโดดเด่นเป็นสิ่งจำเป็น และการเอาคนที่ไม่นับว่าโดดเด่นที่สุดมาเป็นคนถมจำนวนนั้น จางเย่ถือว่านั่นยังคัดคนได้ไม่เด็ดขาดพอ คนพวกนี้หาง่าย อย่างเช่น ฉางซือหรือหูเหลียงอี้ ในวงการจะหาที่ไหนก็ง่าย ดังนั้นงานหลักของจางเย่จึงไม่ใช่การมองหา ‘ผู้เข้าแข่งขันกลาดเกลื่อน’ เหล่านั้น ซึ่งอย่างแย่ที่สุดหากคนไม่พอจริงๆ ค่อยหามาส่งๆ สักคนก็จบ ทว่า เมื่อเขามาอยู่ตรงนี้ มาใช้เวลานั่งคัดเลือกในวันนี้แล้ว ชัดเจนว่าเขาต้องเฟ้นหาผู้เข้าแข่งขันที่จะสามารถมาเป็นตัวเต็งได้เท่านั้น!
มุมมองนี้เองที่ทำให้คนในทีมรายการต่างเชื่อว่าจางเย่เป็นคนหัวแข็ง คิดน้อยเกินไป แต่กลับไม่รู้เอาซะเลยว่า จางเย่คิดการณ์ไกลและวิเคราะห์ไว้ยิ่งกว่าพวกเขาไปไกลโข เขาวางแผนทั้งหมดไว้อย่างรัดกุมมาตั้งนานแล้ว!
เวลาค่อยๆ ล่วงเลยผ่านไป
ในที่สุด ถึงเวลาบ่ายสามโมงกว่า นอกจากครูหลัวอวี่ที่จางเย่พามาด้วยแล้ว ในลานออดิชั่นนั้นเหลือเพียงผู้เข้าแข่งขันคนสุดท้าย
ฮาฉีฉีกล่าวขึ้น “นี่เป็นคนสุดท้ายแล้วค่ะ”
จางเย่ครางรับเบาๆ ในลำคอ บ่งบอกว่ารับทราบแล้ว
ประตูเปิดออก ผู้เข้าแข่งขันคนสุดท้ายก้าวฉับๆ ขึ้นมาบนเวที
ทันทีที่เห็นคนๆ นี้ ในใจทุกคนต่างสบถลั่นร้องโหยหวน ‘แม่*มันเถอะ!’ กันอื้ออึง
ตอนที่ผู้เข้าแข่งขันส่งคลิปเสียงมา ทีมรายการจะให้ผู้สมัครเขียนแนะนำตัวเองด้วย แต่ถ้าผู้สมัครไม่เขียนมาหรือว่าลืมเขียน พวกเขาก็ทำอะไรไม่ได้และอาจจะมองข้ามไป ดังนั้นจึงมีผู้เข้าแข่งขันจำนวนมากที่พวกเขาไม่มีข้อมูล อย่างเช่นผู้เข้าแข่งขันคนสุดท้ายนี้ เป็นต้น ไม่มีใครคาดคิดว่าจะเป็นแบบนี้ไปได้!
คนที่มาเป็นตาแก่คนหนึ่ง!
เป็นตาแก่อายุราวๆ หกสิบปี!
ผู้เฒ่าผมเผ้าขาวโพลนไปแล้วเกือบครึ่ง ทรงผมสไตล์หวีเสยไปด้านหลัง สวมใส่เสื้อหนังแฟชั่นนิยม กางเกงยีนส์ขาเดฟ แต่เต็มไปด้วยรูขาดๆ ซึ่งไม่ใช่การขาดเองตามการใช้งาน แต่ขาดเป็นสไตล์เซอร์ๆ รูๆ อย่างจงใจ!
ฮาฉีฉีจ้องตาถลน! “คุณลุง เป็นผู้สมัครเหรอคะ?”
ผู้เฒ่าตอบเสียงดังฟังชัด “ใช่แล้ว ฉันชื่อโจวต้าเหนียน!”
บรรณาธิการหญิงถาม “ปีนี้อายุเท่าไรแล้วคะ?”
“ฮ่าๆ ปีนี้ฉันอายุห้าสิบเก้า ยังหนุ่มฟิตปั๋งอยู่เลย” โจวต้าเหนียนหัวเราะร่าเริง
อู่อี้จะเป็นลม! อายุห้าสิบเก้ายังหนุ่มอยู่? พ่อผมปีนี้เพิ่งอายุห้าสิบแปด เป็นหลอดเลือดสมองอุดตันเดินเหินลำบากแล้ว! ขณะที่คุณน่ะอายุมากกว่าพ่อผมแค่ปีเดียวเองนะ!
ฮาฉีฉีไม่อยากเชื่อ “คลิปเสียงนี่คุณส่งมาเหรอคะ? คุณร้องเองเหรอคะ?”
โจวต้าเหนียนตอบอย่างแคล่วคล่อง “ฉันเอง”
“แต่ในคลิปเป็นเพลงร็อคนะคะ” ฮาฉีฉีรู้สึกรับไม่ไหวแล้วจริงๆ ก่อนหน้านี้ตอนที่เธอไปดูโซนรับรองผู้เข้าแข่งขัน ก็เหมือนจะประทับใจที่เห็นคนแก่อายุเท่านี้มาด้วย ทว่าตอนนั้นเธอไม่ได้คิดว่าจะเป็นหนึ่งในผู้เข้าแข่งขันจริงๆ! เธอยังคิดอยู่เลยว่าอาจจะเป็นคนในครอบครัวผู้เข้าแข่งขันอายุน้อยคนไหนที่ไม่วางใจ เลยมากับพ่อหรือไม่ก็ปู่ซะเลย ไม่คิดจริงๆ ว่าคนแก่อายุเกือบหกสิบคนนี้.. แม่*มันเถอะ! ก็มาเข้าร่วมแข่งขันด้วย!
โจวต้าเหนียนกล่าวกลั้วหัวเราะ “วันนี้ฉันก็มาร้องเพลงร็อคนั่นแหละ ฉันเริ่มร้องได้ยัง?”
ฮาฉีฉีรีบตอบ “ได้ค่ะๆ เชิญเลยค่ะ”
เสี่ยวหวังชักกังวลขึ้นมา “คุณลุง หนูไปเอาเก้าอี้มาให้ไหมคะ?”
“ไม่ต้อง ร่างกายฉันแข็งแรงดี” โจวต้าเหนียนคว้าไมโครโฟน ไม่เสียเวลาเตรียมตัวสักนิด เขาก็ร้องคำรามออกมา!
“ลม!”
แม่*มันเถอะ!
ทุกคนพลันสั่นสะท้านอุทานลั่นเหมือนกันหมด เสียงห้าวใหญ่และดังกึกก้องนั่น ทำให้เวทีแทบระเบิด! บรรณาธิการหญิงยกมืออุดหู ส่วนพวกฮาฉีฉีพากันอกสั่นขวัญแขวนหวาดผวา ไม่ใช่เพราะเสียงที่ดังเกินไปที่ทำให้พวกเขาหวาดกลัว แต่พวกเขาโคตรกลัวว่าชายแก่คนนี้จะตะโกนจนเส้นเลือดในสมองแตกไม่ก็หัวใจวายต่างหาก! นี่มันเพลงร็อคนะเว้ย! อายุปูนนี้แล้วคุณยังไหวเรอะ!? อย่าเอาชีวิตมาเสี่ยงเซ่!
โจวต้าเหนียนร้องอย่างออกรส!
“ลม!”
“พัดมาพัดไปพัดมา!”
“หิมะ!”
“ร่อนมาร่อนไปร่อนมา!”
“ฝน!”
เพลงนี้ไม่ใช่เพลงที่ดังอะไร ปัจจุบันแทบไม่มีใครเคยฟังมาก่อน และเป็นเพลงร็อคที่ค่อนข้างจะเก่าพอตัว ออกแนวไปทางเฮฟวีเมทัล ร็อคเกรี้ยวกราดหนักหน่วง ออกปากร้องทีต้องตะโกนจนสุดเสียง โจวต้าเหนียนใส่ไม่ยั้ง จนเม็ดเหงื่อผุดพรายระหว่างคิ้ว!
ฮาฉีฉีไม่มีกะจิตกะใจจะฟังแล้ว! เธอแทบจะร้องบอกให้หยุดทันที ไม่ต้องรอให้ ‘เดอะวอยซ์’ ได้ทันออกออกอากาศหรอก แบบนี้คงมีหวังพาดหัวข่าวผู้เข้าแข่งขันเสียชีวิตคาเวทีคัดเลือกก่อนแหง!
แต่ถึงอย่างนั้น จางเย่กลับฟังอย่างตั้งใจมาก ไม่เพียงแต่ตั้งใจ นัยน์ตาของเขายิ่งผ่านไปยิ่งส่องประกาย ยิ่งนานไปยิ่งวิ้งวับ คนแก่คนนี้ร้องได้ดีจริงๆ คอแห้งไปหน่อย เสียงสูงบางช่วงแตกนิดๆ แต่ไม่เป็นไร เพราะนี่เป็นเพลงร็อค เสียงแตกย่อมได้ นอกจากจุดนี้แล้ว ชายแก่แทบไม่มีปัญหาอะไรเลย ทักษะการร้องน่าชื่นชม อารมณ์ระเบิดอย่างเต็มที่ เกือบทุกประโยคล้วนใส่ความรู้สึกเต็มเปี่ยมแล้วกู่ร้องออกมาจนหมดสิ้น พูดถึงท่วงทำนอง จังหวะทำนองนี้สำหรับคนรุ่นเยาว์แล้วไม่ถือว่ายากเย็นอะไร และไม่ใช่จุดที่ต้องนำมากล่าวถึง แต่สำหรับคนอายุหกสิบแล้ว จางเย่ค่อนข้างสนใจในเซ้นส์ทางดนตรีของอีกฝ่าย เขาพบว่าอีกฝ่ายทำได้ดีแทบไม่ต่างจากคนหนุ่มเลย ที่จริงมีเนื้อเพลงบางท่อนเสียงสูงบางตอน ถ้าให้คนหนุ่มมาร้องอาจกลายเป็นอีกเรื่องไปเลย แต่พอเปล่งออกจากปากของคนแก่อายุหกสิบซึ่งเต็มไปด้วยประสบการณ์ชีวิตและไหวพริบ ทำให้ออกมาแล้วแตกต่าง มอบแรงปะทะให้ผู้คนได้มากกว่า! หนักหน่วงยิ่งกว่า!
คิดไม่ถึงเลย!
อีกหนึ่งเหนือความคาดหมาย!
เพลงร็อคนี่ ยิ่งฟังยิ่งเพราะจริงๆ ยิ่งฟังยิ่งเมามัน!
ร้องจนจบเพลง โจวต้าเหนียนหอบหายใจแฮกๆ แต่สีหน้ากลับแช่มชื่น เปล่งปลั่งมาก “อาจารย์ทุกท่าน ฉันร้องเพลงได้ไม่เลวใช่ไหม? ผ่านไหมล่ะ?”
จางเย่รีบยิงคำถาม “สุขภาพคุณเป็นยังไงครับ?”
โจวต้าเหนียนตอบ “ไม่มีปัญหาสักนิด”
“คุณอย่าตอบเลี่ยง ผมอยากให้ตอบเจาะจงแน่ชัด” จางเย่บังคับ
โจวต้าเหนียนจึงตอบตามจริง “มีแค่ค่าน้ำตาลในเลือดสูงนิดหน่อย ไม่มีอาการป่วยอย่างอื่น ตอนนี้ความดันก็คงที่มานานแล้ว และฉันก็ไปวิ่งตอนเช้าทุกๆ วันด้วยนะ จะได้ขยายปอดด้วย”
ฮาฉีฉีหัวเราะไม่ได้ร้องไห้ไม่ออก “คุณลุงคะ อายุคุณก็ปูนนี้แล้ว ทำไมถึงอยากมาร่วมแข่งอีกละคะ? ถ้ารู้แต่แรกว่าคุณอายุเท่านี้ พวกเราคงไม่กล้าให้คุณมาออดิชั่นหรอก”
อู่อี้อยากจะบอกว่าคุณรีบกลับไปเถอะ เห็นคุณร้องเพลงร็อคแล้ว พวกเราใจคอไม่ดี กลัวคุณจะเป็นลมล้มพับคาเวที!
โจวต้าเหนียนไม่ชอบใจสิ่งที่ได้ฟัง “ฉันอายุเท่านี้แล้วยังไง? จะบอกให้นะแม่หนู ฉันน่ะปอดใหญ่นะ พวกเธอที่นั่งอยู่นี่ยังเด็กนัก ยังสู้ฉันไม่ได้เลย!”
ฮาฉีฉีไม่รู้จะพูดอย่างไรดี ผู้เข้าแข่งขันคนนี้ยังไงก็ต้องคัดออก! คุณเคยเห็นรายการประกวดที่ไหนเอาคนแก่อายุหกสิบมาออกรายการบ้างล่ะ? นี่มันเหลวไหลสิ้นดี! ถึงแม้รายการพวกเขาจะบอกว่าไม่จำกัดอายุ แต่คุณก็อายุมากเกินไปไม่ได้สิ อายุสี่สิบยังพอรับได้ ห้าสิบก็ว่ายากแล้ว แต่คุณอายุจะหกสิบอยู่ทนโท่ หัวขาวไปจะครึ่งหัวแล้ว ใครจะกล้าให้คุณมารายการประกวดกัน สุดท้ายแล้วยังไงที่นี่ก็เป็นเวทีของคนหนุ่มสาวนะ!
จะปฏิเสธยังไงดี?
อายุมากขนาดนี้แล้ว บอกไปตามตรงก็คงไม่ยอมหรอกมั้ง?
กับคนที่มั่นอกมั่นใจในตัวเองเต็มเปี่ยมอย่างนี้ ขืนบอกไปตามตรงจะเจ็บรึเปล่า? จะหัวใจวายไหม? ไม่เอาดีกว่า ปล่อยงานสกปรกยกให้จางเย่ไปก็แล้วกัน ให้เขาคุยกับตาเฒ่าเองเถอะ ใครใช้ให้เขาเป็นไดเรคเตอร์กันล่ะ
ฮาฉีฉีจึงนิ่งเงียบ
ทีมงานคนอื่นๆ จึงหันมามองทางจางเย่
ในที่สุด จางเย่ลุกขึ้นยืนแล้วกล่าวออกมาว่า “คุณลุงครับ คุณอายุมากกว่าพ่อผมนิดหน่อย การแข่งขันของทางเราจะแข่งกันหนักหน่วงมาก คุณจะไหวหรือครับ?”
ในใจฮาฉีฉีพยักหน้ารัวๆ ใช่ ปฏิเสธอ้อมๆ ไปเถอะ ไม่ต้องพูดตรงนักก็ได้
โจวต้าเหนียนกล่าวขึ้นมาทันทีว่า “แข่งกันหนัก? เวทีแค่นี้จะสักเท่าไรกันเชียว ฉันน่ะแข็งแรงนะ อะไรที่คนหนุ่มทำได้ ฉันก็ทำได้! ฉันน่ะ แต่ไหนแต่ไรไม่เคยคิดว่าตัวเองแก่กว่าพวกเธอเลย การแข่งขันดุเดือด ฉันก็เอาอยู่น่า ไม่ใช่ปัญหาแน่นอน!”
แน่ะ ยังไม่ยอมฟัง
คนแก่นี่ดื้อด้านจริงเชียว
พวกฮาฉีฉีต่างครุ่นคิด ผู้กำกับจางปฏิเสธอ้อมๆ อย่างนี้คนคงไม่เข้าใจ งั้นทำไงดี? คงต้องพูดตรงๆ แล้วมั้งแบบนี้
ตามคาด จางเย่จึงพูดตรงๆ แล้ว!
จางเย่ยังคงยืนอยู่ ยิ้มน้อยๆ กล่าว “ผู้เฒ่าโจว ในเมื่อคุณบอกว่าสุขภาพคุณไม่มีปัญหา และยืนกรานจะแข่งขันอย่างดุเดือด งั้นผมก็ไม่มีอะไรจะพูดอีก ผมขอประกาศอย่างเป็นทางการว่า คุณผ่านการคัดเลือกแล้ว ขอเรียนเชิญให้คุณเข้าร่วมรายการ ‘เดอะวอยซ์มหาชน’ ! ผมขอเป็นตัวแทนทีมงานยินดีต้อนรับคุณครับ!”
โจวต้าเหนียนงงงันไปวูบหนึ่ง ทันใดนั้นก็ระเบิดหัวเราะออกมาดังลั่น! “ฉันผ่านแล้ว? ยะฮู้ว! ฮ่า ฮ่า ฮ่า!”
แต่ทีมงานรายการคนอื่นๆ กลับพรั่นพรึง! ตะลึงตะลานจนแต่ละคนแทบตกเก้าอี้!
อะไรนะ?
ตาแก่นี่ผ่านแล้ว!?
แม่*มันเถอะ!
ฮาฉีฉีแทบจะกระอักเลือกออกมา!
ลูกตาของอู่อี้และเหล่าทีมงานล้วนหดเป็นจุด!
ไดเรคเตอร์จาง ไม่ใช่ว่าคุณต้องปฏิเสธอ้อมๆ หรอกเหรอ? แต่กลายเป็นว่าคุณไม่ได้ปฏิเสธนี่หว่า! คุณแค่ถามเรื่องสุขภาพตาแก่ก่อน ก็เพื่อเตรียมจะให้เขามาร่วมออกทีวีรอบบลายด์ออดิชั่นใช่ไหม? แต่…...แต่นี่มันตาแก่อายุหกสิบนะ! เอ็งเคยเห็นรายการประกวดร้องเพลงที่ไหนมีตาแก่เข้าร่วมกันบ้างฟะ? เราคัดคนมาออกรายการ ‘เดอะวอย์มหาชน’ ไม่ใช่ ‘คนแก่ดีเด่นมหาชน’ นะ! เอ็งจะเอาคนแก่มาแหกปากทำซากอะไร!








*-*-*-*-*-*-*-*-*-*-*-*-*-*-*-*-*


[Go To Next Chapter]( ./51.md)