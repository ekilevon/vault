##บทที่ 694 : เรตติ้งตอนที่สองออกจากเตา!
รายการตอนที่สองไฟลุกโหม!
‘เดอะวอยซ์มหาชน’ ไฟลุกอีกแล้ว!
รายการฉายออกอากาศตั้งแต่สามทุ่มตรงจนกระทั่งปิดรายการสี่ทุ่มครึ่ง ตามสื่อโซเชียลต่างๆ เห็นแต่หัวข้อกะทู้พูดคุยเรื่อง ‘เดอะวอยซ์’ รวมไปถึงกระแสในเวยป๋ออันเรียงรายยาวเหยียด หากเอาข้อมูลออกมาพล็อตกราฟล่ะก็ ตอนแรกอยู่ที่สิบกว่ายี่สิบกว่ากระทู้ แต่ทันทีที่หลังสามทุ่มกว่า กราฟพุ่งทะยานขึ้นไปที่เก้าสิบกว่า ก่อนที่จะกลายเป็น ‘เดอะวอยซ์’ ที่กระจายออกไปทั่วทั้งกระดานโลกอินเทอร์เน็ต ฝูงชนบ้าคลั่งไปแล้วกับ ‘เดอะวอยซ์’ นับไม่ถ้วนกรีดร้องโหวกเหวกโวยวาย!
"รายการตอนที่สองสนุกมาก!"
"ฉันรักหยวนถงล่ะ!"
"หยวนถงนับเป็นยังไงกัน!"
"ใช่ ปู่โจวสิเจ๋ง!"
"โคตรจะสะใจสุดๆ ไปเลย ชอบปู่โจวโคตรๆ !"
"บ้าไปแล้ว! ลุงโจวร็อกแอนด์โรลได้บ้าคลั่งที่สุด! ขอชมเชยไม่มีวันสิ้นสุด!"
"ตอนนี้สะใจมาก! ใครแม่*บอกว่า ‘เดอะวอยซ์’ ตอนที่สองอาจจะไม่ดีอย่างที่ทุกคนหวังกันน่ะ? เห็นกันอยู่ชัดๆ ว่ายอดมากโอเคไหม! เห็นกันอยู่ชัดๆ ว่าดีกว่าตอนแรกอีกน่ะรู้หรือเปล่า! ฉันเพิ่งจะรู้ อาจารย์จางเย่น่ะไม่เคยปล่อยให้พวกเราต้องผิดหวังจริงๆ ! เพราะอะไร? ไม่เพราะอะไร! เพราะว่าเขาชื่อจางเย่! ชื่อนี่คือเครื่องรับประกันผลงาน! ชื่อนี้คือคำพ้องของคำว่าปาฏิหาริย์!"
"ดูรายการจางเย่มาก็เยอะ ห้องเลคเชอร์เอย ทอล์คโชว์เอย เดอะวอยซ์เอย ยิ่งมายิ่งพบว่าจางเย่คนนี้ร้ายกาจมากจริงๆ !"
"เมื่อก่อนฉันแค่เคยได้ยินชื่อจางเย่ เลยพอรู้เรื่องของเขาแค่นิดหน่อย คราวนี้เจอ ‘เดอะวอยซ์’ เข้าถึงชอบคนคนนี้เข้าอย่างจัง แต่ว่าชื่อเสียงเขาในวงสังคมไม่ค่อยดีนี่นา?"
"เอ้อ ก็ไม่ดีจริงๆ นั่นแหละ!"
"ฮ่าๆ อาจารย์จางเคยมีคนบอกว่านิสัยดีด้วยเหรอ?"
"เขาน่ะ มีเรื่องกับคนในวงการตลอดแหละ คนในวงการหลายคนแทบอดใจรอนั่งทับเขาให้แบนแต๊ดแต๋ไม่ไหว ดังนั้นจะวิจารณ์ตัวจางเย่ดีก็ประหลาดเกิน แต่ในสายตาพวกเราคนธรรมดา จางเย่คนนี้ไม่เลวจริงๆ มีความซื่อสัตย์ มีความจริงใจ มีความสามารถ กล้าพูดกล้าทำ ฉันจะบอกอะไรให้นะสหาย ในวงการบันเทิง ในวงการวรรณกรรม ในวงการศึกษา ในวงการเซี่ยงเซิง จางเย่คือคนที่เข้าไปคลุกคลีวุ่นวายอยู่กับทุกวงการจนโดนคนด่าแต่ก็ยังเผชิญลมผจญฝนจนใครๆ ก็ไม่มีทางทำอะไรเขาได้ไงล่ะ! นายลองคิดนะ ลองดูจากมุมนี้ ก็จะรู้ว่าจางเย่มีความสามารถมากแค่ไหน ลองให้เป็นดาราคนอื่นสิ อย่าว่าแต่หลายวงการหลากวิชาชีพเลย แค่ล่วงเกินเข้าวงเดียว ก็ต้องตายจนไม่รู้จะตายไปกี่รอบแล้ว! มีแต่จางเย่นี่แหละเป็นข้อยกเว้น ดังนั้นเขานี่แหละคือสิ่งอัศจรรย์ในวงการบันเทิง! เพราะว่าหมอนี่น่ะมันช่างอัศจรรย์เสียจริงๆ !"
" ‘เดอะวอยซ์’ รายการนี้เรียกได้ว่าผลิตออกมาได้ยอดเยี่ยมเหมาะสมถึงจุดพีคสุดๆ แล้วล่ะ!"
"พอตอนที่สองออกอากาศ ตอนนี้คงไม่มีคนออกมาเคลือบแคลงเรื่อง ‘เดอะวอยซ์’ อีกแล้วล่ะมั้ง? จะว่าไปแม้แต่เกรียนออกมาวิจารณ์ก็ยังไม่มีแฮะ!"
"จางจอมตอกหน้า ตอกหน้าคนอีกแล้ว!"
"ฉันว่าพวกผู้เชี่ยวชาญในวงการนั่นป่านนี้เจ็บไข่น่าดู!"
"เหอๆ นั่นก็ไม่แน่ เพื่อนร่วมวิชาชีพของจางเย่หลายคนกลายเป็นศัตรูไม่เผาผี เรื่องนี้น่ะเรื่องใหญ่ ไม่มีทางยอมกับอะไรแค่นี้หรอก ฉันว่าพวกเขาหลายคนไม่มีทางยอมถอดใจ ป่านนี้คงกำลังรอเรตติ้งของ ‘เดอะวอยซ์’ ตอนที่สองอยู่ต่างหาก ตัวเลขสถิตินี่แหละคือของจริงที่สุดแล้ว!"
"ฉันเองก็รออยู่เหมือนกัน!"
"ไม่รู้ว่าตอนที่สองจะได้มาเท่าไร"
" ‘เดอะวอยซ์’ ตอนนี้กลายเป็นกระแสตำนานไปแล้ว ถ้าถามว่าใครจะมีสิทธิ์ทำลายสถิติรายการวาไรตี้ที่เรตติ้งสูงที่สุดในรอบสามปีของ ‘เดอะวอยซ์’ ตอนแรกล่ะก็ เกรงว่าจะเป็นตัว ‘เดอะวอยซ์’ เองนี่แหละ!"
……
วันต่อมา
ที่หอคอยสถานี CCTV
ออฟฟิศของทีมงานรายการ ‘เดอะวอยซ์มหาชน’
เมื่อจางเย่มาถึง ทั้งออฟฟิศก็มากันเกือบครบแล้ว ท่าทางแต่ละคนจะมากันแต่เช้าตรู่ ล้วนจับกลุ่มสองสามคนคุยกันเรื่องรายการของเมื่อวาน ความจริงรายการตอนที่สองอัดเสร็จไปหลายวันก่อนแล้ว แม้แต่รอบไบลด์ออดิชั่นตอนที่สามกับสี่ก็อัดเสร็จไว้นานแล้ว บอกว่าคุยกันเรื่องรายการก็ไม่ได้น่าตื่นเต้นตรงไหนเลย ทว่าในความเป็นจริง การได้ดูผลงานบนจอโทรทัศน์กับหน้าเวทีนั้นแตกต่างกันโดยสิ้นเชิง ความรู้สึกและอารมณ์นั้นนับว่าแตกต่างทีเดียว เพราะที่ฉายบนจอโทรทัศน์ผ่านการตัดต่อแล้ว ทั้งมี VCR ของผู้เข้าแข่งขัน มีทั้งการตัดต่อให้จังหวะรายการเป็นไปในทิศทางเดียวกัน ผลงานสุดท้ายที่ออกมาย่อมมีความแตกต่างกันไป เพื่อเพิ่มความน่าดึงดูด ยิ่งเพิ่มคุณภาพและบรรยากาศเข้าไปอีกหลายเท่าตัว ดังนั้นเหล่าทีมงานจึงตื่นเต้นกันมาก โดยเฉพาะช่วงของโจวต้าเหนียน ทีมงานหลายคนถึงกับร้องไห้ รู้สึกว่าจับใจเป็นพิเศษ
"ผู้กำกับจาง!"
"มาแล้วเหรอครับ?"
"อรุณสวัสดิ์ครับผู้กำกับ"
หลายคนร้องทักทาย
ฮาฉีฉีมาพอดี "ผู้กำกับจาง รายการตอนเมื่อวานผลลัพธ์ดีมากเลยค่ะ!"
จางเย่หัวเราะ "อย่างที่ผมบอก ผลมันก็พอใช้ใช่ไหมล่ะ? คำแนะนำของคุณตอนนั้นมันช้าไป แบบนั้นคนดูไม่ชอบหรอก"
ฮาฉีฉียิ้มเจื่อน "วิธีการของฉันมันก็เป็นไปตามตำราในวงการนะคะ เห็นวิธีการตัดต่อแก้ปัญหาของคุณหลังเวทีแล้วถึงได้รู้ว่าหลายเรื่องหลายประสบการณ์ในวงการนี้มัน... ช่างล้าหลังจริงๆ"
จางเย่กล่าว "นั่นก็ไม่เชิงเสียทั้งหมด รายการแต่ละรายการจะมีจังหวะมีทักษะต่างกันไป ขอแค่ค้นพบตัวเองก็พอแล้ว" สำหรับการผลิตของ ‘เดอะวอยซ์’ ไม่ว่าจะเป็นเรื่องการบันทึกหรือตัดต่อ จางเย่ยึดตามจังหวะจะโคนแบบโลกของเขาอย่างเข้มงวด ผลิตรายการตามอย่างโลกใบเก่าที่ทำให้ผู้ชมต้องยอมรับนับถือว่าเป็นรายการที่สมบูรณ์ จางเย่ถึงได้เชื่อมั่นเช่นนี้
เสี่ยวหวังไม่ไปสนใจเรื่องตัดต่อเอยเรื่องเอฟเฟคต์เบื้องหลังเอยอะไรทั้งสิ้น เธอรีบถาม "เรตติ้งออกหรือยังคะผู้กำกับจาง?"
จางเย่ "ยังเลย"
อู่อี้กลืนน้ำลาย "คุณว่าตอนที่สองจะแซงตอนแรกได้ไหม?"
จางเย่ส่ายหน้า "ใครมันจะไปเดาได้กัน คิดมากไปวิเคราะห์มากไปก็ไร้ประโยชน์ สุดท้ายยังต้องดูว่าผู้ชมยินดีซื้อไม่ซื้อต่างหาก รอตัวเลขสุดท้ายเถอะ"
เวลาประมาณสิบโมงกว่า
เรตติ้งของรายการวาไรตี้วันพฤหัสบดีก็ปรากฏออกมา!
ขณะที่จางเย่ทราบข่าว เขากำลังอยู่ในออฟฟิศ เป็นเสี่ยวหวังที่พุ่งเข้ามาบอกข่าวอย่างรีบร้อน "ผู้กำกับจาง! ผู้กำกับจาง! ออกแล้วค่ะ! ออกแล้ว!"
จางเย่ยินดียิ่ง "ฮ่าๆ คุณทำผมตกใจหมด"
เสี่ยวหวังตื่นเต้น "รีบดูเรตติ้งเร็วค่ะ!"
"ให้ผมดูซิ" จางเย่รับเอกสารมาจากเสี่ยวหวัง พอเห็นก็พบว่าแถวแรกนั้นคือชื่อของ ‘เดอะวอยซ์มหาชน’!
เรตติ้งของ ‘เดอะวอยซ์’ ตอนที่สอง : 2.11% !
เทียบกับตอนแรกแล้ว ถึงกับเพิ่มขึ้นมาอีก 0.1% เชียว!
ควรทราบว่าเรื่องนี้นั้นนับว่าชวนตกตะลึงพอแล้ว เนื่องจากเรตติ้งรายการวาไรตี้ทั่วไปของโลกใบนี้ อยู่กันที่ราวๆ 0.5% เท่านั้น ชัดเจนว่า 0.1% ที่เพิ่มขึ้นมา นับว่าไม่ใช่ตัวเลขน้อยเลยจริงๆ
จางเย่เพียงยิ้มน้อยๆ "ก็ใช้ได้"
เสี่ยวหวังกลับไม่เห็นว่านี่คือแค่พอใช้ เหล่าทีมงานของ ‘เดอะวอยซ์’ ด้านนอกเองก็ไม่มีสักคนที่จะเรียกว่าพอใช้ ในสายตาของพวกเขา นี่คือความสำเร็จทลายฟ้าที่ทำให้คนต้องยินดีเป็นที่สุดแล้ว ตอนแรกทะลุ 2% ตอนที่สองยังทำลายสถิติใหม่ได้อีกครั้ง สร้างสถิติรายการโชว์วาไรตี้ทั่วประเทศในระยะเวลาอันสั้น! นับเป็นการเข่นฆ่าในเสี้ยววิของวงการวาไรตี้! เรตติ้งตอนที่สองนี้ทำให้ CCTV1 คือสิ่งที่ยืนยันเบ็ดเสร็จ! ถ้าจะให้พวกเขาว่ากันจริงๆ CCTV1 นับว่าเข่นฆ่ากลับมาแล้ว สามารถแบกรับฉายาพี่ใหญ่แห่งวงการวาไรตี้ได้แล้ว! อีกทั้งผู้สร้างผลงานสูงสุดไม่มีใครเกินกว่าจางเย่สักคน จางเย่ใช้รายการที่ไม่มีใครคิดว่าจะทำได้ นำทัพกลับมากวาดล้างวงการวาไรตี้ทั่วประเทศโดยที่ไม่มีใครค้านสายตาได้เลย!
ไม่มีใครหยุดได้!
ไม่มีใครห้ามได้!
นี่คือการสังหารหมู่ในเสี้ยววินาที!
นี่คือการศึกที่ไร้ผู้หยุดยั้ง!
……
ในอินเทอร์เน็ต
เสียงยินดีดังไม่ขาดสาย
"ถึงจะคาดไว้แล้ว แต่ก็ยังเกินคาดไปอีกแน่ะ!"
"เรตติ้งตอนที่สองไม่แค่ไม่ตก แต่พุ่งไปอีก 0.1% เรอะ!"
"โคตรน่าตกใจชะมัด ‘เดอะวอยซ์’ ทะลุจักรวาลออกไปแล้วโว้ย!"
"เชี่*! เชี่*!"
"รีบมามุงเร็วเข้า ‘เดอะวอยซ์’ ทลายฟ้าอีกแล้ว!"
"ฮ่าๆๆ ไอ้พวกผู้เชี่ยวชาญที่ออกมาประณาม ‘เดอะวอยซ์’ ทั้งหลายตอนนี้ยอมแล้วสินะ! พวกเขาคงบอก : ขอกลับไปพักเอาแรงสักหลายวันเถอะน่า รอให้จางเย่ออกผลงานใหม่พวกเขาจะกลับมา ด่าทั้งชีวิต ด่าต่อไปทั้งชาติ ตลอดกาลไม่ห่างไม่หาย ตลอดไปทั้งดื้อดึงไม่หยุด!"
"ยินดีด้วยอาจารย์จาง!"
"สะใจฉิ*หายเลยเว้ย!"
"หลายปีมานี้มีคนวิจารณ์ว่า CCTV1 น่ะชราแล้ว ไม่อาจเปล่งประกายเหมือนอย่างตอนนั้นได้อีก แต่ว่าพวกเขาคงลืมไป อูฐผอมตายยังใหญ่กว่าม้า CCTV1 ที่ขาดไป ก็คือเทพที่สามารถพลิกกระดานได้อย่างจางเย่คนนี้นี่แหละ! วันนี้ CCTV1 ที่เงียบหายไปหลายปีถึงคราวกลับมาผงาดแล้ว! พี่ใหญ่ในวงการบันเทิงวาไรตี้ ในที่สุดก็หวนคืนเวทีแล้ว!"
"ยักษ์ใหญ่หวนคืนวงการ เหล่าทีวีดาวเทียมทั้งหลายพึงระวังตนไว้ให้ดีเถอะ!"
"ช่างน่ายินดี จางจอมหักหน้าทำศึกกับเพื่อนร่วมทางเป็นครั้งที่ N สุดท้ายหัวเราะทีหลังดังกว่า!"
" ‘เดอะวอยซ์’ เป็นเหตุ วงการรายการวาไรตี้หวนคืนใบไม้ผลิ จางเย่ไม่เพียงกอบกู้ CCTV1 ยังกอบกู้วงการวาไรตี้!"
"CCTV1 จับมือกับจางเย่ สถานีทีวีที่ใหญ่ที่สุดในวงการจับมือกับนักวางแผนรายการที่เก่งฉกาจที่สุดในตอนนี้ ยังจะมีใครหยุดเท้าของเขาได้อีกกัน?"
"ขอแสดงความยินดีที่ ‘เดอะวอยซ์’ ช่วงชิงสถิติสำเร็จ!"
"2.11% ! น้องสาวเอ็งสิ ช่างมองหยันเหล่าเนินจ้อยจริงๆ !"
"ตำนานยังคงดำเนินต่อไป!"
"เกียรติยศนี้ ‘เดอะวอยซ์’ คู่ควร!"
"อาจารย์จางช่างยอดเยี่ยม!"
"ช่างยอดเยี่ยม! ช่างเป็นรายการที่ยอดเยี่ยม! ผู้เข้าแข่งขันก็ยอดเยี่ยม พิธีกรก็ยอดเยี่ยม! ประวัติศาสตร์ของวงการวาไรตี้ต้องบันทึกวันนี้เอาไว้ นี่คือเวลาที่วีรบุรุษผุดพราว! นับจากวันนี้ โลกวาไรตี้ต้องเข้าสู่ ‘ยุคของจางเย่’ !"
"ครองจางเย่ ครอบครองใต้หล้า!"
……
ภายในออฟฟิศ
จางเย่กำลังมองสถานการณ์ในทำเนียบคนดัง สำหรับเขาในทำเนียบคนดังระดับ B แค่มองหาก็พบชื่อของตนเองได้ไม่ยาก
พุ่งมาถึงอันดับสามนับจากล่างแน่ะ!
ตอนแรกยังอยู่อันดับหนึ่งนับจากท้าย พอหลังจากออกอากาศ ‘เดอะวอยซ์’ ได้สองตอน จางเย่ก็มีชื่อเสียงพุ่งทะยาน อันดับเลื่อนขั้นในทำเนียบระดับ B ได้สองอันดับ! ควรทราบว่าอันดับของทำเนียบระดับ B แต่ละอันดับ เปรียบกันทำเนียบ C กับ D แล้วนับว่าห่างชั้นมากทีเดียว ชื่อเสียงที่ต้องใช้จึงมากกว่า ทำให้แต่ละอันดับห่างกันอย่างยิ่ง ตอนที่จางเย่อยู่ในทำเนียบระดับ C นั้น จางเย่ขึ้นจากอันดับสองของทำเนียบไปเป็นอันดับหนึ่งนับว่าใช้เวลานานพอสมควร เพื่อสั่งสมชื่อเสียงและอันดับกว่าจะได้เข้าทำเนียบระดับ B ทว่า ‘เดอะวอยซ์’ เพิ่งออกอากาศได้สั้นๆ เพียงสองตอน จางเย่ในฐานะพิธีกรที่ควรจะได้เรตติ้งไม่มากใน ‘เดอะวอยซ์’ อาศัยฝีปากโฆษณาไปสองครั้ง ชื่อเสียงของเขาก็พุ่งทะยานขึ้นอีกครั้ง ไม่เรียกว่ารวดเร็วได้อย่างไร!
เมื่อช่วงต้นปี จางเย่ยังตั้งเป้าว่าปีนี้เป้าหมายคือการเข้าสู่ทำเนียบคนดังระดับ B ได้เป็นดาราชั้น B เขาก็พอใจแล้ว แต่ใครจะไปคิดว่าช่วงเวลาสั้นๆ ไม่กี่เดือน นอกจากจางเย่จะได้สมหวังเข้าสู่ทำเนียบ เขายังกำลังพุ่งตรงไปสู่ทำเนียบระดับ A อันห่างไกลด้วย แม้ว่าหนทางจะอีกยาวไกล ระหว่างทางเห็นเพียงฝุ่นตลบอบอวล แต่กระแสที่กำลังพัดพาไปนั้นชัดเจนมาก เขาไม่จำเป็นต้องกังวลว่าจะตกชั้นไปยังทำเนียบระดับ C ด้วยฝีมือของเฉินเหยี่ยอีกแล้ว!
รายการร้อนเป็นไฟ!
ชื่อเสียงคนก็ก้าวหน้าใหญ่!
หลังความมุมานะลำบากและยุ่งวุ่นวายมาหลายวัน วันนี้คือวันที่จางเย่อารมณ์ดีที่สุดวันหนึ่ง เขานั่งฮัมเพลงสบายอารมณ์อยู่ในออฟฟิศ ระบายลมหายใจออกมาคำหนึ่ง จางเย่พึงพอใจกับผลงานที่พยายามไปในช่วงเวลานี้ของเขาอย่างยิ่ง ความยากลำบากและเหน็ดเหนื่อย เขาผ่านพ้นมาได้ทีละน้อยแล้ว ในที่สุดก็ได้รับผลตอบแทนเป็นอย่างดี!
แน่นอนว่า คนไม่ชอบเขาก็ยังคงไม่ชอบเขาต่อไป เหล่าสหายร่วมทางเดินก็ยังคงจะประณามเขาต่อไปอีก ซึ่งความจริงแล้วจางเย่ก็ไม่ได้สนใจ เขาทราบดีว่า ดาราคนหนึ่ง คนที่อยู่ในวงการบันเทิงคนหนึ่ง ชื่อเสียงนับเป็นสิ่งสำคัญอันดับแรก ชื่อเสียงความนิยมคือสิ่งที่พวกเขาเหล่าดารายึดถือเป็นต้นทุนลมหายใจ สิ่งอื่นล้วนแต่ไม่สำคัญ!
*-*-*-*-*-*-*-*-*-*-*-*-*-*-*


[Go To Next Chapter]( ./95.md)