##บทที่ 698 : ความตื่นตะลึงของเหล่าผู้เข้าสอบ!
เย็นวันเดียวกันนั้น
ในหอพักคณาจารย์
จางเย่เปิดแหวนเกมขึ้นมา กดซื้อ ‘แคปซูลความจำ’ ออกมาเม็ดหนึ่ง กินเข้าไปแล้วก็เริ่มหวนนึกถึงข้อสอบเข้ามหาวิทยาลัยในโลกใบโน้นทันที ข้อสอบที่แปลกและโดดเด่นเขายังจดจำได้เหมือนเป็นเรื่องสดใหม่ ทว่ากับคำถามหลายข้อนั้น...ต้องยอมรับตามตรงว่าเขาก็หลงๆ ลืมๆ ไปบ้างแล้ว ได้แต่พึ่งพาไอเทมมาช่วยหวนนึกถึง
ชัดเจนว่าหนึ่งเม็ดไม่พอใช้
จากนั้นกดซื้อมารวดเดียวสามเม็ด กินเข้าไปพร้อมกันในคำเดียว
สุดท้ายเป้าหมายของจางเย่ก็ไม่ได้จำกัดอยู่แค่ข้อสอบเข้ามหาวิทยาลัยย้อนหลังไม่กี่ปีในโลกของเขาอีกต่อไป แม้แต่ข้อสอบรับตรงของชิงหัว เป่ยต้ากับเหล่าข้อสอบที่ซ่อนเล่ห์กลไว้ก็ยังอยู่ในขอบเขตการย้อนความทรงจำของเขาด้วย การที่เขาเหวี่ยงแหออกกว้าง เป้าหมายคือเพื่อค้นหาข้อสอบที่ดียิ่งกว่า
หนึ่งชั่วโมง…..
สองชั่วโมง…..
จางเย่ทำงานดึกดื่นไม่หยุดพักเลยสักนิด
"เฮ้ย ข้อนี้ไม่เลว!"
"ฮ่าๆ ข้อนี้ต้องใช้!"
"ข้อนี้ก็ใช้ได้ จดไว้ก่อนดีกว่า!"
"เอ้ย! คำถามข้อนี้...อืม...ออกแล้วต้องโดนด่าแน่นอน ฮ่าๆ แต่ต้องมีมันนี่แหละ! คณบดีพานพูดถูกต้อง คนอื่นกลัวโดนด่า แต่ระดับลูกพี่น่ะยังต้องกลัวโดนด่าด้วยหรือ?"
ชายหนุ่มทำงานได้อย่างรวดเร็วมีประสิทธิภาพสูง ระหว่างเขียนข้อสอบ มีบางครั้งหลุดเสียงหัวเราะอย่างชั่วร้าย บ้างเสียงหัวเราะเต็มไปด้วยความสะใจ ดูไปแล้ว..ไม่ใช่เรื่องดีแต่ประการใด!




……




ในเวลาเดียวกัน
ทุกมณฑล.. ทุกเขตปกครองตนเอง.. ล้วนแล้วแต่ยุ่งวุ่นวายกับการออกข้อสอบเข้ามหาวิทยาลัยของตัวเอง บางเขตเพิ่งจะทำเสร็จ บางเขตกำลังเร่งมือ
ส่วนบนอินเทอร์เน็ตก็มีผู้คนคุยกันอยู่มากทีเดียว
ในเวยป๋อและเว็บบอร์ดนั้น หัวข้อพูดคุยล้วนแต่มีทุกสิ่งทุกอย่าง เหมือนเช่นเคยทุกวัน ไม่ว่าจะเรื่องรีวิวเครื่องสำอาง ซุบซิบดารา หรือเรื่อง ‘เดอะวอยซ์มหาชน’ แน่นอนว่า มีผู้เข้าสอบและผู้ปกครองรวมถึงคนในสังคมไม่น้อยที่คุยกันเรื่องการสอบเข้ามหาวิทยาลัยทั่วประเทศในปีนี้ ในสายตาล้วนเห็นว่าเวลาสอบเข้ามหาวิทยาลัยคืบใกล้เข้ามาทุกวันๆ ข่าวลือเรื่องแนวข้อสอบของทุกเขต หัวข้อแบบนี้นับวันยิ่งมากขึ้นเรื่อยๆ
"ถึงเวลาสอบเข้ามหาวิทยาลัยประจำปีอีกแล้วสิ"
"เฮ้อ เด็กๆ ต้องสอบแล้ว ไม่รู้จะผ่านกันหรือเปล่า"
"นั่นสิ เหลืออีกไม่กี่วันเอง"
"เซี่ยงไฮ้ปีนี้ใครออกข้อสอบ? ปีที่แล้วข้อสอบประวัติศาสตร์ยากมากเลยอ่ะ"
"ข้อสอบผสมของพวกเราฝั่งเจียงซูใหญ่ยากนิดหน่อย ปีนี้ถึงคิวฉันสอบแล้ว หวังว่าทีมเจียงซูใหญ่จะไม่ขยันขันแข็งจนเกินไป ออกข้อสอบง่ายสักหน่อยเถอะ! ขอร้องทั้งน้ำตาล่ะ!"
"ฮ่าๆ ชาวจินซือขอแสดงความกดดันอย่างยิ่ง!"
"ชาวเจียงซูขอขำไม่พูดจา! ใครบอกว่ากดดันกว่าพวกเรา? ปีก่อนข้อสอบของพวกเราแม่*ได้รับการประเมินว่าเป็นข้อสอบที่ยากที่สุดในประเทศเชียวนะ! คณิต ภาษาจีน วิชาเลือกตามสาย ภาษาอังกฤษ ทั้งเขตไม่มีใครได้เต็มสักคน! แม้แต่เกณฑ์คะแนนยังต้องลด!"
"ข้อสอบของพวกเราเหลียวตงก็ไม่ง่ายนะ"
"ฮ่าๆ ข้าผู้เป็นจักรพรรดิขอบอกว่าไร้แรงกดดันเว้ย!"
"เชี่* ทุกปีมีแต่เมืองหลวงนายนี่แหละข้อสอบง่ายสุดแล้ว!"
"นั่นสิ ข้อสอบเก่าของเมืองหลวงฉันทำมาสามรอบ ผ่านเกณฑ์อันดับหนึ่งทุกรอบ แต่พอไปทำเขตอื่น ได้แค่อันดับสอง ดูสิว่ายากง่ายต่างกันแค่ไหนน่ะ!"
"พวกนายคนเมืองหลวงโชคดีเกินไปแล้ว!"
"บัดซบ ข้อสอบเมืองหลวงฉันทำได้ตั้งแต่ ม.5 แน่ะ!"
"ก็ข้อสอบเข้ามหาลัยเหมือนกัน ทำไมความยากง่ายต่างกันลิบวะ!"
"ขอดูแคลนข้อสอบพวกคนเมือง!"
ในบางกระทู้ของเวยป๋อ
เป็นกระทู้พูดคุยกันเรื่องข้อสอบเข้ามหาวิทยาลัยเขตเมืองหลวงปีนี้ ในกระทู้มีทั้งผู้เข้าสอบทั้งผู้ปกครองของเขตเมืองหลวงอยู่ด้วย
"ปีนี้หวังว่าจะง่ายขึ้นอีกนะ ฮุๆ"
"ความจริงง่ายไปก็ไม่มีประโยชน์ ข้อสอบง่าย คนทำได้ก็มีมากน่ะสิ เส้นตัดคะแนนก็สูงมากไปด้วย คิดไปคิดมาก็พอๆ กัน"
"ไม่เหมือนกันสักหน่อย ง่ายๆ สิดี!"
"ใช่ หวังว่าคณะกรรมการจัดการสอบเข้าจะยังรักษาท่วงทำนองเดิม คงประเพณีอันดีงามของข้อสอบเข้ามหาวิทยาลัยเขตนครหลวงเอาไว้ให้เหนียวแน่น รักษาการออกข้อสอบให้ ง่าย! ง่าย! ง่าย! เข้าไว้อย่างเคร่งครัด ขอปรบมือให้ทุกท่านล่วงหน้า!"
"เฮ้ย อย่าให้ง่ายไป มันไม่ท้าทาย!"
"ใช่ ง่ายไปก็ไม่มีความหมายสิ!"
เทียบกับเขตอื่นแล้ว ผู้เข้าสอบของเมืองหลวงแรงกดดันนับว่าน้อยกว่ากันมาก ดูจากที่พูดคุยกันก็ทราบได้ ผู้เข้าสอบส่วนใหญ่ต่างคุยเล่นกันไป ดูผ่อนคลายกันสุดๆ ขณะที่ผู้เข้าสอบเขตอื่นๆ กำลังหวาดหวั่นไม่หายเท่านั้นไม่พอ บนเวยป๋อกลับมีคนออกมาขอให้ข้อสอบยากขึ้นสักหน่อย กลัวจะไม่ท้าทายพอเสียอีก
"คนออกข้อสอบคราวนี้ก็หน้าเดิมๆ มีข่าวออกมาแล้วไม่ใช่เหรอ?"
"อือ ฉันก็เห็นแล้วเหมือนกัน"
มีคนส่งภาพหน้าจอที่มีรายชื่อมาให้ดู
"ใช่ ชุดนี้แหละ"
"ยังเป็นทีมเดียวกับปีที่แล้วเว้ย!"
"อวี๋ฝาน หัวหน้าทีมออกข้อสอบวิชาภาษาจีน ปกติเขาออกข้อสอบแต่งเรียงความกับบทสนทนาถามตอบ ทุกปีก็วนๆ ซ้ำซาก ไม่มีอะไรแปลกใหม่"
"อาจารย์เลี่ยวฉีแห่งทีมภาษาจีนฉันรู้จักเหมือนกัน ปีก่อนก็เขา ข้อสอบเขาไม่ยาก ส่วนใหญ่เรียกว่าแจกคะแนนเน้นๆ"
"ทีมมีเพิ่มอาจารย์ซูน่ามาคนหนึ่ง ภาควิชาภาษาจีนเป่ยต้า? ยังสาวอยู่เลยนี่? น่าจะไม่เก่งมาก ออกข้อสอบไม่น่าจะยาก"
"ไม่เลวๆ"
"ข้อสอบวิชาเลือกปีนี้ก็เหมือนเดิม"
"ข้อสอบเลขก็ทีมเดิมๆ ดูรายชื่อที่คุ้นเคยนี่แล้ว แหม เจ๊ล่ะรู้สึกมั่นอกมั่นใจกับการสอบปีนี้อย่างไม่เคยมีมาก่อน! โฮะๆๆ!"
ทันใดนั้น ขณะที่เหล่าผู้เข้าสอบและผู้ปกครองกำลังวางใจ ข่าวชิ้นหนึ่งพลันหลุดออกมาในเน็ต!
—— ‘ข่าวด่วน! คณะกรรมการออกข้อสอบเข้ามหาวิทยาลัยประจำเมืองหลวงหลุด : ปีนี้รองศาสตราจารย์จางเย่จากภาควิชาคณิตศาสตร์และวิทยาศาสตร์เป่ยต้าเป็นผู้รับผิดชอบหลักในการออกข้อสอบวิชาคณิตศาสตร์ของปีนี้!’
รายงานข่าวชิ้นนี้พอออกมา เหล่าผู้เข้าสอบในเมืองหลวงล้วนแต่ต้องตะลึงลาน!
เมื่อครู่เหล่าผู้เข้าสอบและผู้ปกครองยังโม้กันไม่หยุด ตอนนี้ทุกคนอดสบถออกมากันไม่ได้!
"เชี่*****************!"
"น้องสาวนายสิ!"
"โคตรเหง้าศักราชบ้านยายคนที่สองแกสิ!"
"จางเย่ออกข้อสอบ? ข้อสอบเข้ามหาลัย!"
"ร้องไห้หนักมากกกกกก พวกคุณทำแบบนี้ไม่ได้นะ!"
"หลานเต่าบัดซบ! นี่มันยังไงกันเนี่ย! ไม่คิดจะเหลือทางให้รอดเลยเรอะ! เชิญใครก็เชิญไปสิ แต่เชิญจางเย่มาทำซากอะไรวะ!"
"ตาถลนเชี่*ๆ!"
"สวรรค์! ฉันโคตรมีลางสังหรณ์ไม่ดีเลย!"
"ฉันก็ด้วย ใจมันสั่นหวิวๆ แปลกๆ!"
"จางเย่... จางเย่..."
"จบแล้ว! ซวยแน่!"
"ไอ้อาจารย์จางนี่แต่ไหนแต่ไรก็ชอบออกไพ่ประหลาดๆ ยังจะให้เขาออกข้อสอบ? พวกเราแม่*จะเหลือทางรอดอีกเรอะ!?"
เหล่าผู้เข้าสอบจากมณฑลอื่นๆ เห็นข่าวใหม่จากคณะกรรมการออกข้อสอบฝั่งเมืองหลวง ล้วนแต่วิ่งเข้ามาเยาะเย้ยถากถาง ชาวเมืองหลวงเดิมทีก็ปากไม่ดีเพราะข้อสอบปีก่อนๆ ของตัวเองง่าย กดดันไม่มากนัก ผู้เข้าสอบจึงได้ไปโอ้อวดซะทั่วสารทิศ ล่วงเกินคนไว้มากมาย พอทราบข่าวว่าจางเย่กลายเป็นผู้รับผิดชอบการออกข้อสอบของฝั่งเมืองหลวงแล้ว เหล่าผู้เข้าสอบของเขตอื่นต่างแห่แหนหัวเราะเยาะเย้ยสะใจสุดๆ เตรียมชมความวุ่นวายกันหมด!
"สมควร!"
"กร๊ากกกกกกกกกก กร๊ากๆๆๆ ขำจะตายแล้วฉัน!"
"ยินดีขีดสุดคือความเศร้า[1]! นี่แหละคือยินดีขีดสุดคือความเศร้า!"
"จางเย่ออกข้อสอบ พวกนายลำบากแล้ว!"
"จุๆ นั่นน่ะหนึ่งในนักคณิตศาสตร์ระดับโลกไม่กี่คนของประเทศเชียวนะ! จางเย่นั่นยังเป็นคนดังที่มีชื่อเรื่องความชั่วร้ายและแปลกประหลาดอีกต่างหาก ให้เขาออกข้อสอบรับรองว่าไม่ใช่เรื่องดีแน่!"
"ชาวเจียงซูขอแสดงความเสียใจแด่เหล่าผู้เข้าสอบชาวเมืองหลวง ขอให้ทุกท่านเป็นสุขเป็นสุขเถิด!"
"ชาวเจียงหนานขอแสดงความเสียใจ เหล่าพี่น้องชายหญิงแห่งนครหลวง พวกคุณดูแลตัวเองด้วย!"
ตอนนั้นมีผู้เข้าสอบของเมืองหลวงและผู้ปกครองบางคนที่ไม่ได้ตามข่าวในเน็ต ยังไม่ทราบเรื่องราว ถึงได้ถามออกมา "จางเย่ถึงจะเป็นอันดับหนึ่งอันดับสองของวงการคณิตศาสตร์ชาติเรา แต่โจทย์ที่เขาออกไม่จำเป็นต้องยากมากหรอกมั้ง อาจจะง่ายมากก็ได้ พวกคุณคิดมากไปหรือเปล่า? ขู่ไปเองกันรึเปล่า?"
ขณะนั้นเอง ได้มีคนโพสต์โจทย์เลขระดับประถมที่จางเย่เคยออกไว้ที่โรงเรียนสาธิตประถมหมายเลขสองออกมา!


บนกระดาน : จากทำนองต่อไปนี้ จงเขียนออกมาในรูปการคูณ (จากรูปคำแทนเสียง)
1: ติงติงติง ติงติงติง
2: อา อา อา อา
3: อูอูอู อูอูอู
4: เหมียวเหมียว เหมียวเหมียว เหมียวเหมียว


จากนั้น ด้านล่างยังมีข้อสอบประถมที่จางเย่เคยเปิดห้องเรียนคณิตศาสตร์ของจางเย่ไว้ครั้งหนึ่งบนเวยป๋อ ภาพหน้าจอแต่ละภาพปรากฏขึ้นมา…
หลังจากนั้น บรรดาผู้ปกครองและผู้เข้าสอบที่ยังไม่เข้าใจอะไรนัก แทบจะเป็นลม!
"สวรรค์!"
"นี่โจทย์ห่*ไรวะ!"
"เลขประถม? ประถมบ้านน้องสาวแกสิ!"
"โคตรพ่อโคตรแม่ยากเลยเว้ย!"
"โจทย์เด็กประถมเป็นแบบนี้? ให้จางเย่มาออกข้อสอบเข้ามหาลัย...ไม่บ้าไปแล้วเรอะ? ใครมันจะไปตอบได้วะนั่น? เง็กเซียนเจ้าข้า! คณะกรรมการจัดสอบของเมืองหลวงจะโหดร้ายเกินไปแล้ว!"
"จางเย่ปู่เอ็งสิ!"
"ฉันจะร้องไห้แล้ว! ทำไงดี!? ทำไงดี!?"
"ทำไมฉันต้องมาสอบปีนี้ด้วย! ถ้ารู้แบบนี้ ปีที่แล้วฉันแม่*ไม่ซ้ำชั้นหรอก! แค่สามวิชาเอง!"
"ตอนแรกทุกคนยังหัวเราะกันบนเวยป๋ออยู่เลยนี่ ว่าถ้าให้จางเย่มาออกข้อสอบเข้ามหาลัยจะเป็นยังไง สุดท้ายคำผายลมแม่*กลายเป็นจริงจนได้! พวกเราปากพล่อยเองแท้ๆ! ฉันผิดเอง!"
"ใช่ ไม่น่าเลยจริงๆ!"
"สวรรค์โปรดช่วยข้าด้วย! วิชาเลขเดิมข้าก็ไม่ถนัดอยู่แล้ว!"
"อาจารย์จางงงง ผมเป็นแฟนคลับเดนตายของคุณนะ! คุณอย่ามาออกข้อสอบกับฝั่งเมืองหลวงเลย คุณไปออกข้อสอบ ไปสร้างความฉิ*หายให้เขตปกครองอื่นเถอะ ผมขอร้อง!"
ในบรรดาพวกเขา มีเด็กเก่งคณิตของเมืองหลวงบางคนยังไม่กลัวเกรง
เหล่าเด็กเก่งล้วนทิ้งข้อความไว้ในเวยป๋อว่า
"คิดว่าเรื่องใหญ่ที่ไหนกัน ก็แค่จางเย่ออกข้อสอบ เหมือนๆ กันแหละน่า!"
"วิชาเลขฉันไม่เลว ใครออกข้อสอบฉันก็มั่นใจ"
"ฉันไม่สนใจหรอก ขอแค่ภาษาจีนง่ายหน่อยก็พอ"
"อือ ภาษาจีนนี่แหละสำคัญ เลขยากไม่ยากไม่มีปัญหา สบายๆ"
คนเก่งคณิตส่วนใหญ่ไม่เก่งภาษา เรียกได้ว่าเป็นเรื่องธรรมดา ดังนั้นพวกเขาจึงเห็นว่าวิชาเลขให้ยากสักหน่อย สำหรับพวกเขานับเป็นเรื่องดี อย่างน้อยก็ให้คะแนนห่างกันสักนิด ถือว่าพวกเขาได้เปรียบ แต่กับวิชาภาษาจีนให้ง่ายหน่อยจะดีกว่า
ทว่า เหล่าเด็กคณิตเพิ่งออกมาปากเสียเยาะเย้ยจบได้ไม่กี่วินาที….บนเวยป๋อพลันมีข่าวใหม่ออกมา!
—— ข่าวล่าสุดจากคณะกรรมการจัดสอบเข้ามหาวิทยาลัยประจำเขตเมืองหลวง : เพิ่งได้รับข่าวยืนยันแน่ชัดแล้วว่า จางเย่เข้าร่วมทีมออกข้อสอบวิชาภาษาจีนของปีนี้เช่นกัน อาจรับผิดชอบข้อสอบบทสนทนา รายงานยังกล่าวอีกว่า นี่คือครั้งแรกในหน้าประวัติศาสตร์ของประเทศที่มีผู้รับผิดชอบออกข้อสอบพร้อมกันถึงสองวิชาหลัก ภาษาจีนและคณิตศาสตร์!
เห็นข่าวชิ้นนี้เข้า เหล่าเด็กคณิตของเมืองหลวงทั้งหลายพลันต้องสบถลั่น!
"ม้าโคลนหญ้าสิวะ!"
"เว*เอ๊ย ภาษาจีนก็ให้จางเย่มาออก?"
"ให้ตายสิพับผ่า!"
เหล่าเด็กเก่งซึ่งเป็นนักเรียนตัวอย่างในโรงเรียนทั้งเชื่อฟังทั้งสุภาพได้ยินข่าวนี้เข้า ยังอดสบถคำหยาบออกมาไม่ได้! ต่างตื่นตะลึงอลหม่านกันไปหมด!


=====================
[1] 乐极生悲 ยินดีขีดสุดคือความเศร้า เป็นคำเปรียบเปรย หมายถึง ดีใจเกิน สุดท้ายต้องเสียใจ
*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./99.md)