##บทที่ 617 : คำถามคณิตศาสตร์มหัศจรรย์ของโลกอีกใบหนึ่ง!
ในห้องเรียน
จางเย่วางสมุดแบบฝึกหัดของเฉินเฉิน ตบบ่าของเด็กน้อยเบาๆ "ยืนนานหรือยัง? ไปนั่งไป ฉันรู้แล้วว่าเกิดอะไรขึ้น"
เฉินเฉินร้องโอ๊ะคำหนึ่งก็นั่งลง จากนั้นนวดขาอย่างเอาเป็นเอาตาย
หลี่เจียซิ่งไม่ตอบ "ผู้ปกครองท่านนี้ ที่นี่เป็นโรงเรียน ผมเป็นครูประจำวิชานี้ อยู่โรงเรียนก็ควรเชื่อฟังครู เธอยังไม่ขอโทษ ผมไม่อนุญาตให้เธอนั่ง!"
จางเย่ถามกลับ "ถ้าผมก็คิดว่าเธอไม่จำเป็นต้องขอโทษล่ะ?"
หลี่เจียซิ่งจ้องตาขวาง ไม่คิดว่าผู้ปกครองคนนี้จะพูดแบบนี้ ที่นี่คือโรงเรียนสาธิตประถมหมายเลขสองประจำนครหลวง แค่เห็นชื่อนี้ ก็บอกได้แล้วว่าเป็นโรงเรียนประถมระดับไหน นี่คือโรงเรียนใหญ่ประจำเมืองที่บรรดาผู้ปกครองคิดจะส่งลูกหลานมาเรียน! โดยเฉพาะผู้ปกครองเหล่านั้นที่ล้วนแต่ต้องสุภาพเรียบร้อยกับครูบาอาจารย์ด้วยเป็นพิเศษ อย่าว่าแต่ ต่อให้เป็นโรงเรียนประถมทั่วไปเลย พ่อแม่เด็กก็ไม่พูดกับครูบาอาจารย์แบบนี้ หลี่เจียซิ่งเหลือจะอดตวาดลั่น "งั้นคุณก็พาเด็กของคุณกลับบ้านไป! เก่งนักฉลาดนัก ก็เอาไปสอนที่บ้าน! ไม่ต้องพามาโรงเรียน!"
เฉินเฉินโพล่งออกมาประโยคหนึ่ง "อาหนูยังสอนดีกว่าคุณอีก!"
"เธอ!" หลี่เจียซิ่งโมโหหนัก!
ยัยเด็กเว*!
ผู้ปกครองเว*!
แม่ทัพเป็นเช่นไรทหารย่อมเป็นเช่นนั้นจริงๆ! มีผู้ปกครองแบบไหนก็มีเด็กแบบนั้น! ฉันก็ว่าทำไมไอ้เด็กนี่มันหัวดื้อฉิ*! ที่แท้มีผู้ปกครองแบบนี้นี่เอง!
ครูประถมที่อยู่รอบๆ หันไปกระซิบกระซาบกัน
"จุๆ นี่มันญาติแบบไหนเนี่ย"
"โอ๋เด็กเกินไปแล้ว"
"นั่นสิ โอ๋เด็กจนเสียคน"
"เอ๋..ทำไมฉันรู้สึกว่าผู้ปกครองของเฉินเฉินดูคุ้นๆ จังนะ?"
"ไม่รู้สิ ไม่รู้จักนะ ตอนที่ประชุมผู้ปกครองล่าสุดก็ไม่เห็นเขา เจอแต่ผู้หญิงแซ่เหราที่หน้าตาสวยๆ น่ะ แต่พูดจาทำหน้าหยิ่งเป็นบ้า"
"อ้อ มิน่าล่ะ"
"เฮ้อ พ่อแม่สมัยนี้ เลี้ยงเด็กมีปัญหากันจริงๆ!"
"ยังบอกว่าอาเธอสอนดีกว่าอาจารย์หลี่อีกเหรอ? ฮ่าๆ อาจารย์หลี่น่ะเป็นอาจารย์ที่เก่งคณิตศาสตร์ที่สุดในโรงเรียนสาธิตประถมหมายเลข 2 ของเราเชียวนะ ตอนที่สอนชั้น ม.ปลาย ถ้าเกิดไม่ได้ไปล่วงเกินคนเข้าล่ะก็ เขาไม่ลาออกมาสอนโรงเรียนประถมหรอก"
เหล่าครูประถมชั้นปีอื่นๆ เองก็ยืนชมความขัดแย้งระหว่างครูกับผู้ปกครองฉากนี้จากอีกฝากหนึ่งของห้อง บ้างชี้ชวนดูเหล่าตัวต้นเรื่อง
คงมีเพียงอาจารย์ประจำชั้นอย่างจ้าวเหมยเท่านั้นที่ทราบว่าประโยคสุดท้ายของเฉินเฉินไม่ได้พูดมั่วซั่ว เธอติดตามข่าวของจางเย่อย่างใกล้ชิด รู้จักคนที่เฉินเฉินนับว่าเป็นอาคนนี้ดี จ้าวเหมยเห็นเหตุการณ์ยิ่งมายิ่งเกินควบคุม เกรงว่าอีกครู่ผู้บังคับบัญชาและเหล่าสื่อมวลชนจะตามมาด้วย ความวุ่นวายจะยิ่งหนักเข้าไปใหญ่ เธอจึงรีบแทรกเข้าไปประนีประนอม กล่าวกับจางเย่ "อาจารย์จาง เรื่องนี้ความจริง..."
หลี่เจียซิ่งขัดขึ้นทันที "อาจารย์จาง? บังเอิญคุณก็เป็นอาจารย์ด้วย?"
จางเย่ยิ้มๆ "ถือว่าเป็นเถอะ"
หลี่เจียซิ่งจ้องเขาเขม็ง "คุณสอนวิชาอะไร?"
ฉันสอนวิชาอะไร? จางเยขยับยิ้มบางตอบ "ก่อนหน้านี้ ก็นับว่าสอนคณิตศาสตร์ด้วยล่ะนะ"
ประโยคนี้พอดัง เหล่าครูจำนวนมากของโรงเรียนสาธิตประถมหมายเลขสองก็ตะลึง ไอ๊หยา พวกคุณสองคนไม่ใช่กลายเป็นน้ำท่วมวังมังกร[1]หรอกหรือ!? บังเอิญแบบนี้? คุณก็สอนคณิตด้วย?
หลี่เจียซิ่งฟังถึงตรงนี้ยิ่งโมโหหนัก "ในเมื่อพวกเราก็ร่วมอาชีพ ทั้งยังสอนเลขเหมือนกัน อย่างนั้นในฐานะครูของประชาชนคุณยิ่งต้องกระจ่าง นักเรียนต้องเชื่อฟังครูโดยไม่มีเงื่อนไข ตั้งใจกับการสอนของอาจารย์ พวกเราไม่ได้คิดจะทำร้ายเด็ก พวกเราแค่สอนและให้การศึกษา คุณเป็นครู คุณยิ่งต้องสอนเด็กของคุณให้รู้ความ อย่าได้ทำตัวแบบนี้!" หยุดไปครู่ก่อนกล่าวต่อ "คุณสอนอยู่โรงเรียนไหน? ชั้นปีอะไร? ประถม? มัธยม?"
จางเย่หัวเราะเบาๆ "คุณไม่ต้องสนใจหรอกว่าผมสอนที่ไหน ที่คุณพูดมาเมื่อกี้ มีเรื่องหนึ่งที่ผมไม่ชอบใจมาก คำว่า ‘ไร้เงื่อนไข’ สามคำนี้ของคุณ คงมีความเข้าใจไม่ตรงกัน ในความเห็นของผม นอกจากความรักของครอบครัว โลกนี้ไม่มีเรื่องราวใดหรือสิ่งใดให้ไร้เงื่อนไข ถ้าเด็กผมทำผิดจริง ผมจะดุเธอ อย่างวันนี้ ท่าทีของเฉินเฉินต่อครูบาอาจารย์นับว่าเป็นปัญหาใหญ่ กลับไปผมจะว่ากล่าวกับเธอ แต่ที่ผมไม่คิดว่าเธอต้องขอโทษคุณ นั่นเพราะคุณก็มีปัญหาเดียวกัน ครูทำผิด นักเรียนต้องเชื่อฟังโดยไร้เงื่อนไข? ผมไม่เห็นด้วย ต่อให้เป็นครูก็ไม่มีสิทธิ์แบบนี้!"
หา?
พูดอะไรน่ะ?
หลี่เจียซิ่งกล่าว "ผมทำผิด? ผมทำอะไรผิด? ตอนพักเที่ยง ผมเข้ามาสอนการบ้านของเมื่อวาน เรียกเฉินเฉินออกมาทำโจทย์ข้อหนึ่ง จากนั้นก็อธิบายวิธีทำ ผมผิดเหรอ?"
เหล่าครูประถมคนอื่นๆ ต่างจ้องมองจางเย่โดยไม่คิดเข้ามาแทรก
จางเย่ยกมือขึ้น ใช้ปลายนิ้วเคาะบนสมุดแบบฝึกหัดของเฉินเฉิน "วิธีคิดกับวิธีแก้โจทย์น่ะผมอ่านหมดแล้ว ไม่ผิด ทั้งคำตอบ ทั้งวิธีทำถูกต้องหมด"
"งั้นคุณ..." หลี่เจียซิ่งพูดไม่ทันจบ จางเย่ก็เสริมต่อไปอีกประโยค
จางเย่กล่าว "ที่ผมบอกว่าไม่ผิด นั่นคือในสายตาของผู้ใหญ่อย่างเราๆ อันที่จริงตอนนี้ลองถามเด็กๆ ดูก็ได้" เขาหันหน้ากลับไปพบกับนักเรียนทั้งห้อง ยกสมุดในมือขึ้น "อาจารย์หลี่สอนโจทย์ข้อนี้ตอนเที่ยง วิธีทำ วิธีคิด พวกเธอเข้าใจจริงรึเปล่า?"
ความจริงบนกระดานดำก็มีสิ่งที่หลี่เจียซิ่งเขียนไว้เช่นกัน
ฟังผู้ปกครองของเฉินเฉินพูดเป็นจริงเป็นจัง จ้าวเหมยกับครูคนอื่นๆ ก็หันมองกระดานดำเช่นกัน แต่กลับไม่พบว่ามีอะไรแปลก
"ทำไมกัน?"
"คำถามมีปัญหา?"
"คำตอบ 9 ก็ถูกแล้วนี่"
"คิดยังไม่เห็นต้องคิดเลย"
"ลบออกก็แก้ได้แล้วไม่ใช่เหรอ?"
เหล่าครูบาอาจารย์ต่างงุนงงกันสุดๆ
ขณะนั้นเอง เด็กหญิงคนหนึ่งที่มีความสัมพันธ์ไม่ดีกับเฉินเฉินนักก็ยกมือขึ้น "หนูเข้าใจค่ะ! อาจารย์หลี่อธิบายดีมาก หนูเข้าใจหมดเลยค่ะ"
จางเย่ชี้นิ้ว "งั้นตรงนี้มาจากไหนครับ?"
เด็กหญิงสะอึก ยืนมองตาถลนอยู่นานก็พูดไม่ออก
จากนั้น เด็กชายอีกคนถึงยอมบอกออกมา "ผม.. ผมไม่เข้าใจครับ"
ตามด้วยเด็กนักเรียนอีกหลายคนพูดแบบเดียวกันนี้ออกมาทีละคนๆ
"ผมก็ด้วย"
"หนูก็ไม่เข้าใจ"
"หนูคิดออก แต่ไม่รู้ว่าทำไมตรงนี้ต้องทำแบบนี้อ่ะ"
"ผมก็เหมือนกันครับ"
หลี่เจียซิ่งแทบไม่อยากเชื่อ "เมื่อกี้ฉันอธิบายจบพวกเธอบอกว่าเข้าใจไม่ใช่เหรอ! ทำไมมาตอนนี้ถึงได้บอกว่าไม่เข้าใจล่ะ? อ้อ ข้อนี้ถือว่ายากนิดหน่อยสำหรับเด็ก ป.2 แต่ฉันก็เขียนวิธีทำลงไปหมดแล้วไม่ใช่เหรอ? ทำไมไม่เข้าใจล่ะ?"
เด็กชายก้มหน้า บอกเหตุผลเบาๆ ว่า "เมื่อกี้ผม ผมเห็นเพื่อนคนอื่นเข้าใจหมด ผม..ผมก็เลยพยักหน้าไปด้วย ความจริงผมก็ไม่เข้าใจเหมือนกัน"
จางเย่กล่าวต่อ "ดูสิ เด็กคนอื่นๆ ก็ไม่เข้าใจเหมือนกัน เฉินเฉินแค่พูดความจริงเท่านั้นเอง"
หลี่เจียซิ่งจนปัญญา "ไม่เข้าใจก็ไม่เป็นไร ฉันอธิบายพวกเธอซ้ำก็ได้ คราวนี้ขอให้ทุกคนตั้งใจหน่อย อย่าใจลอยล่ะ!"
จางเย่ขัด "คุณเคยคิดบ้างไหมอาจารย์หลี่ ว่าบางทีไม่ใช่เด็กๆ ที่ไม่ตั้งใจหรอก แต่เป็นเพราะวิธีอธิบายของคุณมีปัญหาน่ะ?"
หลี่เจียซิ่งเดือดจนแค่นหัวเราะ "ผมอธิบายมีปัญหา?"
จางเย่ "ใช่แล้ว"
หลี่เจียซิ่ง "งั้นคุณบอกมา ผมอธิบายพลาดไปตรงไหน?"
ทันใด ความเคลื่อนไหวของทางนี้ไปถึงหูของครูผู้บริหารของโรงเรียนแล้ว เหล่าผู้บริหารของโรงเรียนสาธิตประถมหมายเลขสองตรงมาที่ห้องเรียนพร้อมกับยามอีกสองคน
รองครูใหญ่รีบเข้ามา "เกิดอะไรขึ้น? ผู้ปกครองคนไหนก่อเรื่อง?"
จ้าวเหม่ยรีบเข้ามาอธิบาย "ไม่มีอะไรค่ะ แค่เข้าใจผิดกัน" จากนั้นอธิบายต้นสายปลายเหตุให้รองครูใหญ่ทราบอย่างชัดเจนว่าจางเย่กับหลี่เจียซิ่งเกิดถกเถียงกันเพราะอะไร
เหล่าผู้บริหารของโรงเรียนได้ยินดังนั้นต่างพูดไม่ออกกันอยู่นาน ล้วนนึกในใจว่าไอ้ผู้ปกครองบ้านนอกนี่โผล่มาจากหลังเขาลูกไหนกันแน่ คิดจะตั้งโจทย์ให้อาจารย์สอนเลข? พวกเขาเห็นหัวข้อบนกระดานดำแล้ว ง่ายแบบนี้ยังจะมาพูดอะไรกันมาก? เป็นครูเหมือนกัน? ครูสอนเลข? งั้นความรู้คุณก็มีปัญหาแล้ว ขนาด รปภ. ที่เห็นโจทย์ยังต้องลอบมองผู้ปกครองของเฉินเฉินด้วยความเหยียดหยามแวบหนึ่ง
ทว่าจางเย่กลับนิ่งเฉยไม่ใส่ใจ "อาจารย์หลี่ ผมไม่ได้สงสัยความสามารถเชิงคณิตศาสตร์ของคุณ ผมแค่บอกว่าวิธีการแก้โจทย์ของคุณมีปัญหา ก่อนหน้านี้คุณเคยเป็นอาจารย์มัธยมใช่ไหม?"
หลี่เจียซิ่ง "ใช่"
รองครูใหญ่ขมวดคิ้วพลางกล่าวเสริมว่า "อาจารย์หลี่จบปริญญาโทมาด้วย เป็นนักศึกษาเกียรตินิยมของมหาวิทยาลัยครูเทียนจิน คุณยังว่าอาจารย์หลี่มีปัญหาด้านการสอนหรือ?"
"ปริญญาโท? เรียนคณิตศาสตร์ชั้นสูง? นับว่าเก่งไม่เบา" จางเย่กล่าวกลั้วหัวเราะ "เอาอย่างนี้แล้วกัน ผมพูดเปล่าๆ พวกคุณอาจจะไม่เข้าใจ ผมเองก็เป็นครูคณิตคนหนึ่ง ผมจะตั้งคำถามให้สักชุด ทุกคนเสนอคำตอบออกมาได้ บางข้อแค่เห็นก็ตอบได้ทันทีแล้ว เอาไหมครับ?"
จ้าวเหมยกล่าว "เรื่องนี้..."
ผู้บริหารของโรงเรียนคนหนึ่งพูดแล้ว ผู้ปกครองยังจะออกมาล่วงเกินความสามารถของโรงเรียน? งั้นก็ได้ วันนี้เราจะเอากันให้ชัด "ก็ได้ ยังไงชั้นป.2 คาบนี้ก็เป็นคาบเลขพอดีไม่ใช่หรือ?"
หลี่เจียซิ่งนึกในใจว่าตัวเขาจบโทมาเชียวนะ ยังจะกล้าตั้งคำถาม? เขายิ้มไม่ออกร้องไห้ไม่ได้กล่าว "ได้ งั้นคุณตั้งคำถามเถอะ แคลคูลัส? ฟังก์ชัน? สมการชั้นสูง?"
จางเย่โบกมือยิ้มกล่าว "ไม่ใช่ทั้งนั้น ก็แค่คำถามบวกลบธรรมดาในโรงเรียนประถม"
บรรดาครูอาจารย์ล้วนส่งเสียงฮือฮา
"หา?"
"คำถามบวกลบชั้นประถม?"
"คุณล้ออาจารย์หลี่เล่นรึเปล่า?"
"คำถามเด็กประถมยังต้องตั้งอีกหรือ? คนโง่ยังตอบได้เลย!"
"อาจารย์หลี่จบโทมาจากมหาวิทยาลัยดังนะ!"
จางเย่เดินไปหน้ากระดาน "ผมได้ยินอาจารย์บางคนคุยกันนะ คนโง่ยังตอบได้? ฮ่าๆ นั่นก็ไม่แน่เสมอไป ผมตั้งเลยนะ"
เจอชอล์ก จางเย่ก็เริ่มเขียนคำถามลงบนกระดานดำ
คำถามนี้ ในโลกนี้ยังไม่เคยปรากฏ เพราะว่าการศึกษาและการจัดการของโลกนี้ต่างกับโลกใบเดิมของเขาเล็กน้อย ในโลกของจางเย่ คำถามชุดนี้มีชื่อเสียงมาก ครั้งหนึ่งเคยสร้างกระแสร้อนให้ถกเถียงกันระอุบนเน็ต แน่นอน นี่เป็นคำถามชั้นประถม แต่ว่าผู้ใหญ่คนไหนที่เคยเห็นผ่านตาล้วนตั้งชื่อมันว่า
--- คำถามคณิตศาสตร์มหัศจรรย์!
วันนี้จางเย่จะให้ทุกคนได้เปิดหูเปิดตาอย่างที่เขาต้องการ!


=====================
[1] 大水冲了龙王庙 น้ำท่วมวังมังกร เป็นสำนวน หมายถึง คนสองคนมีปัญหากันโดยไม่รู้ว่าอีกฝ่ายเป็นใคร
*-*-*-*-*-*-*-*-*-*-*-*-*-*-*-*-*




[Go To Next Chapter]( ./18.md)