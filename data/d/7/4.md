##บทที่ 604 : ความเป็นมืออาชีพสูงล้ำเหนือคนทั่วไป
ที่ฉากถ่ายทำ เริ่มชุลมุนวุ่นวาย
ผู้กำกับและเหล่าสตาฟกองถ่ายเร่งรีบตระเตรียมการ
“ประจำที่ ทุกคนประจำที่!”
“กล้องหนึ่ง ดึงกลับมา”
“นักแสดงแต่งหน้าเสร็จ เริ่มถ่ายทันที”
“ขอให้ทุกคนจำไว้ อีกเดี๋ยวจะมีฉากระเบิด ดังนั้นต้องอยู่หลังเส้นเหลือง ถึงจะไม่เกิดอันตราย แต่ขอให้ทุกคนโปรดระวังไว้ว่า อย่า - ออกจาก - เส้นเหลือง!”
“อาจารย์จางพร้อมรึยัง?”
“ยังค่ะๆ ใกล้แล้ว ใกล้แล้ว”
“โอเค จะเริ่มถ่ายทันทีที่อาจารย์จางแต่งหน้าเสร็จ!”
……
ในห้องแต่งตัว
ช่างเมคอัพหญิงเร่งมือเติมนั่นโปะนี่ให้จางเย่ ขีดๆ เขียนๆ บนใบหน้าของเขา จางเย่ในกระจกดูอายุเพิ่มขึ้นไปอีกสิบกว่าปี แต่ยังคงเค้าโครงเดิม เพียงเป็นจางเย่ที่อายุมากขึ้น อาจเพราะเขายังดูมีเค้าเดิม แค่แต่งให้ดูแก่ขึ้น เลยไม่ทำให้รู้สึกว่าดูต่างไปจนกลายเป็นคนละคน หากเป็นเหล่าแฟนคลับที่รู้จักเขาแค่มองแวบเดียวก็จำได้ทันที
เขียนคิ้ว
กรีดตา
ทาปาก
อย่างไรก็ไม่ชินจริงๆ ตอนเป็นพิธีกร เขาไม่มีทางแต่งหน้าหนักขนาดนี้ อย่างมากแค่ตบแป้งนิดหน่อย ไม่ถึงกับให้หน้า ‘โอโม่’
ตอนนี้จางเย่เปลี่ยนชุดเข้าฉากเสร็จเรียบร้อย เป็นที่ชุดคล้ายๆ ประเภทชุดสูทจีน[1] เขาไม่ได้นั่งเฉยๆ แต่กำลังถือบทมาอ่านทบทวนไปด้วย เขาไม่ได้อ่านเฉพาะบทที่ต้องถ่ายทำในฉากคราวนี้เท่านั้น แต่กำลังดูบทตั้งแต่ต้นจนจบของทั้งเรื่อง ภาพรวมของตัวละคร ช่วงวัย พื้นฐานครอบครัว พื้นเพและการพัฒนาตัวละคร เป็นต้น
หากคิดอยากจะแสดงบทนี้ออกมาให้ดี เขาต้องเชื่อมโยงบททั้งหมดเข้าด้วยกันให้สมบูรณ์ เพื่อช่วยให้เขาเข้าใจถึงอารมณ์ตัวละครในบทนี้ได้มากขึ้น ช่วยให้เขารู้ว่าเวลาไหนจะต้องแสดงออกอย่างไร
นี่เป็นครั้งแรกที่จางเย่ได้เห็นบทภาพยนตร์ทั้งเรื่อง ทำเอาจางเย่รู้สึกมึนงงอยู่บ้าง เพราะข้อมูลในเรื่องมีเยอะมาก พล็อตเรื่องก็เข้มข้น แถมยังมีพล็อตยิบย่อยลงไปอีก มีแม้กระทั่งบทพูดทั้งที่ถูกเลือกและไม่ถูกเลือกปนอยู่ด้วย อันที่จริงก่อนหน้านี้ หนังเรื่องนี้ถ่ายทำเสร็จไปแล้วจางเย่จึงได้เห็นร่องรอยขีดฆ่าบทที่ไม่ได้ใช้อยู่เต็มไปหมด จะได้ไม่ต้องถ่ายเสร็จแล้วตัดต่อทีหลัง
ดังนั้นพอได้อ่านสคริปต์บทที่ถูกแก้แล้วแก้อีกจนรกแบบนี้ จึงทำให้ความคิดเขายุ่งเหยิงไปเล็กน้อย หนังเรื่องนี้จะออกมาเป็นยังไงเขาก็เดาไม่ออก
อาจจะไม่เลว
หรืออาจจะไม่ดี
ไม่มั่นใจเลยจริงๆ
ย้อนกลับไปที่โลกของเขาก่อนหน้านี้ จางเย่นับว่าเป็นคนที่ชอบดูภาพยนตร์มากๆ คนหนึ่ง ทุกครั้งหลังดูจบแต่ละเรื่องมักจะพูดคุยกับเพื่อนฝูงไปอีกนาน วิพากษ์วิจารณ์ไปต่างๆ นานา ตรงนี้ถ่ายไม่ถูก ตรงนั้นถ่ายออกมาไม่ดี บทแม่*มีปัญหาละ หรือไม่ก็หนังห่วยๆ แบบนี้สร้างออกมาได้ไง
พอมาคิดดู ตอนเป็นผู้ชมมันก็พูดง่าย พอลองเอาตัวเองมาอยู่ตรงนี้จริงๆ จางเย่ถึงได้รู้ว่าการจะสร้างหนังสักเรื่องนั้นไม่ง่าย ดูจากบทที่เขาถืออยู่นี่แล้วซึ้งเลย โบราณว่าไว้ คนนอกดูเอาแต่สนุก คนในถึงรู้ว่ามันลำบากแค่ไหน พูดน่ะมันง่าย ทำจริงๆ น่ะมันยาก
ช่างเมคอัพหญิงก้าวถอยหลังแล้วมองสำรวจดูจนทั่ว ดีดนิ้วเปาะ “โอเคแล้วค่ะ อาจารย์จาง” จากนั้นจึงหันหน้าไปบอกเสียงดัง “ผู้กำกับคะ เมคอัพอาจารย์จางเสร็จแล้วค่ะ!”
จางเย่วางบทลง ก่อนลุกขึ้นเดินออกไป
“ดี! ทุกคนประจำที่ได้แล้ว!” หวังเฉิงเผิงตะโกนบอก
ผู้ช่วยผู้กำกับกล่าว “อาจารย์จาง คุณไปยืนด้านโน้นนะ”
หวังเฉิงเผิงย้ำ “จำให้ดีนะ คุณต้องแสดงออกมาให้ชัดๆ พอพี่สาวจางกับต้าหลงเดินผ่านมา คุณต้องแสดงความดุดันออกมาทางแววตาให้เต็มที่ ไม่ต้องยั้งเลย”
“ได้ครับ” จางเย่เข้าประจำที่ นั่งอยู่บนเก้าอี้ไม้สไตล์โบราณ อยู่ตรงกลางระหว่างบรรดาตัวประกอบเสริม เขายกถ้วยชาขึ้นจิบ ลำตัวตั้งตรง
หวังเฉิงเผิงมีวิธีการกำกับในรูปแบบของตนเอง เขาถือโทรโข่งพูดถึงฉากที่ต้องแสดงก่อนหนึ่งรอบ แม้ว่าเหล่านักแสดงจะคุ้นเคยกันดีอยู่แล้ว แต่เขาก็ไม่พูดถึงรายละเอียดทั้งหมดในฉากรวดเดียวจบ หนึ่ง เพื่อเป็นการช่วยให้นักแสดงผ่านคลายลงมาก สอง คือทำให้นักแสดงเข้าถึงบทบาทได้อย่างรวดเร็ว
สาม..
สอง..
หนึ่ง..
“แอคชั่น!”
ฉับพลัน บรรยากาศอึงอลไปด้วยเสียงกลอง!
ตัวประกอบจำนวนไม่น้อยออกแรงใส่เต็มที่!
ฉากนี้ เป็นฉากที่แขกเหรื่อมาร่วมพิธีเฉลิมฉลอง
จางหย่วนฉีในชุดกระโปรงยาวสีขาว และต้าหลงในชุดนักสู้เดินเข้ามาช้าๆ ทั้งสองต่างสวมบทบาทกันเรียบร้อย จางหย่วนฉีมีท่าทีเย็นชาสง่างาม ในขณะที่ต้าหลงหัวเราะร่วน คุยจ้ออยู่ข้างกายจางหย่วนฉี จากนั้นจางหย่วนฉีค่อยๆ แย้มยิ้มขณะมองต้าหลง
คนทั้งหมดประจันหน้ากัน
จางเย่ปิดฝาถ้วยชาปรือตาขึ้นมอง
ทั้งสองมาหยุดยืนอยู่ตรงหน้าเขาแล้ว
ทันใดนั้น จางเย่หรี่ตาลง ฝาชากระแทกกับถ้วยในมือแผ่วเบา!
“คัต!” ผู้กำกับสั่งคัต
จางเย่หันไปมอง
รับฟังสิ่งที่หวังเฉิงเผิงบอก “ยังไม่พอนะจางน้อย สายตาจะต้องดุดันกว่านี้อีก ต้องมีความคุกคาม ความนัยของสายตาคุณมาถูกทางแล้ว แต่นั่นมันเป็นความรูสึกในชีวิตประจำวันทั่วไป สำหรับการแสดงแค่นี้ยังไม่พอ ความดุดันจะต้องชัดมากกว่านี้อีก ผู้ชมถึงจะสัมผัสได้ ทำได้ไหม?”
จางเย่เข้าใจ “ไม่มีปัญหา”
ต้าหลงและจางหย่วนฉีไม่ได้พูดอะไร เพียงเดินกลับไปยังตำแหน่งของตัวเอง
หวังเฉิงเผิงตะโกนสั่ง “อีกที แอคชั่น!”
ในรอบสอง ฉากนี้ผ่านฉลุย
ต่อไปเป็นฉากระเบิด ฉากนี้จางเย่ไม่จำเป็นต้องทำอะไร และบทพูดก็มีเพียงแค่ประโยคเดียว ง่ายมาก ฉากนี้เน้นหนักไปที่ต้าหลงและจางหย่วนฉีมากกว่า
เดิมทีทั้งคู่ถ่ายทำฉากนี้เสร็จไปเรียบร้อย แต่เพราะฉากบางช่วงจำเป็นต้องมีจางเย่ที่มารับบทเป็นนักแสดงนำชายหมายเลขสามปรากฏร่วมฉากพร้อมกับพวกเขาด้วย จึงต้องมาถ่ายทำฉากระเบิดกันใหม่อีกครั้ง แน่นอนว่าการถ่ายซ้ำนี้จะถ่ายเฉพาะบางส่วนเท่านั้น ฉากที่ไม่ต้องมีจางเย่ก็สามารถใช้ซีนที่ถ่ายเสร็จไปก่อนหน้าได้
เพราะค่อนข้างอันตราย การเตรียมเซทฉากจึงค่อนข้างลำบาก พลอยทำให้ถ่ายทำได้ค่อนข้างล่าช้า ต้าหลงพูดผิดไปสองคัต นักแสดงประกอบผิดคิวไปสามคัต ประโยคเดียวของจางเย่สื่ออารมณ์ไม่พอโดนไปอีกหนึ่งคัต กลายเป็นว่ากว่าจะถ่ายฉากนี้เสร็จก็ใช้เวลาไปไม่น้อยกว่าชั่วโมง!
สุดท้ายผู้กำกับตะโกนสั่งหยุด หลังจากบอกว่า “ผ่าน” เหล่านักแสดงถึงค่อยผ่อนลมหายใจทั่วท้อง ก่อนพากันไปพัก
ภายในกองถ่ายมีคนเริ่มแจกจ่ายเงินให้กับตัวประกอบเสริมที่แสดงเสร็จแล้ว
ต้าหลงเดินมาถาม “ผู้กำกับหวัง ยังมีฉากที่ผมต้องถ่ายอีกไหมครับ?”
หวังเฉิงเผิงคิดเล็กน้อย “วันนี้ไม่มีแล้ว คุณกับพี่สาวจางกลับไปพักก่อนเถอะ”
“ครับ” ต้าหลงตอบ
จางหย่วนฉียิ้มถาม “ฉันก็ไม่ต้องอยู่แล้วหรือคะ?”
“ไม่เป็นไรครับ ใช้สแตนอินของคุณก็ได้ ที่สำคัญกว่าคือฉากพรุ่งนี้น่ะ” หวังเฉิงเผิงกล่าว “น่าจะยังมีอีกบางฉากพรุ่งนี้เช้า แต่ผมต้องรอดูสถานการณ์บ่ายนี้ก่อนว่าจะถ่ายเสร็จวันนี้ไหม เพราะจางน้อยไม่มีประสบการณ์ ผมเลยยังไม่มั่นใจ บ่ายนี้อาจจะมีปัญหาก็ได้”
จางหย่วนฉีหัวเราะฮิๆ กล่าว “ถ้าเป็นจางน้อยล่ะก็ไม่น่ามีปัญหาหรอกค่ะ”
ต้าหลงกล่าว “งั้นผมกลับล่ะ มีอะไรก็โทรหาผมแล้วกันนะครับ ผมไม่ได้ปิดเครื่อง” นี่เป็นเวลาที่ยากลำบากที่สุดของกองถ่าย ทุกคนจึงต้องช่วยกันทำงานหนัก
เมื่อสองนักแสดงหลักกลับไป หวังเฉิงเผิงจึงไปตามหาจางเย่ ตอนนี้นับว่ารู้จักกันแล้ว เขาจึงไม่เรียกว่าอาจารย์จางอีก แต่เปลี่ยนมาเรียกจางน้อยแทน
“จางน้อย รู้สึกเป็นอย่างไรบ้าง?”
จางน้อยรับคำ “ก็ดีครับ”
“เล่นหนังครั้งแรกก็ได้รับบทนำ แสดงได้ขนาดนี้นับว่าดีแล้ว ในฐานะนักแสดงใหม่สำหรับผมนั้น ถือว่าคุณทำได้ดีเกินคาดทีเดียว”
หวังเฉิงเผิงกล่าวชื่นชมประโยคหนึ่ง ก่อนกล่าวเตือน “บ่ายวันนี้ไปจนถึงตอนเย็น จะมีอีกสองสามฉาก มีทั้งฉากกลางวันและกลางคืน คุณคงต้องนอนที่กองนะ เผลอๆ สองสามวันนี้อาจไม่ได้กลับบ้าน ถ้าต้องการเสื้อผ้าซักมาเปลี่ยนหรืออะไร ผมจะให้คนเตรียมไว้ให้คุณ หรือจะให้คนที่บ้านเอามาส่งก็ได้นะ”
จางเย่ยิ้ม “ไม่จำเป็นหรอกครับ ผมไม่ต้องใช้อะไร แค่โทรบอกแม่ไว้สักหน่อยก็พอ”
ผู้ช่วยผู้กำกับที่อยู่ข้างๆ กล่าวเสริม “ตอนค่ำๆ ต้องขึ้นเขา อาจจะลำบากมาก”
“ไม่เป็นไรครับ” จางเย่บอก
ผู้ช่วยผู้กำกับถาม “ข้าวเที่ยงข้าวเย็นมีอะไรที่คุณไม่ทานไหม? ผมจะได้ให้คนเตรียมให้ถูก”
จางเย่ยิ้มตอบ “ผมกินอะไรก็ได้ทั้งนั้นแหละครับ แค่ข้าวกล่องก็พอ”
ผู้ช่วยผู้กำกับกล่าวอย่างลังเล “ตอนค่ำอาจไม่รู้ว่าจะต้องถ่ายถึงกี่โมง คุณ….”
“กี่โมงก็ได้หมดครับ” จางเย่ยักไหล่ตอบ กล่าวสบายๆ ว่า “ผมทำงานทั้งวันทั้งคืนไม่มีปัญหา ยี่สิบสี่ชั่วโมงไม่หลับไม่นอนก็ไหว ไม่เป็นไรหรอกครับ มีกำหนดให้ทำอะไรแค่บอกผมมาก็พอ หากทำให้ถ่ายออกมาเสร็จเรียบร้อยดี ผมล้วนไม่คัดค้าน อีกทั้งช่วงนี้ผมเป็นคนของกองถ่ายร้อยเปอร์เซ็นต์ ฉะนั้นมีอะไรก็สั่งมาได้เลยครับ”
ที่ผู้กำกับมาถามมากมายขนาดนี้ เป็นเพราะดาราสมัยนี้มีฉากออนแอร์กันบ่อยมาก ปัจจุบันนี้เป็นเรื่องของตลาดโฆษณาสินค้า ตลาดภาพยนต์ ตัวดึงดูดของภาพยนตร์ส่วนใหญ่มักมาจากดารา ยิ่งถ้าเป็นดาราดัง ยิ่งเป็นเรื่องยากที่จะดึงตัวพวกเขามาถ่ายทำ หรือต่อให้ดึงตัวมาได้ ก็ไม่ใช่ว่าจะรับมือกับความเจ้าอารมณ์ของดาราเหล่านั้นได้ง่ายๆ
ตัวอย่างเช่นต้าหลง ที่ค่อนข้างจะจู้จี้เรื่องอาหารการกิน กินแต่เนื้อวัว ไม่แตะเนื้อไก่เนื้อหมูสักคำ ช่างเลือกมากเรื่องเมนู ต้องทำให้เขาแยกเดี่ยวโดยเฉพาะอีก
ยังมีเถียนเสวี่ยเทา ที่จะต้องกลับไปนอนที่บ้านทุกวัน ไม่นอนค้างที่กองเด็ดขาด ไม่ว่าจะเลิกดึกแค่ไหน ถ้าถ่ายอยู่ในเมืองหลวงก็จะต้องกลับบ้าน หรือถ้าออกนอกสถานที่ หลังจากที่ถ่ายเสร็จแล้วเขาจะต้องกลับไปนอนที่โรงแรม แล้วยังมีอื่นๆ อีกสารพัด
ดาราแต่ละคน ล้วนมีเงื่อนไขข้อเรียกร้องแปลกๆ อีกเป็นร้อยเป็นพันอย่าง ซึ่งไม่ทำให้พวกเขาประหลาดใจ เพราะเจอมาหมดแล้ว
นอกจากนี้พวกเขาก็เป็นฝ่ายเชิญคนมาในวินาทีสุดท้ายด้วยเรื่องเร่งด่วน ชนิดไฟล้นก้นอีก ดังนั้นการได้จางเย่มาร่วมทีมย่อมเป็นเรื่องสำคัญ ไม่ว่าอะไรเท่าไรล้วนต้องดูแลใส่ใจให้เป็นอย่างดี ถ้าทำอะไรให้เขาพอใจได้ก็ต้องทำ ถึงได้มาถามมากมายเช่นนี้ อีกอย่างนั้นเป็นเพราะพวกเขาไม่รู้จักจางเย่ดีพอ จึงไม่รู้ว่าเขาจะมีข้อเรียกร้องอะไรเป็นพิเศษบ้าง
แต่จางเย่น่ะหรือ?
ข้อเรียกร้องอะไรล้วนไม่มีทั้งนั้นล่ะ!
อะไรก็ได้! อะไรก็โอ!
นี่ทำให้หวังเฉิงเผิงส่ายหัวอย่างจนปัญญา รอจนลับหลังจางเย่เดินจากไป เขาหันมาพูดกับผู้ช่วยผู้กำกับอย่างช่วยไม่ได้ว่า “ทำงานกับผู้ทรงปัญญาและศิลปะสูงอย่างจางเย่นี่สุขขีกว่าอักโขจริงๆ”
ผู้ช่วยผู้กำกับก็รู้สึกเหมือนกัน “ใช่ อาจารย์จางเย่ก็ใกล้จะเป็นดาราระดับ B แล้วนะ ดาราระดับนี้แบบเขาหาได้ยากจริงๆ ผมเคยได้ยินเพื่อนในวงการเล่าว่า จางเย่น่ะ เพื่องานแล้วเขาทุ่มเทหมดทั้งจิตวิญญาณ ครั้งหนึ่งเขาเคยอัดรายการติดต่อกันทั้งวันเป็นสิบชั่วโมงต่อเนื่องไปเจ็ดแปดวัน แล้วยังมีไปช่วยสถานีโทรทัศน์นครหลวงอัดโฆษณาถึงยี่สิบสี่ชั่วโมงไม่พักไม่นอน เสี่ยงชีวิตจริงๆ เลย! เฮ้อ แถมยังมีสำนึกความเป็นมืออาชีพสูงล้ำเหนือคนทั่วไปอีกนะ ถ้านักแสดงของพวกเราเป็นอย่างอาจารย์จางเย่สักหน่อย อย่างนั้นคงถ่ายกันเสร็จไวขึ้นอีก 30 เปอร์เซ็น!”
คนเขียนบทที่อยู่ข้างหลังกระพริบตาปริบๆ “จางเย่...ไม่เห็นเหมือนในข่าวลือเลยแฮะ”
ผู้ช่วยผู้กำกับหันมากล่าวสนับสนุน “ใช่ ไม่เหมือนเลยสักนิด”
ในข่าวลือของจางเย่ เขามีฉายาอยู่มากมาย!
หนอนแมลงแห่งโลกวรรณกรรม!
ตัวประหลาดในวงการบันเทิง!
อันธพาลแห่งวงการศึกษา!
สตาฟมากมายในกองถ่ายที่เคยได้ยินได้ฟังเรื่องราวข่าวลือของจางเย่มาก่อนต่างคิดว่า หมอนี่ต้องเป็นพวกฉุนเฉียวง่าย เอะอะไม่พอใจอะไรขึ้นมาคงต่อยตีด่าคนเป็นว่าเล่นแหงๆ ทว่ากลับแตกต่างจากที่พวกเขาเคยได้ยินมาโดยสิ้นเชิง! จางเย่ไม่เพียงแต่ไม่ถือตัว เขายังเป็นคนที่ทำงานอย่างขะมักเขม้นจริงจัง ระมัดระวังทุ่มเทที่สุด
ดูเอาเถอะ พอข้าวกล่องมาส่ง คนอื่นต่างไปพักกันหมด แต่จางเย่กลับคว้าบทไปนั่งท่องทบทวนอยู่คนเดียวไกลๆ เสียอย่างนั้น
พวกเขาไม่รู้หรอกว่า แท้จริงแล้วจางเย่เป็นคนเช่นนี้เอง เมื่อเขาตัดสินใจทุ่มสุดตัว เขาจะต้องทำให้งานออกมาเสร็จสมบูรณ์ ทุกครั้งจึงทำอย่างจริงจังเต็มที่ที่สุดเสมอ ไม่ยอมให้ตัวเองบกพร่องหรือมีข้อผิดพลาดใดๆ เป็นอันขาด!
ชายคนนี้เมื่อเริ่มลงมือแล้วแต่ไหนแต่ไรมักจะต้องลงมืออย่างไม่เคยคิดชีวิต!
======================
[1] 中山安装 ชุดสูทจีน หรือเรียกว่า ชุด ‘จงซัน’ หรือ ชุดแบบซุนยัดเซ็น(กวางตุ้ง) ตั้งชื่อตาม ซุนจงซัน(จีนกลาง) ผู้เป็น ‘บิดาแห่งชาติสาธารณรัฐจีน’ เป็นชุดประจำชาติจีนของผู้ชาย มีลักษณะและความหมายดังนี้ เสื้อ 中山裝 จะต้องมีกระเป๋าหน้า 4 กระเป๋า : ซึ่งกระเป๋าทั้ง 4 ใบมาจากภาษาจีนว่า ‘四维’ หมายถึงพื้นฐานของสังคมที่ดี 4 อย่างได้แก่ 礼义廉耻 แปลเรียงกันเลยคือ ความถูกต้อง ความยุติธรรม ศีลธรรมและเกียรติยศ และฝากระเป๋าบนจะต้องเป็นรูปโค้งเหมือนภูเขากลับหัวเป็นเครื่องหมายของสติปัญญา คนที่ได้รับการอบรมสั่งสอนมา ส่วนปกกระเป๋าล่างเป็นแบบเรียบปกติห้ามโค้ง กระดุมหน้าของตัวเสื้อต้องมีกระดุม 5 เม็ด : ซึ่งสื่อถึงอำนาจในการปกครอง 5 อย่าง 五权宪法 ตามทฤษฎีของดร.ซุนยัดเซ็น ได้แก่ รัฐบาล 行政院 สภานิติบัญญัติ 立法院 ศาล 司法院 คณะกรรมการสอบ 考试院 และ ผู้คุมกฎ 监察院 กระดุมข้อมือ 2 ข้างต้องมีกระดุมฝั่งละ 3 เม็ด มีความหมายถึงประชาชนใน 3 ด้าน ได้แก่ ตัวประชาชน 民族 อำนาจของประชาชน 民权 และสวัสดิภาพความเป็นอยู่ของประชาชน 民生
ซึ่ง 3 ด้านของประชาชนนี้พ้องกับคอนเซปต์ของพรรคอีก 3 อย่างคือ ความเท่าเทียมกัน อิสรภาพและภราดรภาพ (平等,自由, 博爱) เสื้อ 中山裝 ต้องปิดสนิทแนบลงมา มีความหมายถึงคอนเซปต์ของการปกครองประเทศที่เข้มข้น ไม่ยอมให้ทำแบบผ่านๆ
และสุดท้ายด้านหลังของเสื้อ 中山裝 จะต้องไม่มีรอยตะเข็บ หมายถึงรวมกันเป็นประเทศชาติเดียวอย่างชอบธรรมและสันติสุข 和平统一
*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./5.md)