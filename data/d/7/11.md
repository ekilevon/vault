##บทที่ 611 : ‘เซียนเกะเป๊ะเนื้อ’ ออกอากาศ!
วันนี้
ตอนเช้า
จางเย่นอนอุตุอยู่บ้าน
ในตอนนี้ ‘ปรมาจารย์’ เข้าฉายจนพุ่งทะยานสู่จุดสูงสุด! หลังจากก้าวทะลุสองร้อยล้านไปอย่างยิ่งใหญ่ กลับมีแผ่นผีปล่อยออกมา ยอดขายตั๋วจึงแผ่วลงไปทีละน้อย ไม่ได้ตูมตามอย่างก่อนหน้านี้อีกต่อไป ราวกับล้อรถเบรคแตกที่ความเร่งตก ยอดขายเริ่มหดลงฮวบฮาบ อย่างไรก็ตามโปรดิวเซอร์ได้คาดการณ์ไว้แล้วว่าสถานการณ์เช่นนี้จะต้องเกิดขึ้น นี่เป็นสิ่งที่วงการภาพยนตร์หลีกเลี่ยงไม่ได้ เป็นเรื่องปกติที่เมื่อมาถึงช่วงๆ หนึ่ง ไม่ว่าหนังเรื่องใดก็หนีแผ่นผีไม่พ้น
อย่างไรเสีย ยอดขายของ ‘ปรมาจารย์’ นั้นก็ติดอันดับหนังทำเงินสูงสุดของประเทศประจำเดือนนี้
ค่าชื่อเสียงของจางเย่เองก็เพิ่มขึ้นอย่างรวดเร็วพอๆ กับการโปรโมทหนัง เห็นได้จากค่าชื่อเสียงที่ถูกส่งเข้ามาในแหวนเกมส์ของเขาทุกๆ วันที่เพิ่มพรวดพราด!
+1032!
+99!
+276!
+2123!
ไหลทะลักเข้ามาไม่ขาดสาย!
จากที่ก่อนหน้านี้จางเย่ได้ผลาญค่าชื่อเสียงไปอย่างมหาศาล ชัดเจนว่านี่เป็นการช่วยชีวิตเขาไว้อย่างไม่ต้องสงสัย ขณะเดียวกันก็เป็นสิ่งที่เขาต้องการมากที่สุด
ไม่กี่วันมานี้ อันดับบนเว็บไซต์ทำเนียบคนดังได้เกิดการเปลี่ยนแปลงขึ้น ในรายชื่อคนดังระดับ C หลังจากที่ชื่อของเขานิ่งสงบมาเป็นเวลานาน ในที่สุดก็ขยับขึ้นมาอีกก้าว กลายเป็นว่าตอนนี้เขาอยู่อันดับสูงสุดแล้ว อันดับ 1 ! ใกล้จะได้เข้าไปอยู่ในทำเนียบคนดังระดับ B !
ไม่ถึงหนึ่งก้าวเสียด้วยซ้ำ!
อีกแค่ครึ่งก้าว!
เพียงแค่แรงกระตุ้นอีกนิด เขาก็จะสามารถก้าวเข้าไปแทนที่ในรายชื่อสุดท้ายของคนดังระดับ B ได้
ลูกพี่ขาดอีกแค่นิดเดียว!


……


กริ๊ง กริ๊ง กริ๊ง
เกือบสิบเอ็ดโมง เสียงโทรศัพท์ดังขึ้น!
จางเย่ที่ยังคงฝันหวานอยู่ ได้แต่ลุกขึ้นมานั่งมองซ้ายมองขวาอย่างงัวเงีย หาวไปขณะควานหาโทรศัพท์มือถือ เขาคว้าเจอปุ๊บก็กดรับสายปั๊บ “ใครครับ?”
เป็นเสียงของต่งซานซานดังมา “อะไรกัน? ยังนอนอยู่อีกเหรอ?”
“ซานซาน?” จางเย่กล่าวอย่างง่วงงุน “อืม กี่โมงแล้ว?”
“จะสิบเอ็ดโมงแล้ว” ต่งซานซานหัวเราะก่อนกล่าวต่อ “ช่วงนี้นายดังใหญ่แล้วนะ ไปปาร์ตี้มาหลายงานเลยใช่ไหม? สายป่านนี้แล้วยังไม่ตื่นอีก? เมื่อคืนกลับถึงบ้านกี่โมงล่ะ หืม?”
จางเย่กล่าวอย่างงุนงง “ปาร์ตี้อะไรที่ไหนกันล่ะ เธอก็รู้ดีนี่ว่าความสัมพันธ์ของฉันกับคนในวงการบันเทิงเป็นยังไง อีกอย่างแต่ไหนแต่ไรฉันก็ไม่เคยรับงานโชว์ตัวสักอย่าง สองวันมานี้ฉันก็อยู่บ้านกับครอบครัวนั่นแหละ คอยดูค่าชื่อเสียงค่อยๆ ขยับขึ้นทีละนิดๆ เห็นแล้วดีใจเป็นบ้าแน่ะ นี่ฉันกำลังฝันดีอยู่ด้วยซ้ำไปจนเธอโทรมาเนี่ย”
ต่งซานซาน “ใกล้อยู่ระดับ B แล้วใช่ไหม?”
“อืม ใกล้แล้ว แต่ไม่รู้สิ” จางเย่กล่าวอย่างระมัดระวัง “ยังตามอันดับสุดท้ายอยู่หน่อย ไม่แน่ว่าจะกวดทันไหม”
ต่งซานซาน “เหอๆ เออนี่ เมื่อคืนฉันดู ‘ปรมาจารย์’ แล้วนะ พล็อตเรื่องไม่ใช่แนวฉันเท่าไร ฉันไม่ค่อยอินกับแนวฆ่าฟันน่ะ แต่ฝีมือการแสดงของนายนี่เก่งจริงๆ ฉันล่ะอึ้งไปเลย เราก็เรียนมหา’ลัยอยู่คณะเดียวกัน คลาสเรียนก็เหมือนกันแท้ๆ แต่ฉันไม่เห็นจำได้เลยว่ามีเรียนการแสดงด้วย? แล้วนายเรียนมาจากไหนล่ะเนี่ย? ถึงกับแสดงได้ดีขนาดนี้? ฉากต่อสู้ก็เหมือนกำลังสู้อยู่จริงๆ ด้วยอีก?”
จางเย่หัวเราะ “ก็เรียนเองไง ฝึกๆ เอาเองน่ะ”
ต่งซานซานกล่าว “ตั๋วก็ขายดีมากด้วย ตอนนี้นายเป็นดาราหนังแล้วนะ เป็นดาราหนังค่าตัวตั้งสองร้อยล้านเชียว”
จางเย่ส่ายหน้ากล่าว “พอเลยๆ ฉันได้เล่นแค่บทสมทบเอง จะนับเป็นอะไรได้ อีกอย่าง หนังเรื่องนี้ก็งั้นๆ แหละ จะบอกให้นะ ยังมีอีกหลายจุดในหนังที่ฉันไม่ค่อยโอเคเท่าไร”
สำหรับผู้คนในโลกใบนี้ ‘ปรมาจารย์’ อาจจะช่วยยกระดับอุตสาหกรรมหนังในประเทศและทำรายได้สูงก็จริง แต่สำหรับจางเย่แล้ว เขากลับรู้สึกว่ายังขาดอะไรบางอย่างไป หากถามว่าดีไหม? ก็นับว่าดี แต่ว่าคลาสสิคไหม? ยิ่งไม่ต้องถาม เพราะยังอีกห่างไกลกว่าจะถึงระดับนั้น
นั่นเพราะจางเย่ถ่ายหนังไม่เป็นเท่านั้นหรอกนะ เขาตัดสินใจแล้วว่าถ้าวันหนึ่งเขาถ่ายหนังเป็นแล้วจะหาโอกาสไปเป็นผู้กำกับให้ดู แล้วเขาจะต้องเอาบรรดาหนังคลาสสิคทั้งหลายแหล่จากโลกเขามาเผยแพร่ที่นี่แน่นอน จากนั้นตัวเขาก็จะเล่นบทพระเอกเอง แถมถ่ายทำยังไงก็ได้ ทีนี้ก็จะไม่มีใครกล้าเสนอหน้ามาสอนหรือมาวิจารณ์มวยไทเก็กของเขาอีกเด็ดขาด ถึงตอนนั้น จางเย่จะได้ทำให้ทุกคนรู้ซึ้งว่า..หนังที่ดีมันเป็นยังไง!
แต่ตอนนี้ เขาต้องพุ่งเป้าไปที่รายการโทรทัศน์ก่อน เขายังไม่มีเวลาพอจะโดดไปเล่นหนังหรอก อย่างน้อยก็ไม่ใช่ตอนนี้
“รายการเธอเป็นไงบ้าง?” จู่ๆ จางเย่ก็ถามขึ้น
ต่งซานซานหัวเราะคิกคัก “ฉันโทรมาเพราะจะบอกเรื่องนี้นี่แหละ ตอนที่ 3 ถ่ายเสร็จเรียบร้อยแล้ว คืนนี้สามทุ่มจะเริ่มออกอากาศตอนแรก หลังจากนั้นวันพรุ่งนี้กับวันมะรืนก็จะฉายอีกวันละตอน เวลาสามทุ่ม รวมเป็นสามวันสามตอนต่อเนื่อง แล้วพอถึงสัปดาห์หน้าค่อยเริ่มฉายเฉพาะวันศุกร์ สัปดาห์ละตอน”
จางเย่กระพริบตาปริบๆ “จ่อคิวไพร์มไทม์เสาร์ - อาทิตย์ต่อเลย? ดูท่าทางสถานีจะให้ความสำคัญมาก ได้! คืนนี้ฉันไม่พลาดแน่ๆ จะตั้งตารอดูแต่เช้าเลย!”
“ฉันก็เหมือนกัน แต่ไม่รู้ว่าเรตติ้งจะออกมาเป็นไงบ้าง”
“เอาอยู่แน่นอน!”
“ก็หวังว่างั้น”
วางสายเสร็จ จางเย่เริ่มรอคอย เขาตั้งหน้าตั้งตาคอยให้รายการออกอากาศแต่เช้าจริงๆ เพราะตอนนี้เป็นช่วงเวลาสำคัญที่เขาจะต้องเลื่อนไปอยู่ระดับ B ให้สำเร็จ ดังนั้นเขาจำเป็นต้องอาศัยจังหวะนี้ผลักดันตัวเองต่อไป ไม่อย่างนั้นหากกระแสนี้ผ่านไปแล้วยังเลื่อนขั้นไม่ได้ก็คงต้องรอโอกาสหน้า
พ่อแม่ออกไปทำงานแล้ว ไม่ได้ทำกับข้าวไว้ให้ จางเย่จึงโยนบะหมี่กึ่งสำเร็จรูปไปต้มอย่างง่ายๆ กลับไปใช้ชีวิตเป็น ‘อัศวินบะหมี่กึ่งสำเร็จรูป’ เหมือนอย่างตอนแรก จากนั้นเฝ้าเช็กเวยป๋อไปพลางๆ


……………….


‘เซียนเกะเป๊ะเนื้อ’ ถูกโปรโมทมาหลายวันแล้ว แต่ชาวเน็ตไม่ได้พูดคุยกันเรื่องนี้มากเท่าไรนัก มีเพียงเล็กน้อยที่ให้ความสนใจ ไม่ถึงกับจดจ่อมากมายอะไร
“เริ่มออกอากาศคืนนี้เหรอ?”
“ใช่ สามตอนต่อเนื่อง”
“สถานีดาวเทียมนครหลวงบ้าไปแล้วเปล่า? เทหมดหน้าตักเลย?”
“ฉันก็งงเต้กเหมือนกัน รายการโคตรปัญญาอ่อนก็ยังโปรโมทเยอะเนี่ยนะ แถมไปเบียดเบียนเวลารายการอื่นมาให้รายการจำเนื้อเพลงอีก? เซียนเกะเป๊ะเนื้อ…..แค่ฟังชื่อ ฉันแม่*หมดคำพูดเลย รายการเชี่*ไรของมันวะ!”
“อาจจะมีลูกเล่นอะไรซ่อนอยู่รึเปล่า?”
“ทีเซอร์ปล่อยออกมาละ ก็แค่ประกวดจำเนื้อเพลงอ่ะ แบบนี้จะไปมีลูกเล่นอะไรได้? แบไต๋ออกมาหมดเปลือกแล้วเถอะ!”
“ฉันว่าไม่น่าจะธรรมดาขนาดนั้นหรอก ยิ่งได้ยินว่าจางเย่เป็นคนคิดด้วย ฉันเองก็เป็นคนในวงการทีวีคนหนึ่ง ความสามารถในการครีเอทรายการของจางเย่น่ะเป็นที่รู้กันทั่ววงการเชียวนะ”
“เพราะงั้นฉันเลยผิดหวังในตัวจางเย่ไง น้องสาวเอ็งเถอะ เซียนเกะเป๊ะ…. เชี่* ฉันดูไม่ออกจริงๆ ว่ามีอะไรเป็นจุดขาย ถ้าได้เรตติ้งถึง 0.1% พวกเขาแม่*ควรขอบคุณสวรรค์แล้ว!”
“อาจารย์จางใกล้จะอยู่ระดับ B แล้ว ถ้ารายการนี้เรตติ้งดี บวกกับกระแสความแรงของ ‘ปรมาจารย์’ ด้วยละก็ เขาจะต้องลอยลำเข้าไปติดระดับ B ได้แน่ๆ แต่ตอนนี้ท่าจะหมดหวังแฮะ”
“หมดหวังแหงๆ”
“รายการนี้ไปไม่รอดหรอก”
ชาวเน็ตส่วนใหญ่ต่างแสดงความเห็นเชิงลบกับ ‘เซียนเกะเป๊ะเนื้อ’!
นับจากที่ ‘ปรมาจารย์’ ออกฉาย ความนิยมของจางเย่ก็อยู่ในช่วงขาขึ้น แม้ว่ากระแสจะอ่อนลง แต่นับเป็นขาขึ้นไม่เปลี่ยน ความนิยมยังคงเพิ่มขึ้นอย่างช้าๆ ดังนั้นจึงไม่รู้ว่าอีกก้าวสู่ประตูชัยนั้นเมื่อไรจะไปถึง แม้แต่จางเย่เองก็ไม่อาจคาดเดาได้
เมื่อคืนบรรดาสื่อหนังสือพิมพ์ต่างๆ มีการรายงานข่าวว่าจางเย่อาจจะสามารถก้าวเข้าไปติดอันดับคนดังระดับ B ได้ทุกเมื่อ รายชื่อดาราระดับ B ในวงการบันเทิงนั้น ไม่มีการเปลี่ยนแปลงมานานแล้ว ดังนั้นการจะเกิดดาราระดับ B คนใหม่ขึ้นมา สำหรับในวงการบันเทิงแล้วถือว่าไม่ใช่เรื่องเล็กๆ ยิ่งศิลปินที่ได้ไปอยู่ในระดับ B ซึ่งถือว่าเป็นระดับที่สูงพอสมควรนั้น ทุกการกระทำทุกการเคลื่อนไหวล้วนแต่ได้รับความสนใจเฝ้าติดตามจากผู้คนเป็นจำนวนมาก กล่าวได้ว่า หากก้าวไปถึงทำเนียบคนดังระดับนี้ได้ จึงจะสามารถได้ชื่อว่าเป็น ซุป’ตาร์ ตัวจริง เช่นเดียวกับค่าตัวและสถานะทางสังคมที่เพิ่มขึ้นเป็นเท่าตัว!
ที่น่าสนใจยิ่งกว่านั้นคือ รายชื่อสุดท้ายที่อยู่ในระดับ B ตอนนี้ก็เป็นพิธีกรคนหนึ่งเช่นกัน เป็นพิธีกรที่มีชื่อเสียงมากคนหนึ่งของ CCTV ——เฉินเหยี่ย งานของเขาส่วนใหญ่จะออกอากาศทางช่องต่างๆ ของ CCTV เป็นหลัก ก่อนหน้านี้เขาทำรายการสารคดี จากนั้นจึงผันตัวไปเป็นพิธีกรรายการสัมภาษณ์ จนกระทั่งตอนนี้ได้ขยับมาทำวาไรตี้และพ่วงพิธีกรงานเลี้ยงกาล่า ทั้งยังเป็นพิธีกรมีชื่อของรายการคืนส่งท้ายปีในสองปีที่ผ่านมาอีกด้วย ในเมื่อเป็นถึงพิธีกรรายการคืนส่งท้ายปีได้ ชัดเจนว่าไม่มีอะไรให้ต้องเคลือบแคลงถึงความสามารถ นับว่ามีชื่อติดระดับประเทศ สำหรับทำเนียบคนดังระดับ A และ B คนที่เป็นพิธีกรแล้วจะมาถึงระดับนี้ได้นั้นมีไม่มาก นับจำนวนคนด้วยนิ้วมือข้างเดียวก็ยังเหลือเสียด้วยซ้ำไป ซึ่ง ‘เฉินเหยี่ย’ เองก็เป็นหนึ่งในจำนวนนั้น!
ทันใดนั้นก็มีบางสิ่งเกิดขึ้น!
บนเวยป๋อ เฉินเหยี่ยโพสต์ความคิดเห็นตอบกลับโดยไม่มีใครคาดคิดลงบนกระทู้โปรโมท ‘เซียนเกะเป๊ะเนื้อ’ อย่างรุนแรงว่า “ ไอ้รายการที่ดูก็รู้ว่าไม่มีใครดูแน่ๆ อย่างนี้ ยังจะมีคนทำด้วยเหรอ? เอาอะไรคิด!”
เฉินเหยี่ยจุดไฟใส่โต้งๆ !
แล้วก็ไม่รู้เหมือนกันว่าสุมไฟใส่สถานีโทรทัศน์นครหลวง หรือพุ่งเป้าสุมไฟไปที่จางเย่กันแน่!
เดิมทีกระทู้โปรโมทบนเวยป๋อนี้ไม่ค่อยได้รับความสนใจเท่าไร แต่พอเฉินเหยี่ยเปิดวอร์ขึ้นมาประโยคหนึ่งเท่านั้นแหละ บรรดาผู้ใช้เวยป๋อจำนวนไม่น้อยต่างเข้ามาลุมล้อมรอชมกันทันที!
“ไอ๊หยา พิธีกรเฉินเอาแล้วเว้ย!”
“กองเผือกมาแล้วววว!”
“เฉินเหยี่ย ปะทะ จางเย่!”
“พิธีกรสองคนวางมวยกันแล้ว!”
“พายุตั้งเค้ามาเยือนของระดับ B ซะด้วย!”
หากจางเย่ได้เลื่อนขึ้นไปอยู่ระดับ B นั่นหมายความว่าเฉินเหยี่ยจะต้องถูกเขี่ยลงมาอยู่ระดับ C อย่างไม่ต้องสงสัย! ความสัมพันธ์ด้านคู่แข่งนี้ล้วนอยู่ในสายตาของผู้คนทั้งหมดมาโดยตลอด ยิ่งตอนนี้ เฉินเหยี่ยพูดเปิดประเด็นมาในเวลาหัวเลี้ยวหัวต่อขนาดนี้ ชาวเน็ตย่อมเข้าแถวรอ ‘ติดตามอย่างใกล้ชิด’ กันอย่างใจจดใจจ่อ พากันคาดเดาไปต่างๆ นานา!
“มาดูเร็ว จะตีกันแล้ว!”
“@จางเย่ ไม่ต้องขอบใจ เรียกฉันว่ายุวชนแดง!”
“จางเย่ขึ้นชื่อเรื่องอารมณ์ร้ายนะ ไม่รู้ว่าเขาจะตอบว่าไง จะตอบได้รึเปล่านะ”
“@จางเย่ รีบมาตอกหน้าเขาสิ! อัญเชิญมาสถิต!”
“@เฉินเหยี่ย เหยียบเขาให้มิดไปเลย กวาดให้เหี้ยน!”
“@จางเย่ มีคนด่าคุณแน่ะ!”
“@เฉินเหยี่ย นายยังพูดไม่แรงพอนะ!”
“อาจารย์จาง โชว์เทพซิ!”
“อาจารย์เฉิน จัดการเขาซะ!”
ผู้ใช้เวยป๋อจำนวนมากต่างพากันร้องเรียก มีทั้งคนยุยง มีทั้งคนผสมโรง กล่าวได้ว่า — มุงดูอย่างเดียวไม่มันส์ ดราม่าที่ดีต้องปั่น —— ดราม่าเอยจงซับซ้อนยิ่งขึ้น!






*-*-*-*-*-*-*-*-*-*-*-*-*-*-*


[Go To Next Chapter]( ./12.md)