##บทที่ 632 : รายการใหม่คลอดแล้ว!
ตอนเที่ยง
หลังกินข้าว
ช่วงเช้าพาเหล่าสมาชิกใหม่เอาของส่วนตัวไปจัดให้เข้าที่เข้าทางและแนะนำสถานที่ หลังจากกินข้าวที่โรงอาหารของ CCTV ก็กลับเข้าออฟฟิศใหม่ของทีมรายการ งานในวันนี้นับว่าเริ่มขึ้นอย่างเป็นทางการ หนึ่งอาทิตย์ที่ผ่านมาการหาสมาชิกใหม่ของทีมรายการถือว่าเป็นอันสิ้นสุดเสียที
ภายในห้องประชุม คนสิบกว่าคนนั่งกันจนเต็ม
ฝูซื่อหงกล่าวเปิดการประชุม “วันนี้เป็นวันเริ่มต้น ทีมรายการใหม่ของพวกเรารวมทีมเสร็จสิ้นอย่างเป็นทางการแล้ว ทุกท่านมีทั้งที่มาจากแผนกอื่นของ CCTV มาจากรายการอื่นๆ และยังมีสหายใหม่ที่เต็มไปด้วยประสบการณ์อีกสองท่านที่เพิ่งเข้ามาร่วมงานกับ CCTV มีทั้งที่เคยร่วมงานและรู้จักกันมาก่อนหรือแม้แต่เป็นการพบกันครั้งแรก เอาเป็นว่า ทีมของพวกเรานั้นสดใหม่ ยังต้องรอให้เข้าที่เข้าทางและมีความเข้าใจซึ่งกันและกัน ผมหวังว่าการทำงานในภายภาคหน้า โดยการนำของผมกับอาจารย์จางเย่ ทุกคนจะเป็นเพื่อนร่วมงานที่ดีต่อกัน ตั้งใจทำงาน ทำรายการใหม่ให้ยิ่งใหญ่และยอดเยี่ยม”
แปะๆ
ทุกคนปรบมือกันเบาๆ
ฝูซื่อหงหันไปมองด้านข้าง “อาจารย์จาง กล่าวอะไรสักหน่อยไหมคะ?”
ในทีมรายการใหม่นี้ หัวหน้าหลักมีแค่สองคน คนหนึ่งคือฝูซื่อหง และอีกคนคือจางเย่ แม้แต่รองผู้กำกับและผู้อำนวยการผลิตก็ยังไม่นับว่าเป็นหัวหน้า ตำแหน่งผู้อำนวยการผลิตกับรองผู้อำนวยการผลิตแค่ชื่อต่างกันหนึ่งคำ ผู้กำกับและรองผู้กำกับก็แค่ชื่อต่างกันหนึ่งคำเช่นกัน แต่ความเป็นจริงแล้วต่างกันราวฟ้ากับเหว ไม่ว่าจะอยู่ในสถานีหรืออยู่ในทีมละคร รองผู้กำกับก็ไม่ได้มีอำนาจมากนัก บางครั้งก็ต้องช่วยงานไม่ต่างจากผู้ช่วยเสมียน
จางเย่กระแอม นี่เป็นครั้งแรกที่พูดในฐานะหัวหน้า “ผมรับผิดชอบในส่วนของรายการนี้ จะขอพูดเกี่ยวกับรายการแล้วกันครับ ตอนนี้ทางสถานีระบุความต้องการมาแล้ว จะเป็นรายการวาไรตี้รูปแบบไหนก็ได้ ไม่จำกัด ผู้บริหารคาดหวังกับพวกเราไว้สูงมาก สามารถของบเพิ่มได้และมีเงินทุนให้ไม่อั้น ดังนั้นผมจึงอยากฟังความเห็นของทุกคนก่อน พวกเรามาหารือกันว่าจะทำรายการรูปแบบกันไหนดี”
จางจั่ว “ถ้าดูตามตลาดแล้ว ก็ยังเป็นรายการประกวดร้องเพลงที่ผู้ชมสนใจมากที่สุด ทำรายการประกวดร้องเพลง อย่างน้อยก็ไม่ต้องไปกังวลเรื่องเรตติ้ง ค่อนข้างปลอดภัยกว่า”
ฮาฉีฉี “แต่เรตติ้งจะไม่สูงเท่าไร”
จางจั่วกระแอม “ใช่ครับ รายการในปัจจุบันยากก็ตรงนี้ ตลาดของรายการที่กลุ่มผู้ชมยอมรับนั้นใหญ่มาก สถานีใหญ่ๆ ทุกสถานีต่างก็มาแออัดกันตรงนี้ การแข่งขันกันจึงสูงมาก ทำให้แบ่งผู้ชมกระจัดกระจายกันไป ส่วนรายการอื่นๆ ที่ไม่เป็นที่นิยมก็ยังไม่ถูกวัดออกมา”
อู่อี้ “รายการประกวดร้องเพลงยากขึ้นทุกวันๆ”
สตาฟหญิงคนหนึ่ง “แต่แผนรายการของอาจารย์จางก่อนหน้านี้ ‘เซียนเกะเป๊ะเนื้อ’ ได้รับเรตติ้งไม่เลวทีเดียวนะคะ ตอนนั้นรู้สึกจะได้รับเรตติ้งอันดับหนึ่งอันดับสองจากทั่วประเทศ”
ฮาฉีฉีพยักหน้า “เซียนเกะนั่นฉันดูอยู่ค่ะ เยี่ยมจริงๆ แปลกใหม่มาก นำความบันเทิงสู่สาธารณะได้อย่างสุดขั้ว ถ้าหากสามารถเอาลิขสิทธิ์กลับมาได้ พวกเราก็น่าจะทำรายการที่คล้ายๆ กันได้”
คล้ายกันเหรอ?
เห็นได้ชัดว่านี่ไม่ใช่เป้าหมายของจางเย่
จางเย่ถามย้ำ “ยังมีความเห็นอะไรกันอีกไหมครับ?”
ทุกคนแสดงความเห็นต่างๆ กันออกมา โดยรวมแล้วมุ่งไปที่รายการเกี่ยวกับเพลง หารือแล้วหารืออีก กลัวตรงนั้นกลัวตรงนี้ แต่ก็ยังหาข้อสรุปไม่ได้สักที เวลาผ่านไปก็ยังไม่ได้ผลลัพธ์อะไร นอกจากนี้มีคนจำนวนมากที่คิดว่า ถ้า CCTV ไปคว้าเอาตัวจางเย่มาให้เร็วกว่านี้ก็คงดี อย่างนั้นแล้ว จางเย่ก็จะไม่เอา ‘เซียนเกะเป๊ะเนื้อ’ ไปขายให้กับสถานีโทรทัศน์นครหลวง และจะได้กลายเป็นรายการใหม่ของ CCTV อย่างแน่นนอน แต่ที่พวกเขาไม่รู้คือ ถ้าจางเย่ได้มาร่วมกับ CCTV ตั้งแต่เนิ่นๆ จางเย่ก็จะไม่ทำรายการ ‘เซียนเกะเป๊ะเนื้อ’ อยู่ดี หากทำก็จะไม่เอาตัวเองเป็นผู้ดำเนินรายการแน่ๆ ทั้งไม่ให้ความสำคัญกับรายการนี้แน่นอน เพราะในมุมมองของจางเย่ เซียนเกะนี่ก็ถือว่าดี เรตติ้งก็ไม่เลว แต่นั่นก็ได้แค่ระดับไม่เลวเท่านั้น ตลอดมาเป้าหมายของจางเย่ไม่ใช่แค่คำว่าไม่เลว ที่เขาต้องการคือคำว่า ‘ดีที่สุด’ และต้องเป็น ‘เรตติ้งรายการระดับแถวหน้า’ ต้องการให้คนตื่นตาตื่นใจ ดังนั้นระดับของ ‘เซียนเกะเป๊ะเนื้อ’ ยังไม่พอ
กำลังของจางเย่นั้นมีจำกัด ปีหนึ่งมีแค่ 365 วัน ถ้าจะต้องทำรายการทั้งหมดที่มีอยู่ในสมองด้วยตัวเอง? คงเป็นไปไม่ได้แน่ ถ้าจางเย่ต้องคิดเองทำเองละก็ แน่นอนว่าจะต้องเอารายการที่เยี่ยมยอดที่สุดออกมา
หลังเลิกประชุม
จางเย่กับฝูซื่อหงเดินไปด้วยกัน ถือโอกาสนี้ พูดคุยเกี่ยวกับรายการใหม่ รู้สึกว่า ฝูซื่อหงเองก็ชอบรายการประกวดร้องเพลงมาก เพราะตลาดรายการวาไรตี้ตอนนี้ไม่ค่อยรุ่งนัก เรตติ้งก็ธรรมดาไม่ได้สูง ไม่เหมือนช่วง 5 - 10 ปีก่อน หากจำเป็นจะต้องเลือกทำสักรายการแล้วล่ะก็ จะเหลือแค่รายการประกวดร้องเพลงนี่แหละที่เป็นเค้กก้อนใหญ่สุด ส่วนลำดับต่อมาคือรายการเรียลลิตี้นั่นเอง
พอรวบรวมความเห็นของทุกคนแล้ว จางเย่ก็พอจะมีไอเดีย
จะทำรายการประกวดร้องเพลงเหรอ? ได้ งั้นพวกเราก็ทำกันเถอะ!
ทำยากเหรอ? สำหรับจางเย่ไม่ได้รู้สึกเช่นนั้น!
หลังจางเย่ออกมาจากออฟฟิศของฝูซื่อหง ก็พูดกับคนที่อยู่ข้างนอก “ช่วยทำตารางให้ผมหน่อยครับ ผมอยากดูเรตติ้งและส่วนแบ่งการตลาดของรายการประกวดร้องเพลงของทุกสถานี เอาตั้งแต่สัปดาห์แรกจนถึงสัปดาห์สุดท้าย ถ้ามีตารางเปรียบเทียบด้วยจะดีมาก อ้อใช่แล้ว ขอข้อมูลของดาราที่ร่วมรายการกับผู้เข้าแข่งขันที่สำคัญว่าอาจจะเป็นผู้ชนะเลิศหรือรองชนะเลิศมาด้วย จะให้ดีขอตัวอย่างรายการด้วยครับ”
ฮาฉีฉีตกใจ “จะทำรายการประกวดร้องเพลงแน่ๆ เหรอ?”
จางเย่ยิ้ม “ชั่วคราวน่ะ”
ฮาฉีฉี “โอเค งั้นฉันไปทำตารางนะ”
อู่อี้ “ผมไปช่วยพี่ฉีนะครับ”
จางจั่ว “งั้นผมไปหาข้อมูลดารากับเลือกตัวอย่างรายการ”
จางเย่ “ครับ รบกวนด้วย ได้เร็วเท่าไรยิ่งดี”
รายการใหม่นี้ สำหรับจางเย่แล้วนับว่ามีความสำคัญและต้องให้ความสำคัญอย่างมาก จะมัวสบายๆ เหมือนตอนที่ทำ ‘เซียนเกะเป๊ะเนื้อ’ ไม่ได้ เซียนเกะทำเพื่อขายให้คนอื่น เขาจึงไม่ได้ให้ความสำคัญมากนัก เพราะสามารถโยนภาระไปให้คนของช่องทีวีดาวเทียมนครหลวงรับผิดชอบได้ แต่รายการใหม่ต้องทำเองและรับผิดชอบเองทั้งหมด ชัดเจนว่าเขาต้องเตรียมพร้อมในทุกๆ ด้านเป็นอย่างดี นี่เป็นรายการแรกใน CCTV ของจางเย่ เขาจะสะเพร่าเพราะไม่ให้ความสำคัญไม่ได้ ดังนั้นเขาต้องรวบรวมข้อมูลของรายการประกวดร้องเพลงของสถานีอื่นๆ เอาไว้ ต้องทำความเข้าใจอย่างละเอียดถึงจุดอ่อนจุดแข็งของรายการประกวดร้องเพลงที่โลกใบนี้มี เพื่อทำรายการที่ดียิ่งกว่า!
ก็ภาษิตว่า..รู้เขารู้เรานี่นา
.....
ในออฟฟิศของหัวหน้าฝ่ายผลิต
จางเย่กลับมาแล้ว เห็นแค่เฉินเฉินนั่งอยู่บนเก้าอี้หนังแท้หมุนได้อยู่คนเดียว เพราะตัวไม่สูง เด็กหญิงตัวน้อยต้องใช้ความพยายามเอื้อมไปจับเมาส์คลิกโน่นคลิกนี่จนท่าทางดูเงอะงะ จางเย่เดินอ้อมไปดูข้างหลังเธอ พบว่ายัยแสบน้อยกำลังเล่นเกมส์ เป็นเกมส์ตัวต่อลูกกลมๆ จางเย่ดูยังไงก็ไม่เข้าใจ
“ไปๆๆ อาต้องทำงาน” จางเย่ไล่
เฉินเฉินจ้องคอมฯ ตาไม่กระพริบ “ขอหนูเล่นอีกแป๊บสิ”
จางเย่เร่ง “รีบเลยนะ อามีงานต้องทำ”
เฉินเฉินไม่ฟัง “จางเย่ หนูขอเล่นอีกเดี๋ยว หนูเพิ่งทำการบ้านเสร็จเมื่อกี้”
“จริงหรือเปล่า? ไหนดูซิ” จางเย่เห็นสมุดการบ้านที่วางอยู่ด้านข้าง จึงหยิบขึ้นมาพลิกดู ทำเสร็จแล้วจริงๆ “อืม ทำได้ไม่เลว เอาล่ะ งั้นหนูเล่นเกมส์ต่ออีกหน่อยได้” ส่วนเขาก็หันไปนั่งที่โซฟารับแขกตรงข้างประตู หยิบปากกามาเขียนแผนรายการ
ครึ่งชั่วโมงต่อมา
ฮาฉีฉีเดินเข้ามา “ทำตารางเสร็จแล้ว”
ด้านจางจั่วก็เรียบร้อยแล้ว “ข้อมูลจัดเสร็จแล้ว”
จางเย่รับมา “ดีเลย ขอผมดูหน่อย”
ฮาฉีฉีกับจางจั่วเห็นเฉินเฉินยึดโต๊ะทำงานไปแบบนี้ ทำให้จางเย่ต้องหลบไปด้านข้างแทนก็อดอมยิ้มไม่ได้ จากตรงนี้ทำให้เห็นว่า แม้จางเย่มักจะบอกว่าเฉินเฉินอย่างโน้นเฉินเฉินอย่างนี้ แต่จริงๆ แล้วเจ้าหมอนี่ก็โอ๋เด็กคนนี้มาก
พอดูข้อมูลเสร็จ ทำให้จางเย่รู้สึกวางใจ เข้าใจรายการประกวดร้องเพลงของโลกนี้อย่างลึกซึ้งยิ่งขึ้นไปอีก รายการประกวดร้องเพลงของโลกใบนี้ค่อนข้างแตกต่างกับอีกโลกหนึ่ง ถ้าจะบอกว่าใครก้าวหน้ากว่า คงบอกไม่ได้ ทั้งสองโลกต่างก็มีจุดเด่นเป็นของตัวเอง จุดเด่นในโลกโน้นของจางเย่อยู่ที่ความหลากหลายของรายการค่อนข้างมาก รายการแบบเดียวกันก็จริง แต่สามารถเอาไปทำให้ไม่เหมือนกันได้ ขณะที่จุดเด่นของโลกนี้อยู่ตรงที่จำนวนผู้ชมและความสม่ำเสมอของผู้ชม อย่างเช่นในหนึ่งอาทิตย์มีรายการประกวดร้องเพลงออกอากาศติดๆ กันสี่ห้ารายการ ทุกคนก็ยังชอบดู ถึงแม้ว่าเรตติ้งของแต่ละรายการจะไม่สูงมาก ประมาณ 0.5% - 0.6% แต่ถ้ารวมส่วนแบ่งการตลาดของสี่ห้ารายการเข้าด้วยกันแล้ว นับเป็นตัวเลขที่น่าตกใจ
สรุปคือ ตลาดรายการประกวดร้องเพลงของโลกนี้ใหญ่มาก คนที่ทำรายการก็เยอะมาก จากการแบ่งเรตติ้งและส่วนแบ่งผู้ชมกันอย่างไม่รู้ตัวนี้ ทำให้เกิดสถานการณ์ที่กลืนไม่เข้าคายไม่ออกอย่างปัจจุบันขึ้นมา หากสมติว่า เกิดมีรายการประกวดร้องเพลงที่ดีกว่ามาบดบังทุกรายการของทุกสถานีแล้วละก็ ส่วนแบ่งการตลาดทั้งหมดและผู้ชมทั้งหมดนั้น..จะต้องถูกรวบเข้ามาหมด!
แต่ตรงจุดนี้ มีใครสามารถทำได้กัน?
รวบรวมยุทธภพ?
——นี่คือจุดมุ่งหมายของจางเย่!
ถ้าคิดจะทำรายการประกวดร้องเพลงในโลกนี้แล้วละก็ ถ้าหากไม่มีความกล้าตรงจุดนี้ จะต้องถูกรายการประกวดร้องเพลงของทุกสถานีที่มีมากมายนับไม่ถ้วนล้อมฆ่าแน่! แต่เรื่องที่คนอื่นทำไม่ได้ ก็ใช่ว่าเขาจะทำไม่ได้ ในโลกนี้ไม่ได้ขาดตลาด อีกทั้งตลาดยังใหญ่มาก แต่ที่ขาดคือรายการที่ทำให้ทุกคนตื่นตาตื่นใจ! โลกโน้นของจางเย่เพราะรสนิยมของคนดูที่จุกจิก สิ่งที่ขาดคือตลาด แต่ไม่ขาดรายการที่ยอดเยี่ยม!
เขามีรายการ?
คุณมีตลาด?
ดังนั้น ทั้งสองโลกสามารถพูดได้ว่าสามารถไปด้วยกันได้ดี
และคนที่ทำหน้าที่เป็นคนกลางและเป็นตัวเชื่อม ก็ต้องเป็นจางเย่อยู่แล้ว!
รายการแรกของ CCTV ครั้งนี้ จะออกอากาศไปทั่วประเทศ ซึ่งจะไม่เหมือนกับสถานีที่จางเย่เคยทำงานด้วย นี่ถือเป็นก้าวสำคัญที่จะนำไปสู่ทำเนียบคนดังระดับเอ! ถ้าอย่างนั้น คราวนี้จะเอารายการไหนออกมาดีนะ? รายการประกวดร้องเพลงไหนถึงจะเหมาะสมที่สุด? และรายการนี้กระแสจะต้องดี เรตติ้งดี ขณะเดียวกัน ก็ต้องให้จางเย่ได้แสดงบทบาทของผู้ดำเนินรายด้วยถึงจะดี รายการที่เป็นตัวเลือกทั่วๆ ไป ผู้ดำเนินรายการมักไม่ค่อยมีผลต่อตัวรายการ เพราะจุดสำคัญอยู่ที่ผู้เข้าแข่งขันและแขกรับเชิญ ดังนั้นทางเลือกของจางเย่จึงยิ่งมีข้อจำกัดเพิ่มเข้าไปอีก
เลือกอันไหนดี?
อันไหนดีที่สุดนะ?
ทันใดนั้น จางเย่มองไปที่เฉินแล้วกล่าวขึ้น “เฉินเฉินเลิกเล่นได้แล้ว นี่ก็นานแล้วนะ เอาแค่พอดีๆ อายังต้องทำงานนะ!”
เพราะผลจาก ‘ผลเพิ่มความว่องไว’ จางเย่ที่ไม่ทันระวังและไม่ได้คุมให้ดี ปล่อยให้สมองสั่งการออกเร็วเกินไป ปากจึงขยับร่ายยาวรัวเร็วเหมือนฟ้าแลบ เร็วก็จริงแต่กลับชัดเจน สามารถฟังออกทุกคำพูด และกระจ่างใส
เฉินเฉินมองเขา “จางเย่ ทำไมหลายวันมานี้พูดเร็วจัง?”
พอจางเย่ได้ยินเข้า พลันชะงักกึก จากนั้นตบขาแล้วหัวเราะฮ่าๆ !
ได้แล้ว!
เป็นแกนี่แหละ!
‘เดอะวอยซ์’ ของฉัน!
*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./33.md)