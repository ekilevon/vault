##บทที่ 608 : นับถอยหลังวันฉาย!
หนึ่งอาทิตย์ต่อมา
เวลาเที่ยงวัน
พ่อแม่ของจางเย่จัดงานเลี้ยงฉลองชุดใหญ่ขึ้นที่บ้าน เชิญเฉพาะวงญาติๆ อย่างไรก็ไม่ได้รวมตัวกันตั้งนาน ถือโอกาสได้เรื่องมานัดทานข้าวด้วยกันพอดี
พวกผู้ใหญ่กำลังล้อมวงนั่งดื่มชา
ขณะที่ลูกพี่ลูกน้องทั้งสามส่งเสียงดังเจี๊ยวจ๊าว
เฉาถงถาม “ทำไมพี่พวกเรายังไม่กลับมาอีกนะ?”
เฉาเหมิงเหมิง “หนูหิวแล้ว”
แม่หัวเราะ “เย่น้อยโทรมาบอกว่าใกล้จะกลับถึงล่ะ คงไม่นานหรอก”
พ่อ “ไม่ต้องรอเขาหรอก เราทานกันก่อนเถอะ”
“ไม่ได้ ไม่ได้” น้าสะใภ้ใหญ่ค้าน “จางน้อยไม่กลับบ้านมาเจ็ดแปดวันแล้ว ตะลอนตามทีมงานไปทั่ว แค่รอนิดหน่อยเองน่า มาๆ พี่สะใภ้ จางน้อยของพวกเรารับบทของเรื่อง ‘ปรมาจารย์’ จริงเหรอ? กับจางหย่วนฉี ต้าหลง แล้วก็ดาราคนอื่นๆ อีก? เคยเห็นข่าวบอกว่า เป็นหนังที่ลงทุนครั้งยิ่งใหญ่ มีผู้กำกับชื่อดัง ดาราฝีมือเยี่ยม ในเมื่อจางน้อยได้เล่นเป็นตัวละครหลัก ความนิยมต้องพุ่งกระฉูดแน่”
แม่ยิ้มหน้าบาน “คงเป็นเรื่อง ‘ปรมาจารย์’ แหละ ฉันไม่รู้หรอกว่าเป็นหนังเกี่ยวกับอะไร แต่ในเมื่อจางน้อยบอกกับปากแบบนั้น คงไม่ผิดหรอกมั้ง?”
ข้างนอก มีเสียงไขกุญแจดังขึ้น
“อ๊ะ!”
“กลับมาแล้วๆ!”
“หนูจะไปเปิดประตู หนูจะไปเปิดประตู!”
ก่อนที่น้องสาวทั้งสามคนจะไปถึง ประตูก็เปิดออกแล้วเรียบร้อย
ทันทีที่เห็นเหล่าญาติภายในบ้าน จางเย่ยิ้มแย้มกล่าวทักทายทุกคน “ว้าว ทุกคนอยู่กันหมดเลย? น้าใหญ่ น้าสะใภ้ใหญ่ น้ารอง น้าสะใภ้รอง น้าสาม น้าสะใภ้สาม สวัสดีครับ ทำไมทุกคนอยู่นี่กันหมดล่ะครับ?” ใบหน้าเขาอิดโรยก็จริงแต่จิตใจและน้ำเสียงยังคงแจ่มใส หลังจากถอดรองเท้าเสร็จก็ตรงดิ่งไปทิ้งตัวนั่งบนโซฟา ตลอดหลายวันที่ผ่านมาเหนื่อยยากลำบากไม่น้อย สภาพตอนนี้จึงดูไม่จืด เขากล่าวโอดโอยด้วยเสียงเหนื่อยๆ “แม่ครับ รีบทำกับข้าวเร็ว ผมไม่ได้กินอะไรดีๆ มาตั้งอาทิตย์แน่ะ!”
แม่กล่าวอย่างปวดใจที่เห็นลูกชายเหนื่อยแบบนี้ “แม่จะรีบไปทำเดี๋ยวนี้แหละ!”
น้าสะใภ้รองถาม “พวกเขาปฏิบัติไม่ดีเหรอ?”
จางเย่ถอนหายใจ “ก็ไม่ได้ดีเด่อะไรครับ ต้องขึ้นเขา ปีนเขา บางครั้งไปกางเต็นท์นอนข้างนอก เมื่อวันก่อนต้องลงใต้ ขณะถ่ายทำอยู่ดีๆ ฝนดันตก ทำให้ติดแหง็กอยู่บนเขา นอนก็ไม่หลับ กินก็ไม่ดี บางช่วงอาบน้ำไม่ได้ ไม่พูดแล้วดีกว่า เฮ้อ!”
น้องสาวคนโตรินชามาให้ถึงที่ “พี่คะ พี่ได้เจอต้าหลงรึเปล่า?”
จางเย่หยิบถ้วยชาขึ้นมา ยิ้มกล่าว “จะไม่เห็นได้ไง? พี่มีถ่ายตั้งสามฉากร่วมกับเขานะ”
“หนูชอบ ‘ศึกรบที่ท่าเรือหวงฉา’ ของต้าหลงมากเลยนะ!”
“พี่ พี่ได้ขอลายเซ็นมาเปล่า?”
“ได้ยินว่าเถียนเสวี่ยเทาเป็นหนึ่งในตัวละครหลัก เขานิสัยดีเหมือนในหนังไหมอะ? เพื่อนหนูบางคนชอบเขามากๆ เลยนะ แต่หนูคิดว่าเขาก็งั้นๆ”
น้องสาวแต่ละคนพูดจ้อกันไม่หยุดปาก
ขณะที่แม่กำลังเตรียมอาหาร เขาเริ่มเล่าถึงเรื่องราวในกองถ่ายให้กับเหล่าญาติๆ ทุกคนฟังอย่างตั้งตั้งใจ “......ตอนที่ผมไปถึง เขาก็อยากให้ผมทดสอบทักษะการแสดง ไม่พอนะยังจะสอนกังฟูให้ผมด้วย! ผมเห็นแล้วอยากจะหัวเราะ กังฟูพังๆ กระบวนท่าพังๆ เนี่ยนะ? ผมเลยหลับตาเล่นตามน้ำพวกเขาไป ตอนแรกผมมีแผนออกแบบกระบวนท่าของตัวละครของผมให้ใช้ของจริงอยู่หรอก แต่เขากลับบอกว่ากระบวนท่าของผมหยาบกร้านเกินไป เฮ้อ คำพวกนั้นเกือบทำเอาผมเดือดแทบตาย ของดีไม่รู้จัก ดีดพิณให้วัวฟังชัดๆ ! หลังจากนั้นนะ ผมมาคิดๆ ดูก็ช่างมันเถอะ จะตั้งใจไปเพื่ออะไร? ท้ายที่สุดผมก็ไม่ใช่นักแสดงนำอยู่ดี ถ้าพวกเขายืนกรานกับกระบวนท่าพวกนั้นว่าดีกว่าจริงๆ ผมก็ได้แต่ทำตาม ผมไม่ได้เสียอะไรอยู่แล้วนี่”
น้องสาวคนที่สามหัวเราะคิกๆ แลบลิ้นใส่ “พี่ชาย ทำไมหนูฟังแล้วเหมือนพี่กำลังโม้ฟองฟอดอ่ะ”
น้องสาวคนโตกับคนรองรีบเอามือปิดปากหัวเราะคิกคัก
จางเย่ถลึงตาใส่ “ยัยพวกนี้นี่! ไม่รู้ซะแล้วว่าพี่ชายพวกเธอเก่งกาจขนาดไหน ถ้าพวกเธอได้รู้จักกังฟูของพี่นะ พวกเธอแต่ละคนต้องคุกเข่าขอคารวะแน่!”
ความจริงที่น่าเจ็บปวดสุดๆ คือ ถึงแม้จางเย่ไม่อยากใช้กระบวนท่าของทีมงาน แต่เขาก็ทำอย่างนั้นไม่ได้! ในโลกใบเดิมนั้น ไม่ว่าใครก็รู้จักหมัดไทเก็กกันดี ทุกคนต่างนิยมชมชอบและยกให้เป็นกระบวนท่าที่ยากจะรับมือ แต่สำหรับโลกใบนี้ ไม่มีใครเคยเห็นหมัดไทเก็กหรือเข้าใจในวิชาอย่างถ่องแท้มาก่อน ถึงแม้จางเย่จะแสดงกระบวนท่าที่แท้จริงออกไป ก็ไม่มีใครสักคนยอมรับ เพราะพวกเขาไม่เคยเห็นท่วงท่าเช่นนี้มาก่อน อีกทั้งจิตใต้สำนึกคอยแต่บอกว่ากระบวนท่าเหล่านี้โหลยโท่ย ต่อให้จางเย่จะเถียงสู้เสียงแข็งสักเท่าไร แต่ด้วยฐานะที่เป็นน้องใหม่ในวงการ กลับกลายเป็นว่าไม่มีใครเก็บมาใส่ใจ
กล่าวได้ว่า การได้รับบทเป็นหนึ่งในตัวละครหลักครั้งแรก ทำให้จางเย่เติบโตขึ้นไม่น้อย ได้เรียนรู้หลายสิ่งอย่างเกี่ยวกับวงการภาพยนตร์ เขาคิดว่าต่อไปอาจจะหาโอกาสเติบโตต่อที่วงการนี้ได้อีกในอนาคต อย่างไรก็ตาม จะดีที่สุดหากเขาได้เป็นผู้กำกับเอง ไม่อย่างนั้นจะทำอะไรทีก็ต้องคอยฟังทีมงานไปเสียหมด เป็นอะไรที่น่าอึดอัดคับข้องใจมากทีเดียว ฮึ่ม ถ้าเขาได้เป็นผู้กำกับนะ เขาจะถ่ายทำอะไรยังไงก็ได้ตามใจชอบ จากนั้นเขาก็จะให้บทนักแสดงนำกับตัวเองด้วย โคตรเจ๋ง!


……


หลังทานอาหารเสร็จ
บรรดาญาติต่างแยกย้ายกันกลับบ้าน
จางเย่กลับเข้าห้องนอนไปเช็กดูระดับตัวเองในทำเนียบคนดัง
ทำเนียบคนดังระดับ C
อันดับหนึ่ง : ฉืออวี้
อันดับสอง : เฉินฟางหัว
อันดับสาม : จางเย่
หลังจากเหตุการณ์ในเป่ยต้า จางเย่ก็ได้รับชื่อเสียงด้านความ ‘ปัญญาอ่อน’ จากวัยรุ่นหัวร้อนในชาติมากมาย ทำให้เขาพุ่งจากที่สามมาอยู่ที่สองเหนือเฉินฟางหัว ทว่าหลังจากนั้นกลับไม่ได้ปรากฏตัวอีก ความนิยมเลยไม่พุ่ง แถมถดถอยลงเล็กน้อยด้วย บวกกับเฉินฟางหัวกำลังมีผลงานใหม่ เธอจึงได้รับความนิยมเพิ่มขึ้นแซงจางเย่ไป ทำให้เขาต้องถอยห่างจากทำเนียบคนดังระดับ B ไปอีกหนึ่งก้าว
ชัดเจนว่าการปรากฏตัวในที่สาธารณะนั้น สำ - คัญ - มาก!
อย่างไรเสีย เรื่องพวกนี้ไม่นับเป็นปัญหาสำหรับจางเย่ อย่างเขาน่ะ จะพุ่งกลับไปเมื่อไรก็ได้ อย่าลืมสิว่า ‘ปรมาจารย์’ ใกล้ฉายแล้ว! ในช่วงระยะสุดท้าย จางเย่ย่อมตั้งความหวังไว้สูง อย่างแรกเขาทุ่มค่าชื่อเสียงเกือบหมดไปกับ ‘รัศมีแห่งโชค(อัปเกรด)’ เพื่อให้ได้งานนี้ เขาย่อมอยากได้ค่าชื่อเสียงคืนกลับมา อย่างที่สอง หนังเรื่องนี้เป็นการเดบิวต์ของเขาในวงการหนัง ถือเป็นโอกาสสำคัญในการเพิ่มขอบเขตของแฟนคลับเชียวนะ หวังว่าหนังเรื่องนี้จะใช้ปูทางได้ เพื่อให้ฐานแฟนคลับขยายใหญ่เติบโตขึ้นอีกครั้ง!
หมอนี่ไม่เหมือนกับดาราคนอื่นๆ ที่มีเป้าหมายเพียงเล็กๆ สนใจแค่แฟนคลับกลุ่มน้อยๆ แล้วเอาแต่พึ่งพาพวกเขาไปตลอดชีวิต ใจของจางเย่ใหญ่กว่านั้น กระหายอยากใหญ่กว่านั้น เป้าหมายสูงสุดของเขาคือการเป็นซูเปอร์สตาร์ระดับโลก! เขาต้องการแฟนคลับที่มากกว่าเพียงแค่ในวาไรตี้โชว์ ผู้คนในเวยป๋อหรือคนรักกลอนกวี โดยเฉพาะกับอนาคตอันใกล้นี้ เขาได้วางแผนเพื่อมุ่งสู่หนทางใหม่ที่ไม่มีใครบรรลุถึงมาก่อน!
วงการโทรทัศน์
วงการภาพยนตร์
วงการดนตรี
วงการคณิตศาสตร์
วงการวรรณกรรม
วงการเทคโนโลยีคอมพิวเตอร์และอื่นๆ
ยามใดที่เขาบรรลุครบเจ็ดวงการ ยามนั้นจางเย่จะสามารถอัญเชิญเทพเจ้ามังกรได้![1]
แค่กๆ ..ดังนั้น ตอนนี้เขาจะต้องมุ่งเน้นไปที่การเป็นพิธีกรรายการโทรทัศน์ก่อน เพราะนี่เป็นงานเก่าที่เขายังไม่เป็นที่สุดของวงการ หนำซ้ำช่องที่ฉายผ่านดาวเทียมก็ยังปีนไปไม่ถึง เรียกได้ว่า..หนทางอีกยาวไกล! ถ้าเขามีโอกาสได้ไปออกรายการที่ฉายในสถานีดังๆ สักหน่อยละก็ นั่นเท่ากับว่าเขาได้ก้าวเข้าสู่ความสำเร็จ!
นี่เป็นเหตุผลที่ว่าทำไมจางเย่ถึงทุ่มเทหนักขนาดนี้ เขาต้องการยกระดับความนิยมของตัวเองผ่านบทบาทใน ‘ปรมาจารย์’ ต้องมากพอที่จะผ่านพ้นกำแพงพุ่งทะยานไปสู่ทำเนียบคนดังระดับ B ให้ได้! หลังจากนั้นทันทีที่ ‘เซียนเกะเป๊ะเนื้อ’ ของสถานีโทรทัศน์นครหลวงออกอากาศ ก็จะเฉิดฉายออกมาให้สถานีโทรทัศน์ดังๆ ได้รู้จักเขามากขึ้นจนมาชักชวนเขาไปร่วมงานด้วย! จางเย่คิดว่าด้วยความสามารถและความโด่งดังของเขา จะสามารถกลบสิ่งที่คนอื่นคิดเกี่ยวกับ ‘อุปนิสัยบกพร่อง’ ของเขาไปได้ ชัดเจนว่าจางเย่ไม่เห็นว่านิสัยของเขาจะแย่ตรงไหน แต่เป็นคนอื่นต่างหากล่ะที่นิสัยย่ำแย่!


……


บนอินเทอร์เน็ต
ตัวอย่างหนังของ ‘ปรมารจารย์’ ได้ปรากฏตามเว็บไซต์ต่างๆ บนอินเทอร์เน็ตอีกครั้ง เหตุผลที่ใช้ว่า ‘อีกครั้ง’ นั่นเพราะก่อนหน้านี้มันเคยโฆษณาไปแล้วแต่ถูกยกเลิก เพราะพี่สุ่ยดันไปโผล่บนรายชื่อแบนของ SARFT ตอนนี้เมื่อโฆษณากลับมาออกอากาศอีกครั้ง ย่อมหมายความว่า ‘ปรมาจารย์’ จะได้กลับมาเข้าฉายแน่นอน!
“ไหนฉันดูหน่อยสิ”
“พวกเรารอมานานเหลือเกิน!”
“ไม่มีข่าวมาเป็นอาทิตย์แล้วใช่ไหม? แต่มาช้าก็ดีกว่าไม่มา ฉันโคตรตั้งหน้าตั้งตารอหนังเรื่องนี้ฉิ*หาย ว่าแต่ใครจะมารับบทตัวร้ายแทนพี่สุ่ย?”
“น่าจะประกาศเร็วๆ นี้แหละ อย่าบอกนะว่าตัดฉากออกหมด? ไม่น่ามั้ง? ถ้าทำงั้นเนื้อเรื่องคงเละเทะแหงๆ ผู้กำกับหวังยังไงก็เป็นผู้กำกับชื่อดัง คงไม่ทำลายชื่อเสียงตัวเองเพราะแบบนี้หรอกเนอะ?”
“อ๊ะ! ดูสิ!”
“นี่......นี่ใช่?”
“เชี่*! ฉันไม่ได้ตาฝาดใช่ไหม!?”
“สวรรค์ ไหงเป็นจางเย่ได้ล่ะ!”
“ถึงจะดูแก่ขึ้นสิบกว่าปี แต่โครงหน้ายังเหมือนเดิม แค่มีหนวดเคราเพิ่ม นี่อาจารย์จางเย่ชัดๆ ไม่ผิดตัว!”
“อะไรนะ? จางเย่มาเล่นแทน?”
“อาจารย์จาง คุณแม่*จะกระโดดข้ามวงการอีกแล้วเหรอ?”
“เหย*! กระโดดข้ามวงการแบบนี้ไม่ใหญ่ไปเรอะ ถึงกับเป็นหนึ่งในตัวละครหลัก?”
“ผู้กำกับหวังเป็นอะไรหรือเปล่า? ขวัญเสียขนาดหนักจนหานักแสดงแทนมั่วๆ เชียว? จางเย่จะเล่นหนังไหวเหรอ? เหอๆ คงโอเคอยู่หรอกถ้าแค่เอาเป็นนักแสดงรับเชิญ แต่นี่..เล่นเป็นตัวร้าย? เป็นตัวร้ายหลักด้วย? เขาต้องกล้าขนาดไหนเนี่ย!? เขาเป็นแค่พิธีกรมืออาชีพ แต่กลับเอาเขามาเล่นหนัง แบบนี้ไม่ดูย้อนแย้งไปหน่อยเรอะ!”
จากตัวอย่างหนัง มีคนนับไม่ถ้วนเริ่มรู้สึกคุ้นๆ กับจางเย่ในหนังบ้างแล้ว
ก่อนหน้านี้หลายคนคาดการณ์ไว้ว่าทีมงานของ ‘ปรมาจารย์’ ต้องหานักแสดงมาเล่นแทนแน่นอน บางคนถึงกับทำรายชื่อคนจะมารับบทแทนไว้ด้วย ในบรรดานั้นมีทั้งหมดสิบรายชื่อที่ทุกคนคิดว่าจะสามารถปกป้องหนังเรื่องนี้ไว้ได้ ทว่าไม่มีใครเดาถูกสักคน! เพราะคนที่มาแสดงแทนกลับเป็นจางเย่ผู้มี ‘ชื่อเสีย’ ไปเสียฉิ*! คนเดียวกับที่เพิ่งนำนักศึกษาของเป่ยต้าไปก่นด่าขับไล่ไสส่งคณะผู้แทนจากญี่ปุ่นนั่นแหละ!
ยังคงมีบางคนไม่รู้ว่าเขาเป็นใคร
“ตัวร้ายคนนี้ชื่ออะไร?”
“ดูๆ ไปหน้าคุ้นๆ อยู่นะ แต่จำชื่อไม่ได้แฮะ”
“จางเย่คือใคร?”
“ฉันรู้จักๆ ข่าวพูดถึงบ่อยอยู่นะ แต่ว่าไม่ค่อยได้สนใจเท่าไร”
‘ปรมาจารย์’ เริ่มถ่ายทำตั้งแต่ปีที่แล้ว ซึ่งทุกคนต่างให้ความสนใจเป็นอย่างมาก เพราะมีทั้งผู้กำกับและดาราที่มีชื่อเสียงโด่งดังอีกคับคั่ง ทว่าดันมีเรื่องหักมุมอย่างพี่สุ่ยถูกจับเกิดขึ้น ส่งผลต่อการเข้าฉายของภาพยนตร์ ข่าวพวกนี้ล้วนเป็นที่สนใจของผู้คนจำนวนมาก ทำให้คนที่ไม่เคยรู้จักจางเย่รีบเสิร์ชชื่อเขาทันทีที่เห็นตัวอย่างหนัง อยากรู้ว่าใครกันแน่ที่เป็นคนช่วยให้ ‘ปรมาจารย์’ สามารถเข้าโรงได้!
พลันกลายเป็นประเด็นร้อนแรง!
‘ปรมาจารย์’ ได้ขึ้นเป็นประเด็นถกอันร้อนแรงอีกครั้ง ส่วนใหญ่ล้วนกล่าวถึงข้อข้องใจ!
“แม่*ไม่อยากจะเชื่อ!”
“ฉันล่ะผิดหวังชะมัด เอามือใหม่มาเล่นได้ไง!”
“จางเย่ทำล่มแหง!”
“ฮ่าๆ ใครบอกว่าอาจารย์จางจะทำล่ม? อาจารย์จางเป็นที่รู้จักทางด้านทำงานข้ามวงการเชียวนะ! ถึงแม้เขาจะเป็นพิธีกร แต่ก็ทำสิ่งที่สุดยอดมากๆ ในโลกคณิตศาสตร์ได้ด้วย ใครจะไปรับประกันได้ว่าอาจารย์จางแสดงไม่เป็น? ไม่ว่ายังไงฉันก็จะขอสนับสนุนอาจารย์จางเว้ย!”
“เห็นเมนต์บนแล้ว ฉันล่ะพูดไม่ออกจริงๆ”
“อุปส์ เรื่องจริง!”
“ฉันก็ยังไม่เชื่ออยู่ดีว่าจางเย่จะแสดงได้ดี!”
“โมโหจางเย่เว้ย! ขอต่อต้านเขา!”
“อ้าวเฮ้ย ไหงหมอนี่ยังกลับมาออกข่าวได้อีก อุตส่าห์หายหน้าหายตาไปตั้งอาทิตย์หนึ่งเชียวนะ!”
ขณะนั้นเอง เวลาประมาณบ่ายสอง นักแสดงของ ‘ปรมาจารย์’ ได้มาอัปเดตเวยป๋อของตัวเองกัน!
เวยป๋อของจางหย่วนฉี : เรียนเชิญทุกคนมารับชมค่ะ ใน ‘ปรมาจารย์’ มีเรื่องเซอร์ไพรส์ด้วยนะคะ
เวยป๋อของต้าหลงโพสต์ข้อความถึงหนังเรื่อง ‘ปรมาจารย์’ พร้อมแปะลิงก์ตัวอย่างหนัง : สามารถร่วมสนุกหมุนวงล้อเสี่ยงโชคลุ้นรับลายเซ็นผมกันได้นะครับ
เวยป๋อของเถียนเสวี่ยเทาโพสต์หยอกล้อจางเย่ : ได้ยินว่าก่อนหน้านี้มีคนด่าคุณเยอะมาก @จางเย่ อาจารย์จาง ได้ยินมาว่าเมื่อก่อนคุณชื่อเสียมาก ผมยังไม่อยากจะเชื่อ ตอนนี้รู้ซึ้งเลยครับว่าข่าวลือก็เชื่อถือได้อยู่ คุณไปหาเรื่องคนไว้มากแค่ไหนเนี่ย! ฮ่าๆ!
เหยาเจี้ยนไฉก็อีกคน โผล่มาจากไหนไม่รู้ : ฉันพลาดอะไรบ้างเปล่า? จางน้อยไปเล่นหนังตอนไหนหว่า?
ซูน่าอาจารย์ของเป่ยต้าก็พุ่งมาโพสต์ลงเวยป๋อ
พิธีกรรายการวิทยุหวังเสียวเหม่ยกดไลก์ในเวยป๋อ
ต่งซานซานเข้ามาร่วมโพสต์ด้วยเช่นกัน : หวังว่า ‘ปรมาจารย์’ จะขายตั๋วได้อย่างถล่มถลาย!
ตอนแรก ผู้กำกับของ ‘ปรมาจารย์’ อย่างหวังเฉิงเผิงไม่ได้คิดจะกล่าวอะไร ทำให้มีแต่เหล่านักแสดงที่กำลังโพสต์บนเวยป๋อเท่านั้น เพราะเขาต้องเตรียมตัวสำหรับรายการโทรทัศน์เพื่อโปรโมทหนัง และยังมีเรื่องต้องทำอีกมากมาย ถึงอย่างนั้น เมื่อเขาเห็นฝูงชนมาพูดเรื่องจางเย่บนเน็ตแล้ว เขาก็รู้สึกว่าต้องพูดอะไรสักหน่อยกับคำวิจารณ์พวกนี้
ไม่กี่นาทีต่อมา
หวังเฉิงเผิงโพสต์บนเวยป๋อ : ‘ปรมาจารย์’ ปิดกล้องไปแล้ว เรื่องล่าสุดทำให้อกสั่นขวัญแขวนทีเดียว ไหนจะมีเรื่องให้ต้องหยุดชะงักอีก ทว่าตอนนี้ ผมเชื่อว่า——หนทางแห่งความสุขมักเต็มไปด้วยอุปสรรคนานัปการ ผมอยากขอบคุณคนๆ หนึ่ง ขอบคุณจางเย่ ที่ร่วมเป็นส่วนหนึ่งของคณะเรา ร่วมหัวจมท้ายผ่านความยากลำบากไปด้วยกัน เข้ามาเป็นนักแสดงแทน โดยไม่เรียกร้องสิ่งใดๆ ปราศจากเงื่อนไขใดๆ ทุ่มเทงานหนักตามที่เราร้องขอโดยไม่ปริปากบ่น สัปดาห์ที่ผ่านมา เนื่องจากมีฉากต้องถ่ายซ่อม นักแสดงที่เหลือได้พักผ่อน แต่จางเย่กลับไม่ได้พัก ในทุกฉากล้วนต้องมีจางเย่เป็นนักแสดง ทำให้เขาได้พักผ่อนเพียงแค่ราวๆ สี่ชั่วโมงต่อวัน และบางวันจางเย่ได้นอนเพียงแค่หนึ่งชั่วโมงเท่านั้น สิ่งที่ทำให้ผมประทับใจมากที่สุดก็คือ ตั้งแต่เริ่มจนจบ ผมและคนในทีมไม่เคยได้ยินคำว่า ‘เหนื่อย’ จากปากจางเย่เลย หนำซ้ำเขายังสามารถแสดงได้อย่างสมบูรณ์สมบทบาท กับการแสดงได้ถึงระดับนี้ ผมได้แต่ขอยกย่องคารวะ สำหรับผู้ที่มีข้อสงสัยข้องใจเกี่ยวกับทักษะการแสดงของจางเย่ ท่านสามารถรับชม ‘ปรมาจารย์’ แล้วค่อยแสดงข้อคิดเห็นกันได้ ผมหวังว่าจะไม่มีใครผิดหวัง เพราะการเข้าร่วมของอาจารย์จางเย่ ทำให้ ‘ปรมาจารย์’ โดดเด่นยิ่งขึ้นไปอีก!”
ดูจากโพสต์แล้วถือได้ว่าเขายกย่องจางเย่ไว้อย่างสูง!
ทันทีที่ชาวเน็ตเห็นโพสต์ก็รู้สึกเต็มไปด้วยความประหลาดใจ!
“เขาเก่งขนาดนั้นจริงดิ?”
“ฉันไม่เชื่อหรอก”
“ถ้าผู้กำกับหวังพูดอย่างนั้น ก็คงไม่ผิดหรอก”
“ฉันชักจะสนใจแล้วสิ อยากรู้จังว่าจะเข้าไปชมรอบปฐมทัศน์ได้เปล่า!”
“น่าจะใกล้ถึงวันแล้วมั้ง?”
“เร็วๆ นี้แหละ หนังกำลังถูกเบื้องบนตรวจสอบอยู่ เดี๋ยวพอผ่าน พวกเขาก็เอาเข้าโรงฉายเอง แต่ฉันคิดว่าตารางเวลาของ ‘ปรมาจารย์’ น่าจะจัดออกมาแล้วนะ”


……


บนเน็ต โฆษณาหนังแผ่ฟ้าปกคลุมดิน
มีทั้งโฆษณาเป็นตัวอย่างหนัง และโปสเตอร์แปะทั่วทั้งเมืองใหญ่ๆ ในประเทศ โปสเตอร์ของ ‘ปรมาจารย์’ มีทั้งบนรถบัส รถไฟ รวมทั้งในห้างสรรพสินค้าต่างๆ ไม่มีใครรู้หรอกว่าหนังเรื่องนี้จะผ่านการตรวจสอบหรือไม่ เพราะว่าบนโปสเตอร์ไม่ได้ระบุวันเวลาฉายเอาไว้ ในนั้นมีเพียงรูปของจางเย่ที่ติดหนวดปลอมอยู่มุมขวาไกลๆ ในฐานะตัวร้ายของเรื่อง นี่นับเป็นครั้งแรกที่เขามีรูปติดอยู่ตามที่สาธารณะทั่วหัวเมืองหลักๆ ทำให้ชื่อเสียงของจางเย่ยิ่งเพิ่มขึ้น


……


ตกกลางคืน
เพิ่งเลยเวลาเที่ยงคืน ระดับบนทำเนียบคนดังได้ปรับใหม่แล้ว ในการอัปเดตอันดับครั้งนี้ของวัน จางเย่ได้นำหน้าเฉินฟางหัวอีกครั้ง จากอันดับสามแซงขึ้นมาเป็นอันดับสอง อาจเพราะค่าความนิยมของทั้งคู่ไม่ต่างกันมากนักตั้งแต่แรก และจากการโฆษณา ‘ปรมาจารย์’ ที่ช่วยได้ไม่น้อยเลย
เรียกได้ว่าเป็นค่าความนิยมที่มั่นคงดีแล้ว
ทว่ากลับไม่เพียงมั่นคงเท่านั้น ยังตีตื้นขึ้นไปเทียบกับอันดับหนึ่งได้อย่างน่าพรั่นพรึงสุดๆ!
จางเย่ผู้ไม่เคยปล่อยว่างปล่อยวาง หลังจากผ่านไปหนึ่งอาทิตย์อย่างสงบสันติสุข ก็ถึงเวลาแล้วที่เขาจะได้กลับมาผงาด! กลับมาพร้อมบทบาทและผลงานชิ้นใหม่!






=================


[1] เรื่องราวในการ์ตูนเรื่อง Dragon Ball เกี่ยวกับการผจญภัยของ ซุน โกคู ในการรวบรวมดราก้อนบอลให้ครบ 7 ลูก เพื่อขอพรหนึ่งข้อจากเทพเจ้ามังกร


*-*-*-*-*-*-*-*-*-*-*-*-*-*-*-*










[Go To Next Chapter]( ./9.md)