##บทที่ 652 : สี่ผู้แปลกประหลาด!
ตอนบ่าย
การคัดเลือกรอบแรกสิ้นสุดลง
จากนั้นจางเย่เรียกจางฉีฉีและทุกคนมารวมกัน เพื่อเริ่มคัดกรองวิธีแบบพื้นพรม[1]ของผู้เข้าประกวดที่ส่งตัวอย่างการแสดงมาให้ดูทางอีเมล์ ถึงแม้ว่าการประกวดรอบแรกในวันนี้จะสิ้นสุดลง แต่พวกเขายังคงมีรอบใหม่ในวันพรุ่งนี้และวันถัดไป จึงจำเป็นต้องจัดเรียงผู้เข้าแข่งขันเพื่อแจ้งให้ทราบและกำหนดวันแข่งขัน สำหรับผู้สมัครที่อยู่ไกลแต่มีศักยภาพนั้น ทีมงานจะรับผิดชอบค่าใช้จ่ายสำหรับค่าตั๋วรถไฟหรือค่ารถทั้งขาไปและกลับ
“ทุกคนมาดูทางนี้”
“ฉันรับผิดชอบผู้สมัครร้อยคนนี้”
“ส่วนหน้านี้ฉันรับผิดชอบเอง”
“เอาละ ถ้าตัวอย่างของใครที่ดูแล้วดี บอกผมด้วย ผมจะตัดสินอีกที”
“เอ๋ อาจารย์จาง ลองฟังดูสิ เสียงคนนี้ไม่เลว”
“ขอผมฟังหน่อย”
“คนนี้ใช้ได้ไหมคะ?”
“ฟังดูใช้ได้ แจ้งให้เธอทราบด้วย”
“ไดเรคเตอร์จาง ผมก็เจออีกคนที่ใช้ได้”
“มาแล้ว มาแล้ว”
เป็นสองชั่วโมงเต็มที่ทุกคนต่างวุ่นอยู่กับงานของตน ในการคัดเลือกผู้ที่ส่งตัวอย่างมาสมัคร ซึ่งได้มาเพียงหนึ่งในห้าเท่านั้น พวกเขาเองก็จนปัญญากับเรื่องนี้ เพราะมีผู้สมัครมากมายเหลือเกิน ก่อนหน้านี้มีผู้ชมที่ไม่ได้มองแง่ดีต่อรายการ ‘เดอะวอยซ์มหาชน’ แต่หลังจากที่ ‘เบรนโกลด์’ ได้เป็นสปอนเซอร์หลักให้กับรายการและมีสี่โค้ชเพลงที่มีชื่อเสียงมาร่วมด้วย กลายเป็นว่ามีคนสมัครกันเข้ามาเพิ่มขึ้นอีกหลายเท่า เป็นจำนวนมากอย่างที่ไม่เคยปรากฏที่ไหนมาก่อน มากเป็นสามหรือสี่เท่าของรายการแข่งขันร้องเพลงรายการอื่น ในประวัติศาสตร์ของวงการนี้ไม่เคยมีการรวมทีมโค้ชที่เก่งขนาดนี้มาก่อน และก็ไม่เคยมีสปอนเซอร์ที่ลงทุนเป็นหลักร้อยล้านด้วย ชัดเจนว่า แค่ก้าวแรกของรายการ ‘เดอะวอซย์มหาชน’ ก็ก้าวนำหน้ารายการอื่นๆ ในรูปแบบเดียวกัน ทิ้งระยะห่างเหนือชั้นไปไกลโข!
กริ๊ง กริ๊ง เสียงโทรศัพท์ดังขึ้น
จางเย่กดรับ กรอกเสียงไปตามสายว่า “รองผู้อำนวยการเจียง”
ผู้โทรคือรองผู้อำนวยการเจียงหยวน “จางน้อย ผมได้ยินว่าที่ปรึกษาด้านดนตรีสี่คนที่ผมส่งไปโดนคุณทำให้อารมณ์เสียจนหนีกันไปหมดเลยหรือ?”
จางเย่หัวเราะ ตอบว่า “รองผู้อำนวยการเจียง ไม่ใช่ผมทำให้เขาโมโหจนหนีกันไปหมด เพียงแต่แนวคิดไม่ตรงกัน งานทางนี้พวกเขาก็ช่วยอะไรไม่ได้มาก ผมเลยคิดว่าผมทำเองดีกว่า อย่างมากผมก็ตามดูการประกวดทุกรอบ แค่ใช้เวลาเพิ่มขึ้นเอง ไม่ลำบากอะไรหรอกครับ”
เจียงหยวนได้ยินถึงกับพูดอะไรไม่ถูก “เอาละ ผมจะไม่ยุ่งกับเรื่องนี้อีกแล้ว แต่ยังคงเป็นคำเดิม ผมต้องการเห็นผล เห็นเรตติ้ง”
จางเย่ตอบ “ผมรู้ครับ”
“วันนี้ผ่านเข้ารอบกี่คน?” เจียงหยวนถามด้วยความกังวล
“สี่คนครับ” จางเย่ตอบ
เจียงหยวนถามอย่างตกใจ “ทำไมน้อยจัง?”
จางเย่ตอบว่า “แต่เยี่ยมๆ ทุกคนเลย”
เจียงหยวน “งั้นก็ดี ผมจะรอฟังข่าวชัยชนะของคุณ”
หลังจากวางโทรศัพท์ จางเย่หันไปดูนาฬิกา เรียกรวมพลทุกคน “วันนี้พอแค่นี้ก่อน ได้เวลาเลิกงานแล้ว ขอบคุณสำหรับการทำงานหนักของทุกคนครับ”
“ฮู่”
“ไม่ลำบากหรอกครับ”
“เป็นสิ่งที่พวกเราต้องทำอยู่แล้ว”
ในที่สุดทุกคนก็สามารถหยุดพักและผ่อนคลาย เตรียมตัวเลิกงานได้
จางเย่เป็นคนบ้างาน โดยปกติเมื่อถึง 6 โมงหรือ 1 ทุ่ม เขาจะยังไม่เลิกงาน และถ้ามีงานจริงๆ ก็จะอยู่ทำจนถึง 2 ทุ่มหรือ 3 ทุ่มกว่าจะเลิก แต่วันนี้เขาเป็นคนแรกที่กลับก่อน ทั้งที่อีก 20 นาทีจึงจะได้เวลาเลิกงาน การที่จางเย่ออกก่อนเวลา เป็นเพราะมียัยแสบน้อยรอเขาอยู่ เขาต้องรีบไปที่โรงเรียนประถมเพื่อรับเฉินเฉิน หากเขาไปช้า ยัยเด็กนี่คงโมโหแน่ๆ
ทันทีที่ลับหลังจางเย่ ทีมงานทุกคนก็เริ่มเปิดอกพูดคุยกัน ไม่ต้องกังวลอะไรอีกต่อไป!
จางจั่วถอนหายใจกล่าว “พวกคุณว่า ผู้เข้าแข่งขันเหล่านี้จะไหวไหม?”
อู่อี้ยิ้มอย่างฝืดๆ “ไม่รู้สิ เหอๆ แต่อาจารย์จางน่าจะมีหลักการพิจารณาของตัวเองอยู่นะ”
“เฮ้อ ฉันไม่รู้จะพูดยังไงดีแล้ว” ฮาฉีฉีกล่าวพลางบีบนวดระหว่างคิ้ว “ขอให้เป็นอย่างที่คิดเถอะ ขอให้มีปาฏิหารย์ปรากฏขึ้นทีเถอะ” กล่าวน้ำเสียงอ่อนใจกับความหวังลมๆ แล้งๆ
คนอื่นๆ มองหน้ากันไปมา สีหน้าแววตาฉายชัดถึงความกลัดกลุ้ม!
ขณะที่มีทีมงานบางคน สีหน้าราวกับกำลังปวดไข่[2] !
สำหรับความคิดเห็นที่มีต่อผู้เข้าแข่งขันในวันนี้ ทุกคนล้วนมีคำถามที่น่าสงสัยรบกวนอยู่ในใจ เคยเห็นแต่สิ่งที่แปลก แต่ไม่เคยเห็นอะไรที่แปลกประหลาดแบบนี้มาก่อน!
เฉียนผิงฝาน
ซุนต้าเซวียน
โจวต้าเหนียน
หลัวอวี่
สี่ผู้แปลกประหลาด ซึ่งแต่ละคนก็มี ‘ความอัศจรรย์’ ไม่แพ้กัน!




…….




หลังเลิกงาน
ออฟฟิศของทีมงาน ‘เดอะวอยซ์’ ปิดไฟหมดแล้ว ทุกคนแยกย้ายกันลงจากตึก
ในลิฟต์ ผู้ช่วยผู้กำกับจางจั่วเจอกับเพื่อนจากทีมงานอื่นที่อยู่ใน CCTV1 ทั้งสองรู้จักกันมาหลายปีแล้ว
คนนั้นทักทายว่า “เหล่าจั่ว”
จางจั่วตอบกลับว่า “ไง เหล่าหวี”
คนนั้นถามว่า “เป็นไงบ้าง? ยุ่งกับการเตรียมอุปกรณ์ใช่ไหม? ได้ยินว่าใช้เงินซื้ออุปกรณ์ถึง 20 ล้านหยวนจริงดิ?”
จางจั่วตอบว่า “ ใช่ ซื้ออุปกรณ์มาชุดใหญ่ วันมะรืนคงจะทยอยส่งมาถึง”
คนนั้นพูดต่ออีก “หึ เพราะพวกนายมีเงินน่ะสิ อย่างว่าแหละ ค่าสปอนเซอร์ร้อยล้าน หลับตาโยนเงินทิ้งยังต้องใช้เวลาสามวันสามคืนเลย เฮ้อ แล้วดูทางทีมงานฉันดิ โคตรจะขี้เหนียวชะมัดยาด! ขออะไรก็ไม่มี งบประมาณแค่ไม่กี่หมื่นหยวน หัวหน้าก็กั๊กไว้ไม่ยอมให้ เงินทองไม่ได้อู้ฟู่เหมือนพวกนายนี่ อยากซื้ออะไรก็ซื้อได้เลยแฮะ” หยุดไปพักหนึ่ง จู่ๆ ก็ถามขึ้นมาว่า “จริงสิ วันนี้รายการนายมีแข่งขันไม่ใช่เหรอ?”
พอได้ยินคำนี้ สีหน้าของจางจั่วพลันกระอักกระอ่วน “อ๋อ เอ่อ ใช่มั้ง”
คนนั้นถามว่า “หมายความว่ายังไง? สุดท้ายผลเป็นยังไงบ้าง? มีคนเจ๋งๆ อยู่กี่คน? ตอนนั้นฉันเดินผ่านเห็นผู้หญิงผมยาวสวยสุดๆ ตากลมโตใส่ชุดสีแดง เธอผ่านเข้ารอบหรือเปล่า?”
จางจั่วตอบ “ไม่ผ่าน”
คนนั้นถามต่อ “พวกนายเลือกคนไหนเข้ารอบบ้าง?”
จางจั่วกล่าวอ้ำอึ้งว่า “อ่า เอ่อ ผมไม่ได้ดูแลส่วนนี้ อืม ผมไม่ค่อยรู้เรื่องน่ะ”
คนนั้นไม่เชื่อ “นายเป็นถึงผู้ช่วยผู้กำกับ แม้จะไม่ใช่งานที่นายดูแลแต่ก็ต้องรู้เรื่องบ้างสิ”
จางจั่วกระแอมไอ กล่าวว่า “ผมไม่รู้เรื่องจริงๆ!”




……




อีกฟากหนึ่ง
ด้านล่างสุดของหอคอยโทรทัศน์ CCTV อู่อี้พบกับเพื่อนเก่าที่อยู่อีกแผนกหนึ่ง
ผู้หญิงคนนั้นทักขึ้นว่า “อู่อี้ เลิกงานแล้วเหรอ?”
“ใช่แล้ว” อู่อี้ตอบ
ผู้หญิงคนนั้นถามว่า “วันนี้มีการแข่งขันร้องเพลง?”
อู่อี้สะอึกไปครั้งหนึ่ง “มะ มีด้วยหรือ? ผมไม่ค่อยแน่ใจแฮะ”
ผู้หญิงคนนั้นมองค้อนขวับ “นายไม่ต้องมาหลอกฉันเลย ที่สถานี CCTV รู้กันหมดว่าวันนี้รายการ ‘เดอะวอยซ์’ มีการประกวดคัดเลือกรอบแรก หนังสือพิมพ์ก็ลงข่าว นายรีบบอกฉันมาเลยว่าเข้ารอบกี่คน? ร้องเป็นยังไงบ้าง? ฉันน่ะชอบดูการประกวดร้องเพลงที่สุด ผู้เข้าแข่งขันรายการนายเปรียบกับสถานีโทรทัศน์นครหลวงแล้วเป็นยังไงบ้าง?”
อู่อี้รีบเปลี่ยนเรื่องพูด “เอ๊ะ! เธอซื้อรองเท้าใหม่เหรอ?”
“ใช่ สวยไหมล่ะ........เอ๋ ฉันถามนายเรื่องผู้เข้าแข่งขันอยู่ดีๆ แต่นายกลับมาถามฉันเรื่องรองเท้าทำไมหา!” ผู้หญิงคนนั้นชักฉุนที่ถูกพาออกนอกเรื่อง
อู่อี้รีบกลบเกลื่อนว่า “ผมไม่ค่อยรู้เรื่องหรอก วันนี้ผมไม่ได้อยู่ในสถานที่จัดงานด้วย!”




…….




และอีกด้านหนึ่งของหอคอยโทรทัศน์ CCTV
เสี่ยวหวังขี่จักรยาน เตรียมตัวกลับบ้าน
ด้านหลังมีเพื่อนเก่าสมัยเรียนมหาวิทยาลัยคนหนึ่ง เป็นผู้หญิงซึ่งทำงานอยู่ที่ CCTV เหมือนกับเธอ พวกเธอเรียนจบและเข้าทำงานพร้อมกันที่ CCTV จึงมีความสัมพันธ์ที่ค่อนข้างดี
“หวังหวัง วันนี้ฉันตามหาเธอทั้งวันแน่ะ!”
“หืม? หาฉันมีเรื่องอะไรเหรอ?”
“จะถามเธอถึงเรื่องการประกวดน่ะสิ อยากรู้อ่ะ”
“เอ่อ….”
“ไดเรคเตอร์จางของพวกเธอ คัดเลือกโดยการฟังแต่เสียงไม่ดูที่หน้าตาจริงๆ เหรอ? พวกที่เข้ารอบหน้าตาเป็นไงบ้าง? มีถ่ายรูปไว้บ้างเปล่า? ขอฉันดูหน่อยสิ”
“อ่า….”
“เอ่ออ่าอะไรล่ะ ฉันถามเธออยู่นะ มีเบื้องหลังวีดีโอด้วยไหม? ให้ฉันดูก่อนหน่อยสิ ตอนนี้คนส่วนใหญ่ของ CCTV ต่างก็ทายกันอยู่ว่าผู้เข้ารอบที่พวกเธอคัดเข้ามามีหน้าตาเป็นยังไงบ้าง วันนี้เฉพาะในออฟฟิศของฉัน ก็มีตั้งเจ็ดแปดคนแล้วที่คุยเรื่องนี้กันอยู่”
“เอ้อ แบบว่า......”
“อย่าบอกเชียวว่าเธอไม่ได้อยู่ในสถานที่จัดงานน่ะ เร็วเข้า พูดให้ฟังหน่อยสิ!”
“ไม่ได้หรอก หัวหน้า.....หัวหน้าให้เก็บเป็นความลับน่ะ”
“เชอะ มีอะไรน่าเก็บเป็นความลับกัน!”
“เขาไม่ให้พูดจริงๆ”
“เธอแอบๆ บอกฉันหน่อยน่า เราเป็นเพื่อนสนิทกันนะ”
“อะแฮ่ม บอกไม่ได้จริงๆ งั้นขอตัวก่อนนะ เจอกันพรุ่งนี้!”
“เฮ้ย รอก่อน เดี๋ยวสิ จะรีบไปไหนยะ!”




…….




เหตุการณ์แบบเดียวกันได้เกิดขึ้นกับทีมงานและพนักงานทุกคนของรายการ ‘เดอะวอยซ์’ เวลานี้มีการพูดคุยเป็นประเด็นร้อนแรงถึงรายการ ‘เดอะวอยซ์’ พนักงานในแผนกต่างๆ ของสถานีโทรทัศน์ CCTV ต่างสนใจและอยากรู้กันสุดๆ บางคนถึงกับอยากจะเข้าไปดูการแข่งถึงห้องส่ง แต่ติดอยู่ที่กฎห้ามไว้ หากไม่ใช่ผู้เกี่ยวข้องไม่มีสิทธิ์เข้า ความอยากรู้อยากเห็นทำให้พวกเขากระวนกระวายใจ ต้องทนรอจนเลิกงาน แล้วรีบไปหาเพื่อนหรือเพื่อนนักเรียนเก่าหรือเพื่อนร่วมงานเก่าในทีมงาน ‘เดอะวอยซ์’ เพื่อเลียบเคียงถามถึงสถานการณ์
แต่ไม่มีข้อยกเว้น พวกเขาไม่ได้ข้อมูลอะไรเลย!
ทีมงานของรายการ ‘เดอะวอยซ์มหาชน’ นั้นล้วนปิดปากสนิท! ราวกับพวกเขาได้ตกลงกันล่วงหน้า พร้อมใจกันเก็บเป็นความลับ บางคนแกล้งทำโง่ เห็นๆ อยู่ว่าวิ่งวุ่นในสถานที่จัดงาน กลับพูดหน้าตาเฉยว่าไม่ได้อยู่ในสถานที่จัดงานก็เลยไม่รู้เรื่อง พวกเขาไม่รู้จริงๆ น่ะเหรอ? จางเย่ขอให้เก็บเป็นความลับจริงเหรอ? แท้จริงแล้วไม่ใช่! จางเย่ไม่เคยพูดว่าให้ทุกคนเก็บเป็นความลับเลย! ขอแค่ไม่มีคลิปวีดีโอหลุดออกไปก็พอ เรื่องขี้ปะติ๋วแบบนี้มีอะไรน่าเก็บเป็นความลับหรือไง!
ทว่า...ไม่มีใครพูด! ไม่มีใครพูดเลยสักคน!
อันที่จริงเพราะคนในทีมงาน ‘เดอะวอยซ์’ ไม่กล้าบอกคนอื่นต่างหากล่ะ!
พวกเขาแม่*ไม่รู้จะเอาหน้าไปไว้ที่ไหน!
บอกพวกนั้น? บอกห่*อะไรล่ะ! จะบอกยังไงเรอะ!?
แม่*ดูรายการประกวดของช่องดาวเทียมช่องอื่นสิ รวมถึงรายการที่ออกอากาศในช่วงสิบปีที่ผ่านมาด้วย รายการแต่ละรายการ มีรายการไหนบ้างที่ผู้เข้าแข่งขันไม่ใช่หนุ่มหล่อสาวสวย? ผู้เข้าแข่งขันคนไหนที่ไม่ใช่อยู่ในวัยหนุ่มสาวที่เต็มไปด้วยความฮึกเหิม?
หนุ่มวัยรุ่นสุดหล่อ!
สาววัยรุ่นสุดสวย!
มีอยู่ทุกที่!
แล้วดูผู้เข้าแข่งขันที่พวกเขาคัดเข้ารอบเข้ามาสิ...หน้าตาท่าทางเป็นยังไง?
หนุ่มบ้านนอก!
ชายกำยำสูงใหญ่!
ยัยถึกที่หนักถึงหกสิบเจ็ดสิบกิโล!
แล้วยังมีชายแก่อีกหนึ่งคน!
แต่นั่นยังไม่ใช่สิ่งที่แปลกที่สุด ที่แปลกประหลาดที่สุดคืออาชีพของพวกคนเหล่านี้! บรรดาหนุ่มหล่อสาวสวยของรายการโชว์อื่นๆ ต่างก็อยู่ในแวดวงวิชาชีพมีงานมีการทำที่ดี มีนักเรียนจากวิทยาลัยดนตรี หรือนักดนตรีที่จบการศึกษาจากโรงเรียนดนตรี มีครูสอนดนตรี ครูสอนเปียโน ครูสอนกีต้าร์ นักร้องตัวสำรอง นักแต่งเพลงอิสระ คนเขียนเพลงอิสระ หรือแม้แต่นักร้องหน้าใหม่ที่ได้เซ็นสัญญากับทางบริษัทไว้แล้ว ถึงแม้จะยังไม่ได้ออกแผ่น แต่ก็จัดว่าเป็นคนในวงการ! มองปราดเดียวก็รู้ว่าเป็นมืออาชีพขนาดไหน!
แล้วดูที่ผู้เข้ารอบของ ‘เดอะวอยซ์’ พวกนี้สิ!
ช่างซ่อมจักรยาน!
คนขับหัวรถจักร!
ครูพลศึกษา!
แล้วแม่*ยังมีตาแก่วัยเกษียณอายุหกสิบปีอีก!
จะเปรียบกันได้ยังไง!
ให้พวกเขาพูดยังไง!
พอเปรียบกันแล้ว เหมือกับขาข้างหนึ่งอยู่บนฟ้าส่วนขาอีกข้างหนึงอยู่ใต้ดิน[3]ฉิ*หาย! ต่อให้พวกเขาหน้าหนาขนาดไหน ก็ไม่กล้าพอที่จะพูดเรื่องภูมิหลังของผู้เข้าแข่งขันกับคนอื่นหรอก พูดไปก็โดนเยาะเย้ยเปล่าๆ เฮ้อ!






=======================
[1] 地毯式 วิธีแบบพื้นพรม อุปมาอุปมัย หมายถึง การค้นหาในขอบเขต ได้อย่างละเอียดรอบคอบไม่มีตกหล่น
[2] 蛋疼 อาการปวดไข่ เป็นคำสแลงที่นิยมใช้บนโลกออนไลน์ ความหมายแฝงของมันคือความยุ่งเหยิงและความตื่นเต้นของบางสิ่งบางอย่างทำให้ร่างกายรู้สึกอึดอัด เหมือนมีอะไรวิ่งอยู่ในร่างกายเดี๋ยวไปซ้าย เดี๋ยวมาขวา ทำให้อยากชกต่อยคนเพื่อระบายอารมณ์
[3] 天上一脚，地上一脚 ขาอยู่บนฟ้าข้างหนึ่ง ขาอยู่บนพื้นข้างหนึ่ง อุปมาอุปมัย หมายถึง มีความต่างกันมาก
*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./53.md)