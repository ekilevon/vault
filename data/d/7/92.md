##บทที่ 692 : ปู่ อย่าวุ่นวายเลยน่า!
สามทุ่มสิบห้านาที ผู้เข้าแข่งขันคนต่อไปก้าวขึ้นเวที พ่อกับแม่ถูกจางเย่ยั่วจนอยากรู้
รอดูอย่างใจจดจ่ออยู่หน้าจอโทรทัศน์
อยากเห็นว่าผู้เข้าแข่งขันคนต่อไปจะชวนให้ตกตะลึงได้อย่างไร ทางหนึ่งกินไส้กรอกกับเฉินเฉิน
ทางหนึ่งชมดูด้วยความสงสัย
ทว่าจางเย่กลับลุกขึ้นจากเก้าอี้ วางตะเกียบลงด้วยความอิ่ม
หยิบเอากระดาษเช็ดคราบน้ำมันและน้ำจิ้มกระเทียมออกจากมือและริมฝีปาก
แล้วเข้าไปหยิบโทรศัพท์มือถือตัวเองในห้อง เขาลังเลอยู่สักพัก พิจารณาอยู่เนิ่นนาน
ก่อนจะหยิบเอาเบอร์โทรศัพท์ที่จดไว้ในกระดาษจากกระเป๋ากางเกงออกมา
นี่คือสิ่งที่ได้มาจากทางทีมรายการ เป็นเบอร์ติดต่อฉุกเฉินของผู้เข้าแข่งขันและผู้เกี่ยวข้อง
กดเบอร์โทรออก
ติ๊ดๆ ปลายสายกดรับ
จางเย่กล่าวทักทาย "สวัสดีครับ"
ปลายสายเป็นชายวัยกลางคน "จากที่ไหน?"
"ขอถาม นี่คุณโจวหรือเปล่าครับ?" จางเย่กล่าว
"ผมครับ คุณคือ?" ชายวัยกลางคนนั้นประหลาดใจ
จางเย่กล่าว "ไม่ทราบคุณอยู่กับคุณแม่หรือเปล่าครับ? ผมอยากคุยกับคุณย่าหวัง ไม่ทราบพอจะให้คุณย่าหวังรับสายได้ไหมครับ?"
ชายวัยกลางคน "โทรหาแม่? เพื่อนที่สมาคมแม่บ้านเหรอ? หรือว่าผู้เกษียณอายุ?" ได้ยินเสียงของจางเย่พูดจาค่อนข้างมีมารยาท ดังนั้นปลายสายจึงไม่คิดมาก ไม่ได้ระวังตัวอะไร "ได้ รอสักครู่ ผมไปเรียกแม่ก่อน" จากนั้นได้ยินเสียงเขา "แม่ แม่ โทรศัพท์"
ราวห้าหกวินาทีให้หลัง ปลายสายมีคนพูด
เป็นเสียงหญิงชราคนหนึ่ง "ฮัลโหล เสี่ยวหลี่ที่สมาคมเหรอ?"
จางเย่ "ไม่ใช่ครับคุณย่าหวัง ผมจางเย่"
"จางเย่?" คุณย่าหวังส่ายหน้า "เธอโทรผิดหรือเปล่า?"
จางเย่กล่าว "ผมไม่ได้โทรผิดครับ ผมทราบว่าคุณไม่รู้จักผม ผมโทรหาคุณ แค่มีเรื่องขอร้องเล็กๆ อย่างหนึ่ง ผมอยากให้คุณช่วยเปิดดูช่อง CCTV1 ได้ไหมครับ?"
คุณย่าหวังไม่เข้าใจ "หืม?"
จางเย่ "เปิดดูแล้วคุณจะทราบเองครับ"
พูดจบ จางเย่ก็วางสายไป เขาเองก็ไม่รู้จะพูดอะไรต่อไปได้ ทั้งไม่ทราบว่าเรื่องนี้ตัวเขาเองสมควรพูดอีกหรือไม่ ดังนั้นจึงบอกกล่าวเพียงเท่านั้น
ปลายสาย
คุณย่าหวังสงสัยคาใจ "หมอนี่ใครกันน่ะ?"
คุณโจวที่เป็นลูกชายงุนงง "อ้าว แม่ไม่รู้จักเหรอ?"
"ไม่รู้จัก เขาบอกแค่ว่าให้แม่ดูช่อง CCTV1 แล้วก็วางสายไป" คุณย่าหวังเปิดโทรทัศน์อยู่ แต่เป็นรายการงิ้วที่เธอชอบฟัง
คุณโจวไร้คำพูด "แปลว่าไงกัน? ขายของ? หลอกลวง?"
คุณย่าหวัง "ไม่รู้สิ"
"CCTV1 มีอะไรกันนะ? อ้อ วันนี้วันพฤหัสบดีใช่ไหม? ตอนนี้เหมือนจะเป็น ‘เดอะวอยซ์มหาชน’ ผมได้ยินเพื่อนที่ทำงานพูดถึงเรื่องนี้ทุกวันเลยว่าสนุก อ๊ะ เดี๋ยวนะ!" คุณโจวนึกขึ้นได้ "เมื่อกี้แม่บอกว่าปลายสายชื่ออะไรนะ?"
คุณย่าหวังหวนนึก "เขาบอกว่าชื่อ...จางเย่?"
คุณโจวตกตะลึง "จางเย่ไม่ใช่พิธีกรคนนั้นหรอกหรือ!? ดูเหมือนเขาจะเป็นคนทำรายการให้กับ CCTV1 ‘เดอะวอยซ์’ นี่ก็รายการเขานี่แหละ!"
"พิธีกร?" เดิมทีคุณย่าหวังไม่ได้รู้จักดาราอะไรมากนัก
คุณโจวนึกสงสัย ขณะกดไปที่ช่อง CCTV1 "ดูสิ ‘เดอะวอยซ์’ จริงๆ ด้วย ดูเหมือนจะเริ่มรายการไปได้ไม่นาน จางเย่โทรหาแม่จริงๆ เหรอ? แต่ไม่มั้ง ดาราใหญ่ขนาดนั้นจะโทรหาบ้านเราทำไมกัน? แค่ฝันก็ยังไม่น่าเป็นไปได้! เรื่องนี้มันประหลาดมาก!"
คุณย่าหวัง "ถ้าเป็นคนหลอกลวงก็ช่างเขาเถอะ แม่จะดูงิ้วของแม่"
"อย่าเพิ่งสิแม่ ขอดูก่อน" คุณโจวเองก็สงสัยว่ารายการ ‘เดอะวอยซ์’ เป็นรายการอย่างไรเช่นกัน "รายการนี้ตอนนี้ดังมาก เป็นที่พูดถึงกันอยู่ทั่วประเทศเลย เรตติ้งเองก็ฆ่ารายการวาไรตี้แบบเดียวกันจนหมด แถมได้ยินมาว่าผู้เข้าแข่งร้องเพลงต่างมีสีสันสุดๆ เพื่อนผมบอกว่าตอนแรกมีช่างซ่อมรถจักรยานร้องเพลงได้สมหญิงยิ่งกว่าผู้หญิงจริงๆ เสียอีก น้ำเสียงอย่างยอดเยี่ยมมาก แถมยังมีผู้เข้าแข่งขันคนหนึ่ง...เฮ้ย!" พูดถึงตรงนี้เขาพลันตื่นตะลึง! เสียงที่กำลังหลุดออกมาจากในลำคอถึงกับชะงักหายไป!
คุณย่าหวังเลิกคิ้วสูง "ทำไมรึ?"
คุณโจวชี้ไปบนหน้าจอโทรทัศน์ มือสั่นระริก "พ่อ... พ่อนี่! นั่นพ่อนี่!"
"อะไรนะ?" คุณย่าหวังมีสีหน้าตกใจ ยื่นหน้าเข้าใกล้จอโทรทัศน์ แววตาของเธอเต็มไปด้วยความซับซ้อน!
คุณโจวทำหน้าเหมือนเห็นสิ่งที่ชวนตกใจสุดขีด "ทำไมพ่อออกทีวีล่ะ!"
คุณย่าหวังเงียบไปครู่หนึ่ง "เปลี่ยนช่อง!"
"แม่..." คุณโจวสะอึกเงียบ
"เปลี่ยนเดี๋ยวนี้!" คุณย่าหวังกระแทกเสียงย้ำ
คุณโจวรีบแย้ง "เปลี่ยนทำไมกัน แม่ดูสิ หย่ากับพ่อตั้งเจ็ดแปดปีแล้วนะ พอพ่อโทรมาหาทีไรแม่ก็วางสายใส่ตลอด ทุกครั้งที่มาหาก็ไม่เปิดประตู แค่เพื่อนบ้านพูดถึงพ่อ แม่ก็ชักตาขวางใส่ ยังจะเอายังไงอีกอ่ะแม่? พ่อเองก็ไม่ได้ทำอะไรผิดสักหน่อย พ่อก็แค่ชอบร้องเพลงเองนี่นา หลายปีมานี้ทำไมยังไม่ปล่อยวางสักทีล่ะ"
คุณย่าหวังโมโหขึ้นมา "เฮอะ! หมอนั่นชอบร้องเพลงเรอะ? มันเอาเพลงแทนชีวิตต่างหาก! ตอนแกยังเล็ก พ่อแกวันๆ เอาแต่แบกกีต้าร์ตั้งวงกับเพื่อนที่ทำงานอะไรไม่รู้ จะบอกว่าตอนนั้นเขาอายุยังน้อยก็ช่างเถอะ แต่ต่อมาอายุยิ่งมายิ่งมากขึ้นทุกที เป็นตายเขากลับไม่ยอมเลิก! ทำงานอยู่ในโรงงานยี่สิบสามสิบปี สุดท้ายบอกว่าเพื่อความฝันตอนเด็ก บอกว่าจะเลิกทำงานเสร็จก็ชิงเกษียณก่อนวัย พูดไม่พูดเปล่า ยังเอาเงินเกษียณน้อยนิดนั่นออกมาใช้ สุดท้ายไม่มีเงินรายได้อะไรอีก ช่วงนั้นบ้านเราต้องผ่านอะไรมาบ้างไม่ใช่จะไม่รู้!"
คุณโจวค้านเสียงเบาลง "..แม่ก็ไม่ใช่หย่ากับพ่อไปแล้วเหรอ?"
คุณย่าหวังสะบัดเสียงใส่ ยิ่งนึกถึงยิ่งฉุนเฉียว "ตอนอายุน้อยๆ อยากร้องเพลงก็ช่าง แก่ๆ กันแล้ว ยังจะมาร้องเพลงบ้าอะไรอีก! ยังจะมาตามหาฝันอะไรกันอีก! คนหนึ่งคนหนึ่งชีวิต ชีวิตลิขิตให้เป็นคนทำงานธรรมดา ทำไมอายุมากแล้วยังไม่ยอมปล่อยวาง หา! มองไม่เห็นหรือยังไง! เด็กๆ คนอื่นขึ้นเวทีประกวดร้องเพลงยังพอว่า แต่เขาขึ้นไปวุ่นวายทำบ้าอะไร! อยากร้องเพลงก็ร้องไปสิ! ใครมันจะไปอยากฟัง!"
คุณโจวบึ้งปาก กล่าวอย่างดื้อรั้น "แม่ไม่ดูผมดู ผมยังไม่เคยฟังพ่อร้องสักเพลงเลย พ่อร้องเพลงทีไรแม่กับพ่อต้องเถียงกันทุกที!"
คุณย่าหวังด่าสาดเสียเทเสียต่ออีกพักหนึ่ง ทว่าเท้าไม่ขยับไปไหน ยังคงนั่งอยู่ที่โซฟา สายตาคมปลาบจับจ้องบนจอโทรทัศน์ตาเขม็ง!
……
ในอินเทอร์เน็ต
ผู้ชมจำนวนมากแทบจะเป็นลม!
"ลมจะจับ!"
"+1 เป็นลม!"
"นี่... นี่มัน..."
"ฉิ*หาย ทำไมมีคนแก่ได้วะ?"
"ตาบอดแล้ว!"
"น้องสาวนายสิ! ‘เดอะวอยซ์’ ผู้เข้าแข่งขันนายแม่*จะมั่วซั่วเกินไปแล้ว! คนขับรถไฟ อาจารย์พละ ช่างซ่อมจักรยาน ตอนนี้ยังจะมีลุงเกษียณอีกเรอะ?"
"อาจารย์จาง ฉันซูฮกนายฉิ*!"
"เฮ้ย ต้องเล่นกันขนาดนี้เลยเรอะ?"
"นี่อายุเท่าไรเนี่ย ยังจะมาประกวดร้องเพลงอีก?"
"ตาลุงนี่มีแรงจริงเรอะ อายุตั้งเท่าไรยังจะร้องเพลงอีก?"
"นี่ตัวถมหรือเปล่า?"
"ไม่ใช่ตกใจตายคาเวทีนะ?"
เหล่าผู้ชมหน้าจอทีวีล้วนแต่ต้องยิ้มฝืดเฝื่อน เห็นของแปลกมาก็มาก แต่ยังไม่เคยเห็นอะไรแปลกขนาดนี้มาก่อน! คนอายุหกสิบกว่ามาประกวดความสามารถ? แถมยังประกวดร้องเพลง? คนอื่นเขามาประกวดร้องเพลงน่ะ อย่าว่าแต่หกสิบเลย แค่สี่สิบก็เรียกว่าเป็นขนหงส์หางกิเลนแล้ว วัยนี้นับเป็นผู้เข้าแข่งขันสูงอายุแล้ว เรียกว่าเป็นพวก ‘แวะมาเที่ยว' ในรายการจะเหมาะกว่าอีก ผ่านไปรอบเดียวก็โดนคัดออกแหง ยังไงอายุขนาดนี้ทั้งสภาพร่างกายทั้งสภาพเสียงก็ต้องมีตกลงไปมาก อย่าว่าแต่ปู่วัยหกสิบกว่านี่เลยน่า!
อย่าวุ่นวายเลยน่า!
แก่ๆ อย่างปู่ อย่าวุ่นวายเลยน่า!


*-*-*-*-*-*-*-*-*-*-*-*-*-*-*-*


[Go To Next Chapter]( ./93.md)