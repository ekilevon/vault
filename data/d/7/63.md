##บทที่ 663 : รายการคุณภาพระดับโรงงาน?
หอคอย CCTV
คนจากแต่ละแผนกแต่ละช่องของ CCTV จำนวนมากต่างได้ยินข่าวนี้กันแล้ว
“หา?”
“ทีมงานรายการ ‘เดอะวอยซ์’ เร่งมือกันแล้ว?”
“ฉันเพิ่งไปดูมา พวกเขาดุดันโคตร!”
“มันต้องเร่งขนาดนั้นเชียวเหรอ?”
“พวกนี้เพี้ยนไปแล้ว!”
“เวลาแค่เกือบครึ่งเดือนก็สร้างเวทีรายการประกวดความสามารถใหญ่โตมโหฬารขนาดนี้..จากไม่มีก็เสกให้มีขึ้นมาได้? ยังไม่ต้องพูดถึงเรตติ้งจะดีไม่ดีเลย แค่ประสิทธิภาพในการทำงานนี่ก็สุดยอดเกินพอ!”
“พวกนี้บ้าแหงๆ”
“นั่นสิ ไปฉีดเลือดไก่กันมาแน่!”
“ใต้ขุนพลแกร่งไร้พลทหารอ่อนแอ[1] จางเย่มีฝีมือจริงๆ !”
ผู้คนจากทีมรายการอื่นจำนวนมากของ CCTV ได้แต่ย้อนถามตัวเอง ถ้าเอางานด่วนขนาดนี้มาโยนให้พวกเขาทำบ้างล่ะก็ ไม่ต้องพูดถึงเรื่องประกาศหนึ่งอาทิตย์ก่อนถึงเวลาออกอากาศเลย แค่ให้พวกเขามีเวลาเตรียมตัวก่อนแล้วประกาศตั้งแต่ตอนเริ่มลงมือผลิต พวกเขาก็ไม่มีทางทำได้ทันอยู่ดี! เวลาแค่ยี่สิบวันก็สร้างเวทีใหญ่ขนาดนี้เสร็จ แล้วยังเรื่องคัดเลือกผู้แข่งขัน เชิญโค้ช แม้แต่เรื่องสุดหินอย่างการหาสปอนเซอร์ หาบริษัทโฆษณา ก็ทำเสร็จหมดแล้ว แค่ได้ฟังตั้งแต่ต้นจนจบ ความรู้สึกแรกที่มีคือไม่กล้าจินตนาการเลยจริงๆ ทีมงาน ‘เดอะวอยซ์’ ทำให้พวกเขาต้องมองเพื่อนร่วมงานที่ CCTV ใหม่จริงๆ !
อย่างไรก็ตาม ผู้คนยังคงมีความคิดเห็นกังขาเกี่ยวกับรายการ
“ถึงจะรีบเร่งแทบเป็นแทบตาย แต่คงไม่ได้เรตติ้งตามที่สถานีกำหนดสินะ?”
“ฉิ*หาย ได้ยินว่าทางสถานีกำหนดเป้าเรตติ้งเฉลี่ยต้องให้ถึง 0.7% แน่ะ นั่นก็สยองอยู่ดีแหละ”
“คอยดูตอนค่ำเถอะ”
“จะอัดเสร็จทันไหมก็ยังไม่แน่ เวลาที่ CCTV กำหนดให้กระชั้นชิดเกินไป หลีกเลี่ยงข้อผิดพลาดได้ยากมาก ถึงเวลาแล้วส่งผลกระทบต่อการออกอากาศหรือเจอข้อผิดพลาดตอนออกอากาศ ตอนนั้นล่ะปัญหาใหญ่เลย”
……
ขณะเดียวกัน
โลกภายนอกก็ไม่ได้เงียบเชียบแต่อย่างใด
ทุกตรอกซอกซอยทุกแห่งหนทั่วทั้งประเทศต่างสามารถได้ยินเสียงผู้คนพูดคุยกัน
“เฮ้ย ‘เดอะวอยซ์’ จะเริ่มออกอากาศตอนค่ำนี้ล่ะ”
“อะไรนะ? วันนี้เหรอ? ยังอีกตั้งเดือนไม่ใช่เหรอ?”
“นั่นมันกำหนดการเดิมแล้วเธอ ตั้งแต่อาทิตย์ที่แล้วมีประกาศเปลี่ยนกำหนดการออกมา เธอไม่เห็นรึไง? ที่พิธีกรรายการก่อนหน้านั้นถูกสั่งพักงานไง ก็เลยต้องเปลี่ยนเป็น ‘เดอะวอยซ์’ แบบกะทันหันมาแทนที่”
“โห นี่มันบังคับเป็ดลงหม้อชัดๆ !”
“ถูกต้อง รายการที่ถูกบีบคั้นขนาดนี้ไม่มีทางทำออกมาดีได้หรอก”
“ใช่ ต่อให้ได้เวลาเตรียมตัวพอ ก็ไม่แน่ว่ารายการนี้จะออกมาดีนะ ยิ่งไม่ต้องพูดถึงเรื่องถูกบีบให้ออกอากาศตอนนี้หรอก รายการนี้จะมีคุณภาพอะไรได้ล่ะ? ค่าต้นทุนผลิตก็ปาไปร้อยล้านเชียวนะ ฉันว่าขว้างหินลงน้ำแล้วล่ะ เทียบกับรายการประกวดประเภทอื่นไม่ได้เสียด้วยซ้ำ เวทีใหญ่แล้วไง? อุปกรณ์ดีแล้วไง? สุดท้ายก็ต้องดูที่ผู้เข้าแข่งขันอยู่ดี ถึงจะมีพวกพี่สาวจางมานั่งเป็นกรรมการก็ไม่ช่วยอะไร ผู้ชมจะมาดูพี่สาวจางนั่งอยู่เฉยๆ กับที่ท่าเดียวไม่ได้รึเปล่า? ถ้าจะเอาโค้ชมาออกรายการแค่นี้ไปหาดูที่อื่นก็ได้เถอะ”
“ฉันก็ว่างั้น”




……




ในอินเทอร์เน็ต
มีกระทู้พูดถึง ‘เดอะวอยซ์’ เป็นจำนวนมาก
“เริ่มฉายวันนี้แล้วนะ!”
“เร็วเกินอ่ะ ฉันเพิ่งได้เห็นคลิปโฆษณาฉายเอง แบบนี้มีเวลาเตรียมตัวทันเหรอ? ฉันชื่นชอบจางเย่มากเลย เป็นห่วงเขาจริงๆ คราวนี้ตำนานจางเย่จะไม่จบสิ้นกันแค่นี้หรอกหรือ?”
“ไม่มีตำนานไหนอยู่เป็นนิรันดร์หรอก แม้เป็นพระพุทธรูปยังมีวันแตกหักผุพัง”
“โทษจางเย่ไม่ได้หรอก ใครใช้ให้พิธีกรคนนั้นออกมาทำเรื่องบัดสีบัดเถลิงกันล่ะ แถมยังโดนเอารูปออกมาแฉอีก ไม่งั้น ‘เดอะวอยซ์’ ก็คงไม่ต้องเร่งออกอากาศขนาดนี้หรอก!”
“เฮ้อ ประจวบเหมาะพอดีเป๊ะ!”
“อาจารย์จางคราวนี้อับโชคจริง!”
“ใช่ๆ โชคไม่ดีเลย เดิมทีฉันคาดหวังกับรายการใหม่ของอาจารย์จางมากๆ นะ แต่ดันมาเป็นซะแบบนี้ ฉันนี่หนาวเชี่*ๆ เวลาเต็มที่แค่ยี่สิบวันจะเตรียมรายการดีๆ ออกมาได้ไง”
มีบางกระแสที่ค่อนข้างหวังดี
และก็มีกระแส ที่ค่อนข้างโจมตีรุนแรง
“รายการนี้ตอนแรกก็ไม่มีดีอยู่แล้ว”
“ไม่เคยคาดหวังอยู่แล้ว ตอนนี้ยิ่งไม่ต้องพูดถึง!”
“จางเย่โง่แท้ๆ รายการร้องเพลงดีๆ ก็ดันขายให้ BTV ไป ส่วนตัวเองกลับมาทำรายการประกวดที่ในวงการทำกันจนเอียนแล้วแทน แถมยังเอาสโลแกนโง่ๆ อย่างการฟังแต่เสียงมาใช้ นี่เรียกว่าอะไร? แม่*มีประโยชน์อะไรล่ะ! รายการประกวดความสามารถของคนอื่นนั้น ผู้เข้าแข่งขันต้องหน้าตาดี แล้วก็ต้องร้องเพลงเพราะ แล้วของพวกนายล่ะ? สโลแกนฟังแต่เสียง? ไม่ดูรูปร่างหน้าตา? งั้นฉันจะดูรายการพวกนายทำซากอะไร ฉันไปดูคนที่ทั้งสวยทั้งเก่งไม่ดีกว่าเรอะ!”
“พูดได้ถูกต้อง”
“ทางดีๆ จางเย่ไม่เดิน ต้องสรรหาหนทางฆ่าตัวตาย!”
“สงสัยคราวนี้จางเย่ คงอยากย้ายจากหน้าเวทีไปอยู่หลังเวทีละมั้ง?”
“หา? ที่พูดนี่หมายความว่าไง?”
“พวกนายลองคิดดูสิ รายการของจางเย่ก่อนหน้านี้ที่จริงก็ไม่เลว แต่ก็เป็นรายการที่เน้นบทบาทของพิธีกรเป็นหลักหรือไม่ก็มีแต่พิธีกรอย่างเดียว พวกนายดู ‘จางเย่ทอล์คโชว์’ แล้วก็ดู ‘ห้องเลคเชอร์’ สิ ตั้งแต่ต้นจนจบทั้งรายการก็มีจางเย่เป็นพิธีกรเพียงคนเดียว รายการจะรุ่งหรือร่วงก็ขึ้นอยู่กับฝีปากและความสามารถของเขาเพียงคนเดียว เขาเชี่ยวชาญในสิ่งที่คนอื่นไม่รู้ กล้าพูดในสิ่งที่คนอื่นไม่กล้า ดังนั้นจึงไม่มีพิธีกรหน้าไหนสามารถมาแทนที่จางเย่ได้ แต่รายการประกวดร้องเพลงล่ะ? รายการประเภทนี้พิธีกรแทบไม่ต้องอะไรมากเลย! แล้วจะเอาพิธีกรมาทำอะไรได้? อย่างมากสุดแค่มาประกาศ มาพูดคำโฆษณา แล้วจากนั้นล่ะ? จากนั้นก็ไม่มีอะไรน่ะสิ ส่วนหน้าที่วิจารณ์กับปฏิสัมพันธ์ก็เป็นของกรรมการ ร้องเพลงก็เป็นเรื่องของผู้เข้าแข่งขัน ทั้งหมดนี้ไม่เกี่ยวอะไรกับพิธีกรเลยสักนิด ทีนี้เข้าใจหรือยังว่าทำไมผู้คนถึงไม่คาดหวังอะไรกับ ‘เดอะวอยซ์’? เพราะจางเย่โยนจุดแข็งที่สุดของตัวเองทิ้งไป! แล้วเปลี่ยนบทบาท ไม่สิ นับว่ากลายมาเป็นแค่ตัวประกอบดีๆ นี่เอง!”
“ก็จริงนะ”
“พอฟังนายพูดแบบนี้ ก็ถูกนะ พิธีกรรายการอย่างนี้จะเป็นใครก็เหมือนกันหมด เปลี่ยนเอาใครมาก็ได้ ราคาไม่ได้แพง!”
“จริงด้วย เปลี่ยนให้ฉันไปทำก็ได้เหมือนกัน!”
“ขึ้นเวทีมาพูดแค่ไม่กี่ประโยคแบบนี้ หรือว่าจางเย่ตั้งใจจะย้ายไปทำงานเบื้องหลังแล้วจริงๆ ?”
“รายการใหม่ของจางเย่ผิดแผกจากสไตล์ของเขาเกินไป มันเต็มไปด้วยข้อผิดพลาดและปัญหาต่างๆ มากมายเกินแก้ ไม่เข้าใจจริงๆ เลยว่ามือโปรระดับจางเย่จะพลาดไปขนาดนี้ได้ยังไง! หรือว่าจางเย่จะคุ้นเคยแต่กับการทำรายการธรรมดาที่ช่องท้องถิ่นกับสถานีออนไลน์ พอมาอยู่สถานีที่ใหญ่ที่สุดในประเทศก็เลยปรับตัวไม่ได้? จนทำให้ดึงฝีมือที่มีออกมาไม่ได้? หรือไม่ก็ จริงๆ แล้วเขามีฝีมืออยู่แค่นี้? แต่เป็นพวกเราที่ประเมินเขาไว้สูงเกินไป? แล้วปาฏิหาริย์อะไรต่อมิอะไรที่เป็นจางเย่เท่านั้นที่ทำได้มาตลอดนั่นล่ะ?”
“เหอๆ มาคราวนี้ต่อให้ตายปาฏิหาริย์ก็คงช่วยอะไรไม่ได้หรอก”
“ใช่ ปาฏิหาริย์ก็คือปาฏิหาริย์ ไม่ได้เกิดขึ้นง่ายดายปานนั้น”
เวลานี้เอง บรรดาเพื่อนพี่น้องพลพรรคของจางเย่ต่างออกมาหยัดยืนพูดช่วยจางเย่กันอย่างแข็งขัน
นักแสดงตลกเหยาเจี้ยนไฉ “อย่าได้ดูเบาจางเย่เชียว ระวังนะ ยิ่งเป็นเรื่องที่คนส่วนใหญ่มองว่าแย่ จางน้อยน่ะกลับจะยิ่งทำออกมาได้ดี —— ประสบการณ์ที่ผ่านมาบอกฉันแบบนี้!”
อาจารย์ภาควิชาภาษาจีนมหาวิทยาลัยเป่ยต้า ซูน่า “ยังไม่ออกอากาศเลย อะไรๆ ก็ยังไม่แน่”
พิธีกร BTV ต่งซานซาน “ฉันคิดว่ารูปแบบการออกฉาย ‘เดอะวอยซ์’ ของจางเย่ กับรูปแบบที่ทุกคนจินตนาการเอาไว้นั้นต้องแตกต่างกันอย่างแน่นอน เชื่อเถอะค่ะ ข้อนี้ฉันกล้ารับประกัน! ดังนั้นลองมาจับตาดูกันเถอะ! แต่ไหนแต่ไรมาจางเย่นั้นไม่เคยทำให้ทุกคนผิดหวัง ครั้งนี้ก็เช่นกัน!”
ศิลปินจางเสีย “จางน้อยเป็นคนที่ทุ่มเทที่สุดเท่าที่ฉันเคยพบเจอ เพื่อผังรายการใหม่นี้ จางน้อยทุ่มไปแล้วมากมาย ชนิดที่ไม่ว่าใครก็ไม่อาจจินตนาการได้ ฉันหวังว่าทุกคนจะยอมผ่อนปรนให้จางน้อยกันสักหน่อย เป็นทั้งผู้กำกับใหญ่ ทั้งโปรดิวเซอร์ ทั้งพิธีกรให้ ‘เดอะวอยซ์’ วันๆ ของจางน้อยไม่ง่ายดายเลยนะ!”
นักร้องเฉินกวง “ขอแรงสนับสนุน ‘เดอะวอยซ์มหาชน’ ด้วยนะครับ!”
นักร้องฟ่านเหวินลี่ “คืนนี้สามทุ่ม ไม่พบกันไม่เลิกรานะคะทุกท่าน!”
ฟางเว่ยหงผู้จัดการส่วนตัวของจางหย่วนฉีเองก็ส่งเสียงขึ้นมาเช่นกัน “เคยร่วมงานกับอาจารย์จางหลายต่อหลายครั้ง ล้วนผ่านไปด้วยดีเป็นอย่างยิ่ง ครั้งนี้พี่สาวจางได้ตัดสินใจเข้าร่วมรายการประกวดอย่างที่ไม่เคยทำมาก่อน ข้อแรกเพราะทางทีมรายการได้เสนอค่าตอบแทนที่ไม่อาจปฏิเสธได้ ข้อสอง เป็นเพราะขึ้นชื่อว่าจางเย่ พวกเราต่างรู้ดีถึงฝีมือของอาจารย์จาง จึงเชื่อมั่นในตัวเขา นอกจากนี้ขอเชิญพบกับเพลงเปิดเวทีและเพลงประกอบรายการ ‘เดอะวอยซ์’ ที่จะออกอากาศในค่ำคืนนี้ด้วยนะคะ แม้ว่าจะขับร้องโดยโค้ชทั้งสี่ แต่ผู้แต่งคำร้องทำนองก็คือผู้กำกับใหญ่จางเย่”
“ว้าววว เพลงใหม่ล่ะๆ”
“นั่นสิ ไปดูก่อนแล้วค่อยว่ากันเถอะ!”
“ใช่ ต้องดูก่อนถึงจะรู้ว่าดีหรือไม่ดี ตอนนี้ยังเร็วเกินไปที่จะพูดอะไร!”
“ทุกคนอย่าไปด่าจางเย่อีกเลย ฉันได้ยินมาว่าอาทิตย์นี้เขาไม่ได้กลับบ้านทั้งอาทิตย์ แทบไม่ได้หลับไม่ได้นอน เอาแต่วุ่นอยู่กับการเร่งทำรายการใหม่ให้ทันเวลา คุณย่าจางพูดถูก พวกเราน่าจะยอมผ่อนปรนให้กับจางเย่สักหน่อย ถึงแม้บางทีไอ้หมอนี่จะยั่วโมโหคนเก่ง แล้วก็กร้าวร้าวเสมอต้นเสมอปลายก็เถอะ!”
“ฮ่าๆ เป็นเพราะว่าหมอนี่ล่วงเกินผู้คนไว้เกินไป จึงตกเป็นเป้าให้หลายคนแห่เข้ามาหาเรื่อง คอยตำหนิ คอยวิจารณ์เสียๆ หายๆ ตลอดเวลา ความจริงแล้วคนพวกนี้ล้วนอยากให้จางเย่ทำพลาดสักที พวกเขาอยากที่จะได้หัวเราะเยาะใส่จางเย่สักครั้งไง!”
“ใช่ คนจำนวนไม่น้อยล้วนเคยถูกจางเย่ตอกหน้ามาแล้วนับครั้งไม่ถ้วน ต่างรอคอยว่าจางเย่จะมีวันนี้เข้าสักวัน คราวนี้แหละถึงเวลานั้นสักที!”
ดาราทั้งหลายออกมาให้การสนับสนุนมากมายขนาดนี้ ชัดเจนว่าทำให้กระแสปะทุขึ้นอีกครั้ง นี่คือการระเบิดโฆษณารอบสุดท้ายก่อนการออกอากาศ โค้ชทั้งสี่รับค่าตอบแทนจากการเข้าร่วมรายการมาแล้ว ย่อมต้องช่วยพูดให้กับ ‘เดอะวอยซ์’
เช่นเดียวกับเหยาเจี้ยนไฉ ต่งซานซาน ยิ่งไม่ต้องพูดให้มากความ ว่าความสัมพันธ์นั้นเหนียวแน่นเป็นอย่างยิ่ง ใช่แล้ว ตัวต่งซานซานนั้นทำงานเป็นพิธีกรที่ BTV จึงมีคำพูดบางคำไม่สมควรพูด โดยเฉพาะการโฆษณารายการให้กับพิธีกรของ CCTV แต่ปัจจุบันนี้จางเย่มีความสัมพันธ์อันดีกับ BTV ต่อให้จะเคยทะเลาะ เคยทำให้ขายหน้า แต่ก็ยังยื่นมือช่วยเหลือผ่านช่วงเวลาที่ยากลำบากมาด้วยกัน ดังนั้นการที่ต่งซานซานจะโฆษณาช่วยจางเย่สักเล็กน้อย จึงไม่ได้มีอะไรไม่เหมาะสม ในเมื่อมีความสัมพันธ์กับเพื่อนร่วมชั้นเรียนระดับนี้อยู่ ทางสถานีจึงไม่สามารถนำเรื่องนี้มาตำหนิเธอได้ ต้องรู้ด้วยว่า ตอนนี้ต่งซานซานนับได้ว่ากำลังมาแรง ก้าวเข้าสู่รายชื่อคนดังระดับดีไปแล้วเรียบร้อย ไม่ได้เป็นแค่หน้าใหม่เหมือนดั่งตอนแรกเริ่มอีกต่อไป


========================
[1] 强将手下无弱兵 ใต้ขุนพลแกร่งไร้ทัพอ่อนแอ เป็นสำนวน หมายถึง ผู้นำเก่งไม่มีลูกน้องไร้ความสามารถ
*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./64.md)