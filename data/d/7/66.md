##บทที่ 666 : จุดไฟทั่วเวที!
บรรดาผู้ชมทะยอยเข้าสู่สตูดิโอ
“ข้างหน้ารีบหน่อยสิ”
“อย่าดันสิ”
“อ๊ะ ฉันมองเห็นจางเย่ด้วยแน่ะ!”
“ฉันก็เห็นเขาเหมือนกันแหละย่ะ โอ๊ะ เห็นเฉินกวงด้วย!”
“กลอนที่เพิ่งโพสต์นั่นมันเรื่องอะไรกัน? จางเย่ยุ่งอยู่ไม่ใช่เหรอ?”
“ก็จางเย่นั่นแหละแวบคว้ามือถือมาโพสต์เวยป๋อน่ะ ฉันไปอ่านหน้าวอลเขามาแล้ว ก่อนหน้านี้ไปเฝ้าอยู่ในเน็ตรอให้จางเย่เขียนกลอนอยู่ตั้งนาน คิดไม่ถึงเลยว่าวันนี้จะสมหวัง จางเย่แต่งกลอนสดได้เหนือความคาดหมายจริงๆ สมคำร่ำลือ กลอนของเขาน่ะเขียนขึ้นเองแบบไม่ได้แต่งร่างไว้ก่อนแล้วก็ไม่ได้ลอกคนอื่นมาด้วย เขาแต่งขึ้นเองสดๆ หมดเลย!”
“กลอนนั่นสุดยอดจริงๆ !”
“แต่ไม่รู้ว่ารายการจะเป็นไงบ้างนะ”
“ไอ๊หยา เวทีนี่โคตรยิ่งใหญ่อลังการชะมัด!”
“นั่นสิ เวทีมหัศจรรย์จริง ไอ้นี่ต้องจ่ายไปเท่าไหร่เนี่ย เทียบกับเวทีของพวกรายการประกวดที่อื่นนั่นแล้ว ต่างกันเป็นหนึ่งแสนแปดพันลี้[1]แน่ะ !”
“ไม่เคยพบเห็นเวทีที่ใหญ่ขนาดนี้มาก่อนเลยอ่ะ! ประกวดร้องเพลงอย่างเดียว ถึงกับต้องเล่นใหญ่อย่างกับคืนส่งปี! จำเป็นไหมหว่า?”
“มิน่าล่ะถึงใช้งบไปร้อยกว่าล้าน ทุ่มให้หมดหน้าตักจริงๆ !”
หลังจากที่ผู้ชมเข้ามานั่งที่เรียบร้อยแล้วก็เริ่มส่งเสียงจอแจพูดคุยกัน
อีกด้านหนึ่ง ฮาฉีฉีก็กำลังนำทางผู้ชมกลุ่มหนึ่งมายังห้องส่งด้วยตนเอง เหตุที่ฮาฉีฉีต้องมาต้อนรับด้วยตนเอง นั่นเพราะอีกฝ่ายไม่ได้เป็นเพียงผู้ชมธรรมดาทั่วไป หากแต่เป็นอู๋ม่อ ประธานบริษัทเบรนโกลด์รวมถึงทีมผู้บริหารระดับสูงและพนักงานบริษัทบางส่วน พวกเขาได้ติดต่อกับจางเย่ไว้ตั้งแต่เนิ่นๆ ว่าอยากจะมาร่วมชมการอัดรายการตอนแรกแบบสดๆ ชัดเจนว่าจางเย่ไม่คัดค้าน มีแต่จะรีบจัดการหาที่นั่งให้พวกเขาทันที ความจริงแล้วสตาฟรายการล้วนทราบดี สปอนเซอร์หนึ่งร้อยล้านสำหรับ ‘เบรนโกลด์’ แล้วนั้น เรียกว่าเป็นการตวัดปากกาเซ็นจำนวนเงินมหาศาลรวดเดียว ซึ่งเป็นจำนวนที่จะสูญเปล่าไปไม่ได้ ที่พวกเขามายังสตูดิโอคราวนี้ก็เพื่อสังเกตการณ์ อยากจะมาดูให้เห็นกับตาว่าการลงทุนร้อยล้านคราวนี้จะได้อะไรคืนมาสักเท่าไร รายการนี้จะสามารถดันบริษัทพวกเขาให้ขึ้นไปอยู่อีกระดับได้หรือไม่
เมื่อบริษัทโฆษณามาถึง สตาฟรายการพลันรู้สึกกดดันอย่างหนัก ขืนพวกเขาทำพังล่ะก็ ไม่รู้จริงๆ ว่าจะให้คำตอบต่อบริษัท ‘เบรนโกลด์’ อย่างไรดี!
ฮาฉีฉีกล่าวเชิญ “ประธานอู๋ เชิญทางนี้ค่ะ”
อู๋ม่อตอบรับ
“ดิฉันไปจะไปเรียกผู้กำกับจางมาพบท่านนะคะ” ฮาฉีฉีหมุนตัว
อู๋ม่อกลับหยุดเธอไว้ “ไม่ต้องหรอก ให้อาจารย์จางจัดการธุระเถอะ พวกผมนั่งตรงนี้ก็โอเคแล้ว เวลากระชั้นชิด อย่าไปรบกวนเขาเลย”
ฮาฉีฉีตอบ “ได้ค่ะ”
ณ ประตูเฉพาะพนักงาน เหล่าบอร์ดบริหารของ CCTV1 พากันเดินเข้ามา
คนที่เดินนำอยู่ด้านหน้าก็คือเจียงหยวน ขนาบข้างด้วยหญิงชายวัยกลางคนสองสามคน มีทั้งหัวหน้าและเลขา ทั้งหมดล้วนเป็นระดับหัวแถวของ CCTV1 ซึ่งขณะนี้พากันมายังห้องส่งเช่นกัน
จางจั่วรีบเข้ามาดักหน้า “รองผู้อำนวยการเจียง รองผู้อำนวยการหลวี่ หัวหน้าหลี่……”
เจียงหยวนโบกมือ “พวกเธอไปทำงานเถอะ ไม่ต้องสนใจพวกเรา”
“งั้น…...งั้นก็ได้ครับ” จางจั่วลังเลเล็กน้อย แล้วรีบวิ่งไปจัดการธุระต่อ
จากนั้นไม่นาน คนจากทีมรายการอื่นๆ ของ CCTV จำนวนหนึ่งก็เข้ามาอย่างเงียบเชียบ ไม่ได้กล่าวทักทายกับพวกทีมงานรายการ ‘เดอะวอยซ์’ เลยสักคำ คนพวกนี้หาที่นั่งแถวหลังได้ต่างนั่งกันตามสะดวก พอได้ที่นั่งกันเรียบร้อยค่อยหันมาพูดคุยกันสักสองสามประโยค จากนั้นไม่รู้จะคุยอะไรต่อ ชัดเจนว่าการอัดรายการตอนแรกของ ‘เดอะวอยซ์’ นั้น ไม่เพียงแต่เป็นที่สนใจของโลกภายนอกเท่านั้น กับพนักงานภายใน CCTV และบรรดาผู้จัดรายการเองก็สงสัยใคร่รู้เช่นกัน ล้วนแต่สงสัยสุดๆ ว่ารายการประกวดที่เกลื่อนเกร่อเช่นนี้จะมีกลยุทธ์อะไร จึงทำให้จางเย่ถึงกับกู่ร้องประโยคที่ว่า ‘ยืนมองยอดเขาสูง’ ออกมาได้!
แม้ว่าคนเหล่านี้จะเป็นคนในสถานี แต่พวกเขากลับเพิ่งเคยมายังห้องอัดรายการ ‘เดอะวอยซ์’ เป็นครั้งแรก อีกทั้งรายการยังไม่เริ่มถ่ายทำ ยากที่จะบอกว่ารายการจะออกมาเป็นอย่างไร แต่ละคนจึงยังไม่มีปฏิกิริยาอะไรออกมากัน ทว่าสิ่งหนึ่งที่ทำให้พวกเขารู้สึกถึงข้อแตกต่างอย่างรุนแรงก็คือเวทีทั้งหมดนั่นเอง เรียกได้ว่าหรูหราหาใดเปรียบจริงๆ !
ไฟที่ติดตั้งอยู่ด้านซ้าย ราคาสองแสนสอง!
เครื่องมือด้านขวานั่น ราคาแสนหนึ่งหมื่น!
ยังมีจอยักษ์ที่อยู่ด้านหลังพร้อมชุดระบบควบคุม อย่างน้อยก็ล้านขึ้น!
ทั่วทั้ง CCTV นอกจากเวทีคืนส่งปีเท่านั้นที่กล้าจ่ายเงินจำนวนมหาศาลขนาดนี้ ก็ไม่มีรายอื่นกล้าทุ่มจ่ายอย่าง ‘เดอะวอยซ์’ แล้วจริงๆ ต่อให้ถึงจะกล้าจ่าย ก็ไม่มีทางมีงบประมาณขนาดนี้ คำนวณดูแล้วเวทีทั้งหมดนี้ต้องใช้งบประมาณรวมๆ สิบล้านขึ้นไป! พนักงาน CCTV เหล่านี้ต่างรู้สึกว่าฟุ่มเฟือยหรูหราจนเกินไป! น่าอิจฉาเกินไปแล้ว! อุปกรณ์ชุดนี้เวทีนี้ถ้าเอามาให้พวกเขาคงจะดีไม่น้อย!
บนเวที จางเย่สื่อสารผ่านวิทยุ “ทุกฝ่ายเตรียมพร้อม นับถอยหลังในอีกห้านาที!”
ผู้ชมในห้องส่งต่างได้ยิน เริ่มพากันเงียบเสียงลงทันที
จางเย่เริ่มต้นออกคำสั่งกำหนดการ โดยกล่าวกับผู้ชม “รบกวนทุกท่านปิดโทรศัพท์มือถือหรือเปลี่ยนเป็นโหมดเงียบนะครับ อีกสักครู่จะเริ่มการอัดแล้ว กรุณาอย่าส่งเสียงดัง ขณะที่ผู้เข้าแข่งขันกำลังทำการแสดงและขณะที่โค้ชกำลังพูดก็ขอให้รักษาความเงียบสงบ จะดีที่สุดต้องไม่ส่งเสียงปรบมือหรือส่งเสียงแปลกๆ อย่างเช่นเสียงสงสัยแปลกใจ หรือผิวปากเป่าปาก ไม่อย่างนั้นจะกระทบกับการอัด ทำให้ต้องกลับมาเริ่มใหม่อีกรอบนะครับ เพราะว่ารายการจะออกอากาศคืนนี้แล้ว ด้วยเวลาค่อนข้างกระชั้นชิด เราจำเป็นต้องเคร่งครัดกันตั้งแต่ต้นจนจบ จึงต้องขอความร่วมมือจากทุกท่านเป็นอย่างยิ่ง เรามาร่วมแรงร่วมใจกันนะครับ ขอบคุณครับ”
ผู้ชมเริ่มปิดมือถือหรือไม่ก็เปิดโหมดเงียบ
จางเย่หันกลับไป ถือไมค์กล่าว “ไฟครับ บริเวณหมายเลข 3 ตรงนี้ หรี่ไฟลงหน่อย ล้นไปด้านนอกแล้ว…...เช็คไมค์รอบสุดท้าย โอเค…...โค้ชทางนั่นเตรียมพร้อมนะครับ…...ดี…...ทุกฝ่ายประจำที่ ทุกฝ่ายประจำที่ ดนตรีเตรียม…...นับถอยหลัง…...สาม สอง หนึ่ง เริ่มได้!” ถ้าเป็นตอนที่ฉายทางโทรทัศน์ ด้านหน้าอาจจะมีคลิปสั้นๆ และคำแนะนำ แต่ตอนที่อัดรายการนี้จะไม่มี จึงเริ่มต้นด้วยเพลงเปิดเวที!
เริ่มอัดรายการ!
เสียงดนตรีดังขึ้น!
เมื่ออินโทรเริ่มบรรเลงออกมา ผู้ชมในห้องส่งจำนวนมากต่างปิดตาลง อย่างดื่มด่ำไปกับเสียงดนตรี เครื่องเสียงอะคูสติกนี้ทำให้เสียงออกมาเพราะพริ้งไม่ธรรมดาเลยจริงๆ ซาวด์เอฟเฟคนั่น ยิ่งไม่ต้องพูดถึง!
เจียงหยวนพยักหน้าน้อยๆ
พนักงานหลายคนของ CCTV ต่างชื่นชมในใจไม่หยุด เครื่องมือสุดยอดระดับประเทศชุดนี้ สมแล้วที่ราคาขนาดนี้จริงๆ โคตรแพงจริง แต่โคตรคุ้มค่าสมราคา!
เวทีเริ่มมืดลง เหลือเพียงไฟสีแดงดวงเล็กไม่กี่ดวง เปิดเอาไว้ตามตำแหน่งต่างๆ ของเวที ทันใดนั้น! ลำแสงไฟสีขาวดวงหนึ่งส่องสว่างขึ้น สาดแสงจากบนลงสู่พื้นเวที ตามด้วยสปอร์ตไลท์ดวงอื่นๆ สาดส่องตามกันมาเป็นทอดๆ ส่องไสวไปยังทางขึ้นเวที ปรากฏเป็นเงาคนๆ หนึ่ง ฉายแสงส่องกระทบร่างคนๆ นั้นให้ค่อยๆ เผยความเคลื่อนไหว!
ที่ออกมาเป็นคนแรกคือ——เฉินกวง!
เฉินกวงมาในชุดสูทลายดอก ถือไมโครโฟนพร้อมกับก้าวออกมาอย่างช้าๆ “จะบินสู่ฟ้า ให้ตะวันอยู่เคียงข้าง โลกกำลังรอฉันไปเปลี่ยนแปลง……”
จากนั้น โค้ชคนที่สองก็ปรากฏตัว!
ก่อนที่คนจะมองเห็น เสียงเพลงกลับนำมาก่อนแล้ว!
“ฝันที่คิดฝัน ไม่หวั่นเกรงสายตาใคร ที่นี่ฉันจะทำให้เป็นจริงได้!” เป็นฟ่านเหวินลี่ภรรยาของเฉินกวง น้ำเสียงปราดเปรียวนั้น ทั่วทั้งโลกดนตรีอันดับหนึ่งก็มีแต่เธอคนนี้!
ตามมาด้วย การปรากฏกายของจางเสีย คุณย่าจางร้องตามสไตล์เสียงนุ่มนวลสวยงามหรือการร้องเพลงสไตล์ Bel Canto[2] แม้ว่าจะใช้น้ำเสียงอ้อยอิ่ง แต่กลับมีเสน่ห์ น่าฟังเป็นอย่างยิ่ง ไม่ได้ทำให้คนรู้สึกว่าเสียงนี้โดดออกไปจากเพลงป๊อบเลย “หัวเราะเริงร่า เธอฉันเดินเคียงไหล่ ทุกแห่งหนความสุขมากมายไร้สิ้นสุด!”
ในที่สุด โค้ชคนสุดท้ายก็ร่วมปรากฏกาย!
พริบตาที่เธอปรากฏตัว ผู้ชมทั้งห้องส่งต่างพากันยืนส่งเสียงเชียร์ออกมา กรีดร้องไม่หยุด!
จางหย่วนฉียิ้มอย่างมั่นใจก้าวขึ้นไปบนเวที “ละทิ้งทุกปัญหาก้าวไปข้างหน้าอย่างองอาจ ฉันจะผงาดกล้ากลางเวที!”
ฉับพลันท่วงทำนองทวีความดุเดือดขึ้น!
โค้ชทั้งสี่สบตากัน แล้วเปล่งเสียงร้องประสาน
“ฉันเชื่อในความเป็นฉัน ฉันเชื่อมั่นในวันพรุ่งนี้ ฉันเชื่อว่าวัยเยาว์ไร้ขอบฟ้า”
“ริมหาดตะวันลา คราคร่ำครื้นเครงบนวิถี นี่แหละแดนสรวงในดวงใจ”
“ฉันเชื่อในอิสรเสรี ฉันเชื่อในความหวัง ฉันเชื่อว่าจะเอื้อมถึงฟากฟ้าบนนั้น มีเธออยู่ข้างฉัน ทำให้ชีวิตแปลกใหม่ ทุกโมงยามคือความสดใส I - do - believe !”
ผู้ชมพลันเลือดลมพลุ่งพล่าน บ้างโบกแขน บ้างกรี๊ดสนั่น!
น้ำเสียงของคนทั้งสี่ไม่เหมือนกัน เสียงของจางเสียนั้นกังวานมั่นคง ลูกคอของเฉินกวงระเบิดพลังแข็งแกร่ง ความปราดเปรียวนุ่มนวลของฟ่านเหวินลี่ บวกกับความสมบูรณ์และพลังแม่เหล็กของจางหย่วนฉี โทรเสียงที่แตกต่างกันของทั้งสี่ผสมผสานรวมกันอย่างลงตัวได้อย่างไม่น่าเชื่อ! หนุนส่งให้บทเพลงเปิดตัวนี้โดดเด่นไร้ที่ติ!
“ฉันเชื่อในอิสรเสรี ฉันเชื่อในความหวัง!”
“ฉันเชื่อว่าจะเอื้อมถึงฟากฟ้าบนนั้น!”
“มีเธออยู่ข้างฉัน ทำให้ชีวิตแปลกใหม่ ทุกโมงยามคือความสดใส!”
“I - do - believe !”
เวทีที่สมบูรณ์แบบ!
เอฟเฟคเสียงที่สมบูรณ์แบบ!
เสียงเพลงที่สมบูรณ์แบบ!
บทเพลงเปิดตัวนี้ได้จุดไฟไปทั่วทั้งเวที!
“โคตรเพราะสุดๆ !”
“ร้องเพราะจังเลย! นี่เป็นครั้งแรกที่ฉันได้ฟังแบบสดๆ ด้วย! จุใจจริงๆ !”
“พวกอาจารย์ช่างสมกับที่เป็นศิลปินเอกแห่งวงการดนตรีจริงๆ เก่งกาจกินกันไม่ลง!”
“ที่สำคัญคือตัวบทเพลงเองก็เพราะมาก! เพลงนี้แค่ฟังรอบแรกก็เพราะขนาดนี้เชียว! ‘จะบินสู่ฟ้า ให้ตะวันอยู่เคียงข้าง’? นี่มันความกล้าหาญแบบไหนกัน! เพลงอย่างนี้ก็มีแต่จางเย่เท่านั้นที่เขียนออกมาได้!”
“เพลงนี้ต้องฮิตแน่ๆ !”
“ใช่ รายการจะเป็นไงไม่รู้ แต่เพลงนี้สุดยอดของแท้ เอฟเฟคเปิดเวทีนี่ก็โคตรอลังการ!”
“ฟังแล้วเคลิ้มเลย! ต้องแบบนี้สิ แม่*ถึงจะเป็นการร้องเพลงที่แท้จริง!”
ผู้ชมจำนวนนับไม่ถ้วนเพิ่งค้นพบตอนนี้เองว่า ‘เดอะวอยซ์’ นั้นมีข้อแตกต่างจากรายการประกวดร้องเพลงของที่อื่นตรงไหน ในแง่ของเอฟเฟคแสงสีและเอฟเฟคเสียงนั้นเหนือกว่าอย่างท่วมท้น ยิ่งบวกกับซูเปอร์สตาร์ทั้งสี่ ที่ล้วนเปี่ยมพรสวรรค์ด้านการร้องเพลง เปรียบเทียบกันแล้ว การเปิดเวทีนี้ช่างยอดเยี่ยมเหนือล้ำเกินกว่ารายการประกวดอื่นๆ อย่างแท้จริง!
ดนตรียังไม่หยุดลง ยังคงบรรเลงต่อไป
ขณะเดียวกัน จางเย่ก้าวขึ้นมาบนเวทีเป็นที่เรียบร้อย ด้านบนเหนือศีรษะ มีไมค์แขวนตัวหนึ่งหล่นลงมาจากเพดาน ด้ามจับที่กลับหัวถูกจางเย่คว้าเอาไว้แล้วพลิกสลับด้านขึ้นมา พร้อมกล่าวเสียงกึกก้อง “ขอเชิญทุกท่านปรบมือให้เกียรติต้อนรับโค้ชทั้งสี่ท่านยังเก้าอี้ประจำตำแหน่ง! โค้ชท่านแรก จางเสีย!”
เสียงปรบมือดังกระหึ่มราวกัมปนาท!
พร้อมๆ กับเสียงดนตรี จางเสียยิ้มพร้อมโบกไม้โบกมือให้ทุกคน ขณะเดินไปยังเก้าอี้โค้ช
จางเย่เร่งเสียงสูงขึ้น “โค้ชท่านต่อไป เฉินกวง!”
เฉินกวงทำท่าชูนิ้วโป้งทั้งสองมือ วิ่งเหยาะๆ ไปยังเก้าอี้
“ขอต้อนรับโค้ชท่านที่สาม ฟ่านเหวินลี่!” เสียงของจางไต่ระดับสูงมาก การเป็นพิธีกรจะต้องคำนึงว่าบรรยากาศตอนไหนเป็นอย่างไรและต้องใช้น้ำเสียวิธีพูดอย่างไร
ฟ่านเหวินลี่ไม่ได้ออกแอ็คติ้งอะไร เพียงเดินเข้ามาด้วยมาดสุขุมเจือยิ้มน้อยๆ
จางเย่กล่าว “และขอต้อนรับโค้ชท่านสุดท้ายของเรา จางหย่วนฉี!”
ชื่อเสียงของพี่สาวจางช่างล้นหลาม ตอนที่แนะนำตัวเธอนั้น ผู้ชมที่อยู่ด้านล่างเวทีทวีเสียงปรบมือดังสนั่นหวั่นไหวและรัวเร็ว
ป้าบ! ป้าบ! ป้าบ!
ตามด้วยเสียงกรี๊ดกู่ร้องสนั่นลั่นสตูดิโอ!
จางหย่วนฉีคลี่ยิ้มหวานละมุน ก้าวเดินพร้อมโปรยจูบต่อทุกคนในที่นั้น
พี่สาวจางมักจะมีภาพลักษณ์เป็นคนที่เข้าถึงง่ายและเป็นกันเองเสมอ เพาะเธอคือ นางฟ้าซูเปอร์สตาร์!


=====================
[1] 十万八千里 หนึ่งแสนแปดพันลี้ หมายถึงระยะทางที่ไกลมากๆ เอามาใช้เปรียบเทียบว่าแตกต่างกันอย่างมาก คนละโลก
[2] 美声唱法 แปลตรงตัวคือการร้องเพลงสไตล์ Bel Canto ซึ่งเป็นภาษาอิตาเลียน แปลเป็นอังกฤษว่า Beautiful Singing หรือการร้องที่สวยงามนั่นเอง จะเป็นการร้องที่ต้องอาศัยการเรียงร้อยต่อเสียง(legato) มีความกลม นุ่มนวล มี virato ที่พอดี เน้นตำแหน่งเสียงที่เป็นธรรมชาติ และใช้เทคนิคการคุมลมหายใจ (appogio) อย่างเหมาะสม
=====================
《我相信 - 楊培安 : ชื่อเพลง I believe ร้องโดย หยางเผยอัน 》
(จากตอนที่ 654 + 666)




想飞上天，和太阳肩并肩。
จะบินสู่ฟ้า ให้ตะวันอยู่เคียงข้าง


世界等着我去改变。
โลกกำลังรอฉันไปเปลี่ยนแปลง


想做的梦，从不怕别人看见。
ฝันที่คิดฝัน ไม่หวั่นเกรงสายตาใคร


在这里我都能实现。
ที่นี่ฉันจะทำให้เป็นจริงได้


大声欢笑，让你我肩并肩。
หัวเราะเริงร่า เธอฉันเดินเคียงไหล่


何处不能欢乐无限。
ทุกแห่งหนความสุขมากมายไร้สิ้นสุด


抛开烦恼勇敢的大步向前。
ละทิ้งทุกปัญหาก้าวไปข้างหน้าอย่างองอาจ


我就站在舞台中间！
ฉันจะผงาดกล้ากลางเวที!


我相信我就是我，我相信明天，我相信青春没有地平线。
ฉันเชื่อในความเป็นฉัน ฉันเชื่อมั่นในวันพรุ่งนี้ ฉันเชื่อว่าวัยเยาว์ไร้ขอบฟ้า


在日落的海边，在热闹的大街，都是我心中最美的乐园。
ริมหาดตะวันลา คราคร่ำครื้นเครงบนวิถี นี่แหละแดนสรวงในดวงใจ


我相信自由自在，我相信希望，我相信伸手就能碰到天，有你在我身边，让生活更新鲜，每一刻都精采万分，I-do-believe！
ฉันเชื่อในอิสรเสรี ฉันเชื่อในความหวัง ฉันเชื่อว่าจะเอื้อมถึงฟากฟ้าบนนั้น มีเธออยู่ข้างฉัน ทำให้ชีวิตแปลกใหม่ ทุกโมงยามคือความสดใส I do believe


我相信自由自在，我相信希望！
ฉันเชื่อในอิสรเสรี ฉันเชื่อในความหวัง


我相信伸手就能碰到天！
ฉันเชื่อว่าจะเอื้อมถึงฟากฟ้าบนนั้น!


有你在我身边，让生活更新鲜，每一刻都精采万分！
มีเธออยู่ข้างฉัน ทำให้ชีวิตแปลกใหม่ ทุกโมงยามคือความสดใส


I-do-believe！
I - do - believe !


*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./67.md)