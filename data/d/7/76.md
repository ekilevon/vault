##บทที่ 676 : ศึกชิงคน!
สตูดิโอที่สองตรงหลังเวทีนั้นความจริงแล้วอยู่ไกลจากสตูดิโอที่หนึ่งมาก ไม่เพียงมีทางเดินยาวคั่นกลาง แต่ยังมีกำแพงและประตูกั้นอีกชั้น ด้วยเหตุนี้ เสียงด้านนอกจึงไม่สามารถเล็ดลอดเข้าไปในสตูดิโอที่หนึ่งได้ ขณะเดียวกันเสียงจากในสตูดิโอที่หนึ่งก็ดังลอดออกมาได้ยากเช่นกัน ทว่าขณะนั้นเอง ทีมงานรายการที่รับผิดชอบส่วนเบื้องหลังเวทีกลับต้องตกตะลึง! เพราะได้ยินเสียงระเบิดกู่ร้องกึกก้องมาจากทางสตูดิโอที่หนึ่งอย่างไม่คาดคิด ทำให้หูแทบดับ!
“อะไรกันน่ะ?”
“มีเรื่องอะไรรึเปล่า?”
“ทำไมเสียงดังขนาดนี้?”
“สตูดิโอที่หนึ่งเกิดอะไรหว่า?”
พนักงานด้านหลังเวทีเหล่านี้อยู่คนละแผนก มีบางคนเป็นเพียงฝ่ายขนย้าย จึงไม่ทราบเลยว่าที่เวทีทางนั้นเกิดอะไรขึ้นถึงได้เสียงดังขนาดนี้?




……




ภายในห้องอัดเดี่ยว
จางเย่เองก็ได้ยินเสียงปรบมือและเสียงโห่ร้องตะโกนก้องมาจากด้านหลังนอกประตู ความจริง เขาเองก็ตื่นเต้นมากเช่นกัน “หันมาแล้วครับ โค้ชทั้งสี่หันมาหมดเลย! สำเร็จแล้วครับ! เสี่ยวเฉียนทำได้แล้ว!”
พ่อเฉียนไม่เข้าใจ “นี่คือ?”
จางเย่ตอบ “หมายความว่าโค้ชทั้งสี่ล้วนอยากให้ลูกชายคุณเข้ามาเป็นสมาชิกในทีมพวกเขานั่นเองครับ!”
ดวงตาของแม่เฉียนพลันน้ำตาเอ่อคลอ “พวกเขาคิดว่าลูกชายเรา…...ลูกชายเราร้องเพลงเพราะหรือ?”
จางเย่ตอบ “ถูกต้องครับ! พวกคุณลองฟังเสียงเชียร์นั่นสิ เป็นเสียงเชียร์เฉียนผิงฝานทั้งนั้นเลยนะครับ!”
แม่เฉียนกล่าวด้วยริมฝีปากสั่นระริก “แต่เสียงของลูกชายเรา……เขา……ตั้งแต่เมื่อก่อน คนมากมายมักพากันหัวเราะเยาะเขา……ล้วนแต่……ล้วนแต่ดูถูกเขา!”
“เรื่องของเมื่อก่อนผมไม่รู้หรอกนะครับ แต่ตอนนี้ผมรู้ ผมรู้ว่าผู้ชมหลายร้อยคนในห้องส่งและโค้ชทั้งสี่ ไม่มีสักคนที่ดูถูกเขา!” จางเย่ชี้ไปที่หน้าจอทีวีให้สองผู้อาวุโสดู กล่าวต่อ “พวกคุณลองฟังสิ นี่เป็นเสียงหัวเราะเยาะรึเปล่า? พวกคุณดูสิ นี่เป็นท่าทีเย้ยหยันเขาหรือไม่? เสียงของเสี่ยวเฉียนไม่ค่อยเหมือนคนธรรมดาทั่วไปก็จริง แต่ผมกล้ารับรองกับพวกคุณได้เลยว่า ความไม่เหมือนนี้ไม่ได้ทำให้เขาด้อยกว่าใคร ตรงกันข้าม ความไม่เหมือนนี้ต่างหาก ที่ทำให้เขาโดดเด่นจากคนอื่นๆ ! เสี่ยวเฉียนร้องเพลงได้ยอดเยี่ยมมากจริงๆ ! ลูกชายของพ่อเฉียนกับแม่เฉียนไม่ได้ด้อยไปกว่าใครทั้งนั้น!”
แม่เฉียนปาดเช็ดน้ำตาที่ท่วมท้นออกมา!
พ่อเฉียนกำหมัดแน่นอุดปากกลั้นสะอื้น!




……




บนเวที
ดนตรีค่อยๆ หยุดลงอย่างช้าๆ
เสียงปรบมือและชื่นชมปะปนกันดังเกรียวกราว ยิ่งนานยิ่งดังลั่น!
เฉียนผิงฝานผ่อนลมหายใจแล้วลดไมค์ลง มองไปยังกลุ่มคนมากมายที่อยู่ข้างล่างเวที และเหล่าโค้ชทั้งสี่ที่ดูท่าทางเต็มไปด้วยจิตวิญญาณที่ถูกปลุกกระตุ้น ความมั่นใจในการถ่ายทอดบทเพลงของเขาเมื่อครู่พลันสลายวูบ คืนกลับสู่ท่าทีกังวลไม่มั่นใจในตนเองเช่นก่อนก้าวมาบนเวทีอีกครั้ง ด้วยรู้สึกทำตัวไม่ถูกเมื่อได้มายืนอยู่ต่อหน้าโค้ชที่มีชื่อเสียงอันยิ่งใหญ่ทั้งสี่ ก่อนขึ้นมาร้องเพลง เขายังไม่ทันเห็นเหล่าโค้ช เพราะพวกเขากำลังหันหลังอยู่ แต่ตอนนี้ได้หันมาหมดแล้วทุกคน บวกกับบรรดาผู้ชมที่ส่งเสียงกรีดร้อง ทำให้เฉียนผิงฝานไม่รู้จะทำยังไงดี ยกมือขึ้นๆ ลงๆ แล้วก็ยกขึ้นมาอีก ไม่รู้ว่าจะวางมือไม้ไว้ตรงไหนอยา่งไรดี! ทว่ามีสิ่งหนึ่งที่เขารับรู้ได้นั่นคือ โค้ชทั้งสี่หันมาหาเขาหมดเลย! ผู้ชมก็ไม่ได้มองเขาด้วยสายตาแปลกๆ เพราะเสียงร้องของเขาด้วยแหละ!
เฉียนผิงฝานกำไมค์ท่าทางอ้ำๆ อึ้งๆ “ผะ ผม……”
ท่าทางที่พูดอะไรไม่ออก ได้แต่ตะกุกตะกักพูดคำว่าผมๆ เห็นเช่นนี้บรรดาผู้ชมที่อยู่ด้านล่างเวทีก็ยิ่งตะโกนกันกระหึ่มห้องส่ง!
“เพราะมากเลย!”
“เพราะจนน้ำตาไหล!”
“เก่งมากๆ !”
“กรี๊ดดดดดดด!”
“ฉันหลงรักเสียงนี้เข้าแล้วนะ!”
“ร้องเพราะกว่าผู้หญิงอีก!”
เหล่าผู้ชมด้านล่างเวทีต่างตื่นเต้นสุดขีด!
จางเสียไม่รอให้เฉียนผิงฝานแนะนำตัว ก็ถามขึ้นด้วยความอดรนทนไม่ไหว “พ่อหนุ่ม เธอร้ายกาจมากเลยนะ! เธอทำเอาพวกเราตะลึงไปเลย! ฉันเข้าวงการมา 40 กว่าปีแล้ว ยังไม่เคยได้ยินผู้ชายเอาเพลงผู้หญิงมาร้องแล้วเหมือนเสียงผู้หญิง แถมยังดีกว่าผู้หญิงร้องอีกแบบนี้มาก่อนเลย นี่ไม่ใช่เรื่องที่น่าอาย เสียงของเธอพิเศษมาก! ทักษะการร้องของเธอก็โดดเด่น! โดยเฉพาะพยางค์สุดท้ายไม่มีอั้นอารมณ์ความรู้สึกไว้ ประทับใจสุดยอด!”
ฟ่านเหวินลี่พ่นลมหายใจกล่าว “ดูสิ ฉันต้องทำใจให้เย็นลงหน่อยแล้ว คุณทำฉันตกใจจริงๆ ทำทุกคนตกใจได้หมดเลย เสียงนี้ไม่สามารถหาคำไหนมาบรรยายได้จริงๆ ค่ะ!”
เฉินกวงกล่าวย้ำประโยคนั้น “ไม่น่าเชื่อ!”
จางหย่วนฉียิ้มกล่าว “เอาอย่างนี้นะคะ ปล่อยให้โค้ชและเหล่าผู้ชมสงบจิตสงบใจลงก่อน ระหว่างนี้คุณช่วยกล่าวแนะนำตัวเองสักหน่อยดีไหมคะ?”
เฉียนผิงฝานรีบตอบรับ “ผมชื่อเฉียนผิงฝานครับ!”
ฟ่านเหวินลี่ถาม “ฉันแปลกใจมากจริงๆ ว่าทำไมวันนี้คุณถึงแต่งตัวแบบนี้มาคะ?”
เขาแต่งกายด้วยเสื้อผ้าเก่าซีด และมีรอยขาดปะชุนเต็มไปหมด ในสายตาของฟ่านเหวินลี่ นี่มันไม่เข้ากับเสียงและทักษะของผู้เข้าแข่งขันสักนิด ทำให้รู้สึกว่าดูค่อนข้างจงใจทำหรือชวนให้คิดว่ามีฐานะยากจนมาก อืม..จงใจทำให้ตนเองดูด้อยหรือเปล่านะ? หรือจะบอกว่า ชุดแบบนี้สำหรับผู้เข้าแข่งขันแล้วมีความหมายอะไรเป็นพิเศษหรือไม่?
เฉียนผิงฝานก้มหน้าตอบเบาๆ “ตามปกติผมก็……ผมก็แต่งตัวแบบนี้ครับ”
“หืม? คุณทำอาชีพอะไรคะ?” จางหย่วนฉีถาม
เฉียนผิงฝานเกาศีรษะตอบ “ผมเป็นแค่ช่างซ่อมจักรยานครับ”
...อะไรนะ?
...ช่างซ่อมจักรยานเหรอ?
เป็นไปไม่ได้!
เฉินกวงกล่าวอย่างเห็นเป็นเรื่องตลก “เสี่ยวเฉียน คุณอย่ามาล้อเล่นสิ”
เฉียนผิงฝานท่าทางเหมือนไม่ได้รับความเป็นธรรม “ก็ผมไม่ได้ล้อเล่นนี่ครับ”
จางเสียเองก็ไม่เชื่อ ซักถามเข้าไปอีก “เธอซ่อมมากี่ปีแล้ว? เริ่มมาตั้งแต่เมื่อไร? ทำงานที่ไหน? พวกเราตรวจสอบได้นะ”
เฉียนผิงฝานตอบ “หลายปีแล้วครับ ตอนแรกก็เรียนกับนายช่างใหญ่ก่อน ตอนหลังก็ซ่อมเองได้แล้ว อยู่ที่ท่าจักรยานสถานีรถไฟใต้ดินสุ่ยเฉียวครับ”
จางเสียสูดลมหายใจกล่าว “เธอ..เป็นช่างซ่อมจักรยานจริงหรือ?”
เฉียนผิงฝานตอบ “จริงสิครับ!”
ผู้ชมแทบเป็นลมล้มไปทั้งแถบ! เหย**************!
ฟ่านเหวินลี่แทบพูดอะไรไม่ออก “ทักษะการร้องของคุณแบบนี้ คนเรียนสายดนตรีมาหลายคนยังสู้คุณไม่ได้เลย จะบอกว่าคุณเป็นอาจารย์สอนดนตรีฉันก็เชื่อ!”
เฉียนผิงฝานรู้สึกคาดไม่ถึงสุดๆ รีบโบกมือปฏิเสธทันควัน “ไม่ครับ! ไม่เลย! ผมไม่ได้เรียนมหาวิทยาลัยเสียด้วยซ้ำ!”
เฉินกวงคลายมือ “ไม่น่าเชื่อ.. ทำเอาผมพูดไม่ออกแน่ะ นี่มันไม่น่าเชื่อสุดๆ เลย!”
จางหย่วนฉีมองไปที่เขา ยิ้มกล่าว “ตั้งแต่เมื่อกี้นี้คุณพูดคำว่า ‘ไม่น่าเชื่อ’ ไปกี่รอบแล้วคะ?”
เฉินกวงถอนหายใจยาว “แต่ว่ามัน ก็ไม่น่าเชื่อจริงๆ นี่นา!” นั่นไงพูดอีกรอบแล้ว!
ผู้ชมฮาครืน
ฟ่านเหวินลี่กระพริบตาปริบๆ ถามเฉียนผิงฝาน “แต่พอฟังเสียงพูดของคุณก็ยังปกตินี่คะ ทำไมเสียงร้องเพลงถึงเป็นแบบนี้ได้ไปได้ล่ะ? คุณเลียนเสียงแบบผู้หญิงเหรอ? หรือดัดเสียงเอา?”
จางหย่วนฉีกล่าวขึ้นมา “ไม่ใช่การดัดเสียงหรอกค่ะ”
“หือ?” ฟ่านเหวินลี่หันไปมองเธอ
จางเสีย “เสียงเขาเป็นแบบนี้อยู่แล้วหรือ?”
เฉินกวงก็หันหน้าไปทางจางหย่วนฉีอย่างงุนงงสงสัย ไม่รู้ว่าทำไมเธอถึงมั่นใจว่าไม่ใช่เสียงดัด
จางหย่วนฉีกล่าวต่อ “ถ้าฉันเดาไม่ผิด เสียงตอนเสี่ยวเฉียนร้องเพลง น่าจะเป็นเสียงที่แท้จริงตามธรรมชาติของเขา จึงไม่ต้องฝืนบังคับ ส่วนเสียงตอนพูดของเขา น่าจะเป็นเสียงที่เขาจงใจใช้วิธี ‘ดัดเสียง’ จงใจกดคีย์ให้ต่ำสุดค่ะ”
ฟ่านเหวินลี่ขบคิดตาม “จริงหรือ?”
เฉินกวงกล่าว “เท่ากับว่าปกติตอนเขาพูดคุย ก็พยายามดัดเสียงตลอดเวลาสินะ? ไม่ไหวหรอกมั้ง? ถ้าเป็นงั้นก็เหนื่อยแย่สิ?”
จางหย่วนฉีอธิบายให้พวกเขาฟัง และถือโอกาสอธิบายให้ผู้ชมได้ฟังไปในตัว “แรกๆ อาจจะเหนื่อย แต่พอเวลาผ่านไปนานเข้า ก็จะค่อยๆ ชิน ฉันขอยกตัวอย่างนะคะ คนที่เหมือนกัน กรรมพันธุ์เดียวกัน คนหนึ่งโตที่เมืองหลวงส่วนอีกคนไปโตที่เซี่ยงไฮ้ สำเนียงพูดย่อมต้องไม่เหมือนกันแน่นอน สำเนียงคนเซี่ยงไฮ้เป็นอย่างไรทุกคนคงทราบดี ส่วนสำเนียงท้องถิ่นจะค่อนข้างเป็นเสียงสูง โดยเฉพาะผู้หญิงจะเห็นชัดเจนสุด หรือก็คือที่ทุกคนเรียกว่า ‘แอ๊บแบ๊ว’ ความจริงแล้วก็เป็นเพราะสำเนียงวิธีออกเสียงค่อนข้างเป็นโทนเสียงสูงนั่นเอง ส่วนคนเมืองหลวงจะค่านข้าง ‘ห้วน’ พวกคุณฟังคำพูดของจางเย่ก็คงจะทราบกันดี ภาษาท้องถิ่นเมืองหลวง การออกเสียงสำเนียงท้องถิ่นจะเป็นโทนต่ำ และสิ่งเหล่านี้ ขึ้นอยู่กับท้องถิ่นและการคุ้นชินกับสำเนียงนั่นเองค่ะ จึงทำให้การออกเสียงแต่ละท้องถิ่นไม่เหมือนกัน ไม่เกี่ยวกับพันธุกรรมหรือเนื้อเสียงเลย”
จบคำ จางหย่วนฉีก็ยกตัวอย่างวิธีการออกเสียงที่ไม่เหมือนกันขึ้นมาสองประโยค
“อย่างเช่นเสียงนี้” ——เสียงแหลมสูง
“แล้วก็อย่างเช่นนี่” ——เสียงทุ้มต่ำ
จางหย่วนฉีกล่าวต่อ “ตัวฉันเองก็สามารถออกเสียงได้มากมายหลายแบบ และหากว่าฉันใช้วิธีออกเสียงวิธีใดวิธีหนึ่งในการพูดเป็นเวลานานหลายปีติดต่อกัน การพูดของฉันจากปกติก็จะเปลี่ยนไปเป็นเช่นนั้นตาม ดังนั้น เสียงเป็นสิ่งที่สามารถเปลี่ยนแปลงได้ค่อนข้างกว้าง พูดจนชินแล้ว ก็จะชินไปจริงๆ” อย่างไรก็ตามเมื่อพูดถึงตรงนี้ เธอก็หยุดไปอีกครั้ง “ทว่าต่อให้ชินสักแค่ไหน เสียงเดิมแท้ๆ ของคนเราก็ไม่อาจเปลี่ยนแปลงไปถาวร นอกเสียจากว่าเส้นเสียงจะถูกทำลายจนกระทบการเปลี่ยนแปลงที่ว่าค่ะ เท่าที่ฉันวิเคราะห์ เสียงของเสี่ยวเฉียนไม่ได้เปลี่ยนไปตอนช่วงแตกหนุ่ม หรือไม่ก็ช่วงแตกหนุ่มนั้นผ่านมาและผ่านไปอย่างไว จึงทำให้เขายังคงเสียงวัยเด็กเอาไว้ได้ กลายเป็นว่าเสียงเด็กผู้ชายคนอื่นแตกหนุ่มไปแล้ว แต่เขากลับไม่เปลี่ยน ทำให้เกิดข้อเปรียบเทียบอย่างเห็นได้ชัด ดังนั้นตอนนี้เราจึงมีบุญหูได้ฟังเสียงผู้หญิงที่อิสระและเป็นธรรมชาติอย่างนี้ค่ะ เสียงผู้หญิงนี้ น่าจะเป็นเสียงที่เป็นธรรมชาติที่สุดของเสี่ยวเฉียน สรุปได้ว่า เขาใช้วิธีกดเสียงให้ต่ำเวลาออกเสียงสำเนียงการพูด ซึ่งปิดซ่อนเอาไว้ไม่มิดหรอกค่ะ”
เฉียนผิงฝานหัวเราะแห้งๆ
จางหย่วนฉีถาม “คุณลองใช้เสียงธรรมชาติที่สุดของคุณพูดให้เราฟังสักประโยคได้รึเปล่า?”
เฉียนผิงฝานรู้สึกอายเล็กน้อย แต่คิดดูแล้ว จึงรวบรวมความกล้าพูดออกมาด้วยเสียงที่แท้จริง “เอ่อ แบบนี้ได้ไหมฮะ?”
เสียงนี้ที่กล่าวออกมาไม่เหมือนเดิมอีกต่อไป แตกต่างจากเสียงที่เขาพูดเมื่อครู่โดยสิ้นเชิง วิธีการพูดแบบนี้ หากคนอื่นเปิดตาฟังเขาพูด ก็อาจจะรู้สึกว่าเสียงของเขาประหลาด แต่ถ้าปิดตาโดยไม่รู้ว่าอีกฝ่ายเป็นชายหรือหญิงแล้วมาฟัง เก้าในสิบคนจะต้องคิดว่าอีกฝ่ายที่พูดอยู่เป็นผู้หญิง ซึ่งเสียงที่เฉียนผิงฝานเพิ่งจะพูดออกไปนี้ ใกล้เคียงกับเสียงตอนเขาร้องเพลงอย่างเห็นได้ชัด
ฟ่านเหวินลี่ตื่นตะลึง “เสียงคุณเป็นแบบนี้หรอกเหรอ?”
เฉียนผิงฝานเกาหูแกรกๆ “ก็เป็นแบบนี้มาตลอดล่ะครับ ตอนหลังเพื่อนที่โรงเรียนทุกคนเสียงเปลี่ยนกันหมด แต่ผมไม่เปลี่ยน ก็เลยไม่เหมือนคนอื่นเขา ก็เลย..โดนหัวเราะเยาะ ต่อนมาผมก็เลยจงใจเอาเสียงต่ำมาใช้ ฝึกพูดให้เหมือนคนอื่น แต่ทุกครั้งเวลาร้องเพลง มันฝืนบังคับไม่ไหว ร้องเพลงเสียงต่ำไม่ได้ ดังนั้นผมก็เลย…..ไม่เคยร้องเพลงต่อหน้าคนอื่นสักครั้ง ได้แต่ร้องใส่ MP3 เองแบบลับๆ มาโดยตลอดฮะ”
จางหย่วนฉีหัวเราะ “ดูสิคะ เป็นฉันที่เข้าใจคุณดีใช่ไหมล่ะ?”
เฉียนผิงฝานพยักหน้ายอมรับหมดใจ ความลับของเขาถูกจางหย่วนฉีมองแวบเดียวก็ดูออกโดยไม่คาดคิดแน่ะ ถึงจะปิดอย่างไรก็ปิดไม่ได้แล้วจริงๆ ขณะที่คนอื่นๆ ยังคิดว่าเขาดัดเสียงเลียนเสียงผู้หญิงอยู่เลย
“ฉะนั้น...” จางหย่วนฉีกล่าวลากเสียง คลี่ยิ้ม “คุณต้องมาเข้าทีมฉันค่ะ คุณตกลงไหมคะ?”
จางเสียฟังปุ๊บก็ไม่สบายใจ รีบกล่าวขัด “ไฮ้ๆๆ ยังไม่ถึงช่วงดึงตัวไม่ใช่เหรอ!?”
เฉินกวงรีบเสริม “นั่นสิครับเจ๊จาง เรายังอยู่ในช่วงศึกษาผู้เข้าแข่งขันอยู่เลยนะ ทำไมคุณถึงลงมือก่อนล่ะครับ? ถ้าจะลงมือก็ควรต้องเป็นผมได้พูดก่อนสิ ผมกดคนแรกนะ!”
ฟ่านเหวินลี่ตัดสินใจ บอกความต้องการออกไป “เสี่ยวเฉียนมาทางนี้เถอะ! ฉันจะทุ่มทุนทั้งหมดช่วยคุณเอง จะดูแลคุณ แล้วนอกจากนั้นนะ ฉันจะพาคุณและทีมของฉัน…...ไปคว้าแชมป์มาครอง!”
จางหย่วนฉีร้องว้าว!
ผู้ชมส่งเสียงร้องกระหึ่ม!
หา?
คว้าแชมป์?
ความมั่นใจนี้สูงไปแล้ว!
เฉียนผิงฝานพลันรู้สึกตกที่นั่งลำบาก “อ๊าก!” แชมป์เหรอ!? แค่ให้มีโค้ชหันมาเขาก็ยังไม่กล้าหวัง ยิ่งไม่ต้องพูดถึงครองแชมป์ ‘เดอะวอยซ์’ เลย!
จางเสียหัวเราะ “เหวินลี่เอ๊ย เพิ่งรอบบลายด์ออดิชั่นเองนะ!”
เฉินกวงขยี้ “หึหึ ให้เหวินลี่เขาฝันหวานต่อไปเถอะครับ เราอย่าไปปลุกเธอเลย”
ฟ่านเหวินลี่ “……”
ผู้ชมหัวเราะลั่น! สามีภรรยาคู่นี้เริ่มตีกันอีกแล้ว สองคนนี้ไม่แน่ว่าพออัดรายการเทปแรกเสร็จ อาจจะกลับไปประกาศหย่ากันจริงๆ ก็ได้ ฮ่าๆๆ !
จางเสีย “เสี่ยวเฉียน เธอคิดให้ดีนะ ทีมฉันยังไม่เป็นรูปเป็นร่างดีนัก แต่ของเฉินกวงกับเหวินลี่น่ะ มีคู่แข่งตัวฉกาจอยู่นะ ถ้าเธอมาเข้าทีมฉัน ก็จะได้เป็นไพ่ใบเด็ด เหวินลี่บอกว่าจะคว้าแชมป์ไม่ใช่เหรอ? ถ้าเธอมาอยู่ทีมฉัน ฉันก็มั่นใจว่าจะคว้าแชมป์ได้!”
จางหย่วนฉีส่งเสียงในลำคอ ยิ้มสดใสกล่าว “ตอนนี้เป็นรอบไฟนอลแล้วสินะคะ? เราเล่นตัดสินแชมป์กันเรียบร้อยเลยรึ!”
เฉียนผิงฝานรีบออกตัว “ผม ผมไม่ได้ร้องเพราะขนาดนั้นหรอกครับ ไม่เลยจริงๆ !”
บางคนคงพูดเพื่อเป็นการถ่อมตัว แต่ที่เฉียนผิงฝานพูดเช่นนี้ไม่ใช่การถ่อมตัว เขาเข้าร่วมคัดเลือก ‘เดอะวอยซ์’ ด้วยความบังเอิญ เพราะวันนั้นเขาดันมีปากเสียงกับนายช่างใหญ่ เถียงกันจนมีน้ำโหพาลให้โดดงาน จนสบโอกาสได้เจอประกาศรับสมัครออดิชั่น ‘เดอะวอยซ์’ เข้าพอดี เขาจึงสมัครไปแบบส่งๆ คิดไม่ถึงว่าวันต่อมาจะได้รับการแจ้งให้ไปรอบสัมภาษณ์คัดตัว! ในสถานการณ์ที่ใครก็มองเมิน จางเย่เลือกที่จะมองข้ามความคิดเห็นของคนอื่นแล้วให้เขาผ่าน แถมยังสั่งให้คอยติดตามการซ้อมเพลงของเฉียนผิงฝานอย่างใกล้ชิด นี่จึงทำให้เขาได้ขึ้นเวทีในครั้งนี้! เฉียนผิงฝานรู้ดีว่า โชคชะตาของตนในเวลานี้ บางทีอาจจะได้เปลี่ยนไปแล้ว!
คนบางคนชีวิตก็ราวกับละคร จากแรงงานบ้านนอกที่ก่อนหน้านี้ไม่มีใครดูดำดูดี กลับกลายเป็นที่ชื่นชอบได้อย่างคาดไม่ถึง โค้ชทุกคนต่างทุ่มสุดตัวเพื่อแย่งชิง! ผู้ชมต่างดูพอใจกันยกใหญ่!
สองสามีภรรยาเฉินกวงเปิดศึกแตกหักกันอีกครั้ง!
จางหย่วนฉีและจางเสียคู่มิตรภาพต่างวัยทั้งสองก็ตีกันเสียแล้ว!
ต่อมา หน้าฉากก็เกือบจะสูญเสียการควบคุม เมื่อฟ่านเหวินลี่ลงทุนวิ่งขึ้นไปบนเวที “เสี่ยวเฉียน ถึงคุณจะไม่ลงมา แต่ฉันไปหาคุณเองก็ได้ ฉันมารอรับคุณอยู่นี่แล้ว!”
เฉินกวงเองก็ทำเช่นเดียวกัน “ผมก็รออยู่นะ!”
จางเสียเห็นพวกเขาขึ้นไปบนเวทีอย่างนั้น เธอจึงยกขามุ่งไปหาเฉียนผิงฝาน “ถึงจะอายุมาก แข้งขาไม่ค่อยดีแล้ว แต่เพื่อแชมป์เปี้ยน ฉันก็ต้องขึ้นมั่งล่ะ!”
เฉียนผิงฝานเขินอายสุดขีด ไม่รู้จะทำอย่างไรแล้วจริงๆ !
มีเพียงจางหย่วนฉีคนเดียวที่ยังนั่งอยู่บนเก้าอี้โค้ช “เสี่ยวเฉียน คุณรีบตัดสินใจเถอะค่ะ อย่าโดนคนอื่นกดดันทั้งซ้ายทั้งขวาต่อไปเลย เลือกตามใจที่คุณต้องการเถอะ ทำตามความรู้สึกของคุณเอง เลือกเลยค่ะ!”
โค้ชต่างไม่พูดอะไรต่อ
ด้านล่างเวทีพลันตกอยู่ในความเงียบ ผู้ชมต่างรอคอยว่าเฉียนผิงฝานจะเลือกใคร คนๆ นี้ระดับสูงจริงๆ ใครๆ ก็ต้องการเขา แถมมีสิทธิ์เป็นแชมป์จริงๆ !
เฉียนผิงฝานสับสนแทบตาย “ผม ผมคิดว่า……” ความคิดสู้กันอยู่นาน เฉียนผิงฝานขบกรามแน่น รู้ดีว่าจำเป็นต้องตัดสินใจแล้ว รู้ว่าไม่อาจประวิงเวลาได้อีกต่อไป “ก่อนที่จะผ่านรอบคัดเลือก ทางทีมงานให้ผมตอบแบบสอบถามใบหนึ่ง มีข้อหนึ่งถามว่าถ้าโค้ชทั้งสี่หันมาหาผมพร้อมกัน ผมจะเลือกใครเป็นคนแรก คนที่สอง คนที่สาม และคนที่สี่จะเป็นใคร!”
คนทั้งหมดต่างฟังอย่างใจจดจ่อ
เฉียนผิงฝานสูดลมหายใจเข้าเฮือกหนึ่ง แล้วประกาศเสียงดัง “ชื่อของโค้ชที่ผมเขียนลงไปทั้งสี่ชื่อก็คือ —— จางหย่วนฉี! จางหย่วนฉี! จางหย่วนฉี! จางหย่วนฉีฮะ!”
บรรดาผู้ชมระเบิดเสียงกู่ร้อง!
จางหย่วนฉีดีดนิ้วเปาะหัวเราะลั่น “มาทางนี้เลยค่ะ! รออยู่นานแล้ว!”
จางเสียร้องเสียดาย ใบหน้าเต็มไปด้วยความเสียใจและรอยยิ้มขื่นขม!
เฉินกวงเองก็ปวดใจ ผู้เข้าแข่งขันยอดเยี่ยมขนาดนี้อยู่ต่อหน้าต่อตาแต่กลับแย่งมาไม่ได้ นี่มันเกินจะรับไหว แต่ก็ช่วยไม่ได้ จะแย่งคนจากนางฟ้าซูเปอร์สตาร์คนนี้ได้อย่างไรไหว!
มีชื่อโค้ชถึงสี่ให้เขียน เฉียนผิงฝานกลับเขียนแต่ชื่อจางหย่วนฉีเพียงคนเดียว? จริงสิ บทเพลงที่เขานำมาประกวดก็คือ ‘ขอเราอายุมั่นขวัญยืน’ ของจางหย่วนฉี? การเลือกของผู้เข้าแข่งขันคนนี้ น่าจะตัดสินใจไว้แล้วแต่แรก! ปล่อยให้พวกเขายื้อแย่งกับจางหย่วนฉีตั้งนาน พูดกันอยู่นานขนาดนั้น พอคิดแล้วทั้งหมดนั่น ล้วนไร้ความหมายสิ้นดี!
เฉียนผิงฝานรีบวิ่งไปทันที เปิดปากสารภาพความในใจออกมาว่า “ผม ผมชอบคุณมากเลยฮะอาจารย์จางหย่วนฉี! ผมเป็นแฟนคลับของคุณ! ปีที่แล้วผมเก็บเงินตั้งสองเดือนเพื่อจะได้ไปดูคอนเสิร์ตของคุณ แต่ปรากฏว่าตั๋วขายหมดซะแล้ว ผมเสียดายมากๆๆ มาตลอดเลยฮะ!”
จางหย่วนฉีหัวเราะ “ต่อไปคอนเสิร์ตฉัน คุณไม่ต้องใช้บัตรแล้วนะ มาได้เลยค่ะ ดูได้ตามใจชอบ ฟังได้ตามใจเลย ให้ฟังจนคุณเบื่อไปเลยค่ะ!”
เฉียนผิงฝานพลันประหลาดใจ “จริงเหรอฮะ?”
จางหย่วนฉี “คำพูดฉันยังไม่พออีกเหรอคะ?”
“ขอบคุณอาจารย์จาง!” เฉียนผิงฝานในเวลานี้ ตื้นตันใจสุดขีด รู้สึกว่าชีวิตช่างสวยสดงดงาม!
ตอนนี้ ที่ห้องส่งยังคงมีเหตุการณ์เล็กๆ เกิดขึ้น กล้องหันไปโคลสอัพที่ฟ่านเหวินลี่ จับภาพเหตุการณ์ทางนี้เอาไว้
ฟ่านเหวินลี่ฝืนยิ้มอย่างหดหู่ ปาดหางตา มีน้ำตาหยดลงมาข้างแก้มอย่างไม่คาดฝัน กล่าวน้ำเสียงเศร้าซึม “ทำไมฉันต้องเจ็บปวดขนาดนี้นะ!”
จางหย่วนฉีหันไปกล่าวกับเฉียนผิงฝาน “ดูสิๆ อาจารย์ฟ่านเหวินลี่น้ำตาตกเพื่อคุณเชียวนะ”
จางเสียยิ้มขณะลูบหลังปลอบฟ่านเหวินลี่
เฉียนผิงฝานร้อนรน รีบเข้าไปหา “อาจารย์ฝาน ผม ผม……”
ฟ่านเหวินลี่งอแง “ฉันชอบคุณมากเลยนะ! ทำไมคุณไม่เลือกฉันล่ะ!”
เฉียนผิงฝานไม่รู้ว่าจะพูดอะไรดี เขาเกือบจะร้องไห้อยู่รอมร่อ!
ฟ่านเหวินลี่ว่าต่อ “ตอนนี้คุณยังมีโอกาสเปลี่ยนใจนะ คุณเลือกใหม่อีกทีสิ”
เฉียนผิงฝาน “......”
จางหย่วนฉีกล่าวขำๆ “เหวินลี่ อย่างอแงสิจ๊ะ”
ฟ่านเหวินลี่กล่าวอย่างขมขื่น “ก็ฉันชอบเขาจริงๆ นี่นา”
เฉินกวงกล่าว “นั่นน่ะสิ ร้องเพลงได้เพราะจริงๆ !”
เรื่องมาถึงตรงนี้ ฟ่านเหวินลี่จึงไม่พูดอะไรมากความอีก สวมกอดเฉียนผิงฝานอยู่ครู่ “สู้ๆ นะ เรียนรู้จากพี่สาวจางให้มากๆ เดี๋ยวถึงคอนเสิร์ตฉันเมื่อไร ฉันจะให้คุณมาเป็นแขกรับเชิญนะ!”
เฉียนผิงฝานกล่าวรับลิ้นแทบพัน “ขอบคุณอาจารย์ฟ่านขอบคุณครับ!”
ท้ายที่สุด ท่ามกลางเสียงเชียร์และเสียงปรบมือครั้งแล้วครั้งเล่าของเหล่าผู้ชม เฉียนผิงฝานวิ่งไปตามทางเดินลงมาจากเวที เวลานี้เอง เขาเพิ่งแสดงออกถึงความตื่นเต้นอย่างควบคุมไม่อยู่ เหวี่ยงแขนสุดแรง มือหนึ่งโบกสูง เพื่อแสดงถึงความรู้สึกสุขล้นในใจ!




……




หลังเวที
เฉียนผิงฝานผลักประตูเข้ามา
พ่อเฉียนส่งเสียงเรียก “ลูก!”
เฉียนผิงฝาน “เตี่ย ม๊า จางหย่วนฉีเลือกผมล่ะ! ผมทำได้แล้ว!”
แม่เฉียนน้ำตาไหล “เราเห็นแล้ว! ดี! ดีจริงๆ !”
เฉียนผิงฝานและพ่อแม่ของเขาเป็นคนที่แสดงออกไม่เก่งสักเท่าไร พอพูดจบแล้ว พวกเขาทั้งสามจึงได้แต่ยืนนิ่งอยู่อย่างนั้น ไม่ได้สวมกอด ทั้งไม่ได้ทำอะไรต่อ
จางเย่เห็นเข้า ก็หลุดหัวเราะแล้วเดินไปสวมกอดเฉียนผิงฝานด้วยอีกคน “ยินดีด้วยเสี่ยวเฉียน ทำได้ดีมาก!”
เฉียนผิงฝานรีบกล่าว “ขอบคุณมากครับอาจารย์จาง! ขอบคุณคุณที่สุดเลยครับ!”
จางเย่ยิ้มกล่าว “ไม่เกี่ยวกับผมหรอก เป็นเพราะคุณร้องเพราะเองต่างหาก”
แต่เฉียนผิงฝานรู้ดี เขาโชคดีเพราะได้จางเย่สนับสนุน เป็นจางเย่ที่หาเขาเจอ เชื่อมั่นในตัวเขา ตอนที่ทีมงานรายการทุกคนต่างไม่เลือกเขาในรอบคัดเลือก ‘เดอะวอยซ์’ เป็นจางเย่นี่แหละ ที่ยืนกรานรับรองตัวเขาโดยไม่ต้องการคำอธิบายใดๆ ใครจะว่ายังไงก็ไม่ฟัง มีแต่สนับสนุนให้เขาได้เข้ารอบบลายด์ออดิชั่นอย่างเด็ดเดี่ยว! นอกจากนี้ยังเชื่อมั่นอย่างเต็มเปี่ยมและให้ความสำคัญแก่เขา ว่าต้องเป็นเขาเท่านั้นที่จะมาขึ้นเวทีปิดท้ายเทปแรก! จางเย่ไม่เคยคิดเลยสักนิดว่าเฉียนผิงฝานอาจจะร้องได้ไม่ดี ไม่เคยสงสัยอะไรใดๆ ทั้งสิ้น! ต่อความเชื่อใจระดับนี้...ทำให้เฉียนผิงฝานรู้สึกซาบซึ้งที่สุด!
ในใจของเฉียนผิงฝานคิดว่า หากไม่มีจางเย่ ก็ไม่มีเขาในตอนนี้!
ตั้งแต่เล็กจนโต เป็นจางเย่ที่มอบโอกาสให้เขาได้พิสูจน์ตัวเองเป็นครั้งแรก!




*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./77.md)