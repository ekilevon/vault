##บทที่ 613 : ขึ้นเป็นคนดังระดับ B!
ตั้งแต่บ่ายจรดเย็น
บทกวีสมัยใหม่บทนี้กลายเป็นไวรัล กวาดผ่านทั่วทั้งโลกออนไลน์!
แม้จะเห็นว่า เฉินเหยี่ยกับกลุ่มของเขาพยายามสื่อสารกับมวลชนด้วยสารพัดวิธี เช่นการเขียนบทความประณามจางเย่ ทว่าท้ายที่สุดแล้วกลับไม่ได้มีอะไรดีขึ้นสักเท่าไร ผู้คนจำนวนมากยังคงสนุกกับการส่งต่อ ‘ข้ามผ่านครึ่งประเทศเพื่อหลับนอนกับคุณ’ เห็นได้ชัดว่า..เฉินเหยี่ยกลายเป็นตัวตลกไปแล้ว!
"ฮ่าๆๆ!"
"อาจารย์เฉินดังใหญ่เชียว!"
"เฉินเหยี่ยกลายเป็นตัวแทนกลุ่มสหายรักชอบเพศเดียวกันเว้ย!"
"ฮึ่ย จางเย่ทำไมถึงได้เลวร้ายแบบนี้นะ!"
"นายเพิ่งรู้เรอะ อาจารย์จางน่ะมีตอนไหนไม่เลวร้ายบ้าง?"
"ก็แล้วไปล่วงเกินเขาทำไมล่ะเนอะ จางเย่เป็นคนยังไงใช่จะเพิ่งเห็นกันวันแรกเสียหน่อย!"
"เรื่องนี้จะว่าจางเย่ก็ไม่ถูก พวกเฉินเหยี่ยลงมือก่อนทั้งนั้น ก็สมควรหรอก พวกเฉินเหยี่ยใช้วิธีการต่ำช้าเป็นบ้า!"
"นั่นสิ อาจารย์จางยังดีกว่า!"
"คิกๆ ทำไมฉันถึงได้ชอบจางเย่แบบนี้กันนะ!"
"ยังจะเอาเฉินเหยี่ยมาเทียบกับจางเย่? พิธีกรของ CCTV เป็นยังไง! พิธีกรคืนส่งปีแล้วทำไม? บอกว่าแฟนคลับของเฉินเหยี่ยเยอะกว่าจางเย่ ฉันเชื่อ! บอกว่าเฉินเหยี่ยมีชื่อในวงการพิธีกรยิ่งกว่าจางเย่ ฉันเชื่อ! แต่บอกว่าเรื่องฝีปาก เฉินเหยี่ยสองคนก็ยังไม่เท่าจางเย่! ฉันล่ะสงสัยจริงว่าตอนแรกที่มีคนโหวตว่าเฉินเหยี่ยจะด่าชนะจางเย่ได้ ไปๆ มาๆ ผลโพลเสมอกัน 49% ต่อ 49%? น่าขำ!"
"ถูกต้องนะครับ ขนาดนี้แล้วไม่มีข้อโต้แย้งเนอะ"
"หึ กำลังรบมันต่างกันเกินไป"
"พวกเฉินเหยี่ยกับแฟนคลับพยายามจะหยามจางเย่ หาเรื่องเขาออกอากาศ ยังจะเข้ามาขอแต่งงาน เล่นนี่เล่นนั่นอยู่ครึ่งค่อนวัน ขณะที่อาจารย์จางออกมาเขียนกลอนเล่นๆ แค่บทเดียวก็กวาดล้างพวกเขาซะเหี้ยน! เหี้ยมเหมือนกลอนบทหนึ่งของจางเย่ก่อนนี้เลยทีเดียว -- แย้มสรวลเจรจา ล่มนาวาเถ้าควันสะบัดหนา"
"เมื่อกี้มีคนบอกว่าฝีปากกาของเฉินเหยี่ยกับจางเย่ต่างกันไม่มาก? ฉันละขำ ใครไปสร้างความมั่นใจผิดๆ ให้พวกนั้นกัน! ดูที่เฉินเหยี่ยเขียนนั่นสิ แล้วดูกลอนของอาจารย์จางอีกที ฉันเป็นนักเรียนในภาควิชาวรรณคดี กลอนบทนี้อ่านทีแรกอาจจะดูต่ำช้า ไม่ได้เป็นกวีสมัยใหม่ที่ดีนัก แต่ฉันจะบอกให้ นี่แหละคือสิ่งที่คนนอกเห็นเท่านั้น! หากอ่านช้าๆ ค่อยๆ อ่านทีละบรรทัด อ่านไปทีละคำ ตามความเห็นของฉันนะ ตรงที่ว่า ‘หลับนอนกับคุณ’ เป็นแค่เปลือกเท่านั้น เป็นแค่การเปรียบเทียบทางศิลปะ ตัวบทกวีน่ะกำลังแสดงถึงความเข้าใจในอีกระดับต่างหาก อย่างภูเขาไฟระเบิด ลำธารแห้งเหือดหาย ทอดทิ้งเหล่านักโทษการเมืองและผู้อพยพทั้งหลายไป แม้กวางและกระเรียนที่ปลายปืนก็ไม่ต้องใส่ใจ ดูประโยคพวกนี้ก็เห็นชัดแล้วว่านี่คือการสะท้อนสังคม เขาใช้คำว่า ‘หลับนอนกับคุณ’ ออกมาล่อคนเท่านั้นแหละ นี่เป็นบทกวียุคใหม่ที่มีความเป็นศิลปะระดับสูง ระดับของอาจารย์จางไม่ใช่สิ่งที่คนอย่างพวกนายที่รู้จักแต่การเสียดสีจะเข้าใจได้ อาจารย์จางโยนบทกวีแบบนี้ออกมา พวกนายก็แพ้กันราบระนาวยับ!"
เหล่าแฟนคลับของจางเย่ตามกันออกมา!
เพราะกลอนบทนี้กลายเป็นไวรัล ชื่อเสียงของจางเย่จึงเพิ่มขึ้นอีกครั้ง กลายเป็นว่าช่องว่างระหว่างเขากับเฉินเหยี่ยยิ่งแคบลงเรื่อยๆ
แฟนคลับของเฉินเหยี่ยแตกกระจายอย่างรวดเร็ว แต่แฟนคลับที่ไม่ยอมแพ้ก็ยังมีอยู่
"ทำเป็นโชว์เรอะ!"
"แต่งกลอนได้แล้วยังไงวะ?"
"รอดูไอ้รายการจำเนื้อเพลงนั่นเถอะ! สถานีโทรทัศน์นครหลวงต้องขาดทุนหนักแน่ที่ไปเชื่อแผนงานของจางเย่ พวกเขาเสียตำแหน่งพี่ใหญ่ของสถานีดาวเทียมฝ่ายเหนือแน่นอน!"
"ใช่!"
"คืนนี้จะได้เห็นดีกัน!"
"รายการห่วยๆ แบบนี้ถ้าเรตติ้งถึง 0.2% ฉันจะบิดหัวถวายให้เลย!"
"เหอๆ ฉันว่า 0.1% ก็หรูแล้ว ไม่ต้อง 0.2% หรอก!"
ท้ายที่สุด จุดสนใจค่อยตีกลับมาที่ ‘เซียนเกะเป๊ะเนื้อ’ อีกครั้ง สงครามฝีปากครั้งนี้เกิดขึ้นเพราะมัน แน่นอนว่าต้องจบด้วยมัน!
ทุกคนต่างกำลังลุ้นรอผล สุดท้ายแล้วเป็นเฉินเหยี่ยรักษาตำแหน่งในทำเนียบระดับ B ไว้ได้ หรือจะเป็นจางเย่ชิงขึ้นสู่ทำเนียบคนดังระดับ B ต่างต้องตัดสินกันในกระบวนท่าเดียวนี่เอง!
……
หลังมื้อเย็น
แม่กำลังแคะฟันด้วยไม้แคะฟัน "ลูก วันนี้กลางวันไปด่ากับชาวบ้านอีกแล้วเรอะ?"
วันนี้จางเย่ชิงล้างจาน ตะโกนตอบมาจากในครัว "เอ๋ แม่รู้ด้วยเหรอ?"
"ตอนกลับบ้านแม่นั่งรถเมล์ก็ได้ยินคนคุยกัน มีอะไรรึเปล่า?" แม่ถาม
จางเย่สบถก่อนกล่าว "รายการที่ผมทำแผนให้สถานีโทรทัศน์นครหลวงออกอากาศคืนนี้ ดูทุกคนจะไม่ได้เห็นดีเห็นงามด้วย แถมมีคนมาถล่มผมอีกต่างหาก"
พ่อที่กำลังอ่านหนังสือพิมพ์อยู่ถามย้ำ "วันนี้ออกอากาศ?"
"ครับ สามทุ่ม" จางเย่ตอบ
แม่กล่าว "ความจริงแม่ก็เห็นโฆษณารายการแล้ว ไม่เห็นจะมีอะไรน่าดู จำเนื้อเพลง? ไม่เห็นจะมีอะไรน่าสนใจเลย"
จางเย่หัวเราะเหอๆ "งั้นแม่รอดูคืนนี้เถอะ"
สองทุ่มห้าสิบ
จางเย่กับพ่อและแม่นั่งรอชมรายการกันอยู่ที่โซฟาหน้าโทรทัศน์
ในขณะเดียวกัน ผู้ชมจำนวนมากจากทั่วประเทศต่างจับจองที่นั่งอยู่หน้าจอ เปิดช่องทีวีดาวเทียมนครหลวง ก่อนหน้านี้รายการนี้ไม่เป็นที่สนใจของผู้คนนัก แต่เพราะสงครามฝีปากเมื่อตอนบ่าย ‘เซียนเกะเป๊ะเนื้อ’ จึงได้เป็นกระแสขึ้นมา บรรดาผู้ชมต่างเข้าชมด้วยความสงสัยสุดๆ ความจริงไม่มีใครมองรายการนี้ในแง่ดีนัก มีเพียงใจนึกอยากรู้อยากเห็นเท่านั้นแหละ พวกเขาอยากเห็นโฉมหน้าของหลูซาน[1] อย่างเฉินเหยี่ย แฟนคลับเฉินเหยี่ย หรือศัตรูของจางเย่ทั้งหลาย ดังนั้นแต่ละคนจึงตั้งตารอชมกันอย่างกระตือรือร้น ไม่ว่าจะเป็นนักแสดงเซี่ยงเซิงถังต้าจาง เมิงตงกั๋วแห่งสมาคมนักเขียนนครหลวง ต่างก็มีเป้าหมายในการชม ‘เซียนเกะเป๊ะเนื้อ’ ที่เรียบง่ายกว่านั้น นั่นคืออยากเห็นว่ารายการนี้จะห่วยแตกได้ถึงขั้นไหน เตรียมตัวพร้อมจะออกมาเย้ยหยันกันเต็มที่!
เวลาเริ่มนับถอยหลัง
สามนาที…
สองนาที…
หนึ่งนาที…
เสียงดนตรีดังขึ้น รายการเริ่มถ่ายทอดออกอากาศ!
บนหน้าจอโทรทัศน์ที่กำลังฉายอยู่ แสงไฟในห้องส่งสว่างวาบ โชว์เอฟเฟคต์เวทีอย่างตระการตา ในห้องส่งใหญ่ มีผู้ชมรายการสดหลายร้อยคนส่งเสียงเชียร์อย่างพร้อมเพรียง พร้อมๆ กับที่เสียงดนตรีกระหึ่มมากับการเต้นเปิดรายการ บรรยากาศในห้องส่งนั้นครึกครื้น แสงไฟจับไปยังเวทีพร้อมกับพิธีกรชายหญิงคู่หนึ่งที่กำลังเดินขึ้นมา!
"สวัสดีครับ!" พิธีกรชายนามว่าจ้านอู๋อยู่ในชุดสูท
ต่งซานซานอยู่ในชุดราตรี ไม่ใช่ชุดราตรีหรูหราเป็นทางการอย่างที่คนจะสวมไปเดินพรมแดง เป็นเพียงชุดธรรมดาที่เหมาะกับงานเล็ก เผยต้นขาเล็กน้อย ทำให้เธอดูเซ็กซี่ยิ่งขึ้นไปอีก แต่กลับไม่ได้สวมส้นสูงแหลมแปดเซนติเมตร อาจเป็นเพราะความสูงของพิธีกรชาย เธอเพียงสวมรองเท้าส้นสูงสีส้มเพียงห้าถึงหกเซนติเมตรเท่านั้น
ต่งซานซานยิ้มหยาดเยิ้ม "สวัสดีรอบค่ำนะคะ ผู้ชมทุกท่าน ทั้งที่หน้าจอและในห้องส่ง!"
จ้านอู๋กล่าวด้วยน้ำเสียงมีชีวิตชีวา "ยินดีต้อนรับทุกท่านสู่รายการใหม่ของสถานีดาวเทียมนครหลวง ซึ่งสนับสนุนโดยแชมพูหัวเหมย ‘เซียนเกะเป๊ะเนื้อ’!"
ต่งซานซานกล่าวต่อ "นี่คือรายการที่มีข้อจำกัดต่ำที่สุดในประเทศ กติกาของพวกเราง่ายมากๆ ค่ะ เพียงแค่ ‘ใครก็ตามที่ร้องเพลงได้ตรงตามเนื้อร้อง’ ไม่แข่งน้ำเสียง ไม่แข่งการแสดงบนเวที ไม่สนใจว่าหล่อไม่หล่อสวยไม่สวย เพียงแค่ใครที่ความจำดีกว่ากัน ขอแค่ร้องตรงเนื้อร้องคุณก็ชนะไปเลยค่ะ! ยังจะรออะไรอีกคะ? รีบสมัครกันเข้ามาเลย!"
จ้านอู๋ "ผม จ้านอู๋ พิธีกรครับ!"
"และฉัน ต่งซานซาน พิธีกรค่ะ!" บทพูดของต่งซานซานมากกว่าจ้านอู๋อยู่เล็กน้อย เห็นได้ชัดว่าหูเฟยกับสถานีฯ ให้การดูแลต่งซานซาน ‘เป็นพิเศษ’
……
ที่บ้าน
แม่ตาเป็นประกาย "นั่นเพื่อนร่วมชั้นลูกนี่?"
จางเย่รับคำ "ใช่ครับ"
พ่อมองบนหน้าจอ ปากก็กล่าว "ตอนที่ลูกรับปริญญา รู้สึกจะเคยเจอหน้ากันอยู่"
"ครับ เธอเรียนเก่ง หน้าตาก็ดี เป็นหนึ่งในตัวแทนนักศึกษาตอนรับปริญญาที่ขึ้นไปพูดบนเวที" จางเย่กล่าว
แม่ท่าทางแปลกๆ ตากระพริบมองต่งซานซานบนหน้าจอปิ๊งๆ "ยัยหนูนี่ไม่เลวเลยนะ รูปร่างหน้าตาน่าดู ไอ้หนู เธอมีแฟนหรือยังน่ะ?"
จางเย่หัวเราะแห้งๆ "เหอๆ จะทำอะไรน่ะ?"
แม่ "ไม่ได้ทำอะไร ก็ถามๆ ดู"
"น่าจะยังไม่มีนะ" จางเย่ตอบ "เธอบอกมาว่างั้น แต่ว่าไอ้ที่พูดมาก็เชื่อไม่ค่อยได้นักหรอก ปากไม่ค่อยจะพูดความจริงอะไรเท่าไร"
แม่รีบคะยั้นคะยอ "ลูกสองคนก็ลองคุยๆ กันดูสิ?"
จางเย่เหลือกตาใส่ ไม่สนใจเรื่องนี้อีก
พ่อบ่น "เธออย่าวุ่นวายน่า เด็กๆ มันก็มีความคิดของตัวเองนั่นแหละ"
แม่ชักสีหน้าตวัดเสียงขุ่น "ฉันวุ่นวายตรงไหน เธอดูเสี่ยวหวังบ้านข้างๆ สิ เพิ่งจบมหาลัยก็แต่งงานแล้ว"
พ่อต่ออีกประโยค "เธอไม่พูดต่อล่ะว่าเสี่ยวซุนบ้านตรงข้ามกำลังจะหย่าน่ะ"
"ตาแก่จาง! ใจคอจะขัดฉันให้ได้ใช่ไหม หา?" แม่ฉุนเฉียวขึ้นมา
จางเย่หัวเราะ "สองคนน้อยๆ กันหน่อยน่า เราดูทีวีกันดีไหมครับ?"
ในโทรทัศน์
ส่วนสำคัญของรายการเริ่มขึ้นแล้ว!
นักร้องชายหน้าตาธรรมดายืนร้องเพลงเก่าคลาสสิกบนเวที ขณะที่ต่งซานซานถือไมโครโฟนเดินอยู่ท่ามกลางเหล่าผู้ชม เมื่อนักร้องนำนั้นหยุด เธอก็ยื่นไมโครโฟนให้กับผู้ชมแบบสุ่ม ให้พวกเขาร้องต่อจากจุดที่นักร้องนั้นหยุดไว้ หากร้องได้ถูกต้อง พวกเขาก็จะได้สิทธิ์ในการเข้าร่วมแข่งขัน
เพลงชื่อว่า ‘คล้ายดังวันวาน’
เป็นผลงานเพลงบัลลาดคลาสสิกจากนักร้องอาวุโสซึ่งล่วงลับไปแล้ว
"คล้ายดังวันวาน เธออยู่สุดขอบฟ้า เดินเข้ามาหาฉันด้วยรอยยิ้ม"
"คล้ายดังวันวาน เธออยู่ตรงหน้า นัยน์ตาวิบวับวาวหวาน"
"คล้ายดังเมื่อวาน เธออยู่ข้างกัน เอนซบไหล่ฉันเบาๆ"
"คล้ายดังวันวาน เธอโอบหลังฉัน ลูบไล้ใบหน้าฉันช้าๆ"
แม่ร้องคลอตามไปด้วย "คล้ายดังวันวาน เธออยู่สุดขอบฟ้า..." เสียงหลงไปนิดหน่อย
พ่อถอนหายใจอยู่หลายครั้ง "เพลงนี้เก่ามากจริงๆ ตอนหนุ่มๆ พ่อเองก็ร้องได้ แต่ตอนนี้ลืมไปหมดแล้ว"
"อย่าโม้หน่อยเลยน่า" แม่ถล่มซ้ำ "ตอนวัยรุ่นห้าโน้ตยังท่องได้ไม่ครบ ร้องเพลงอะไรของเธอกัน!"
ตอนจบเพลง ผู้ชมหกคนถูกคัดเลือกขึ้นมา ทุกคนล้วนถูกต่งซานซานและจ้านอู๋เชิญขึ้นเวที เริ่มการแข่งขันอย่างเป็นทางการ
จางเย่ยังไม่คุ้นชินกับเพลงในโลกใบนี้สักเท่าไร เขาไม่รู้จักเพลงที่เล่นอยู่นี้แม้แต่น้อย นี่คือเหตุผลที่เขาไม่สนใจ แต่กลับไปจับจ้องการแสดงออกของต่งซานซานแทน เขาเห็นว่าเธอทำได้ดีทีเดียว เธอไม่ได้ลุกลนเพราะเห็นว่าตัวเองเป็นพิธีกรเล็กๆ ที่ไม่เคยทำงานในช่องใหญ่มาก่อน นับว่าสมเป็นหนึ่งในนักศึกษาเกียรตินิยมที่จบมาจากมหาวิทยาลัยสื่อกระจายเสียงในปีนั้น ในฐานะสหายร่วมชั้น จางเย่รู้จักเธอดี และไม่เคยตั้งข้อสงสัยกับความสามารถในการเป็นพิธีกรของเธอมาก่อน คนบางคนอาจคิดว่าเธอเป็นแค่ไม้ประดับ ด้วยหน้าตาสะสวยรูปร่างสะโอดสะอง ทำให้คนอื่นมองข้ามความสามารถในการทำงานของเธอไป ดังนั้นแม้จะมีรูปร่างหน้าตาดี เรื่องนี้นับเป็นจุดอ่อนของเธอเช่นกัน เธอไม่ได้ขาดความสามารถ ที่ขาดคือโอกาสเท่านั้น!
ต่งซานซาน "เอาล่ะค่ะ อย่างนั้นเริ่มที่ผู้เข้าแข่งขันคนแรกกัน"
จ้านอู๋ "พร้อมไหมครับ?"
ผู้เข้าแข่งขันหญิงคนแรก "พร้อมแล้วค่ะ"
จ้านอู๋หัวเราะ "เพลงต่อไปนี้ไม่ธรรมดานะครับ เป็นเพลงยุคแรกๆ ของสตาร์ควีนจางหย่วนฉี ฮิตมากเลยครับ"
ต่งซานซาน "เพลงนี้มีชื่อว่า ‘กรุณามองที่ฉัน’ เชิญนักร้องของเรา เสียวไห่"
ดนตรีดังขึ้น นักร้องที่ยืนบนเวทีรองด้านข้างจับไมโครโฟนขึ้นมา นักร้องของรายการนี้เป็นหนุ่มหน้าตาธรรมดาติดจะหล่อ เขามีน้ำเสียงไม่เลวทีเดียว พออ้าปากก็ทำให้ผู้ชมทุกคนร้องฮือฮา
"กรุณามองที่ฉัน นี่หรือคนนั้นที่เธอรักหนักหนา? ทำไมยามเธอลำบาก เธอจึงหันจากไป"
"กรุณามองที่ฉัน นี่หรือเพื่อนที่เธอเชื่อถือนัก? เหตุใดยามทุกข์ทน เขาถึงไม่หันกลับมา"
"กรุณามองที่ฉัน นี่หรือตัวเธอที่เธอชอบหนักหนา?"
ร้องมาถึงตรงนี้ เสียวไห่นักร้องนำก็ส่งสัญญาณเชื้อเชิญ กล้องจับไปยังผู้เข้าแข่งขันคนแรกทันที
กับผู้เข้าแข่งขันหญิงนั้น จะเห็นได้ว่าคุ้นเคยกับเพลงนี้อย่างยิ่ง อ้าปากปุ๊บก็ร้องต่อได้ "...เหตุใดเมื่อดิ้นรนถึงตอนท้าย กลับไม่เหลือแม้สิ่งใด!" แม้จะร้องได้ไม่ดี แต่ก็จำเนื้อได้ถูกต้อง!
"ยินดีด้วยครับ!"
"คุณได้ไปต่อค่ะ!"
รายการดำเนินต่อไป
จางเย่หันมามองแม่ "แม่ เป็นไง?"
แม่ยังคงดูรายการบนจอโทรทัศน์อย่างออกรส ร้องเพลงคลอเบาๆ อย่างเพลิดเพลินขณะตอบกลับแบบใจไม่อยู่กับเนื้อกับตัว "อะไรเป็นไง?"
"รายการนี้ไง ไหนว่าน่าเบื่อไม่ใช่เหรอ?" จางเย่ทัก
แม่อุทานเบาๆ คำหนึ่ง "ฟังโฆษณาที่แนะนำรายการก็ดูไม่มีอะไรจริงๆ นั่นแหละ แต่พอได้มาดูจริงๆ ดันใช้ได้ซะงั้น แถมสนุกกว่าพวกรายการร้องเพลงที่มีเกลื่อนถนนนั่นเยอะ!"
……
ฝั่งอินเทอร์เน็ต
ในเวยป๋อเริ่มมีเสียงวิพากษ์วิจารณ์ออกมาแล้ว
"ใครดู ‘เซียนเกะเป๊ะเนื้อ’ แล้วบ้าง?"
"ฉันดูแล้ว โอ๊ยยย สนุกกว่าที่ฉันคิดไว้อีกแน่ะ!"
"จริงดิ? ฉันว่าก็เฉยๆ นะ"
"สนุกนะ ฉันกับน้องนั่งร้องตามไปกันตั้งนานแน่ะ นี่ ได้ฟังคนที่สองรึเปล่า? ร้องห่วยกว่าฉันตั้งเยอะ ฉันทำได้ดีกว่าเขาแน่! ไม่ได้การ ต้องรีบสมัครบ้าง!"
"รายการนี้ยอดเยี่ยมชะมัด!"
"ที่แท้ทำรายการโชว์จำเนื้อเพลงแบบนี้ก็ได้? จางเย่นี่มันจางเย่จริงๆ! ใครบอกว่าเขาเป็นคลื่นสิ้นแรงกันนะ? ใครบอกกันว่ารายการเขาใช้ไม่ได้แล้ว?"
"น่าแปลกจริงๆ นะ เราก็รู้กฎของเกมกันแล้ว เนื้อหาก็เป็นอย่างโฆษณา ไม่มีอะไรเปลี่ยนไปสักนิดเดียว แล้วทำไมกัน? ฉันไม่ได้อยากดูรายการนี้เลยนะ แล้วทำไมพอดูแล้วถึงติดหว่า?"
"นั่นสิ ฉันเองก็สงสัยเหมือนกัน นายว่ารายการนี้น่าสนใจนักเหรอ? ไม่เลย นักร้องนำหน้าตาไม่เลวก็จริง พิธีกรหญิงเซ็กซี่ก็จริง แต่ก็แค่หน้าใหม่ที่ไม่เคยเห็น ผู้เข้าแข่งขันก็ร้องเพลงห่วยแตก ดูคนที่สี่นั่นสิ เสียงหลงสุดยอด อุปกรณ์ประกอบฉากก็ไม่ได้ดีเด่อะไร ทั้งรายการดูไม่ได้มีคุณภาพนัก แต่ว่า...ฉันแม่*หยุดสนุกไปกับรายการนี้ไม่ได้เลย!"
"กติกาของรายการคือจำเนื้อเพลง แต่ไม่ใช่จุดขายของรายการ รายการนี้ไม่ใช่รายการประกวดร้องเพลงธรรมดาๆ จุดขายซ่อนไว้แนบเนียนทีเดียว ดูตอนแรกอาจธรรมดาแต่ความจริงกลับยอดเยี่ยมมาก!"
"สุดยอด"
"เรตติ้งยิ่งเดายากกว่า!"
"ก็ใช่ เรตติ้งยังต้องรอดู แต่ไม่มีทางแย่นักหรอก!"
"รอพรุ่งนี้ก็รู้แล้ว"
"ไม่พูดกับพวกนายแล้ว ฉันจะดูรายการต่อ ได้ร้องตามไปด้วยนี่มันสบายใจจริงๆ นะ ทำงานหนักมาทั้งอาทิตย์ มีรายการที่ดูแล้วผ่อนคลายขนาดนี้นี่มันสดชื่นจริงๆ"
ไม่นานนัก
รายการจบลง เป็นอันว่าตอนแรกผ่านไปได้ด้วยดี
พ่อกับแม่ของจางเย่ล้างเนื้อล้างตัวก่อนไปเข้านอน จางเย่ยังไม่ง่วง เขากลับเข้าห้องนอนไปนั่งดูคอมเมนต์ของทุกคน ราวห้าทุ่มห้าสิบ เขารู้อยู่แล้วว่าตัวเลขเรตติ้งภายในต้องออกมาในสถานีก่อน เขากดโทรหาหูเฟย
ปลายสายกดรับแล้ว
หูเฟย "จางน้อย ฉันรู้อยู่แล้วว่าเธอต้องโทรมา"
จางเย่หัวเราะ "แน่นอน ผมวางแผนรายการออกมาให้ ผมก็ต้องสนใจผลลัพธ์สิครับ เป็นยังไงบ้างครับ? เรตติ้งออกหรือยัง?"
หูเฟย "เพิ่งออกนี่แหละ"
"เท่าไรครับ?" จางเย่ถาม
หูเฟย "ฮ่าๆ เธอเดาสิ"
จางเย่คิดแล้วกล่าว "ตอนแรกน่าจะไม่สูงนัก รายการนี้น่าจะค่อยๆ เป็นกระแส ช่วงท้ายๆ ถึงเห็นอะไรชัด ผมว่าเรตติ้งห้าสิบเมืองน่าจะได้สัก 0.5%?"
หูเฟยหัวเราะร่า "น้อยไปหน่อยนะ ฉันเพิ่งได้รายงาน CSM50[2] ‘เซียนเกะเป๊ะเนื้อ’ ตอนแรกได้เรตติ้ง 0.63%! อันดับสองทั่วประเทศในช่วงเวลาเดียวกัน!"
จางเย่หัวเราะน้อยๆ "ใช้ได้แล้วๆ มากกว่าที่คิดไว้เยอะเลย!"
หูเฟย "ความจริงแล้ว ฉันเองก็ไม่ได้คิดว่าจะได้อะไรขนาดนี้เหมือนกัน เปิดตัวได้ร้อนแรงขนาดนี้ ต้องช่วยเพิ่มความเชื่อมั่นในรายการนี้ให้กับสถานีได้แน่ ทีมงานของเราเองก็เช่นกัน ตอนต่อไปฉันเชื่อว่าเรตติ้งมันต้องดีกว่านี้อีก จางน้อย ทีมงานเกือบทั้งชุดยังอยู่ที่สถานีอยู่เลย ออกมาแบบนี้พวกเราก็เตรียมจะไปหามื้อดึกฉลองกันหน่อย มาไหม?"
"ขอผ่านล่ะครับ" จางเย่กล่าว "ผมน่ะแค่วางแผนงานให้ ไม่ได้ทำงานฝ่ายผลิตอะไร ไม่ได้ลงแรงอะไร ขอไม่ร่วมฉลองแล้วกันครับ"
หูเฟยขำ "เหอะ เธอยังจะมาเกรงใจอะไรกันอีก? ฉันว่าไม่เข้ากับเธอเลย!"
……
วันต่อมา เรตติ้งของ ‘เซียนเกะเป๊ะเนื้อ’ ประกาศอย่างเป็นทางการ
เมื่อเหล่าผู้ชมได้เห็นเรตติ้งของรายการ ทุกคนล้วนแต่ตกตะลึง!
"หาาาา?"
"พิมพ์ผิดรึเปล่า?"
"0.63%? ทำไมสูงงั้นน่ะ?"
"นี่มันเพิ่งจะตอนแรกเองนะ!"
"สมควรแล้ว รายการสนุกจะตาย!"
"อันดับสองในช่วงเวลาเดียวกันของประเทศ? ต่ำกว่ารายการเพลงของอีกช่องแค่ 0.06%? นี่มันอาวุธสังหารของทีวีดาวเทียมนครหลวงชัดๆ!"
"ตาฉันบอดแล้ว!"
เหล่าผู้ชมต้องตกตะลึงแล้วตะลึงอีก!
บางคนที่เมื่อวานยังไม่ได้ดูรายการ ได้แต่งุนงงสงสัยสุดๆ รายการที่ทุกคนบอกเป็นเสียงเดียวกันว่าห่วยแตกจนสิ้นหวัง ทำไมถึงมีเรตติ้งพุ่งทะลุฟ้าเช่นนี้!? ถ้าเป็นตอนแรก อย่างนั้นยอดชมตอนต่อๆ ไปไม่ยิ่งสูงกว่านี้หรอกหรือ!?
"เกิดอะไรขึ้น?"
"เป็นยังไงหว่า?"
"ใครก็ได้บอกทีว่าเกิดอะไรขึ้น!? รายการจำเนื้อเพลงก็สร้างปาฏิหาริย์ได้!?"
มีคนตอบกลับ "ดูรายการก่อนเถอะค่อยว่ากัน หน้าเว็บของทีวีดาวเทียมนครหลวงฉายรายการย้อนหลัง ดูแล้วก็รู้เอง เรตติ้งนี้น่ะไม่ได้เกินไปหรอก!"
เหล่าแฟนคลับของจางเย่ก็เริ่มออกมาเคลื่อนไหว
"@เฉินเหยี่ย!"
"อาจารย์เฉิน คุณว่าไง?"
"อาจารย์เฉินเชิญวิจารณ์!"
"ใครบอกว่า ‘เซียนเกะเป๊ะเนื้อ’ ถ้าเรตติ้งไม่เกิน 0.2% แล้วจะเอาหัวมาเซ่นน่ะ? รีบมาเร็ว ถึงเวลาถอดหัวเล่นกายกรรมแล้ว"
"ปูเสื่อ"
"ปูเสื่อรอคนเซ่นหัว"
"ปูเสื่อ +10000!"
มีคำกล่าวว่าใกล้ชาดเป็นแดง ใกล้หมึกเป็นดำ ตัวจางเย่เองนับว่าค่อนข้างบ้าคลั่ง แฟนคลับของเขาเองก็ไม่ได้ดีกว่ากันเท่าไร พวกเขาล้วนแต่ออกมาทำการตอกหน้าผู้คนเช่นกัน โดยเฉพาะเหล่าคนที่เคลือบแคลงฝีมือการทำรายการของจางเย่ในเวยป๋อ ซึ่งถูกขุดตัวออกมาคนแล้วคนเล่า!
"@ถังต้าจาง คุณว่าไง?"
"@เมิ่งตงกั๋ว คุณว่าไง?"
"@ป้าใหญ่ของเฉินเหยี่ย คุณว่าไง?"
"@น้ารองของเฉินเหยี่ย คุณว่าไง?"
"@อาจารย์ประถมของเฉินเหยี่ย คุณว่าไง?"
"@น้องสาวของป้าสะใภ้สามของหลานของน้าสะใภ้รองของเฉินเหยี่ย คุณว่าไง?"
โดยเฉพาะกับเฉินเหยี่ย แฟนคลับของจางเย่ล้วนสรรหาสารพัดวิธีจะ @ เวยป๋อของเฉินเหยี่ย ซึ่งกระทำได้อย่างดี แต่ละคนล้วนแต่ชั่วร้ายอย่างยิ่ง
แฟนคลับของเฉินเหยี่ยโกรธแทบลมจับ!
รังแกกันเกินไป!
รังแกกันเกินไปแล้ว!
ทว่าเมื่อต้องเผชิญกับเรตติ้งของ ‘เซียนเกะเป๊ะเนื้อ’ พวกเขาเองก็พูดไม่ออก ตัวเลขนี้เป็นของจริงแท้ แม้จะมีข้อผิดพลาดเล็กน้อยได้ แต่ไม่มีทางปลอมได้แน่นอน!
ในวันเดียวกัน สื่อออนไลน์บางเจ้าเริ่มรายงานข่าว
"เซียนเกะเป๊ะเนื้อ -- เสียงชมเชยและผลลัพธ์!"
"ผู้ชนะมือใหญ่ของรายการร้องเพลงปีนี้!"
"ฉีกกฎการร้องเพลงแบบเดิมๆ !"
"ตำนานการวางแผนรายการของจางเย่ยังดำเนินต่อไป!"
"ศึกเฉินเหยี่ยปะทะจางเย่ ใครคือผู้กำชัย?"
"ต่งซานซาน - ดาวรุ่งดวงใหม่ของวงการพิธีกร!"
คืนนั้น ‘เซียนเกะเป๊ะเนื้อ’ ตอนที่สองก็ออกอากาศตามปกติ
……………
วันต่อมา เรตติ้งของตอนที่สองประกาศออกมาแล้ว เรตติ้งห้าสิบหัวเมืองหลักของ ‘เซียนเกะเป๊ะเนื้อ’ คือ 0.75%! คว้าอันดับหนึ่งของช่วงเวลาเดียวกันทั่วประเทศ!
อีกวันถัดมา เรตติ้งของตอนที่สามก็ประกาศออกมาแล้ว!
‘เซียนเกะเป๊ะเนื้อ’ ตอนที่สาม ยอดผู้ชมห้าสิบหัวเมือง - 0.81% ยังคงรั้งตำแหน่งอันดับหนึ่งทั่วประเทศ!
ในสามตอนสั้นๆ รายการใหม่ของสถานีดาวเทียมนครหลวงยึดครองช่วงไพรม์ไทม์ของวันศุกร์เสียอยู่หมัด ในช่วงเวลาที่ตลาดกำลังอิ่มตัวกับรายการร้องเพลงทั่วไป รายการนี้กลับสามารถช่วงชิงเรตติ้งในช่วงเวลาเดียวกันได้! นี่ไม่ใช่สิ่งที่เหล่าผู้มจะคาดคิดได้เด็ดขาด แม้แต่เหล่าเพื่อนร่วมวิชาชีพ สื่อหรือแม้แต่สถานีเอง ก็ยังไม่คิดว่าจะเป็นไปได้!
เหนือความคาดหมายอย่างยิ่ง!
เห็นตัวเลขเรตติ้งที่พุ่งทะยานขึ้นไปยิ่งกว่าจรวดแล้ว คล้ายกับอยู่ในความฝันอย่างไรอย่างนั้น!
นี่คือแผนงานที่จางเย่เขียนขึ้นเรียบๆ เรื่อยๆ อย่างนั้นหรือ? นี่คือความสามารถของนักวางแผนรายการในตำนาน?
……
ในคืนวันนั้นเอง
เรตติ้งของตอนที่สามของรายการเพิ่งออก ทำเนียบคนดังทั่วประเทศเองก็มีการอัปเดตเช่นกัน ชื่อของจางเย่ไม่ได้อยู่ในทำเนียบระดับ C อีกแล้ว ชื่อในตำแหน่งนี้ได้กลายเป็นของคนใหม่ คือพิธีกรชื่อดังของ CCTV เฉินเหยี่ย!
ตอนเที่ยงคืนตรง
ชื่อของจางเย่ได้เลื่อนขั้นเข้าไปในทำเนียบดาราระดับ B เป็นที่เรียบร้อยแล้ว!
=====================
[1] โฉมหน้าของหลูซาน มาจากสำนวน ‘ไม่เห็นโฉมแท้ของหลูซาน’ 不识庐山真面目 ซึ่งเป็นหนึ่งในวรรคทองของบทกวีของซูตงพอ หมายถึง ไม่เห็นความเป็นจริงของเรื่องราว ไม่รู้นิสัยที่แท้จริงของบุคคล
不识庐山真面目，只缘身在此山中 - ไม่เห็นโฉมแท้ของหลูซาน ด้วยว่ากายอยู่ในขุนเขา
[2] CSM50 คือ เรตติ้งห้าสิบหัวเมืองใหญ่
*******************
《好像昨天》‘คล้ายดังวันวาน’
好像昨天，你在 天边，笑着走来 我面前。
คล้ายดังวันวาน เธออยู่สุดขอบฟ้า เดินเข้ามาหาฉันด้วยรอยยิ้ม
好像昨天，你在 对面，眼神带着 一些甜。
คล้ายดังวันวาน เธออยู่ตรงหน้า นัยน์ตาวิบวับวาวหวาน
好像昨天，你在 身边，轻轻靠着我的肩。
คล้ายดังเมื่อวาน เธออยู่ข้างกัน เอนซบไหล่ฉันเบาๆ
好像昨天，你在后面，慢慢抚着我的脸。
คล้ายดังวันวาน เธอโอบหลังฉัน ลูบไล้ใบหน้าฉันช้าๆ
好像昨天，你在天边……
คล้ายดังวันวาน เธออยู่สุดขอบฟ้า...
--------------------------
《请你看着我》‘กรุณามองที่ฉัน’
请你看着我，这就是你深爱的人么？为什么在你艰辛的时候，她转身就走。
กรุณามองที่ฉัน นี่หรือคนนั้นที่เธอรักหนักหนา? ทำไมยามเธอลำบาก เธอจึงหันจากไป"
请你看着我，这就是你信任的朋友么？为什么在你困难的时候，他从不回头。
กรุณามองที่ฉัน นี่หรือเพื่อนที่เธอเชื่อถือนัก? เหตุใดยามทุกข์ทน เขาถึงไม่หันกลับมา
请你看着我，这就是你喜欢的自己么？
กรุณามองที่ฉัน นี่หรือตัวเธอที่เธอชอบหนักหนา?
……为什么拼命到最后，却一无所有！
...เหตุใดเมื่อดิ้นรนถึงตอนท้าย กลับไม่เหลือแม้สิ่งใด!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./14.md)