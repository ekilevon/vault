##บทที่ 638 : คุณจะเชื่อไหมล่ะ?
กลางวัน
ทันทีที่ลับร่างรองผู้อำนวยการสถานีโทรทัศน์ CCTV
ออฟฟิศทีมรายการ ‘เดอะวอยซ์’ พลันเต็มไปด้วยเสียงกระซิบกระซาบกันจ้าละหวั่น!
“อาจารย์จางเล็งไปที่เงินสนับสนุนจากสปอนเซอร์หลักแล้วจริงๆ เหรอ?”
“นี่ยังไม่เริ่มการผลิตเลยนะ! จะหามายังไงล่ะ!?”
“ถึงจะได้มา ก็คงได้เงินไม่เยอะหรอก หากงบไม่พอสำหรับดำเนินการผลิตรายการของอาจารย์จาง ถึงตอนนั้นจะทำไงกันดี? ไหนจะเงินที่เหลืออยู่แค่นี้อีก ลำพังแค่ติดต่อเชิญดาราระดับบีมาเป็นโค้ชก็ไม่พอแล้วเปล่า?”
“ทางสถานีนี่ก็จริงๆ เลย ทำไมไม่ให้พวกเราเยอะๆ หน่อยนะ”
“ที่จริงยี่สิบล้านไม่ถือว่าน้อยนะ ชัดเจนว่าทางสถานีเปิดไฟเขียวให้พวกเราอ่ะ เธอลองคิดดูสิว่าถ้าเป็นค่าผลิตรายการอื่นๆ มีรายการไหนได้ถึงสิบล้านบ้าง? เป็นเพราะไอเดียรายการตามแบบของอาจารย์จางจำเป็นต้องจ่ายเยอะเกินไปต่างหาก แถมยังไม่รู้เสียด้วยซ้ำว่าอาจารย์จางคิดจะเชิญใครมาเป็นโค้ช รวมๆ ต้องการงบการผลิต 80 ล้านเลยมั้ง? หรือว่าจะเชิญสตาร์คิงสตาร์ควีนมาเป็นกรรมการโค้ชรึเปล่า? จะว่าไป..กับดาราระดับเออย่างนี้ แค่มีเงินอย่างเดียวก็เชิญมาไม่ได้อยู่ดีนี่หว่า?”
“เหอๆ เรื่องที่หัวหน้าจางคิดไว้ พวกเราไม่มีทางเข้าใจหรอก”
“อาจารย์จางนี่ช่างพยายามให้สมบูรณ์แบบเกินไปอ่ะ”
“หวังว่ารายการนี้จะฮิตนะ ไม่งั้นจ่ายหนักขนาดนี้เสียหายยับแหง”
“เฮ้อ ทุกอย่างคงขึ้นอยู่กับจางเย่แล้วแหละ”
ฮาฉีฉีกับพวกจางจั่วยังนับว่าพูดคุยกันอย่างใจเย็น แต่กับแผนกอื่นๆ พวกบรรณาธิการเอย ผู้กำกับบทเอย ล้วนพากันนั่งไม่ติดที่!




……




ในห้องทำงานไดเรคเตอร์
เสี่ยวหวังเดินเข้ามา “คุณเรียกหาฉันหรือคะ?”
ตอนนี้เฉินเฉินฉกโทรศัพท์มือถือของจางเย่ไปเล่นเกมอยู่บนโซฟา จางเย่หันไปกล่าวกับเสี่ยวหวังว่า “ใช่ครับ เสี่ยวหวัง คุณช่วยผมรวบรวมรายชื่อและเบอร์โทรของบริษัทใหญ่ที่ติดต่อได้ให้ผมหน่อย จะให้ดีขอเป็นบริษัทชั้นนำ อย่างบริษัทจำหน่ายชาสมุนไพรหรือนมวัวนะ ถ้าไม่มีข้อมูลก็ขอสำเนาที่มีคอนแทคกับ CCTV ก็ได้ ช่วยผมหามาให้หน่อย ผมจะติดต่อเรื่องค่าสปอนเซอร์รายการ เร่งมือเข้านะ”
เสี่ยวหวังตอบรับ “ได้ค่ะ”
ประมาณยี่สิบนาที รายชื่อและเบอร์โทรก็มาถึง
จางเย่พลิกรายชื่อบริษัทไปมา เขาไม่ค่อยคุ้นเคยกับบริษัทในโลกใบนี้สักเท่าไร ทั้งไม่รู้ว่าบริษัทไหนดีหรือไม่ดี เขาจึงตัดสินใจโทรมันให้หมดนั่นแหละ!
“สวัสดีครับ ‘วันวันมีแต่นม’ หรือเปล่าครับ?”
“ใช่”
“ผมคือไดเรคเตอร์ทีมรายการ ‘เดอะวอยซ์’ จากช่อง CCTV1 ครับ”
“หืม?”
“พอดีทางเราทำรายการเพลง เป็นรายการประกวดร้องเพลงโปรเจกต์ยักษ์ และยังมีสิทธิ์สปอนเซอร์เจ้าแรกและเจ้าเดียวอยู่ในมือ ผมจึงอยากจะถามว่าพวกคุณสนใจรึเปล่า ผมจะบอกรายละเอียดของรายการให้คุณฟะ……”
“ขอโทษที พวกเรางดรับชั่วคราว”
“โอเค งั้นเท่านี้นะครับ”
“ถ้าต้องการ ทางเราจะติดต่อคุณไปนะ”
“ครับ”
จากนั้นเป็นสายต่อมา
คราวนี้จางเย่เริ่มฉลาดขึ้นมาบ้าง เขาเริ่มต้นด้วยการหยอด
“ฮัลโหล ‘ชาอัลมอนด์’ หรือเปล่าครับ?”
“ใช่แล้ว คุณคือ?”
“ผมมาจาก CCTV ชื่อ จางเย่”
“หา? คุณคือจางเย่? จางเย่ไหน?”
“น่าจะเป็นจางเย่ที่คุณคิดไว้นะ”
“ไอ๊หยา คุณโทรมาเรื่องอะไรคะ?”
“เรากำลังทำรายการใหม่ เป็นช่วงค่ำวันพฤหัสของ CCTV1 ตอนนี้สิทธิ์เข้ามาเป็นสปอนเซอร์หลักยังไม่มีเจ้าของ แม้ว่าจะมีหลายบริษัทแข่งขันกันไม่น้อย แต่เรายังไม่ค่อยพอใจสักเท่าไร เพราะภาพลักษณ์สินค้าของพวกเขากับรายการของเราไม่สอดคล้องกัน ทีนี้มีคนแนะนำบริษัทของคุณมาครับ และเครื่องดื่มของพวกคุณผมก็เคยดื่ม ไม่เลวเลยนะครับ ผมเลยมาลองถามดูว่าพวกคุณจะสนใจรึเปล่า”
“เข้าใจแล้วค่ะ กรุณารอสักครู่นะคะ ฉันจะไปถามหัวหน้าให้”
“ได้ครับ”
“......ขออภัยที่ให้รอนานนะคะ อาจารย์จาง หัวหน้าบอกว่าทางเราติดสัญญาโฆษณาช่วงละครวันศุกร์กับ CCTV1 ไปแล้วค่ะ และไม่ได้สนใจเรื่องรายการร้องเพลง เพราะตอนนี้สถานการณ์รายการวาไรตี้ไม่ค่อยสู้ดีนักค่ะ”
“อย่างนี้นี่เอง ถ้างั้นก็น่าเสียดายนะครับ”
โทรติดๆ กันไปถึงเจ็ดแปดที่
ขั้นตอนของจางเย่ไม่มีอะไรมาก แนะนำตนเอง บลัฟฝ่ายตรงข้ามก่อน จากนั้นใช้คำอวดอ้างสรรพคุณหยอดๆ ไปชุดหนึ่งว่า ทำไมผมถึงมองกระดูกชิ้นโตอย่างบริษัทคุณเป็นบริษัทสุดยอดไม่เป็นสองรองใคร ทำไมตอนนี้โอกาสใหญ่มาถึงแล้วพวกคุณไม่จับไม่คว้าเอาไว้จะเสียใจไปชั่วชีวิต ก็เพียงเพื่อล่อลวงให้พวกเขาตกลงปลงใจคว้าสิทธิ์การเป็นสปอนเซอร์หลัก
ทว่า ไม่มีสักรายที่งับเหยื่อ!
แค่ได้ยินว่าเป็นรายการวาไรตี้ คนก็รีบปฏิเสธกันหมด!
สุดท้ายโทรไปจนเหนื่อย จางเย่กระดกน้ำดื่มอึกๆ ไปเหยือกหนึ่งดับโมโหไปในตัว ในใจระอุเดือดพล่าน นี่มันอะไรกัน! นี่รายการอะไรน่ะเรอะ? นี่น่ะ ‘เดอะวอยซ์’ นะเว้ย! ‘เดอะวอยซ์’ ที่เป็นสุดยอดๆๆๆๆ ของความดังพลุแตกที่สุดในโลกไงเว้ย!
ที่โลกเดิมของจางเย่นั้น ค่าสปอนเซอร์หลักของ ‘เดอะวอยซ์’ มีจำนวนพร่างพราวราวกับดาวบนฟ้า จึงไม่มีเหตุผลให้ต้องไปร้องขอบริษัทไหนมาโฆษณา ทว่าบริษัทโฆษณาแต่ละแห่งต่างหากที่เป็นฝ่ายดั้นด้นหาทางมาเคาะประตูเองถึงที่ หนำซ้ำยังแย่งชิงพื้นที่โฆษณากันเสียเอง! แต่ตอนนี้? จางเย่พูดจนปากเปียกปากแฉะไปหมดแล้ว กลับไม่มีบริษัทไหนสนใจสักที่! แถมบางบริษัทพอรับสายก็คิดว่าจางเย่เป็นพวกต้มตุ๋นรีบวางสายใส่ทันทีเสียด้วยซ้ำ นี่ทำให้จางเย่ไม่รู้จะหัวเราะหรือร้องไห้ดี!
พวกมีตาหามีแววไม่!
พวกนายแม่*ดูถูกกันเกินไป!
‘เดอะวอยซ์’ ที่ชนะใจผู้คนมาแล้วทั้งโลก จะมาสิ้นท่าอยู่ในท้องนาโดยไม่คาดฝันเช่นนี้น่ะเหรอ? แต่ก็ไม่แปลกหรอก ใครบอกว่าโลกนี้เดิมทีไม่มีรายการแบบนี้ปรากฏมาก่อนล่ะ? ใครเป็นคนกำหนดคุณค่าราคาของนักร้องและทักษะการร้องเพลงของโลกนี้กัน? ที่นี่ไม่เหมือนโลกเดิมของเขาเลยสักนิด! พออะไรใหม่ๆ โผล่ออกมาที ก็มักจะโดนผู้คนตั้งข้อสงสัยและกระแสต่อต้านเสมอ นั่นเพราะพวกนั้นไม่มีใครเข้าใจจริงๆ สักคน!
แล้วตอนนี้จะทำอย่างไรดี?
เทขายถูกๆ ? อย่างนั้นไม่มีทาง!
ในโลกใบนี้ยังไม่ใครรู้หรอกว่าสิทธิ์การเป็นสปอนเซอร์หลักของ ‘เดอะวอยซ์’ มีมูลค่ามากมายมหาศาลขนาดไหน ถึงได้ทำราวกับว่ามันไร้ค่าไร้ราคา! ต่อให้มันจะเน่าคามือจางเย่ก็ไม่สามารถเทขายราคาถูกได้ นั่นจะเป็นการไม่เคารพต่อศิลปะและหยาดเหงื่อแรงงานของเจ้าของผลงาน หากอยากจะขายถูกจริงๆ ก็ต้องขายให้คนกันเองเท่านั้น!
...คนกันเอง?
จริงสิ!
ทันใดนั้นจางเย่ก็นึกถึงคนผู้หนึ่งขึ้นมาได้ อู๋ม่อ! คนๆ นี้นับว่าเป็นคนกันเองกับจางเย่โดยแท้! อู๋ม่อไม่เพียงแต่เป็นหลานของอู๋เจ๋อชิงเท่านั้น แต่ยังเป็นประธานบริษัทเบรนด์โกลด์อีก!
นัยต์ตาจางเย่สาดประกายวิบวับ รีบคว้าโทรศัพท์มือถือในมือของเฉินเฉินกลับมาทันที “ไม่ต้องเล่นแล้ว”
เฉินเฉินไม่ยอม “จางเย่ เอามาให้หนูนะ”
“คุณอาของหนูมีธุระสำคัญมาก” จางเย่เลื่อนหาเบอร์โทรของอู๋ม่อ แล้วกดโทรออกทันที
ตู๊ด ตู๊ด ตู๊ด
สัญญาณเสียงรอสายดังอยู่ประมาณสามครั้ง ปลายสายก็กดรับ เสียงหัวเราะเต็มไปด้วยความเบิกบานมีชีวิตชีวาของอู๋มือดังทักทายมา “ฮ่าๆ พี่จาง! ผู้มีพระคุณของผมโทรมาล่ะ!”
จางเย่หัวเราะ “ประธานอู๋ กำลังยุ่งอยู่หรือเปล่า?”
อู๋ม่อตอบอย่างร่าเริง “ไม่ยุ่งครับ กำลังนอนเล่นอยู่บ้านพอดี”
“โห ทำไมสบายจัง? งั้นพอดีเลย เราออกมาเจอกันหน่อยสิ ผมมีเรื่องอยากคุยกับคุณ” จางเย่คุ้นเคยกับชายหนุ่มมาก จึงพูดคุยอย่างสบายๆ
อู๋ม่อไม่ปฏิเสธ “ได้สิ งั้นผมไปรับคุณนะ”
จางเย่กล่าว “คุณเป็นเจ้าของธุรกิจพันล้านนะ จะดีเหรอ?”
อู๋ม่อกล่าว “พี่จางทำให้ผมขายหน้าแล้ว ถ้าไม่ได้คำพูดกับโฆษณาของคุณ น้องชายอย่างผมจะยังมีวันนี้ได้หรือ ให้ผมไปรับคุณเถอะ ห้ามปฏิเสธ เราสองคนไม่ได้เจอหน้ากันนานมาก!”
“ก็ได้ งั้นมาที่ทางเข้า CCTV เป็นไง?” จางเย่เสนอ
“อ้อ ผมนึกออกแล้ว คุณไปทำรายการให้ CCTV นี่เอง ได้เลยๆ ผมจะไปถึงในอีก 20 นาที” พูดจบอู๋ม่อก็วางสาย
จางเย่วางโทรศัพท์มือถือลง เตรียมตัวสรรหาคำพูดเอาไว้พร้อมสรรพ ไฮ้ เขาน่าจะคิดถึงอู๋ม่อได้ตั้งแต่แรก! หลังจากปล่อยโฆษณาล้างสมองตัวนั้นออกไป ตัวเลขยอดขายเบรนด์โกลด์พลันพุ่งพรวดราวกับยิงจรวด จากบริษัทที่เกือบจะล้มละลายกลายมาเป็นบริษัทผู้นำด้านผลิตภัณฑ์เพื่อสุขภาพ! ได้ยินมาว่าตอนนี้จากสโลแกนที่แผนกภายในบริษัทของอู๋ม่อยึดถือทำให้ยอดทะลุเป้าติดตลาดของปีนี้และปีหน้าไปแล้วเรียบร้อย กล่าวได้ว่าบริษัทพัฒนาไปอย่างรวดเร็วถึงขีดสุด ส่งผลให้สถานะทางสังคมของอู๋ม่อในปัจจุบันนั้นสูงส่ง อย่างไรก็ตาม จางเย่ไม่รู้ตัวเลขที่แน่ชัด ถ้าอู๋ม่อซื้อสิทธิ์สปอนเซอร์หลักไป ข้อหนึ่งคือ จะได้งบประมาณมาช่วยแก้ปัญหาไฟลนขนคิ้วของจางเย่ได้ ข้อสอง จะได้ไม่เป็นการวิดน้ำใส่นาคนอื่น[1] ! หากได้ ‘เบรนด์โกลด์’ มาขับเคลื่อน ‘เดอะวอยซ์’ ให้โลดแล่น นั่นเท่ากับว่าจะทำให้คุณภาพดีกว่าเป็นไหนๆ !
อะแฮ่ม ในฐานะที่พี่ชายเป็นแฟนหนุ่มของอู๋เจ๋อชิง ไหนเลยจะปล่อยปละละเลยหลานชายของคุณอู๋ได้ลง!
หลังจากปลอบเฉินเฉินเสร็จแล้ว จางเย่ก็เรียกฮาฉีฉีให้มาช่วยเขาดูแลเด็กหญิงตัวน้อย จากนั้นจึงออกไปพบอู๋ม่อ




……




ด้านล่างหอคอยสถานีโทรทัศน์ CCTV
ทั้งคู่พบหน้ากัน
“พี่จาง!”
“ประธานอู๋ อวบขึ้นรึเปล่าครับ?”
“เฮ้อ กินทั้งวันน่ะครับ”
“ป่ะ เราไปคุยกันในรถดีกว่า”
“โอเค ไปหาร้านกาแฟกัน”
พอก้าวขาขึ้นรถหรูคันใหม่ของอู๋ม่อเสร็จ รถก็เคลื่อนตัวออกไป
อู๋ม่อขับไปคุยไป “มีเรื่องอะไรคุณว่ามาเถอะครับ”
“โอเค งั้นผมพูดตรงๆ เลยนะ” จางเย่ยิ้มกล่าว “ผมไม่รู้ว่าคุณมีความเข้าใจเกี่ยวกับวัตถุประสงค์ของการเป็นสปอนเซอร์หลักจำพวกโฆษณาให้สถานีโทรทัศน์มากน้อยแค่ไหน”
อู๋ม่อกระพริบตา “สปอนเซอร์หลักเหรอ? จะไม่รู้ได้ยังไงกัน? ก็โฆษณาเบรนด์โกลด์ที่สร้างขึ้นมาแบบลบฟ้ากลบพสุธา[2]ของเรานั่นไม่ใช่รึไง?”
จางเย่กล่าว “งั้นค่อยคุยง่ายหน่อย”
อู๋ม่อกล่าวอย่างเบิกบาน “อะไร? รายการใหม่ของคุณกำลังหาสปอนเซอร์อยู่เหรอ? งั้นจะมีปัญหาอะไรล่ะ? เท่าไรครับ? คุณบอกมาคำเดียว เพราะรายการของพี่จางยังไงก็สุดยอดขั้นสุด!”
จางเย่หัวเราะหึหึ “คุณตอบตกลงเร็วเกินไปแล้ว ผมแนะนำว่าคุณควรฟังให้จบก่อนดีกว่า ผมอยากให้คุณเข้าร่วมจริงๆ แต่ค่าสปอนเซอร์หลักรายการใหม่ของผม อย่างน้อยถ้าไม่ได้ร้อยล้านก็ไม่ขาย”
เอี๊ยดดด!
รถเซถลาบดถนนเข้าข้างทาง!
อู๋ม่อถามอย่างตื่นตระหนก! “หาาาา? คุณช่วยพูดอีกทีสิครับ!?”
จางเย่กระแอมไอในคอ “หนึ่งร้อยล้าน”
อู๋ม่อเกือบจะร้องไห้อยู่รอมร่อ “พี่จาง! ผมเรียนมาน้อย คุณอย่าแกล้งหลอกผมสิ คุณทำรายการอะไรน่ะ? ถึงเป็นโฆษณาคั่นรายการข่าวก็ไม่ถึงร้อยล้านใช่ไหม? เมื่อวานเหมือนผมจะเห็นข่าวหนึ่ง บอกว่าคุณไปอยู่ CCTV1 กำลังจะสร้างรายการประกวดร้องเพลง? ผมไม่ได้จำผิดใช่ไหม?”
จางเย่ตอบรับ “จำไม่ผิด”
อู๋ม่อกล่าวอย่างจริงจังขึ้น “รายการร้องเพลง ตอนนี้เหมือนจะย่ำแย่ไม่ใช่เหรอครับ? เท่าที่ผมรู้มา โดยปกติค่าสนับสนุนรายการจะอยู่ที่ 10 - 20 ล้านเท่านั้นเอง แน่นอน ผมรู้ว่ารายการคุณไม่มีทางเหมือนรายการพวกนั้นแน่ๆ พวกนั้นเองก็ไม่มีทางเทียบคุณได้เช่นกัน แต่ 30 ล้านก็น่าจะไม่ขาดแล้วรึเปล่าครับ?”
จางเย่ส่ายหน้า “ขาดอีกเยอะ”
อย่างไรเสีย อู๋ม่อก็ยังคงเชื่อมั่นในตัวจางเย่อย่างเต็มเปี่ยม “ผมรู้ว่าคุณไม่มีทางพูดเรื่องแบบนี้ออกมาส่งเดชแน่ คุณลองเล่าสถานการณ์มาเถอะครับ”
จางเย่จึงอธิบาย “เกี่ยวกับปัญหาด้านการตลาดและเทคนิคของรายการ ถึงผมพูดไปคุณก็ไม่เข้าใจอยู่ดี ไม่พูดดีกว่า เพราะขนาดคนในสายงานเองยังมองไม่ออกเลย ตอนนี้ผมบอกได้แต่ว่า รายการนี้ใครๆ ก็มองว่าไปไม่รอด แต่มันจะมีเรตติ้งที่คุณไม่กล้าแม้แต่จะคิดเลยทีเดียว! นั่นหมายความว่า ถ้าคุณซื้อสิทธิ์สปอนเซอร์หลักไป อย่าว่าแต่ร้อยล้านเลย ต่อให้เป็นสองร้อยล้านก็ไม่ขาดทุน!”
อู๋ม่อ “จะได้เรตติ้งประมาณเท่าไร?”
จางเย่ “กล้าคิดใหญ่หน่อยน่า”
อู๋ม่อ “0.9% ?”
จางเย่ “เยอะกว่านั้น”
อู๋ม่อ “1.3% ?”
จางเย่ “ยังมากกว่านั้นได้อีก”
กลั้นหายใจอยู่นาน ในที่สุดอู๋ม่อค่อยผ่อนลมหายใจกล่าว “อย่าบอกนะว่ายังจะไปได้ถึง 1.6% เลยน่ะ?”
จางเย่คลี่ยิ้มร้าย “ถ้าผมบอกว่า 1.6% อาจจะเป็นแค่เรตติ้งขั้นต่ำตอนเริ่มแรกเท่านั้น คุณจะเชื่อไหมล่ะ?”




======================


[1] 肥水不流外人田 กันไม่ให้น้ำไหลใส่นาของคนอื่น เป็นสำนวน หมายถึง เอาของดีๆ ไว้ให้ครอบครัวตัวเอง คล้ายสำนวนไทย วิดน้ำใส่นาคนอื่น ต่างกันที่สำนวนไทยนั้น ลงทุนลงแรงแต่ผลประโยชน์ไปตกอยู่กับคนอื่น


[2] 铺天盖地 ลบฟ้ากลบพสุธา เป็นสำนวน หมายถึง สั่นคลอนฟ้าดิน หรือ ทุกหนทุกแห่ง




*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./39.md)