##บทที่ 629 : ดาวไม้กวาดหวนคืน!
บ่ายนั้น
จางเย่อยู่ที่ถนนหนานซินฮว๋ารอเฉินเฉินเลิกเรียน
ในอินเทอร์เน็ต รูปถ่ายใบหนึ่งของจางเย่กับเจียงเหยียนหลุดออกไป เป็นรูปที่ทั้งคู่พูดคุยอยู่ในร้านกาแฟแล้วจับมือกัน ทันใดนั้น เสียงฮือฮาพลันหลั่งไหลมาจากทุกสารทิศ!
บล็อกข่าวออนไลน์สำนักต่างๆ พากันรายงานและสตีมข่าวไม่หยุด!
‘รองผู้อำนวยการ CCTV 1 นัดพบจางเย่อย่างลับๆ ?’
‘จางเย่เข้าร่วมกับ CCTV แล้ว?’
‘ตะลึง! CCTV 1 ไม่หวั่น ร่วมมือกับจางเย่!’
‘ “โปรเจคยักษ์” ของ CCTV หรือจางเย่จะมีเอี่ยว?’
CCTV พี่ใหญ่แห่งสถานีโทรทัศน์ สไตล์คือการดำเนินงานเป็นไปตามขนบธรรมเนียม
จางเย่ ตัวประหลาดในวงการบันเทิง สไตล์คือแต่ไหนแต่ไรไม่เคยสนใจกฎ
สองสไตล์ที่ต่างกันสุดขั้วราวฟ้ากับเหวนี้หันมาจับมือกัน แน่นอนว่าต้องทำให้ประชาชนจำนวนมากต่างเกิดความรู้สึกยากที่จะจินตนาการ! พอข่าวลือและรูปถ่ายถูกปล่อยออกมา จึงทำให้ผู้คนนับไม่ถ้วนพากันประหลาดใจไปตามๆ กัน!
“เป็นไปได้ไง?”
“เกิดเรื่องปานนั้นยังจะร่วมมือกันได้อีก?”
“จางเย่เคยมีเรื่องบาดหมางกับ CCTV11 มาไม่ใช่เหรอ? ‘การประกวดละครตลกและละครพูดระดับประเทศ’ เมื่อคราวก่อนนั่นไง จางเย่กับเหยาเจี้ยนไฉป่วนจนเละเลยนี่ ได้ยินมาว่าในแวดวง การโทรทัศน์ขึ้นบัญชีดำจางเย่กันหมดแล้ว วงในต่างก็เรียกหมอนี่ว่า ‘จอมก่อเรื่อง’ เขาประสบความสำเร็จในเรื่องต่างๆ ก็จริง แต่ก็สร้างหายนะวุ่นวายได้ไม่แพ้กัน!”
“CCTV1 ก็คือ CCTV1 ไม่ใช่ CCTV11”
“งงฉิ*!”
“ไม่จริงใช่ไหม?”
“แต่ดูไม่เหมือนภาพตัดต่อนะ!”
“CCTV อาจหาญอะไรอย่างนี้? กล้าใช้จางเย่ได้ไง?”
“ฉันว่าเจ๋งอะ! CCTV เดินเกมได้ฉลาดนะ!”
“ฉันก็ว่าอย่างนั้นนะ ในวงการชื่อจางเย่โดนวิจารณ์ไว้ไม่มีชิ้นดี แต่ใครๆ ก็รู้ว่าฝีมือเขาน่ะเป็นของจริง รายการวาไรตี้ของ CCTV น่ะ ครองอันดับแนวหน้าตั้งแต่สิบปีที่แล้ว แต่ยิ่งผ่านไปแต่ละปีกลับยิ่งเสื่อมลง ถดถอยลง นั่นเพราะมันเชยไปแล้ว ตกยุคไปแล้ว เลยตามไม่ทันสถานีทีวีดาวเทียมช่องอื่นๆ แล้วก็สู้พวกไอเดียใหม่ๆ ของรายการเมืองนอกที่สถานีช่องอื่นซื้อลิขสิทธิ์มาอย่างแพงลิ่วไม่ได้ เพราะงั้นยิ่งนานไปยิ่งไม่ไหว! โดยเฉพาะถ้าจางเย่มาเข้าร่วมกับ CCTV1 ได้จริงๆ เท่ากับได้คนรุ่นใหม่ จะต้องทำให้ CCTV1 มีรายการที่มีสีสันออกมาได้แน่ อย่างน้อยก็ไม่น่าจะต่างจาก ‘เซียนเกะเป๊ะเนื้อ’ เท่าไรใช่เปล่า? ขอแค่ได้เรตติ้งทั่วประเทศเกือบ 1% ไม่ต้องเกิน 1% หรอก เอาแค่ 0.9% CCTV1 ก็คงพอใจแล้ว! รายการที่ไปได้ถึง 1% ตอนนี้จะมีสักกี่รายการเชียว? เดิมทีตลาดบันเทิงก็พากันหดตัวลง แต่ละสถานีต่างต้องต่อสู้แย่งชิง เพราะตอนนี้ส่วนแบ่งผู้ชมไม่เหมือนเมื่อสมัยสิบปีก่อนอีกต่อไป ไม่ได้ผูกขาดอย่างตอนนั้น!”
“อยากเห็นจางเย่ร่วมทีมจัง!”
“ดูเหมือนว่าอาจารย์จางก็ยังไม่มีงานสินะ? สำหรับเขาแล้วคงไม่มีอะไรดีไปกว่า CCTV1 แล้วล่ะ ไม่มีสถานีไหนใหญ่กว่านี้แล้ว!”
“ที่แน่ๆ คือยังไม่รู้เลยว่าข่าวชัวร์หรือมั่วนิ่ม!”
ข่าวลือแพร่สะพัด ประชาชนจำนวนมากแห่มาให้ความสนใจ บรรดาคนในวงการเองก็เช่นกัน
จางเย่ไม่ใช่หน้าใหม่ที่ไร้ชื่อเสียงไร้สถานะเหมือนเมื่อตอนแรกเริ่มอีกต่อไป ตอนนี้เขาเป็นถึงดาราระดับ B ขยับขาเพียงก้าวเดียวก็สามารถเปลี่ยนแปลงสภาพเรตติ้งของสถานีโทรทัศน์ได้เลย ดังนั้นความเคลื่อนไหวเกี่ยวกับงานของเขา ย่อมถูกสายตานับไม่ถ้วนจับจ้องมองอยู่ นับประสาอะไรกับเข้าร่วมกับ CCTV1 ล่ะ? อีกทั้งคุณภาพของพิธีกร CCTV นั้นจัดว่า มีคุณภาพสูงที่สุดในวงการสถานีโทรทัศน์เลยทีเดียว!


……


ออดเลิกเรียนยังไม่ดัง
แต่เป็นโทรศัพท์มือถือของจางเย่ที่อยู่ในรถดังขึ้นแทน
เป็นสายจากเพื่อนร่วมงานของจางเย่สมัยที่อยู่สถานีวิทยุนครหลวง และตอนนี้ก็เป็นดีเจวิทยุของสถานีวิทยุส่วนกลางอยู่ คือ เถียนปินนั่นเองที่โทรมา “จางเย่ นี่มันอะไรกัน?”
จางเย่หัวเราะ “เหล่าเถียนนี่เอง”
เถียนปิงถามอย่างแตกตื่น “ที่พูดกันในเน็ตนั่นจริงหรือหลอก!? รองผอ.เจียงไปหานายจริงเหรอ!?”
จางเย่ยิ้มยินดีตอบ เพราะไม่มีอะไรที่บอกไม่ได้ “ใช่แล้ว มาหาแต่เช้าเลย เซ็นสัญญาเรียบร้อยแล้วด้วย พรุ่งนี้ก็เริ่มงานอย่างเป็นทางการ”
เถียนปิน “เรื่องจริงเหรอเนี่ย?”
จางเย่ “ถูกต้อง”
เถียนปิน “โว้ว งั้นต้องยินดีด้วยแล้วสิ”
จางเย่ “ตั้งแต่พรุ่งนี้ไปเราสองคนก็จะได้เป็นเพื่อนร่วมงานกันอีกครั้งแล้วนะ”
เถียนปิน “ไม่ต้องเลยๆ ฉันน่ะเป็นแค่ดีเจวิทยุ ส่วนนายน่ะพิธีกร CCTV แถมยังเป็นพิธีกรของ CCTV1 ซะด้วย จะมาเป็นเพื่อนร่วมวง ร่วมงานอะไรกันได้ไงล่ะ อย่างมากก็นับว่าอยู่เครือเดียวกันแค่นั้นแหละ ไฮ้ ครึ่งปีมานี้นายประสบความสำเร็จ ชื่อเสียงไหลมาเทมาจริงๆ ยิ่งไต่ยิ่งสูง ฉันล่ะดีใจกับนายด้วยจริงๆ”
จางเย่กล่าวอย่างร่าเริง “ต้องยกเครดิตให้นายด้วยแหละเหล่าเถียน ตอนอยู่สถานีวิทยุนครหลวงน่ะ ถ้าเราสองคนไม่เอาแต่ทะเลาะกันไปวันๆ ฉันก็คงไม่ถูกไล่ออก แล้วก็คงยังหมกอยู่ในนั้นแหละ”
เถียนปินหัวเราะร่าเริง “เรื่องเก่าเล็กๆ น้อยๆ น่า นายไม่ต้องพูดถึงมันหรอก ถ้าไม่ทะเลาะกันแต่แรก เราสองคนจะได้มาสนิทกันอย่างนี้หรือ นี่เรียกว่า ไม่ต่อยตี ก็ไม่รู้จักไง!”
จางเย่อุทานแล้วเย้าแหย่ “ก็ไม่นับว่าไม่ต่อยตีไม่รู้จักนะ เพราะนายโดนตีอยู่ฝ่ายเดียวเลย พูดถึงตีกันด้วยฝีปาก นายเคยชนะฉันเสียที่ไหนกันจริงไหม?”
ฟังคำพูดนี้เข้าไป เถียนปินแทบกระอักเลือด “จะไม่เคยชนะนายได้ไง? คำนี้ฉันทำเป็นไม่ได้ยินไม่ได้แล้ว! พูดงี้ก็สวยเซ่ เราต้องมาคุยกันให้รู้เรื่องสักหน่อยแล้ว!”
“ฮ่าฮ่าฮ่า!”
ทั้งคู่หยอกเย้ากันอยู่สักพักค่อยวางสายไป
หลังจากนั้นก็เป็นแม่ที่โทรเข้ามา
แม่ “ไงเจ้าลูกชายตัวดี ลูกจะไป CCTV1 เหรอ?”
จางเย่รับคำอืม “เพิ่งเซ็นสัญญาเสร็จ กำลังจะบอกแม่กับพ่ออยู่พอดี”
“ดี! ดี! ดี!” แม่โห่ร้องให้สามคำ “แม่บอกแล้วใช่ไหมว่าต้องมีคนเห็นคุณค่า! ดูสิๆ ดู CCTV1 ก็ยังมาหาลูกชายแม่เลย! นี่มันทีวีช่องใหญ่สุดของประเทศเชียวนะ! เอาล่ะ ลูกไปทำอะไรต่อเถอะ แม่ไม่กวนแล้ว แม่จะรีบโทรไปบอกพ่อให้ดีใจหน่อย!”
วางสายนี้เสร็จ สายที่สามก็โทรเข้ามา
คราวนี้เป็นเหยาเจี้ยนไฉ “จะไป CCTV เรอะ?”
จางเย่ “พี่ก็รู้แล้วเหรอ?”
“ฉันเพิ่งได้ยินข่าวลือมาน่ะ เซ็นสัญญาแล้วยัง?” เหยาเจี้ยนไฉถาม
จางเย่ “เซ็นแล้ว”
เหยาเจี้ยนไฉ “ข้อตกลงว่าไง ?”
จางเย่ “ก็ปกติทั่วไป แต่สัญญาสั้นไปหน่อย ปีเดียวเองครับ”
เหยาเจี้ยนไฉ “นั่นก็ดีมากแล้ว ก่อนหน้านี้ที่ฉันก็ว่าทำไมนายไม่ไป BTV เหตุผลก็เพราะหาที่ดีกว่าได้แล้วนี่เอง BTV น่ะเทียบกับ CCTV ไม่ได้สักอย่างจริงๆ นั่นแหละ”
จางเย่ “ผมไม่ได้หาไว้ก่อนหรอก เป็นคนของ CCTV ที่เพิ่งติดต่อมาหาผมวันนี้เอง ผมรู้สึกว่าที่นี่ไม่เลว ค่อนข้างให้สิทธิ์ทำอะไรสบายๆ ผมก็เลยตอบรับ”
เหยาเจี้ยนไฉ “บ๊ะ ยังจะมาที่นี่ไม่เลวอะไรล่ะ? ยิ่งกว่าไม่เลวอีกเว้ย!”
จางเย่ “ฮ่าๆ จริงด้วย”
วางสายเหล่าเหยาเสร็จ จางเย่ก็นิ่งคิดสักพัก ว่าอยากจะโทรไปบอกพวกเพื่อนๆ เสียหน่อย อย่างเช่น ต่งซานซาน หูเฟย โดยเฉพาะกับอู๋เจ๋อชิงยิ่งไม่ต้องพูดถึง เขาอยากจะโทรไปหาที่สุดเลย การที่เขาไป CCTV ครั้งนี้ นับว่าเป็นการได้กลับไปอยู่ ‘ใต้บังคับบัญชา’ ของคุณอู๋อีกครั้งนั่นเอง ตำแหน่งระดับสูงของ CCTV ก็คือ SARFT เฮ้อ พูดอีกอย่างก็คือ ตราบใดที่จางเย่ยังอยู่ในวงการบันเทิง ก็หมายถึงได้อยู่ภายใต้การกำกับดูแลของคุณอู๋ผู้ซึ่งดำรงตำแหน่งผู้ดูแล SARFT เพราะ SARFT ดูครอบคลุมทุกหนแห่ง!


……


กว่าจะโทรศัพท์เสร็จ เวลาก็ผ่านไปอย่างรวดเร็ว
เสียงออดเลิกเรียนเป็นเพลงดังออกมาจากในรั้วโรงเรียน ไม่นานนัก ประตูโรงเรียนสาธิตประถมหมายเลขสองก็เปิดออก พวกเด็กๆ แต่ละคนกรูกันออกมา บรรดาผู้ปกครองก็แห่กันไปรับลูกๆ ของตน
คนเยอะเกินไป จางเย่จึงขับรถต่อไม่ได้ ได้แต่คว้าแว่นดำมาใส่แล้วสงจากรถ รออยู่ข้างถนน ทันใดนั้นก็เห็นร่างของเฉินเฉิน จึงกวักมือเรียกเธอ เปิดประตูรถให้ รอจนยัยหนูปีนขึ้นไปนั่งยังที่นั่งข้างคนขับ “คาดเข็มขัดให้ตัวเองด้วย”
เฉินเฉินคาดเข็มขัดนิรภัย
จางเย่เดินกลับไปขึ้นรถอีกฟาก แล้วขับออกไป “วันนี้เป็นไงมั่ง? ครูว่าอะไรไหม?”
เฉินเฉินสีหน้าราบเรียบ “ไม่มี”
“อืม งั้นก็แสดงว่าพอใช้ได้แหละ” จางเย่ก็ไม่รู้เหมือนกันว่าเอาอะไรมาวัด
เฉินเฉิน “......”
จางเย่คิดเรื่องหนึ่งขึ้นมาได้ “จริงสิ พรุ่งนี้อาจะต้องไปทำงานที่ CCTV แล้ว โรงเรียนพวกเธอหยุดพรุ่งนี้ใช่ไหม? อยู่บ้านคนเดียวอย่าซนล่ะ”
เฉินเฉินไม่พูดไม่จา
จางเย่มองเธอ “อยู่คนเดียวได้ไหม?”
เฉินเฉิน “ทำกับข้าวให้หนูด้วย”
“อายังต้องไปทำงานนี่นา เธอก็ทำกับข้าวเป็นนี่” จางเย่
เฉินเฉิน “ป้าใหญ่ให้คุณดูแลหนู จางเย่ คุณต้องทำกับข้าวให้หนูกิน”
จางเย่กระพริบตาปริบๆ “ถ้าไม่งั้นอาให้หนูสั่งมากินเองแล้วกัน พออาหารมาถึงหนูก็เปิดประตู ก็…...ก็ไม่ได้สิ ยังเป็นเด็กอยู่คนเดียวไม่ปลอดภัย งั้นเดี๋ยวอาไปขอให้เพื่อนบ้านช่วยดูแลเรื่องอาหารให้ดีไหม? พรุ่งนี้เที่ยงก็ไปกินข้าวบ้านป้าซุนเป็นไง? ป้าซุนก็เช่าห้องของป้าหนูไม่น่ามีปัญหา ถ้าไม่งั้นก็ให้พ่อแม่อาดูแลหนูไปก่อนสักสองสามวันเป็นไง?”
เฉินเฉินสีหน้าเย็นชานิ่งเงียบ
จางเย่รู้ว่ายัยเด็กนี่โกรธเข้าให้แล้ว จึงกล่าว “จำเป็นต้องให้อาอยู่ข้างๆ งั้นเหรอ?”
เฉินเฉิน “อืม”
“โอย อาดูพรุ่งนี้ก่อนแล้วกัน” จางเย่เองก็จนปัญญาจริงๆ
เฉินเฉินพูดขึ้นมาทันควัน “จางเย่ หนูจะไปทำงานกับคุณด้วย”
จางเย่ขับรถเป๋ไปแวบหนึ่ง “อ๋า? ฉันไปทำงาน CCTV วันแรกก็พาเด็กไปด้วยแล้ว? คนได้นินทาตายสิ ไม่ได้ ไม่ได้!”
เฉินเฉินกล่าวขึ้นทันที “งั้นคุณก็อยู่บ้านกับหนู”
“อามีงานนะ” จางเย่กลอกตา
เฉินเฉิน “งั้นคุณก็พาหนูไปทำงาน”
จางเย่ไม่รู้จะหัวเราะหรือร้องไห้ดี “สวรรค์ ท่านเคืองอะไรกระผมหรือขอรับ! เอาล่ะๆ เรื่องนี้อาขอกลับไปคิดดูก่อน พรุ่งนี้ค่อยว่ากัน”
ขับรถกลับบ้าน
เข้าประตูมา จางเย่ก็อุ้มเฉินเฉินไปล้างมือเป็นอันดับแรก ฟอกสบู่ให้เธอ จากนั้นจึงโทรสั่งอาหาร สุดท้ายเฉินเฉินบอกว่าวันนี้กระเป๋าหนังสือของเธอสกปรกแล้ว จางเย่จึงจำใจต้องเอากระเป๋าไปซักให้เธอในห้องน้ำจนสะอาดเอี่ยมอย่างฮึดฮัด ——ราวกับว่าเขาได้กลายเป็นพี่เลี้ยงเต็มตัวไปแล้ว!


……


ตกค่ำ
บนหน้าเว็บไซต์ของ CCTV ได้ประกาศข่าวออกมา รายงานระบุเป็นที่แน่ชัดว่า พิธีกรชื่อดังจางเย่ ได้เข้าร่วมกับ CCTV1 อย่างเป็นทางการ โดยรายการใหม่ของ CCTV1 จะมีจางเย่เป็นผู้วางแผนและเป็นแกนหลักทุกภาคส่วนโดยเริ่มจากเข้ามาเตรียมการและขั้นตอนการผลิต เพื่อเตรียมออกอากาศในช่วง วันพฤหัสบดี เวลา 3 ทุ่ม!
ทันทีที่ข่าวประกาศ ก็เกิดเสียงฮือฮาจากทั่วทุกสารทิศ!
“เป็นเรื่องจริง!”
“เชี่*!”
“สุดท้ายก็ไม่ใช่ข่าวลือสินะ?”
“CCTV ไปเชิญอาจารย์จางมาจริงๆ เหรอเนี่ย!?”
“CCTV น่ะเคร่งธรรมเนียมจะตาย ส่วนจางเย่ก็เป็นหัวโจกเรื่องมีความคิดไม่เหมือนคนปกติทั่วไป ไปอยู่ตรงนั้นจะได้แสดงฝีมือไหมนะ? หรือจะโดนกดดันจากสภาพแวดล้อมเสียแทน?”
“เฉินเหยี่ยก็เป็นหัวหอกของ CCTV1 นะ คราวนี้ทั้งสองฝ่ายจะได้เผชิญหน้ากันแล้วใช่ไหม? หรือจะได้วัดเทียบเรตติ้งกันจริงๆ สักที?”
“นั่นมันถิ่นของเฉินเหยี่ยเชียวนะ อาจารย์จางเพิ่งจะมาใหม่ เรตติ้งรายการสู้เขาไม่ได้แหงๆ อีกอย่างรายการที่จางเย่จะได้ก็ถ่ายทอดวันพฤหัสค่ำ ไม่ใช่ช่วงเวลาไพรม์ไทม์ซะด้วยสิ ยิ่งเอาไปเทียบกับคนเก่าของ CCTV อย่างเฉินเหยี่ยไม่ได้ เฉินเหยี่ยน่ะอยู่ในที่ที่ได้เปรียบกว่าเห็นๆ”
“นั่นมันก็ไม่แน่หรอก”
“ใช่ นี่น่ะจางเย่ ชื่อเขานี่แหละคือความมหัศจรรย์!”
“อยากดูรายการใหม่ของอาจารย์จางชะมัด! ในที่สุดคุณก็กลับมา! พวกเราเหล่าแฟนคลับรอคอยอยู่ตั้งนานน้านนานน้านนานเกินไปแล้ว!”
“ยินดีกับอาจารย์จาง ชูมือกลิ้งตัวเข้า CCTV !”
“โกหกน่า! ดาวไม้กวาดกลับมาแล้ว!”
“ฉันมีลางสังหรณ์แรงกล้ามากว่าจะมีเรื่องสนุกๆ อีก!”
“ฮ่าฮ่าฮ่า มีอาจารย์จางที่ไหน ที่นั่นขาดดราม่าไม่ได้หรอก!”
“มาคอยดูกันว่าคราวนี้ จางเย่จะก่อเรื่องให้ CCTV วุ่นวายได้ขนาดไหน!”


*-*-*-*-*-*-*-*-*-*-*-*-*-*-*-*




[Go To Next Chapter]( ./30.md)