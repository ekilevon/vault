##บทที่ 606 : นี่ต่างหากคือหมัดไทเก็ก!
สถานที่ถ่ายทำภาพยนตร์ เหล่าผู้คนมากมายต่างถูกดึงดูดด้วยท่วงท่าในบริเวณฝึกซ้อม
“เอ๋?”
“พวกเขาเริ่มซ้อมแล้วเหรอ?”
“ท่ากังฟูออกแบบเสร็จแล้วเหรอ? เรียนเสร็จแล้วเหรอ?”
“ไม่น่าเร็วขนาดนั้นมั้ง ต้องให้นักแสดงสองคนค่อยๆ ซ้อมจนจำได้สิ”
“ไป ไปดูกัน ไม่รู้เหมือนกันว่าอาจารย์จางซ้อมเป็นไงบ้าง จะซ้อมต่อสู้ยังไงให้ถ่ายออกมาเหมือนสู้กันจริงๆ หว่า? อืม คงต้องใส่เครื่องป้องกันซ่อนเอาไว้แล้วประมือกันจริงๆ หรือไม่ก็คงต้องใช้มุมกล้องตัดฉากเข้าช่วย น่าจะเนียนไปได้อยู่ ยิ่งอาจารย์จางเรียนรู้กระบวนท่าต่อสู้ได้เร็วเท่าไร ยิ่งส่งผลให้ฉากตอนบ่ายถ่ายทำเร็วเท่านั้นแหละ ถ้าเขาเรียนรู้ช้าหรือไม่เข้าใจเลย มีหวังคืนนี้เราคงชวดตามแผนที่วางไว้ตอนบ่ายแหงๆ แถมจะไปเบียดเบียนตารางของฉากต่อไปด้วย”
ทีมงานไม่น้อยพากันเดินมาตรงที่ฝึกซ้อมคิวบู๊กัน
พอผู้กำกับและผู้ช่วยผู้กำกับเห็น พวกเขาก็เดินเข้ามาหา
หวังเฉิงเผิงถามที่ปรึกษาคิวบู๊ “สอนเสร็จแล้วเหรอ?”
“เกือบแล้วครับ ผมว่าจะให้พวกเขาลองดูก่อน จะได้รู้ว่าเป็นอย่างไร” ที่ปรึกษาคิวบู๊ตอบ
ไม่นาน บริเวณฝึกซ้อมก็เต็มไปด้วยผู้คนกว่ายี่สิบชีวิต พวกเขาล้วนเสร็จงานกันหมดแล้ว ได้แต่รอจางเย่ฝึกซ้อมเสร็จก็จะได้เริ่มถ่ายต่อเท่านั้น ในเมื่อไม่มีอะไรจะทำ พวกเขาจะเข้ามาสอดส่องสักหน่อยก็ไม่มีอะไรเสียหาย ทุกคนต่างล้อมพื้นที่ฝึกเป็นวงกลม พลางชี้มือชี้ไม้กล่าววิจารณ์กันเซ็งแซ่
ตรงกลางที่ฝึก
จางเย่กับนักแสดงแทนยืนประจำตำแหน่งพร้อม
พอเห็นว่าคนมารวมตัวกันมากขนาดนี้ ยังมีผู้กำกับและผู้ช่วยกำกับ นักแสดงแทนยิ่งเลือดลมพลุ่งพล่านจากการเป็นจุดสนใจ การเรียนรู้บางกระบวนท่าของวิชาในตำนานและได้รับการยกย่องนับถืออย่างสูงเช่นหมัดไทเก็ก เขาย่อมอยากแสดงให้ดีท่ามกลางสายตาจับจ้องเช่นนี้ “อาจารย์จาง อ่อนข้อให้ด้วย คุณระวังตัวด้วย ผมจะเริ่มแล้ว!”
จางเย่กล่าวอย่างสงบ “เข้ามา”
ที่ปรึกษาคิวบู๊กล่าวเตือน “ดูกระบวนท่าให้ดี ต้องให้ได้มาตรฐาน”
ทันทีที่นักแสดงแทนได้ยินก็ทำท่านั่งม้าปฏิบัติตาม ‘มาตรฐาน’ ที่เขาถูกสอนมาก่อนหน้านี้ ขาเคลื่อนไปข้างหน้า ย่อร่างโก่งตัวทำมุม ฝ่ามือยื่น ‘ตรง’ เพื่อที่จะเป็นท่าเริ่มของ ‘หมัดไทเก็ก’ เขาทำด้วยความรู้สึกอิ่มเอมสุดๆ
ผู้ชมรอบๆ ต่างสายตาเป็นประกายขึ้นเล็กน้อย ก่อนหน้านี้บททายาทของหมัดไทเก็กเป็นของพี่สุ่ย พวกเขาเคยเห็นพี่สุ่ยแสดงมาก่อน แต่อย่างไรเสียนักแสดงยังคงเป็นแค่นักแสดง โดยเฉพาะพี่สุ่ยที่ไม่ได้เป็นนักแสดงบทบู๊มืออาชีพด้วยแล้ว ชัดเจนว่ามีความแตกต่างกับนักแสดงแทนที่มีทักษะต่อสู้อยู่แล้ว เดิมทีถึงแม้ ‘กระบวนหมัดไทเก็ก’ ของพี่สุ่ยจะดูน่ากลัวและรุนแรงไปหน่อย เพราะท่วงท่าภายนอกดูดีทว่าภายในอ่อนแอ เขาจึงได้แต่พึ่งงานเอฟเฟกต์ของฝ่ายเบื้องหลัง ไม่ว่าจะด้วยเสียงดนตรี เสียงลมลูบไล้ผ่านสาบเสื้อ หรือใบ้ไม้แห้งกรังฟุ้งกระจายยามฝ่าเท้าเคลื่อนมาตรงพื้นดิน ซึ่งเรื่องพวกนี้เพียงส่งเสริมให้ท่วงท่าดูดีขึ้น ต่างจากนักแสดงแทนของต้าหลงตรงหน้าพวกเขาที่เพิ่งทำท่าเริ่มก็ยอดเยี่ยมจนไม่ต้องใช้สเปเชี่ยลเอฟเฟกต์อะไรเลย ——นี่คือกังฟูที่แท้จริง!
ส่วนฝ่ายตรงกันข้ามอย่างจางเย่น่ะเหรอ?
จางเย่ก็อยู่ในท่าเริ่มแล้วเช่นกัน ท่าทางเหมือนกับที่เคยแสดงบนลานออดิชั่นก่อนหน้านี้ที่ไม่มีใครรู้จัก สองเท้าไม่เว้นระยะมากนัก ฝ่ามือเคลื่อนไหวอย่างไม่ต้องใช้พลัง ดุจดั่งใครก็สามารถทำลายท่วงท่าเขาได้เพียงแค่ดึงมือเขาเล็กน้อย ไหล่ทั้งคู่ลู่ลงจนดูน่าหดหู่อย่างไรอย่างนั้น กล่าวได้ว่า ท่วงท่าของเขาแย่มาก!
“นี่มันท่าอะไรกัน?”
“ที่ปรึกษาคิวบู๊สอนเขาอย่างนั้นเหรอ?”
“ทำไมดูน่าสมเพชขนาดนั้นเนี่ย!?”
“หนึ่งยอดเยี่ยมหนึ่งตรงข้าม ช่องว่างมากฉิ*”
“อย่าไปคิดถึงมาตรฐานสูงส่งเลย พวกนักแสดงแทนต่างฝึกศิลปะต่อสู้มาอย่างดี ย่อมมีความสามารถบ้างอยู่แล้ว แต่จางเย่เป็นคนในวงการศิลปะวรรณกรรมนะ จะเอาไปเทียบได้ไง?”
“นั่นสินะ”
พอนักแสดงแทนเห็นจางเย่ในรูปแบบนั้นพลันชะงักไปวูบ นี่อะไรเนี่ย?
เมื่อที่ปรึกษาคิวบู๊เห็นแบบนั้นก็นิ่งเงียบไปเช่นกัน นี่คืออาจารย์จางนะ ไม่ใช่ว่าเขาเห็นกระบวนท่าหมัดไทเก็กไปหลายรอบเหรอ? ทำไมยังจำไม่ได้อีกล่ะ? หรือว่าเขาลืมท่าเตรียม? ว่าแต่ท่าเตรียมแบบไหนที่เขากำลังตั้งอยู่เนี่ย? ท่านี้มันทั้งดูอ่อนแอและดูเปิดจุดไปหมดเลย ไม่ว่าจะเป็นท่าของมวยภายในหรือมวยภายนอก อันไหนก็ไม่มีท่าทางเหมือนกับที่คุณทำอยู่เลยนะ! ถ้ามีคนพุ่งเข้ามาโจมตี คุณต้องล้มคว่ำแหงๆ!
“อาจารย์จาง ไม่ใช่แบบนี้สิ!” ที่ปรึกษาคิวบู๊กล่าวพลางคิดว่า มือใหม่ก็คือมือใหม่อยู่วันยังค่ำ การสอนย่อมลำบากยากเย็นแสนเข็ญ “ท่านั่งม้าล่ะ? ทำไมไม่โน้มตัวทำมุมเอียง!”
จางเย่ยังคงไม่ได้ขยับเคลื่อนไหว
นักแสดงแทนเหลือบมอง “ท่าแบบนี้ไม่ถูกต้องนะครับ หากผมโจมตี คุณรับมือไม่ได้หรอก ท่าแบบนั้นอ่อนแอมาก พวกเราจะฝึกซ้อมแบบนี้ไม่ได้นะครับ”
ผู้ช่วยผู้กำกับกล่าวเตือน “ระวังนะ อย่าบาดเจ็บล่ะ โดยเฉพาะอาจารย์จางต้องระมัดระวังอย่างยิ่ง พวกเราไม่มีนักแสดงมาแทนคุณนะ!”
จางเย่กล่าวอย่างเห็นเป็นเรื่องปกติ “ไม่เป็นไร เข้ามา”
นักแสดงแทนกังวลลังเล “ผมกลัวว่าจะทำร้ายคุณเข้า”
จางเย่คลี่ยิ้ม “ไม่มีทางเป็นไปได้”
พอนักแสดงแทนได้ยินเช่นนี้ เขาได้แต่กล่าวอย่างตรงไปตรงมา “ได้ ผมจะเข้าไปแล้ว!” จบคำ เขาพลันพุ่งจู่โจมตามที่ที่ปรึกษาคิวบู๊สอนมาทันที เขาวาดฝ่ามือแบบแปลกๆ ดูอ่อนช้อยทว่ากลับสวยงาม เขารู้ว่าจางเย่ไม่มีทางรับมือท่านี้ได้ จึงลดกำลังลงอีกหกเจ็ดส่วน แล้วใช้พลังแค่สามสี่ส่วนเท่านั้นในการจู่โจมจางเย่!
ที่ปรึกษาคิวบู๊กล่าวชม “หมัดที่ดี! นี่แหละคือกระบวนท่าปัดป้องของไทเก็ก”
ปัดป้อง?
จางเย่ได้แต่ส่ายศีรษะในใจ เคลื่อนฝ่ามือของตัวเองขึ้น ทันใดนั้น รูปร่างที่เต็มไปด้วยจุดอ่อนพลันแปรเปลี่ยนไป ฝ่ามือของจางเย่รับกับแขนของผู้จู่โจมไว้ได้!
ปัง!
พวกเขาทั้งสองคนปะทะกันแล้ว!
ทุกคนล้วนเบิกตามองอย่างลุ้นระทึกกับฉากที่ไมได้คาดการณ์ไว้ว่าจะเกิดพลันเกิดขึ้น! ในการปะทะกันครั้งแรก จางเย่ไม่เคลื่อนไหวและไม่ขยับจากจุดเดิมสักนิด กลับกันนักแสดงแทนที่ได้แสดงกระบวนท่าอันสวยงามกลับเป็นฝ่ายเสียสมดุลถอยหลังไปหลายก้าว เขาเสียสมดุลจนไม่สามารถเดินกระบวนท่าต่อไปได้!
นักแสดงแทนชะงักงัน “นี่......”
จางเย่กลั้วหัวเราะ คิดในใจว่าที่นายทำไม่ใช่การปัดป้อง ที่ฉันทำนี่ต่างหากถึงจะเป็นการปัดป้อง!
ที่ปรึกษาคิวบู๊เห็นก็ผงะไปเล็กน้อยก่อนจะยิ้มออกมาทันที หันไปกล่าวกับนักแสดงแทน “พละกำลังอาจารย์จางยังมีอีก นายไม่ต้องออมมือแล้ว”
ขณะที่ผู้คนรอบๆ ต่างผ่อนลมหายใจ อ่อ เป็นเพราะผู้จู่โจมยังไม่ใส่เต็มแรงนี่เอง
นักแสดงแทนกล่าวตอบ “ได้ อาจารย์จาง อีกรอบ!”
เขาเข้ามาใกล้จางเย่อีกครั้ง รอบนี้ใช้หน้าแข้งแทน เป็นการใช้อีกกระบวนท่าหนึ่ง พลังจากขานั้นมากกว่าหลายส่วน กระทั่งดูเหมือนจะแข็งแกร่งไม่น้อย!
ลูกเตะเข้ามา!
จางเย่รับไว้อีกครั้ง!
ปึก! พอปะทะกัน ไม่มีใครสังเกตเลยว่าในชั่วเสี้ยววินาที จางเย่ยกข้อมือขึ้นมาอย่างนุ่มนวลแล้วบิดเล็กน้อย ศูนย์โน้มถ่วงของนักแสดงตัวแทนพลันเคลื่อนเสียสมดุลอย่างไม่คาดคิด! เพราะเขาใช้แรงมากในการโจมตี ทันทีที่เสียศูนย์จึงทำให้เขาตุปัดตุเป๋ไปมากว่าจะกลับมายืนได้อีกครั้ง เหงื่อไหลแตกพลั่กๆ!
เหย****!
แม่*เกิดเชี่*ไรขึ้นเนี่ย!?
แม่*คือเรื่องบ้าอะไรฟะ!?
นักแสดงแทนสะท้านวาบในใจ ทำไมหมัดไทเก็กของฉันมันไม่ทำงานฟะ!? แล้ววิชาสำนักไหนเนี่ยที่อาจารย์จางใช้อยู่? ทำไมเขาถึงลบพลังที่ใช้ไปถึงครึ่งหนึ่งได้อย่างมหัศจรรย์กัน!? ไม่ใช่แค่ลบล้างบางส่วนนะ แต่กลับใช้กำลังที่ลบล้างไปมาเล่นงานฉันเองด้วย? นอกจากนี้ทำไมฉันถึงเสียสมดุลได้ฟะ!?
อย่างไรก็ตาม มีแค่คนที่สัมผัสเรื่องแบบนี้กับตัวเท่านั้นถึงจะเข้าใจว่าน่าสะพรึงขนาดไหน! เหล่านักแสดงตัวประกอบโดยรอบล้วนสับสนงุนงงไปหมด ฝีมือของจางเย่ ดูไปก็เหมือนกังฟู แต่กลับดูไม่เหมือนกังฟู นี่..เป็นอะไรที่ไม่เคยพบเคยเห็นมาก่อน!
จางเย่ยิ้มบางเบา “ยังจะเข้ามาอีกไหม?”
“อีกรอบ!” นักแสดงแทนดูฉุนเฉียวขึ้นเล็กน้อย เขายังไม่ยอมรับความพ่ายแพ้ ถ้าคู่ต่อสู้เป็นศิษย์สำนักกังฟู เขาคงยอมรับความพ่ายแพ้ไปแล้ว แต่คู่ต่อสู้กลับเป็นแค่คนที่ทำงานในวงการศิลปะและวรรณกรรมเท่านั้น! เป็นไปไม่ได้ที่จะมีวิชาวรยุทธ์ล้ำเลิศ! เขายังคงคิดว่าอาจารย์จางเป็นแค่แมวพบหนูตาย[1]ก็เท่านั้น ศิลปะต่อสู้ไม่ทางวิเศษวิโสขนาดนั้นเหมือนที่คนทั่วไปลือกันเด็ดขาด!
ในวิถีผู้ฝึกยุทธ์ กล่าวกันว่าแม้แต่อาจารย์อาวุโสยังถูกหมัดมั่วๆ ฆ่าได้ ซึ่งนี่เป็นเรื่องจริงแท้แน่นอน คนที่รู้กังฟูนิดๆ หน่อยๆ กับคนที่ไม่รู้กังฟูเลยแต่มีพละกำลังมาก ถ้าทั้งสองคนต่อสู้กัน ก็ยากที่จะบอกว่าใครแพ้ใครชนะ หากคุณใช้กำลังน้อยไป ปฏิกิริยาตอบโต้ช้าไป พื้นดินขรุขระเกินไป หรือกระทั่งวันนี้ลมพัดแรงเกินไป ทั้งหมดนี้ล้วนส่งผลให้หนทางแห่งชัยชนะไม่มีทางมาอยู่ในกำมือได้เสมอไป เพราะไม่มีอะไรที่แน่นอน
ฟุบ!
นักแสดงตัวแทนบุกเข้าใส่รอบที่สาม!
จางเย่ยืนอยู่อย่างสงบ ก่อนจะรับการจู่โจมอย่างไม่ช้าไม่เร็ว นักแสดงแทนพร้อมรับมือแล้วหลังจากการโจมตีของเขาถูกป้องกันไปอีกครั้ง เขาขยับเข้าใกล้จางเย่ พอจางเย่เห็นเช่นนั้น อย่างไม่คาดคิด เขาพลันขยับเข้าไปใกล้นักแสดงแทนด้วยเช่นกัน!
เอียงไหล่เข้าปะทะอย่างนุ่มนวล
นักแสดงแทนถูกผลักไปไกลสี่ห้าก้าวพร้อมใบหน้าตกตะลึงสุดขีด!
“อีกรอบ!” เขาโมโหแล้วจริงๆ !
จางเย่ยิ้มรับ “ดี เชิญ”
หึหึ อีกรอบ? ไม่ว่าจะเข้ามาอีกกี่รอบก็ไร้ค่า!
นักแสดงแทนพุ่งเข้ามาอีกครั้ง ใช้หมัดไทเก็กที่เรียนมาจากที่ปรึกษาคิวบู๊ เขาไม่รู้แม้แต่น้อยว่าหมัดไทเก็กที่ใช้ไม่ใช่หมัดไทเก็ก! ไม่ใช่แม้แต่อะไรที่ใกล้เคียง! นับได้ว่า เขากำลังเผชิญหน้ากับจางเย่ ผู้เป็นยอดฝีมือหมัดไทเก็กโดยไม่รู้ตัว แม้ว่าจางเย่จะไม่ใช่ยอดฝีมือในโลกใบเดิมก็ตาม แต่ในโลกใบนี้ มีแค่จางเย่คนเดียวที่รู้จักหมัดไทเก็ก!
หนึ่งหมัดไทเก็กแบบปลอมๆ และอีกหนึ่งหมัดไทเก็กที่แท้จริง มีระยะห่างประดุจฟ้าสวรรค์และแผ่นดินโลก ไม่อาจเอามาเปรียบเทียบได้เด็ดขาด!
นักแสดงแทนยังคงจู่โจมต่อไป!
จางเย่คอยลบล้างพลังที่เขาโจมตีมา เหงื่อไม่ไหลออกมาเลยสักหยด เขาใช้พลังแค่หนึ่งส่วนเท่านั้น เพราะไม่คิดจะทำร้ายใคร หรือเปิดเผยวิชากังฟูของเขาออกไป ในเมื่อยังไม่ค่อยเข้าใจเรื่องราวในวงการนี้ดีนัก ย่อมดีกว่าจะไปแส่หาเรื่อง สำหรับหมัดไทเก็กของโลกนี้ จางเย่ต้องการให้ที่ปรึกษาคิวบู๊กับนักแสดงแทนรู้ว่าไทเก็กไม่ใช่เรื่องง่ายๆ อย่างที่พวกคุณคิด ที่พวกคุณฝึกฝนกันน่ะมันก็แค่สุนัขผายลม!
ปัดตรง!
ปัดข้าง!
ปัดบน!
ปัดล่าง!
นักแสดงแทนพลันรู้สึกเหมือนกำลังจมอยู่ในโคลนตม และตรงหน้าเป็นขุนเขายิ่งใหญ่ หรืออาจจะเป็นแม่น้ำกว้างใหญ่ ไม่ว่าจะลองสักกี่ครั้งล้วนเหมือนวัวโคลนลุยทะเล[2] พละกำลังทั่วร่างไม่อาจใช้ได้!
หวังเฉิงเผิง “......”
ที่ปรึกษาคิวบู๊ “......”
ผู้ช่วยผู้กำกับ “......”
เหล่าสตาฟละครและตัวประกอบฉากที่เหลือพอเห็นต่างตกตะลึงพรึงเพริดไปตามๆ กัน!


====================


[1] 瞎猫碰上死耗子 แมวตาบอดพบหนูตาย เป็นสำนวน หมายถึง โชคดี
[2] 泥牛入海 วัวโคลนลุยทะเล เป็นสำนวน หมายถึง ไปแล้วไปลับไม่หวนกลับ


*-*-*-*-*-*-*-*-*-*-*-*-*-*-*-*




[Go To Next Chapter]( ./7.md)