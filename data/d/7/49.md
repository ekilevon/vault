##บทที่ 649 : เสียงเพลงดั่งเจอผี!


การออดิชั่นยังดำเนินต่อไป
แม้จะมีความเห็นแตกต่างกัน แต่การออดิชั่นนั้นไม่อาจไม่ดำเนินต่อ เหล่ากรรมการทั้งสี่ห้าคนรวมถึงฮาฉีฉี ล้วนแต่เห็นด้วยว่าฉางซือทำได้ดีในทุกแง่มุม ควรจะได้ผ่านเข้ารอบ แต่เพราะเสียงคัดค้านเพียงเสียงเดียวจากจางเย่ เธอจึงโดนตัดออกไป ทุกอย่างยังคงต้องจัดการตามใจจางเย่ อย่างไรเสียเขาก็เป็นหัวหน้าและเป็นไดเรคเตอร์ของรายการ ไม่ว่าทุกคนจะคิดเห็นอย่างไร หากจางเย่เห็นว่าฉางซือไม่ดีพอก็ไร้ประโยชน์
จางเย่กล่าวด้วยสีหน้าไร้อารมณ์ "คนต่อไป"
อาจารย์ซุนคล้ายจะพูดแต่ไม่พูด สุดท้ายทนกล้ำกลืนลงไปเองเงียบๆ
ผู้เข้าคัดเลือกคนต่อไป คือคนที่ทุกคนคาดหวังให้เป็นตัวเก็งคนที่สอง หูเหลียงอี้
คนๆ นี้ร้องเพลงมาหลายปี ได้รับการฝึกฝนอย่างมีแบบแผน หมั่นศึกษาเรื่องเพลงอย่างจริงจัง ทั้งเคยขึ้นเวทีเพลงและออกรายการต่างๆ กล่าวได้ว่า เขาได้ขัดเกลาทักษะมายาวนาน นอกจากนี้ยังเคยร่วมงานกับศิลปินหลายคน ความชำนาญในเสียงเพลงของเขานับว่าเป็นของจริงและมีประสบการณ์ทีเดียว
หูเหลียงอี้ก้าวขึ้นมาบนเวที
ฮาฉีฉีกล่าว "เริ่มได้เลย"
หูเหลียงอี้จับไมโครโฟน “ผมมาในเพลง ‘ภูเขา’ ครับ”
บทเพลงนี้นับว่าเป็นเพลงที่ค่อนข้างมีชื่อเสียงของโลกใบนี้ ด้วยการผสมผสานระหว่างเพลงจีนโบราณกับเพลงป๊อป ใช้เสียงเบลแคนโต ผสานกับทำนองเพลงจีนพื้นบ้าน ฟังแล้วชวนให้สนุกสนาน ส่วนเสียงของหูเหลียงอี้เองก็ค่อนข้างดีและร้องได้มั่นคง มีความสม่ำเสมอ ไม่มีการเร่งเร้า ท่อนที่ควรสูงก็ไล่สูงได้ ท่อนที่ควรร้องต่ำก็ลดลงต่ำได้ ทักษะต่างๆ บนเวทีราวกับถอดแบบมาจากหนังสือก็ว่าได้ ไร้ข้อผิดพลาด ไร้ที่ติ!
เพลงจบลง
ฮาฉีฉีตื่นเต้นสุดๆ
อาจารย์ซุนกับอาจารย์เหยียนพลันคึกคักขึ้นมา
ที่ปรึกษาด้านเพลงคนหนึ่งถึงกับยกนิ้วให้เขา "ฝึกฝนมาเป็นระบบ ได้เห็นถึงความแตกต่าง ร้องได้..."
อีกฝ่ายกล่าวยังไม่ทันจบ จางเย่ก็วางประวัติของหูเหลียงอี้ลง กล่าวออกมาตรงๆ "ไม่ตรงตามความต้องการของผม เชิญกลับได้เลยครับ"
….อะไรนะ?
ยังไม่ตรงตามความต้องการ?
แบบนี้ยังไม่ได้อีก?
หูเหลียงอี้จ้องมอง ถามสวนกลับมาว่า "ผมยังร้องใช้ไม่ได้?"
อาจารย์ซุนทนฟังไม่ได้ "ไดเรคเตอร์จาง หูเหลียงอี้กับฉางซือล้วนแต่ใช้ไม่ได้ อย่างนั้นการออดิชั่นนี้ก็ไม่มีใครใช้ได้แล้ว ไม่มีใครผ่านเกณฑ์นี้ไปได้น่ะสิ!"
อาจารย์เหยียนกล่าว “ก่อนหน้านี้พวกเราเคยลองวิเคราะห์ผู้สมัครคัดเลือกทั้งหมดกันอย่างเต็มที่แล้ว มีแค่สองคนนี้ที่โดดเด่นที่สุด แม้ว่าจะไม่มีแววเป็นแชมป์ ทว่าในรายการประกวดร้องเพลงของที่อื่น อย่างไรเสียก็ต้องเข้ารอบสิบคนสุดท้ายแน่ๆ ผมสงสัยจริงๆ คุณสมบัติขั้นต่ำที่คุณต้องการคืออะไรกันแน่? ไม่ใช่ว่ากำหนดเงื่อนไขไว้สูงไปหน่อยเหรอ?”
ฮาฉีฉีขมวดคิ้วมุ่น จ้องไปทางอาจารย์เหยียนอย่างปรามๆ “อาจารย์เหยียนคะ ผู้สมัครคัดเลือกคนไหนผ่านไม่ผ่าน นั่นต้องขึ้นอยู่กับไดเรคเตอร์จางค่ะ ถ้าไดเรคเตอร์จางบอกว่าไม่ผ่าน เขาก็ย่อมต้องใคร่ครวญไว้ดีแล้ว การที่คุณพูดแบบนี้ข้องใจอะไรกันคะ?”
อาจารย์เหยียนว่า “ก็ผมไม่เข้าใจนี่ครับ”
อาจารย์ซุนเสริม “ผมก็ไม่เข้าใจสักนิด ในเมื่อเชิญพวกเรามาช่วยเป็นที่ปรึกษาและคัดเลือกเองแท้ๆ ถึงแม้ในวงการพวกเราจะไม่ได้โด่งดังนัก แต่อย่างน้อยก็เป็นคนเก่าคนแก่ในวงการแล้วนะ ใครร้องดีไม่ดียังไง ทำไมพวกเราจะฟังไม่ออก? สองคนนี้เห็นได้ชัดว่าไม่เลวเลยแท้ๆ แต่กลับไม่ผ่านแม้แต่รอบคัดเลือกเนี่ยนะ? ไม่ใช่ว่าผมสงสัยในความสามารถของไดเรคเตอร์จางหรอกนะ แต่ในเรื่องการประกวดนี่ ในส่วนการร้องเพลงนี่ ชัดเจนอยู่แล้วว่าพวกเราต้องช่ำชองกว่า”
จางเย่มองพวกเขานิ่งๆ กล่าว “ข้อแรก รายการของผม ไม่ได้ว่าตามมาตรฐานในวงการ และไม่ได้ว่าตามมาตรฐานของรายการประกวดที่อื่น ดังนั้นผมจะวัดว่าใครร้องดีหรือไม่ดี ผมมีเกณฑ์การตัดสินของผมเอง ข้อสอง หูเหลียงอี้ร้องได้ไม่เลวก็จริง แต่น้ำเสียงของเขาไม่มีอัตลักษณ์เลยสักนิด แถมยังใส่เทคนิคการร้องมากไป ทำให้บางท่อนฟังแล้ว ‘ล้น’ เกินไป สำหรับพวกคุณ นี่อาจจะเรียกว่าการร้องเพลงและประสบการณ์การขึ้นเวที แต่สำหรับผม นี่ไม่ใช่จุดเด่น ทั้งไม่รู้สึกถึงอารมณ์ร่วม ผมจึงไม่ประทับใจมากพอ ข้อสาม พวกคุณบอกว่าพวกคุณเชี่ยวชาญ ผมเองก็ไม่ได้ว่าอะไร แต่รายการนี้จะเอายังไง จะทำยังไง จะคัดคนยังไง ล้วนขึ้นอยู่กับสิ่งที่ผมพูด ซึ่งนั่นถือเป็นอันสิ้นสุด ผมไม่ได้ต้องการผู้เข้าแข่งขันที่เก่งกาจ แต่เป็นคนประเภทที่มีเอกลักษณ์ยากหาใครเปรียบ เวลาที่ร้องเพลงออกมา ไม่ว่าใครก็ลอกเลียนแบบไม่ได้ต่างหาก!”
อาจารย์ซุนกล่าวแย้ง “อัตลักษณ์เสียง? ผมเพิ่งจะเคยได้ยินเป็นครั้งแรกนี่แหละ! ใช้เจ้านี่เป็นมาตรฐานการคัดเลือกเนี่ยนะ? จะเอาอัตลักษณ์มาใช้อะไรกัน? ผมไม่เข้าใจ พูดไปมันก็คือต้องร้องเพลงเก่งไม่ใช่เรอะ? ก็คือมีประสบการณ์ผ่านเวทีนั่นแหละ!”
จางเย่กล่าว “รายการของผมชื่อว่า ‘เดอะวอยซ์มหาชน’ ความเข้าใจเรื่องเสียงดีของแต่ละคนอาจไม่เหมือนกัน ข้อนี้ผมไม่เถียง แต่ตอนนี้ผมเป็นไดเรคเตอร์ ถ้าพวกคุณรู้สึกว่าสายตาของผมไม่เทียบเท่าพวกคุณ ทั้งไม่สามารถเคารพเหตุผลและการตัดสินคัดคนของผมได้ อย่างนั้น ก็เชิญทุกท่านกลับไปได้!”
เขากล่าวอย่างจริงจัง ยืนกรานในสิ่งที่พูด!
นี่เป็นครั้งแรกของจางเย่ที่เวลาทำรายการแล้วใช้ความแข็งกร้าวเช่นนี้ เมื่อก่อนทุกครั้งที่ทำรายการใหม่ มีเสียงต่อต้านมากมาย เสียงกังขายิ่งไม่น้อยอีก ทุกครั้งจางเย่จะเป็นแค่พิธีกรและคนวางแผนรายการเพียงคนเดียว สิ่งที่ทำได้จึงมีเพียงไปพูดจาโน้มน้าวหัวหน้าให้เห็นด้วย ทำให้พวกนั้นเชื่อมั่นในตัวเขา บอกพวกนั้นว่าทำไมทำอย่างนี้ถึงจะดี ทำอย่างนั้นถึงจะดึงดูดคนได้ แต่ตอนนี้เขาไม่จำเป็นต้องทำเช่นนั้น! เพราะจางเย่เป็นหัวหน้าเอง! เขาคือไดเรคเตอร์! อีกทั้งเดิมทีก็ถูกเพื่อนร่วมงานตั้งข้อสงสัยมามากเกินพอ เขาแม่*สุดเบื่อเต็มทน! ทว่าวันนี้..เวลานี้..เขาเปลี่ยนบทบาทแล้ว! เขาไม่มีอารมณ์มัวมานั่งอธิบายอะไรอีกต่อไป พวกคุณแม่*ไม่เคารพการตัดสินของฉันใช่ไหม? งั้นก็ช่างหัวกระบาลพวกเอ็งเลย! ไสหัวไป!
อู่อี้เหงื่อแตกพลั่กๆ “ไดเรคเตอร์จาง!”
ฮาฉีฉีรีบกล่าวไกล่เกลี่ย “ไดเรคเตอร์จาง พวกอาจารย์ก็แค่แนะนำนะคะ เรื่องนี้……” ถ้าไม่มีที่ปรึกษาด้านดนตรีแล้วล่ะก็ พวกเราจะช่วยคัดคนออดิชั่นต่อยังไงล่ะ!
“ได้ งั้นผมกลับ!” อาจารย์ซุนโกรธจัดจนลุกขึ้นยืน สะบัดมือเดินจากไป
อาจารย์เหยียนเห็นดังนั้น ก็รู้สึกว่าศักดิ์ศรีตนเองถูกหยามเช่นกัน จึงลุกตามอาจารย์ซุนจากไปพร้อมกัน “ไปก็ไปสิ ในเมื่อรายการไม่ต้องการความเห็นจากผู้เชี่ยวชาญอย่างเรา งั้นพวกเราก็ไม่จำเป็นต้องอยู่ตรงนี้เฉยๆ แล้ว!”
ที่ปรึกษาด้านดนตรีอีกสองคนที่เหลือมองหน้ากันไปมา ลังเลอยู่ครู่หนึ่งก่อนตัดสินใจจากไปเช่นกัน
ในมุมของพวกเขา ถึงแม้จะเพิ่งมาร่วมทีมรายการ ‘เดอะวอยซ์’ ได้เพียงสองสามวัน เพื่อช่วยงานชั่วคราว ก็ไม่มีใครคาดคิดว่าคนพวกนี้จะไม่มีสำนึก! คำแนะนำจากผู้เชี่ยวชาญอย่างพวกเขา พวกนั้นกลับไม่ฟังไม่พอ ยังจะไม่ไว้หน้าพวกเขาอีก? เวรเอ๊ย! อย่าหวังว่าพวกเราจะอยู่เป็นขี้ข้าเลยเว้ย! พวกเราจะคอยดูว่ารายการเอ็งออกอากาศไปแล้วจะได้เรตติ้งสักเท่าไรเชียว! จะคอยดูว่าไอ้ที่เอ็งเรียกว่าเสียงดีแม่*เป็นแบบไหน!
ยังขาดอัตลักษณ์?
แตกต่างหาใครเหมือน?
บัดซบ! เงื่อนไขตามที่เอ็งว่า ไม่มีมาให้เลือกสักคนหรอก!
ตอนนี้ พวกที่ปรึกษาด้านดนตรีทั้งหมดผละจากเวทีไปอย่างฉุนเฉียว ไม่คิดทำงานด้วยอีก!
จางเย่กล่าวกับหูเหลียงอี้ว่า “เชิญกลับไปเถอะ ขอโทษด้วย”
หูเหลียงอี้รับไม่ได้กับผลลัพธ์แบบนี้ ก่อนไปจึงทิ้งท้ายไว้ว่า “รอจน ‘เดอะวอยซ์’ ออกฉาย ผมจะคอยดู ผมอยากจะรู้นักว่าคนที่มีความสามารถระดับไหนถึงจะเข้าตาคุณ!”
ในด้านการร้องเพลง หูเหลียงอี้นับว่าเป็นคนหนึ่งที่มีความมั่นใจในตนเองสูง ซึ่งคนประเภทนี้ส่วนมากจะค่อนข้างจองหองเป็นเรื่องปกติ จางเย่ไม่ได้กล่าวอะไร เพราะไม่ได้มีความเห็นใดๆ เกี่ยวกับหูเหลียงอี้ และรู้ดีว่าเขาร้องเพลงได้ไม่เลว แต่หลังจากนี้หูเหลียงอี้จะดังได้หรือไม่.. จะพัฒนาไปในโลกดนตรีได้มากแค่ไหน.. จางเย่ไม่รู้หรอก แต่ที่รู้ๆ คือเวที ‘เดอะวอยซ์’ นั้นไม่มีที่สำหรับหูเหลียงอี้แน่นอน!
คนออกไปกันไม่น้อย เวทีออดิชั่นพลันโล่งขึ้นทันตาเห็น
ฮาฉีฉีฝืนยิ้ม "ไดเรคเตอร์จาง คราวนี้ทำไงดีคะ?"
จางเย่กลับยิ้มได้อยู่ "เหลือแต่คนในทีมรายการของเราเองนี่สิยิ่งดี พี่ฉี เรียกคนต่อไปเถอะ พวกเราคัดเลือกกันต่อเลยครับ"
ฮาฉีฉียิ้มขื่น ได้แต่เรียกคนต่อไป
คนต่อไปไม่ผ่าน
คนต่อไปอีกก็ยังไม่ผ่าน
จางเย่รู้สึกผิดหวังอยู่บ้าง ทำไมถึงไม่มีใครเด่นๆ เลยนะ?
ฮาฉีฉีกับทีมงานคนอื่นๆ ต่างรู้สึกไม่สบายใจนัก มีคนร้องดีตั้งเยอะ แต่ทำไมจางเย่ถึงไม่พอใจอีกนะ? ผู้เข้าแข่งออดิชั่นชุดแรกกว่าครึ่งล้วนกลับไปแล้ว คนตั้งขนาดนั้นก็ไม่มีใครเข้าตาจางเย่สักคน? เสียงแบบไหนเขาถึงจะเรียกว่าเสียงดีกันนะ?
ฮาฉีฉีกล่าวเนือยๆ "คนต่อไป"
เสี่ยวหวังเรียกชื่อลำดับต่อไป "เฉียนผิงฝาน"
จางเย่กดเล่นคลิปเสียงที่คนต่อไปส่งมา
ฮาฉีฉีพอฟังจบก็กล่าวกับจางเย่อย่างสนใจ "ผู้หญิงคนนี้เสียงใสมากนะคะ เนื้อเสียงดีทีเดียว ให้ความรู้สึกของทำนองที่มีขึ้นสูงลงต่ำ แต่ว่าชื่อออกจะธรรมดาไปหน่อย ไม่รู้พ่อแม่เธอคิดยังไงถึงให้ลูกชื่อนี้"
ขณะเดียวกัน ผู้เข้าแข่งขันได้เดินเข้ามาตามเสียงเรียก
ทว่า เมื่อผู้เข้าแข่งขันหยุดยืนบนเวที ทุกคนพลันต้องตกตะลึง!
ฮาฉีฉีตกตะลึง "คุณ..คือ?"
ผู้มาเป็นชายหนุ่มวัยยี่สิบกว่า รูปร่างธรรมดา ผมตัดสั้น สวมเสื้อผ้าค่อนข้าง ‘ตลาด’ ไหนจะรองเท้าเปื้อนฝุ่นอีก เขาช่างให้ความรู้สึกเหมือนคนบ้านนอกมากทีเดียว
ชายหนุ่มนั้นตื่นเต้นสุดๆ พูดจาทีตะกุกตะกักไปหมด "ผม ผมชื่อเฉียน...เฉียนผิงฝาน"
ฮาฉีฉีแทบเป็นลม "คุณเป็นผู้ชายหรอกเหรอ?"
เฉียนผิงฝานพยักหน้า ตอบซื่อๆ "ครับ"
พวกฮาฉีฉีที่ได้รับคลิปเสียงมา ก็มีเพียงบทเพลงมาอย่างเดียวเท่านั้น ปกติผู้สมัครคัดเลือกทั้งหมดจะใส่ชื่อและเบอร์โทรพร้อมทั้งข้อมูลส่วนตัวเอาไว้ แต่ก็ยังมีผู้สมัครคัดเลือกบางคนที่ไม่ได้เขียนรายละเอียดบอกไว้เลย ซึ่งทางทีมงานก็ไม่อาจรู้ได้ ดังเช่นผู้สมัครคัดเลือกที่เห็นอยู่ตรงหน้าคนนี้
ไม่แปลกที่ฮาฉีฉีจะไม่เชื่อ “คลิปเสียงที่คุณส่งมาให้ทีมรายการ เห็นได้ชัดว่าเป็นเสียงผู้หญิงนะ จู่ๆคุณจะมาเปลี่ยนตัวผู้เข้าคัดเลือกไม่ได้นะคะ”
เฉียนผิงฝานรีบกล่าว “นั่นผมร้องเองนะครับ!”
ผู้กำกับบทอู่อี้กล่าว “เชิญคุณกลับไปเถอะ”
เฉียนผิงฝานท่าทางแตกตื่น พยายามอธิบายออกมา “ผม ผมร้อง……”
“ทางเราต้องการคุณสมบัติที่เป็นของจริงเท่านั้นค่ะ ฉันไม่รู้หรอกนะว่าในคลิปนั้นใครเป็นคนร้อง แต่สิ่งที่คุณทำเพื่อมาเข้าร่วมแข่งขัน สำหรับพวกเราแล้วมีปัญหาจริงๆ” ฮาฉีฉียังคงไม่เชื่อว่าเสียงผู้หญิงใสแจ๋วขนาดนั้น จะเป็นผู้ชายท่าทางบ้านๆ ร้องออกมาได้ โดยเฉพาะเสียงพูดของคนๆ นี้ก็ปกติดี ธรรมดาๆ ไม่ใช่เสียงอ่อนวัยอ่อนหวานเป็นอะไรพิเศษเลย ชัดเจนว่าจะเป็นเสียงที่อยู่ในคลิปนั้นไปได้ยังไง?
เฉียนผิงฝานเปิดปาก แต่กลับไม่รู้จะค้านหรืออธิบายอย่างไรดี "ผมร้อง! ผมร้องจริงๆ นะครับ!"
ฮาฉีฉีกล่าวตัดบท "เสี่ยวหวัง เรียกคนต่อไปเข้ามาเถอะ"
ทว่าขณะนั้นเอง จางเย่ผู้ซึ่งกำลังดูผิดหวังและหดหู่กลับรู้สึกสนใจขึ้นมา "รอเดี๋ยว" เขาหันมองผู้เข้าแข่งอย่างสำรวจ "แนะนำตัวเองหน่อยไหมครับ?"
เขาคนนั้นรีบกล่าว "ผมชื่อเฉียนผิงฝาน อายุยี่สิบสองปี บ้านเกิดอยู่ส่านซี ตอนนี้พักอยู่เมืองหลวง อาชีพ...ผมเป็นช่างซ่อมจักรยาน เรียนวิชาอยู่กับอาจารย์ที่ท่าจักรยานสถานีรถไฟใต้ดินสุ่ยเฉียวครับ"
หือ?
ซ่อมจักรยานเหรอ?
คนอื่นๆ "..."
จางเย่ดูไม่สนใจอาชีพของอีกฝ่ายนัก เพียงหันไปเร่งเสียงคลิปตัวอย่างในคอมพิวเตอร์ให้ดังยิ่งขึ้น ชี้นิ้วถาม "คุณแน่ใจนะว่านี่คือคุณร้องเอง?"
เฉียนผิงฝานพยักหน้าหงึกๆ กล่าวยืนยัน "ครับ!"
ฮาฉีฉียังคงเคลือบแคลง "ใช้โปรแกรมเปลี่ยนเสียงหรือเปล่า?"
"ไม่ครับ ไม่มีจริงๆ!" เฉียนผิงฝานกล่าวแย้ง
จางเย่ยิ่งสนใจยิ่งกว่าเดิม รั้งคำถามของฮาฉีฉีกับคนอื่นๆ ไม่ให้พวกเขาพูดจาอะไรต่อ ก่อนกล่าวกับเฉียนผิงฝานว่า "เอาล่ะ งั้นคุณร้องมาให้พวกเราฟังเถอะ"
เฉียนผิงฝานได้โอกาสในที่สุด หัวใจพลันสูบฉีดตื่นเต้นสุดขีด! “ดะ ได้ๆ ผมจะร้องเพลง ‘ขอเราอายุมั่นขวัญยืน’ ครับ!” สงสัยว่าเขาจะอยากร้องเพลงนี้เพื่อเอาใจจางเย่โจ่งแจ้งเกินไปรึเปล่านะ? คิดแล้วเฉียนผิงฝานก็อดหน้าแดงๆ ขึ้นมาไม่ได้ เขายืนเกาหัวแกร่กๆ ขออภัยอย่างทำอะไรไม่ได้มากไปกว่านี้ ทั้งไม่คิดจะเปลี่ยนเพลงด้วย เขายังคงยึดมั่นอยู่กับ ‘การสร้างโอกาส’ ของตนเอง! อันที่จริงเขาเองก็ได้ยินทุกคนที่อยู่ในโซนรับรองผู้เข้าแข่งขันคุยกันเรื่องกลยุทธ์มา จึงเปลี่ยนเพลงกะทันหันเอาทีหลัง เขาอยากจะเพิ่มความหวังได้สักหน่อยก็ยังดี
จางเย่มองเขา "เริ่มเลยนะ?"
เฉียนผิงฝานสูดลมหายใจลึกสุดปอด กำลังจะเปล่งเสียงเพลง แต่กลับรู้สึกปอดแหกขึ้นมาเสียอย่างนั้น จึงยกมือขึ้นแนบอก กดความตื่นเต้นและขี้ขลาดนั้นลงไป เขาสูดลมหายใจลึกหลายๆ เฮือก ก่อนจะอ้าปากเปล่งเสียงร้องเพลงอีกครั้ง!
แค่เพลงท่อนแรกที่ดังขึ้น ...เหล่าทีมงานที่อยู่ในลานออดิชั่นล้วนแต่ต้องตะลึงงัน!
“จันทร์กระจ่างจะปรากฏยามใด”
“ยกจอกเมรัยขึ้นถามฟ้า”
“คืนนี้ ณ สวรรค์ชั้นเบื้องบน”
“ข้าฉงนจักเป็นปีกาลใด”
เสี่ยวหวังอ้าปากหวอ!
อู่อี้ยิ่งทำหน้าเหมือนเจอผี!
ฮาฉีฉีและคนอื่นๆ ต่างเบิกตาค้างแทบถลน ไม่อยากเชื่อ!
เชี่*!
เสียงผู้หญิง!
แม่*เสียงผู้หญิงจริงๆ!
ตอนพูดจาทั่วไป เฉียนผิงฝานไม่มีปัญหา แต่พอร้องเพลงขึ้นมา กลับเป็นเสียงร้องเพลงแสนนุ่มนวลจนไม่อาจนุ่มนวลไปยิ่งกว่านี้ได้อีก เป็นเสียงผู้หญิงที่เป็นยิ่งกว่าเสียงผู้หญิงอีก!
เขาไม่ได้โกหก!
คลิปตัวอย่างนั่นเป็นหมอนี่ร้องจริงๆ!
เป็นผู้ชายร้องจริงๆ!
หากไม่รู้ว่าไมโครโฟนบนเวทีและลำโพงไม่ได้ถูกดัดแปลงล่ะก็ ฮาฉีฉีจะต้องคิดว่าหมอนี่ร้องผ่านโปรแกรมเปลี่ยนเสียงมาแน่ๆ ! ทว่าวินาทีนี้ เธอรู้สึกว่าโลกของตนเองได้พังครืนลงไปต่อหน้าต่อตา! ยิ่งมองหน้าเฉียนผิงฝานขณะฟังเสียงของเฉียนผิงฝานไป ให้ตายจริงๆ เธอก็คิดไม่ถึงว่าจะเป็นคนๆ เดียวกันได้!
และที่สำคัญที่สุดที่ทำให้ฮาฉีฉีสะท้านสะเทือนสุดๆ ไปในเวลาเดียวกันก็คือ เธอคงจะไม่รู้สึก ‘ตะลึง’ เกินคาด ถ้าอีกฝ่ายร้องเพลงได้ไม่ดี ร้องไม่เหมือนเสียงผู้หญิง หรือเสียงร้องประเภทเหมือนคนพยายามดัดเสียงออกมา ฮาฉีฉีคงจะไม่ขนลุกชันไปทั้งตัวแบบนี้หรอก ไม่คล้อยตามแน่นอน แต่ตรงกันข้าม เฉียนผิงฝานคนนี้ร้องได้เป็นผู้หญิงเกินไป! เหมือนเสียงของผู้หญิงแท้ๆ! อีกทั้งใบหน้าของเฉียนผิงฝานยังไม่มีการแสดงออกที่ยากเย็นหรือฝืนแสดงเลยสักนิด ตอนแรกยังเป็นคนชนบทเซ่อๆ ซ่าๆ ตามสไตล์การแต่งตัวอยู่เลย แต่พอจับไมค์ร้องเพลงขึ้นมาเท่านั้นแหละ เขากลับโยนความเงอะงะทิ้งได้ทันที มีสมาธิสุดๆ ไม่ได้มีความรู้สึกเคอะเขินหรืออะไรเลย มีความเป็นธรรมชาติมาก————นี่คือเหตุผลที่ฮาฉีฉีรู้สึก ‘ตะลึง’ ไปเลย!
อย่างรวดเร็ว บทเพลงได้จบลง
เฉียนผิงฝานวางไมค์ ความรู้สึกที่เกิดขึ้นระหว่างร้องเพลงนั้น กลับคืนมาเป็นชายหนุ่มแสนขวยอายอีกครั้ง เดี๋ยวก็เกาศีรษะ เดี๋ยวก็ลูบจมูก มือเท้าไม่ทราบจะวางไว้ตรงไหนดี
ฮาฉีฉีนวดขมับ "สวรรค์!"
อู่อี้เองก็มองเฉียนผิงฝานคล้ายได้พบเทพเทวาองค์หนึ่ง!
เฉียนผิงฝานถูกมองก็ยิ่งเขินหนักเข้าไปอีก "อา อาจารย์ทุกท่านครับ ถ้าไม่ผ่าน งั้น.. งั้นผมขอกลับก่อนนะครับ วันนี้ผมแอบออกมา ยังไม่ได้บอกอาจารย์เลยครับ"
จางเย่หัวเราะร่า "งั้นวันนี้คุณคงต้องสายสักนิดแล้วล่ะ!"
เฉียนผิงฝานตื่นตะลึง "เพราะว่า?"
จางเย่กล่าว "เพราะว่ามีขั้นตอนเอกสารต้องจัดการนิดหน่อย แล้วก็ต้องทำความเข้าใจกับกฎของรายการและข้อควรระวังเวลาอัดรายการด้วย"
ประโยคนี้พอดังขึ้น ทุกคนพลันต้องตกตะลึง!
จางเย่มองเขา "ยินดีด้วยครับ คุณผ่านการคัดเลือก!"
ในที่สุดก็หาพบแล้ว!
ที่ลูกพี่ต้องการ ก็คือเสียงแบบนี้แหละ!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./50.md)