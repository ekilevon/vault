##บทที่ 635 : รายการได้ข้อสรุปแล้ว!
เจียงหยวนเดินหายออกไป
ฝูซือหงเดินกลับเข้าออฟฟิศ
ฮาฉีฉีโพล่งขึ้นว่า “อาจารย์จาง คุณจะทำรายการนี้จริงๆ หรือคะ!?”
“จริงแท้แน่นนอน” จางเย่ไม่รู้จะยืนยันอย่างไรแล้วจริงๆ “ผมเหมือนพูดเล่นเหรอครับ?”
จางจั่วเสนอไอเดีย “ผมมีความคิดอย่างหนึ่ง แต่ถ้ามันไม่ดี อาจารย์จางอย่าถือสานะ อันที่จริงถ้าเราปรับ ‘เดอะวอยซ์’ ใหม่ ตรงที่ให้ฟังจากเสียงแต่ไม่ให้เห็นหน้าเราทำเป็นฉากตบตาผู้ชมล่ะ? จากนั้นก็ทำตามกฎและกรอบของรายการประกวดความสามารถ โดยหาผู้เข้าแข่งขันที่ส่วนใหญ่หน้าตาผ่านเกณฑ์เอามาให้โค้ชเลือกเสียง แล้วให้โค้ชรู้ข้อมูลผู้เข้าแข่งขันก่อน จากนั้นก็กำหนดคนที่โดดเด่นและหน้าตาดีเพื่อให้ผ่านเข้ารอบเอาไว้ก่อน ทำแบบนี้ก็ได้ตามเป้านะครับ”
อู่อี้ดีดนิ้วดังเป๊าะ “ไอเดียไม่เลว!”
จางเย่แย้งโดยไม่ต้องคิด “การที่สถานีโทรทัศน์ทำรายการ จำเป็นจะต้องเข้าถึงใจของผู้ชม ต้องค่อยๆ โน้มน้าวผู้ชม ดึงดูดพวกเขาเข้ามา นี่คือจุดมุ่งหมายสำคัญที่สุด แต่การโน้มน้าวไม่ใช่หลอกลวง อย่าคิดว่าใช้แค่สิ่งที่ตัวเองเข้าใจว่าดีก็จะสามารถจูงจมูกคนดูได้ ผู้ชมไม่ได้โง่ อย่าดูถูกสติปัญญาและการตัดสินใจของผู้ชมเด็ดขาด ผมจะพูดให้ชัดเจนตรงนี้เลยนะครับว่า รายการประกวดร้องเพลงในปัจจุบันแม้กระทั่งวงการเพลงทั้งโลกนั้น ยังพัฒนาได้ไม่แข็งแรงก็ด้วยมุมมองผู้ผลิตรายการเช่นนี้ รายการใหม่ที่ผมทำไม่ใช่เพื่อหลอกลวง และไม่ใช่เพื่อตบตาผู้ชมโดยเปลี่ยนน้ำไม่เปลี่ยนยา ที่ผมอยากจะทำ ก็คือรายการที่ฉีกแนวจากรายการประกวดร้องเพลงที่ทำต่อๆ กันมา”
ความคิดเก่าๆ ของพวกเขาฝังแน่นไปแล้ว ต่อให้จางเย่พูดอยู่นานพวกเขาก็ยากจะเข้าใจ จึงไม่พูดอะไรอีกให้มากความ ทำเพียงเดินกลับเข้าออฟฟิศของตัวเอง เขายังมีงานที่ต้องทำอีกเยอะ เช่นแผนโปรโมทรายการ และขั้นตอนการจัดเวที เป็นต้น ล้วนแต่ต้องวางแผนแต่เนิ่นๆ ไม่มีเวลามาพูดพล่ามไร้สาระ
ทันทีที่ลับหลังชายหนุ่ม จางจั่วก็ถามขึ้น “คุณคิดว่าโอเคไหม?”
ฮาฉีฉีส่ายหน้า “ไม่รู้สิ”
สตาฟคนหนึ่งออกความเห็น “รายการนี้อันตรายมากนะ”
อู่อี้ถอนหายใจ “ใช่ หมิ่นเหม่มาก นับว่าค่อนข้างเสี่ยงทีเดียว”
“แต่สิ่งที่จางเย่เห็น พวกเราอาจไม่เห็นก็ได้” ฮาฉีฉีกล่าวขัด “ไม่ว่าอย่างไร รายการที่อาจารย์จางจะทำครั้งนี้ เขาต้องสายตาแหลมคมกว่าพวกเราแน่ การที่อาจารย์จางต้องการทำรายการแบบนี้ออกมา ยังรู้สึกว่าโอเคเลย ชัดเจนว่าเขาต้องมีเหตุผลและคิดมาดีจริงๆ”
จางจั่วท้อใจอย่างมาก “ก็หวังว่านะ”
ฮาฉีฉี “รอดูว่าพวกผู้บริหารจะตัดสินใจยังไงก่อนเถอะ”
รายการใหม่นี้ เป็นสิ่งที่ส่งผลต่ออนาคตและหน้าที่การงานของพวกเขาที่เป็นทีมรายการใหม่ จึงทำให้พวกเขารู้สึกวิตกกังวลยากจะวางใจลงได้ จะพลาดไม่ได้เด็ดขาด!
……
อีกด้านหนึ่ง
ในห้องประชุม
หลังจากเจียงหยวนกลับไปก็ให้เลขาเรียกทีมแผนรายการและสตาฟของแผนกที่เกี่ยวข้องบางส่วนเข้าประชุม ทั้งหมดในนั้นล้วนเป็นผู้อาวุโสของ CCTV แต่ละคนเปี่ยมด้วยประสบการณ์ เคยทำรายการมาแล้วนับครั้งไม่ถ้วน ทั้งยังเป็นทีมผลิตรายการที่เป็นหัวใจสำคัญของ CCTV
เจียงหยวนให้เลขาแจกแผนรายการของจางเย่คนละชุด “พวกคุณลองดู นี่เป็นแผนรายการของจางเย่ที่เพิ่งให้ผมมา ลองวิจารณ์กันดูหน่อย”
ทุกคนค่อยๆ อ่านไปทีละบรรทัด ทีละบรรทัด ..กระทั่งสีหน้าแปรเปลี่ยนเป็นตื่นตะลึงขึ้นเรื่อยๆ !
“นี่มัน.....”
“ไอ๊หยา ความสมเหตุสมผลอยู่ตรงไหน?”
“แปลกใหม่มาก แต่ก็สุดโต่งเกินไป”
“รายการประกวดร้องเพลงที่นอกจากเสียงแล้วไม่ดูอะไรอีกน่ะเหรอ? นี่ต้องเป็นคนที่เสียสติแน่ๆ ถึงจะกล้าทำแผนรายการแบบนี้ออกมา! นี่ตั้งใจจะฉีกกฎการทำรายการประกวดร้องเพลงทั้งหมดเลยชัดๆ !”
“บ้าบิ่นเกินไปแล้ว!”
“ก็มีแต่จางเย่แหละที่กล้าเล่นอะไรแบบนี้”
“ยิ่งมีฝีมือยิ่งมีความกล้า ผมรู้สึกว่าเราควรจะลองดู”
“จะลองอะไรอีกล่ะ เห็นๆ อยู่ว่าไม่ได้ ไม่ผ่าน มันไม่สอดคล้องกับตลาดเลยสักนิด แค่เสียงร้องอย่างเดียวจุดขายจะไปพอซะที่ไหน! แค่ลูกเล่นของเสียงร้องพอที่ช่วยพยุงรายการได้เหรอ? แล้วนี่ก็ไม่ใช่รายการที่ออกอากาศแค่อาทิตย์สองอาทิตย์นะ แต่ยังต้องแข่งกันมากกว่าสองเดือน! จุดขายตรงเสียงร้องผมไม่กล้าบอกว่าไม่สร้างสรรค์ แต่นี่ยังอ่อนเกินไป ผู้ชมรับไม่ได้หรอก ลองไปดูรายการประกวดร้องเพลงรายการอื่นก็รู้แล้ว คนที่ดูดีและได้รับความนิยมมักเป็นผู้ชนะอันดับหนึ่งอันดับสองในตอนท้ายกันทั้งนั้น นี่ก็แสดงให้เห็นถึงรสนิยมของผู้ชมแล้ว”
“รายการประกวดความสามารถของสถานีอื่นๆ ก็ทำให้เห็นถึงปัญหาต่างๆ มาแล้วมากมาย ถ้าหากเอาแค่เสียงร้องมาพิจารณาจริงๆ ตอนที่ผู้ชมดูรายการความคิดเห็นก็จะไม่เหมือนเดิม ไม่แน่ว่าอาจจะรับจุดขายที่จางเย่ทำออกมาก็ได้ แต่นั่นยังต้องหารือกันอีก เพราะยังไม่เคยมีตัวอย่างก่อนหน้าให้ดู”
“ผมว่ายังไม่โอเค”
“ผมไม่แน่ใจ อาจจะโอเคหรือไม่โอเคก็ได้ เพราะไม่สามารถเอาประสบการณ์ไปวัดและคาดเดาได้ อีกทั้งยังไม่เคยมีตัวอย่างมาก่อน แต่ถ้าเอาประสบการณ์มาตัดสินก็อาจตัดสินได้บ้าง นั่นคือไม่ว่าจางเย่จะบุคลิกเป็นยังไง นิสัยเป็นยังไง แต่เขาก็คือคนที่มีความสามารถที่แท้จริงคนหนึ่ง รายการที่เขาเคยทำ ไม่เคยล้มเหลวเลย ทุกรายการล้วนแต่โด่งดังเป็นอันดับหนึ่งอย่างที่ไม่เคยมีมาก่อนในประวัติศาสตร์ ดังนั้นถ้าดูจากตรงนี้ ผมจะไม่ยอมรับคงไม่ได้ สายตาของจางเย่ไม่ธรรมดาจริงๆ”
“ใช่ ถ้าเป็นคนอื่นทำแผนรายการแบบนี้มา ผมต้องบอกว่าไม่โอเคแน่ๆ แต่แผนรายการนี้จางเย่เป็นคนทำ เลยไม่รู้จะพูดยังไงดี พวกเราที่อยู่ในนี้ส่วนใหญ่ก็เป็นคนทำแผนรายการมืออาชีพ หากต้องพูดถึงผลสำเร็จหลังทำรายการไปแล้วละก็ ในด้านความสำเร็จและประสบการณ์ พวกเราไม่เหมือนจางเย่เลยจริงๆ ได้ยินมาว่าลิขสิทธิ์รายการ ‘จางเย่ทอล์คโชว์’ มีสถานีโทรทัศน์ต่างประเทศให้ความสนใจอยู่ไม่ใช่เหรอ?”
“ผมก็ได้ยินมาเหมือนกัน ได้ยินว่าฝรั่งสนใจมาก แต่ยังไม่รู้ว่าได้ไปคุยเรื่องลิขสิทธิ์กับจางเย่หรือยัง ถ้าเกิดขายลิขสิทธิ์ได้จริงๆ นี่นับว่าเป็นเรื่องที่ไม่เคยมีมาก่อนในประวัติศาสตร์อีกเรื่อง ทุกครั้งเป็นพวกเราที่ต้องซื้อจากสถานีโทรทัศน์ของฝรั่ง แต่ครั้งนี้ถึงคราวที่พวกฝรั่งต้องก้มหัวมาขอคำชี้แนะจากพวกเราบ้าง!”
“แต่ ‘เดอะวอยซ์’ กับ ‘จางเย่ทอล์คโชว์’ ไม่เหมือนกันนะ ทอล์คโชว์เริ่มต้นมาจากความคิดที่แปลกใหม่ของจางเย่ ขณะที่รายการประกวดร้องเพลงตอนนี้ถูกในวงการทำเสียยุ่งเหยิงไปหมด กลายเป็นสร้างกฎเกณฑ์เดิมๆ โดยปริยาย กลายเป็นว่าตอนนี้จางเย่ต้องเดินในทางที่ฝืนกฎ ..แบบนี้จะไหวเหรอ?”
คนเหล่านี้ถกเถียงกันไม่หยุด บ้างแนะนำให้ลองดู บ้างบอกว่าทำไม่ได้แหง
เจียงหยวนดูแผนรายการ ได้แต่ก้มหน้าครุ่นคิดไม่พูดอะไร แนวความคิดของเขาเป็นเหมือนกับคนที่เพิ่งพูดขึ้นมาเมื่อสักครู่ ถ้าเป็นคนอื่นเสนอขึ้นมา เขาจะรีบปฏิเสธโดยไม่ต้องคิด แต่ปัญหาคือ...คนที่เสนอคือจางเย่ผู้ที่สร้างปาฏิหารย์ด้านเรตติ้ง!
……
เป็นเวลาประมาณสี่โมงเย็น
เจียงหยวนกลับเข้ามา “จางน้อย?”
จางเย่ได้ยินเสียงเรียกจึงออกมาจากห้องทำงาน
ฝูซือหงกับฮาฉีฉีและคนอื่นๆ ที่อยู่โดยรอบรับรู้ในทันทีว่าผลสรุปออกมาแล้ว
คำแรกที่เจียงหยวนกล่าวกับจางเย่คือ “คุณมั่นใจใช่ไหมว่ารายการนี้จะโอเค?”
“ผมมั่นใจและแน่ใจครับ” จางเย่กล่าวอย่างไม่ลังเล
เจียงหยวนพยักหน้า “รายการ ‘เดอะวอยซ์’ นี้ พวกคุณทำได้ แต่ถ้าเรตติ้งไม่ถึง 0.8% คุณจะว่าไง?”
จางเย่ “0.8%?”
เจียงหยวน “ใช่แล้ว”
จางเย่ยิ้มตาหยี “งั้นผมก็จะม้วนเสื่อกลับบ้าน!”
ที่เจียงหยวนต้องการก็คือคำยืนกรานถวายหัวเช่นนี้ “เอาล่ะ เริ่มตั้งแต่วันนี้เป็นต้นไป ‘เดอะวอยซ์มหาชน’ ได้เริ่มผลิตอย่างเป็นทางการ ผมหวังว่าคงพอใจกับคำตอบนี้”
จางเย่ยิ้มกว้าง “คุณรอดูได้เลยครับ!”
ฝูซือหงแทรกขึ้นว่า “รองผู้อำนวยการเจียง”
เจียงหยวนยกมือขึ้นห้าม “ไม่ต้องพูดแล้ว เอาตามนี้แหละ”
เมื่อคิดถึงการที่จางเย่เอาอาชีพของตัวเองเป็นเดิมพัน ฝูซือหงจำต้องปิดปากเงียบไม่พูดอะไรอีก เขาดูออกว่าเจียงหยวนก็ไม่ได้เชื่อมั่นในรายการใหม่สักเท่าไร
เจียงหยวน “เดี๋ยวพวกคุณทำไฟล์เอกสารแบบฟอร์มให้ผมชุดหนึ่ง ผมจะไปติดต่อฝ่ายการเงิน เงินทุนก้อนแรก ผมให้รายการพวกคุณ 20 ล้าน”
ทันทีที่จางเย่ได้ยินก็ไม่ยอม “รองผู้อำนวยการเจียง เงิน 20 ล้าน ไม่พอแน่นอนครับ ยังขาดอีกเยอะ นี่แทบจะไม่พอทำรายการเลยนะครับ!”
เจียงหยวน “ผมได้ให้ไฟเขียวพวกคุณไปแล้ว ในที่ประชุมเมื่อกี้ รายการนี้ของพวกคุณเป็นที่ถกเถียงกันมาก มีคนที่เห็นด้วยไม่มาก ผมเองก็ได้รับแรงกดดันมาเยอะเหมือนกัน”
จางเย่ “20 ล้าน ไม่พอแม้แต่จะเชิญแขกรับเชิญมาเป็นโค้ชเลยด้วยซ้ำไป ยิ่งไม่ต้องพูดถึงรายจ่ายและค่าเตรียมการอื่นๆ ไหนจะจ้างวงดนตรีก็ต้องใช้เงินอีก รองผู้อำนวยการเจียง ก่อนหน้านี้คุณเคยบอกว่าจะให้เงินทุนเราไม่อั้นนี่ครับ”
เจียงหยวนแบ่งรับแบ่งสู้ “เอาไปเท่านี้ก่อน เงินลงทุนเพิ่มค่อยคุยทีหลัง ตอนนี้สิ่งสำคัญคือทำโฆษณาโปรโมทรายการออกมาก่อน แล้วปล่อยออกไปเพื่อดูผลตอบรับของตลาด ถ้าหากผลตอบรับดีค่อยเพิ่มทุน”
จางเย่ได้ยินแล้วก็ไม่พูดอะไรอีก
20 ล้านเหรอ?
200 ล้านยังไม่ถือว่าเยอะเสียด้วยซ้ำไป!
ช่างเถอะ ค่อยๆ เป็น ค่อยๆ ไปละกัน ตอนนี้ถ้าจะเอ่ยปากขอผู้บริหารสถานีสักร้อยสองร้อยล้านละก็ บรรดาผู้บริหารสถานี CCTV มีหวังกระอักเลือดคาที่หาว่าเขาเป็นบ้าแหง! เท่าที่จางเย่รู้ก็คือ CCTV ของโลกนี้ยังไม่เคยลงทุนทำรายการด้วยเม็ดเงินจำนวนมากขนาดนี้มาก่อน แต่ 20 ล้านอันที่จริงก็ถือว่าไม่น้อยจริงๆ เมื่อเทียบกับรายการอื่นๆ ที่ผ่านมาของ CCTV ที่บางรายการค่าใช้จ่ายผลิตรายการเพียงแค่ไม่กี่ล้านเท่านั้น ยังมีรายการสัมภาษณ์คนดังบางรายการที่ถ้าหากตัดเรื่องเงินเดือนของพิธีกรออกไป และเชิญแขกรับเชิญไม่ดังแล้วละก็ รายการในหนึ่งเดือนสี่อาทิตย์เสียค่าใช้จ่ายไปแค่ล้านเดียว นับว่าถูกมาก แต่รายการวาไรตี้ไม่เหมือนกัน นี่เป็น ‘ตัวดูดเงิน’ จ่ายไปเท่าไรก็ไม่พอ!
เจียงหยวนกลับออกไป
จางจั่วกับฮาฉีฉีและคนอื่นๆ พลันรู้สึกตกที่นั่งลำบาก!
จางจั่วมืดแปดด้าน “เรตติ้ง 0.8% เหรอ?”
ฮาฉีฉีสีหน้าไม่สู้ดีเช่นกัน “รายการ ‘เซียนเกะเป๊ะเนื้อ’ เรตติ้งปีนี้โดดเด่นและเป็นรายการร้องเพลงที่ประสบความสำเร็จที่สุดแล้ว เรตติ้งสูงสุดยังแค่ 0.8% อีกทั้งตอนที่เรตติ้งตกยังตกไปแค่ 0.7% หรืออาจต่ำกว่านั้นนิดหน่อย แต่รายการใหม่ของพวกเราเพียงเปิดตัวก็ต้องการเรตติ้งสูงถึง 0.8% เชียวเหรอ!? นี่เป็นค่าเรตติ้งเฉลี่ยหรือเปล่า? ให้ตายเถอะ! อาจารย์จางจะดูมีความสุขกับการทำงานถวายหัวเกินไปนะ!”
เรตติ้งไม่เป็นไปตามเป้าจางเย่จะลาออก?
ในทีมนี้จะว่าไปคนที่เป็นผู้นำคือฝูซือหง แต่ที่ใครๆ ก็รู้คือ หัวใจสำคัญของทีมรายการที่แท้จริงนั้นคือจางเย่ต่างหาก เพราะจางเย่พวกเขาถึงได้เป็นสมาชิกในทีม ถ้าจางเย่ลาออกไป ถ้ารายการหยุดลง อนาคตในหน้าที่การงานของลูกทีมอย่างพวกเขาต้องมืดมนแน่ๆ !
ค่าเรตติ้งเฉลี่ย 0.8% !
ในปีนี้ยังไม่มีรายการร้องเพลงไหนที่ทำได้!
หลังจากที่ ‘เซียนเกะเป๊ะเนื้อ’ ออกอากาศไปไม่กี่อาทิตย์ ค่าเฉลี่ยก็ลดลงไม่ถึง 0.8% เสียด้วยซ้ำ! แถมส่วนใหญ่อยู่ที่ 0.7% กว่าๆ เท่านั้นเอง!
ฮาฉีฉี “อาจารย์จาง.. เมื่อกี้คุณน่าจะต่อรองหน่อยนะ”
อู่อี้เห็นด้วย “นั่นสิ ถ้าเรตติ้ง 0.6% ยังพอทำได้ แต่ 0.8% นี่ยากเกินนะครับ ถ้าทำเรตติ้งได้ถึง 0.8% จริงๆ นั่นจะต้องไต่ขึ้นเป็นอันดับหนึ่งของประเทศ ทั้งต้องทิ้งห่างอันดับสองไปเยอะมาก! ภารกิจนี้..พวกเราจะทำสำเร็จเหรอครับ?”
ทุกคนเต็มไปด้วยความกดดันอันสูงลิบ!
ฝูซือหงส่ายศีรษะไม่หยุด
ทว่า มีแค่จางเย่คนเดียวที่มีท่าทางไม่ทุกข์ร้อนอะไร ท่าทางสบายๆ ใบหน้ามีรอยยิ้ม ไม่ได้มีความกังวลอะไรเลยสักนิด เพราะเขารู้สึกว่าค่าเรตติ้ง 0.8% ไม่ได้สูงอะไร แถมยังรู้สึกว่าต่ำไปซะอีก ต่ำจนทำให้เขารู้สึกขำ!
หึ หึ!
0.8% ?
คิดว่าทำไม่ได้เรอะ?
พวกคุณกำลังด่าลูกพี่อยู่สินะ! นี่มันดูถูกฉัน จางเย่คนนี้เกินไปแล้ว!
ถ้า ‘เดอะวอยซ์’ เรตติ้งถึงระดับแค่ 0.8% จริงๆ ลูกพี่คงบ้าไปแล้วล่ะ! คิดว่าที่ฉันลงแรงไปตั้งขนาดนั้นเพื่อทำมัน? พวกคุณต้องเอา 0.8% คูณสองต่างหากถึงจะใกล้เคียง! แล้วค่อยเอามาตั้งเป้าหมายและความคาดหวังถึงจะถูก!
แน่นอนว่า คำพูดพวกนี้จางเย่ไม่ได้พูดกับพวกเขา เพราะในโลกของเขานั้น ‘เดอะวอยซ์’ ทำเรตติ้งไปอย่างถล่มทลาย ซึ่งเรื่องนี้มีแค่จางเย่เท่านั้นที่รู้
หรือต่อให้ลูกพี่พูดไป พวกคุณก็ไม่เชื่ออยู่ดี!
….ว่าต้องไม่ใช่เอาค่าศูนย์จุดกว่าเปอเซนต์มาวัดเรตติ้ง!
ในโลกโน้นของลูกพี่ ‘เดอะวอยซ์’ เขาใช้หน่วยวัดที่ไม่ใช่ศูนย์จุดกว่าต่างหากเว้ย!
ก็ได้ๆ พวกเราแม่*ทำไปดูไปก็ได้!
รอให้เรตติ้งของ ‘เดอะวอยซ์’ ออกมาก่อนเถอะ พวกคุณจะรู้ซึ้งเองว่าฟ้านั้นกว้างใหญ่แค่ไหน!
ถึงตอนนั้นเป็นที่หนึ่งน่ะเหรอ? ก็ต้องเป็นที่หนึ่งของรายการวาไรตี้ทั่วประเทศในช่วงเวลาเดียวกัน! นี่สิถึงจะสมเป็นสิ่งที่จางเย่คาดหวังกับ ‘เดอะวอยซ์’!




*-*-*-*-*-*-*-*-*-*-*-*-*-*-*-*-*


[Go To Next Chapter]( ./36.md)