##บทที่ 623 : ห้องเลคเชอร์โจทย์เลขมหัศจรรย์ของจางเย่ !
ตอนเย็น
ตะวันส่องแสงยามพระอาทิตย์ตก
เจี่ยวเหมินตง ห้องเช่าของจางเย่
ในห้องครัวเปิด จางเย่ยืนหนีบโทรศัพท์ด้วยไหล่ขณะที่มือง่วนอยู่กับการทำกับข้าวไปด้วยไม่หยุด เขาโยนวัตถุดิบทำหมูเส้นผัดเปรี้ยวหวาน[1]ที่ซื้อมาจากซูเปอร์ลงไปในกะทะ เติมเครื่องปรุง ถือตะหลิวพลิกคนไปมา หมอนี่ทำอาหารเป็นที่ไหนกันล่ะ มีอะไรก็จับๆ ใส่นั่นแหละ
จางเย่ “แม่”
“แม่ยังรอแกกลับมากินข้าวอยู่นะ” เสียงแม่พูดสายจากอีกฟาก
“ผมส่งข้อความไปบอกแล้วนี่นา” จางเย่กล่าว
แม่ “โอ๊ะ แม่เพิ่งจะเห็นนี่แหละ ช่วงนี้จะไม่กลับบ้านใช่ไหม?”
จางเย่ “ครับ ผมอยู่ที่เจี่ยวเหมินแล้ว ช่วงนี้เพื่อนออกไปทำธุระ ผมต้องช่วยเธอดูแลเด็ก เฮ้อ อย่าพูดถึงดีกว่า พูดแล้วก็โมโห วันนี้ที่โรงเรียนยัยเด็กแสบนี่เรียกผู้ปกครองไปคุย พอผมไปเป็นตัวแทน กลุ่มครูพวกนั้นก็ลากคอผมไปตบหน้าชัดๆ ผมนี่ขายหน้าสุดๆ เลย ฮึ่ม ดูเด็กๆ สมัยนี้สิ ทำผมมีบาดแผลในใจแล้วเนี่ย กระทบต่อความอยากแต่งงานมีลูกในอนาคตของลูกชายแม่เลยนะ ถ้าลูกผมไม่เชื่อฟังแบบนี้ ผมคงไม่ต้องเหนื่อยตายหรอกเหรอ”
แม่เบ้ปากกล่าว “แฟนสักคนก็ยังไม่มี นี่คิดจะมีลูกแล้วเรอะ?”
จางเย่หัวเราะกล่าว “แม่อย่ามาดูถูกผมสิ วันดีคืนดีเกิดผมพาเมียเข้าบ้านไม่รู้ด้วย แถมยังสวยมากๆ ถึงตอนนั้นแม่อย่าตกใจล่ะ เตรียมใจไว้ก่อนดีกว่านะ”
แม่พูดอย่างมีความสุข “ขี้โม้ใหญ่เชียวนะไอ้หนู”
จางเย่กล่าว “โม้ไม่โม้เดี๋ยววันหลังก็รู้กัน”
แม่บอก “ก็ได้ แม่จะคอยดูก็แล้วกัน”
“ผมไม่คุยแล้วนะแม่ ทำกับข้าวละ” จางเย่จับตะหลิวผัดอาหาร
แม่กล่าว “โห แกทำกับข้าวได้ด้วย? ต้องผัดให้สุกทั่วๆ อย่าทำให้เด็กท้องเสียล่ะ”
“รู้แล้วครับ” จางเย่วางสาย หันกลับมาวางมือถือไว้บนที่สะอาดๆ หลังตู้เย็น จากนั้นคว้าตะเกียบมาชิมดูว่าเค็มพอหรือยัง
เฉินเฉินนั่งอยู่บนโซฟา ใบหน้าเล็กๆ งอง้ำ “จางเย่ หนูหิวแล้ว”
จางเย่บ่นพึมพำ “จะเร่งอะไรนักหนาเล่า รอก่อน”
ท้องของเฉินเฉินร้องมานานแล้ว ตอนเที่ยงเธอมัวแต่เถียงกับครู ก็เลยไม่ได้กินข้าวดีๆ “จางเย่! หนูหิวแล้ว! จางเย่! หนูหิวแล้ว!”
“เร่งจริงๆ มาแล้วๆ!” จางเย่ปิดเตา ตักใส่จาน แล้วยกมาวางที่โต๊ะ
เฉินเฉินไม่รอเขา คว้าตะเกียบได้ปุ๊บก็ลงมือกินปั๊บ หลังจากกลืนไปคำหนึ่ง ริมฝีปากเล็กๆ ของเธอก็เปิดปากวิจารณ์อย่างไม่ใยดี “จางเย่ ไม่อร่อย”
จางเย่ “งั้นเหรอ?”
“ไม่อร่อย” เฉินเฉินกล่าวหนักแน่น
จางเย่ชิมไปคำหนึ่ง “นี่ไม่อร่อยตรงไหน” แล้วตักข้าวสองชาม นั่งลง คว้าตะเกียบของตนเองส่งเข้าปากอย่างเอร็ดอร่อย “คุณอาจางของเธอก็มีฝีมือกับมาตรฐานเท่านี้แหละ มีให้กินก็ดีเท่าไรแล้ว สุกก็สุกทั่ว ไม่มีพิษก็ใช้ได้แล้วน่า” คุยไป พลางใช้ตะเกียบคีบกับข้าววางในชามของเฉินเฉินสองคำใหญ่อย่างไม่สนใจ “กินเร็วเข้า อาทิตย์นี้ป้าใหญ่เธอคงยังไม่กลับมาหรอก อาทิตย์หน้าก็ยังไม่แน่ เธอก็อยู่กับฉันไปก่อนแล้วกัน ทำอะไรได้ก็ทำ ถ้าไม่ได้พรุ่งนี้ค่อยสั่งอาหารไม่ก็ซื้อเกี๊ยวแช่แข็งมากินก็ได้”
เฉินเฉินลังเลอยู่พักใหญ่จึงขยับตะเกียบคีบกิน
จางเย่กินไปคุยไป “ตั้งแต่วันนี้ไปฉันมีหน้าที่ดูแลเธอ เพราะงั้นเธอต้องฟังฉันนะ เรามาตกลงกันสามข้อ ข้อแรก เธอจะต้องกินข้าวให้ถูกหลักตรงเวลาทุกวัน ไม่งั้นถ้าป้าใหญ่เธอกลับมาเจอเธอผอมลงล่ะก็ จะหาว่าฉันดูแลเธอไม่ดี ข้อสอง ทุกวันหลังกินข้าวเสร็จแล้วเธอจะต้องทำการบ้านให้เรียบร้อย ถ้าไม่มีการบ้านหรือทำเสร็จก่อน ก็ต้องทบทวนบทเรียนจนถึงสองทุ่ม วันนี้ครูประจำชั้นกับครูประจำวิชาเธอเรียกฉันไปตำหนิยกใหญ่ ฉันไม่มีหน้าไปสู้ใครแล้ว เธอก็ช่วยปรับปรุงหน่อยเถอะ คราวหลังอย่าให้ครูต้องเรียกฉันไปโรงเรียนอีกเลย อ้อ แล้วก็ข้อสาม ต้องเข้านอนก่อนสี่ทุ่ม ไม่มีการดูการ์ตูนจนดึก ได้ยินแล้วยัง?”
เฉินเฉินไม่ตอบใดๆ
จางเย่มองเธอ “ถามเธออยู่นะ ได้ยินไหม?”
เฉินเฉินส่งเสียงอืมอย่างไม่เต็มใจ
เท่านี้จางเย่ก็พอใจ คุณน้าเจ้าของห้องไม่อยู่ ตนเองจะต้องรับภาระหน้าที่ดูแลเด็กคนนี้อย่างเต็มที่ ไม่ใช่แค่ดูเรื่องกินอยู่ แต่ต้องคอยดูทั้งเรื่องเรียนและหลังเลิกเรียนของเฉินเฉินด้วย ฮ่าย คุณจะไม่มีวันจะรู้ซึ้งว่าต้องทุ่มเทเพื่อครอบครัวมากขนาดไหนจนกว่าจะได้ลองจริงๆ ดูแลเด็กคนเดียวยังเหนื่อยจับจิตเลย
กินข้าวเสร็จ
“ไป ไปทำการบ้าน”
“อื้อ”
“อย่าเอาแต่อื้อ ไปทำด้วยสิ”
“.....อื้อ”
เฉินเฉินนั่งอยู่บนโซฟาในห้องของจางเย่ เธอคว้ากระเป๋านักเรียนเล็กๆ ออกมาเปิด หยิบสมุด ดินสอ และยางลบ ออกมา เริ่มเขียนการบ้านอย่างเชื่องช้าอ้อยอิ่ง
จางเย่เองก็สาวท้าวอย่างเชื่องช้าอิดๆ ออดๆ เพื่อที่จะไปล้างจานในครัวเช่นกัน ไม่ต้องทำงานบ้านเองมานานเท่าไรแล้ว เขายังไม่อยากขยับตัวเลยจริงๆ ความขี้เกียจเป็นทำนองประเภทหนึ่ง ถ้าลองตกเข้าไปอยู่ในท่วงทำนองนี้แล้วก็ยากที่จะออกมา ทุกวันนี้จางเย่ก็เป็นแบบนี้อยู่ คุณอู๋คอยดูแลเขาทุกๆ อย่างอย่างดีทุกที่ทุกเวลา พอไปอยู่บ้านพ่อแม่ พ่อแม่ก็ไม่ให้เขาต้องทำงานบ้านเลย ไม่ได้อยู่คนเดียวมานาน ยังไม่ชินจริงๆ เลยแฮะ
ล้างจานเสร็จ จางเย่ก็ไปดูเฉินเฉิน เห็นเธอเพิ่งเขียนในสมุดได้บรรทัดเดียว ก็พูดอย่างเคืองๆ “ตั้งนานแล้ว นี่เธอมัวแต่ทำอะไรอยู่เนี่ย?”
เฉินเฉินตอบ “ทำการบ้าน”
จางเย่ “ทำไมเขียนช้างี้ล่ะ ?”
“จางเย่” เฉินเฉินผลักสมุดมาให้เขา “เขียนให้หน่อย”
จางเย่ถลึงตาใส่ “เขียนเองสิ ไม่เสร็จไม่ให้ดูการ์ตูน ถึงเวลาก็ต้องไปนอน” จากนั้นจึงไม่สนใจเธออีก ขยับไปนั่งที่เตียง เปิดโทรทัศน์ดูข่าว
ข่าวCCTV…….
ข่าวบันเทิง…….
เขาหาดูอย่างสนอกสนใจ ทั้งที่ก่อนหน้านี้จางเย่ไม่สนใจดูข่าวเลย รู้สึกว่ามันน่าเบื่อ แต่พอหลังจากที่มีเป้าหมายเป็นดารา เขาก็เริ่มชอบดูข่าวมากขึ้น ส่วนหนึ่งเป็นเพราะงาน เขาจึงต้องอัปเดตประเด็นร้อนและเรื่องเด่นในสังคมที่เป็นปัจจุบันอยู่เสมอเพื่อให้มั่นใจว่าจะไม่หลุดกระแส
เฉินเฉินเงยหน้าขึ้นในมือถือดินสอ “จางเย่ เสียงดังรบกวนหนู”
จางเย่คว้ารีโมทมากดลดเสียงอย่างไม่สบอารมณ์ “ฉันลดเสียงแล้ว เขียนต่อเถอะ”
เฉินเฉิน “ยังหนวกหูอยู่”
จางเย่กดลดเสียงลงอีก “ทีนี้ได้ยัง”
“ยังหนวกหูอยู่ จางเย่ ปิดทีวี” เฉินเฉินกล่าวอย่างไม่ยินดียินร้าย
จางเย่จุปาก เอ้า ปิดก็ปิด “เขียนมาตั้งนานเพิ่งได้บรรทัดเดียวเนี่ยนะ ยังจะมาเรื่องมากอีก ก็ได้ ก็ได้ ปิดแล้ว”
เฉินเฉินจึงเขียนการบ้านต่อ
จางเย่มองไปรอบๆ แล้วจึงได้แต่ยกมือถือขึ้นมาเข้าเวยป๋อ เช็กดูสักพักก็เห็นว่ามีคนโพสต์โจทย์เลขที่เขาตั้งที่โรงเรียนสาธิตหมายเลขสองในวันนี้ลงบนเวยป๋อ มีคนพูดถึงซ้ำยังถูกแชร์เป็นจำนวนมาก นี่เป็นสิ่งที่จางเย่ไม่คาดคิดมาก่อน แต่พอลองมาคิดดูแล้ว ที่โลกเดิมของเขาก่อนหน้านั้น เวลามีโจทย์เลขมหัศจรรย์ออกมาทีไรคนก็มักเอาไปแชร์ต่อในเน็ตมากมายเช่นกัน แต่ก็แค่ตอนแรกๆเท่านั้น พอตอนหลังเริ่มคุ้นชินก็ไม่มีอะไรแล้ว ทว่าที่โลกนี้ หัวข้อ ‘ปัญหาเชาว์’ ประเภทนี้ยังไม่เคยเกิดขึ้นมาก่อน การศึกษาของที่นี่ส่วนใหญ่จะเป็นแบบดั้งเดิมมีระบบระเบียบแบบแผนตายตัว โจทย์เลขก็เลขจ๋า เพราะฉะนั้นเมื่อจางเย่นำเอา ‘โจทย์เลขแนวใหม่’ โยนตูม จึงทำให้ผู้คนได้รับความความสนุกสนานและสนใจเป็นจำนวนมาก
มีคนถามหาเขาด้วย?
บนเวยป๋อ มีคนมากมายร่ำร้องด้วยความกราดเกรี้ยว ดูเหมือว่าโจทย์เลขประถมของจางเย่เมื่อตอนบ่ายจะทำลายความมั่นใจในฐานะผู้ใหญ่ของพวกเขาลงเสียป่นปี้ ต่างเรียกร้องขอโอกาสกู้หน้า !
“@จางเย่!”
“อาจารย์จางปรากฏตัวได้แล้ว!”
“จางเย่ ไอ้คนไร้คุณธรรม!”
“เอาโจทย์มาอีกข้อเซ่! ฉันไม่เชื่อหรอกกว่าจะตอบไม่ได้!”
“ใช่ๆ คราวนี้พวกเราต้องตอบได้แน่!”
“แน่จริงก็ตั้งโจทย์เลขประถมมาอีกเซ่! ก่อนหน้านี้ผมประมาทไปหน่อย! ผลก็คือโดนแฟนหัวเราะเยาะไปทั้งบ่าย! บอกว่าผมไอคิวต่ำกว่าเด็กประถมอีก! โคตรโกรธ!”
“คำถามนั้นแม่*โกงอ่ะ มันสับขาหลอกเกิน ที่จริงถ้ารู้ทันสักหน่อยนะ ให้เป็นคำถามไหนก็มาเหอะ ขอแค่เป็นโจทย์เลขประถมก็ไหว”
“ถูกต้อง ขอแค่จำกัดให้เป็นโจทย์เลขประถม แค่พริบตาก็ตอบได้”
มีทั้งคนท้า แล้วก็มีทั้งคนขัด
ซูน่า อาจารย์ภาควิชาภาษาจีนของเป่ยต้าก็มาคอมเมนท์ “ฉันว่าอาจารย์จางน่าจะเปิดเลคเชอร์โจทย์เลขประถมให้ทุกคนได้ลองเปิดหูเปิดตาดูนะ”
ไหนๆ จางเย่ก็ว่างไม่มีอะไรทำพอดี เขาจึงตอบซูน่าทันที “เอาสิ”
และแล้ว จางเย่ก็ตั้งโพสต์ใหม่ลงบนเวยป๋อ “เนื่องจากมีผู้เรียกร้องและต้องการเป็นจำนวนมาก วันนี้จึงจะขอเปิด ‘ห้องเลคเชอร์จางเย่’ สักคลาสหนึ่ง ผมจะตั้งโจทย์ให้ทำ โดยกติกามีดังนี้ ผมรับรองว่าทุกข้อจะเป็นโจทย์เลขประถม ซึ่งหมายถึงโจทย์ระดับชั้นป.สอง ป.สามไม่เกินนี้ เราจะมาดูกันว่าใครจะตอบถูก จำกัดเวลาคือหนึ่งชั่วโมง คนที่ตอบถูกทุกข้อ ผมมีรางวัลให้ ถ้าตอบถูกกันหลายคนก็จะจับฉลากรางวัลแทน ถ้าคนตอบถูกมีน้อย ก็จะได้รางวัลกันทุกคน รางวัลอาจจะเป็นลายเซ็นของผม หรืออาจจะเป็นภาพอักษรพู่กันของผมก็ได้ ค่อยว่ากัน หึหึ”
ชาวเน็ตอ่านจบ ต่างแห่มาทันควัน!
“ว้าว! มีรางวัลด้วย?”
“ภาพอักษรพู่กันของจางเย่ ฟังดูดีจัง!”
“ดีจังเลย! ตั้งโจทย์เลยค่ะ! ฉันคอยไม่ไหวแล้ว!”
“ขอฉันด้วย!”
“ฉันด้วยๆ ฉันก็มาแล้ว!”
ตอนนั้นเอง พี่ชายดาบยักษ์ซึ่งไม่ได้เห็นมานานก็ปรากฏตัว “ดาบยักษ์ของข้ามิอาจทนต่อความกระหายเลือดได้ อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว! ตั้งโจทย์มาเร็ว! คณิตศาสตร์คือจุดแข็งของข้า!”
เหยาเจี้ยนไฉก็มา “เกิดอะไรขึ้นอีกล่ะ?”
บัญชีผู้ใช้เวยป๋อที่ได้รับการรับรองของอาจารย์ภาควิชาคณิตศาสตร์มหาวิทยาลัยเป่ยต้าคนหนึ่งก็เข้าร่วมด้วยเช่นกัน เขาอาจจะเป็นเพื่อนร่วมงานของจางเย่ แต่เนื่องจากจางเย่ไม่เคยสอนที่ภาควิชาคณิตศาสตร์มาก่อน จึงไม่คุ้นเคยกับเขา หากดูเพียงชื่อจางเย่ย่อมไม่รู้จักเขาแน่ๆ แต่น่าจะเคยพบกันมาก่อน เขากล่าวว่า “ผมก็ขอลองด้วยคนนะ”
กระทั่งอาจารย์ภาควิชาคณิตศาสตร์มหาวิทยาลัยเป่ยต้าก็ยังถูกลากมา?
สุดท้าย นักเรียนของมหาวิทยาลัยเป่ยต้าจำนวนมากมาย ไม่ว่าจะเป็นภาควิชาภาษาจีนหรือคณิตศาสตร์ก็มากันมากมาย ต่างเตรียมตัวแก้โจทย์กันอย่างกระเหี้ยนกระหือรือ พวกเขาหลายคนต่างมาไม่ทันคำถามตอนบ่าย แต่ก็ได้ข่าวมาจากตอนที่คณบดีพานพูดถึงในเวยป๋อ พวกเขาจึงได้เห็นคำตอบมาก่อนจะไปเห็นคำถามแล้ว ดังนั้นจึงไม่มีโอกาสได้ลองแก้โจทย์ อีกอย่างพวกเขาหลายคนต่างรู้สึกว่าคำถามไม่ได้ยากอะไรเลย แถมยังเป็นแค่โจทย์ระดับประถมอีกด้วย!
คนมากมายแหแหนกันมา!
จากกระแสร้อนแรงของโจทย์พิศวงขั้นเทพก่อนหน้านี้ ทั้งน่าเร้าใจ ทั้งมีวิธีกระตุ้น ซ้ำยังมีรางวัลมาล่อ ผู้ใช้เวยป๋อจำนวนมากจึงมาล้อมกันอยู่ที่โพสต์นี้ อยากจะรอดูว่าจางเย่จะยังคิดโจทย์เลขประถมอะไรออกมาอีก อยากรู้ว่าคำถามที่จางเย่ตั้งมาจะมหัศจรรย์สักแค่ไหน คงไม่อาจล่อลวงผู้คนได้มากเท่าโจทย์แรกแล้วมั้ง?
หนึ่งพันคน……
ห้าพันคน…….
หนึ่งหมื่นคน…….
ชาวเน็ตเกินหมื่นคนต่างพร้อมใจมาร่วมสนุกกันอย่างคึกคัก ก่อนที่โจทย์จะออกมา โพสต์นี้ก็ถูกแชร์ไปแล้วกว่าสามพันครั้ง เป็นฉากที่น่าดูชม ดูเหมือนว่าทุกคนอยากจะลองแก้โจทย์ด้วยตนเองจนแทบคลั่ง! ไม่เชื่อหรอกว่าจะแก้ไม่ได้น่ะ!








*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./24.md)