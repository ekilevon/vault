##บทที่ 660 : กรรมกรแรงงานจางเย่!
ตกค่ำ
สามทุ่มกว่า
นอกจากคนที่ทำโอทีและคนอัดรายการภาคค่ำแล้ว พนักงานคนอื่นๆ ของ CCTV ล้วนกลับบ้านหมด ห้องทำงานแต่ละชั้นจำนวนมากต่างปิดไฟจนมืดสนิท กว่าครึ่งชั้นล้วนว่างเปล่าไร้ผู้คน อย่างไรก็ตาม โซนออฟฟิศทีมงานรายการ ‘เดอะวอยซ์มหาชน’ กลับเปิดไฟสว่างไสวและเต็มไปด้วยผู้คนเดินไปเดินมา มีเสียงคนงานเคลื่อนย้ายติดตั้งอุปกรณ์ ขณะที่บางคนกำลังชี้แจงงานด้วยความเร่งรีบ แม้ว่าจะไกลออกไปก็ยังแว่วยินเสียงตะโกนสั่งงานไม่ขาดสาย
“วางตรงนี้”
“ได้แล้วพี่ฉี!”
“ตรงนั้นเร่งมือหน่อย!”
“ก่อนห้าทุ่มต้องแขวนไฟให้เสร็จ!”
“หัวหน้าจาง เรื่องแขวนไฟพรุ่งนี้เช้าเราค่อย……”
“พรุ่งนี้เช้าก็มีงานของพรุ่งนี้เช้า หากประหยัดเวลาได้นิดหน่อยก็ต้องประหยัด ช้าสุดห้าทุ่ม เดี๋ยวห้าทุ่มผมจะมาตรวจ!”
“ได้ครับ เราจะพยายาม!”
“ลำบากแล้ว งานเสร็จคืนนี้ ผมขอเลี้ยงมื้อดึกทุกคน!”
ในตอนนั้นเอง บรรณาธิการหญิงคนหนึ่งเดินเข้ามาอย่างเหนื่อยอ่อน โบกมือกล่าว “หัวหน้าจาง คือว่าสามีฉันจี้มาแล้วค่ะ วันนี้ฉันคงต้องขอตัว?”
จางเย่กล่าว “คุณรีบกลับบ้านเถอะ”
บรรณาธิการหญิงตอบ “ได้ค่ะ พรุ่งนี้ฉันจะมาให้เช้าหน่อย”
“กลับดีๆ เดินทางปลอดภัยนะครับ” จางเย่กล่าวอย่างเป็นห่วง
บรรณาธิการหญิงคนนั้นหันกลับมามองเฉินเฉินน้อยที่นั่งโยกไปเอนมาอย่างง่วงงุนตรงเก้าอี้ผู้ชมในห้องส่ง แล้วจึงกล่าวกับจางเย่ว่า “ฉันขับรถมา ถ้ายังไงให้ฉันพาเฉินเฉินไปส่งบ้านไหมคะ?”
ตอนนี้เองที่จางเย่เพิ่งนึกถึงเฉินเฉินขึ้นมาได้! “โอ๊ะ จะดีเหรอครับ?”
“ดีสิคะ” บรรณาธิการหญิง
จางเย่หันไปถามเฉินเฉิน “ให้ป้าอี้ไปส่งกลับบ้านไหม?”
เฉินเฉินจ้องเขา “คุณจะกลับบ้านไหม?”
จางเย่กล่าว “อากลับไม่ได้ ช่วงนี้ต้องอยู่ที่หน่วย”
เฉินเฉินร้องอ้อ กล่าวติดยานคาง “งั้นหนูก็ไม่ไป”
จางเย่ร้องเฮ้ย “หนูจะอยู่นี่ทำไม ที่นี่ไม่มีที่นอนดีๆ อาจะให้คนพาไปส่งบ้านก่อน ถ้ากลัวที่จะต้องอยู่บ้านคนเดียว เดี๋ยวจะโทรบอกพ่อแม่อาว่าวันนี้ให้หนูไปอยู่บ้านพวกท่าน ให้พวกท่านช่วยดูแลหนูสักสองวันดีไหม?”
เฉินเฉินไม่พูดไม่จา
“เฉินเฉิน อาถามเธออยู่นะ” จางเย่ว่า
เฉินเฉินยังคงไม่สนใจเขา หันไปทำอะไรง่วนอยู่คนเดียว
จางเย่จนปัญญา ได้แต่หันไปกล่าวกับบรรณาธิการหญิงคนนั้นว่า “คุณกลับไปก่อนดีกว่า เธอไม่อยากกลับก็ให้อยู่กับผมที่นี่แหละ ไม่มีทางเลือกแล้วล่ะครับ”
บรรณาธิการหญิงกล่าวแนะนำว่า “ข้างหลังห้องแต่งตัวกับห้องพักผ่อนมีโซฟาใหญ่อยู่นะ ที่ชั้นบนมีหมอนกับผ้าห่ม ถึงจะไม่ค่อยดีเท่าไรแต่ก็ไปนอนได้”
“โอเค ขอบคุณครับ” จางเย่ยิ้มกล่าว
จางเย่หันกลับไปลุยงานต่อ ไม่เพียงคุมสถานการณ์และสั่งงานทุกคนเท่านั้น เขายังลงมือลงแรงด้วยเช่นกัน ช่วยอะไรได้ก็ไปช่วย กระทั่งปีนบันไดลิงไปติดตั้งไฟพร้อมๆ กับคนงานด้วยตนเองก็ทำ สุดท้ายเนื้อตัวเต็มไปด้วยฝุ่นเขาก็ไม่เกี่ยง
จางเย่ผู้ซึ่งเป็นถึงหัวหน้าผู้กำกับช่างเอาใจเขามาใส่ใจเราจริงๆ เมื่อเหล่าคนงานผู้น้อยได้เห็นเขาเข้ามาร่วมแรงถึงเพียงนี้ ก็ไม่มีการออมแรงไว้ล้วนเร่งมือทำเต็มที่ ไม่มีใครอิดออด แม้จะมีพนักงานบางคนที่เดิมที เตรียมตัวกลับบ้านตอนสี่ทุ่มตรง แต่พอเห็นจางเย่ทุ่มสุดตัวขนาดนั้น พวกเขาก็ไม่คิดจะขอตัวกลับก่อนอีกต่อไป ต่างคนต่างอยู่ทำงานล่วงเวลากันต่อ ขนาดหัวหน้ายังไม่บ่นเหนื่อย พวกเขาจะบ่นได้อย่างไร?
ประมาณสี่ทุ่มครึ่ง
เฉินเฉินอยู่ต่อไม่ไหวแล้ว เปลือกตาหนักอึ้ง เดินโซเซมาข้างกายจางเย่ “จางเย่ หนูง่วงแล้ว คุณพาหนูไปนอนหน่อย”
จางเย่ไม่แม้แต่หันไปหา “เสี่ยวจ้าว พาเฉินเฉินไปห้องพักที”
“ครับ มาแล้วๆ !” เสี่ยวจ้าววางงานในมือลง รีบวิ่งเหยาะๆ มาหา กล่าวอย่างใจดี “เฉินเฉิน ไปกันเถอะ”
เฉินเฉินมองเสี่ยวจ้าว ก่อนเลื่อนสายตาไปยังจางเย่ แล้วดันหลังจางเย่ “จางเย่พาหนูไปหน่อย คุณก็ต้องนอนด้วย”
จางเย่บอกอย่างจนใจ “อาจะนอนได้ไง ไฟลนขนคิ้วแล้ว ช่วงนี้ต้องเตรียมตัวทำงานทั้งวันทั้งคืน เธอเชื่อฟังนะ ให้อาเสี่ยวจ้าวพาเธอไปเอาผ้าห่ม แล้วไปนอนเลย”
เฉินเฉินเรียก “จางเย่ จางเย่!”
จางเย่ไม่สนใจเธอ เพราะไฟเวทีดวงหนึ่งเกิดมีปัญหาขึ้นมา เขาเร่งเดินไปหาอย่างฉุนเฉียว “นี่มันอะไรกัน? ก่อนแขวนไฟไม่ได้ตรวจสอบให้ดีหมดแล้วเหรอ?”
เฉินเฉินโกรธเกรี้ยว
เสี่ยวจ้าวมองเธอ ก่อนบอกว่า “ตอนนี้เกิดเหตุไม่คาดฝันขึ้น หัวหน้าจางเป็นคนที่ร้อนใจที่สุดในทีม และเป็นคนที่แบกรับความกดดันมากที่สุด ในใจของหัวหน้าจางตอนนี้คิดแต่จะทำยังไงให้ ‘เดอะวอยซ์’ รีบออกอากาศได้อย่างราบรื่นที่สุด ส่วนเรื่องอื่น พวกเราก็อย่าเพิ่งไปรบกวนหัวหน้าจางเลยนะ ไม่อย่างนั้นเขาจะเหนื่อยจนเกินไป”
ไม่รู้ว่าเฉินเฉินจะยอมเข้าใจหรือไม่ ท้ายที่สุดเธอค่อยๆ เดินตามเสี่ยวจ้าวออกไปอย่างเชื่องช้า ก่อนจะไปไม่วายหันกลับมาตะโกนว่า “จางเย่ เดี๋ยวคุณก็มานอนด้วยนะ!”
จางเย่กล่าวรับ “ได้ ได้”
เพียงเท่านั้นเฉินเฉินจึงยอมเดินไป
แต่ที่นี่ยังคงยุ่งวุ่นวายยาวไปจนถึงเวลาเที่ยงคืน
หลังจากสั่งมื้อดึกมากินกันเสร็จ คนงานทั้งหมดค่อยกลับไป พนักงานกว่าครึ่งทยอยกลับบ้านกัน เหลือเพียงจางเย่และทีมงานอีกสี่ห้าคนเท่านั้นที่ยังอยู่ต่อ คนที่เหลือล้วนเป็นชายหนุ่มและชายวัยฉกรรจ์ แรงกำลังค่อนข้างดี มีพนักงานหญิงคนหนึ่งที่เดิมทียังไม่อยากกลับบอกว่าอยากจะอยู่ทำต่อ แต่จางเย่เห็นว่าดึกมากแล้ว จึงให้หญิงสาวคนนั้นกลับบ้าน ไม่อย่างนั้นถ้าดึกไปกว่านี้คงจะไม่ปลอดภัย
“หัวหน้าจาง มาต่อกันเถอะครับ”
“พวกคุณยังไหวเหรอ?”
“ไหวครับ!”
“ผมยังอยู่ไหว!”
“ผมก็ไม่เป็นไร ปกติผมนอนดึก”
“ดี งานเราวันนี้เหลืออีกไม่มากแล้ว เรามารีบทำกันให้เสร็จเถอะ เสร็จแล้วพวกคุณจะได้รีบกลับบ้านไปพักผ่อน”
ความชุลมุนวุ่นวายรอบใหม่เริ่มขึ้นอีกครั้ง
ทว่าเรี่ยวแรงในการทำงานหลังเที่ยงคืน เทียบกับเรี่ยวแรงการทำงานในช่วงเวลาปกติตอนกลางวันนั้นแตกต่างกันมาก แม้ว่าปริมาณงานจะไม่แตกต่างกันหรืออาจจะมากกว่าตอนนี้ แต่การทำงานช่วงกลางวันนั้นได้มีการนอนหลับพักผ่อนเต็มอิ่มในคืนก่อนหน้าจึงกระปรี้กระเปร่ากว่า พอหลังเที่ยงคืนไป พวกเขาเลยรู้สึกเหนื่อยล้าเป็นพิเศษ เหน็ดเหนื่อยมาทั้งวัน ทำงานติดต่อกันมากว่าสิบชั่วโมง บวกกับความง่วง ทำให้ตอนนี้ประสิทธิภาพและความเร็วในการทำงานลดต่ำลง ต้องบีบเค้นแรงกายแรงใจตั้งสมาธิจนถึงขีดสุด!
สิบนาที!
ครึ่งชั่วโมง!
ทันใดนั้น เงาร่างเล็กๆ โงนเงนไปมาปรากฏขึ้นตรงข้างหลังอย่างไม่คาดคิด เป็นเฉินเฉินนั่นเอง ในมือเธอหอบเอาผ้าห่มผืนบาง ตามหาจางเย่อย่างงัวเงีย เปลือกตาอันหนักอึ้งฝืนลืมตาเอาไว้ได้เพียงครึ่ง เมื่อมองเห็นเขาแวบหนึ่ง เธอก็เอนตัวลงไปยังเก้าอี้หนังที่อยู่ใกล้ๆ เขา ขดตัวไปมา ดึงผ้าห่มคลุมแล้วหลับต่อ ลมหายใจแผ่วๆ ดังลอดจากริมฝีปากของเธอ
จางเย่ไม่รู้สึกตัวสักนิด
จนกระทั่งพนักงานมาเจอเข้า
“เฮือก!”
“หัวหน้าจางครับ เฉินเฉินมา”
จางเย่จึงรู้ตัว รีบหันขวับมาดู “เฮ้ย! เธอมาได้ไงเนี่ย ที่นี่เสียงดังจะตายเธอมานอนอยู่ตรงทำไมกัน รีบกลับห้องไปนอนไป”
เฉินเฉินถูกเสียงปลุกให้ตื่น มองเขาแวบหนึ่ง จากนั้นหลับต่อ
จางเย่รีบไปดันเด็กหญิงตัวน้อยให้ตื่นขึ้นมาก่อน “ไปๆ ชิ่วๆ เชื่อฟังนะ ถ้าไม่เชื่อฟังอาจะโกรธแล้วนะ”
เฉินเฉินคอพับคออ่อนอยู่บนเก้าอี้ ส่งเสียงละเมอเบาๆ แต่จะพูดอะไรนั้น คนอื่นที่ได้ยินก็ไม่เข้าใจอยู่ดี
จางเย่ไม่มีทางเลือก ได้แต่หันไปบอกกับพนักงานเหล่านั้นว่า “วันนี้เอาแค่นี้ก่อนแล้วกันครับ ใกล้จะเสร็จหมดแล้วด้วย ลำบากทุกคนแล้ว รีบกลับบ้านรีบนอนเถอะ”
“อ่า…..ก็ได้ครับ”
“งั้นพวกเราขอตัวก่อน”
“หัวหน้าจาง คุณก็รีบนอนไวๆ นะครับ”
คนเหล่านั้นที่จริงก็เหนื่อยแทบตายแล้ว ควรจะกลับบ้านไปพักผ่อนสักที
จางเย่สะกิดเฉินเฉิน “ไปกัน เราสองคนก็รีบไปนอนกันเถอะ”
เฉินเฉินละเมอพึมพำไม่กระดิกตัว
จางเย่ไม่มีทางเลือก ได้แต่ก้มตัวลงช้อนตัวเด็กหญิงขึ้นมาอุ้มไว้ ที่จริงเด็กอายุเจ็ดแปดขวบก็หนักใช่ย่อย จางเย่ไม่สามารถอุ้มเฉินเฉินได้ด้วยมือเดียวแบบที่คุณน้าสาวเจ้าของห้องอุ้มได้อย่างง่ายดาย เขาได้แต่อุ้มเธอด้วยสองมือ ตรงไปยังห้องพักผ่อน แล้วหย่อนเฉินเฉินลงบนโซฟาหนังตัวใหญ่
“หลับเถอะ” จางเย่กล่าวเบาๆ
ไม่ต้องให้เขาบอก เฉินเฉินก็หลับสนิทไปเรียบร้อย
จางเย่คลุมผ้าห่มให้เด็กหญิงตัวน้อย เขาไม่กล้าลุกไปไหน ด้วยรู้ดีว่าเฉินเฉินนอนคนเดียวไม่ได้ จะต้องมีคนอยู่ข้างๆ เสมอ เขากลัวว่าเฉินเฉินยังหลับไม่ลึกพอ เดี๋ยวได้ลุกไปตามหาเขาอีกแบบเมื่อครู่ จึงเอนตัวลงข้างๆ กะจะงีบเอาแรงสักหน่อย แต่ดันนอนไม่หลับเสียอย่างนั้น รอจนเวลาผ่านไปยี่สิบนาที เขาจึงลุกขึ้นมองเฉินเฉินที่นอนอยู่ จากนั้นค่อยๆ ย่องออกไปอย่างแผ่วเบา มุ่งตรงไปยังโถงผลิตรายการอีกครั้ง
เอาล่ะ
ลุยต่อเถอะ!
ห้องส่งรายการขนาดใหญ่เหลือเขาอยู่เพียงลำพัง จางเย่ตรงไปยังห้องควบคุมแล้วเริ่มต้นทดสอบการติดตั้งอุปกรณ์ที่เขามีความรู้อยู่ อย่างเช่น ไมค์ลอยแขวนที่เขาต้องจัดการ จากนั้นไล่ทดสอบไปทีละชิ้นๆ จนถึงการลองไฟตรงตำแหน่งต่างๆ บนเวที สุดท้ายเขาก็มาก๊อกๆ แก๊กๆ บนคอมพิวเตอร์ ปริ๊นท์บัตรผ่านผู้ชมสองสามร้อยแผ่น และบัตรผ่านผู้เข้าแข่งขันออกมา ทั้งยังทำคลิปอธิบายกฎกติกาการเข้าแข่งขันในรายการไว้พร้อมสรรพ เพราะเคยมีประสบการณ์ในการทำโฆษณามาก่อน สำหรับจางเย่แล้วงานเหล่านี้นับว่าไม่ยากเย็นอะไร ถึงไม่มีคนช่วย เขาคนเดียวแม้จะช้าหน่อยแต่ก็ทำเสร็จออกมาได้ ยิ่งกว่านั้นเสียงพากย์อธิบายกฎการแข่งขันก็ใช้เสียงเพราะๆ ของลูกพี่เองนี่แหละ!
เวลาค่อยๆ ล่วงเลยผ่านไป
จางเย่ทุ่มเทสมาธิจดจ่อกับงานตรงหน้าจนลืมเวลาไปเรียบร้อย ขณะเดียวกัน เขาก็เปลี่ยนตัวเองให้เป็นกรรมกรแรงงานสั่งการตัวเองไปแล้ว หัวหน้าผู้กำกับรายการเอย พิธีกรชื่อดังเอย ชื่อเสียงเหล่านี้ล้วนนำมาใช้ในตอนนี้ไม่ได้เลย เพราะสิ่งที่เขาต้องการที่สุดคือทำให้มั่นใจว่า ‘เดอะวอยซ์’ จะเสร็จทันออกอากาศได้อย่างมีคุณภาพ ไม่อย่างนั้น ทุกอย่างที่ลงทุนลงแรงมาจะสูญเปล่า อะไรอย่างอื่นก็ไม่มีความหมาย!
ได้แต่ทุ่มสุดชีวิต!
ต้องแข่งกับเวลาทุกวินาที!


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./61.md)