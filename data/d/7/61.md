##บทที่ 661 : เป็นหวัดแล้ว! ทำไงดี?
ตอนเช้า
แสงตะวันสาดส่อง
อันที่จริงยังไม่ทันถึงเวลาทำงานปกติของคนส่วนใหญ่ใน CCTV แต่ว่าที่นอกหอคอย CCTV กลับมีคนมากันเจ็ดแปดคนแล้ว พวกเขาไม่ขึ้นไปชั้นบน แต่ตรงไปยังพื้นที่สตูดิโอชั้นใต้ดินทันที
"เจ๊ฉี มาเช้าจัง?"
"เสี่ยวซุนมาแล้วเหรอ?"
"ครับ เมื่อวานกลับไว วันนี้เลยมาเช้าหน่อย เห็นว่าผู้กำกับจางกับคนอื่นๆ ก็ลำบากกันทั้งนั้น ผมคนเดียวดันหนีกลับไปนอนบ้าน ออกจะรู้สึกไม่ดีเท่าไร แฮะๆ"
"ฮัดเช้ย!"
"เอ๋ เจ๊ฉีเป็นหวัดเหรอ?"
"สงสัยเมื่อวานหนาวไปหน่อย"
"ผมก็เป็นหวัด ไม่ได้นอนดีๆ เลย"
แต่ละคนหันมาพูดคุยกันไปพลางๆ ระหว่างเดินไปสตูดิโอเวที ‘เดอะวอยซ์’
ทว่าเพิ่งเข้าประตูมา ทุกคนพลันต้องตื่นตะลึงกับภาพตรงหน้า! ไฟด้านข้างส่องสว่าง สปอตไลท์หลายดวงเปล่งแสงจ้า บนเวทีแตกต่างจากตอนที่พวกเขาออกไปเมื่อคืนวานโดยสิ้นเชิง อุปกรณ์ชุดไฟหลายตัวติดตั้งใหม่บนเวทีเรียบร้อยแล้ว พื้นที่เองก็เก็บกวาดเรียบร้อย นอกจากขยะบางส่วนที่กองอยู่ด้านข้าง นับว่าทั้งพื้นที่พร้อมเรียบร้อย เก้าอี้แถวหน้าและทางเดินเองก็พร้อมสรรพ นอกจากยังไม่ได้ติดตั้งเส้นกั้นทางและตัวจับพลาสติก ทุกอย่างก็นับว่าเรียบร้อยแล้ว
ความคืบหน้านั้นรวดเร็วอย่างยิ่ง!
ความเปลี่ยนแปลงที่เกิดขึ้นทำให้พวกเขาแทบไม่ทันมีปฏิกิริยาใด!
เพราะที่ทำให้พวกเขาต้องตกตะลึงที่สุดก็คือ การที่เวทีนั้นไม่ได้ว่างเปล่า หากแต่มีร่างคนผู้หนึ่งที่กำลังอัดรายการอยู่ คือผู้กำกับใหญ่อย่างจางเย่นั่นเอง!
"หัวหน้าจาง!"
"อาจารย์จาง!"
จางเย่ที่กำลังนั่งวุ่นวายจัดนี่นั่นอยู่ตรงหน้าคอมพิวเตอร์เพิ่งจะได้เงยหน้าขึ้นมา พอเห็นพวกเขาก็ร้องอุทาน "เฮ้ พวกนายทำไมมากันเช้าจัง ไม่นอนเหรอ?"
ฮาฉีฉีส่งเสียงขึ้นจมูกด้วยเป็นหวัด "เช้าอะไรล่ะคะ นี่ฟ้าสว่างแล้วนะ!"
"อ้าว? จริงเหรอ?" จางเย่มองนาฬิกาข้อมือจึงเพิ่งทราบว่าเป็นเวลาหกโมงกว่าแล้ว ห้องนี้เป็นห้องใต้ดินไม่มีหน้าต่าง เขาเองก็วุ่นวายอยู่ทั้งคืนจนไม่มีเวลาไปรับรู้
บรรณาธิการกล่าว "คุณกำลังทำอะไรน่ะ?"
เสี่ยวซุน "คุณคงไม่ได้โต้รุ่งทั้งคืนหรอกนะ?"
จางเย่กล่าว "งีบไปหน่อยหนึ่งแล้วล่ะ ไม่เป็นไร" จากนั้นจึงบอกให้พวกเขาเข้ามา "พวกคุณมากันได้เวลาพอดี ผมทำโฆษณานี่อยู่ มาช่วยกันหน่อย วันนี้ต้องทำให้เสร็จนะ"
ฮาฉีฉีรีบก้าวเข้ามา "คุณไปนอนเลยค่ะ ไปนอนเลย ที่เหลือพวกเราจัดการเอง!"
จางเย่เองก็ไม่โต้เถียง ความจริงเขาเองก็ทนไม่ค่อยไหวแล้วเช่นกัน "ได้ งั้นผมขอไปงีบหน่อย มีอะไรก็เรียกนะ อยู่ห้องแต่งตัวข้างหลังนี่แหละ"
"ได้ๆๆ"
"ไปเลยค่ะ"
ทุกคนรีบเข้ามารับงานต่อ ให้จางเย่ได้ไปพักผ่อน
จางเย่เมื่อมาถึงหลังเวทีก็เห็นเฉินเฉินตัวน้อยนอนกรนคร่อกฟี้ เขาเข้าไปจัดผ้าห่มให้กับเธอแล้วเสร็จ ตัวเองก็ไปหาโซฟาด้านข้าง หาผ้ามาห่ม พอหัวถึงหมอนก็หลับไป
หนึ่งชั่วโมง
สองชั่วโมง
เพิ่งหลับไปได้สองชั่วโมงกว่า จางเย่ก็ตื่นโดยไม่รอเสียงนาฬิกาปลุก เห็นนาฬิกาข้อมือแล้วก็ดันตัวขึ้นมาอีกครั้งหนึ่ง สวมโหมด ‘คนเหล็ก’ ออกไปสั่งงานต่อ
"ผู้กำกับจางไม่นอนต่อเหรอคะ?"
"หลับพอแล้ว"
"เพิ่งจะหน่อยเดียวเองนะ"
"ไม่เป็นไร นอนสักสองชั่วโมงก็พอแล้ว ไหวแหละ"
"ก็ได้ค่ะ!"
"เสี่ยวหวัง ผมอยากได้ข้อมูลตรงนี้ หาให้ผมหน่อย"
"...ได้ค่ะ"
เข้าวันใหม่ นับถอยหลังเวลาอัดรายการลดไปอีก 1 วัน ยังเหลือเวลาอีกห้าวัน!
เดิมทีเวลานี้นับว่าเป็นเวลาที่ต้องออกแรงสุดชีวิตทุ่มเทให้เต็มที่ แต่ว่าเพราะงานเมื่อวานเหน็ดเหนื่อยเกินไป ทุกคนเองใช้แรงกายแรงใจออกไปเยอะมาก หลายคนยังออกแรงกันจนตีหนึ่ง ถ้าดูตามหลักแพทย์แผนจีนที่ว่า ‘ฟ้าหลับข้าหลับ ฟ้าตื่นข้าตื่น’ แล้ว เรียกว่าพักผ่อนไม่เต็มที่จริงๆ สุดท้ายสถานการณ์จึงกลายเป็นว่า มีทีมงานสามคนเป็นหวัด คนหนึ่งเป็นโรคกระเพาะ ส่วนอีกคนไข้ขึ้นจนต้องไปนอนให้น้ำเกลือที่โรงพยาบาล ผ่านไปอีกครึ่งวัน มาถึงตอนเที่ยงก็มีคนเป็นหวัดเพิ่มอีกสองคนตามความรุนแรงของสถานการณ์ แม้จะไม่ได้มีอาการร้ายนัก แต่ก็เริ่มมีเวียนหัวตัวร้อนกันมาบ้างแล้ว กระทบต่อการทำงานอย่างยิ่ง ดูจากสถานการณ์นี้แล้ว ความรุนแรงของตัวโรคพรุ่งนี้อาจยังร้ายแรงยิ่งกว่า อาการหวัดอาจเป็นหนักขึ้นไปอีก
จางเย่เห็นท่าไม่ดีก็รีบเรียกให้ทุกคนหยุดมือ "ทุกคนวางงานในมือกันก่อนนะครับ ผมขอพูดอะไรด้วยสักสองคำ เสี่ยวหวัง ผมจำได้ว่าที่ห้องพักมีหน้ากากปิดปากอยู่ ไปเอามาก่อน ทุกคนใส่เอาไว้ด้วย" นี่คือวิธีการป้องกันการแพร่กระจายของเชื้อหวัดที่ดีที่สุด หากเป็นเวลาปกติที่ทุกคนได้พักผ่อนกันอย่างดี อย่างนั้นก็ไม่มีอะไรต้องให้กังวล แต่ว่าตอนนี้ไม่ใช่ ทุกคนล้วนแต่ติดหวัดได้อย่างง่ายดายเพราะภูมิคุ้มกันไม่ได้ดีขนาดนั้นแล้ว
หน้ากากปิดปากนำมาแจกจ่ายให้กับทุกคนเรียบร้อย
จางเย่พูดต่อ "ผมทราบว่าพวกเราเหนื่อยกันมาก คนที่เป็นหวัดก็มีหลายคนแล้ว ผมเองก็เช่นกัน ตอนนี้ให้เตียงผม ผมนอนได้ทั้งวันทั้งคืนไม่ตื่นเลยก็ไหว แต่ว่าไม่ได้หรอก พวกเรายังมีภาระต้องรับผิดชอบ ทีมของเรายังมีงานที่ต้องแบกรับเป็นภารกิจหนักหน่วง ตอนนี้ใครล้มก็ล้มได้ มีแต่ทีมพวกเราที่ล้มไมไ่ด้!"
จางจั่ว "ผู้กำกับจาง พวกเราทราบครับ"
อู่อี้เองก็เป็นคนหนึ่งที่ติดหวัดไปแล้วจึงกล่าว "ครับ พวกเราทนได้"
จางเย่เล่าเรื่องหนึ่งให้ทุกคนฟัง "ก่อนหน้านี้ คนที่รู้จักผมล้วนทราบ ผมทำรายการทอล์คโชว์อยู่ที่เซี่ยงไฮ้ กำลังทำรายการไปจนถึงช่วงกลางฤดู แต่เพราะเหตุผลบางประการ ผมถึงต้องทำการอัดจางเย่ทอล์คโชว์ให้เสร็จในช่วงเวลาสั้นๆ ตอนนั้นผมเองก็คิดว่าผมคงทำไม่ได้ ถ้าเป็นรายการของคนอื่นๆ หนึ่งสัปดาห์ต้องอัดรายการออกมาให้ได้สักตอนสองตอน แต่ผมกลับใช้เวลาสี่วันทำรายการออกมาห้าสิบตอน!"
สี่วัน?
ห้าสิบตอน!?
ทุกคนฟังอย่างตั้งใจ พวกเขาความจริงล้วนเคยได้ฟังเรื่องนี้มาผ่านหู ก็ล้วนแต่เป็นคนในวงการ ก็คงมีข่าวหลุดออกมาบ้าง แต่ว่าเรื่องเนื้อหาตรงนี้ นี่เป็นครั้งแรกที่ได้ยิน สี่วันห้าสิบตอน ตัวเลขนี้ฟังแล้วย่อมทำให้คนตกตะลึง แต่สำหรับคนในวงการแล้ว ทุกคนล้วนทราบว่ามันแปลว่าอะไร!
จางเย่กล่าว "ตอนนั้นผมเองก็ปวดหัว ทั้งยังหงุดหงิดกระวนกระวาย คิดแต่จะทำอย่างไรดี เรื่องนี้ผมทำไม่ได้แน่ แต่ว่าสุดท้ายผลลัพธ์ก็อย่างที่ทุกคนทราบ ใช่แล้ว ผมอัดรายการเสร็จ ผมทำได้ ผมอัดรายการตั้งแต่เช้าจนดึก วันต่อมาก็เช้าจนดึก ทุกวันผู้ชมผลัดเปลี่ยนกันไป วันหนึ่งสามชุดสี่ชุด ทีมงานเองก็ผลัดกันไปพักผ่อน หยุดวันหนึ่งทำงานวันหนึ่ง มีแต่ผมที่เปลี่ยนตัวไม่ได้ ไม่ได้พักผ่อน สุดท้ายก็อัดรายการแล้วเสร็จ ถามว่าอาศัยอะไร? ผมคิดว่าอาศัยความอดทนและทุ่มเทในหน้าที่การงาน ความทุ่มเทนี้ บางทีก็เป็นเรื่องแปลก ถ้าคุณเผลอหย่อนไป อย่างนั้นก็ทำไม่ได้จริงๆ แต่ว่าถ้าเกิดคุณไม่สงสัยว่าคุณจะทำได้หรือไม่เสียอย่าง ยังไงสุดท้ายคุณก็จะทำออกมาได้จนได้! คน เป็นสิ่งมีชีวิตที่แข็งแกร่งที่่สุดในโลก อย่าได้ดูแคลนคนอื่นเด็ดขาด ยิ่งอย่าได้ดูเบาตนเอง! ทุกคนมีความสามารถในตัว พลังที่มีในมือนั้นมีมากยิ่งกว่าที่คิดไว้เสียอีก!"
ทุกคนพยักหน้าตามๆ กัน
จางเย่มองทุกคน "ผมพูดออกมามากขนาดนี้ ก็เพราะอยากบอกกับทุกคนว่า พวกเราหยุดไม่ได้ พวกเรายังต้องพยายามมากขึ้นไปกว่านี้อีก!"
"รับทราบ!"
"เข้าใจ!"
"พวกเราต้องอดทน!"
"ไว้ใจได้เลย ผู้กำกับจาง! งานต้องเรียบร้อยแน่นอน!"
ทุกคนแสดงทีท่ากันออกมา
จางเย่พยักหน้าด้วยความพอใจ ถาม "อย่างนั้น ถ้าเป็นหวัดจะทำยังไง?"
ฮาฉีฉีสูดจมูกฟืด ตอบคำถามทันที "อดทน!"
จางจั่ว "เอาความทุ่มเทเข้าสู้!"
อู่อี้ยืนยัน "ใช้พลังใจต้านโรคร้าย!"
ทุกคนยิ่งออกเสียงกันประหลาดเข้าทุกที!
จางเย่กลับส่ายหน้าน้อยๆ
ไม่ใช่เหรอ? ทุกคนประหลาดใจ งั้นจะทำยังไง?
ใช้ความตรงไปตรงมา?
ใช้ความสามารถ?
แรงใจเฮือกสุดท้าย?
จางเย่บอกคำตอบ "เป็นหวัดแล้วยังจะให้ทำยังไง? ก็ต้องกินยาหวัดสิเอ้อ! ยังจะมาใช้พลังใจบ้าอะไรเล่า!"
ทุกคนแทบจะเป็นลม!
บัดซบ! ไอ้ที่คุณพูดเรื่องความอดทนเอย แรงใจบลาๆ เอย สุดท้ายไม่เกี่ยวกับคำถามนี้เรอะ!


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./62.md)