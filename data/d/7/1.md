##บทที่ 601 : นายเนี่ยนะนักแสดงมืออาชีพ?
ในลานออดิชั่น
การคัดตัวรอบแรกของจางเย่เริ่มต้นขึ้น
ผู้คนรอบข้างอย่าง จางหย่วนฉี ต้าหลง เถียนเสวี่ยเทา ต่างจับจ้องกลางเวทีกันเงียบๆ เหล่าสตาฟล้วนมองจางเย่ด้วยความแปลกใจ มีบางคนจ้องมองด้วยแววตาเคลือบแคลงสงสัย โดยเฉพาะนักแสดงคนหนึ่งที่เพิ่งถูกคัดออกและอีกคนที่กำลังรอผล พวกเขาได้แต่แปลกใจว่าทีมงานไปหาคนที่ไม่รู้เรื่องการแสดงมาจากไหนกัน แถมไม่มีวี่แววจะได้เรื่องสักนิด ไม่ว่าจะเป็นในด้านของตำแหน่งและขอบเขตการทำงาน ล้วนแต่ไม่มีความเกี่ยวข้องกับภาพยนตร์สักนิด!
หลายคนสุมหัวกระซิบกระซาบกัน
“คิดว่าจางเย่ไหวเปล่า?”
“ไม่รู้สิ”
“ใครเชิญเขามาคัดตัวเนี่ย?”
“รู้สึกว่ารองผู้กำกับจะเป็นคนจัดการนะ แต่ไม่รู้ว่าใครเป็นคนแนะนำมาเหมือนกัน”
“คนที่เป็นพิธีกรอย่างเขา ส่วนมากทำแต่พวกงานที่เกี่ยวกับวรรณกรรมไม่ก็ตัวเลขนี่นา? แล้วบทนี่ก็สำคัญและเร่งขนาดนี้ ทำไมถึงเรียกอาจารย์จางมาคัดตัวได้ล่ะ? หากเป็นแค่หนังตลกทั่วไปที่ไม่ต้องใช้ฝีมือการแสดงมากมายค่อยว่าไปอย่าง แต่ต้องไม่ใช่กับหนังเรื่อง ‘ปรมาจารย์’ สิ!”
“แถมบทตัวร้ายก็เล่นยากสุดๆ”
“ชู่ววว เริ่มแล้วๆ ขอดูหน่อยซิว่าจะเป็นยังไง”
จางเย่ได้ยินเสียงผู้คนรอบข้างที่กำลังแสดงความคิดเห็นถึงตัวเขาเป็นระยะๆ แต่ชายหนุ่มกลับไม่ได้เอามาใส่ใจสักนิด ไม่แม้แต่จะรู้สึกตื่นเต้นเสียด้วยซ้ำ เรื่องอื่นเขาไม่กล้าอวด แต่ถ้าพูดถึงเรื่องฝีมือการแสดงน่ะเหรอ? ครั้งหนึ่งเขาเคยสุ่มลอตเตอรี่ได้ ‘หนังสือทักษะคณิตศาสตร์ชั้นสูง’ พร้อมกับ ‘หนังสือทักษะการแสดง’ อีก 141 เล่ม ไอเทมเหล่านี้เขา ‘กิน’ จนเข้าสมองไปทั้งหมดตั้งแต่ตอนนั้นแล้ว ทว่าไม่เคยได้เอาออกมาใช้ ดังนั้นตอนที่จางหย่วนฉีโทรมาถาม เขาถึงได้ตอบตกลงที่จะมาโดยไม่ลังเล เพราะจางเย่มั่นใจและคิดมาอย่างดีแล้ว!
141 เล่มจะแสดงผลลัพธ์เป็นยังไงนะ?
แม้ว่าฝีมือจะเทียบระดับกับจางหย่วนฉีไม่ได้ ทั้งมีระดับไม่ถึงขั้นสูงสุด แต่ฝีมือของจางเย่ก็ด้อยกว่าพวกนักแสดงมืออาชีพไม่มากหรอก!
รองผู้กำกับให้โจทย์เป็น “ถ้าอย่างนั้นก็ลองเลียนแบบธรรมชาติดูหน่อย ท่าเสือ!”
จางเย่ไม่แม้แต่จะชะงัก แถมยังตอบสนองอย่างรวดเร็วด้วยการลงไปคลานบนพื้น ทันใดนั้นปากก็ระเบิดเสียงคำรามของเสือดัง “โฮกกก!”
เป็นเสียงคำรามที่ดัง!
และเกิดขึ้นอย่างฉับพลัน!
ทำให้ผู้กำกับ รองผู้กำกับและเถียนเสวี่ยเทาที่ยังไม่ทันได้ตั้งตัว ตกใจจนสะดุ้งโหยงกันหมด! ไม่ใช่แค่ตกใจเสียงคำรามของจางเย่ ในขณะเดียวกันก็ตกใจในท่าทางการแสดงแสนดุร้ายเหมือนเสือลงเขาที่จางเย่แสดงออกมา!
โดยทั่วไปในศิลปะการวาดภาพนั้น เสือจะแบ่งออกเป็นสองชนิด ชนิดแรกคือเสือขึ้นเขา หมายถึง เสือที่กินอิ่มแล้ว และกำลังเดินกลับขึ้นภูเขา มักมีลักษณะที่เชื่องช้าและสงบนิ่งมากกว่า แต่ที่จางเย่แสดงท่าทางออกมานั้นคือเสือลงเขา ซึ่งเป็นเสือที่หิวจัดและกำลังลงจากภูเขาเพื่อมาหาอาหาร เสือลงเขานับว่าเป็นเสือที่ดุร้ายและน่ากลัวที่สุด!
แม้แต่จางหย่วนฉียังอดหันไปจ้องมองจางเย่อย่างคาดไม่ถึงไม่ได้!
เถียนเสวี่ยเทากับนักแสดงหญิงอันดับ 2 ที่อยู่ตรงข้ามมองหน้ากันเลิ่กลัก
รองผู้กำกับถึงกับขนลุกตั้งทั้งตัว ตบมือพร้อมกล่าวชมว่า “เป็นเสือลงเขาที่ดีมาก! พอแล้วล่ะครับอาจารย์จาง!”
จางเย่ลุกขึ้น ตบมือเอาเศษดินที่ติดอยู่ออก กลับสู่ท่าทางปกติราวกับว่าไม่มีอะไรเกิดขึ้น จะมีก็แต่เสียงแหบลงเล็กน้อย เพราะการจะเลียนแบบเสือนั้น ในส่วนของการออกเสียงถือว่าค่อนข้างพิเศษ ไม่สามารถใช้การออกเสียงตามปกติได้ ต้องเค้นน้ำเสียงอย่างหนัก ซึ่งคนทั่วไปยากที่จะทำได้
การแสดงของเขา ทำให้ผู้กำกับที่คอยเอาใจช่วยและเหล่านักแสดงถึงกับตกตะลึง โดยทั่วไปการปลดปล่อยสัญชาตญาณ หากเป็นคนที่เรียนการแสดงมาต้องทำได้ อย่าว่าแต่นักแสดงเลย แค่ไปเอานักศึกษาสาขาการแสดงงิ้วมาสักคนก็ทำได้ไม่เลวเหมือนกัน ทว่าสาขาการแสดงจะเน้นหนักไปที่ ‘แสดง’ ดูว่าท่าทางและอารมณ์ที่แสดงออกมามีเสน่ห์ของเสือไหม ส่วนเสียงเป็นเรื่องรอง แต่จางเย่ล่ะ? เขาไม่เพียงแค่แสดงท่าทางของเสือได้อย่างสมจริงและยอดเยี่ยมเท่านั้น ยังพร้อมด้วยสิ่งที่เติมความสมบูรณ์แบบ นั่นคือเสียงคำรามเกรี้ยวกราดเพราะความหิวจัดของเสือ! จะว่าไปแล้ว.. เหล่านักแสดงมืออาชีพบนเวที ก็ไม่มีใครที่สามารถเปล่งเสียงแบบนี้ได้!
เพราะอะไรพวกเขาถึงทำไม่ได้น่ะรึ?
นั่นเพราะความเป็นมืออาชีพ!
ทักษะการแสดงของจางเย่ได้จาก ‘หนังสือทักษะการแสดง’ แต่ฝีมือการทำวิทยุกระจายเสียง ได้จากการที่เขาค่อยๆ สั่งสมประสบการณ์และเรียนรู้มา อย่าลืมสิว่าเขาจบจากมหาวิทยาลัยการสื่อสารกระจายเสียงนครหลวง สาขาวิทยุกระจายเสียงและวิทยุโทรทัศน์โดยตรง และทำวิทยานิพนธ์เรื่องการออกเสียง การที่นักแสดงคนอื่นๆ ทำไม่ได้ แต่เขากลับไม่มีปัญหา จุดนี้เป็นเพราะความได้เปรียบจากความเชี่ยวชาญ หากพูดถึงความเชี่ยวชาญในอาชีพตัวเองนั้น ความรู้ของจางเย่นั้นไม่ด้อยไปกว่าผู้เชี่ยวชาญคนไหนในอาชีพเดียวกันเลย ยิ่งไม่ต้องพูดถึงเรื่องเปรียบเทียบกับพวกนักแสดงที่ไม่มีความรู้ด้านนี้ เรื่องการออกเสียงเป็นเรื่องที่จางเย่เชี่ยวชาญ เสียงโฮกนี้รวมเอาฝีมือที่ฝึกมาอย่างยากลำบากกว่า 3-5 ปี ต้องขยี้จุดที่ใช้ออกเสียง ตรงทำนองสุดท้ายมีการปรับเล็กน้อย เพื่อให้ท้ายเสียงสั่นเครือถี่ๆ ทั้งหมดนี้เป็นความรู้ที่ร่ำเรียนมาทั้งนั้น!
รองผู้กำกับตั้งโจทย์อีกครั้ง “หมาป่า หมาป่าที่กำลังร้องเรียกคู่ของมัน”
เพราะการแสดงครั้งก่อนหน้า ผู้ชมต่างตั้งตารอ ชนิดตาไม่กระพริบ
รอบนี้จางเย่ไม่ได้รีบร้อน ค่อยๆ ก้มลงเลียนแบบท่าทางของหมาป่า มองซ้ายที มองขวาที นิ่งครุ่นคิดอยู่ครู่หนึ่ง ค่อยคลานไปข้างหน้าสองสามก้าว มองซ้าย มองขวา ตามมาด้วยผงกหัวขึ้น ยืดคอแหงนหัวขึ้นฟ้า เปล่องเสียงในลำคอออกมาอย่างช้าๆ หอนโหยหวนต่อเนื่องยาวไม่หยุด “โบร๋ว.......”
1 วินาที!
10 วินาที!
จากเบาไปดัง!
ลมหายใจนี้ เสียงนี้ ต่อเนื่องจนถึง 16 - 17 วินาที!
เห็นได้ชัดว่าทีมสตาฟละครบางคนพลันรู้สึกเหมือนทุกอนูรูขุมขนบนแขนพลันเปิดอ้า ความรู้สึกเช่นนี้ยากที่จะบรรยาย มีความน่ากลัว!
คนทั้งหมดถูกจางเย่ทำให้ตื่นตะลึงอีกครั้ง!
เหมือน! เหมือนมากเลย! ไม่ใช่แค่แสดงได้เหมือน แต่เสียงนั้น แทบจะเหมือนเสียงหมาป่าจริงๆ อย่างไรอย่างนั้น!
ในบรรดาสตาฟของทีมละครมีผู้หญิงคนหนึ่งบ้านเกิดอยู่ที่ท้องทุ่งมองโกเลียใน นับเป็นเด็กบ้านทุ่งคนหนึ่ง เมื่อได้ยินจางเย่เลียนเสียงหมาป่า เธอถึงกับตกตะลึงอุทานในใจว่าฉิ* นี่ไม่ใช่แยกจริงกับปลอมไม่ออกแล้วล่ะ ถ้าเกิดเสียงร้องเหมือนหมาป่าจริงๆ อีกนิด คาดว่าหมาป่าคงร้องไม่ดีเท่าคุณแหง!
นักแสดงคนอื่นๆ แค่เลียนแบบท่าทาง แสดงถึงจิตวิญญาณ
แต่จางเย่เพิ่มเสียงร้องของสัตว์ลงไป แทบจะเรียกได้ว่างดงามทั้งท่วงท่าและจิตวิญญาณ ราวกับมีชีวิต!
ฝีมือของจางเย่ในครั้งนี้ เหล่านักแสดงที่อยู่รอบข้างหลายคนต้องซูฮก อย่างอื่นพวกเขาทำได้ แต่การเลียนเสียงนั้น พวกเขาไม่มีฝีมือแบบจางเย่จริงๆ!
รองผู้กำกับตั้งโจทย์ถัดไปอีกครั้ง “เหยี่ยวตัวหนึ่งกำลัง.......” ผู้กำกับหวังเฉิงเผิงกลับตัดบท โบกมือไปมา “ไม่ต้องทดสอบแล้วล่ะ”
รองผู้กำกับพยักหน้า เป็นอันว่าไม่จำเป็นต้องทดสอบด้านทักษะการแสดงพื้นฐานอย่างการปลดปล่อยสัญชาตญาณเพิ่ม บนลานออดิชั่นนี้ไม่มีใครสู้จางเย่ได้ เขารู้ดี ฝีมือความชำนาญด้านวิทยุกระจายเสียงของจางเย่ครั้งนี้เป็นตัวช่วยเพิ่มคะแนนให้เขา “งั้นต่อไปเป็นรอบที่สอง การเข้าถึงบทบาท”
จางเย่ผงกหัว “ได้ครับ”
รองผู้กำกับกล่าวขึ้น “คุณไปเตรียมตัวก่อนเถอะ เราจะให้ลองแทนที่ความรู้สึกของตัวละคร ตามบทของแต่ละคน ใครที่พร้อมแล้วก็บอกผมนะ”
จางเย่ยิ้ม “ผมพร้อมแล้ว ตอนไหนก็ได้ครับ”
ตอนที่นักแสดงแต่ละคนสวมบทบาท แค่ไม่แสดงความเป็นตัวเองออกมา นั่นถือเป็นวิธีการเข้าถึงบทบาทแบบหนึ่ง แต่มันไม่ใช่แค่เพียงอย่างเดียว รองผู้กำกับมองจางเย่ที่เห็นๆ อยู่ว่าไม่ได้เตรียมตัวอะไรแต่กลับบอกพร้อมแล้ว เขามองด้วยสายตาสำรวจ “เอาล่ะ งั้นก็เริ่มจากบทที่ 9 ท่อนแรกของตัวละครชายหมายเลข 3” รองผู้กำกับพูดขณะถือบทละคร “ฉากคือบนตึกสูงระฟ้าชั้นบนสุด บทคือ ฉันไม่สนว่านาย.........”
ขณะเดียวกันนั้น สีหน้าของจางเย่พลันเปลี่ยนไปเป็นอีกแบบ! ดูเย็นชาและน่ากลัว แต่ในความเย็นชาแฝงด้วยรอยยิ้มอบอุ่น ใช่แล้ว ไม่ใช่ยิ้มเย็นชา เพราะรอยยิ้มเขาดูอบอุ่นมาก แต่ใบหน้าทั้งหมดของจางเย่กลับดูเย็นชาลงไปทันที การแสดงอารมณ์พลิกขั้วแบบนี้ถึงขั้นที่ทำให้คนดูโดยรอบรู้สึกตึงเครียดจนหายใจไม่ทั่วท้อง! ชายหนุ่มเริ่มแสดง โดยไม่รอให้รองผู้กำกับพูดจนจบ “ฉันไม่สนว่าแกจะมาจากไหน ฉันรู้แค่ว่าฉันต้องไปที่ไหน อาจารย์แกยังขวางฉันไม่ได้ แล้วนับประสาอะไรกับคนอย่างแก? ในยุคนี้เพลงหมัดสิงอี้เหลือแค่แกกับอาจารย์สองคนเท่านั้นแล้ว อนิจจา ช่างน่าสงสาร น่าเสียใจ! แต่ว่า เฮอะ อาจารย์ของแกโชคดีกว่าฉัน ยังไงเสียก็ยังมีลูกศิษย์ที่เป็นที่รัก ไม่เหมือนฉัน ที่โดดเดี่ยวตัวคนเดียว!”
รองผู้กำกับตะลึงค้าง รีบกล่าวขึ้นทันที “ตอนที่ 50 บทคือ อย่าพูดมาก...... ”
จางเย่เปลี่ยนสีหน้าอีกครั้ง ใบหน้าเขาแสดงถึงจอมวายร้ายสีหน้าโกรธแค้น “อย่ามาพูดไร้สาระกับฉันให้มาก ไอ้ห่*! นี่มันยุคไหนแล้ว ยังมีใครกล้าเรียกปรมาจารย์? อาจารย์แกไม่ใช่ ส่วนแกน่ะเหรอ ยิ่งไม่ใช่!” เดิมทีในบทพูดไม่ใช่แบบนี้ จางเย่เพิ่มคำด่าหยาบคายลงไป ท่อนสุดท้าย ‘แกยิ่งไม่ใช่’ เขาได้ใส่คำให้ยาวขึ้น ใส่คำสร้อยเพิ่มเข้าไป โดยกลั่นออกมาจากความรู้สึกด้านศิลปะทั้งหมดที่มี
รองผู้กำกับสูดหายใจ “ตอนที่ 33”
จางเย่เอามือกุมอก หายใจรวยริน “ฉันตาย.......ไป......กังฟูของฉัน......แค่ก......ก็ไม่มีผู้สืบทอดแล้ว ก็ดี ช่างเถอะ.......แค่ก ตอนเกิด....ไม่ได้เอาอะไรมา........” พูดถึงตรงนี้ เดิมทีในบทไม่มีเครื่องหมายอะไรกำกับ แต่จางเย่กลับออกเสียงให้ดังขึ้น คำพูดท่อนสุดท้ายตะโกนออกมาด้วยเสียงแหบแห้งจนแทบจะฟังไม่ออก “ตอนตายก็ไม่เอาอะไรไป ฮ่าๆๆๆ !”
หัวเราะให้กับช่วงชีวิตที่ผ่านมา!
ความคลุ้มคลั่งสุดท้ายของชีวิต!
นักแสดงนำชายอันดับที่ 2 เถียนเสวี่ยเทายังอดแสดงสีหน้าซาบซึ้งด้วยไม่ได้!
บรรดาสตาฟละครปากอ้าตาค้างไปตามๆ กัน!
รองผู้กำกับตื่นตะลึง “คุณจำบทได้ทั้งหมดเลยเหรอ?”
“ใช่แล้ว” จางเย่กลับสู่ปกติเร็วมาก ออกมาจากบทบาทได้ทันที ทักษะในด้านนี้เขาไม่ค่อยรู้สึกอะไร เขารู้แค่ว่า ‘หนังสือทักษะการแสดง’ ร้อยกว่าเล่มนั้นไม่เสียเปล่า ผลที่ได้ดีกว่าที่เขาคิดไว้มากทีเดียว “จำได้หมดครับ ก็ที่เมื่อกี้ผมเพิ่งอ่านมาไม่ใช่หรอ?”
ที่ปรึกษาคิวบู๊ที่อยู่ด้านข้างอุทาน ถามเสียงหลง “อ่านรอบเดียวก็จำได้เรอะ!?”
ผู้คนโดยรอบที่เห็นเหตุการณ์ล้วนจำได้ว่า จางเย่เพิ่งเข้ามาไม่นานแค่ 10 นาทีเองได้มั้ง? ทว่าแค่นั้นก็พอให้เขาอ่านบทได้รอบหนึ่งเชียวเหรอ! กวาดตามองปราดเดียวก็จำได้?
จางเย่กล่าวเพิ่ม “ก็ใช่น่ะสิครับ แถมในบทไม่ได้มีอะไรซับซ้อน แล้วทำไมผมจะจำไม่ได้ล่ะ?” คำตอบปนไปด้วยความรำคาญ เพราะจางเย่รู้สึกว่าฝั่งตรงข้ามกำลังดูถูกเขาอยู่ กำลังลบหลู่ระดับความเชี่ยวชาญของเขา แม่* บทห่วยๆ แบบนี้ถ้าลูกพี่ดูรอบเดียวแล้วยังจำไม่ได้ ฉันแม่*ยังจะเป็นพิธีกรอะไรได้! พวกนายคิดว่าฉันเป็นเหมือนนักแสดงทั่วไปสินะ? นี่ลูกพี่เป็นถึงพิธีกรมืออาชีพ ต้องอ่านสคริปต์เสร็จถึงจะออกอากาศนะ! ถ้าฉันแม่*ไม่มีความสามารถจะมาถึงจุดนี้ได้เรอะ! คำถามนี้ของพวกนายไร้สาระชะมัด!
ผู้กำกับหวังเฉิงเผิงกลับถามคำถามได้สร้างสรรค์ จ้องไปที่จางเย่แล้วถาม “ทำไมถึงคิดว่าท่อนสุดท้ายต้องหัวเราะเสียงดัง? ในบทไม่มีแบบนี้นี่?”
จางเย่ตอบ “ชาวยุทธ์ผู้โง่เขลาคนหนึ่ง เป็นวายร้ายในยุค ถึงแม้ท้ายที่สุดได้รับผลกรรมในวาระสุดท้าย แต่จะให้รำพึงก่อนตายเงียบๆ ผมว่ามันไม่เข้ากับบุคลิกภายนอกของเขานะครับ ผมเป็นนักเขียนนิยายคนหนึ่ง ขอพูดแบบไม่ถ่อมตัวเลยนะ หนังสือผมยอดขายในประเทศนับว่าไม่เลว ดังนั้นผมค่อนข้างไวเกี่ยวกับการจัดโครงสร้างและบุคลิก จากประสบการณ์ ในมุมมองผม เขาคนนี้ในวาระสุดท้ายของชีวิตไม่ควรเงียบ ไม่ควรแค่กระซิบกระซาบ จะต้องทิ้งความเคลื่อนไหวอะไรไว้บ้าง เช่นเสียงหัวเราะ เช่นความคลุ้มคลั่งสุดท้าย!”
เขียนนิยายเหรอ?
จริงสิ หมอนี่ก็เป็นนักเขียนชื่อดัง!
เจ้าหมอนี่มีหลายบทบาทเหลือเกิน ถ้าเจ้าตัวไม่พูดขึ้นมาเอง ก็คงไม่มีใครทันนึกออกจริงๆ
คนเขียนบทที่นั่งอยู่ข้างหลัง พอฟังจบ เขากล่าวว่า “การที่อาจารย์จางพูดแบบนี้ก็จริงอยู่ อีกทั้งดูจากการแสดงของอาจารย์จางเมื่อกี้ เห็นได้ชัดว่าทำได้ดีกว่า ยิ่งเทียบกับฝีมือการแสดงของพี่สุ่ยก่อนหน้านี้แล้วสมบูรณ์แบบกว่ามาก เป็นการผสานบทบาทของตัวละครนี้เอาไว้ ทำให้เสริมสร้างและยกระดับบทบาทไปอีกขั้น อีกทั้งยังเป็นไฮไลท์ด้วย ชื่อหนังเรื่องนี้คือ ‘ปรมาจารย์’ ไม่เพียงแต่พระเอกเป็นปรมาจารย์ นางเอกเป็นปรมาจารย์ ตัวร้ายที่กรรมตามสนองนี้.......ก็เป็นปรมาจารย์เช่นเดียวกัน ทว่า กลับเดินบนเส้นทางที่ต่างออกไปแค่นั้นเอง”
รองผู้กำกับพยักหน้าเห็นด้วย “แสดงได้ดีมาก ความรู้สึกแบบนี้ดีมากๆ!”
การทดสอบบทบาทของจางเย่ครั้งนี้ ทำให้สะท้านสะเทือนไปทั้งลานออดิชั่นอีกครั้ง!
การแสดงออกนั่น.....
ทักษะการแสดงนั่น.....
การเข้าถึงบทบาทนั่น.....
บัดซบ!
บรรดานักแสดงที่อยู่รอบๆ และดาราสองคนที่มาคัดตัวต่างอดอุทานในใจไม่ได้ พอเทียบกับพวกเขาแล้ว ทำไมถึงรู้สึกว่า แม่*เป็นนักแสดงมืออาชีพกว่าฟะ!




*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./2.md)