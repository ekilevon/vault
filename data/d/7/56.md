##บทที่ 656 : ‘ผู้กำกับน้อย’ ของทีมรายการ!
ตกบ่าย
ในห้องอัด โค้ชทั้งสี่เริ่มทำความคุ้นเคยกับบทเพลง
จางเย่ให้นักเรียบเรียงทำนองเพลงสองคนคอยอยู่ดูแลเรื่องอุปกรณ์ ก่อนจะกล่าว "พวกคุณซ้อมไปก่อนนะครับ ผมขอตัวก่อน ทางโน้นยังมีงานให้จัดการอีกมาก"
จางเสียวางกระดาษโน้ต "รอก่อนจางน้อย"
"หือ คุณย่าจางว่าไงครับ?" จางเย่ถาม
"ตอนพวกเราเข้ามา ได้ยินว่าผู้เข้าแข่งที่ผ่านรอบออดิชั่นก็อยู่อีกฟากของสตูดิโอนี้ นี่แอบซุ่มฝึกซ้อมเพลงที่จะร้องกันก่อนหรือ?"
จางเย่กล่าวยิ้มๆ "ครับ หลายวันนี้ก็เริ่มฝึกซ้อมกันไปบ้าง ก็ปัญหาเรื่องการแสดง เพลงเพลงหนึ่งจะมาร้องเต็มสี่ถึงห้านาทีไม่ได้ จึงต้องปรับต้องเกลากันก่อน อีกอย่างทุกคนล้วนเป็นคนรักในเสียงเพลง ย่อมต้องมีข้อเรียกร้องต่อตัวเองสูง รายการเราก็ยิ่งมีข้อเรียกร้องสูงกว่าอีก เพราะงั้นเพลงจึงต้องปรับกันใหม่ ทำให้มีงานมากพอสมควร หลายวันที่ผ่านมาทุกคนเลยกันวุ่นๆ อย่างนี้ครับ"
จางเสียหันมาชักชวนทุกคน "อีกเดี๋ยวทำความเข้าใจกับเพลงนี้เสร็จ พวกเราแวะไปดูกัน"
จางหย่วนฉีไม่ได้มีส่วนร่วมอะไร เธอกำลังรับสายโทรศัพท์อยู่ คาดว่าเป็นเรื่องสำคัญ
จางเย่กระพริบตาปริบๆ "พวกคุณยุ่งกันแบบนี้ จะไปดูพวกเราทำอะไรกันล่ะครับ? อีกอย่าง ตอนนี้กำลังอยู่ในขั้นตอนปรับปรุงแก้ไข ยังดูอะไรไม่ออกหรอกครับ"
ฟ่านเหวินลี่กล่าวยิ้มๆ "ย่าจางหมายความว่า พวกเราอยากเห็นคุณภาพกับหน้าตาผู้เข้าแข่งขันก่อนว่าเป็นอย่างไรบ้าง จะได้ออกไปพูดให้สื่อกับโลกภายนอกได้ฟัง เมฆหมอกบนผาหนาทึบ พวกเราอยากจะทำความเข้าใจกับสถานการณ์ของผู้เข้าแข่งขัน ตอนที่อัดรายการ เราจะได้แบ่งลำดับสูงต่ำได้"
เฉินกวง "ใช่ ผมเองก็อยากเห็นสุดๆ เลย"
จางเย่กลับส่ายหน้าดิ๊ก "ไม่ได้หรอกครับ"
เฉินกวงถาม "อ้าว พวกเราเข้าไปดูไม่ได้เหรอ?"
จางเย่กล่าว "ทางนั้นเป็นพื้นที่สงวนครับ นอกจากคนของทีมงานรายการแล้ว คนอื่นๆ เข้าไม่ได้"
"พวกเราแค่ยืนดูไกลๆ นิดหน่อยเอง" จางเสียกล่าว "พวกเรายังถือเป็นคนนอกอีก?"
จางเย่โบกมือ "ไม่ได้จริงๆ ครับ ถ้าดูแล้วจะไม่มีความรู้สึกสดใหม่ของการแรกพบ พอตอนอัดรายการก็จะไม่มีอารมณ์แบบได้เจอครั้งแรกสิครับ"
พวกเขาคุยกันอีกหลายคำ
แต่จางเย่เป็นตายก็ไม่ยินยอม ทั้งไม่ยอมต่อรองแม้แต่น้อย
ความจริงแล้วในตอนนี้ ไม่มีใครทราบเลยว่า ‘เดอะวอยซ์’ นั้นท้ายที่สุดแล้วจะทำรายการออกมาเป็นเช่นไร เวทีเอย แสงสีเอย ผู้แข่งขันเอง พิธีกรเอง ทุกคนล้วนไม่อาจรับรู้ได้ แม้แต่ทีมงานรายการนี้อย่างพวกเขาเองก็เช่นกัน คนเดียวที่รู้เรื่องเหล่านี้มีแค่จางเย่เท่านั้น เพราะเขาคือผู้กำกับใหญ่ ควบตำแหน่งหัวหน้าฝ่ายวางแผนการผลิตของ ‘เดอะวอยซ์’ เขาทราบว่าข่าวไหนที่ปล่อยออกไปเล่นกระแสได้ และข่าวใดที่ห้ามหลุดออกไปแม้แต่คำเดียว อย่างเช่น เรื่องผู้เข้าแข่งขัน ที่ต้องให้เป็นวันอัดรายการเท่านั้นถึงจะเปิดเผยออกมาได้ แค่วันเดียวล่วงหน้าก็ไม่ได้เด็ดขาด นี่คือไพ่ในมือของจางเย่ จะเล่นออกมาก่อน อย่างนั้นก็ไร้ความหมาย!
……
ด้านนอก
หลังออกมาจากห้อง จางเย่รีบสาวเท้าไปยังฝั่งเวทีฉากรายการอย่างวางใจ เพราะโค้ชทั้งสี่ล้วนแต่เป็นมืออาชีพในวงการเพลง เขารับผิดชอบแค่แต่งเพลงออกมาให้ ส่วนเรื่องอื่นๆ เขาช่วยอะไรไม่ได้หรอก
เท้าเพิ่งขยับได้ไม่ทันไร ข้อความในโทรศัพท์ก็ตามมา
ติ๊ดๆ
จางหย่วนฉี : อยู่ไหน?
ท่าทางเธอจะจัดการกับสายเรียบร้อยแล้ว
จางเย่เห็นแล้วตอบกลับ : ออกมาแล้ว ผมมาจัดการฉากก่อน
จางหย่วนฉี : เพลงนี้ไม่นับ ค่อยเขียนให้ฉันอีกเพลง
จางเย่แปลกใจ : ทำไมไม่นับล่ะ?
จางหย่วนฉี : ไม่เหมาะให้ฉันร้อง
จางเย่พิมพ์ตอบกลับไป : เฮ้ย เพลงนี้ไม่สนใจชายหญิงแก่เด็ก ถ้าคุณไม่ชอบใจ งั้นผมเอาให้คนอื่นเลยนะ ผมว่าเมื่อกี้เห็นเฉินกวงสองตาเป็นประกาย พอได้ยินว่าผมจะเอาเพลงนี้ให้คุณ เหล่าเฉินถึงกับไม่มาอ้อนวอนขอเชียวนะ
จางหย่วนฉี : งั้นเพลงนี้ฉันเก็บไว้ เธอเขียนมาใหม่อีกเพลง
จางเย่ไม่ยอม : ไม่ได้ เพลงนี้ของผมน่ะลำบากลำบนจนปวดใจ คุณคิดว่าเพลงที่ผมเขียนเป็นหัวผักกาดเหรอ? นี่น่ะงานศิลปะเชียวนะ ผ่านการแกะสลักกล่อมเกลาอย่างอ่อนช้อยกว่าจะออกมาได้ เพราะงั้นตอนนี้ผมไม่มีแล้ว วันหลังได้เพลงมาเพิ่มผมค่อยบอกคุณแล้วกัน ตอนนี้ต้องวางก่อน ผมมีงานอีกเยอะ
คู่สนทนาไม่มีคำตอบอะไรกลับมาอีก
จางเย่ออกจากหน้าจอแชท ถึงค่อยพบว่ามีสายที่ไม่ได้รับอยู่สองสาย สายหนึ่งเมื่อชั่วโมงก่อน อีกสายเมื่อครึ่งชั่วโมงก่อน น่าจะเป็นตอนที่เขาวุ่นวายจนไม่ได้ยิน ทั้งสองสายล้วนมาจากหลัวอวี่ อาจารย์วิชาพลศึกษาของเฉินเฉิน คิดๆ ไปเขาจึงโทรกลับ
ตู้ดๆ ปลายสายกดรับ
หลัวอวี่ "อาจารย์จาง โทรกลับได้แล้วเหรอคะ"
จางเย่ "มีอะไรครับอาจารย์หลัว? หาตัวผมอยู่เหรอครับ?"
หลัวอวี้กล่าว "วันนี้ที่โรงเรียนไม่มีคาบบ่ายค่ะ ผู้ปกครองจึงมารับเด็กๆ กลับกันหมด แต่ฉันเห็นเฉินเฉินยังอยู่ที่โรงเรียน คิดว่าคุณคงลืม โทรหาคุณ คุณก็ไม่รับสาย สุดท้ายไม่รู้จะทำอย่างไรดี ถึงได้ตัดสินใจพาเฉินเฉินไปส่งที่ CCTV ฉันเองก็ต้องมาซ้อมเพลงกับนักเรียบเรียงทำนองเพลงพอดี ตอนนี้ฝากเฉินเฉินให้กับผู้ช่วยผู้กำกับฮาฉีฉีนะคะ อยู่ที่แถวๆ เวทีแน่ะ"
จางเย่ร้องไอ๊หยาคำหนึ่ง "ดูหัวผมสิ ลืมไปเลยว่าวันนี้วันศุกร์ ขอบคุณมากครับอาจารย์หลัว โอ๊ย ก่อเรื่องวุ่นวายให้คุณอีกแล้ว"
"ไม่เป็นไรค่ะ" หลัวอวี่กล่าว
"งั้นผมไปหาเด็กก่อนนะครับ" จางเย่รีบไปที่ห้องอัดของรายการทันที
……
ที่ห้องอัด
ฝุ่นคละคลุ้งไปหมด
พื้นที่ตรงนี้แทบไม่ต่างกับพื้นที่ก่อสร้าง เพราะจางเย่ต้องการให้ทั้งเวทีและเก้าอี้ผู้ชมได้รับการปรับปรุงยกระดับครั้งใหญ่ แต่ละคนต่างวุ่นวายอยู่กับงานของตนเอง
เพียงเข้าไป พริบตาเดียวจางเย่ก็เห็นเฉินเฉิน เขาพบว่าเด็กหญิงตัวน้อยกำลังยืนอยู่บนเวทีท่ามกลางผู้คนที่เดินผ่านไปผ่านมา แขนสั้นป้อมน้อยๆ นั้นโบกไปมาเลียนแบบจางเย่ ชี้นิ้วสั่งทุกคน
"เสี่ยวหวัง ทำไมเล่นโทรศัพท์อีกแล้ว" เฉินเฉินพูดเสียงเล็กเสียงน้อย
เสี่ยวหวังแทบร้องไห้ "บรรพบุรุษน้อยเจ้าขา ฉันแค่ดูข่าวนิดเดียวเองนะเจ้าคะ"
เฉินเฉินชี้นิ้วที่ห่างไปไม่ไกล "ตรงนั้นแบกกล่องกันอยู่ ไปช่วยเขาด้วยนะ"
เสี่ยวหวังปาดเหงื่อ "ก็ได้เจ้าค่ะ"
เฉินเฉินกวาดตาแวบหนึ่งก็พบคนอื่น เรียกชื่อเขาโดยไม่ระบุคำนำหน้า "อู่อี้ ไปสั่งงานคนงานพวกนั้นหน่อยสิ พวกเขาไม่ทำอะไรเลย"
อู่อี้มองไปที่มุมหนึ่ง พบว่าเหล่าพนักงานกำลังยืนสูบบุหรี่ปุ๋ยๆ กันอยู่ เขาตรงเข้าไปหาทันที "ดับบุหรี่เลย ดับบุหรี่ ที่นี่ห้ามสูบ!"
เฉินเฉินยังไม่พอใจ หันไปหาชายหนุ่มอีกคน "เสียวหลี่"
ชายหนุ่มเหลือกตามองบน "..."
เฉินเฉิน "จางเย่สั่งให้คุณรวบรวมสถิติให้ตั้งแต่อาทิตย์ก่อน คุณทำหรือยัง?"
ชายหนุ่มนั้นกึ่งยิ้มกึ่งจะร้องไห้ "ผมส่งให้ไดเรคเตอร์จางไปแล้วตั้งแต่วันจันทร์แน่ะ"
ผู้ใหญ่ตัวน้อยอย่างเฉินเฉินวางท่าใหญ่โตพยักหน้ารับขรึมๆ "อืม ทำได้ดีมาก"
บรรณาธิการหญิงในวัยสามสิบกว่าหยอกล้อกับเธอ "ผู้กำกับน้อย งานในมือฉันทำเสร็จแล้วนะคะ ยังมีคำสั่งอะไรอีกไหมคะ?"
เฉินเฉินกล่าว "ไม่มีแล้ว คุณพักได้สิบนาที"
บรรณาธิการหญิง "เยี่ยมไปเลย ขอบคุณผู้กำกับน้อยค่ะ คิกๆ"
หลายวันนี้ จางเย่พาเฉินเฉินมา CCTV ด้วยตลอด เฉินเฉินเองก็คุ้นเคยกับทุกคนเป็นอย่างดีแล้ว นานวันเข้าเด็กหญิงตัวน้อยเองก็อยากเลียนแบบเป็นผู้กำกับบ้าง เดี๋ยวๆ ก็ออกมาสั่งนั่นสั่งนี่คำสองคำ ทุกคนในทีมเรียกจางเย่เป็น ‘ผู้กำกับใหญ่’ และยก ‘ผู้กำกับน้อย’ ให้กับเด็กหญิงเฉินเฉิน
จางเย่เดินเข้ามาหน้าดำไปทั้งแถบ
"ผู้กำกับใหญ่"
"ไดเรคเตอร์จาง"
"อาจารย์จาง"
ทุกคนในทีมพอเจอเขาล้วนกล่าวทักทายจากทุกทิศ
เฉินเฉินเห็นดังนั้นก็ไม่ออกคำสั่งอะไรอีก พาตัวเองลงมาจากเก้าอี้สูงที่ยืนอยู่ ก่อนตรงเข้าไปหาจางเย่
"ยัยแสบน้อย!" จางเย่ถลึงตาใส่ "ออกมาก่อเรื่องวุ่นวายอะไรอีก?"
เฉินเฉินยืดตัวกล่าวด้วยความภาคภูมิใจ "หนูช่วยคุณคุมพวกเขานะ"
จางเย่ส่งเสียงหึ "คุมใครกันแน่น่ะยัยแสบน้อย ครั้งก่อนอาบอกแล้วใช่ไหม ว่าหนูน่ะชี้นิ้วสั่งคนจนติดนิสัย ไป เข้าไปทำการบ้านในออฟฟิศอา! กลับไปอาจะจัดการเธออีกที!"
เฉินเฉินบุ้ยปาก เดินด็อกแด็กกลับไป ท่าทางครึ้มอกครึ้มใจน่าดู
จางเย่ตะโกนไล่หลัง "เย็นนี้จะไปตรวจการบ้าน เขียนดีดีล่ะ!"
บรรณาธิการหญิงหัวเราะ "เด็กคนนี้ช่างน่ารักจริงๆ"
"หึ คุณรอดูเถอะ" จางเย่แค่กหัวเราะ "เธอน่ารักเหรอ? เห็นแบบนี้ยัยหนูนี่ทำคนโมโหตายได้เชียวนะ คุณไม่รู้หรอกว่าผมเจอเธอมาสองปีนี้วุ่นวายขนาดไหน เด็กคนนี้น่ะไม่เหมือนเด็กธรรมดาคนอื่นๆ สักนิด ทั้งความคิดทั้งวิธีคิด ไม่รู้เธอคิดได้ยังไงกัน!"
*-*-*-*-*-*-*-*-*-*-*-*-*-*-*


[Go To Next Chapter]( ./57.md)