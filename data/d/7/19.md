##บทที่ 619 : ขอคารวะ!
บรรดาครูอาจารย์ที่อยู่ตรงนั้นต่างจับจ้องตาแทบถลนไปยังจางเย่ที่กำลังพรั่งพรูถ้อยคำอย่างกังขา เพราะมันไม่ได้เป็นแค่โจทย์คณิตศาสตร์ระดับเด็กประถมอีกต่อไป!
“คนๆ นี้เป็นใคร?”
“เขามาจากไหน?”
“เขาเป็นอาจารย์คณิตศาสตร์จริงๆ เหรอ?”
“โจทย์คำถามแบบนี้ไม่เคยเห็นมาก่อนเลย ไม่เคยได้ยินว่ามีโรงเรียนประถมที่ไหนหรือแบบฝึกหัดเล่มไหนตั้งโจทย์แบบที่ผู้ปกครองของเฉินเฉินตั้ง นี่..เป็นโจทย์ที่เขาเพิ่งจะเขียนออกมาสดๆ งั้นเหรอ!?”
“ฉันว่าโจทย์ข้อนี้มหัศจรรย์มาก!”
“ใช่ๆ มันช่างลึกล้ำจริงๆ !”
“ดูเหมือนจะยากนะ แต่เอาจริงๆ แล้วง่ายมากๆ”
“อือ ดูๆ ไปก็ง่ายอยู่หรอก แต่ตอนแก้กลับยากชะมัด”
“ทำไมฉันยิ่งมองหน้าเขาแล้วยิ่งคุ้นๆ หว่า? แย่จริง เขาดันสวมแว่นตาดำอยู่มองไม่ออกเลย!”
อาจารย์หลายๆ ท่านต่างจับกลุ่มคุยแลกเปลี่ยนความเห็นกัน ขณะที่จางเย่แสดงวิธีทำ ก่อให้เกิดความรู้สึกผสมปนเปในก้นบึ้งจิตใจกันทั้งจับใจและชวนให้ครุ่นคิด
หลี่เจียซิ่งเป็นคนที่รู้สึกสับสนสุดๆ แล้วในบรรดานี้ เป็นเพราะเขาไม่เพียงแค่เป็นอาจารย์ที่สำเร็จวุฒิการศึกษาสูงที่สุดในกลุ่มอาจารย์เหล่านี้เท่านั้น เขายังเป็นอาจารย์คณิตศาสตร์อีกด้วย ขณะที่ท่านอื่นๆ เป็นอาจารย์สอนศิลปะ อาจารย์ภาษาจีน และอาจารย์วิชาดนตรี ซึ่งไม่แปลกหากพวกเขาไม่สามารถตอบคำถามนี้ได้ แต่หลี่เจียซิ่งกลับตอบไม่ได้ อีกทั้งก่อนหน้านี้เขาเพิ่งเรียกเด็กนักเรียนมาวิพากษ์วิจารณ์ต่อหน้าชั้นว่า ‘เด็กไร้คุณภาพ’ พอคิดแล้วยิ่งทำให้เขาอับอายขายหน้าจนอยากจะวิ่งหนีออกประตูไปซะหรือซุกหน้าในรอยตะเข็บได้ก็ยิ่งดี! อย่างไรเสียเขารู้ดีว่าวิ่งหนีไม่ได้และไม่มีทางที่จะวิ่งออกไปได้!
หลังจากที่จางเย่สอนเสร็จแล้ว อารมณ์ค่อยสงบหายขุ่นมัว เขากล่าวกับหลี่เจียซิ่งว่า “อาจารย์หลี่ ใจความสำคัญที่แท้จริงของโจทย์ข้อนี้ในทางกลับกันก็นำมาประยุกต์ใช้แบบนี้ได้ ผมเห็นวิธีการทำของคุณที่แสดงก่อนหน้านี้แล้วมันคือวิธีแก้โจทย์แบบผู้ใหญ่ ซึ่งเทียบกับวิธีคิดแก้โจทย์คณิตศาสตร์แบบเด็กๆ ที่เรียนคณิตอย่างค่อยเป็นค่อยไปมาตั้งแต่อนุบาลนั้น จะกลับกลายเป็นอีกรูปแบบหนึ่ง ดังนั้นแล้วเด็กหลายคนจึงมองไม่ออก และมีความรู้สึกว่าพวกเขาไม่สามารถเข้าใจได้” เขายกมือขึ้นพร้อมกับชอล์กที่ถืออยู่ในมือ เขียนตัวอักษรเพิ่มลงบนกระดานดำ “หากแก้โจทย์ด้วยวิธีการนี้แบบนี้แล้วหนูเข้าใจไหม เฉินเฉิน?”
เฉินเฉินมองดูก่อนตอบสั้นๆ “เข้าใจแล้ว”
“อ้อ เข้าใจแล้ว!”
“หนูเข้าใจวิธีทำแล้วค่ะ!”
“ที่แท้คิดแบบนี้นี่เอง!”
เด็กคนอื่นๆ ต่างส่งเสียงร้องอ๋อเป็นทิวแถว แสดงให้เห็นว่าพวกเขาเข้าใจแล้วจริงๆ
จางเย่อธิบายถึงวิธีคิดของเขา “ดังนั้น โจทย์ที่ผมเพิ่งแสดงวิธีทำไปเมื่อครู่นี้ ทุกคนดูแล้วคงจะรู้สึกว่าเป็นโจทย์ปัญหาที่พิสดารเอาการ แต่ใจความสำคัญของมันก็คือ วิธีการสอนคณิตศาสตร์ที่เหมาะสมสำหรับเด็กนั้นเป็นสิ่งสำคัญ อย่างน้อยๆ ผมก็คิดว่า เราไม่ควรยัดเยียดวิธีคิดแบบผู้ใหญ่ให้กับเด็ก ทุกช่วงวัยล้วนมีความคิดเป็นของตัวเอง ไม่ว่าเด็กประถม เด็กมัธยม หรือนักศึกษามหาวิทยาลัยก็ตาม นักเรียนแต่ละระดับชั้นควรมีลำดับขั้นการศึกษาที่มีรูปแบบกลวิธีและการคิดแตกต่างกันไป ปล่อยให้อายุและช่วงวัยพัฒนาไปด้วยกันจะดีกว่าครับ”
ไร้เสียงแว่วจากกลุ่มคน
นี่มันปรัชญา...ในคณิตศาสตร์ระดับประถมเหรอ?
สิ่งที่แฝงอยู่ในโจทย์คณิตศาสตร์ระดับประถมสะท้อนให้เห็นถึงสังคมการศึกษาอย่างนั้นหรือ?
โจทย์คณิตศาสตร์รูปแบบนี้ หลี่เจียซิ่งและอาจารย์ท่านอื่นๆ รวมถึงรองครูใหญ่ไม่เคยพบเห็นมาก่อน ตอนนี้นับว่าได้เปิดหูเปิดตาแล้ว ถึงแม้ว่าพวกเขาจะกลายเป็นคนโง่ในช่วงเวลานี้ แต่พวกเขาก็ตระหนักได้ว่าพานพบกับบุคคลผู้มีพรสวรรค์พิเศษ!
หลี่เจียซิ่งถอนหายใจ รู้สึกประหลาดใจอย่างมาก “คุณน่ะ… สอนเด็กช่วงอายุเท่าไรกัน? เป็นครูสอนเด็กประถมรึเปล่า?” ในความคิดของเขา คนที่จะสอนรูปแบบการคิดของเด็กได้จะต้องเป็นศาสตราจารย์ผู้เชี่ยวชาญด้านการเรียนการสอนระดับชั้นประถมศึกษาแน่ๆ นั่นทำให้เขาเข้าใจเด็กๆ ในระดับปฐมวัย ส่วนหลี่เจียซึ่งเป็นครูสอนชั้นมัธยมที่ถูกส่งมาสอนเด็กประถมเมื่อปีที่แล้วนี่เอง ชัดเจนว่าความเข้าใจในระบบความคิดของเด็กประถมของเขานั้นยังมีความคลาดเคลื่อนอยู่ เพราะเขาคุ้นเคยกับวิธีการคิดเลขแก้โจทย์ปัญหาแบบเด็กมัธยมมากกว่า ผลคือความพ่ายแพ้ที่มีต่ออีกฝ่ายอย่างราบคาบ
เหล่าครูอาจารย์ท่านอื่นๆ เองก็คิดเช่นเดียวกัน
อย่างไรเสีย คำตอบของผู้ปกครองเฉินเฉินนั้นนับว่าเกินความคาดหมายทีเดียว
จางเย่ยิ้มก่อนยอมตอบออกมา “ผมเหรอ? ผมสอนนักศึกษามหาวิทยาลัยน่ะครับ”
“อะไรนะ?”
“หา?”
“นักศึกษามหาวิทยาลัยเหรอ!?”
“เธอเป็นอาจารย์มหาวิทยาลัย?”
“เป็นไปไม่ได้น่า!?”
“อายุน้อยขนาดนี้เนี่ยนะ? จะเป็นอาจารย์มหาลัยได้ยังไง!”
“ใช่ๆ จะไปมีที่ไหนกัน อาจารย์คณิตศาสตร์มหาวิทยาลัยที่อายุน้อยขนาดนี้”
เหล่าครูอาจารย์ของโรงเรียนในเขตหมายเลขสองที่มุงอยู่รอบๆ พากันส่งเสียงอื้ออึง
หลี่เจียซิ่งเองก็ตกใจเช่นกัน ในฐานะอาจารย์คณิตศาสตร์เขาทราบดีว่าการเป็นอาจารย์คณิตศาสตร์ระดับมหาวิทยาลัยคืออะไร คณิตศาสตร์นั้นแตกต่างจากศาสตร์แขนงอื่น เป็นไปได้ยากที่จะได้รับวุฒิบัตรมา หรือแม้แต่เขาที่มีวุฒิปริญญาโทแล้วก็ตาม เขายังต้องฝึกฝนหลายปีกว่าจะเข้าสอนได้เต็มตัว ยิ่งไปกว่านั้นท้ายที่สุดอาจจะลงเอยที่การไม่ได้เข้าสอนก็เป็นได้ เส้นแบ่งของการเป็นอาจารย์มหาวิทยาลัยเทียบกับอาจารย์ระดับมัธยมต้นและปลายนั้นช่างแตกต่างกันอย่างเห็นได้ชัด!
“คุณสอนอยู่ที่มหาวิทยาลัยแห่งไหนกัน?” หลี่เจียซิ่งพอรู้จักคนในกลุ่มวงการนั้นอยู่บ้าง เขาไม่รู้ว่าผู้ปกครองของเฉินเฉินพูดจริงหรือไม่ เขาจึงเลือกจะถามเจาะลึกลงไป
จางเย่ยิ้มตอบ “ผมเคยสอนอยู่ที่มหาวิทยาลัยเป่ยต้า”
หลี่เจียซิ่งถามด้วยความตกใจ “มหาวิทยาลัยเป่ยต้า? มหาวิทยาลัยเป่ยต้าที่ไหน?”
จางเย่สวนกลับ “แล้วประเทศจีนมีมหาวิทยาลัยเป่ยต้าสักกี่แห่งกันล่ะ?”
ทุกคนได้ยินแล้วได้แต่อ้าปากค้างตื่นตะลึง! เฮ้ย! มหาวิทยาลัยเป่ยต้า? มหาวิทยาลัยอันดับต้นๆ ของประเทศนั่นน่ะเหรอ? ถ้าอย่างนั้น..คงไม่ใช่ว่าเป็นอาจารย์มหาวิทยาลัยคนนั้นที่มีชื่อเสียงระดับโลกด้วยสินะ!?
เหย****!
ช่วยโม้ให้มันน้อยๆ หน่อยเถอะ!
ไอ้หมอนี่จะเป็นอาจารย์เป่ยต้าไปได้ยังไง!
คุณครูสอนดนตรีกล่าวกลั้วหัวเราะ “ผู้ปกครองของเฉินเฉินเป็นคนมีอารมณ์ขันดีนะ ฮิฮิฮิ”
หลี่เจียซิ่งซักถาม “คุณสอนในแผนกอะไร?”
จางเย่นิ่งไป “...”
ในที่สุด จ้าวเหมยผู้เป็นคุณครูประจำชั้นก็ทนไม่ไหว แค่นเสียงหัวเราะฝืดๆ กล่าวออกมา “อาจารย์จางเป็นอาจารย์ในมหาวิทยาลัยเป่ยต้าจริงๆ ค่ะ เขาไม่ได้เป็นเพียงแค่อาจารย์ แต่ยังเป็นรองศาสตราจารย์ภาควิชาคณิตศาสตร์และวิทยาศาสตร์ของมหาวิทยาลัยเป่ยต้าอีกด้วย”
อาจารย์มหาวิทยาลัยเป่ยต้า?
แล้วยังเป็นรองศาสตราจารย์อีกด้วย?
รองอาจารย์ใหญ่และบรรดาครูบาอาจารย์หลายๆ ท่านพลันแทบสิ้นสติลมจะจับ นี่มันโม้หนักเกินไปแล้ว! อาจารย์มหาวิทยาลัยเป่ยต้าวัย 20 กว่านี่ก็โคตรเหง้าศักราชแห่งความแปลกแล้ว! ยังจะเป็นรองศาสตราจารย์อีกเหรอ? จะเป็นไปได้อย่างไรล่ะฟ่ะ! อาจารย์มหาวิทยาลัยทั่วทั้งประเทศจีนมีจำนวนน้อยแทบนับหัวได้แล้ว ยังจะมีรองศาสตราจารย์ที่อายุน้อยขนาดนี้ได้อีกเหรอ?
เอ๊ะ!
ไม่สิ!
เดี๋ยวก่อน!
หลี่เจียซิ่งฉุกนึกบางอย่างออก ใบหน้าพลันซีดเผือด ทั้งตัวสั่นเทาด้วยความตื่นตระหนก ก่อนที่จะพูดออกมาว่า “คุณ! คุณคือจางเย่!”
สถานการณ์ตอนนี้เหมือนกับระเบิดลงทั้งภายในและภายนอกห้องเรียน!
รองอาจารย์ใหญ่ของโรงเรียนเขตหมายเลขสองจ้องเขม็งไปยังผู้ปกครองของเฉินเฉิน “ใช่จางเย่จริงๆ ด้วย!”
อาจารย์ศิลปะตบต้นขาดังฉาดพูดออกมา “ไฮ้! ฉันว่าแล้วว่าทำไมเขาถึงได้รู้เยอะนัก! ต้องเป็นอาจารย์จางเย่จริงๆ ด้วย! ถ้าเดาออกได้เร็วกว่านี้หน่อยก็ดีสิ!”
“นั่นมันอะไรน่ะ!”
“……”
“เป็นอย่างที่คิดเปี๊ยบเลย!”
และแล้วอาจารย์แต่ละคนก็เริ่มจำจางเย่ได้!
พวกเขารู้สึกว่าตนเองนั้นโง่เง่าเหลือเกิน แม้อยู่ในห้องเรียนก็ยังสวมแว่นตาดำเพื่อปกปิดตนเอง ชายวัยยี่สิบกว่าปีคนนั้น ผู้มีรากฐานทักษะทางคณิตศาสตร์ล้ำลึก แล้วยังเป็นรองศาสตราจารย์ของมหาวิทยาลัยเป่ยต้า นอกเหนือจากจางเย่แล้วยังจะมีใครกันอีกล่ะ! ใช่แล้ว ก่อนหน้านี้ที่โรงเรียนเคยมีข่าวลือแพร่กระจายไปทั่วว่าผู้ปกครองเด็กชั้นป.2 คนหนึ่งเป็นคนดัง ในตอนนั้นอาจารย์หลายคนเองก็เคยเห็นจางเย่ในชั้นเรียนเปิดสาธารณะ บทกวีที่มีชื่อเสียงอย่าง ‘บทสรรเสริญแด่ต้นไป๋หยาง’ เองก็มาจากชั้นเรียนประถมปีที่สองด้วย เมื่อเวลาผ่านไปผู้คนจึงเริ่มลืมเลือนเหตุการณ์นี้ไป!
ขณะนี้ จางเย่ปรากฏตัวแล้ว!
คนที่ถูกต้อนจนมุมจนสุดขอบอย่างหลี่เจียซิ่ง เขารู้ดีว่าจางเย่คือใคร ไม่เพียงแค่รู้จักเท่านั้น แต่เขายังเป็นแฟนคลับตัวยงของจางเย่อีกด้วย ไม่ใช่เป็นเพราะรายการของจางเย่หรือบทกวีกับเพลงของเขา แต่เป็นเพราะระดับความรู้ทางคณิตศาสตร์อันล้ำลึกจนยากจะหยั่งถึงของจางเย่ต่างหาก!
ในตอนแรก เมื่อเขารู้ว่าการคาดคะเนของเดลล์ ซึ่งเป็นปัญหาในวงการคณิตศาสตร์มานานหลายศตวรรษได้ถูกแก้โจทย์ออกมาโดยนักคณิตศาสตร์ชาวจีน ความตื่นเต้นของหลี่เจียซิ่งนั้นเกินกว่าจะบรรยายและยังคงรู้สึกตื่นเต้นเช่นนั้นเป็นเวลานาน ในวันนั้นเขาโพสต์แสดงความรู้สึกมากมายลงบนเวยป๋อ โดยเฉพาะเรื่องความภาคภูมิใจต่อนักคณิตศาสตร์ชาวจีน และในตอนนั้นเองที่เขาได้รู้จักบุคคลยอดตำนานอย่างจางเย่ นับแต่นั้นเป็นต้นมาเขาก็ยกจางเย่ขึ้นเป็นไอดอล ในมุมมองของหลี่เจียซิ่ง เขามองจางเย่ว่าเป็นผู้นำคลื่นลูกใหม่และยังเป็นเสาหลักสำคัญของวงการคณิตศาสตร์แห่งชาติจีน ทั้งยังช่วยสนับสนุนวงการคณิตศาสตร์ของประเทศด้วยตัวคนเดียวอีกด้วย เพื่อที่จะยกระดับคณิตศาสตร์จีนให้มุ่งสู่โลกคณิตศาสตร์สากลอย่างเต็มภาคภูมิ ภาพเหตุการณ์และความตื่นเต้นที่ทฤษฎีการคาดคะเนได้ถูกแก้ไขลงยังคงฝังแน่น บางครั้งอาจจะมีเพียงผู้ชำนาญการทางคณิตศาสตร์เท่านั้นที่ดูออกว่ามันคือความรู้สึกตื่นเต้นจนถึงขีดสุด เมื่อยามหัวใจเต้นแรงสูบฉีดเลือดร้อนที่เต็มไปด้วยตัณหาและความตื่นเต้นของนักคณิตศาสตร์!
ดังนั้น ในตอนนี้หลี่เจียซิ่งจึงรู้สึกอยากจะกระอักเลือดเสียสามวันสามคืน!
นี่ฉันกำลังทำอะไรอยู่กันแน่? ฉันกำลังถกเถียงปัญหาทางคณิตศาสตร์กับรองศาสตราจารย์จาง? ฉันกำลังคุยเรื่องการศึกษาคณิตศาสตร์กับยอดนักคณิตศาสตร์ระดับโลก!?
น้องสาวแม่*สิ!
เถียงหาพระแสงอะไร!
มีอะไรที่ยิ่งใหญ่เหนือกว่านั้นอีกเหรอ!
การได้พบกับเทพคณิตศาสตร์ระดับโลกตัวเป็นๆ ทำให้หลี่เจียซิ่งได้แต่ตกตะลึงค้าง หากเขารู้ว่าอีกฝ่ายคือจางเย่ผู้มีชื่อเสียงโด่งดัง ให้ตายยังไงเขาคงไม่กล้าถกเถียงกับอีกฝ่ายเรื่องโจทย์ปัญหาทางคณิตศาสตร์แน่นอน! ไม่เพียงแต่เขาเท่านั้น แม้แต่อาจารย์ที่ปรึกษาของเขาเองก็ยังไม่คู่ควรที่จะสนทนาแลกเปลี่ยนเรื่องคณิตศาสตร์กับจางเย่ เห็นได้ชัดว่าระดับความรู้ของพวกเขายังห่างชั้นเกินกว่าจะแลกเปลี่ยนสนทนากันได้ และท้ายที่สุดก็ต้องจบลงที่การ ‘นั่งฟัง’ จางเย่พูดอยู่ฝ่ายเดียวอย่างแน่นอน!
ใช่จางเย่จริงๆ ด้วย!
ใช่จางเย่ยอดตำนานจริงๆ ด้วย!
หลี่เจียซิ่งคุกเข่าลงคารวะโดยดุษณี!
*-*-*-*-*-*-*-*-*-*-*-*-*-*-*-*


[Go To Next Chapter]( ./20.md)