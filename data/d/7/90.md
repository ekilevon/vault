##บทที่ 690 : ปัญหาเรื่องเรตติ้งของตอนที่สอง!
สองวันต่อมา
ยามเช้า
พื้นที่อัดรายการเตรียมพร้อมไว้สำหรับอัดรายการ ‘เดอะวอยซ์มหาชน’ ตอนที่สองแล้ว
จางเย่ใช้เวลาครู่หนึ่งเพื่อเรียกตัวทีมงานไปยังหลังเวที เปิดประชุมสั้นๆ กับพวกเขา "วันนี้อัดรายการสองตอน ถ้าเกิดสถานการณ์ไม่เลว อาจจะอัดเพิ่มอีกตอน ซึ่งก็คือตอนที่สี่เอาไว้เลย ทางสถานีมีข้อเรียกร้องต่อทีมงานรายการเรา และผมก็ได้บอกไปแล้ว ไม่ต้องให้เรตติ้งของเรายิ่งสูงยิ่งมากยิ่งทะยานขึ้นเรื่อยๆ หรอก ขอแค่เรารักษาระดับไว้เท่านั้นพอ ไม่ต่ำไปกว่าตอนแรกเป็นใช้ได้ นี่คือข้อเรียกร้องขั้นต่ำสุดของผมต่อทุกคนเช่นเดียวกัน ดังนั้น หวังว่าทุกคนจะรวบรวมสมาธิ ตั้งใจทำรายการให้เต็มที่"
"ครับ/ค่ะ!"
"ไม่มีปัญหา!"
"ไว้ใจได้เลยค่ะ!"
"แน่นอนอยู่แล้วครับผม!"
ทุกคนต่างตอบกลับเป็นเสียงเดียวกัน
จางเย่สั่ง "เอาล่ะ เริ่มงานได้!"
ทุกคนแยกย้ายกันไป ต่างเข้าประจำหน้าที่ของตนเองกันอย่างกระตือรือร้น
วันนี้มีภาระงานหนักหนา จางเย่เองก็เตรียมการเอาไว้พร้อมสรรพ ไม่เพียงแต่ทำการตกลงกับเหล่าโค้ชทั้งสี่เป็นเวลานาน ยังเข้าไปคุยกับผู้เข้าแข่งขันแต่ละคนเป็นการส่วนตัว เพื่อให้รายการนั้นดำเนินไปได้ในทิศทางเดียวกัน สอดคล้องกับภาพและรูปแบบที่จางเย่ต้องการให้รายการเป็นไปอย่างดี นี่คือสิ่งที่จางเย่ในฐานะของผู้กำกับใหญ่ต้องคำนึงถึง ทุกส่วนของรายการต้องอยู่ในการควบคุม ไม่อาจปล่อยให้หลุดกระจายไปเด็ดขาด!
ว่ากันตามตรงแล้ว แรงกดดันของจางเย่เองก็ไม่เบา เริ่มต้นมาเสียดิบดี สร้างเรตติ้งที่ยอดเยี่ยมเป็นประวัติการณ์เช่นนี้ขึ้นมาได้ ชัดเจนว่าจุดเริ่มต้นยิ่งสูงเท่าไร ถนนด้านหลังยิ่งไต่ยากขึ้นตามตัว! จางเย่ได้แต่ต้องทุ่มเทใช้แรงกายแรงใจความพยายามมากยิ่งขึ้น เพื่อให้มั่นใจได้ว่ารายการจะไม่ตกต่ำลงและออกมาดีที่สุด ส่วนการที่เรตติ้งจะสร้างสถิติใหม่ได้อีกหรือไม่ นั่นไม่ใช่สิ่งที่จางเย่จะคาดการณ์ได้ เรื่องที่คนทำไปแล้ว ที่เหลือคงต้องปล่อยให้ฟ้าบันดาล ได้แต่ปล่อยให้ผู้ชมและตลาดตัดสินแล้ว!


……


ในอินเทอร์เน็ต
รายการ ‘เดอะวอยซ์’ ตอนที่หนึ่งออกอากาศไปได้สามสี่วันแล้ว กระแสเรื่องของ ‘เดอะวอยซ์’ เองก็เริ่มซาลงไป นี่คือเรื่องปกติ ไม่มีรายการทีวีใดที่จะเป็นกระแสไปได้ตลอด เมื่อมีขึ้นย่อมมีลง วงการบันเทิงทั่วประเทศมีเรื่องราวมีผลงานมากมาย อย่างภาพยนตร์เรื่องใหม่ที่สร้างรายได้ไปมากกว่าห้าร้อยล้านเอย ดาราหย่าร้างเอย และอื่นๆ อีกมากหมาย กล่าวได้ว่า ในวงการบันเทิงไม่เคยขาดแคลนข่าว ทุกคนไม่มีทางสนใจคุณได้ทุกวัน มีข่าวในวงการบันเทิงถล่มลงมาวุ่นวายทุกวัน ผู้ชมย่อมต้องถูกดึงไปดึงมา
ดังนั้นวันจันทร์กับวันอังคารในสองวันนี้ ‘เดอะวอยซ์’ จึงเริ่มสงบกระแสลงบ้าง มีคนไปคุยกันเรื่องดาราระดับ B ที่หย่าร้างกัน
จนกระทั่งวันพุธ ‘เดอะวอยซ์’ จึงค่อยมีกระแสขึ้นอีกครั้ง ผู้ชมจำนวนมากเริ่มเปิดประเด็นของ ‘เดอะวอยซ์’ กันอีก!
เพราะอะไร?
เพราะ ‘เดอะวอยซ์’ ตอนที่สองกำลังจะเริ่ม!
ในเวยป๋อ
"รออยู่นะ รออยู่!"
" ‘เดอะวอยซ์’ ตอนที่สองจะออกแล้วโว้ยยยยยยยย!"
"โวยวายพันหมื่นรอบรอดูรายการ ฉันแม่*รอมาตั้งอาทิตย์! วันๆ เฝ้าแต่รอ รอๆ ในที่สุดก็ใกล้ออกอากาศสักที!"
"ฉันเองก็ด้วย เมื่อก่อนดูรายการทีวีวาไรตี้น้อยมาก ที่ดูก็เป็นพวกรายการฝั่งเกาหลีหรืออเมริกา บ้างหาคลิปมาดูจากในเน็ต ยังไงอีกฝ่ายก็มาตรฐานสูงกว่าของเรา แต่ว่า ‘เดอะวอยซ์’ ทำให้ฉันต้องกลับมานั่งหน้าจอทีวีได้อีกครั้ง ทำให้ฉันมีความเชื่อมั่นต่อรายการวาไรตี้ในประเทศเราได้ใหม่ ต่อไปฉันก็กล้ายืดอกตบปากรับประกันกับคนอื่นๆ ได้แล้วว่า ประเทศเราเองก็มีรายการวาไรตี้ดีๆ เหมือนกัน!"
"ฉันเองก็ทนรอแทบไม่ไหวแล้ว! ตอนที่สองรีบปล่อยมาสิ!"
"พวกเราจะลองเดากันหน่อยไหม ว่าตอนที่สองจะได้เรตติ้งทำลายสถิติแค่ไหน?"
"เหอๆ พอเถอะน่า"
"นั่นสิ ตอนแรกทะลุฟ้าแบบนั้น ตอนที่สองคงยากล่ะ"
"มีรายการบางรายการที่ตอนแรกเป็นเพราะไม่ได้ดึงดูดตลาดมากนัก ถ้าเกิดทำรายการได้ดีมีคุณภาพ เรตติ้งก็จะค่อยๆ เพิ่มขึ้นทีละตอนทีละตอน อย่าง ‘เซียนเกะเป็ะเนื้อ’ ก็เป็นแบบนั้น แต่ว่า ‘เดอะวอยซ์’ ตอนแรกเล่นดูดไปแบบนี้ เรตติ้งตอนเปิดตัว 2.01% นี่มัน….คิดๆ ดูแล้ว หากตอนต่อๆ ไปถ้าเกิดมันไม่สนุกขึ้นมาล่ะก็ งั้นเรตติ้งอาจจะไม่ถึง 2% เสียด้วยซ้ำ!"
"อย่างไรก็ช่าง ‘เดอะวอยซ์’ ไม่มีทางตกไปมากหรอก!"
"นั่นมันแน่อยู่แล้ว จางเย่เป็นมือเก๋าด้านการวางแผนรายการทีวี มีเขาอยู่ รายการไม่มีทางตกต่ำ ไม่มีทางห่วยแตกหรอก"
"ฉันว่า ‘เดอะวอยซ์’ เรตติ้งไม่จำเป็นต้องตกเสอมไปนะ"
"แต่ก็ยากอยู่นะ ตอนนี้รอดูว่ายังจะมีผู้เข้าแข่งขันที่โดดเด่นคนไหนในรอบไบลด์ออดิชั่นอีกหรือเปล่าเถอะ ถ้าเกิดมีคนอย่างหลัวอวี่หรือเฉียนผิงฝานอีกหลายคนล่ะก็ เรตติ้งไม่มีทางตกแน่!"
"ผู้เข้าแข่งขันแบบนี้มีน้อยมากนะ"
"ไม่ใช่แค่น้อย แต่แม่*คือขนหงส์หางกิเลนชัดๆ !"
"รอดูคุณภาพของผู้เข้าแข่งขันตอนที่สองเถอะ!"
"นั่นสิ มีรายการประกวดตั้งมากที่ตอนแรกเรตติ้งสูงสุดๆ แต่พอผ่านไปไม่กี่ตอนกลับยิ่งแย่ลงเรื่อยๆ รายการแบบนี้เห็นมามากแล้ว กลัวแต่ ‘เดอะวอยซ์’ เองก็จะท่าดีทีเหลว ฉันน่ะชอบรายการนี้มากนะ ตอนนี้รายการวาไรตี้ที่ฉันสนใจก็มีรายการนี้นี่แหละ อดคาดหวังไม่ได้จริงๆ ว่าถ้า ‘เดอะวอยซ์’ ปล่อยมาตรฐานตกล่ะก็ ฉันเองคงไม่รอดูรายการวาไรตี้พวกนี้อีกแล้ว!"
ชาวเน็ตวิจารณ์กันเสียงขรม คำวิจารณ์แบบใดล้วนมีทั้งสิ้น
เช่นเดียวกัน เหล่าคนในวงการเองก็เริ่มสอดส่องสายตาเข้ามาเช่นกัน
CCTV1 คือฝ่ายที่กระวนกระวายและกดดันที่สุด พวกเขาเชื้อเชิญตัวจางเย่มาร่วมงาน เป้าหมายคือคิดจะชิงตำแหน่งผู้นำในวงการทีวีวาไรตี้อีกครั้ง มาตอนนี้จางเย่ทำ ‘เดอะวอยซ์’ ตอนที่หนึ่งออกมาได้เจิดจ้าจนสายตาผู้ชมแทบบอด เรื่องนี้ยิ่งทำให้ผู้บริหารของทาง CCTV1 ทั้งตื่นเต้นทั้งกระวนกระวายใจด้วยผลดีผลเสียเช่นกัน เท่านี้ยังไม่พอ เรื่องนี้ยังไม่อาจทำให้พวกเขา CCTV1 พูดได้ว่าเป็นสถานีวาไรตี้อันดับหนึ่ง เพราะว่ารายการวาไรตี้ ไม่ได้ดูที่เรตติ้งตอนที่หนึ่งเพียงอย่างเดียว แต่เป็นเรตติ้งเฉลี่ยตลอดรายการ ถ้าเรตติ้งหลังรายการตอนที่หนึ่งไม่ได้เกินความคาดหมายล่ะก็ พวกเขาคงบอกไม่ได้ว่า CCTV กลับมาแล้ว พวกเขายังต้องดูเรตติ้งรวมตลอดช่วงอีก ดังนั้น พวกเขานี่แหละที่ยิ่งคาดหวังกับ ‘เดอะวอยซ์’ ที่สุดและวิตกกังวลมากที่สุด ตอนนี้ทำได้เพียงรอชมว่าจางเย่จะสามารถทำให้เรตติ้งนิ่งอยู่ได้ไหม!
สำหรับสถานีโทรทัศน์อื่นๆ พวกเขาก็มีแนวคิดเดียวกัน
คนในวงการบางคนยังใช้สายตาตั้งแง่มอง ‘เดอะวอยซ์’ เสียด้วยซ้ำ
"ตีชิงดินแดนง่ายดาย รักษาดินแดนนับว่ายากเย็น"
"อืม ตอนนี้ถึงเวลาทดสอบระดับของจางเย่แล้ว"
" ‘เดอะวอยซ์’ กลายเป็นปัญหาใหญ่แล้ว มาดูกันว่าจางเย่จะแก้ปัญหาได้หรือไม่ ฉันไม่ได้คาดหวังอะไรกับเขามากหรอก"
"รอตอนสองเถอะ"
มีหลายสถานีโทรทัศน์ที่ยังตกต่ำยิ่งกว่า กล่าวได้ว่า มีคนออกมารอชมจางเย่กับ ‘เดอะวอยซ์’ กลายเป็นเรื่องตลก หลายคนยังคงออกมาวิจารณ์บนเวยป๋ออย่างไม่มีชิ้นดี!
"เรตติ้งตอนที่หนึ่งมันก็แค่เหตุบังเอิญเท่านั้นแหละ!"
"ฉันเองก็คิดแบบนั้น ครั้งเดียวทำได้ แต่ไม่ได้แปลว่าตอนที่สองตอนที่สามจะทำได้อีก ‘เดอะวอยซ์’ ตอนที่หนึ่งสร้างกระแสมากขนาดนั้น ต่อไปมีแต่จะแผ่วปลาย"
"ทุกคนอย่าได้คาดหวังนัก ‘เดอะวอยซ์’ ตอนที่สองอาจไม่ดีอย่างที่ทุกคนคิด!"
"ฉันขอทำนาย เรตติ้งตอนที่สองแค่ 1.3% ก็พอ เรตติ้งแบบนี้คือเรตติ้งปกติของรายการวาไรตี้ที่เป็นกระแสในตลาดแล้ว ตอนแรกที่ได้สองมันผิดปกติ!"
"จางเย่บอกว่า ‘มองหยันเหล่าเนินจ้อย’ ได้ก็แค่ตอนแรกเท่านั้นแหละ ไม่มีทางเป็นแบบนี้ไปได้ตลอดหรอก อย่าคิดว่าจางเย่จะเก่งกาจอะไรขนาดนั้น ไม่มีใครสร้างปาฏิหาริย์ได้ทั้งชีวิตหรอกนะ!"
คนที่ออกมาส่งเสียง ส่วนใหญ่ล้วนเป็นเหล่าคนในวงการที่ก่อนหน้านี้ทำการบอยคอตจางเย่ หลังเห็นเรตติ้งของตอนที่หนึ่งแล้ว พวกเขาต่างก็พูดอะไรไม่ออก ได้แต่ตะลึงกันตาค้าง ขณะนั้นไม่ใช่เวลาดีที่จะออกมาพูดอะไรได้ ทว่าตอนนี้ คลื่นลมกระแสของ ‘เดอะวอยซ์’ ตอนที่หนึ่งได้ผ่านพ้นไป ขณะที่กำลังเข้าสู่ช่วงตอนที่สอง พวกเขาย่อมต้องถือโอกาสปรากฏตัวกันอีกครั้งหนึ่ง ไม่ใช่เพื่ออะไร เพียงแต่ต้องการออกมากู้หน้าให้ตัวเองสักหน่อย ไม่ให้ต้องเสียหน้ามากเกินไป อย่างไรก็ตาม พวกเขาเองก็คิดอยู่จริงๆ ว่าจางเย่กับ ‘เดอะวอยซ์’ ไม่มีทางร้ายกาจได้ตลอดกาล!


*-*-*-*-*-*-*-*-*-*-*-*-*-*-*-*




[Go To Next Chapter]( ./91.md)