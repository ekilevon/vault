##บทที่ 644 : โฉมหน้าของทีมโค้ชที่ยิ่งใหญ่ที่สุดแห่งประวัติศาสตร์!
วันถัดมา
เช้าวันจันทร์
จางเย่ถูกปลุกตื่นโดยโทรศัพท์ของหูเฟย
หูเฟยซึ่งตอนนี้ควบตำแหน่งทั้งผู้อำนวยสร้างและผู้กำกับรายการ ‘เซียนเกะเป๊ะเนื้อ’ ของสถานีโทรทัศน์ดาวเทียมนครหลวง ถามเข้าประเด็นทันที “จางน้อย รายการใหม่ของเธอหาสปอนเซอร์ได้ถึงร้อยล้านจริงหรือ?”
จางเย่หาวพลางตอบว่า “ใช่ครับ”
หูเฟย “เธออย่าอำฉันเล่นสิ เอาเรื่องจริง!”
จางเย่หัวเราะแห้งๆ “ผมจะล้อพี่เล่นเพื่ออะไรล่ะครับ?”
หูเฟย “.......”
จางเย่กล่าว “วันนี้ทางเราจะเริ่มการประชาสัมพันธ์อย่างเป็นทางการ ถึงตอนนั้นจะประกาศให้ทราบอีกทีหนึ่ง”
หูเฟยชั่งใจแป๊บหนึ่ง กล่าวอย่างยินดีด้วย “เธอนี่สุดยอดจริงๆ ทุกเรื่องที่เธอทำ มักทำให้คนต้องตกตะลึงเสมอ เธอรู้หรือเปล่าว่าสัญญารายการใหม่ของเธอตัวเลขมันสูงเกินไป? ตอนนี้สถานีโทรทัศน์ดาวเทียมนครหลวงและสถานีโทรทัศน์อื่นๆ ในประเทศ ต่างก็พูดถึงเธอกับค่าสปอนเซอร์ของรายการใหม่ของเธอกันอยู่ ตัวเลขนี้....ช่างน่ากลัวจริงๆ......ในวงการทีวียังไม่เคยมีรายการใดได้ค่าสปอนเซอร์มากขนาดนี้มาก่อนเลย!”
จางเย่กล่าวกลั้วหัวเราะ “จากนี้ไปจะมีคนอื่นอีกเยอะที่ได้แบบนี้จนเป็นเรื่องปรกติกันไปเองแหละ”
หูเฟยกลับไม่เห็นด้วย “แต่ฉันว่านี่เป็นเรื่องบังเอิญเฉพาะกับเธอเท่านั้น เดิมทีเธอก็เป็นคนมีชื่อเสียงมาก อีกทั้งค่าสปอนเซอร์ที่สูงขนาดนี้จะกลายเป็นเรื่องปรกติไปได้ยังไงกัน?”
“ถ้าพี่หูไม่เชื่อ พวกเรามาดูกันหลังจากนี้ 2 ปี ตอนนั้นค่าลิขสิทธิ์ร้อยล้านจะกลายเป็นเรื่องปรกติไปเลยครับ” สถานการณ์ของรายการวาไรตี้ในโลกนี้ จางเย่เคยเห็นมาก่อนจากในโลกที่ผ่านมา มันเป็นสถานการณ์ที่คล้ายกัน การชะลอตัวที่เหมือนกัน เขาจึงรู้ว่า การชะลอตัวของอุตสาหกรรมโทรทัศน์ไม่มีทางเป็นเช่นนั้นได้ตลอด และจะต้องกลับมารุ่งเรืองใหม่ ในเมื่อมีตกต่ำติดดินก็ต้องมีเฟื่องฟูสูงสุดยอด ถึงจะเป็นกลไกตลาดอย่างแท้จริง
ขณะเดียวกัน
บนโลกออนไลน์ สำหรับจำนวนตัวเลขของสปอนเซอร์รายการ ‘เดอะวอยซ์’ นั้น ชาวเน็ตหลายคนยังคงตกอยู่ในสภาวะที่ยากจะยอมรับ!
เช้าวันนั้น ทุกร้านที่วางแผงขายหนังสือพิมพ์พาดหัวเช้า เรื่องสปอนเซอร์ของรายการ ‘เดอะวอยซ์’ ถูกพาดขึ้นหัวข่าวใหญ่ในส่วนของหมวดบันเทิงหนังสือพิมพ์หลายฉบับ!
บางคนรู้ตั้งแต่เมื่อคืนแล้ว
บางคนรู้จากหนังสือพิมพ์ฉบับเช้า พออ่านก็ตะลึงจนพูดไม่ออก!
ยังมีบางคนที่กำลังเดินทางไปทำงานหรือกำลังทานข้าวเช้า ก็ได้ยินคนข้างๆ พูดกัน ต่างพากันตื่นตะลึง!
“100 ล้านหยวน?”
“ ‘เบรนโกลด์’ บ้าไปแล้ว!”
“พวกนั้นจะได้ทุนคืนหรือ?”
“เหย******!”
“จางเย่แม่*ทำเรื่องยิ่งใหญ่อีกแล้วเรอะ!”
“นี่ไม่ใช่แค่ยิ่งใหญ่ แต่เป็นการเปลี่ยนแปลงครั้งใหญ่เหมือนพลิกฟ้าต่างหาก!”
“ ‘เดอะวอยซ์’ ทุบสถิติได้ค่าสปอนเซอร์สูงสุด!? ข่าวลือว่าค่าสปอนเซอร์ของรายการร้องเพลง ‘เซียนเกะเป๊ะเนื้อ’ ที่กำลังดังที่สุดในตอนนี้ ยังได้ค่าสปอนเซอร์ตั้ง 37 ล้านหยวนด้วยแน่ะ!”
“นี่คงไม่ใช่เรื่องโกหกหรอกมั้ง? คนในวงการส่วนใหญ่ต่างพูดว่า ‘เดอะวอยซ์’ ไม่มีอะไรพิเศษที่ควรค่าแก่การดูไม่ใช่หรือ? เห็นพูดกันว่าจุดขายของรายการนี้สวนกระแสกับความนิยมของตลาดด้วยนี่? แล้วทำไมถึงยังมีสปอนเซอร์รายใหญ่ที่กล้าลงทุนมหาศาลล่ะ? ถ้าข่าวนี้เป็นจริง..จางเย่ต้องใจกล้ามากทีเดียว คนเขากล้าให้ร้อยล้าน นายก็กล้ารับหมดร้อยล้านเนี่ยนะ? นายจะเปลี่ยนกฎของวงการบันเทิงเรอะ! นายจะสร้างกฎและมาตรฐานของวงการขึ้นมาใหม่งั้นสิ? รู้หรือเปล่าว่ากฎทั้งหมดได้ถูกนายทำลายแล้ว! มาตรฐานล้วนถูกนายคว่ำ! วงการทีวีบันเทิงถูกจางเย่ก่อกวนจนยุ่งเหยิงไปหมด!”
“ผู้ตั้งกระทู้ครับ.. คุณกังวลมากไปหรือเปล่าเนี่ย?”
“ใช่ๆ บริษัท ‘เบรนโกลด์’ ยินยอมเสนอเงินจำนวนนี้ นั่นก็แสดงให้เห็นว่าคุณค่าในตัวอาจารย์จางสมกับเงินจำนวนนี้ แล้วทำไมถึงกลายเป็นแหกกฎและก่อกวนไปได้? สปอนเซอร์สูงไม่ดีหรือ? อีกอย่างนะ ลองให้รายการอื่นไปหาผู้สนับสนุนที่ให้ร้อยล้านดูสิ ไม่ต้องถึงร้อยล้านก็ได้ แค่ 50 ล้านหยวน พวกนั้นก็คงหาไม่ได้! นี่เรียกว่าอะไร? นี่คือความห่างชั้นไงละ! คือการที่ตลาดยอมรับในจุดยืนและความสามารถของจางเย่ ไม่ใช่ว่าใครอยากได้ก็มีได้ พวกนั้นไม่มีวันมีชื่อเสียงเทียบเท่าอาจารย์จางได้หรอก!”
“โคตรเทพ!”
“100 ล้านหยวน......เลื่อมใสๆ!”
“อะฮ่า กับพวกคนที่ไม่ได้มองรายการ ‘เดอะวอยซ์’ ในแง่ดีมาตั้งแต่ต้น ฉันแม่*อยากรู้จังว่าตอนนี้จะพูดกันยังไง? ไหนใครบอกว่ารายการนี้ไม่มีอะไรดี? หึ สปอนเซอร์ร้อยล้านก็หามาได้แล้วนี่ไง! ขายขี้หน้าไหม!”
“เรื่องนี้ก็มีให้เห็นตั้งหลายครั้งแล้วนะ พวกที่เคลือบแคลงตั้งแต่แรกไม่ได้มองรายการ ‘เดอะวอยซ์’ ในแง่ดี พวกเธอยังไม่บรรลุในสไตล์ทำให้ขายขี้หน้าของจางเย่อีกรึ? โดยส่วนตัวฉันคิดไว้แล้วว่ามันต้องประสบความสำเร็จ! ไม่ว่ายังไงฉันก็เป็นคนหนึ่งที่มองอาจารย์จางในแง่ดีเสมอมา ไม่ว่าเขาจะออกผลงานหรือผลิตรายการ ฉันโคตรสนับสนุนเต็มที่!”
.......
ตอนสาย
จางเย่ไปส่งเฉินเฉินที่โรงเรียนประถมก่อน จากนั้นเลี้ยวรถกลับ มุ่งหน้าไปยังทะเลสาบปาอี เขามาถึงตึกสถานี CCTV ก่อนเวลานัด เพื่อเริ่มจัดแผนการประชาสัมพันธ์
หลังจากนั้นไม่นาน ‘เบรนโกลด์’ ได้พิมพ์แถลงการณ์ ยืนยันอย่างเป็นทางการในการเซ็นสัญญาเป็นสปอนเซอร์หลักให้กับรายการ ‘เดอะวอยซ์มหาชน’!
ในเวลาเดียวกัน CCTV1 ก็ได้ยืนยันเรื่องนี้ว่าเป็นจริง!
ส่วนทางทีมงานของรายการ ‘เดอะวอยซ์’ ได้ออกมาแถลงการณ์ว่า ค่าสปอนเซอร์ร้อยล้านจะถูกนำมาลงทุนในการผลิตรายการ รวมกับเงินทุนที่ทาง CCTV1 มอบให้ ชัดเจนว่ารายการ ‘เดอะวอยซ์’ จะมีต้นทุน 120 ล้านหยวนสำหรับการผลิตรายการ พร้อมทั้งเชิญชวนผู้ที่สนใจลงโฆษณาเข้าร่วมอย่างจริงใจ และเรียนเชิญผู้ที่หลงใหลในเสียงดนตรีลงสมัครแข่งขัน ก่อนปิดท้ายด้วยการแจ้งถึงช่องทางการติดต่อกับทีมงานไว้เสร็จสรรพ!
พอข่าวแพร่สะพัดออกไป ก่อให้เกิดการกระแสพูดคุยกันอย่างดุเดือด!
“ยืนยันแล้วเหรอ?”
“เรื่องจริง?”
“เป็นเงินร้อยล้านจริงดิ!? แถมเซ็นสัญญาแล้วด้วย!?”
“อะไรจะบ้าขนาดนั้น! ต้นทุนการผลิตตั้ง 120 ล้านเชียวเรอะ!”
“อาจารย์จางแม่*ทำลายสถิติอีกแล้ว!”
“อยากดูจัง!”
“เงิน 120 ล้านจะผลิตรายการคุณภาพออกมาเป็นแบบไหนนะ? อยากเห็นจังเลย!”
“ใครก็ได้ช่วยพูดดังๆ บอกฉันทีสิว่าฉันไม่ได้ดูผิดใช่ไหม? หา? เงินร้อยล้านหยวนไม่ได้มีไว้สร้างภาพยนตร์เหรอ? แต่มีไว้เพื่อผลิตรายการโทรทัศน์รายการเดียวเนี่ยนะ?”
“ไม่ผิด!”
“จางเย่ใจใหญ่เว่อร์! ฉันชอบว่ะ!”
“กร๊ากๆ! ถ้าจะทำต้องทำให้ใหญ่! ถ้าจะเล่นก็ต้องเล่นให้มันสะใจไปเลย! นี่เป็นสไตล์ของอาจารย์จางอยู่แล้วเว้ย! ถ้าประสบความสำเร็จ ก็ถูกจารึกชื่อไว้ในประวัติศาสตร์! ถ้าแพ้ก็ต้องทิ้งกลิ่นฉาวโฉ่เสียชื่อเสียงไปชั่วลูกชั่วหลานเลย! ขอยกคำขวัญแก่จางเย่ว่า มันต้องไม่ธรรมดา! ฉันโคตรชอบเขาก็ตรงจุดนี้ที่สุด!”
“รายละเอียดของรายการโดยคร่าวๆ ก็รู้กันแล้ว ปัญหาตอนนี้คือจะหาใครมาเป็นแขกรับเชิญหว่า ?”
“นั่นสิ ใครจะมา?”
“ดาราคนดังระดับใหญ่เหล่านั้น ไม่เข้าร่วมเป็นแขกรับเชิญหรอก มีแววเรทติ้งต่ำ ค่าตัวน้อย เลยเชิญคนมาได้ยาก”
“ถ้าพี่สาวจางมาได้ก็คงดีนะ”
“เหอๆ คอมเมนต์บน ตื่นค่ะ!”
“ฉันก็รู้ว่ามันเป็นแค่ฝัน ฉันก็แค่คิดเท่านั้นเอง เพราะฉันชอบพี่สาวจางมากๆ เลย”
“นางฟ้าแถวหน้าไม่มีทางมาเป็นแขกรับเชิญรายการประกวดหรอก ระดับนั้นปรกติมีรายได้ต่อการถ่ายภาพยนตร์เรื่องหนึ่งตั้งเท่าไร? แถมยังสร้างชื่อเสียงได้ มีโอกาสได้รับรางวัลด้วย แล้วทำไมจะต้องมาเสียเวลากับรายการประกวดทางทีวี? หา? ราชาหรือราชินีแห่งวงการเพลงยิ่งไม่ต้องนึกถึงเลย แค่พวกนักร้องระดับหัวแถว ยังเชิญมาไม่ได้ง่ายๆ”
“ไหนจะชื่อเสียงของรายการ ‘เดอะวอยซ์’ ก็ไม่ค่อยจะดีอีก นักวิจารณ์ให้คะแนนค่อนข้างแย่เชียวนะ”
........
สถานี CCTV
ออฟฟิศรายการ ‘เดอะวอยซ์มหาชน’
ทุกคนต่างมีคำถามในใจเหมือนกันหมด
หลังจากที่เจ้าหน้าที่ฝ่ายธุรการหญิงส่งสำเนาของสัญญาทั่วไปสองสามฉบับให้กับจางเย่แล้ว เธอถามว่า “อาจารย์จางคะ รายชื่อของโค้ชที่เชิญมาจะให้ฉันเตรียมไว้ให้คุณด้วยไหมคะ? พวกเราจะได้เชิญมาเป็นรายคนเลย”
จางเย่โบกมือ “ไม่ต้องหรอกครับ”
ฮาฉีฉีรีบกล่าวว่า “การคัดเลือกรอบแรกสำหรับผู้เข้าแข่งขันจะจัดขึ้นในรอบบ่ายวันนี้ ตั้งแต่บ่ายสองโมง หากเรายังไม่เริ่มลงมือเชิญโค้ชตอนนี้ ฉันเกรงว่ามันจะไม่ทันการณ์นะคะ”
จางจั่วกล่าวอย่างวิตก “ใช่ครับไดเรคเตอร์จาง เราควรเตรียมเรื่องนี้ไว้ตั้งแต่เนิ่นๆ สถานการณ์ของตลาดในตอนนี้ไม่ค่อยดี การเชิญแขกรับเชิญก็ยากขึ้นเรื่อยๆ โดยเฉพาะดาราใหญ่ๆ มักจะปฏิเสธการเป็นแขกรับเชิญของรายการแข่งขันทางทีวี พวกเราต้องระบุรายนามโค้ชไว้ แล้วค่อยหาทางติดต่อ เพื่อเจรจาต่อรองกับพวกเขา หากไม่ได้ก็จะได้เปลี่ยนเป้าหมายเป็นคนถัดไป”
จางเย่กล่าวกลั้วหัวเราะ “ไม่ต้องยุ่งยากขนาดนั้นหรอก ผมเจรจามาเรียบร้อยแล้ว”
“หา?” ผู้กำกับบทอู่อี้ละล่ำละลักถาม “จะ จะ เจรจาเรียบร้อยแล้วหรือครับ!?”
ฮาฉีฉีประหลาดใจสุดๆ “คุณติดต่อพวกเขาเมื่อบ่ายวานนี้เหรอคะ?”
จางเย่ตอบพลางดูนาฬิกา “เพราะกลัวข่าวจะรั่วออกมา ทำให้เกิดปัญหาหรือการเปลี่ยนแปลงที่ไม่จำเป็น จึงเก็บไว้เป็นความลับก่อนน่ะครับ ได้เวลาแล้ว พวกเขาคงจะมากันแล้วล่ะ”
จบคำก็มีคนเดินเข้ามาจากทางประตู
เจ้าหน้าที่ของ CCTV1 นำแขกเข้ามา กล่าวว่า “อาจารย์จางครับ มีคนมาถามหาแผนกคุณ ผมจึงพาพวกเขามาที่นี่”
จางเย่ยิ้มตอบรับ “ขอบคุณครับ”
ฮาฉีฉีและจางจั่วมองแล้วมองอีกมองจนแน่ใจ พลันตาเบิกค้างแทบถลกออกจากเบ้า! เพราะหนึ่งในสามคนนั้นเป็นถึงนักแต่งเพลงพ่วงนักร้องที่มีชื่ออันโด่งดัง ‘จางเสีย’! ด้านหลังยังมีทนายความและผู้จัดการของจางเสีย!
ทุกคนพลันตกตะลึง!
มีเพียงจางเย่ที่ไม่แปลกใจ เขาเข้าไปจับมือกับเธออย่างสุภาพอารมณ์ดี “คุณย่าจาง คุณมาได้ตรงเวลาดีจริง”
จางเสียจับมือกับจางเย่ กล่าวว่า “ฉันเป็นคนตรงต่อเวลาเสมอ เหอๆ เซ็นสัญญากันดีกว่า”
“ได้เลยครับ เตรียมไว้แล้ว คุณย่าจางดูก่อนได้เลยครับ” จางเย่ยื่นแบบสัญญาให้กับเธอ
ฮาฉีฉีรีบดึงจางเย่มาอีกฟากหนึ่ง ถามอย่างประหลาดใจสุดๆ ว่า “คุณเชิญจางเสียออกจากเขา[1]มาเหรอ? จางเสียไม่ใช่เกษียณแล้วหรือ? ไหนว่าไม่เข้าร่วมรายการวาไรตี้อะไรแล้วไง?”
ทุกคนต่างรู้สึกประหลาดใจ ไม่มีใครคาดคิดว่าจางเย่จะจัดการได้อย่างรวดเร็วหลังจากที่ออกไปแค่พักหนึ่งเท่านั้น ก็ได้แขกรับเชิญคนแรกเป็นถึงนักร้องระดับแนวหน้าที่ใครๆ ต่างรู้จัก! หากรายการของพวกเขาเพิ่มคุณย่าจางนั่งแท่นทัพหน้าละก็ ชัดเจนว่ามาตรฐานและระดับไปจนถึงคุณภาพของรายการจะต้องได้รับการยกระดับสูงขึ้นไปหลายช่วง! การเข้าร่วมของจางเสียนั้น ไม่ใช่แค่เสน่ห์ของเธอหรือความนิยมในตัวเธอที่ทำให้รายการแข็งแกร่งขึ้นเท่านั้น แต่ยังมีความเป็นมืออาชีพของเธอด้วย เพราะในอดีตเธอเป็นถึงนักร้องที่ยิ่งใหญ่คนหนึ่งแห่งวงการ ทั้งได้ร้องเพลงให้กับผู้นำระดับประเทศและต่างประเทศด้วย!
ยังไม่ทันที่จางเย่จะตอบกลับ..
ยังไม่ทันที่พวกเขาจะหายประหลาดใจ..
ในขณะที่จางเสียและทีมงานของเธอกำลังตรวจดูสัญญา ก็มีสามีภรรยาคู่หนึ่งพร้อมผู้จัดการส่วนตัวเดินเข้ามา
คนเขียนบทหญิงอุทานคำหนึ่ง “เฉิน! เฉินกวง!”
คนเขียนบทชายอีกคนมองตาโตไม่หาย “ฟ่านเหวินลี่!”
ทันทีที่เฉินกวงเดินเข้ามาก็ตรงไปหาจางเย่ ยิ้มพร้อมกับจับมือทักทายอย่างร่าเริง “อาจารย์จาง พวกผมมาช้าหรือเปล่า?”
“ไม่เลยครับ ยินดีต้อนรับแม่ทัพใหญ่อย่างอาจารย์เฉินและอาจารย์ฟ่าน ถึงมาสายก็ไม่เป็นไร ช้าแค่ไหนพวกเราก็รอครับ” จางเย่กล่าวด้วยความสุภาพ เขารีบไปต้อนรับพร้อมทั้งยื่นแบบสัญญาให้คู่สามีภรรยา
จางจั่วตื่นตระหนก!
ฮาฉีฉีตื่นตะลึง!
เฉินกวงมาแล้ว? ฟ่านเหวินลี่ก็ร่วมด้วย? สองคนนี้เป็นคู่ในอุดมคติ ซึ่งเป็นที่รู้จักกันดีในวงการบันเทิงเชียวนะ! พูดถึงความนิยมแล้ว สองคนนี้นับว่าเป็นหนึ่งในระดับแถวหน้าของวงการนักร้อง!
ยกตัวอย่างเช่น ในบรรดาโค้ชที่เชิญมาทั้งหมดของสถานีโทรทัศน์ช่องอื่นๆ ทั่วประเทศของรายการประกวดร้องเพลง ต่อให้เลือกโค้ชที่ได้รับความนิยมสูงสุดออกมา ก็ยังเทียบไม่ได้กับความนิยมของเฉินกวงหรือฟ่านเหวินลี่แค่คนเดียว! แล้วถ้ามีพวกเขาทั้งสองคนละ? หากเฉินกวงหรือฟ่านเหวินลี่เข้าร่วมรายการประกวดร้องเพลงรายการไหนก็ตามแต่ พวกเขาจะต้องเป็นทีมโค้ชที่ทรงอานุภาพแข็งแกร่งสุดๆ กล่าวได้ว่า เป็นทีมโค้ชที่มีทั้งเฮียใหญ่และเจ๊ใหญ่ที่ต่างก็อยู่แถวหน้าของวงการเลยทีเดียว!
...เวลานี้พวกเขาทั้งสองคนอยู่ที่นี่แล้ว?
...และทั้งคู่ได้เข้าร่วมรายการ ‘เดอะวอยซ์’?
ทีมงานทั้งหมดพลันรู้สึกมึนงงยากจะอธิบาย! นี่ไม่ใช่เรื่องที่เกิดขึ้นโดยบังเอิญหรือไม่บังเอิญ แต่เป็นเรื่องที่แม้แต่ในฝันก็ไม่คาดคิดมาก่อนว่าจะมีเรื่องน่ายินดีขนาดนี้! เพียงหนึ่งในพวกเขาก็เพียงพอที่จะโค่นล้มรายการอื่นได้แล้ว! แต่นี่.. ตรงนี้.. ตอนนี้.. ได้มาถึง 2 คนเลย!
ยิ่งพร้อมด้วยจางเสียกับเฉินกวงและฟั่นเหวินลี่น่ะเหรอ? นับเป็นทีมโค้ชที่อลังการอะไรเยี่ยงนี้!
อาจารย์จางทำได้อย่างไร?
กล่อมพวกเขาทั้ง 3 คนมาได้อย่างไร?


======================


[1] 出山 chu1 shan1 ออกจากเขา เป็นสำนวน หมายถึง กลับมารับตำแหน่งหรือกลับมาทำงาน


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./45.md)