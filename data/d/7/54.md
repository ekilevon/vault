##บทที่ 654 : เพลงประกอบรายการ ‘เดอะวอยซ์’ ออกจากเตา!
เช้าวันนี้
พาดหัวข่าวออกมาสดๆ ร้อนๆ
‘สมัครเดือดคัดเลือก เดอะวอยซ์ หนานจิง!’
‘สปอนเซอร์รายการราคาร้อยล้าน คุ้มไม่คุ้ม?’
‘ผลสำรวจชี้ : 50% คาดว่า เดอะวอยซ์ จะออกมาดี ในขณะที่ผู้เชี่ยวชาญวงในและประชาชนกว่าครึ่งยังคงสงสัย!’
‘จางเย่ปรากฏตัวที่เวทีคัดเลือกวานนี้เพื่อโปรโมท เดอะวอยซ์!’
‘เดอะวอยซ์ จะก้าวข้ามความตกต่ำของรายการประกวดในวงการได้หรือไม่?’
‘ตลาดรายการร้องเพลงเผชิญวิกฤติ ห้อมล้อมไปด้วยสัญญาณความล้มเหลว! รวบรวมนักร้องผู้แข่งขันเข้าด้วยกัน ชะรอยจะนำมาซึ่งการปะทะอย่างรุนแรง!’
‘เดอะวอยซ์ ใกล้ถึงจุดฟางเส้นสุดท้ายของรายการร้องเพลง?’
ข่าวบันเทิงของหนังสือพิมพ์ทุกฉบับและข่าวออนไลน์ทุกช่อง แห่กันลงเนื้อหาและเกาะติดข่าวคราวทุกอย่างเกี่ยวกับรายการ ‘เดอะวอยซ์’ กันอย่างต่อเนื่อง แม้หลายคนจะไม่เห็นด้วยว่า ‘เดอะวอยซ์’ สามารถมีเรตติ้งสูงได้ แต่เนื่องจากเป็นรายการใหญ่ ทุนหนัก มีสตาร์ควีนเข้าร่วมและสปอนเซอร์ร้อยล้าน ทั้งยังมีชื่อจางเย่มาเป็นแบรนการผลิตอีก จึงทำให้เกิดกระแสถกเถียงกันเป็นวงกว้างมากมายไปโดยปริยาย
ถึงคราวที่ชาวสื่อมวลชนอย่างพวกเขาจะได้รายงานข่าวอย่างครึกครื้นเสียที เพราะวงการบันเทิงไม่เคยขาดแคลนข่าว ขาดก็แต่สถานการณ์! โชคดีที่มี ‘เดอะวอยซ์’ ปรากฏขึ้นในช่วงเวลาสำคัญเช่นนี้ ไม่ว่าจะเป็นความเคลื่อนไหวอะไรก็ล้วนก่อให้เกิดประเด็นข่าวใหญ่! ซึ่งเท่ากับว่าเป็นการช่วยนักข่าวนับร้อยนับพันชีวิตให้มีกิน —— แม่*ไม่ต้องกังวลแล้วเว้ยว่าพวกเราจะไม่มีข่าวให้เขียน!
……
เจ็ดโมงกว่า
เพิ่งส่งเฉินเฉินเข้าประตูโรงเรียนเสร็จ เสียงโทรศัพท์เข้าพลันดังขึ้น
เป็นสายจากจางหย่วนฉี “เพลงฉันล่ะ?”
“เพลงอะไร?” จางเย่ตอบกลับทันทีตามจิตใต้สำนึก
พี่สาวจาง “เธอก็บอกสิว่าเพลงอะไร? เพลงที่ติดฉันไว้ ที่บอกว่าสุดท้ายจะเอาไปเป็นเพลงธีมรายการ ‘เดอะวอยซ์’ ด้วยไม่ใช่รึไง? เอาล่ะ ส่งต้นฉบับมาดีกว่า ให้มันจบๆ”
จางเย่เพิ่งนึกออกว่าตนเองสัญญาเรื่องนี้ไว้จริงๆ เพราะเป็นหนี้พี่สาวจางอยู่หนึ่งเพลง แล้วเพลงประกอบรายการ ‘เดอะวอยซ์’ ก็ต้องทำอีก เขาเลยบอกว่าจะเขียนเพลงให้จางหย่วนฉี และจะเอาเพลงนี้มาเป็นเพลงธีมรายการด้วย แต่สองสามวันมานี้เขามัวแต่ยุ่งมาก เมื่อวานยังต้องบินไปทำโฆษณาคัดเลือกผู้เข้าแข่งที่เซี่ยงไฮ้แต่เช้าตรู่อีก ตกเย็นก็ต้องรีบตาลีตาเหลือกบินกลับมารับยัยแสบน้อยให้ทันเลิกเรียน ธุระเยอะยุ่งเหยิงไปหมด...ก็เลยลืมไปซะสนิท ได้แต่ต้องรีบบอกไปว่า “อ้อ! โอ้ๆๆ เรื่องนี้นี่เอง ผมจะไปลืมได้ยังไง สองสามวันมานี้ผมเขียนไม่หยุดเลยครับ ตบแล้วตบอีกอยู่หลายวันเลยล่ะ” พล่ามน้ำไหลไฟดับอะไรก็ได้!
จางหย่วนฉี “จริงรึ?”
จางเย่ “ใช่สิ เรื่องของคุณ ผมจะละเลยได้ไง”
จางหย่วนฉี “เขียนเสร็จแล้ว?”
จางเย่ “เสร็จเรียบร้อย!”
จางหย่วนฉี “งั้นก็ดี”
จางเย่ “รอคุณมาสถานี ผมจะเอาชีทเพลงให้ แล้วพวกคุณโค้ชทั้งสี่ค่อยไปซ้อมเพลงนี้กัน พอถึงเวลาจะได้อัดเป็นเพลงเปิดเวที”
วางสายเสร็จ เขาจึงขับรถไปยัง CCTV
ทันทีที่มาถึงห้องอัดรายการ วันอันแสนวุ่นวายอีกวันหนึ่งของเขาก็เริ่มต้นขึ้น ทั้งโทรสั่งควบคุมการคัดเลือกนอกสถาน สั่งการเซทเวทีและคอยตามดูการผลิตทีเซอร์ไปด้วย ทีเซอร์ของโค้ชทั้งสี่ถ่ายเสร็จสิ้นเรียบร้อยแล้ว ในส่วนของจางเสียและคู่สามีภรรยาเฉินกวงออกมาแรกสุด ความยาวทั้งหมดสิบห้าวินาที ถูกปล่อยสู่ตลาดผ่านการออกอากาศของ CCTV1 ส่วนจางหย่วนฉี เพราะติดคิวออกรายการอยู่ จึงเพิ่งอัดเสร็จไปเมื่อวานนี้ พี่สาวจางมีชื่อเสียงมากที่สุดในหมู่โค้ช ทีเซอร์คลิปนี้จึงต้องวางไว้ตรงช่วงที่ดีที่สุด สิ่งเหล่านี้ล้วนต้องให้ผู้กำกับใหญ่จางเย่คนนี้มาเป็นคนจัดการและวางแผน เรื่องพวกนี้ต้องพึ่งพาเขาเท่านั้น!
ส่วนโปรดิวเซอร์รายการฝูซือหงน่ะเหรอ?
นอกจากตอนแรกที่จางเย่ยก ‘เดอะวอยซ์’ ออกมาเสนอแผนแล้ว ฝูงซือหงเข้ามาวุ่นวายเพียงไม่กี่ครั้ง หลังจากนั้นก็แทบไม่เห็นเงาของฝูซือหงอีกเลย CCTV1 แต่งตั้งให้ฝูซือหงเป็นผู้ควบคุมการสั่งการ ขอเพียงรายการไปในทางที่ถูกที่ควรไม่ออกนอกกรอบ ฝูซือหงก็จะไม่เข้ามาวุ่นวายเท่าไรนัก ซึ่งจุดนี้ จริงๆ แล้วจางเย่ก็ไม่ได้สนใจว่าเขาจะอยู่หรือไม่ การที่ฝูซือหงไม่อยู่ จางเย่กลับจะสามารถแสดงฝีมือได้อย่างหายห่วงมากกว่า
“หลิวเออร์”
“หัวหน้าจาง คุณเรียกหาฉันหรือคะ?”
“หาเครื่องมือโหวตหรือยัง?”
“ยังไม่ได้สั่งเลยค่ะ อันนั้นไม่เร่งไม่ใช่หรือคะ?”
“ถึงจะเอาไว้ใช้รอบสุดท้าย แต่ก็ดองไว้ไม่ได้ รีบหาเถอะ”
“เข้าใจแล้วค่ะ ฉันจะรีบติดต่อสั่งจองทันทีค่ะ”
“ยืมมาก็ได้ ไปดูว่าทีมรายการอื่นที่ CCTV มีที่เตรียมไว้แล้วหรือยัง เสี่ยวโจว เสี่ยวโจว มานี่หน่อย”
“อ่า.. หัวหน้าจาง อยู่นี่ครับ ผมอยู่นี่!”
“ทีเซอร์โฆษณาที่ CCTV ให้มา 75 วิตรงนี้ไม่พอแน่ คุณไปติดต่อสื่อช่องทางอื่นดู หลักๆ ก็พวกเว็บถ่ายทอดคลิปใหญ่ๆ นะ เราไปซื้อโฆษณาพวกนั้นมาซักหน่อย”
“รับทราบ ผมจะไปทำเดี๋ยวนี้ครับ!”
“ไม่ต้องกังวลเรื่องเงิน ซื้อมาเยอะๆ ล่ะ”
“เอ๋? พวกเราเหลือเงินไม่เยอะไม่ใช่เหรอครับ?”
“ถึงไม่เยอะก็ยังมีอยู่สิบกว่าล้าน รายการประกวดช่องอื่น สิบล้านกว่านี่ก็เป็นค่าผลิตทั้งรายการได้แล้ว กับเงินสำหรับพวกเราก็แค่ใช้จ่ายให้คุ้มค่าเถอะ ไม่มีโฆษณาอะไรที่เราซื้อไม่ได้หรอก โฆษณาเป็นส่วนสำคัญมาก ต้องทำให้คนทั่วไปยอมรับคอนเซ็ปท์เรื่อง ‘เน้นเสียง’ ให้ได้ เพื่อการนี้ จ่ายเท่าไรก็ไม่อั้น”
“ผมเข้าใจแล้วหัวหน้าจาง คุณคอยฟังข่าวดีได้เลย!”
จางเย่สั่งงานรอบด้าน เก็บรายละเอียดทุกเม็ด
ปัจจุบันเขารับหน้าที่เป็นหัวหน้าผู้กำกับมาได้ประมาณสิบวันแล้ว นับวันตอนนี้จึงยิ่งเหมือนหัวหน้าผู้กำกับรายการเข้าไปทุกทีๆ บรรยากาศมาเต็ม คำพูดคำจายิ่งฟังยิ่งมีพลังหนักแน่น การมอบหมายจัดการงานก็ยิ่งชัดเจนเหมาะสม กล่าวได้ว่า ตัวจางเย่เองก็ได้เติบโตควบคู่ไปพร้อมๆ กับรายการ ภารกิจของหัวหน้าผู้กำกับนี้ สำหรับเขาแล้วสำคัญยิ่ง และนับจากนี้คงจะเป็นหนทางสู่ความสำเร็จเส้นหนึ่งที่เป็นประสบการณ์ล้ำค่าที่สุดของเขา สิ่งนี้ไม่ว่าจะมีชื่อเสียงเงินทางมากมายเพียงใดก็ไม่อาจแลกมาได้!
การที่ได้เข้ามายัง CCTV1 ซึ่งเป็นช่องใหญ่ขนาดนี้ ได้รับหน้าที่เป็นหัวหน้าผู้กำกับโปรดักชั่นใหญ่ระดับนี้ ความจริงเป็นเพราะจางเย่ตอบรับคำเชิญของเจียงหยวน และเขาจำเป็นต้องได้รับประสบการณ์ชีวิตเช่นนี้ด้วย นี่คือการเตรียมชาร์จแบต เอาไว้ไปใช้วางแผนชีวิตต่อจากนี้ แม้ว่าเขาจะเคยผ่านการเป็นโปรดิวเซอร์ผู้ซึ่งทำหน้าที่ราวกับหัวหน้าผู้กำกับใน ‘จางเย่ทอล์คโชว์’ มาก่อน แต่นั่นก็แตกต่างกันโดยสิ้นเชิง บนเวทีรายการทอล์คโชว์นั้นมีจางเย่เพียงแค่คนเดียว แกนกลางของรายการก็มีแค่จางเย่ซึ่งเป็นพิธีกรทำสคริปต์และการแสดง งานของหัวหน้าผู้กำกับจึงไม่มีอะไร เทียบกับรายการวาไรตี้การประกวดยักษ์ใหญ่ CCTV นี้ได้เลย!
พริบตาเวลาก็ผ่านไปถึงเที่ยงวัน
จางเย่ยัดข้าวเข้าปากอย่างง่ายๆ ไปสองคำ ก่อนรีบกลับมาคุมงานต่อ
ทันใดนั้น ผู้ช่วยผู้กำกับจางจั่วก็สาวเท้าเข้ามาตรงชั้นสองของเวที ‘เดอะวอยซ์’ อย่างรวดเร็ว “หัวหน้าจาง เอ๋? หัวหน้าจางอยู่ไหนหว่า?”
เสี่ยวหวังชี้นิ้วออกไปไม่ไกลนัก “ติดตั้งเก้าอี้กับคนงานอยู่ค่ะ”
จางจั่วครางเหวอในลำคอรีบวิ่งเข้าไปหา “ไอ๊หยา หัวหน้าจาง! ทำไมคุณมาทำเองล่ะครับ? ให้คนงานทำก็ได้นะ”
จางเย่เพิ่งปล่อยมือจากเก้าอี้ ยังคงไม่วางใจหันไปกล่าวกับคนงานต่อ “เก้าอี้สี่ตัวอย่าวางห่างกันขนาดนั้น ขยับมาใกล้กันหน่อย ให้โค้ชไม่ต้องใช้ไมค์ก็คุยกันได้และได้ยินเสียงของฝ่ายตรงข้าม…...ใกล้อีกนิด…...อย่างนั้นแหละ พอ โอเคแล้ว” หมอนี่เป็นคนที่พัฒนาตัวเองอยู่เสมอ ในพจนานุกรมของเขาไม่มีคำว่าพอเพียง ดังนั้นจึงกลายเป็นนิสัยที่ไม่ดีของเขาไปด้วย จางเย่ไม่สามารถยืนอยู่เฉยๆ ดูคนอื่นทำงานได้
จางจั่ว “หัวหน้าจาง ทางโน้นคนมาถึงแล้วครับ!”
จางเย่หันกลับมา ระบายลมหายใจก่อนกล่าว “คนอะไรมาถึงแล้ว?” พลางจัดการมือที่เปื้อนฝุ่นด้วยการตบมือปัดๆ
จางจั่วกรอกตาครั้งหนึ่ง กล่าว “พวกพี่สาวจาง โค้ชทั้งสี่ไงครับ คนมากันครบแล้ว จะให้ผมเชิญพวกเขามาที่นี่ หรือว่าคุณจะไปที่หอคอย CCTV ดีครับ?”
จางเย่งุนงง “โค้ชทั้งสี่? พวกเขามาทำอะไร?”
จางจั่วพลันเหงื่อตก “ก็คุณนัดมาไงครับ.. สองสามวันก่อน คุณบอกว่าจะแต่งเพลงไม่ใช่หรือครับ? แล้วก็นัดเอาเพลงให้โค้ชทั้งสี่วันนี้ตอนบ่าย ให้มาลองซ้อมเพลงก่อนรอบหนึ่งไง? คุณ..ลืมแล้วหรือครับ?”
หา?
วันนี้เรอะ!?
ฉิ*หาย! ยุ่งจนเบลอแล้ว! ก็ว่าทำไมพี่สาวจางโทรมาถามแต่เช้า!
จางเย่ถามเสียงเบาโหวง “...คนมาครบแล้วเหรอ?”
จางจั่วตอบ “ใช่ครับ มาถึงกันครบ”
“เอางี้ คุณอย่าเพิ่งให้พวกเขามาทางนี้นะ ไปถ่วงเวลาไว้ก่อน ให้พวกเขารอแป๊บ” จางเย่ละล่ำละลักบอก
จางจั่วฟังแล้วมึนงง “ทำไมล่ะครับ? งั้นจะให้ผมบอกว่าไงล่ะครับ?”
จางเย่เม้มปาก “คุณก็บอกว่าผมไม่อยู่ ครึ่งชั่วโมงให้หลังค่อยให้พวกเขาเข้ามา ตามนี้!” พูดจบ จางเย่ก็รีบวิ่งพรวดพราดออกไป ไม่วายถามหาคน “นักเรียบเรียงทำนอง? นักเรียบเรียงทำนองเพลงล่ะ!?”
เสี่ยวหวังบอก “เรียบเรียงเพลงให้ผู้เข้าแข่งขันอยู่ค่ะ”
จางเย่รีบพูด “วางงานนั่นก่อนเลย รีบให้นักเรียบเรียงเพลงมาพบผมด่วนๆ”
“หา? ได้ค่ะๆ” เสี่ยวหวังเห็นจางเย่เร่งขนาดนี้ ก็รีบวิ่งออกไปเรียกคนมาทันที
……
ที่ห้องอัดเสียง
จางเย่กับหนุ่มนักเรียบเรียงทำนองเพลงพากันเดินเข้ามา
“หัวหน้าจาง ทำไมเรียกผมมาพบด่วนล่ะครับ?” นักเรียบเรียงทำนองเพลงถามอย่างสงสัย “ใช่เรื่องเรียบเรียงธีมเพลงรึเปล่าครับ? ให้ผมแบ่งท่อนไว้ก่อน ค่อยให้โค้ชทั้งสี่ร้อง?”
จางเย่เงียบกริบ
นักเรียบเรียงทำนองเพลงกล่าวต่อ “งั้นคุณเอาชีทเพลงให้ผมเลยดีไหมครับ? ผมจะได้ดูเพลงก่อน?”
จางเย่ยังคงเงียบกริบ
ทันใดนั้น นักเรียบเรียงทำนองเพลงเริ่มสัมผัสได้ถึงอะไรบางอย่าง ถามขึ้นมาอย่างตื่นๆ “คุณ.. คุณไม่ได้ยังไม่เขียนใช่ไหมครับ? แต่ก็นัดมาซ้อมเพลงกันวันนี้ไม่ใช่เหรอครับ!?”
จางเย่ไอแค่กๆ “เขียนตอนนี้ยังทันน่า”
นักเรียบเรียงทำนองเพลงแทบเป็นลม เชี่* คุณยังไม่เขียนจริงดิ!?
“คุณว่าเพลงธีมประเภทนี้ เพลงแบบไหนถึงจะเหมาะ?” จางเย่ต้องตะบันเอาวินาทีสุดท้าย
นักเรียบเรียงทำนองเพลงไม่รู้จะหัวเราะหรือร้องไห้ดี “โค้ชทั้งสี่มากันครบแล้วนี่ครับ? เขียนตอนนี้ก็ไม่ทันหรอก เพลงประกอบรายการประกวดประเภทนี้ ที่จริงก็มีหลายแบบ แต่ในความคิดของผม คงต้องเป็นธีมเพลงที่เข้ากันจะดีที่สุด อย่างเช่นสามารถทำความฝันให้เป็นจริง หรือกระกระตุ้นแรงใจ ถึงจะเข้ากับบรรยากาศการออดิชั่นได้มากกว่า ชูตัวผู้เข้าแข่งขันแล้วก็ชูเวที ดังนั้นเพลงจะต้องเป็นแง่บวก ออกแนวแสงนำทางหน่อย ไม่ต้องใส่ปรัชญาชีวิตให้ลึกเกิน ถ้าแบบนั้นจะกลายเป็นยุ่งยากไปเสียเปล่า ไม่ได้ช่วยเป็นตัวชูกันพอดี ส่วนใหญ่ก็ประมาณนี้แหละครับ”
ความฝัน?
เวที?
คิดบวก?
ผู้เข้าแข่งขัน? ออดิชั่น?
จางเย่ฟังจบก็พยักหน้าช้าๆ “มีกระดาษปากกาไหมครับ?”
นักเรียบเรียงทำนองเพลงงุนงง ควานหาอยู่ครู่ ก่อนส่งให้เขา
จางเย่รับปากกาหมึกซึมมาปุ๊บก็เริ่มเขียนเนื้อเพลงลงบนกระดาษทันที เขียนไปพูดไปว่า “เดี๋ยวผมจะร้องรอบหนึ่ง คุณช่วยผมจดโน้ตเพลงหน่อย แล้วค่อยเรียบเรียงทำนอง”
นักเรียบเรียงทำนองเพลงถามอย่างมึนงง “คุณ คุณคิดออกแล้วเหรอครับ?”
เหย***!
เพิ่งจะผ่านไปไม่กี่วินาทีเองนะ!
ผมเพิ่งพูดจบว่าเพลงอะไรจะเหมาะ อย่างมากก็สิบวินาทีกว่าเองไหม? คุณก็แต่งเสร็จแล้ว? เป็นไปไม่ได้! ความเร็วที่สุดของ ‘สิงห์ปืนไว’ ในวงการแต่งเนื้อแต่งทำนองเพลง ก็ยังไม่เร็วเท่าคุณเลยนะ! ยิ่งไม่ต้องพูดถึงความเร็วระดับนี้หรอก ต่อให้คุณลดความเร็วลงร้อยเท่า ก็ยังไม่มีใครจะทำได้เร็วขนาดนี้!
เขาไม่เชื่อ!
นักเรียบเรียงทำนองเพลงหยิบชีทเพลงเปล่าขึ้นมาเตรียมจดเงียบๆ ทว่าวินาทีต่อมา จางเย่ก็ใช้ทักษะการร้องอันขาดๆ เกินๆ ของเขาแหกปากขึ้น!
“จะบินสู่ฟ้า ให้ตะวันอยู่เคียงข้าง”
“โลกกำลังรอฉันไปเปลี่ยนแปลง”
“ฝันที่คิดฝัน ไม่หวั่นเกรงสายตาใคร”
“ที่นี่ฉันจะทำให้เป็นจริงได้”
“หัวเราะเริงร่า เธอฉันเดินเคียงไหล่”
“ทุกแห่งหนความสุขมากมายไร้สิ้นสุด”
“ละทิ้งทุกปัญหาก้าวไปข้างหน้าอย่างองอาจ”
“ฉันจะผงาดกล้ากลางเวที!”
นักเรียบเรียงทำนองเพลงตะลึงปากอ้าตาค้าง!
เพิ่งผ่านไปไม่กี่สิบวิเองนะเว้ย! เอ็งแม่*แต่งเพลงออกมาได้จริงดิ!?
เหย****!
เอ็งไปฉีดเลือดไก่มาเรอะ!?






======================




《我相信 - 楊培安 : ชื่อเพลง I believe ร้องโดย หยางเผยอัน 》


想飞上天，和太阳肩并肩。
จะบินสู่ฟ้า ให้ตะวันอยู่เคียงข้าง
世界等着我去改变。
โลกกำลังรอฉันไปเปลี่ยนแปลง
想做的梦，从不怕别人看见。
ฝันที่คิดฝัน ไม่หวั่นเกรงสายตาใคร
在这里我都能实现。
ที่นี่ฉันจะทำให้เป็นจริงได้
大声欢笑，让你我肩并肩。
หัวเราะเริงร่า เธอฉันเดินเคียงไหล่
何处不能欢乐无限。
ทุกแห่งหนความสุขมากมายไร้สิ้นสุด
抛开烦恼勇敢的大步向前。
ละทิ้งทุกปัญหาก้าวไปข้างหน้าอย่างองอาจ
我就站在舞台中间！
ฉันจะผงาดกล้ากลางเวที!


*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./55.md)