##บทที่ 651 : ฉันเป็นครูพลศึกษา!
ทีมงานนำ ‘ตาแก่หัวหงอก’ คนนั้นไปเขียนใบสมัครที่ด้านหลัง
ตรงเวทีประกวดร้องเพลง เหลือเพียงพวกทีมงาน ‘เดอะวอยซ์มหาชน’ ที่อารมณ์เสียกันถ้วนหน้า
ฮาฉีฉีนั่งไม่ติดที่แล้ว เธอรู้จักอารมณ์ของจางเย่ดี และรู้ว่าเขาเป็นถึงไดเรคเตอร์ที่มีสิทธิ์จะยับยั้งหรือตัดสินใจในเรื่องต่างๆ แต่เรื่องนี้ไม่พูดไม่ได้ เพราะถ้าทำสิ่งนี้ได้ไม่ดี ปัญหาที่ตามมาจะต้องร้ายแรงมาก “ไดเรคเตอร์จาง คุณจะให้ผู้เฒ่าโจวขึ้นเวทีเหรอคะ? คุณคิดใหม่อีกทีเถอะ มันไม่ไหวหรอก เขาอายุมากแล้ว ถ้าเกิดปัญหาอะไร.. ทางสถานี CCTV ของเราคงรับผิดชอบไม่ไหว สัญญาณทีวีของ CCTV1 ส่งคลื่นครอบคลุมทั่วประเทศ รวมไปถึงต่างประเทศในบางพื้นที่ด้วย ความกดดันขนาดนี้ไม่ใช่อะไรที่คนธรรมดาจะรับไหวหรอกนะคะ มีบางคนดูแล้วยังหนุ่มและแข็งแรง แต่ฉันก็เคยเห็นหลายรายการก่อนหน้านี้ที่บันทึกเอาไว้ เมื่อคนเรามีความเครียดมากๆ น้ำตาลในเลือดจะต่ำ ทำให้หมดสติไป แค่ที่สถานี CCTV ที่เดียวก็เกิดเรื่องแบบนี้มากพอแล้ว และพวกนั้นก็อายุน้อยๆ อยู่เลย ไม่ใช่ผู้เฒ่าผู้แก่ที่อายุตั้ง 60 ปีแล้ว!”
อู่อี้เช็ดเหงื่อพลางกล่าว “ผมเห็นด้วยครับ ลองทบทวนอีกทีเถอะไดเรคเตอร์จาง!”
ทันทีที่ผู้ช่วยผู้กำกับจางจั่วเสร็จจากงาน ก็รีบมาที่เวทีประกวดร้องเพลง พอได้ยินว่าจางเย่ให้ชายแก่อายุ 60 ปีเข้ารอบ เขาพลันรู้สึกหน้ามืดจะเป็นลม รีบปรี่เข้ามาหา กล่าวว่า “อาจารย์จาง ไม่ได้เด็ดขาดครับ ถ้าเกิดอะไรขึ้นมา จะต้องเป็นปัญหาใหญ่แน่ๆ !”
จางเย่กลั้วหัวเราะตอบว่า “เพราะงั้นผมถึงได้ถามเรื่องสภาพร่างกายของผู้เฒ่าโจวไว้ก่อนไง”
ฮาฉีฉีรีบแย้งว่า “เขาบอกว่าร่างกายแข็งแรง แต่มันก็ไม่แน่นี่ ใครบ้างที่จะไม่เกิดเรื่องบังเอิญขึ้น?”
จางจั่วกล่าวอย่างอกสั่นขวัญแขวน “ไม่ควรเสี่ยงกับเรื่องนี้นะครับ มัน มันอันตรายเกินไป!”
“อันตรายตรงไหนกัน? พวกคุณแค่คิดกันเองว่าคนแก่ต้องอ่อนแอ” จางเย่ไม่เห็นด้วยกับความคิดนั้น “ผมยอมรับว่าควรจะรอบคอบไว้ แต่ผู้สูงอายุก็เป็นคน มีความชอบเป็นของตัวเอง และมีความใฝ่ฝันเป็นของตัวเอง ไม่ว่าใครก็ลิดรอนสิทธิ์นั้นไม่ได้ เมื่อกี้พวกคุณก็เห็นแล้วว่าสุขภาพของคุณลุงยังดีอยู่ ร่างกายแข็งแรงกระฉับกระเฉงอย่างเห็นได้ชัด ไม่อย่างนั้นคงร้องเพลงร๊อคไม่ได้ ดังนั้นพวกเราไม่ควรเอาผู้เฒ่าโจวไปเปรียบกับคนแก่ทั่วไป ถูกต้องไหมครับ?”
ฮาฉีฉีกล่าวท้วง “แต่ก็ไม่เคยได้ยินว่ามีรายการประกวดไหนที่มีผู้แข่งขันเป็นคนแก่นี่คะ”
จบคำ ทีมงานที่อยู่รอบๆ ต่างอดไม่ได้ที่จะยกยิ้มมุมปากอย่างพอใจ ต้องแบบนี้สิ!
จางเย่กลั้วหัวเราะตอบกลับว่า “รายการอื่นไม่มี พวกเรามี รายการที่ผมทำมาแต่ไหนแต่ไรก็ไม่เคยเหมือนคนอื่น จากที่ผมเห็น ผู้สูงอายุก็ดี หนุ่มสาวก็ดี ธาตุแท้ไม่เห็นจะต่างกันตรงไหน พวกเราตกลงกันแล้วนี่ว่าไม่เกี่ยงเรื่องอายุ อย่าใส่แว่นตามีสีมองคนอื่น[1]สิครับ”
ฮาฉีฉี “........”
จางจั่ว “........”
ทุกคนพากันพูดไม่ออก!
จางเย่กล่าวต่อ “ผมคิดว่าร่างกายโจวต้าเหนียนไม่มีปัญหาหรอก แต่ก็ยังต้องเฝ้าดูเอาไว้ ผมเดาว่าพวกคุณคงเป็นกังวลเรื่องอายุของเขา เลยไม่ได้ตั้งใจฟังผู้เฒ่าโจวร้องเพลงใช่ไหม? ฮารด์ร็อคของผู้เฒ่าโจวน่ะ เสียงที่ร้องตะโกนแบบนั้น ท่าทางที่แสดงออกมาอย่างนั้น ถ้าเป็นพวกอายุน้อยๆ จะร้องไม่ได้หรอก มันให้ความรู้สึกแบบว่า .......เหมือนกับเสียงที่สั่นสะเทือนจนขนลุก! มันสุดยอดมาก!”
ฮาฉีฉีกล่าวอย่างประหลาดใจ “ใช่เหรอ? ฉันไม่ทันได้สนใจเลยค่ะ”
เมื่อสักครู่นี้พวกอู่อี้เองก็ไม่ได้ตั้งใจฟังเช่นกัน
“เมื่อกี้บันทึกเทปไว้แล้ว ว่างๆ พวกคุณค่อยฟังอีกรอบ” จางเย่กล่าว “เราจะไม่ถกกันเรื่องนี้อีกนะครับ เอาตามนี้แหละ!”
พูดแบบเด็ดขาด ใครคัดค้านยังไงก็ไร้ประโยชน์
ฮาฉีฉี จางจั่วและคนอื่นๆ จนปัญญาไม่กล้าสบตาด้วย ไม่กล้าเอ่ยปากอีก เพราะรู้อะไรควรไม่ควร ก็ได้ ตามนี้ก็ตามนี้ คุณพูดยังไงก็เอาตามนั้นเถอะ เฮ้อ!
เฉียนผิงฝาน
ซุนต้าเซวียน
โจวต้าเหนียน
การแข่งขันรอบแรก เข้ารอบ 3 คน
ในตอนนั้นเอง ฮาฉีฉีนึกขึ้นได้ว่ายังมีอีกหนึ่งคน “ไดเรคเตอร์จาง ผู้หญิงที่คุณพามาด้วยก็เป็นผู้เข้าแข่งขันเหรอ? ความสามารถเป็นไงคะ?”
จางเย่คลี่ยิ้มร้าย “พวกคุณฟังแล้วก็รู้เอง”
เสี่ยวหวังกะพริบตาปริบๆ “งั้นให้ฉัน?”
จางเย่กล่าว “ให้อาจารย์หลัวขึ้นเวทีได้เลย”
เสี่ยวหวังไปเชิญคนมา เธอรู้ว่าคนนี้คือคนที่จางเย่พามาด้วยตัวเอง พวกเขาคงรู้จักกัน ดังนั้นท่าทีที่เสี่ยวหวังมีต่อหลัวอวี่จึงนอบน้อมเป็นพิเศษ ไม่เหมือนกับผู้เข้าแข่งขันคนอื่นๆ
ประตูใหญ่เปิด
หลัวอวี่เข้ามาพร้อมกับพาลมหอบใหญ่เข้ามาด้วย---------เพราะเธอบึกบึน!
สำหรับภาพลักษณ์ของผู้เข้าแข่งขันที่เข้ามานั้น จนถึงตอนนี้ ทีมงานรายการต่างไม่คิดใส่ใจอีกต่อไป เพราะเห็นจนชาชิน ก่อนหน้านี้ความรู้สึกที่มีต่อการประกวด พวกเขายังพอมีการรับรู้และมีความหวังอยู่บ้าง แต่วันนี้จางเย่ได้ทำลายความรู้สึกของพวกเขาครั้งแล้วครั้งเล่า ทำลายความกระตือรือร้นของพวกเขาซ้ำแล้วซ้ำอีก จนพวกเขาไม่เห็นเป็นเรื่องแปลกอะไร ตอนนี้ถ้าจะมีคนใบ้โผล่ขึ้นมาและจางเย่ให้ผ่านเข้ารอบ พวกเขาแม่*ไม่แปลกใจหรอก! เพราะในสายตาของพวกเขานั้น..จางเย่ไร้มาตรฐานในการเลือกคนชะมัด!
หลัวอลี่หันมองไปมา “อาจารย์จาง ตอนนี้ให้ฉัน?”
จางเย่กล่าว “ร้องได้เลยครับ”
“ค่ะ” หลัวอวี่เริ่มวอร์มร่างกายโดยการขยับไหล่ สะบัดเท้าไปมา เตรียมความพร้อมให้กับร่างกาย
จางจั่ว “..........”
ฮาฉีฉีคิดอยู่ในใจว่าคุณทำบ้าอะไรเนี่ย? วอร์มร่างกายหรือ? แต่วิธีการวอร์มอัพนี่มันไม่รุนแรงไปเหรอ? คุณจะมาร้องเพลงหรือมาขว้างจานทุ่มน้ำหนัก? ร้องเพลงต้องวอร์มร่างกายแบบนี้ด้วย?
ทีมงานคนอื่นๆ ต่างถอนหายใจปลงๆ สายตาตายด้าน ...คนประหลาดเพิ่มมาอีกหนึ่งแล้วสิ
การวอร์มอัพของผู้เข้าแข่งขันคนอื่นอาจจะเป็นการกระแอมเพื่อให้คอโล่งหรือซ้อมเสียง แต่ไม่มีใครเหมือนหลัวอวี่ เพราะเธอเป็นครูพละ เธอชินกับการวอร์มแบบนี้ เป็นไปได้ว่าสำหรับเธอแล้ว วิธีนี้เป็นการผ่อนคลายอย่างหนึ่ง การออกกำลังกายช่วยให้เธอสงบขึ้นและยังได้ปรับร่างกายให้อยู่ในสภาพที่ดีที่สุด ดังนั้นไม่ว่าจะเป็นการร้องเพลงหรือทุ่มน้ำหนักโดยการเขวี้ยงจานก็ตาม หลัวอวี่มักจะใช้การวอร์มร่างกายแบบนี้เสมอ
หลังจากสูดลมหายใจเข้าสุดปอด หลัวอวี่กล่าวว่า “เพลงที่ฉันจะร้องคือ ‘ขอเราอายุมั่นขวัญยืน’ ”
เพลงนี้อีกแล้ว?
เหอๆ วันนี้มีคนร้องเพลงนี้ไป 4 - 5 คนแล้วนะ
พวกเขายังคงไม่พูดอะไร เพียงฟังกันอย่างเงียบๆ อยากเห็นว่าผู้เข้าแข่งขันที่อาจารย์จางพามานั้น ต่างกับคนอื่นๆ อย่างไร
จากนั้น หลัวอวี่เริ่มร้องเพลง
ทันทีที่เปล่งเสียงออกมา วินาทีนั้นเองที่ทุกคนรับรู้ถึงความต่างจากคนอื่นตรงไหน!
“จันทร์กระจ่างจะปรากฏยามใด”
“ยกจอกเมรัยขึ้นถามฟ้า”
“คืนนี้ ณ สวรรค์ชั้นเบื้องบน…..”
ที่แท้ก็เป็นเสียงต่ำ ร้องแบบเสียงแหบที่ใช้ลิ้นดุนเพดานบน เสียงนั้นทำเอารูขุมขนตั้งชันขึ้นมา!
ผู้หญิงคนหนึ่งกลับร้องเพลงเหมือนเสียงของคนแก่!
เสียงร้องของหลัวอวี่ เหมือนเป็นด้านตรงข้ามของเฉียนผิงฝาน แต่ต่างตรงที่เฉียนผิงฝานเป็นผู้ชายแท้แต่กลับร้องเป็นเสียงผู้หญิง เขาร้องได้เหมือนกับหยดน้ำไม่รั่ว[2]ดีกว่าผู้หญิงร้องซะอีก ส่วนหลัวอวี่นั้น เสียงของเธอทั้งต่ำและแหบใหญ่ เหมือนเสียงของผู้ชาย แต่กลับไม่เหมือนซะทีเดียว เพราะเสียงร้องของเธอมีความเป็นเอกลักษณ์ที่มีเสน่ห์เฉพาะตัว และน้ำเสียงที่แฝงไปด้วยความรัก เป็นความรู้สึกของผู้หญิงอย่างไม่ต้องสงสัย ขอเพียงแค่หลับตาและตั้งใจฟัง ก็จะรู้ว่าคือเสียงร้องของผู้หญิง แต่มีเสียงค่อนข้างแหบเท่านั้นเอง
ฮาฉีฉีเงยหน้ามองฟ้าแล้วถอนหายใจ นึกแล้ว.. นึกอยู่แล้วเชียว!
อู่อี้ตบหน้าอกตัวเองปักๆ คลึงหน้าอกอยู่พักใหญ่ก็ยังไม่หายจากการกลัดกลุ้ม!
ทำไมนะ!
ทำไมถึงมีแต่คนแบบนี้ฟะ!
อาจารย์จาง คุณช่วยหาคนปรกติหน่อยได้ไหม? แค่คนเดียวก็ยังดี! นี่อะไร ผู้ชายร้องเสียงผู้หญิง? ชายสูงใหญ่ร้องเพลงรัก? คนแก่ร้องเพลงร๊อค? ผู้หญิงร้องเสียงผู้ชาย? นี่มันงานแข่งห่*อะไรฟะ! มีแต่คนประหลาดทั้งนั้นเลยเว้ย!
ส่วนจางเย่น่ะเหรอ? กลับตั้งใจฟังอย่างชื่นชม ราวกับเขาไม่ได้สนใจคนรอบข้างที่จุกอกจนพูดไม่ออก!
เขาชอบเสียงร้องของหลัวอวี่สุดๆ ไม่เพียงแค่ชื่นชอบน้ำเสียงของเธอ แต่ยังชื่นชอบวิธีที่เธอร้องเพลงด้วย แม้เสียงจะแหบ แต่เธอกลับไม่ได้ละทิ้งความอ่อนช้อยและความประณีตของเพลงเลย เธอใช้ความรู้สึกใส่ไว้ในเสียงเพลง แค่เพราะเสียงที่ต่างกัน วิธีการแสดงออกจึงแตกต่างจากคนอื่น น้ำเสียง ทักษะในการร้องเพลงและความรู้สึกที่แสดงออก ทั้งหมดล้วนไร้ที่ติ เป็นหยกดีชิ้นหนึ่งที่ไม่ต้องใช้เทคนิคยุ่งยากเพื่อช่วยในการร้องเพลง แต่กลับทำให้คนที่ได้ฟังรู้สึกสบายใจ
นี่แหละคือผู้เข้าแข่งขันที่เก่งกาจ!
หากโค้ชคนไหนรับเธอเข้าไปอยู่ในทีม จะต้องเป็นตัวเต็งเบอร์หนึ่งของทีมนั้นอย่างแน่นอน!
อืม เฉียนผิงฝานก็เหมือนกัน โจวต้าเหนียนก็ใช่ ส่วนคนขับรถไฟซุนต้าเซวียน ถึงแม้จะด้อยกว่าพวกเขาหนึ่งขั้น แต่นับว่าใช้ได้ ต้องผ่านเข้ารอบต่อไปได้อยู่แล้ว!
วันแรกได้คนเก่งๆ ระดับแม่ทัพมาถึง 4 คน ดูไปแล้วเหมือนประสิทธิภาพการทำงานจะแย่ แต่จางเย่กลับรู้สึกพอใจเหมือนกับได้สมบัติชิ้นเยี่ยม คนไม่ได้อยู่ที่จำนวนมาก แต่อยู่ที่ความสามารถ! หากคิดจะหาคนเยอะๆ ทำอย่างไรก็ได้อยู่แล้ว แต่กับผู้เข้าแข่งขันที่เก่งๆ พวกนี้ต่างหากที่แม้แต่หนึ่งในหมื่นยังหาไม่พบ แต่ละคนเปรียบเหมือนสมบัติอันล้ำค่า เหมือนกับที่จางเย่ได้คิดไว้ มุมมองของวงการนักร้องบนโลกใบนี้ถึงแม้จะต่างกับโลกของเขา แต่ก็ยังมีชาวบ้านที่มีเสียงดี มีคนที่มีความสามารถอยู่ ทำให้ความรู้สึกที่จางเย่มีต่องานแข่งขันนั้น เต็มไปด้วยความคาดหวังและมั่นใจ! ถึงตอนนี้ จางเย่จึงกล้าตบอก[3] พูดได้อย่างมั่นใจ ลูกพี่ว่ามันต้องไม่มีปัญหาแน่นอน!
หลัวอวี่ร้องจนจบ
เหล่าคนฟังเงียบงันไปพักใหญ่
หลัวอวี่ร้องเพลินอยากร้องต่อ “ฉันจะร้องอีกเพลงได้ไหม? เพลง ‘ดอกไม้ของสตรี’?”
จางเย่กลั้วหัวเราะกล่าวว่า “อาจารย์หลัวครับ ไม่ต้องแล้วครับ ผมประกาศเดี๋ยวนี้เลยว่า คุณเป็นคนที่สี่ที่ได้เข้ารอบในวันนี้ ยินดีด้วยครับ!”
หลัวอวี่กล่าวอย่างดีใจว่า “งั้นฉัน......จะได้ออกทีวีแล้วสินะ?”
จางเย่ตอบรับว่าใช่ “อีกไม่กี่วันก็จะบันทึกเทปอย่างเป็นทางการครับ”
สำหรับการตัดสินใจของจางเย่ในครั้งนี้ พวกฮาฉีฉีไม่รู้สึกแปลกใจอะไร เรื่องมาจนถึงป่านนี้ สุดท้ายอย่างไรก็ต้องฟังจางเย่อยู่ดี
ทว่าในคำพูดของจางเย่ ได้จุดประกายความหวังให้กับฮาฉีฉี เธอรีบถามว่า “ไดเรคเตอร์จาง อาจารย์หลัวท่านนี้คือใครคะ? เป็นครูของโรงเรียนไหน? หรือว่าเป็น?” ไดเรคเตอร์จางเรียกเธอว่าอาจารย์สินะ? จุดนี้เองที่ทำให้ฮาฉีฉีนึกถึงวิชาหนึ่งขึ้นมาเป็นอันดับแรก!
จางเย่ตอบ “ครูโรงเรียนสาธิตประถม เป็นครูของญาติผมคนหนึ่งครับ”
เป็นครูจริงด้วย?
เยี่ยมไปเลย!
สีหน้าของทีมงานกลับมาเป็นปรกติเมื่อได้ยินคำนี้ ครูสอนดนตรีก็ยังดี ไม่ว่ายังไง อย่างน้อยก็เป็นคนในแวดวงดนตรี ในที่สุดก็มีผู้มีความรู้ด้านดนตรีเข้ามาเสียที ถึงแม้ว่าน้ำเสียงจะ.....อย่างนั้น แต่ก็ทำให้ทีมงานมีความมั่นใจมากขึ้น เพราะเปรียบกับอาชีพของผู้เข้าแข่งขันรายอื่นๆ แล้ว อาชีพของหลัวอวี่นั้นทำให้รู้สึกมั่นใจและวางใจได้!
ฮาฉีฉีถามต่ออย่างชวนคุยว่า “อาจารย์หลัวทำงานอยู่ที่ไหนคะ? พวกเราอัดรายการบางทีใช้เวลาเป็นวัน คงไม่ได้ทำให้อาจารย์เสียเวลาสอนหนังสือหรอกนะคะ?”
หลัวอวี่ยิ้มตอบ “งานฉันไม่ยุ่งหรอกค่ะ”
จางจั่วอมยิ้ม “ครูสอนดนตรี งานคงจะเบากว่าทางด้านตัวเลขนะครับ”
พอได้ยิน หลัวอวี่ก็งุนงง “หา? ครูสอนดนตรีอะไรกัน?”
ฮาฉีฉียิ่งงงมากกว่าอีก “คุณไม่ได้สอนดนตรีหรือคะ?”
หลัวอวี่ได้ยินแล้วแทบจะเป็นลมพูด กล่าวน้ำเสียงกระแทกกระทั้นว่า “ฉันสอนพละต่างหากค่ะ!”
หา?
คุณสอนพละ?
ทุกคน “……￥￥##￥%#@）—%￥！！！”
คุณครูอะไรเนี่ย!
ไม่ง่ายเลยกว่าจะได้ครูมาสักคน แต่แม่*ดันเป็นครูสอนพละ!
ณ วินาทีนี้ คงได้แต่ยกสัตว์ที่สวยงามชนิดหนึ่งมาบรรยายถึงความรู้สึกของทุกคนในตอนนี้ ‘ม้าโคลนหญ้า’[4] ! พวกเขาแม่*มองไม่เห็นแสงสว่างในอนาคตของรายการอีกต่อไปแล้ว! ความหวังของพวกเขาดับสนิทราวกับเป็นท้องฟ้าสีดำมืด!
แม่*มันเถอะ!


====================
[1] 有色眼镜 แว่นตามีสี เป็นสำนวน หมายถึง มองคนอย่างมีอคติ
[2] 滴水不漏 หยดน้ำไม่รั่ว เป็นคำอุปมา หมายถึง ทำงานอย่างระมัดระวังรอบคอบและไม่มีที่ติ
[3] 拍胸脯 ตบหน้าอก เป็นคำอุปมา หมายถึง รับผิดชอบหน้าที่
[4] 草泥马 หรือ 草泥马为 เฉ่าหนีหม่า หมายถึง ม้าโคลนหญ้า ใช้แทน 肏你妈 หรือ 操你媽 เช่าหนี่มา หมายถึง เย็*แ*มึ* ซึ่งเป็นคำพ้องเสียงคำสบถนั่นเอง อารมณ์เหมือนเชี่ยกับเหี้ย คำว่า ม้าโคลนหญ้า ปรากฏตัวบนอินเทอร์เน็ตครั้งแรกใน Baidu Post Bar - World of Warcraft ช่วงต้นปี 2009 และมีการแพร่กระจายอย่างกว้างขวางในห้องสนทนาและฟอรัมออนไลน์ต่างๆ
*-*-*-*-*-*-*-*-*-*-*-*-*-*-*-*-*






[Go To Next Chapter]( ./52.md)