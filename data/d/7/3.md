##บทที่ 603 : ได้บทแล้ว!
ฮู่!
จางเย่ซัดฝ่ามือออกไป ตามติดด้วยการก้าวอย่างรวดเร็ว เอียงส้นเท้าบิดตัวเล็กน้อยก่อนจะก้าวไปข้างหน้าอีกก้าว พร้อมกับปล่อยฝ่ามือที่สอง!
จิตวิญญาณของทุกคนถึงกับสั่นสะท้าน!
สุดยอด!
เลียนแบบได้อย่างกับของจริงแน่ะ!
อ๊ะ ว่าแต่ดูอ่อนไปหน่อยนะ ทำไมไม่ใส่พลังลงไปอีก? แรงจะน้อยเกินไปไหม!
ฝ่ามือแปดทิศ? จางเย่ทำได้เสียที่ไหนล่ะ! แต่มีคนใกล้ตัวเขาอยู่คนหนึ่งที่เชี่ยวชาญศาสตร์นี้ เหราอ้ายหมิ่น—อาจารย์ใหญ่พี่สาวฝ่ามือแปดทิศแห่งยุคนี้ยังไงล่ะ!
ไม่รู้ว่าฝ่ามือแปดทิศของโลกนี้แบ่งย่อยออกเป็นกี่สาขากี่สาย แต่วิชาฝ่ามือแปดทิศของเหราอ้ายหมิ่นโดยรวมนั้น รู้สึกว่าจะแตกต่างไปจากฝ่ามือแปดทิศของที่ปรึกษาคิวบู๊ ไม่ใช่ว่าเป็นคนละสาย แต่ด้วยรูปแบบการเคลื่อนไหวพื้นฐานและหลักวิชานั้นมีความคล้ายคลึงที่ไม่เหมือนกันอยู่
จางเย่เคยเห็นเหราอ้ายหมิ่นฝึกซ้อมมานับครั้งไม่ถ้วน อีกทั้งยังเคยลิ้มรส ‘ฝ่ามือกายท่องแปดทิศ’ ของคุณน้าเจ้าของห้องมาด้วยตัวเอง การเคลื่อนไหวของคุณน้าเจ้าของห้องนั้นดูอ่อนช้อยต่อฝ่ายตรงข้าม หาได้เกิดสายลมรุนแรงว่องไวดุร้าย แต่กลับเปี่ยมด้วยพละกำลังร้ายกาจอัดแน่นอยู่ภายใน!
จางเย่ได้เรียนรู้มาอย่างซึ้งถึงแก่น!
แถมยังเจ็บปวดขั้นสุด!
แม้ว่าจางเย่จะไม่เคยได้เรียนกังฟูมาก่อน แต่เขาก็เข้าใจมันอย่างถ่องแท้ จึงสามารถเลียนแบบออกมาได้อย่างสบายๆ ไม่ลำบากสักนิด!
ภายในลานออดิชั่น
ต่างได้แต่จังจ้องจางเย่ร่ายรำออกฝ่ามือ!
แทง!
ทุบ!
สับ!
ทุกคนถึงกับตกตะลึงงงงัน ไม่คาดคิดมาก่อน!
นั่นมันจางเย่ผู้เชี่ยวชาญแค่สายงานศิลปะวรรณกรรม..ไม่ใช่เหรอ?
แม่*มีทักษะแบบนี้ด้วยเรอะ!
ดูท่วงท่านั่นสิ ทำไม่ผิดเลยจริงๆ!
จางเย่ยังคงวาดลวดลายต่อเนื่อง ทว่าไม่ได้ใช้ท่วงท่าดุดันรุนแรงเหมือนอย่างที่ปรึกษาคิวบู๊ ดูเหมือนจะไม่ได้ใช้เรี่ยวแรงเลยด้วยซ้ำ เพียงแค่เคลื่อนไหวร่ายรำด้วยกระบวนท่านุ่มนวลอ่อนโยนดุจเมฆลอยน้ำไหล[1] อย่างไรก็ตาม จุดสำคัญอยู่ที่การก้าวย่างของเขา ทุกครั้งก้าวนำฝ่ามือตาม ทุกย่างก้าวล้วนหนักแน่นมั่นคง!
เสย!
ผ่า!
ตอก!
เกี่ยว!
เหวี่ยง!
ผลัก!
คนอื่นๆ ในกองอาจจะมองไม่ออก แต่ที่ปรึกษาคิวบู๊นั้นยิ่งดูพลันยิ่งตกตะลึง! วิธีการก้าวแปดทิศของจางเย่นั้นไม่มีผิดพลาดสักก้าว ทุกฝ่ามือล้วนแม่นยำ ทั้งองศา ระยะ ทุกอย่างล้วนไร้ที่ติ อีกทั้งยังมีความรู้สึกว่า ตอนที่จางเย่ปล่อยกระบวนท่าฝ่ามือแปดทิศออกมานั้น แตกต่างจากของเขาที่เป็นถึงที่ปรึกษาคิวบู๊
ความงดงามนี้..
การเคลื่อนไหวนี้..
ทำไมถึงได้เหมือน….เหมือนกับคนผู้นั้น!
คนที่หายสาบสูญจากยุทธภพไปหลายปีก่อน?
ตำนานเล่าว่า ฝ่ามือแปดทิศของอาจารย์ใหญ่ท่านนั้น ผสานอ่อนแข็งเข้าไว้ด้วยกันแต่คงความสง่างาม!
ความคิดของที่ปรึกษาคิวบู๊ฟุ้งซ่านยุ่งเหยิง
ขณะที่คนอื่นๆ ในกองถ่ายนั้นมองดอกไม้ในสายหมอก[2]
ต้าหลงเองก็นับว่าเป็นกึ่งผู้ฝึกยุทธ์จึงพอจะเข้าใจอยู่บ้าง เขาจ้องมองจางเย่อย่างแปลกใจ ราวกับกำลังสงสัย
คนๆ นี้ ดูเหมือนว่าจะไม่เลวเลยนี่?
แสดงจบไปหนึ่งชุด จางเย่ก้าวกลับมายังตำแหน่งเดิมตอนแรกเริ่ม มีเพียงทิศทางเท่านั้นที่ตรงกันข้าม แต่จังหวะเท้านั้นแม่นยำทุกมิลลิเมตร
หลังจากเสร็จสิ้น เขาค่อยผ่อนคลายท่าทีตามสบาย ไม่ได้วางมือเก็บกระบวนท่าอะไรต่อ เพราะความหมายของการเก็บกระบวนการท่าไม่ได้เป็นเพียงรูปแบบและท่าจบกระบวนยุทธ์ ไม่ได้เป็นเพียงกรอบภายนอก การเก็บกระบวนท่านั้นกล่าวคือเป็นการสงบ ‘ปราณ’ ภายใน
จางเย่ไม่รู้จักวิธีเคลื่อนลมปราณและการกำหนดลมหายใจหรอก ดังนั้นจึงไม่ต้องพูดถึงการเก็บกระบวนท่าเลย ท่านี้เขาไม่ได้เลียนแบบที่ปรึกษาคิวบู๊ เพราะไม่จำเป็นและไม่เชี่ยวชาญ เขาเพียงช่ำชองการหายใจและวิธีเคลื่อนลมปราณของมวยไทเก๊กเท่านั้น แต่กับศิลปะการต่อสู้นั้นไม่เหมือนกัน เห็นได้ชัดว่าเขาไม่ค่อยคุ้นเคย
เฮ้อ! นับว่าเหนื่อย
ว่าแต่ทำไมไม่มีเสียงปรบมือล่ะ?
จางเย่ยิ้มๆ “แบบนี้ใช้ได้ไหมครับ?”
ผู้ช่วยผู้กำกับไม่รู้ว่าใช้ได้รึเปล่า “นี่ เอ่อ….ก็พอใช้นะ ส่วนใหญ่เหมือนจะเลียนแบบได้ถูกแล้ว แต่ว่าการเคลื่อนไหวดูไม่ค่อยมีพลัง รู้สึกไม่ค่อยถูก ถ้าแบบนี้ตอนถ่ายจริงคงยังไม่ได้ คือมันขาดแพชชั่นน่ะ นี่แหละปัญหา” เขาตอบ ท่าทีค่อนข้างผิดหวัง
หา?
แพชชั่น?
แพชชั่นอะไรหว่า?
จางเย่อยากจะพ่นคำออกไปสักสองประโยค น้องสาวนายสามัญชนเกินไปน่ะสิ! แต่ก็รู้สึกว่าพูดไปคงเหมือนดีดพิณให้วัวฟัง[3] พูดไปก็ไม่เข้าใจหรอก ได้แต่กล่าวว่า “ให้ออกกระบวนท่าแรงขึ้นผมก็ไม่มีปัญหา” ก็แค่ออกแรงเองไม่ใช่เรอะ? นี่ไม่ใช่เรื่องง่ายๆ รึไง?
ผู้ช่วยผู้กำกับกล่าว “จริงเหรอ? งั้นคุณลองดูหน่อย”
“ได้ ไม่มีปัญหา” จางเย่จัดท่าขยับแขน เตรียมตัวแสดงอีกรอบ
แต่ที่ปรึกษาคิวบู๊หยุดเขาไว้ “อาจารย์จาง ไม่ต้องแล้วล่ะ พอแล้วครับ” จากนั้นจึงก้าวไปยืนข้างๆ ผู้กำกับและผู้ช่วยผู้กำกับทันที “ผมว่าไม่ต้องลองแล้วล่ะ”
เถียนเสวี่ยเทามองมาทางจางเย่อย่างผิดหวังเสียใจ
ผู้ช่วยผู้กำกับพยักหน้า
หวังเฉิงเผิงเหลือบมองที่ปรึกษาคิวบู๊ “จางเย่ใช้ไม่ได้เหรอ? งั้นก็หาคนอื่นมาคัดตัวอีก!”
ผู้เขียนบทและคนในกองถ่ายไม่น้อยต่างปวดหัวขึ้นมาทันที นี่ก็ไม่ได้ นั่นก็ไม่เวิร์ค แล้วจะหาคนแสดงมายังไง? พวกเขาไม่มีเวลาเหลือแล้วนะ!
“เฮ้อ!”
“ยุ่งยากชะมัด”
“ทั้งสามคนไม่มีใช้ได้สักคน?”
ตอนนั้นเอง ที่ปรึกษาคิวบู๊ได้ยินเข้าก็พูดขึ้นอย่างสงสัย “ทำไมจางเย่จะใช้ไม่ได้ล่ะ? ไม่ใช่สักหน่อย อาจารย์จางเย่น่ะใช้ได้สิ!” เมื่อเห็นผู้กำกับ ผู้ช่วยผู้กำกับและคนอื่นๆ มึนงงแปลกใจ ที่ปรึกษาคิวบู๊กล่าวเสริม “ยอดเยี่ยมเกินไปด้วยซ้ำ!”
ทุกคนพลันมองอย่างมึนงง
“หา?”
“ว่าอะไรนะ?”
“จางเย่ได้เหรอ?”
“ไม่มั้ง? ก็ท่าทางนุ่มนิ่มไปไม่ใช่เหรอ?”
“นั่นสิ ถึงส่วนใหญ่จะเลียนแบบได้เหมือน แต่เรี่ยวแรงไม่พอนะ ไม่ร้อนแรงเลยอ่ะ นี่มัน….”
ผู้เข้าคัดตัวอีกสองคนก่อนหน้ายังคงกอดความหวังอยู่เสี้ยวหนึ่ง จึงไม่ค่อยอยากจะเชื่อคำพูดของที่ปรึกษาคิวบู๊สักเท่าไร
แบบนี้เรียกว่าดี?
มาตรฐานต่ำไปนะ!
เพลงยุทธ์เขาเหยาะแหยะปานนั้นยังจะผ่าน งั้นพวกเราก็คือสุดยอดเลยเถอะ! เรายังทำได้ดีกว่าเขาอีกไม่ใช่หรือไง?
ผู้กำกับถาม “นี่หมายความว่ายังไงกัน?”
ที่ปรึกษาคิวบู๊กล่าว “ที่ผู้ช่วยผู้กำกับเพิ่งจะพูดไปว่านั่นเป็นปัญหา แต่จริงๆ แล้วมันไม่ใช่ปัญหาเลย ไม่ใช่เพราะจางเย่แสดงไม่มีแรง พละกำลังของผมมาจากกล้ามเนื้อ แต่พละกำลังของเขานั้นบรรจุอยู่ที่กลางฝ่ามือ รูปแบบการใช้แรงจึงไม่ค่อยเหมือนกัน แค่ต่างกันเล็กน้อยเท่านั้น ผมเชื่อว่าถ้าให้อาจารย์จางแสดงพลังที่เรียกว่าท่าสวยหน่อย เขาย่อมต้องทำได้แน่นอน อีกอย่างผมไม่รู้ว่าเป็นเพราะอาจารย์จางมีความจำที่ยอดเยี่ยมหรือเปล่า ถึงได้เลียนแบบท่าทางการเคลื่อนไหวที่ผมเพิ่งแสดงไปออกมาได้ไม่มีผิด ไม่เพียงแต่วิธีฟาดฝ่ามือ ทั้งองศา รวมถึงวิธีการก้าว ล้วนเหมือนกันอย่างไม่มีผิดเพี้ยน ฝ่ามือแปดทิศของผมชุดนี้เน้นหนักไปที่วิธีการก้าวเท้า ดังนั้นแม้แต่นิ้วเท้าก็จะชี้ผิดทางไปเล็กน้อยแค่ไหนไม่ได้ทั้งสิ้น เพราะมันจะส่งผลกระทบต่อจุดศูนย์กลางและตำแหน่งของการออกฝ่ามือ แต่อาจารย์จางเย่กลับทำได้หมดเลย…….ทั้งหมดนี้ทำให้ผมไม่อยากจะเชื่อเลยจริงๆ !”
ทุกคนหันมองหน้ากันไปมาเลิ่กลั่ก!
จางเย่กล่าวถ่อมตัว “ผมก็แค่ความจำดีนิดหน่อยเองครับ”
ที่ปรึกษาคิวบู๊กล่าวชื่นชม “คุณไม่ใช่แค่ความจำดีนะ แต่มีพรสวรรค์ยอดเยี่ยมมาก!”
ผู้กำกับถาม “ให้กี่คะแนน?”
ที่ปรึกษาคิวบู๊ตอบโดยไม่ต้องคิด “เต็มร้อย! ไร้ที่ติ! มีพรสวรรค์! มีพื้นฐานการแสดงแบบนี้ เหมาะสมที่จะแสดงฉากบู๊ในบทนักแสดงนำชายอันดับที่สามทุกกรณี! ไม่มีปัญหาแน่นอน! อย่างไรเสีย ด้วยพื้นฐานรูปลักษณ์และลักษณะส่วนตัวของอาจารย์จาง ผมอยากจะปรับการออกแบบฉากต่อสู้ให้เขาใหม่สักหน่อย เอารูปแบบ ‘พี่ชายสุ่ย’ ทั้งหมดมาใช้ซ้ำไม่ได้แน่ ต้องปรับเปลี่ยนการออกแบบกระบวนท่าต่างๆ อีกครับ”
ผู้ช่วยผู้กำกับตบตักฉาดใหญ่ “เยี่ยม! เยี่ยมมาก!”
หวังเฉิงเผิงลุกขึ้นยืน ไม่คัดค้านอะไร พร้อมกันนั้นก็เคาะฉากคัต “ผมขอประกาศว่า จางเย่ได้เข้าร่วมกองถ่าย ‘ปรมาจารย์’ อย่างเป็นทางการ รับบทเป็นนักแสดงนำชายหมายเลขสาม!”
เสียงปรบมือดังขึ้นเกรียวกราว
เถียนเสวี่ยเทาและคนอื่นๆ ปรบมือต้อนรับสมาชิกใหม่เข้าร่วม
จางเย่ประสานมือกล่าว “ฝากตัวด้วยนะครับทุกคน”
หวังเฉิงเผิงยื่นมือมาหา “หวังว่าจะร่วมงานกันอย่างมีความสุขนะครับ งานพวกเรานับจากนี้ขึ้นอยู่กับคุณแล้วนะ การเร่งถ่ายทำอาจจะลำบากสักหน่อย ต้องการอะไรก็บอกมาได้เลยนะครับ”
จางเย่ยิ้มกล่าว “ผมไม่มีอะไรเรียกร้องหรอกครับ ผมจะทำให้ดีที่สุด”
เถียนเสวี่ยเทาร่วมแสดงความยินดี ชูนิ้วโป้งให้เขา
ผู้ช่วยผู้กำกับเตรียมสัญญาเสร็จเรียบร้อย เข้ามาคุยถึงเงื่อนไขสัญญากับจางเย่อย่างเรียบง่าย จางเย่เซ็นลงไป
นับแต่นี้ถือว่า เขาได้บทนี้มาครองอย่างเป็นทางการแล้ว!
==================


[1] 行云流水 เมฆลอยน้ำไหล เป็นคำเปรียบเปรย หมายถึง ปล่อยเป็นธรรมชาติไม่ได้บังคับ
[2] 雾里看花 มองดอกไม้ในสายหมอก เป็นคำเปรียบเปรย หมายถึง มองไม่ออก วิสัยทัศน์เบลอ
[3] 对牛弹琴 ดีดพิณให้วัวฟัง เป็นสำนวน ความหมายเดียวกับสุภาษิตไทยคือ สีซอให้ควายฟัง


*-*-*-*-*-*-*-*-*-*-*-*-*-*-*


[Go To Next Chapter]( ./4.md)