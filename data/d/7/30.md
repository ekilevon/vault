##บทที่ 630 : หัวหน้าผู้กำกับจางเย่!
วันเสาร์
หอคอยโทรทัศน์CCTV[1]
เพราะว่าอยู่ใกล้กับอุทยานอวี้เอวียนถาน[2] หรือที่นิยมเรียกกันว่าทะเลสาปปาอี อากาศบริเวณนี้จึงบริสุทธิ์สดชื่นร่มรื่นกว่าที่อื่นเป็นอย่างยิ่ง สายลมโชยพัดเย็นสบาย ทำให้รู้สึกผ่อนคลาย นักท่องเที่ยวจำนวนมากกำลังซื้อบัตรผ่านเข้าอยู่ที่ประตูหน้า บ้างอุ้มลูกจูงหลานมา บ้างมากันเป็นคู่ๆ มองไปยังเห็นกลุ่มเด็กๆ นักเรียนประถมมาทัศนศึกษา จำนวนคนไม่น้อยเลย และที่หอคอย CCTV แห่งนี้ก็เป็นจุดท่องเที่ยวที่มีชื่อเสียงด้วยเช่นกัน อนุญาตให้นักท่องเที่ยวเข้าชมได้ แต่แน่นอนว่า ไม่สามารถเข้ามายังส่วนสตูดิโอหรือโซนพนักงานของ CCTV ได้ อีกทั้งทางเข้าเองก็ไม่ได้ใช้ทางเดียวกัน เป็นต้นว่าห้องส่งรายการ หรือห้องอัดขนาดเล็ก ล้วนมีทางเข้าอยู่ที่ตึกด้านข้างหอคอยชั้นใต้ดิน ซึ่งที่นั่นคนนอกไม่สามารถผ่านได้เด็ดขาด
ภายในหอคอย
ลิฟต์ตัวหนึ่งค่อยๆ ไต่ขึ้นอย่างช้าๆ เพราะสร้างมาหลายปีและยังมีหลายชั้น ทำให้ลิฟต์ยิ่งเคลื่อนที่ได้ช้ากว่าเดิม ในเมืองหลวงมีคำแสลงใช้เรียกลิฟต์ที่มีขนาดเล็กกว่าที่อื่นทั่วไปว่า ‘โร่ว’ ( 肉 ‘เนื้อ’ เพราะ ใน 冂 มี 人 ‘คน’ สองคนซ้อนกัน)
ภายในลิฟต์มีเพียงหนึ่งผู้ใหญ่หนึ่งเด็กอยู่กันแค่สองคน
จางเย่กำชับอีกครั้ง “จำได้รึเปล่าเนี่ย? ไหนทวนให้อาฟังอีกรอบซิ”
เฉินเฉินกล่าวอย่างเหลืออด “อย่าวิ่งไปทั่ว อย่าส่งเสียงดัง ต้องเชื่อฟังคุณ อย่าทำให้คุณต้องเดือดร้อน เจอใครต้องเรียกว่า คุณลุง คุณป้า คุณอา คุณน้า คุณตา คุณยาย”
จางเย่ตอบรับในลำคอคำหนึ่งค่อยกล่าวต่อ “นี่เป็นวันทำงานวันแรกของคุณอาจางของหนู หนูต้องไว้หน้าอาสักหน่อย อย่าทำให้อาต้องขายหน้าเชียว วันนี้หนูต้องทำตัวดีๆ ด้วย วันอาทิตย์พรุ่งนี้อาถึงจะพามาทำงานด้วยอีก บนนี้เห็นวิวเมืองหลวงได้ทั้งเมือง มีที่ให้เที่ยวเล่นเยอะแยะ แต่หนูต้องเชื่อฟัง ไม่งั้นถ้าก่อเรื่องเมื่อไร พรุ่งนี้จะปล่อยให้เฝ้าบ้านคนเดียว!”
เฉินเฉินเบ้ปาก “รู้แล้วน่า จางเย่ คุณนี่บ่นเก่งกว่าป้าหนูอีก”
ใจจริงจางเย่นั้นไม่กล้าปล่อยให้เฉินเฉินอยู่บ้านคนเดียว ไม่อย่างนั้นให้ตายเขาก็ไม่พายัยแสบน้อยมาด้วยเด็ดขาด
“เอาล่ะ ลิฟต์ถึงแล้ว” จางเย่พูดพลางแบมือ ยื่นมือมาตรงหน้าเฉินเฉิน
เฉินเฉินมองมือเขา แล้ววางมือเล็กๆ ของตนลงไป
ประตูลิฟต์เปิดออก จางเย่จึงจูงมือเฉินเฉินเดินออกไปยังแผนกบุคคลเพื่อจัดการเรื่องการเข้าทำงานก่อน และพบว่ารองผู้อำนวยการ CCTV1 เจียงเหยียนได้มารอเขาอยู่ที่นั่นแล้ว
จางเย่ยิ้มทัก “ผู้อำนวยการเจียง”
เจียงเหยียนพยักหน้าน้อยๆ “มาแล้วหรือ?”
พนักงานที่ทำงานอยู่ในแผนกHR หลายคนมองมาทางเขา นี่น่ะเหรอจางเย่ในตำนานคนนั้นน่ะ? ถ้าเห็นหมอนี่ตามทางเดินล่ะก็ ไม่มีทางเหลียวกลับไปมองแน่นอน ใครจะมาคิดว่าหน้าอย่างนี้จะเป็นดาราได้ล่ะ แต่ความจริง คนที่อยู่ตรงหน้านี้ก็คือดารา แล้วก็ไม่ใช่แค่ดาราธรรมดาทั่วไป แต่เป็นถึงดาราระดับ B ดาราชั้นแนวหน้าในวงการบันเทิง ทั้งยังอยู่สูงกว่าพิธีกรดาราที่เป็นเสาหลักของ CCTV1 อย่างเฉินเหยี่ยด้วย นี่เรียกว่าคนเราไม่อาจตัดสินกันจากภายนอกได้เลยจริงๆ
หืม?
ทำไมมีเด็กมาด้วยล่ะ?
พนักงานในแผนกหลายคนนั้นต่างพากันงุนงง เมื่อเห็นจางเย่กำลังจูงมือเด็กหญิงตัวน้อยๆ คนนั้น โฮ่ นี่ลูกใครหว่า ทำไมถึงสวยขนาดนี้กันนะ?
เจียงเหยียนเองก็สังเกตเห็นเช่นกัน “เด็กคนนี้คือ?”
เฉินเฉินขยับริมฝีปากราวกับหุ่นยนต์ “สวัสดีค่ะคุณลุง” ดูก็รู้ว่าไม่เต็มใจ
จางเย่กระอักกระอ่วนเล็กน้อย “คือแบบว่า คือญาติผมน่ะครับ เธอต้องไปทำธุระต่างเมือง ยัยหนูเลยไม่มีใครดูแล ก็เลยตกเป็นหน้าที่ผม อีกทั้งเด็กยังเล็กอยู่ จะทิ้งให้อยู่บ้านคนเดียวผมก็ไม่วางใจ”
เจียงเหยียนร้องอ้อ “โอเค”
พนักงานแผนกบุคคลต่างเหงื่อตก เข้าทำงานวันแรกก็พาเด็กมาด้วย? เกิดมาเพิ่งเคยพบเคยเจอเนี่ยแหละ! ถ้าไม่ใช่ว่าเพราะพรสวรรค์แก่กล้ามาก ก็ต้องเรียกว่าในวงการบันเทิงนี้มีเพียงสิ่งมหัศจรรย์อย่างอาจารย์จางเย่เท่านั้นที่กล้าทำอย่างนี้สินะ? สมกับชื่อเสียงจริงๆ อาจารย์จางเย่แต่ไหนแต่ไรมา เส้นทางธรรมดามีก็ไม่เดิน!
จัดการเรื่องเข้าทำงานเสร็จอย่างรวดเร็ว
เจียงเหยียนเรียกจางเย่ให้ไปที่ห้องทำงานของเขา ผายมือให้เขานั่งลง แล้วกล่าว “อาจารย์จาง ขั้นตอนก็เสร็จเรียบร้อยแล้ว นับจากวันนี้ไปคุณก็คือส่วนหนึ่งของ CCTV1 แล้วนะ พวกเราก็ไม่ต้องพิธีรีตองอะไรกันหรอก ผมขอพูดเรื่องรายการใหม่ให้ฟังก่อน จะได้ให้คุณรู้แนวทางไว้”
จางเย่ให้เฉินเฉินไปนั่งที่โซฟารับแขก “ครับ เชิญคุณว่ามาได้เลย”
เจียงเหยียนกล่าวต่อ “เรื่องเวลาแผนผังรายการกับเรื่องอื่นๆ น่ะ ที่ผมเคยเกริ่นไว้ก่อนหน้านี้ ส่วนใหญ่คุณก็คงจะได้เข้าใจไปบ้างแล้ว ที่สำคัญคือแผนคอนเซ็ปท์รายการที่จะต้องมาคุยรายละเอียดกันหน่อย ตอนนี้พวกวาไรตี้โชว์น่ะไม่น่าทำ เพราะช่องดาวเทียมอื่นๆ ก็ทำกันเกลื่อน รายการซ้ำๆเดิมๆ ไม่มีความคิดสร้างสรรค์เลย รายการที่นับว่าเข้าท่าหน่อยโดดเด่นกว่าที่อื่นก็ล้วนเป็นรายการต่างประเทศที่สถานีอื่นๆ นำเข้ามา โดยเฉพาะรายการนำเข้าจากเกาหลีอะไรนั่น แต่ที่สถานีเราทำอย่างนั้นไม่ได้ เพราะธีมหลักของ CCTV1 เราคือที่นี่ แล้วยังมีปัจจัยทางการเมืองอีก ข้อจำกัดค่อนข้างมาก ดังนั้นเรื่องที่จะซื้อลิขสิทธิ์รายการต่างประเทศที่เจ๋งๆ เราจึงไม่สามารถดำเนินการได้ หากแต่ว่าพวกเราเองก็อยากจะคิดใหม่ ทำใหม่ ไม่ใช่เพื่อหาอะไรที่ปิดหูปิดตา หรือไอเดียของพวกในวงการ แต่เราต้องการรายการที่เป็นแนวทางใหม่ๆ ที่จะเป็นกลไกขับเคลื่อนตลาด”
จางเย่กล่าว “ผมเข้าใจ”
เจียงเหยียนรับคำ แล้วกล่าวต่อ “ในบรรดานักสร้างสรรค์รายการใหม่ตอนนี้ คุณเป็นคนที่อยู่อันดับต้นๆ ความเชี่ยวชาญเฉพาะด้านคุณมีความรู้ความเข้าใจมากกว่าผม ดังนั้นผมจะไม่พูดเรื่องเทคนิคอะไรอีก เอาเฉพาะเรื่องสำคัญๆ แล้วกัน เรื่องสำคัญที่ว่าก็คือการทำรายการครั้งนี้ไม่มีข้อจำกัดอะไร จะเป็นวาไรตี้ดั้งเดิมก็ดี เรียลลิตี้ก็ดี โชว์ความสามารถก็ดี ได้หมดทุกอย่าง ขอแค่เป็นรายการที่มีความสดใหม่ ตีตลาดได้ พวกเราก็ลุย!”
จางเย่ถาม “แล้วเรื่องงบประมาณล่ะครับ?”
เจียงเหยียน “ผมขอฟังดูก่อนได้ไหมว่าคุณต้องการเท่าไร?”
จางเย่พูดอย่างตรงไปตรงมา “แบ่งมาได้เท่าไรก็เท่านั้นล่ะครับ พูดตามตรง งบเท่าไรก็ไม่ถือว่ามากไป จะมีก็แต่น้อยไป ถ้าอยากจะทำรายการดีๆ สักรายการ เรื่องนี้นับเป็นสิ่งจำเป็นครับ”
“ทางสถานีน่ะไม่ขาดแคลนงบหรอก แต่ก็เอามาให้พวกคุณทั้งก้อนไม่ได้ ใช่ไหมล่ะ? จำเป็นต้องมีเพดานจำกัด” เจียงเหยียนบอก “เรื่องงบเอาไว้คุยทีหลัง ผมต้องขอดูแผนรายการของคุณก่อน ถ้ารายการดีจริง ต้องจัดงบให้อย่างเหมาะสมแน่นอน ถึงจะเกินงบไปบ้างผมคนนี้ก็ไม่มีปัญหา ตราบใดที่ไม่เกินไปก็ได้อยู่ ตอนนี้ทางสถานีต้องการดึงส่วนแบ่งตลาดกลับมาอย่างเร่งด่วน และรีบเร่งอยากจะได้รายการดีๆ มาแข่งขันกับสถานีทีวีดาวเทียมอื่นๆ ให้เร็วที่สุด เพราะงั้นที่จริงเรื่องอื่นๆ ก็คุยกันได้ โน้มน้าวได้หมดนั่นแหละครับ”
จางเย่ยิ้มกล่าว “ในเมื่อคุณรับปากอย่างนี้ผมก็มั่นใจแล้วครับ”
เจียงเหยียนหัวเราะ กล่าว “ผมต้องดูโครงร่างแผนรายการก่อนถึงจะมั่นใจ”
“ได้ ช่วงบ่ายก่อนเลิกงาน ผมจะเอามาให้คุณดู” จางเย่กล่าวเกินจริงไว้่อน
เจียงเหยียนตะลึง “ใช้เวลาสั้นขนาดนั้นเชียว? ไม่ต้องรีบขนาดนี้ก็ได้ กว่าจะถึงเวลาลงผังรายการของพวกคุณก็ยังพอมีเวลา อีกสองสามวันค่อยเอาแผนมาส่งก็ได้ ใจร้อนกินเต้าหู้ร้อนไม่ได้[3]นะ ยังต้องรับรองว่าได้คุณภาพเป็นหลักด้วยอีก”
จางเย่กล่าว “เรื่องนี้คุณวางใจได้ ผมเข้าใจดี”
ฟังจบดังนั้นเจียงเหยียนก็ไม่ว่าอะไรอีก “ดี งั้นผมจะรอดูแผนรายการแล้วกัน ทีมรายการใหม่ตั้งขึ้นเรียบร้อยแล้ว ล้วนแต่เป็นสมาชิกระดับหัวกะทิของ CCTV1ทั้งนั้น เรื่องฝีมือในการทำงาน ไม่ต้องพูดถึง อ้อ อีกเดี๋ยวผมยังต้องไปประชุม ก็เลยจะไม่ได้อยู่ด้วยนะ ผมฝากคุณไว้กับเจ้าหน้าที่ฝูซือหงแล้วกัน เหล่าฝูเป็นมือเก๋าของ CCTV เลยล่ะ เชื่อมือเขาได้ ทำหน้าที่หัวหน้าฝ่ายผลิตรายการใหม่ของพวกคุณ เขานี่แหละเหมาะสมที่สุด เดี๋ยวตอนเจอกันก็ลองคุยทำความรู้จักกันดูก่อน ส่วนเรื่องรายการใหม่ คุณก็ไปคุยๆ กับพวกเหล่าฝูเขาแล้วกันนะ”
พูดจบ เขาก็กดโทรศัพท์
ไม่นานนัก ชายวันกลางคนรูปร่างกะปุ๊กลุ๊กก็เคาะประตูแล้วเดินเข้ามา
เจียงเหยียนกล่าวแนะนำ “เหล่าฝู นี่คือจางเย่”
ฝูซือหงหันมามองทางเขา ยื่นมือมาพลางกล่าว “สวัสดีอาจารย์จาง”
จางเย่จับมือกับเขา “สวัสดีครับ เรียกผมจางน้อยก็ได้”
เจียงเหยียนต้องไปธุระแล้ว ฝูซือหงกับจางเย่จึงออกจากห้องทำงานไปพร้อมๆ กัน ได้ยินฝูซือหงบอกว่า “พวกเราไปห้องทำงานทีมรายการกันก่อนเถอะ ผมจะได้แนะนำสมาชิกในทีมคนอื่นๆ”
“ได้เลยครับ” จางเย่หันกลับไปเรียกเฉินเฉิน “ไปกันได้แล้ว”
เฉินเฉินยังคงเกาะที่กระจกหน้าต่าง มองลงไปยังวิวข้างล่าง ราวกับไม่ได้ยิน
จางเย่เรียกอีกครั้ง “เฉินเฉิน เร็วสิ”
เฉินเฉินส่งเสียง อื้อ มาคำหนึ่ง แล้วเดินตามเขาไปอย่างไม่เต็มใจ
……
เข้าลิฟต์มาลงชั้นล่าง
บริเวณห้องทำงานชั้นล่าง
เมื่อฝูซือหงผลักประตูห้องทำงานขนาดใหญ่ที่มีข้อความเขียนติดไว้ว่า ‘CCTV1 พฤหัสบดี 9:00 PM (รายการรอคอนเฟิร์ม)’ แสงแดดอบอุ่นจากด้านนอกส่องลอดกระจกเข้ามากระทบตา ความรู้สึกที่มองลงไปก็สามารถเห็นเมืองหลวงได้ทั้งเมือง ยืนอยู่สูงเห็นได้ไกล จึงช่วยไม่ได้ที่จะทำให้จิตใจคนตื่นเต้นสั่นไหว บวกกับบริเวณที่ทำงานนั้นไม่เล็กเลย แค่จำนวนโต๊ะทำงานก็ปาเข้าไป 50 - 60 โต๊ะแล้ว ด้านในยังมีห้องทำงานส่วนตัวอีก ชัดเจนว่าเตรียมไว้ให้กับกลุ่มผู้บริหารรายการ ทุกห้องมีแผ่นป้ายติดอยู่ เป็นต้นว่า หัวหน้าโปรดิวเซอร์ หัวหน้าผู้กำกับ ผู้ช่วยชั่วคราว ห้องพิธีกร มีแม้กระทั่งห้องพักผ่อน ห้องประชุมเล็ก แล้วก็ห้องที่มีแขวนป้ายว่า ห้องพยาบาล(ให้นมบุตร) เป็นต้น
มีหมดเลยเว้ยเฮ้ย!
ไม่ต้องพินิจพิเคราะห์สิ่งแวดล้อมสิ่งอำนวยความสะดวกเลย!
ในบริเวณออฟฟิศมีคนไม่มาก เพียง 7 - 8 คน บางคนกำลังง่วนอยู่กับการย้ายของจัดของที่โต๊ะตนเอง เห็นได้ชัดว่าเพิ่งย้ายมาวันนี้เช่นกัน
“โปรดิวเซอร์ฝู”
“พี่ฝู”
“อาจารย์จาง!”
“อาจารย์จางเย่”
“หัวหน้าจาง”
กลุ่มคนเหล่านั้นลุกขึ้นกล่าวทักทาย คำเรียกต่างๆ กันไป
ฝูซือหงอายุไม่น้อย น่าจะประมาณ 40 - 50 ปี มีบุคลิกค่อนข้างเยือกเย็น และไม่ค่อยยิ้ม “นี่คือจางเย่ ฉันคงไม่ต้องแนะนำแล้วมั้ง” จากนั้นก็กล่าวแนะนำคนอื่นให้จางเย่รู้จัก
“นี่คือจางจั่ว ผู้ช่วยผู้กำกับ” —— ผู้ชายรูปร่างผอมบางอายุประมาณ 30
“นี่คือฮาฉีฉี ผู้ช่วยผู้กำกับ” —— ผู้หญิงดูอายุราวๆ 30 กว่า
“นี่คืออู่อี้ ผู้กำกับบท” —— จำไว้ว่าเป็นผู้ชายสวมแว่นตา
“ส่วนนี่คือ….”
แนะนำตัวไปทีละคนๆ
จางเย่จับมือกับพวกเขาแต่ละคน ยิ้มพลางกล่าวทักทาย
ในหน่วยงานใหญ่ สถานีโทรทัศน์ขนาดใหญ่ บทบาทหน้าที่นั้นจะถูกแบ่งโดยชัดเจน มีกฎระเบียบข้อบังคับค่อนข้างมาก ไม่คลุมเครือเหมือนกับตอนที่จางเย่ทำงานอยู่ที่ BTV-วรรณศิลป์ หรือ สถานีโทรทัศน์ออนไลน์ โดยสรุปคือ ทีมรายการนี้เพิ่งจะจัดตั้งขึ้นและมาพบหน้ากันเป็นครั้งแรก แม้ว่าการกำหนดงานวางหน้าที่จะยังไม่เรียบร้อย เพราะต้องรอให้มีมติสร้างรายการออกมาก่อนจึงจะกำหนดหน้าที่ให้พนักงานในทีมได้ แต่ตอนนี้หลักๆ ก็คือว่า หน้าที่หัวหน้าทีมงานรายการได้ถูกแต่งตั้งไว้แล้ว ตำแหน่งแรกคือฝูซือหง ซึ่งได้รับหมอบหมายจาก CCTV1 ให้มาทำหน้าที่ดูแลภาพรวมการทำงานทั้งหมด จางเย่นับเป็นตำแหน่งที่สอง เป็นหัวหน้าผู้กำกับคิดแผนรายการ รับผิดชอบการผลิตรายการ และงานด้านเทคนิคต่างๆ
===================
[1] ลักษณะเป็นหอคอยสูง น่าจะมีต้นแบบมาจาก CCTV Tower และ CCTV Headquarters เป็นสถานที่ท่องเที่ยวที่มีชื่อเสียงแห่งหนึ่งของปักกิ่ง อยู่ห่างออกไป 25 กิโลเมตร สามารถมองเห็นอุทยานที่กล่าวถึงในเรื่องได้ แต่ตำแหน่งที่ตั้งใกล้เคียงกับ ตึก CCTV ตะวันออก (中央电视台 东门 ) ซึ่งอยู่ห่างจากอุทยานเพียง3 กิโลเมตรมากกว่า [2] 玉渊潭 มาจากสถานที่จริงคือ 玉渊潭公园 Yuyuantan Park (Jade Deep Lake Park) แปลไทยตรงตัวคือ อุทยานสระหยกลึก นิยมเรียก 八一湖 (ทะเลสาปแปดสิบเอ็ด) เป็นอุทยานขนาดใหญ่ตั้งอยู่ในกรุงปักกิ่ง มีเนื้อที่ ประมาณ 137 เอเคอร์ และ 61 เอเคอร์ของพื้นที่เป็นทะเลสาป [3] 心急吃不了热豆腐 ใจร้อนกินเต้าหู้ร้อนไม่ได้ เป็นสำนวน หมายถึง ต้องมีความอดทนรอคอย อย่ารีบเกินจะเสียงาน หรือ ช้าๆ ได้พร้าเล่มงาม
*-*-*-*-*-*-*-*-*-*-*-*-*-*-*-*


[Go To Next Chapter]( ./31.md)