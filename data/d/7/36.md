##บทที่ 636 : เสียงฮือฮาของสาธารณชน!
ตกบ่าย
เป็นเวลาเลิกงานของ CCTV พอดี
ฝูซือหงกลับบ้านแล้ว แต่จางเย่ยังไม่ไปไหน ทั้งยังขอให้คนอื่นๆ อยู่ต่อ เรียกตัวพวกเขาไปห้องส่งที่นับว่าโล่งกว้าง นี่คือห้องส่งที่ทาง CCTV1 จัดให้กับรายการของพวกเขา ก่อนหน้านี้เคยเป็นของรายการประกวดแสดงความสามารถ ท่าทางว่าจะยังเก็บกวาดไม่แล้วเสร็จดี เพราะกล่องไฟยังตั้งอยู่ที่พื้นและบางมุมต่างๆ ของห้อง ในแง่ของขนาด จางเย่พอใจอย่างยิ่ง สถานีอย่าง CCTV ไม่เคยขาดพื้นที่ใช้สอยจริงๆ เมื่อเทียบกับสถานีอื่นที่ต้องแบ่งสันปันส่วนห้องส่งกันตั้งสองถึงสี่รายการ กล่าวได้ว่า CCTV มีพื้นที่กว้างขวาง นโยบายพร้อมและคนมาก นี่คือจุดเด่น
"ผมกลัวว่าพรุ่งนี้เวลาจะกระชั้นไป วันนี้ขอแจกจ่ายงานล่วงหน้าสักหน่อยแล้วกันนะครับ ต้องขอรบกวนเวลาเลิกงานของทุกคนสักสิบนาที" จางเย่กล่าวเข้าประเด็น "เงินอนุมัติลงมาหรือยัง?"
ฮาฉีฉีตอบ "เรียบร้อยค่ะ ยี่สิบล้าน"
จางเย่พยักหน้า ชี้นิ้วไปรอบๆ ห้องส่ง "นี่คือที่ถ่ายรายการของเรา ทางสถานีดูแลเราดีไม่น้อย ให้ห้องส่งที่ใหญ่สุดแก่เรา ผมไม่ได้จะให้ทุกคนต้องมาตะโกนคำขวัญประจำรายการอะไรแบบนั้นหรอก ไร้สาระน่า คำขวัญนั่นน่ะ มันขึ้นอยู่กับว่าเราทำออกมาได้ดีแค่ไหนต่างหากล่ะ จะว่าไปผมก็ยังไม่คุ้นเคยกับสิ่งที่ทุกคนชำนาญ ผมก็จะถือโอกาสวางแผนงานล่วงหน้า ถ้าใครมีหน้าที่เกี่ยวกับงานที่ผมพูดถึง ก็บอกผมนะครับ"
"ได้ครับ"
"ไม่มีปัญหา"
"คุณสั่งได้เลยค่ะ หัวหน้าจาง"
ทุกคนตั้งใจฟัง
จางเย่ "งานนี้คือเรื่องที่เกี่ยวพันต่อความคืบหน้าในการผลิตรายการของเรา ผมอยากให้ทุกคนทำให้ดี เรื่องแรกคือเรื่องเว็บไซต์ รายการเราต้องการเว็บย่อยเฉพาะในหน้าเว็บ CCTV1 หรือไม่ก็มีเว็บแยกต่างหาก เพื่อโปรโมทและอัปเดตข่าวสารในรายการ ทั้งยังเป็นพื้นที่สื่อสารกับสาธารณะ ต่อไปยังจะมีโพลให้ผู้ชมได้มีส่วนร่วม ผมคงไม่ต้องย้ำว่ามันสำคัญแค่ไหนหรอกเนอะ ทีนี้ ผมต้องการคนทำเรื่องคอนเทนต์สองคนครับ แล้วก็ติดต่อกับทางเว็บหลักให้อัปขึ้นไปได้ด้วย"
บรรณาธิการหญิงยกมือขึ้น "ฉันเองค่ะ เรื่องนี้ฉันถนัด"
บรรณาธิการหนุ่มมองซ้ายมองขวาก่อนยกมือขึ้นอีกคน "ผมอีกคนแล้วกันครับ เมื่อก่อนผมเคยทำฝ่ายเว็บไซต์ รู้จักคนไม่น้อย พอขอให้ทางนั้นทำให้เราก่อนได้ คงลัดคิวได้สักหน่อย"
จางเย่ "ได้ งั้นลำบากพวกคุณแล้ว"
บรรณาธิการทั้งหญิงชายประสานเสียง "ไม่ต้องเกรงใจ"
จางเย่กล่าวต่อ "ต่อมาคือเรื่องเตรียมงานออดิชั่น พี่ฉี เรื่องนี้ผมฝากคุณด้วยนะครับ ช่วยติดต่อทางสถานีให้ทำการตลาดกับของบโปรโมท กับจองโฆษณาหรือทำแบนเนอร์ขึ้นหน้าเว็บ พวกเราจะได้เก็บข้อมูลการรับสมัคร จากนั้นก็จัดเวลาให้ผู้สมัครเข้ามาออดิชั่นรอบคัดเลือกด้วย ในรอบคัดเลือกจริงจะจัดในสตูดิโอ พร้อมกับอัดวิดีโอเอาไว้ด้วย แล้วก็ยังต้องทำรอบล่วงหน้า เพื่อจะได้เลือกผู้เข้าแข่งขันที่เสียงดีพอจะโชว์ได้"
ฮาฉีฉีตอบ "ได้ค่ะ เรื่องนี้ให้ฉันจัดการเอง"
จางเย่กล่าวไว้ก่อนล่วงหน้า "งานของคุณลำบากที่สุด ทั้งสำคัญที่สุดในห่วงโซ่ของงานนี้ เรื่องกำลังคน คุณสามารถขอกำลังคนมาเพิ่มได้เสมอ"
ฮาฉีฉีหัวเราะ "เอาเถอะค่ะ พรุ่งนี้ทีมรายการก็ขอเด็กใหม่มาพอดี"
"จากนั้นเป็นฝ่ายฉากและอุปกรณ์" จางเย่หันหาจางจั่วเป็นรายต่อไป "พี่จาง เรื่องนี้รบกวนคุณจัดการหน่อยนะครับ"
ผู้ช่วยผู้กำกับจางจั่วกล่าว "ได้ครับ มีเงื่อนไขอะไรไหม?"
จางเย่ "ห้องส่ง CCTV1 เรามีระบบเสียงกับพวกอุปกรณ์อื่นๆ เป็นอย่างไรบ้าง?"
จางจั่วกะพริบตาปริบๆ "ต้องดีมากอยู่แล้ว ไม่ด้อยไปกว่าสถานีดาวเทียมอื่นๆ แน่นอน ส่วนใหญ่เป็นเครื่องเกรดโปร บางตัวเป็นเครื่องระดับท็อปนานาชาติที่เพิ่งผลิตออกมาเมื่อปีก่อน มีบ้างบางตัวที่เก่าหน่อย แต่ยังถือว่าเป็นตัวท็อปในประเทศเหมือนกัน ไม่แย่แน่นอน"
จางเย่ฟังแล้วก็ส่ายหน้า "ไม่พอหรอก รายการเราต้องทำเครื่องเสียงบนเวทีให้ออกมาดีมากๆ ถึงจะมีบางส่วนพอใช้ได้ แต่นั่นแปลว่าไม่ได้ดีที่สุด พลอยส่งผลต่อภาพลักษณ์ว่ารายการเราน่ะแค่ระดับพื้นๆ หลักเกณฑ์ของผมคือเราทำรายการที่ดีที่สุดในวงการ หรือไม่ก็ไม่ทำเลย เพราะงั้นเรื่องฉากและอุปกรณ์ เราต้องทำให้ดีที่สุด ใช้ของที่ดีที่สุด ผมจะไม่ยอมให้มีข้อบกพร่องตรงไหนเด็ดขาด โดยเฉพาะเรื่องเสียง ถ้า CCTV มีอุปกรณ์ที่ใช้ได้ เราจะยืม ถ้าไม่ อย่างนั้นก็เช่า ถ้าไม่มีให้เช่า ก็ซื้อซะ!"
จางจั่วตื่นตะลึง "ซื้อเอง?"
ฮาฉีฉีพลันเหงื่อตก "เงินเรามีไม่มากพอนะ"
จางเย่ถามอย่างยังไม่เข้าใจเรื่องราคาในตลาดนัก "ต้องใช้เงินแค่ไหนเหรอ?"
"คุณอาจจะไม่เข้าใจ" จางจั่วกล่าวอย่างจริงจัง "บางตัวก็ยืมจากสถานีได้ ถ้าเกิดอยากได้อุปกรณ์ระดับท็อปใหม่ล่าสุด งั้นค่าฉากก็เกินสิบล้านแล้ว อย่างน้อยนะ อย่างน้อยเท่าที่ผมประเมินแบบเซฟสุดๆ ถ้าเซ็ตฉากอุปกรณ์กันแบบนี้นี่ เผาเงินเล่นกันชัดๆ หากอยากได้แบบดีสุดๆ อย่างนั้นก็หลายสิบล้าน แถมยังมีปัญหาในแง่เทคนิคด้วย เพราะเป็นการเซ็ตเครื่องใหม่ ทีมงานก็ต้องใช้เวลาฝึกฝนใหม่อีก งบยี่สิบล้านจากสถานีนี่ มัน.."
จางเย่ขมวดคิ้ว แม้ว่าจะยืมของระดับท็อปส่วนใหญ่มาจาก CCTV ได้ ของอย่างอื่นที่ CCTV ไม่มีนั้น ก็ยังปาไปกว่าสิบล้านเชียว?
แพงโคตร!
แม่*แพงจริงๆ!
แต่ว่าจางเย่ก็ยังยืนยัน "ยืมก่อน ไม่ไหวค่อยซื้อ!"
จางจั่วกล่าว "งั้นเราจะไม่เหลือเงินทำอย่างอื่นเลยนะครับ?"
จางเย่กล่าว "อุปกรณ์ต้องพร้อมเป็นอันดับแรก ดังนั้นฝั่งคุณจะกดดันหน่อยนะ ไม่ว่ายังไง อุปกรณ์และเครื่องมือต้องดีที่สุด ไม่ต้องสนเรื่องงบ ผมจะหาทางเอง งานเบื้องหลังตรงนี้ผมจะทำเท่าที่ทำได้"
"ได้ครับ ผมเข้าใจแล้ว" จางจั่วพลอยเชื่อมั่นไปด้วย ถ้าจางเย่บอกว่าเขามีวิธี จางจั่วก็เลิกสนใจเรื่องอื่นๆ "ผมจะติดต่อกับฝ่ายฉากอุปกรณ์แล้วลิสต์อุปกรณ์ที่เราต้องการ ถ้า CCTV ไม่มี ผมจะให้ฝ่ายจัดซื้อลองประเมินราคาดู"
จางเย่ตอบรับ "ได้ งั้นก็ตามนั้นนะครับ ทุกคนแยกย้ายกลับบ้านพักผ่อนได้เลย พรุ่งนี้เรายังต้องเหนื่อยกันอีก"
อู่อี้พลันตระหนกขึ้นมา "โปรดิวเซอร์จาง!"
"หือ?" จางเย่ยังไม่ชินเวลาคนอื่นเรียกเขาเช่นนี้
อู่อี้กล่าว "แล้วเรื่องอื่นๆ ล่ะครับ? เรื่องโปรโมท..."
จางเย่กล่าว "อ่อ เรื่องนี้ผมทำเอง"
อู่อี้แตกตื่นเข้าไปอีก กล่าวต่อไปอีก "เรื่องเชิญโค้ช..."
จางเย่ "เรื่องนี้ผมติดต่อเอง"
อู่อี้ตื่นตะลึงอีกรอบ "งั้นเรื่องโฆษณา..."
จางเย่ "ถ้าทำเว็บไซต์เสร็จแล้วผมเขียนให้เอง"
อู่อี้ "งั้น งั้นเรื่องสปอนเซอร์หลักกับสปอนเซอร์รองก็..."
จางเย่ "ผมหาให้เหมือนกัน"
"หา?" ฮาฉีฉีถึงกับเหงื่อตก "คุณ..คุณคนเดียวจะไปทำได้ยังไงคะ!? เรื่องนี้ความรับผิดชอบสูงนะ แบ่งมาให้ฉันสักนิดเถอะ ฉันยังเหลือแรงทำค่ะ!"
ทีมงานรายการคนอื่นๆ ต่างกระวีกระวาดแย่งกันขอช่วยจางเย่อีกแรง
แต่จางเย่กลับโบกมือปฏิเสธหมด "ไม่ต้องหรอก ไว้ค่อยว่ากันครับ"
ภาระที่สำคัญและยุ่งยากลำบากนั้น จางเย่ล้วนเก็บไว้ทำคนเดียวหมด ชัดเจนว่า ถึงเขาจะเป็นหัวหน้าทีมจัดรายการ เขาก็ยังไม่ปล่อยให้คนอื่นทำงานอยู่นั่นเอง จะให้คนอื่นลำบากตอนที่เขานั่งจิบชาอยู่ในออฟฟิศได้อย่างไรกันล่ะจริงไหม? ขืนเป็นอย่างนั้นคนอื่นก็ไม่ยอมรับเขาน่ะสิ! จางเย่ถึงตัดสินใจลงมือทำงานด้วยเช่นกัน อีกอย่างเขาก็ไม่ใช่คนที่จะนั่งเฉยได้โดยไม่เบื่อไปเสียก่อน อีกทั้ง
‘เดอะวอยซ์มหาชน’ กำลังจะออกอากาศเต็มที เขาเองก็คันไม้คันมือเต็มที ไม่ว่าอย่างไรก็ต้องลงมือเท่าที่ทำได้ ให้เขาพักเขาก็พักไม่ลง เขาน่ะบ้างานจะตาย!
จบการประชุม
ทีมงานส่วนใหญ่เลิกงาน ขณะที่บางคนเต็มใจทำโอที อย่างผู้ช่วยผู้กำกับจางจั่วและฮาฉีฉี พวกเขาไม่กล้าเกียจคร้านแม้แต่น้อย ยอดวิว 0.8% นับว่าเป็นเป้าหมายใหญ่หลวง แรงกดดันนับว่าหนาหนักนัก พวกเขารู้ว่าพวกเขาต้องทำให้ดีที่สุดเท่านั้น!
จางเย่ไม่ทำโอทีเพราะเฉินเฉินยังอยู่กับเขาที่สถานี ต่อให้เขาไม่แคร์ที่จะทำงานเลิกสายไปบ้างหรือนอนที่ออฟฟิศ แต่เฉินเฉินทำแบบนั้นไม่ได้ ดังนั้นเขาถึงทำโฆษณาง่ายๆ สำหรับรอบคัดเลือกไว้ให้ฮาฉีฉีก่อนจะพายัยแสบน้อยกลับบ้านไปกินข้าว




……




คืนนั้น
เว็บไซต์ของ CCTV1 เริ่มทำการโฆษณารายการใหม่!
"CCTV1 จับมือกับจางเย่! รอบออดิชั่นสำหรับรายการร้องเพลงขนาดยักษ์มาแล้ว!"
ด้านล่างเป็นการแนะนำรายการ "ไม่สนหน้าตา ไม่สนส่วนสูง ไม่สนวัย ไม่สนอาชีพ ขอแค่คุณมีพรสวรรค์ทางเสียงเพลง หลงใหลในดนตรี เชิญมาสมัครรอบออดิชั่นได้ทันที ยังจะรออะไรอีกล่ะ?"
เบอร์โทรศัพท์ : 400-8XXXXXXX
เบอร์สำรอง : 400-8XXXXXXX
ผู้ติดต่อ ‘เดอะวอยซ์มหาชน’ ทีม
อันที่จริงโฆษณาชิ้นนี้อยู่ในตำแหน่งที่ไม่ดีนัก และไม่ถึงกับเรียกได้ว่ามันคือโฆษณาเสียด้วยซ้ำไป ทว่าเจ้าโฆษณาที่ไม่โดดเด่นนี่เอง กลับสร้างกระแสในโลกออนไลน์ แค่หนึ่งนาทีที่ออกโฆษณา ก็มีกะทู้ใหม่พร้อมกับภาพประกอบ!
"สวรรค์! จางเย่ทำรายการใหม่!"
"เจ้าข้าเอ๊ย! เร็วเกินไปแล้วโว้ย!"
"นั่นสิ จางเย่แม่*เพิ่งเริ่มงานที่ CCTV วันแรกเองไม่ใช่เหรอวะ? ทำไมเพิ่งเริ่มงานตอนเช้าแท้ๆ ตกเย็นมาก็มีข่าวรายการใหม่ออกมาแล้วเนี่ยนะ? โคตรเปี่ยมประสิทธิภาพ! อาจารย์จางแม่*สมเป็นเสือปืนไวในวงการจริงๆ ! จะเป็นเรื่องทำรายการหรือโฆษณาก็มีคำเดียวที่บรรยายได้ -- ว..ว...ไว!"
"ว่าแต่ ทำไมเป็นรายการร้องเพลงอีกแล้วอ่ะ?"
"จางเย่ก็ทำรายการร้องเพลงด้วยเรอะ?"
"เชี่* ยังคิดว่าเขาจะทำเรียลลิตี้ซะอีก! ทำไมกลายเป็นรายการร้องเพลงฟะ? ทำไมเป็นรายการร้องเพลง! แม่*เอ๊ย ไม่เหมือนที่คิดเอาไว้นี่หว่า!"
" ‘เดอะวอยซ์มหาชน?’ ชื่อนี้น่าเกลียดจริงๆ!"
"เฮ้ย นี่รายการใหม่ของจางเย่จริงดิ?"
พร้อมกับกระแสที่ค่อยๆ ร้อนแรงขึ้นมา ชาวเน็ตนับไม่ถ้วนล้วนมามุง!
รวมถึงคนในวงการโทรทัศน์ที่ติดตามด้วยความสนใจ!
คนในวงการจากสถานีเหอเป่ยกล่าว "ไม่สนหน้าตา? ไม่สนส่วนสูง? ไม่สนวัย? รายการโชว์ความสามารถทำกันแบบนี้ก็ได้เหรอ? งั้นจุดขายอยู่ไหนกัน? ดูตอนแรกก็ว่าเป็นวิธีที่น่าสนใจอยู่หรอก แต่ว่า ถ้านี่เป็นรายการเน้นแสดงความสามารถจริง ใครมันจะไปดู? อย่างมากก็มีคนดูแค่กลุ่มเล็กๆ เรตติ้งไม่เกิน 0.4% แหง!"
มือเก่าในวงการอีกคนยังว่า "ว่ากันตรงๆ ผมผิดหวังนะ เห็นผลงานของจางเย่ใน ‘เซียนเกะเป๊ะเนื้อ’ แล้ว ผมยังคาดหวังว่ารายการใหม่ของเขาจะออกมาสร้างสรรค์อย่าง ‘จางเย่ทอล์คโชว์’ กับ ‘เซียนเกะเป๊ะเนื้อ’ แต่ว่า ‘เดอะวอยซ์’ นี่มันยังไง? ไม่สนใจหน้าตาไม่สนใจอายุ นี่มันลูกเล่นไหนกัน? ไม่มีทางที่สถานีจะกล้าสวนกระแสตลาดแบบนี้หรอก รายการนี้สุดท้ายจะเป็นเหมือนรายการเพลงอื่นๆ แน่นอน เพราะงั้นผมถึงไม่เข้าใจว่าจางเย่จะเข้ามาเล่นรายการแบบนี้ทำไมในเมื่อมีรายการแบบนี้เดือนละสี่ห้ารายการอยู่แล้ว ผู้ฟังไม่เบื่อแย่เหรอ?"
คนที่สามก็ว่า "ฉันเองก็ไม่เข้าใจคนที่ทำรายการแปลกใหม่อย่าง ‘เซียนเกะเป๊ะเนื้อ’ จริงๆ ทำไมจางเย่ไม่เลือกเดินทางอื่น แต่กลับเข้ามาเบียดเสียดบนทางสายเดียวกับคนอื่นๆ ? ถ้าอย่างนั้นเขาจะขาย ‘เซียนเกะเป๊ะเนื้อ’ ไปทำไม? ทำไมไม่เก็บไว้ทำเองล่ะ?"
มีคนเปิดประเด็น "จากประสบการณ์ของจางเย่ คงไม่มีทางไม่รู้เรื่องนี้หรอกมั้ง หรือว่าจะเป็นจริงอย่างที่คำโปรยรายการเขียนว่าเขาจะทำรายการด้วยการให้ฟังเสียงอย่างเดียว?"
"เป็นไปไม่ได้!"
"นั่นสิ ไม่มีใครกล้าทำแบบนั้นหรอก!"
"ถ้าเกิดเป็นรายการที่เน้นแต่เสียงอย่างเดียว ใครมันจะไปดูรายการแบบนี้? ไม่ยิ่งแย่ไปหรอกเรอะ?"
คนในวงการโทรทัศน์ส่วนใหญ่ล้วนแต่มีมุมมองแง่ลบ เช่นเดียวกับหลายคนใน CCTV1
ขณะที่มุมมองของชาวเน็ตกลับแตกเป็นสองฝ่าย แฟนเดนตายของจางเย่เองล้วนไม่รีรอที่จะออกมาสนับสนุนเขา
"เอาตามอาจารย์จาง!"
"จางเย่ปล่อยงาน ไม่มีทางพลาด!"
"เหอๆ รอดูรายการใหม่ของอาจารย์จางก่อนเถอะ!"
"ประสบการณ์บอกพวกเราว่า ร้อยพันหมื่นอย่าได้ตั้งคำถามกับการตัดสินใจของจางเย่เป็นอันขาด ไม่งั้นพอฝุ่นจางลงล่ะก็ พวกนายจะได้เห็นว่าหน้านายน่ะบวมได้ขนาดไหน!"
"ถูกต้อง! ถึงแม้ฉันจะไม่เข้าใจว่าไอ้เจ้า ‘เดอะวอยซ์มหาชน’ นี่มันมีมนต์เสน่ห์อะไร แต่ฉันก็ยังเชียร์อาจารย์จางโดยไร้เงื่อนไข ไม่ต้องพูดแล้ว ถึงเวลาก็คอยดูเถอะ รายการของอาจารย์จางต้องสนุกอยู่แล้ว อาจารย์จางไม่เคยทำให้พวกเราผิดหวังมาก่อน เมื่อก่อนก็ใช่ ตอนนี้ก็ใช่ ต่อไปก็ยังใช่!"
"พูดได้ดี!"
"แฟนคลับจางเย่รวมตัว!"
"ช่วยอาจารย์จางโฆษณาหน่อยเร็ว!"
แต่ว่าชาวเน็ตคนอื่นๆ กลับไม่เห็นด้วยนัก
"รายการที่ฟังแค่เสียงร้อง? คนดูน้อยแน่!"
"นั่นสิ ถ้าเกิดหมอนั่นมันหน้าตาโคตรดูไม่ได้เตี้ยแคระแบบนั้น ถึงจะร้องเพลงดีได้แค่ไหน คนก็ไม่ชอบดูอยู่ดีป่ะ? ใครอยากดูฟะ? จะดูคนสวยๆ ว้อย!"
"เห็นด้วยๆ รายการที่ฟังแต่เสียงมันไม่ค่อยน่าสนใจอยู่แล้วไหม?"
"ถึงฉันจะยอมรับว่านักร้องหลักๆ แล้วต้องมีเสียงดี แต่ว่าหน้าตาเองก็สำคัญ ถึงยังไงก็เป็นดารา รูปร่างหน้าตาต้องให้คนชอบด้วยสิจริงเปล่า?"
"จางเย่จะเข้ามาปฏิวัติธรรมเนียมของรายการแข่งร้องเพลงอีกเหรอ?"
"ฉันเองก็เห็นด้วยกับคนในวงการนะ ฟังแค่เสียงร้องนับว่าเป็นแค่จุดขาย ความจริงก็เอามาหลอกล่อคนดู สุดท้ายก็เหมือนๆ กันนั่นแหละ"
"แบบนี้แย่กว่าเดิมอีก"
"อือ ทุกวันนี้รายการแข่งร้องเพลงมีเยอะเกินไปแล้ว!"
"จางเย่จะทำอะไรน่ะ? CCTV1 คิดจะทำอะไร?"
"จางเย่ก็คือจางเย่ไง! เรื่องที่เขาทำ ไม่เคยมีใครดูออกหรอก!"
แค่แบนเนอร์เล็กๆ บนเว็บไซต์ของ CCTV กลับทำให้เป็นกระแสได้ขนาดนี้ คนที่ทำได้ถึงระดับนี้ ก็มีแต่จางเย่คนเดียวเท่านั้น! ชื่อของไอ้หมอนี่น่ะคือความขัดแย้ง ไม่ว่าจะมีชื่อเสียงประสบความสำเร็จแค่ไหน แต่เพราะนิสัยของหมอนี่ที่คนยังไม่กล้าจินตนาการถึงนี่เอง ที่ทำให้มีเสียงวิพากษ์วิจารณ์ไม่หยุดหย่อนสักที ช่วยไม่ได้ ก็นี่แหละวงการบันเทิง!




*-*-*-*-*-*-*-*-*-*-*-*-*-*-*-*-*-*








[Go To Next Chapter]( ./37.md)