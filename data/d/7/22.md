##บทที่ 622 : โดนบรรดาครูประถมรุมต่อว่า!
โลกออนไลน์ จางเย่ถูกชาวเน็ตที่ตกหลุมพรางโจทย์เลขประถมพากันก่นด่ากันระงม
ส่วนโลกออฟไลน์ ณ ห้องพักครูโรงเรียนสาธิตประถมหมายเลขสองของเมืองหลวงนี้ จางเย่ก็กำลังถูกรายล้อมไปด้วยบรรดาคุณครูหญิงชาย ซึ่งผลัดกันร้องเรียนเสียงเซ็งแซ่
“เฉินเฉินซุกซนเกินไปแล้วค่ะ!”
“ใช่ครับ ผมเป็นครูมาหลายปี ไม่เคยเจอเด็กซนแสบขนาดนี้มาก่อน!”
“อาจารย์จางคะ คุณละเลยการดูแลเด็กของคุณเกินไปแล้วนะคะ!”
“ผมออกข้อสอบแต่ละครั้ง เฉินเฉินไม่เคยสอบผ่านเลยสักครั้ง!”
“วิชาพละคาบก่อน เธอตีกับเด็กผู้ชายคนหนึ่ง พอพวกเราทราบเรื่องก็รีบไปดูทันที ตอนแรกคิดว่าเฉินเฉินถูกรังแกจึงรีบต่อว่าต่อขานเด็กนักเรียนชายคนนั้นไปยกใหญ่ แต่พอหลังจากสืบสาวจนได้ความสักพักพวกเราถึงได้รู้ว่าเฉินเฉินไม่ได้เป็นอะไรเลย กลับกัน เด็กผู้ชายคนนั้นต่างหากที่ถูกผลักลงไปกองกับพื้น ที่แขนช้ำเป็นรอยใหญ่! ผู้ปกครองของเด็กคนนั้นถึงขนาดมาร้องเรียนเรื่องถึงที่โรงเรียน แต่พอรู้ว่าเด็กหญิงตัวเล็กๆ เป็นคนผลักลูกพวกเขา ก็คงจะรู้สึกเสียหน้าไม่น้อยจึงไม่ได้เอาความ”
“ห้องหนึ่งสอนยากสอนเย็นจริงๆ เพราะเฉินเฉินชักจูงเด็กนักเรียนคนอื่นๆ ไปเล่นสร้างปัญหาตลอด อาจารย์จาง เรื่องนี้คุณต้องกลับไปตักเตือนแกให้ได้นะคะ!”
“ถึงจะไม่ใช่ลูกสาวของคุณ แต่คุณก็ต้องช่วยอบรมแกในฐานะผู้ปกครองนะครับ! ยิ่งไปกว่านั้นคุณเองก็เป็นรองศาสตราจารย์ที่มีชื่อเสียงท่านหนึ่งนี่ครับ”
เหล่าครูบาอาจารย์ชั้นประถมสองต่างพากันต่อว่าเป็นเสียงเดียวกันหมด!
จางเย่ได้แต่คอยรับปากต่อเนื่องไม่หยุด “ได้ครับ กลับไปผมจะต้องตักเตือนแก…..ครับ…..คุณพูดถูก…..ไอ๊หยา ต้องขอโทษด้วยจริงๆ ครับ….ผมจะกลับไปคุยกับแก….ใช่ครับ ใช่ๆ…..ได้ครับได้ๆ !”
ยัยเด็กแสบนี่!
ไม่ให้คนอื่นได้อยู่สุขสบายซะจริง!
บรรดาคุณครูพากันร้องเรียนอย่างต่อเนื่อง จางเย่ถึงเพิ่งรู้ว่าเฉินเฉินก่อเรื่องไว้มากมายขนาดนี้ แถมยังเป็นหัวโจกแก๊งโรงเรียนสาธิตประถมหมายเลขสองแห่งนครหลวงอีก ทำเอาเหล่าครูบาอาจารย์ต้องมาประท้วงร้องเรียนเป็นแถวๆ !
ทว่า ยังดีที่ครูบางคนรู้ถึงสถานะของจางเย่ ก็เขาเป็นทั้งอาจารย์วรรณคดีและเป็นทั้งนักคณิตศาสตร์ระดับนานาชาติ จึงต้องไว้หน้าจางเย่สักหน่อย ไม่สามารถพูดอะไรใจร้ายเกินไปนัก ชัดเจนว่า มีครูผู้หญิงสองคนที่เข้ามาร่วมผสมโรง ‘ต่อว่า’ จางเย่เรื่องที่เขาบกพร่องในการอบรมเด็กอย่างขำๆ
ความจริงแล้วเธอทั้งสองไม่มีอคติใดๆ ต่อเฉินเฉิน ตรงกันข้าม พวกเธอกลับชื่นชอบเด็กหญิงที่โตกว่าวัย ทั้งยังงดงามราวกับ ‘ตุ๊กตากระเบื้อง’ คนนี้ด้วยซ้ำไป อีกอย่างเฉินเฉินน้อยไม่เคยก่อกวนในคาบของพวกเธอมาก่อนด้วย
แกล้งจางเย่เล่นสักหน่อยจะเป็นอะไรไป ก็แหม..โอกาสหายากนี่นา! เขาน่ะเป็นถึงซุป’สตาร์ระดับ B เชียวนะ เป็นคนดังระดับบนคนหนึ่งของสังคมด้วย ที่ตอนนี้ดันตกมาอยู่ในกำมือของบรรดาครูประถมอย่างพวกเธอแล้ว หากไม่ฉวยโอกาสพูดอะไรสักหน่อยละก็..น่าเสียดายแย่!
ในขณะที่กำลังพูดคุยกันอยู่นั้นเอง
ด้านนอก แว่วเสียงร้องเพลงเบาๆ ลอยเข้ามา
“จันทร์กระจ่างจะปรากฏยามใด ยกจอกเมรัยขึ้นถามฟ้า…..” เป็นท่อนหนึ่งของเพลง ‘ขอเราอายุมั่นขวัญยืน’ นั่นเอง แต่เสียงร้องนั้นช่างพิสดารแท้ เป็นเสียงของผู้หญิง แต่น้ำเสียงแหบพร่าและกระด้าง ปกติแล้วผู้หญิงไม่น่าจะร้องเสียงโทนนี้ออกมาได้ ทำให้คนที่ได้ฟังต้องรู้สึกแปลกประหลาดไปตามๆ กัน
เสียงร้องยิ่งขยับเข้ามาใกล้ขึ้นเรื่อยๆ
ครูดนตรีทิ้งมือลงข้างตัว “แหบหลัวมานั่นแล้ว”
ครูศิลปะนวดหูเบาๆ “ฟังไม่ไหวเลยจริงๆ”
“หลัวน้อยนี่ก็นะ ทำไมถึงร้องอยู่ได้ทุกวี่ทุกวัน” ครูที่ค่อนข้างมีอายุหน่อยบ่นขึ้น “ถ้าร้องเพราะจะไม่ว่าเลย แต่ร้องแบบนี้นี่อะไรกัน เฮ้อ!”
ครูประจำชั้นจ้าวเหมยหัวเราะก่อนกล่าว “ฉันว่ามันก็โอเคอยู่นะคะ แค่เสียงของครูหลัวไม่ค่อยน่าฟังเท่านั้นเอง”


ครูผู้หญิงด้านข้างพยักหน้ากล่าว “ตอนวัยรุ่นที่เสียงเปลี่ยน ครูหลัวคงจะไม่ได้ดูแลคอให้ดีล่ะมั้ง โตมาเลยเสียงแตกอย่างกับเสียงผู้ชายแบบนี้”
จางเย่ถามอย่างแปลกใจ “ครูหลัวคนนี้คือ?”
จ้าวเหมยได้ยินที่จางเย่ถาม หันมาตอบว่า “หลัวอวี่ หรือ ครูหลัว เป็นครูวิชาพละของโรงเรียนเราค่ะ ครูหลัวเป็นคนชอบร้องเพลงมาก ไปที่ไหนก็จะฮัมเพลงตลอด แต่เพราะเสียงแหบๆ นั่น ทุกคนเลยตั้งฉายาให้ครูหลัวว่า ‘แหบหลัว’ บางทีก็เรียก ‘หลัวแหบใหญ่’ กันค่ะ”
แหบหลัว?
ครูพละ?
จางเย่พยักหน้าหงึกๆ เงี่ยหูฟังต่อ ตั้งใจฟังเสียงร้องที่ลอยใกล้เข้ามาทุกทีๆ นั้น ไม่มีดนตรี ไม่มีทำนอง มีแค่การร้องสด เมื่อได้ฟังก็ทำให้จางเย่เกิดความรู้สึกต่างๆ ปะปนไป เขาไม่รู้ว่าควรจะคอมเมนต์การร้องเพลงของ ‘แหบหลัว’ คนนี้อย่างไรดี เอาสั้นๆ มหัศจรรย์มาก!
ทันใดนั้นเอง เสียงร้องเพลงก็หยุดลง
ประตูห้องพักครูถูกคนเปิดออกจากภายนอก แล้วร่างของหลัวอวี่ก็ปรากฏตัวขึ้นตรงหน้าประตู
จางเย่เงยหน้ามองไป เห็นผู้หญิงที่เต็มไปด้วยมัดกล้ามเนื้อคนหนึ่ง สูงประมาณ 160 เซนติเมตร น้ำหนักน่าจะประมาณ 160 ปอนด์ (72.5 กก.) หรืออาจจะหนักกว่านั้น หน้าตาธรรมดา ไม่ได้สวย แต่ก็ไม่นับว่าขี้ริ้วขี้เหล่อะไร ถ้าจะให้อธิบายตามโลกเก่าของจางเย่ล่ะก็ คงจะเรียกว่า ‘สาวถึก’ ซึ่งสำหรับเธอคนนี้อาจจะเป็นสาวถึกในหมู่สาวถึกอีกทีหนึ่ง ที่ใครเห็นเป็นต้องเกรงใจกล้ามเนื้อเธอสักหน่อย
จ้าวเหมยทัก “ครูหลัว เลิกคาบแล้วหรือคะ?”
เสียงพูดของหลัวอวี่นั้นแหบพร่ามากเช่นเดียวกับเสียงร้อง “ใช่แล้ว เอ๋?” พอมองเห็นจางเย่ เธอถามอย่างแปลกใจ “นี่ครูมาใหม่เหรอ? หรือเป็นผู้ปกครองของใครรึเปล่า?”
จ้าวเหมยแนะนำ “นี่คือจางเย่ ผู้ปกครองของเฉินเฉิน”
หลัวอวี่ได้ยินก็คิ้วขมวดเป็นปม “คุณนี่เองผู้ปกครองของเฉินเฉิน!” เธอหันไปทางจางเย่ แล้วกล่าวกับเขา “ลูกของคุณไม่เชื่อฟังเอาซะเลย เรียนพละคาบไหนก็จะไปนั่งเฉยๆ ตลอด ให้วิ่งก็ไม่ยอมวิ่งดีๆ สอนกายบริหารตอนเช้าแกก็ไม่ตั้งใจ แล้วยังหนก่อนอีก อยู่ๆ ก็ตีกันในคาบพละของฉัน! เล่นผลักเด็กผู้ชายซะนอนแผ่หลากับพื้นเชียวนะคะ! แรงเยอะจริงจัง! สุดท้ายฉันก็โดนผู้อำนวยการเรียกไปเพราะเรื่องนี้ เนี่ยโดนตำหนิจนหูชาไปเลย!”
จางเย่โอดครวญในใจ ไม่ต้องบอกก็รู้ว่าใครสอนยัยเด็กนี่! ป้าใหญ่ของเฉินเฉินสอนฝ่ามือแปดทิศให้ตั้งแต่ยังเล็ก สอนการเคลื่อนไหวพื้นฐาน ทั้งยังให้ยัยหนูฝึกการก้าวกระทืบแบบม้าทุกวัน แม้ว่าตอนนี้ร่างกายความเป็นเด็กจะยังเป็นข้อจำกัดในการเรียนฝ่ามือแปดทิศของจริงก็ตาม แต่พื้นฐานและหลักสำคัญนั้น ยังไม่มีเด็กคนไหนในวัยเดียวกันจะทำได้เท่าเธอ จางเย่เชื่อว่าถึงแม้จะมีเด็กคนอื่นๆ มาร่วมวงผนึกกำลังกันกับเด็กผู้ชายคนนั้น ยัยแสบน้อยก็ยังสามารถจัดการล้มคว่ำทั้งวงได้สบาย!
จางเย่กล่าวอย่างสุภาพนอบน้อม “คุณพูดถูก ผมจะต้องตักเตือนแก!”
หลัวอวี่ยังคงไม่จบ กล่าวประณามต่อไป “พวกคุณพ่อแม่ผู้ปกครองก็เหลือเกิน! ให้ท้ายเด็กตลอด ไม่ตีไม่ดุว่า ทำให้เด็กพวกนี้ยิ่งสั่งสอนยากขึ้นทุกที นับวันยิ่งไม่ฟังที่ครูสอน…..” สาวถึกใส่รัวไม่ยั้งเป็นชุดๆ
ในที่สุดครูคณิตหลี่เจียซิ่งก็ได้โอกาสขัดขึ้น “ครูหลัว พอเถอะครับ คนเป็นผู้ปกครองก็ไม่ง่ายนะ ปัญหาการศึกษาเด็กน่ะเป็นปัญหาระดับชาติอยู่แล้ว ไหนจะด้วยการเปลี่ยนไปตามสภาพสังคมแวดล้อมอีก นี่ไม่ใช่เรื่องที่คนสองคนจะแก้ได้หรอกครับ”
หลัวอวี่ไม่อยากฟัง “เด็กมีปัญหา ก็ต้องเป็นความรับผิดชอบของผู้ปกครองสิ เกี่ยวอะไรกับสภาพสังคมล่ะ? อีกอย่าง ปกติคุณก็บอกว่าเหราเฉินเฉินเกเรมากไม่ใช่เหรอ? อย่าว่าแต่ความสัมพันธ์กับเด็กนักนักเรียนคนอื่นเลย ต่อให้กับครู แกก็ไม่เคยรู้จักเคารพ พูดอะไรออกมาแต่ละประโยคทีทำให้คนแทบจะบ้าตาย!” เธอกรอกตาก่อนตวัดสายตามาทางจางเย่อีกครั้ง “เชิญผู้ปกครองมาตั้งกี่ครั้งต่อกี่ครั้งแล้วเนี่ย ครั้งก่อนเป็นพี่สาวคนหนึ่ง ครั้งนี้ก็เป็นคุณ ทำไมเชิญแล้วเชิญอีกก็ยังเหมือนเดิมล่ะ? ทำไมพวกคุณไม่คิดจะเลี้ยงเด็กให้ดีๆ กะจะปล่อยปละละเลยอย่างนี้ไปถึงเมื่อไรคะ?”
หลังจากต่อว่าไปยกใหญ่
พอหลัวอวี่หมดเรื่องจะพูด ก็ซัดน้ำตามไปอึกใหญ่ เสร็จแล้วจึงกลับไปนั่งที่ของตนเอง ไม่สนใจผู้ปกครองของเฉินเฉินต่ออีก
ลูกพี่เองรู้แล้วว่าควรจะทำเช่นไรดีจริงๆ!
แต่ไหนแต่ไรมาจางเย่มักจะโดนด่าตลอดอยู่แล้ว ก่อนหน้านี้ก็กลุ่มครูรุมจวกจอแจ จากนั้นต่อด้วยโดนครูพละซัดใส่หน้ายับ! อย่างไรเสียจางเย่ทำเพียงเก็บปากเก็บคำเท่านั้น เพราะที่จริงเฉินเฉินก็ไม่เชื่อฟังผู้ใหญ่จริงๆ นั่นแหละ! โอย ลูกพี่ไม่รู้จะเอาหน้าไปไว้ที่ไหนแล้ว!
จ้าวเหมยรีบเข้ามาไกล่เกลี่ย “อาจารย์จางคะ ครูหลัวพูดแรงไปหน่อย เป็นเพราะอยากให้เด็กได้ดีนะคะ อย่าเก็บมาใส่ใจเลยเนอะ ครูหลัวก็นับว่าเป็นคนดีคนหนึ่ง แกเป็นห่วงเป็นใยเด็กๆ มากไปเท่านั้นเองค่ะ”
จางเย่กล่าว “ผมทราบดีครับ ถ้าไม่มีอะไรแล้วผมขอตัวก่อนนะครับ ครูจ้าว ผมขอไปสูบบุหรี่ข้างนอกสักหน่อย รอเฉินเฉินเลิกเรียนจะได้รับแกกลับเลย ช่วงนี้ผู้ปกครองโดยชอบธรรมของเฉินเฉินไม่อยู่หลายวัน ต้องออกไปจัดการธุระ ผมก็เลยได้เป็นคนดูแลแกชั่วคราว ระหว่างนี้หากมีอะไรก็ติดต่อผมได้ทันทีนะครับ”
“ได้ค่ะ งั้นฉันไปส่งนะคะ” จ้าวเหมยกล่าว
จางเย่รีบกล่าว “อย่าเลยๆ ตามสบายเถอะครับ ไม่ต้องไปส่งหรอก”
หลี่เจียซิ่งรีบกล่าว “อาจารย์จาง ไปดีมาดีนะครับ” เขาเองก็อยากไปส่งจางเย่ แต่โดนจางเย่ขัดเสียก่อน ไม่งั้นให้ตายยังไงก็ไม่ยอม
ครูชั้นป.สองคนอื่นๆ อมยิ้มขณะโบกมือลาจางเย่
รอจนร่างจางเย่ลับตาไปจากห้องพักครูแล้ว หลัวอวี่ก็มองพวกเขาอย่างงุนงงเป็นไก่ตาแตก “ทุกคนทำอะไรกันน่ะ? อาจารย์จางอะไรกัน? ทำไมดูเกรงใจอะไรเขาขนาดนั้นล่ะ? ยังจะไปส่งเขาด้วย?”
ครูศิลปะกล่าวอย่างเหลืออด “เธอนี่ซื่อบื้อจริง! ไม่รู้จักเขารึไง? ถ้ารู้ว่าเขาเป็นใครเธอจะไปด่าเขาฉอดๆ อีกไหม?”
ครูดนตรีหัวเราะเสียงแห้งๆ “เหอๆ หลัวน้อยนี่บ้าบิ่นมาก”
หลัวอวี่ผงะถาม “เขาเป็นใครเหรอ?”
หลี่เจียซิ่งจ้องตาเขม็ง “จางเย่ไง ไม่รู้จักเหรอ?”
หลัวอวี่กล่าวอย่างมึนงง “จางเย่หลี่เย่อะไร? ไม่รู้จักอะ”
จ้าวเหมยยิ้มไม่ได้ร้องไห้ไม่ออก “ก็เพลง ‘ขอเราอายุมั่นขวัญยืน’ ที่เธอเพิ่งร้องก่อนเดินเข้ามานั่นไง ไม่ใช่เพลงที่จางเย่เขาเขียนเนื้อแต่งทำนองเองรึ?”
พอได้ยินเช่นนั้น หลัวอวี่พลันตาถลน ตัวแข็งค้างคาเก้าอี้! “หา? เขาคือจางเย่หรอกเหรอ!?”
หลี่เจียซิ่งกล่าว “คนนั้นไม่ผิดคนแน่!”
หลัวอวี่แทบลมจับ “เขา...ก็เขาใส่แว่นดำฉันเลยจำไม่ได้! อกอีแป้นจะแตก! เขาเป็นคนแต่งเนื้อแต่งทำนองเพลงทั้งสองเพลงที่ฉันร้องอยู่ทุกวันเชียวนะ!”
หลี่เจียซิ่งตอกย้ำซ้ำเติม น้ำเสียงเหยียดได้ที่ “จบสิ้นแล้วเธอน่ะ ทำไมครูพละอย่างเธอถึงไม่ทำอะไรอย่างอื่นนะ วันๆ เอาแต่ร้องเพลงอะไรอยู่ได้ เมื่อกี้ตอนอยู่ในห้องพักครู อาจารย์จางเย่ได้ยินที่เธอร้องเพลงหมดแล้ว เสียงแหบห้าวอย่างเธอเนี่ย มาร้องให้คนเขียนต้นฉบับได้ยิน ..จิตใจคงบอบช้ำยับเยินหมดแหง!”
ครูภาษาอังกฤษหัวเราะคิกคักกล่าว “ก่อนเธอจะมา พวกเราก็ต่อว่าอาจารย์จางเย่ไปพักหนึ่งแล้วล่ะ แต่พวกเราแค่เข้าประเด็นแล้วก็หยุดน่ะ พูดกันคนละประโยคสองประโยคก็จบ แต่เธอนี่ จุๆ กลับกันเลย ไปชี้หน้าต่อว่าเหยียบจมูกอาจารย์จางเย่ชัดๆ ! แถมคนๆ นี้ยังเป็นรองศาสตราจารย์ของม.เป่ยต้าด้วยนะ!”
หลัวอวี่โอดครวญ “ฉัน.. ก็ฉันไม่รู้จริงๆ ว่าเป็นเขานี่นา! เขามาเป็นญาติกับเฉินเฉินได้ไงเนี่ย? ไอ๊หยา ฉันได้ยินมาว่าจางเย่น่ะอารมณ์ดุร้ายจะตายชัก พวกคุณว่า ฉันขุดหลุมฝังตัวเองแล้วรึเปล่า?”
“แหงล่ะ!”
“โดนแน่!”
“อืม”
“ไม่ผิด”
“เธอก่อเรื่องใหญ่แล้วล่ะ!”
บรรดาคุณครูพูดแหย่อย่างมีความสุขบนความทุกข์ของคนอื่น
หลัวอวี่กระอักเลือดคาที่!






*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./23.md)