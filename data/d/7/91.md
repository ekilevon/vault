##บทที่ 691 : ออกอากาศ!
คืนวันพฤหัสบดี
เวลาสองทุ่มห้าสิบห้านาที
ที่บ้านพ่อกับแม่ของจางเย่ แม่กำลังทำของว่างมื้อดึกเป็นไส้กรอกทอด ทางหนึ่งทอดของ ทางหนึ่งบดกระเทียม ยังมีเสียงคำถามออกมาจากในครัวเป็นระยะๆ "เริ่มแล้วหรือยัง?"
จางเย่ "ยังครับ อีกห้านาที"
แม่ "ยังจะโฆษณาอีก? ช้าจริง!"
พ่อเร่ง "เธอก็รีบเอาไส้กรอกขึ้นโต๊ะเถอะน่า เฉินเฉินหิวแล้ว รออยู่เนี่ย"
"ใกล้แล้วใกล้แล้ว" ใช้เวลาไม่นานนัก แม่ก็ยกจานไส้กรอกที่ทอดเรียบร้อยแล้วออกมาจากในครัว ตั้งไว้บนโต๊ะ "เฉินเฉิน กินเลยจ้ะ ลองชิมของคุณย่าดูนะ"
เฉินเฉินเข้าไปหยิบตะเกียบ
จางเย่ยื่นมือออกไปขัดตะเกียบ "ขอบคุณคุณย่าหรือยัง?"
เฉินเฉินพยักหน้า "ขอบคุณค่ะคุณย่า"
แม่ยิ้มรับตาหยี "ไม่ต้องขอบคุณ รีบกินเถอะจ้ะ"
จางเย่จึงปล่อยตะเกียบให้เฉินเฉิน เขาเองก็กินด้วยเช่นกัน ไม่ใช้ตะเกียบก็หยิบเข้าปากกินทันที พอโดนลวกมือค่อยร้องอุทานโหวกเหวก ซอสกระเทียมเลอะเทอะอยู่รอบริมฝีปาก
เฉินเฉินถือจานไส้กรอกไม่ยอมวาง แต่ก็ยังพยายามแย่งไส้กรอกในมือจางเย่ไปด้วย "ให้หนู จางเย่ เอาให้หนูสิ"
"ไม่ให้ จิ้มเอง!" จางเย่ถลึงตาใส่
แม่นั่งอยู่ใกล้ๆ ถลึงตาดุใส่ลูกชาย "แย่งกับเด็กไปทำไมกัน มา เฉินเฉิน ย่าจิ้มให้นะ เอาซอสเปรี้ยวไหมจ๊ะ?"
ส่วนพ่อหันไปเร่งเสียงโทรทัศน์ขึ้นอีก
บนจอนั้น ‘เดอะวอยซ์’ ตอนที่สองเริ่มต้นแล้ว
ชั่วขณะเวลานั้น ทุกพื้นที่ทั่วประเทศล้วนเป็นภาพเช่นนี้เอง!
……
บ้านอื่น
"เมียจ๋า ขอเบียร์หน่อย"
"ยังจะดื่มอีก?"
" ‘เดอะวอยซ์’ ออกอากาศแล้ว สัปดาห์ละครั้งเองนะ!"
……
ตรงตรอกแห่งหนึ่ง
"พี่ซุน ทำไมกลับไวนักล่ะ? อีกสองตาสิ"
"ไม่เล่นแล้ว พวกนายเล่นไปเถอะ ฉันจะกลับไปดู ‘เดอะวอยซ์’ "
"หืม สี่สิบกว่าแล้วยังจะดูรายการประกวดร้องเพลงอีกเหรอ?"
"พวกนายมันจะไปรู้อะไร ‘เดอะวอยซ์’ น่ะไม่เหมือนรายการอื่น สนุกนะ!"
……
ร้านเนื้อย่างแห่งหนึ่ง
"บ๋อย"
"ครับ"
"ทีวีเปิด ‘เดอะวอยซ์’ ไหม?"
"เปิดครับ"
"ดี! เอาเนื้อเอ็นมาให้เราอีกห้าสิบไม้ เบิ้ลเบียร์อีกห้าขวด เย็นๆ นะ!"
"สักครู่ครับ!"
……
เหล่าผู้ชมนับไม่ถ้วนล้วนแต่รอคอยอยู่หน้าจอโทรทัศน์ คอยชม CCTV1 ตาไม่กระพริบ ไม่ว่าใครก็อยากรู้ทั้งนั้นว่า ‘เดอะวอยซ์’ ตอนที่สองนี้ยังจะสามารถสร้างตำนานได้อีกหรือไม่? เรตติ้งเทพบันดาลของจางเย่สุดท้ายจะเป็นเพียงดอกไม้ที่บานประเดี๋ยวประด๋าวรึเปล่า? แล้วคำวิจารณ์ในช่วงสองสามวันนี้กล่าวได้ถูกต้องหรือไม่นั้น? มาวันนี้...เวลานี้...นี่คือเวลาทดสอบระดับจริงๆ ของจางเย่แล้ว! ทั้งยังเป็นเวลาทดสอบโฉมหน้าที่แท้จริงของ ‘เดอะวอยซ์’ ว่าเป็นลาหรือเป็นม้า ซึ่งต้องคอยดูกันในตอนที่สองนี้เอง!
เพลงไตเติ้ลเปิดรายการดังขึ้น!
โลโก้ของ ‘เดอะวอยซ์’ ปรากฏให้เห็น!
ปกติเวลาเปิดรายการช่วงแรกๆ จะมีเรื่องให้ต้องแนะนำอยู่มากมาย ทั้งบทเพลงเปิดรายการและการแนะนำโค้ชแต่ละท่าน ซึ่งบรรดาผู้ชมล้วนคิดว่าตอนที่สองจะทำเช่นเดิมอีก ทว่าที่ทำให้พวกเขาคาดไม่ถึงก็คือ ‘เดอะวอยซ์’ ไม่ได้ทำอย่างเดียวกับรายการโชว์ความสามารถอื่นๆ ‘เดอะวอยซ์’ ตอนที่สองคราวนี้ เปิดรายการมาไม่มีแม้แต่การแนะนำตัว! ออกอากาศมาปุ๊บก็เป็นการแสดงฝีปากของจางเย่ที่ทุกคนอยากได้ยินได้ชมทันที!
เพิ่งเข้ารายการ กล้องก็จับภาพไปบนเวที ขณะที่จางเย่ก้าวขึ้นมาบนเวทีพร้อมไมค์ลอย ใช้การเล่นอาขยานไวเปิดหน้ากล้องทันที “ปีนี้ไม่เอาอะไรไม่เอาอะไรจะเอาเบรนโกลด์ปีนี้ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศโดยผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุนหลักอย่างเป็นทางการดื่มน้ำแร่โจวซันให้เสียงดีมีแรง…”
ถ้อยคำโฆษณาโบยบินออกมาจนจบ!
ผู้ชมหน้าเวทีปรบมือจนมืดฟ้ามัวดิน!
ในอินเทอร์เน็ต ผู้ชมหลายคนฟังจนยิ้มไม่ออกร้องไห้ไม่ได้!
"จางเย่ไวได้ขนาดนี้เชียวเหรอ!"
"นี่มันจะทะลุความไวเสียงไปแล้วหรือเปล่านะ?"
"ฟังครั้งหนึ่งตะลึงไปครั้งหนึ่งจริงๆ ! ปากหมอนี่มันเทพจริงๆ !"
"เชี่*เอ๊ย จางเย่ไวขึ้นอีกแล้ว! เมื่อกี้ฉันลองจับเวลาดู จางเย่พ่นอาขยานโฆษณาไวคราวนี้ยังไวขึ้นกว่าตอนแรกอีก 0.5 วินาทีแน่ะ! เชี่*เอ๊ยยยยย หมอนี่ยังจะไวขึ้นได้อีกเหรอ!? อาขยานไวตอนแรกยังไม่ใช่ขีดจำกัดของเขาเรอะ? ยังจะไวขึ้นได้อีก? ฉันจะเป็นลม!"
"ล้อกันเล่นเปล่า?"
"ฉันก็จับ ไวขึ้นจริงๆ !"
"นาฬิกาฉันไวขึ้น 0.4 วินาที!"
"สวรรค์!"
"อาจารย์จางกลายเป็นเทพอาขยานไวไปแล้ว!"
"บุคคลผู้เทียมเทพ! ฝีปากเทียมเทวา!"
"อาจารย์จางเท่สุดๆ ไปเลยเว้ย!"
โฆษณาเปิดรายการทำให้ผู้ชมจำนวนมากต้องตกตะลึงอีกครั้ง! เหล่าคนในวงการจำนวนมากพลันรู้สึกว่าจางเย่นั้น ‘ดุดัน’ จนเกินไป ทำไมต้องบอกว่าดุดัน? ก็เพราะรายการวาไรตี้อื่นๆ คิดอยากจะดึงดูดความสนใจของผู้ชม ต้องใช้กลยุทธ์และทักษะที่หลากหลาย ไม่ว่าจะการหาผู้เข้าแข่งขันที่มีความสามารถ เชื้อเชิญโค้ชผู้มีชื่อเสียง วางแผนความเป็นเอกลักษณ์ของรายการ หรือพึ่งอารมณ์ขันของพิธีกร แต่ ‘เดอะวอยซ์’ กลับใช้ช่วงโฆษณามาดึงเรตติ้งอย่างรุนแรง! อาศัยเพียงความสามารถในการเล่นอาขยานไวขั้นเทพที่จางเย่เหนือกว่าเพื่อนร่วมวิชาชีพ ล้วนแต่พึ่งพาอาศัยทักษะอัน ‘ดุดัน’ ของจางเย่เพียงคนเดียวมาดึงเรตติ้งในรายการ เรื่องนี้ดูไปแล้วไม่ได้ใช้ทักษะอะไรมากมายก็จริง แต่ในความเป็นจริงแล้วนี่คือจุดที่พึ่งพาทักษะความสามารถมากที่สุด! เนื่องจากตอนนี้ ใครๆ ก็ทราบแล้วว่าการเล่นโฆษณาเช่นนี้สามารถสร้างความแตกต่างให้กับเรตติ้งได้แค่ไหน อย่างไรก็ตาม ทราบก็ส่วนทราบ ในวงการนี้ ไม่มีพิธีกรคนไหนที่ทำได้! ดังนั้นเห็นจางเย่ยังคงทำการแสดงทักษะส่วนตัวของเขามา ‘เล่นเรตติ้ง’ เช่นนี้ ผู้คร่ำหวอดในวงการทีวีดาวเทียมทั้งหลายทำได้แต่ถอนหายใจเฮือก ยกเว้นแต่พวกเขาชิงตัวจางเย่มาจาก CCTV1 ได้เท่านั้น ไม่อย่างนั้นก็ได้แต่อิจฉาพวกเขาจากก้นบึ้งของจิตใจ!
บนเวทีทวีความคึกคัก!
ต่อมา จางเย่บนจอก็ทำการเชิญผู้เข้าแข่งขันคนแรกขึ้นมาเวที รายการดำเนินอย่างกระชับ ไม่ยืดยาดอืดอาด เข้าเรื่องอย่างรวดเร็ว!
VCR ของผู้เข้าแข่งขันฉายแล้ว!
เป็นเสียงของผู้หญิงคนหนึ่ง "ตั้งแต่เด็ก บ้านดิฉันมีฐานะดีมากค่ะ พ่อกับแม่เลี้ยงดิฉันอย่างเข้มงวด นี่ก็ไม่ได้ นั่นก็ไม่ให้ทำ ตอนทำงานก็ให้ทำที่บริษัทของพ่อกับแม่ ดิฉันทราบว่าพวกท่านอยากให้ดิฉันรับช่วงบริษัทของพวกท่านให้อยู่ในตลาดต่อไปได้ แต่ว่าพูดกันตรงๆ แล้ว ดิฉันไม่ชอบแบบนี้ ดิฉันไม่ชอบการหลอกกันไปมาในตลาดการค้าเลยค่ะ ดิฉันน่ะชอบร้องเพลง ดิฉันแค่อยากร้องเพลง! วันนี้ดิฉันมาถึงเวที ‘เดอะวอยซ์’ ก็อยากจะบอกพ่อกับแม่ว่า หนทางของดิฉัน ดิฉันอยากจะเลือกเดินเองค่ะ!"
ผู้เข้าแข่งขันหญิงถือไมโครโฟนขึ้นสู่เวที
เมื่อเธอยืนบนเวที ไม่ว่าจะเป็นผู้ชมหน้าเวทีหรือจะเป็นหน้าจอทีวี พลันแสดงสีหน้าไม่อยากจะเชื่อ!
….เพราะอะไร?
ก็เพราะหน้าตาของผู้เข้าแข่งขันคนนี้น่ะสิ!
"สวยสุดๆ เลยเว้ย!"
"ไอ้หยา เทพธิดา!"
"คนนี้สวย คนนี้สวยสุดๆ !"
"มีรสนิยม!"
"เอ่อ.. ฉันยังคิดว่า ‘เดอะวอยซ์’ จะมีแต่หนุ่มเฉาสาวอัปลักษณ์ซะอีกแน่ะ อืม….ทำไมดันมีคนสวยหลุดออกมาด้วยล่ะ? ‘เดอะวอยซ์’ ไหนว่าไม่ดูหน้าตาไง?"
"นั่นสิ ผิดหวังหน่อยๆ แฮะ!"
"ไม่อยากเชื่อว่าหลังตอนที่สอง ‘เดอะวอยซ์’ จะกลายเป็นรายการธรรมดาที่เอาแต่ให้หนุ่มหล่อสาวสวยออกมาร้องเพลงกันเหมือนรายการประกวดอื่นๆ อ่ะ? ฉันยังคิดอยู่เลยว่า ‘เดอะวอยซ์’ จะสร้างบรรยากาศสดใหม่เสียอีก! ผู้เข้าแข่งขันคนนี้สงสัยจะเหมือนแบบเดิม ต่อไปฉันไม่ดู ‘เดอะวอยซ์’ แล้ว!"
"ฟังก่อนเถอะน่า"
ชาวเน็ตหลายคนทำการคอมเมนต์ในโลกออนไลน์ทันที เหล่าผู้เข้าแข่งขันของ ‘เดอะวอยซ์’ ในตอนแรกทิ้งรอยประทับอันลึกล้ำไว้อย่างดิบดี สร้างความตกตะลึงแก่ผู้คนจนเกินไปด้วย จึงทำให้ผู้ชมหลายคนชิงด่วนตัดสินจากภาพลักษณ์แรกพบไปก่อน มาตอนนี้พบผู้เข้าแข่งขันหญิงหน้าตาสะสวย พวกเขาจึงรู้สึกไม่เข้ากันอยู่บ้าง!
ผู้เข้าแข่งขันหญิงนี้มีชื่อว่าหยวนถง ตอนรอบคัดเลือก เธอใช้เพลงที่มีชื่อว่า ‘ดอกไม้ผลิบาน’ สร้างความประทับใจให้กับจางเย่ จึงได้ผ่านเข้ารอบมา ทว่าในรายการตอนที่หนึ่งก็มีผู้เข้าแข่งขันหญิงเลือกร้องเพลงนี้ไปแล้ว เพื่อไม่ให้เพลงซ้ำกัน ฝ่ายดนตรีและเรียบเรียงเพลงจึงเข้ามาขอความเห็นจากจางเย่ให้หยวนถงเปลี่ยนเพลง บทเพลงนี้ไม่ใช่เพลงรักหรือเพลงเร็วอะไร นำมาใช้กับการประกวดแข่งขันเช่นนี้ก็ออกจะมีความเสี่ยง เพราะไม่ใช่เพลงที่เหมาะสมกับการแข่งขัน แต่จางเย่กับทีมเชื่อมั่นว่าหยวนถงจะทำออกมาได้ดี!
บทเพลงนี้มีชื่อว่า —— ‘ขอวันพรุ่งนี้ให้ลูกๆ ของฉัน’
"ฉันอยากมีลูกสักคน สอนสั่งเขาอ่านและเขียน"
"ฉันอยากมีลูกสักคน สอนให้เขายืนหยัดและมีความคิดอ่าน"
"ฉันอยากมีลูกสักคน สอนให้เขาอดทนและมีเมตตา"
"ฉันอยากมีลูกสักคน สอนให้เขาจริงใจไม่เห็นแก่ตัว"


เมื่อผู้เข้าแข่งขันหญิงอ้าปากขับร้อง ทุกคนพลันต้องปิดปากลงกะทันหัน!
ในอินเทอร์เน็ตเกิดเสียงวิจารณ์ฮือฮา!
"ถล่มแม่*มันสิ!"
"แม่*ร้องเพราะโคตร!"
"นี่...นี่มันร้องได้ดีเกินไปแล้วว้อย!"
"เชี่* ใครบอกว่าหน้าตาดีแล้วร้องเพลงไม่เพราะวะ? ฉันแทบโดนพวกนายลากเข้ารกเข้าพงแล้วเนี่ย! คนก็หน้าตาสะสวย เสียงเองก็สุดยอดอย่างหน้าตา!"
"เหอะๆ ฉันขอถอนคำพูดก่อนหน้า ‘เดอะวอยซ์’ ตอนแรกส่งสัญญาณให้ฉันผิดไปจริงๆ ฉันยังคิดว่าเวทีนี้จะไม่มีหนุ่มหล่อสาวสวยซะอีก!"
"คนร้องได้ดีแทบไม่ต่างกับหลัวอวี่เลย! นี่แหละแม่ทัพใหญ่! แถมหน้าตาดีด้วย!"
" ‘เดอะวอยซ์’ จะสุดยอดไปแล้ว หาผู้เข้าแข่งขันดีๆ มาจากไหนได้ตั้งเยอะแยะกัน!"
ขณะนั้นเอง เฉินกวงกับฟ่านเหวินลี่บนจอโทรทัศน์ก็กดปุ่มในเวลาเดียวกัน! หันเก้าอี้มาพร้อมๆ กัน!
"หันแล้ว!"
"ยังขาดโค้ชอีกสองคน!"
"วี๊ดวิ้วววววววว! สุดยอดมาก!"
"หึ ตาเฉินเห็นสาวสวยตาแทบถลนแน่ะ ฮ่าๆ !"
"จางเสียยังลังเลอยู่นิดหนึ่งแฮะ!"
หยวนถงยังคงร้องเพลงต่อไป ไม่ได้ใช้เทคนิกไต่เสียงสูง ไม่ได้ใช้ทักษะพิเศษโชว์อะไร เพียงแต่ใช้ความรู้สึกอันลึกล้ำร้องเพลงนี้ออกมา บางที..เธอคงกำลังขับร้องถ่ายทอดตัวเองออกมา ถ่ายทอดเนื้อหาในบทเพลงให้กับเด็กๆ ที่กำลังจะมาถึง คือประสบการณ์ตลอดชีวิตยี่สิบกว่าปีของเธอนั่นเอง ช่างงดงาม ทรงเสน่ห์!


"ลูกสาวของฉัน"
"ลูกชายของฉัน"
"ฉันไม่อยากให้พวกเธอพูดไม่เก่งอย่างฉัน"
"ฉันไม่อยากให้พวกเธอเห็นแก่ตัวและลำบากอย่างฉัน"
"ฉันไม่อยากให้พวกเธอต้องเดียวดายทนทรมาน"
"ฉันไม่อยากให้พวกเธอ..."


จางหย่วนฉีหมุนมาแล้ว!
จางเสียหันเล็กน้อย ก่อนกดปุ่มเลือกตัวเช่นกัน!
ทุกคนหันมากันหมด!
เป็นโอกาสน้อยอย่างยิ่งที่โค้ชทั้งสี่คนจะหมุนตัวหาผู้เข้าแข่งขันคนเดียวกัน!
เหล่าผู้ชมระเบิดอารมณ์กันออกมา! ต่างส่งเสียงเชียร์หยวนถง ปรบมือให้กับหน้าตาอันงดงาม ปรบมือให้กับน้ำเสียงอันทรงเสน่ห์ของเธอ!
ที่หลังเวทีที่สอง จางเย่อยู่กับพ่อแม่ของหยวนถงที่ไม่ได้มีสีหน้าท่าทางสนใจอะไรนัก เห็นได้ชัดว่าไม่ได้สนับสนุนลูกสาวเลย แต่เมื่อเห็นลูกสาวร้องเพลงได้อย่างลึกซึ้งกินใจ ที่สุดนัยน์ตาก็เริ่มมีประกายน้ำตาออกมา ..เห็นโค้ชทั้งสี่แสดงความสนใจไม่สิ้น ..เห็นว่าเหล่าผู้ชมนั้นส่งเสียงชื่นชม คุณแม่หยวนเริ่มตาแดงรื้น หางตามีหยดน้ำตาหยาดออกมา หันไปมองหน้าสามี ทั้งสองยกมือขึ้นโบกให้กับลูกสาวแล้ว!
หยวนถงร้องไห้! ยิ่งร้องมาถึงตัวอักษรสุดท้าย น้ำเสียงทวีความสั่นเทิ้ม พร้อมๆ กับเสียงเพลงที่จบลง เธอถึงเห็นว่าโค้ชทั้งสี่ล้วนหันมาหาเธอ! สุดท้ายอดไม่ได้ที่จะปิดปากร้องไห้ออกมา แรงกดดันนี้คงเก็บไว้นานจนเกินไป ภายใต้สายตาจับจ้องของผู้ชมนับหมื่น คนเองก็เกิดความหวั่นไหวได้ง่ายดาย น้ำตาของหยวนถงไหลรินออกมา
จางเสียเห็นดังนั้น ขอบตาพลันรื้นไม่น้อย อาจเพราะหวนนึกถึงเรื่องราวหลายอย่าง อารมณ์ความรู้สึกก็ซับซ้อนไม่เบา
เฉินกวงยังคงเจนเวที สองมือยกชูขึ้น "ช่างเหนือความคาดหมายจริงๆ ครับ!"
หน้าตาสะสวย!
ทักษะการร้องเพลงสมบูรณ์!
บทเพลงที่ทำให้คนหวั่นไหว!
การปรากฏตัวของหยวนถง แต่งแต้มสีสันให้กับทั้งเวที!
……
ชาวเน็ตเองก็โหวกเหวกโวยวาย
"ร้องได้ดีสุดยอด!"
"ฉันฟังจนร้องไห้เลย!"
"ฉันด้วย!"
"ฉันเป็นแฟนคลับเธอแล้ว! หยวนถงยอดมาก!"
"ขอสนับสนุนให้เธอได้เลือกทางที่ชอบ!"
"ใช่ ไม่ต้องทำธุรกิจแล้ว! ร้องเพลงเถอะ! ทางเดินของเราต้องให้เราเดินเอง!"
……
เหล่าผู้เชี่ยวชาญในวงการทั้งหลายล้วนกลายเป็นเงียบเสียงลง เช่นเดียวกับผู้กำกับของรายการประกวดร้องเพลงในช่องสถานีดาวเทียมแห่งหนึ่ง ขณะนี้ได้แต่ลอบถอนหายใจเงียบๆ เท่านั้น เขาทราบว่าตัวเองและอีกหลายคนนั้นยังคงดูเบาจางเย่เกินไป ทั้งที่ ‘เดอะวอยซ์’ ยังไม่ทันออกอากาศ พวกเขาก็พยายามบอยคอต พยายามว่าร้าย หลายคนไม่ได้มีความคิดที่จะไปทับถมกับคู่มือจริงๆ หรอก พวกเขายังไม่ได้ตกต่ำอะไรขนาดนั้น เพียงแต่ไม่คิดจริงๆ ว่ารายการประกวดที่ไร้หนุ่มหล่อสาวสวยจะกลายเป็นกระแสขึ้นมาได้ พวกเขาเห็นว่านี่คือสิ่งที่ผิดไปจากกระแสของตลาดปกติ ดังนั้นพอ ‘เดอะวอยซ์’ ตอนแรกแสดงผลลัพธ์ให้พวกเขาได้เห็น จางเย่ใช้เพียงหนุ่มเฉาสาวอัปลักษณ์ออกมาทำให้ทุกคนคิดว่าเป็นการดึงกระแสเรตติ้ง ทำให้เหล่าคนในวงการต้องตะลึง ทุกคนล้วนต้องอ้าปากค้าง!
แต่วันนี้ จางเย่สั่งสอนบทเรียนให้กับเพื่อนร่วมวิชาชีพอีกบทหนึ่ง!
ใครบอกว่า ‘เดอะวอยซ์’ ไม่อาจมีหนุ่มหล่อสาวสวยได้?
ใครตัดสินใจ? ไม่มีทั้งนั้น! จางเย่เองก็ไม่ได้พูดอะไร! เขาเพียงบอกว่าอย่าได้สนใจหน้าตา!
ถ้าเกิดว่าร้องเพลงได้ดี หน้าตายังสะสวยสุดๆ อีก อย่างนั้นก็ไม่ใช่เรื่องยิ่งดีหรืออย่างไรกัน? ดูอย่างหยวนถงตอนนี้สิ ผู้เข้าแข่งขันประเภทนี้ส่องโคมหาบางครั้งยังหาไม่พบเลย! การพัฒนาต่อไปนี้ของหยวนถง บางทีน่าจะราบรื่นยิ่งกว่าหลัวอวี่และเฉียนผิงฝานเสียอีก พื้นฐานก็ดี เงื่อนไขเองก็ได้เปรียบ!
ที่ตอนแรก ‘เดอะวอยซ์’ ล้วนเป็นหนุ่มเฉาสาวอัปลักษณ์นั้น เป็นหลายคนชิงด่วนตัดสินใจด้วยความคาดหวังผิดๆ ไปเอง เป็นพวกเขาเข้าใจผิดเกี่ยวกับ ‘เดอะวอยซ์’ วันนี้จางเย่เลือกผู้เข้าแข่งขันคนแรก เป็นเรื่องพิจารณาไว้ดีแล้ว จางเย่มีความคิดเห็นเป็นของตนเอง สุดท้าย หยวนถงทำให้ทั้งเวทีต้องตกตะลึง ใช้ความจริงบอกกล่าวกับทุกคนว่า --- อย่าได้ใช้ความเห็นของพวกเขาด่วนตัดสิน ‘เดอะวอยซ์มหาชน’!
……
ที่บ้านพ่อกับแม่ของจางเย่
แม่ตาเป็นประกายวิบวับ "คนนี้สวยมาก ร้องเพลงเพราะดีด้วย!"
จางเย่หัวเราะฮ่าๆ "แน่นอน หยวนถงเป็นไพ่เด็ดที่ผมเตรียมไว้เชียวนะ ให้เธอทำให้คนดูตอนที่สองต้องตะลึงนี่แหละ"
จู่ๆ แม่ก็ถามว่า "นิสัยเธอเป็นไง?"
"ใช้ได้อยู่ นิสัยทำไมเหรอ?" จางเย่
แม่เริ่มครุ่นคิด "จริงสิ นิสัยดีหรือเปล่า?"
จางเย่โบกมือ "คุยๆ กันแค่เรื่องเพลง ไม่ได้สนใจเรื่องอื่นเลย ไม่รู้สิ น่าจะดีมั้ง ดูกตัญญูดี เอ๊ะ แม่จะถามทำไมน่ะ?"
พ่อเหลือบตามามอง "แม่แกจะจับคู่ให้แกน่ะสิ"
แม่กล่าวรับทันควัน "ใช่ เด็กคนนี้สวยมาก ร้องเพลงก็เพราะ ฐานะทางบ้านก็ไม่เลว แม้ว่าตอนนี้จะยังไม่ดัง แต่ต่อไปต้องได้ดีแน่ ฉันว่าเหมาะกับแกนะ"
จางเย่แทบเป็นลม "แม่ ไม่ใช่บอกแล้วเหรอว่าเรื่องนี้อย่ากังวลน่ะ"
แม่เบ้ปาก "ฉันไม่ได้กังวล แกน่ะถึงวัยแล้ว ฉันว่าคนในวงการบันเทิงแต่งงานช้า สี่สิบกว่าก็ยังไม่แต่งกันสักที อย่าไปเลียนแบบพวกเขาล่ะ!"
"แม่วางใจน่า หยวนถงน่ะเรียกว่าแค่สวยธรรมดาหรอก" จางเย่หยุดก่อนกล่าวต่อ "เมียผมน่ะ สวยกว่าเธอเยอะ!"
เฉินเฉินที่นั่งอยู่บนโซฟาหันมากลอกตาใส่ "...หึๆ"
แม่ไม่เชื่อ "เอาจริงเหรอ?"
จางเย่หัวเราะ "ไม่มีพลาด รอดูก็แล้วกัน"
เรื่องนี้เป็นความจริง อู๋เจ๋อชิงสวยกว่าหยวนถงมากจริงๆ เนื่องจากมองคุณอู๋มานาน ดังนั้นจางเย่จึงไม่ได้สนใจหยวนถงแม้แต่น้อย ในใจไร้ความรู้สึกเช่นนั้นตั้งแต่นั้น เพียงปล่อยแม่พูดจาวุ่นวายไปเรื่อย เพราะคิดว่าจางเย่ยังไม่พบเนื้อคู่เสียที
พ่อขัดจังหวะ "อย่าเพิ่งพูดเลย คนต่อไปมาแล้ว" ตอนแรกพ่อไม่ชอบดูรายการแบบนี้หรอก ดูก็ไม่ค่อยรู้เรื่อง แต่อาจเป็นเพราะลูกชาย ตอนนี้จึงเกิดติดขึ้นมาด้วย คนอื่นพูดเสียงดังเข้าหน่อย เขาเองก็ไม่ชอบใจเวลาจะดูแล้ว
แม่หันมาสนใจดูโทรทัศน์ต่อ ไม่ได้คุยถึงเรื่องแฟนของจางเย่อีก รีบถามเกาะติดรายการทันที "คนต่อไปเป็นใคร? ผู้ชายหรือผู้หญิง? ร้องเพลงเป็นไงบ้าง?"
จางเย่หัวเราะเบาๆ เปิดจุดขาย "คนต่อไป ทำให้พวกพ่อกับแม่สะดุ้งโหยงแน่ รอดูสิ ผมไม่เล่าหรอก!"


=====================


《给我未来的儿子或女儿 : ขอวันพรุ่งนี้ให้ลูกๆ ของฉัน 》


我想有个孩子，教他说话和写字。
ฉันอยากมีลูกสักคน สอนสั่งเขาอ่านและเขียน
我想有个孩子，教他独立和反思。
ฉันอยากมีลูกสักคน สอนให้เขายืนหยัดและมีความคิดอ่าน
我想有个孩子，教他宽容跟仁慈。
ฉันอยากมีลูกสักคน สอนให้เขาอดทนและมีเมตตา
我想有个孩子，教他诚挚与无私。
ฉันอยากมีลูกสักคน สอนให้เขาจริงใจไม่เห็นแก่ตัว
我的女儿。
ลูกสาวของฉัน
我的儿子。
ลูกชายของฉัน
我不想你们和我一样不善言辞。
ฉันไม่อยากให้พวกเธอพูดไม่เก่งอย่างฉัน
我不想你们和我一样苛刻自私。
ฉันไม่อยากให้พวกเธอเห็นแก่ตัวและลำบากอย่างฉัน
我不想你们和我一样顾影弄姿。
ฉันไม่อยากให้พวกเธอต้องเดียวดายทนทรมาน
我不想你们和我……
ฉันไม่อยากให้พวกเธอ……




*-*-*-*-*-*-*-*-*-*-*-*-*-*-*-*-*


[Go To Next Chapter]( ./92.md)