##บทที่ 609 : เปิดรอบปฐมทัศน์!
วันรอบปฐมทัศน์ของ ‘ปรมาจารย์’
เมืองหลวง ประมาณเก้าโมงเช้า
เซียงหลงอินเตอร์เนชั่นแนลซีนีเพล็กซ์ ฮอลล์หนึ่ง
หลังเวที ทีมงานกำลังแต่งหน้าให้จางเย่ ส่วนนักแสดงที่เหลือต่างแต่งหน้ามาจากบ้านหรือไม่ก็บริษัทแต่งให้แล้วเรียบร้อย พร้อมเดินพรมแดง รอบปฐมทัศน์นี้จัดขึ้นอย่างยิ่งใหญ่ทีเดียว ทว่าจางเย่กลับไม่มีทีมงาน แม้แต่บริษัทหรือผู้จัดการของตัวเอง ‘อุปกรณ์’ และช่างแต่งหน้าก็เช่นกัน เมื่อมาถึงเขาได้แต่ขอให้ช่างแต่งหน้าจากทีมงานหนังมาช่วย มือขวาของจางเย่ถือโทรศัพท์คุยขณะแต่งหน้าไปด้วย
“พี่ชาย พวกเรามาถึงแล้ว” น้องสาวคนที่สามกล่าว
จางเย่ “งั้นก็เข้ามาสิ งานจะเริ่มแล้ว”
น้องสาวคนที่สองฉกโทรศัพท์ไปฟ้อง “แต่พวกเขาไม่ให้เราเข้าไป! บอกว่าพวกเราไม่มีตั๋ว!”
จางเย่หัวเราะ “โอเค เข้าใจแล้ว พวกเธอมีกี่คนล่ะ?”
น้องสาวคนที่สองตอบ “มีห้าคน มีหนู พี่สาว เหมิงเหมิง กับเพื่อนอีกสองคน พี่ชาย พี่รีบมารับเราให้ว่องเลย เร็วๆๆ! หนูอยากเห็นดารา!”
“พี่ชายเธอกำลังแต่งหน้าอยู่ ออกไปไม่ได้ รอแป๊บหนึ่งนะ เดี๋ยวพี่ให้คนไปรับพวกเธอ” หลังวางสาย จางเย่กดโทรหาคนอื่นต่อ “ฮัลโหล เสี่ยวหวัง ฉันจางเย่นะ ญาติของฉันมาชมรอบปฐมทัศน์ด้วยน่ะ ตอนนี้อยู่ที่ทางเข้าแล้ว รบกวนนายพาพวกเธอเข้ามาหน่อย”
เสี่ยวหวังตอบรับทันที “ไม่มีปัญหา ไม่มีปัญหา!”
จางเย่กล่าวเพิ่ม “มีเด็กห้าคนนะ น่าจะสังเกตง่าย”
“อาจารย์จางไม่ต้องกังวล ปล่อยให้ผมจัดการเถอะ!” เสี่ยวหวังรับปากแข็งขัน
“ขอบคุณมากเสี่ยวหวัง” จางเย่กล่าว “รบกวนแล้ว”
สำหรับหนังรอบปฐมทัศน์เช่นนี้ คนธรรมดาจะได้ตั๋วมาครองกันไม่มากนัก ต่อให้จะมีเงินถึงแค่ไหน ก็ยังจำเป็นต้องพึ่งสายสัมพันธ์ภายในในการซื้ออยู่ดี ทว่าสำหรับนักแสดงหลักของ ’ปรมาจารย์’ อย่างจางเย่ ไม่มีปัญหามากนักสำหรับการพาคนในครอบครัวเข้ามา ขอเพียงคนไม่เยอะเกิน พวกเขาไม่จำเป็นต้องใช้ตั๋ว และถึงแม้จะไม่มีที่นั่งหรือที่นั่งสำรองให้จริงๆ อย่างมากก็แค่หาที่นั่งพิเศษเอา สรุปคือล้วนไม่มีปัญหา น้องสาวสามคนของเขาบ้าดาราขนาดหนักมาแต่ไหนแต่ไรแล้ว พวกเธอจึงอยากมางานนี้กันสุดๆ ตั้งแต่เมื่อวานก็เอาแต่ก่อกวนตื๊อจางเย่ไม่หยุด อ้อนวอนให้เขาพามางานนี้ให้ได้ ในเมื่อน้องสาวร้องขอมา และไม่ใช่เรื่องเหนือบ่ากว่าแรง พี่ชายที่ดีอย่างจางเย่จะปฏิเสธได้หรือ?


……


สถานที่จัดงานรอบปฐมทัศน์
นักข่าวล้วนอยู่ในตำแหน่งที่กำหนดไว้
ผู้ชมหนาแน่นขนัดตา
เสี่ยวหวังที่เป็นหนึ่งในทีมผู้จัดงานได้พาน้องสาวของจางเย่มานั่งในแถมที่ 4 ติดหน้าหน้า ค่อนข้างเยื้องไปทางขวา ถือว่าเป็นทำเลที่ไม่เลวเพราะสามารถมองเห็นเวทีได้ค่อนข้างดี
น้องสาวคนโตเฉาตาน “ขอบคุณนะคะพี่หวัง”
เสี่ยวหวังอมยิ้ม “ไม่เป็นไรครับ เชิญพวกเธอนั่งเถอะ อยากได้อะไรก็เรียกพี่นะ” เขากล่าวเสร็จก็จากไปทำธุระต่อ
เสี่ยวเชียนเพื่อนของเฉาเหมิงเหมิงอุทานว้าวไม่หยุดปาก “พวกเราได้ที่นั่งแถวหน้าๆ ด้วย?”
เสี่ยวเหวินเพื่อนของเฉาเหมิงเหมิงอีกคนกล่าว “เหมิงเหมิง พี่ชายเธอโคตรสุดยอด! นี่เป็นครั้งแรกเลยที่ฉันได้มาดูหนังรอบปฐมทัศน์ รู้สึกโคตรดี! โคตรตื่นเต้น!”
เฉาเหมิงเหมิงหัวเราะเหอๆ “แน่สิ พวกเธอคิดว่าพี่ใครล่ะยะ”
น้องสาวคนรองกล่าวอย่างตื่นเต้นไม่ต่างกัน “จะเริ่มแล้ว จะเริ่มแล้ว!”
งานหนังรอบปฐมทัศน์เริ่มขึ้นแล้ว
เหล่านักแสดงทยอยเดินลงมาบนพรมแดงทีละคนเพื่อพบปะผู้คน นำขบวนด้วยจางหย่วนฉี ต่อมาเป็นต้าหลง ตามด้วยเถียนเสวี่ยเทา สุดท้ายเป็นจางเย่ที่ค่อยๆ เดินออกมา นี่เป็นครั้งแรกที่เขาได้เดินบนพรมแดง รู้สึกไม่เลวเลยทีเดียว ขณะที่กำลังเดินไปยังเวที เขาไม่ลืมที่จะโบกไม้โบกมือยิ้มแย้มทักทายผู้ชมไปด้วย
เสียงปรบมือดังเกรียวกราวจากทั่วทุกสารทิศ
โดยเฉพาะน้องสาวสามคนที่ปรบมืออย่างหนักหน่วง ตบจนมือแดงเถือกไปหมด!
“พี่ชาย!”
“พี่หล่อจังเลย!”
“โอ้ว!”
ได้เห็นดารามากหน้าหลายตารวมไปถึงนางฟ้าซูเปอร์สตาร์เดินผ่านไปต่อหน้าต่อตาอย่างนี้ ทำเอาเพื่อนของเฉาเหมิงเหมิงสองคนปลื้มปริ่มน้ำตาคลอเบ้า ราวกับฝันไปแน่ะ! ต่างรีบเร่งปรบมือจนแดงเถือกด้วยเช่นกัน!
คนสุดท้ายที่ปรากฏตัวคือหวังเฉิงเผิง ในฐานะที่เป็นผู้กำกับของภาพยนตร์ จึงได้รับเสียงปรบมือดังสนั่นที่สุดจากผู้คน เขาเดินขึ้นไปบนเวที หยิบไมโครโฟนแล้วเริ่มกล่าวคำปราศรัย “ขอบคุณครับทุกท่าน ขอบคุณสื่อ ผู้ชมที่รัก และเพื่อนๆ ทุกคน ยินดีต้อนรับเข้าสู่รอบปฐมทัศน์ของ ‘ปรมาจารย์’ หลังจากสิบเดือนของการถ่ายทำ การลงทุน........”
กำหนดการหนังรอบปฐมทัศน์ดำเนินการไปเรื่อยๆ ตามขั้นตอน
กล่าวเปิดงาน นักแสดงกล่าวปราศรัย รอบคำถามจากสื่อ ผู้ชมหมุนวงล้อเสี่ยงโชค และอื่นๆ
ทันทีที่เข้าสู่รอบสัมภาษณ์สื่อ จางหย่วนฉีในฐานะที่เป็นสตาร์ควีนย่อมเป็นเรื่องง่ายๆ เธอผ่านการสัมภาษณ์มาหลายครั้งหลายหนจวนจะครบร้อยอยู่แล้ว ส่วนต้าหลงก็ไม่พูดอะไรกับสื่อนักเพราะเป็นบุคลิกส่วนตัว เขารีบเร่งจบการสัมภาษณ์ด้วยไม่กี่คำพูด พอเถียนเสวี่ยเทากับนักแสดงนำหญิงหมายเลขสองขึ้นบนเวที พวกเขาดูตื่นเต้นอย่างเห็นได้ชัด มีรอบหนึ่งท่ามกลางคำถามที่รัวใส่ เขาตอบคำถามผิดไปแต่ก็รีบแก้ลำได้อย่างทันท่วงที การสัมภาษณ์ผ่านพ้นไปด้วยดี ส่วนนักแสดงนำหญิงหมายเลขสองเกือบจะตกจากเวทีเพราะรองเท้าส้นสูง ทำเอาผู้ชมตกใจกลัวว่าเธอจะหล่นจากเวทีไปด้วย
นักข่าวหันกล้องไปหาพวกเขาทันที จะทำอะไรพลาดอีกไหมนะ? เรื่องเช่นนี้เป็นอะไรที่พวกนักข่าวหวังจะเห็นมาก ถ้าทุกคนไร้ข้อผิดพลาดแล้วสุดแสนจะไร้ที่ติแบบจางหย่วนฉีล่ะก็ พวกเขาจะไปหาข่าวจากไหนกันล่ะจริงไหม?
เถียนเสวี่ยเทาและนักแสงหญิงหมายเลขสองถือว่าเป็นนักแสดงที่ค่อนข้างมีชื่อเสียง ได้แสดงหนังมาหลายปีแล้ว ถึงอย่างนั้น ในหนังกับชีวิตจริงก็เป็นคนละเรื่องกัน แม้ว่าตอนแสดงจะไม่ตื่นเต้น นั่นไม่ได้หมายความว่าต่อหน้าสายตาคนมากมายจากทั้งสื่อและผู้ชมแล้วจะไม่ตื่นเต้น ยิ่งกว่านั้น นี่เป็นงานใหญ่และโอกาสครั้งสำคัญที่ได้เข้าร่วมเป็นครั้งแรก ด้วยวัยวุฒิของทั้งคู่ย่อมไม่อาจเทียบชั้นได้กับดาราใหญ่อย่างจางหย่วนฉี
พวกเขาก้าวลงจากเวลา กลับที่นั่งของตัวเอง
เถียนเสวี่ยเทากล่าวหน้าแดงๆ “ไฮ้ ดันตื่นเต้นไปหน่อย”
จางหย่วนฉีหันมาพูดกับเขาอย่างพี่สาวคนโต “ไม่เป็นไรนะ ฉันเองยังตื่นเต้นเลยเวลาให้สัมภาษณ์” ก่อนจะหันไปหานักแสดงนำหญิงหมายเลขสอง “เจวียนเอ๋อร์ ข้อเท้าเป็นอะไรรึเปล่า?”
นักแสดงนำหญิงหมายเลขสองกล่าว “ไม่เป็นอะไรค่ะพี่สาวจาง แค่รองเท้าใหญ่ไปนิด สงสัยหยิบผิด”
จางหย่วนฉีได้ยินเช่นนั้นก็หัวเราะ “ฮิๆ รองเท้าฉันเล็กไปพอดีเลย ไซส์ 36 แน่ะ เธอมาใส่ของฉันดีกว่านะ”
“ได้ไงกันคะ ไม่ๆๆ” นักแสดงนำหญิงหมายเลขสองรู้สึกอบอุ่นใจ
“ฉันไม่ได้เป็นโรคน้ำกัดเท้า ใส่ได้ตามสบายจ๊ะ” จางหย่วนฉีถอดรองเท้าให้แลกอย่างใจกว้าง
พอนักแสดงนำหญิงหมายเลขสองเห็นอย่างนั้น ก็ได้แต่ต้องแลกรองเท้าใส่กับเธอ ความรู้สึกดีเอ่อล้น “ขอบคุณมากค่ะพี่สาวจาง”
ฉากนี้ถูกผู้สื่อข่าวที่อยู่ด้านข้างถ่ายเก็บไว้ ซึ่งไม่มีใครประหลาดใจนัก ในวงการบันเทิง เป็นที่รับรู้กันดีว่าจางหย่วนฉีมีมนุษย์สัมพันธ์ที่ดียิ่ง ห่วงใยคนอื่นๆ เสมอ ไม่เคยมีปัญหากับใคร ขนาดดาราที่มีชื่อเสียงไม่ค่อยดีเมื่อเจอจางหย่วนฉี ยังทักทายด้วยความสุภาพเสียด้วยซ้ำไป ซึ่งไม่ต่างจากที่เห็นอยู่ตอนนี้ พี่สาวจางผู้ใส่ใจผู้อื่น รู้จักกาลเทศะ ไม่เคยวางกล้ามโอ้อวด
จางเย่เห็นก็ไม่ได้พูดอะไรออกมา พี่สาวจางเป็นคนยังไง เขาล้วน ‘รู้ซึ้ง’ ดีที่สุด


………


บนเวที
พิธีกรยิ้มแย้มถาม “ใครต่อดีครับ?”
หวังเฉิงเผิงมองไปทางซ้ายมือก่อนเรียก “อาจารย์จาง ตาคุณแล้ว”
“ตาผมแล้วเหรอ? โอเคครับ” จางเย่จัดสูทของตัวเองให้เรียบร้อย ก่อนตรงไปที่เวทีพร้อมรอยยิ้ม
พิธีกรยื่นไมโครโฟนให้จางเย่
จางเย่รับไมค์มา ก่อนจะยิ้มพลางกล่าว “ในที่สุดก็ตาผมสักที ก่อนจะเริ่มถามคำถาม ขอผมพูดอะไรหน่อยนะครับ” จางเย่หยุดผู้สื่อข่าวที่กำลังจะยิงถามอะไรบางอย่าง “ที่ผู้กำกับหวังให้ผมขึ้นเวทีมาเป็นคนสุดท้าย จริงๆ แล้วมีเหตุผลอยู่นะ เพราะมีคนให้ชื่อเล่นผมน่ะสิ ขนานนามว่า ปากมารผจญ บอกว่าผมจับไมโครโฟนทีไรก็มีแต่เรื่อง......”
จบคำ บรรดาผู้ชมในโรงพลันหลุดหัวเราะลั่น!
หวังเฉิงเผิงหัวเราะขณะชี้ไปทางจางเย่
นักแสดงที่อยู่ข้างๆ อีกสองคนขำคิกคัก
เหมือนตอนนักศึกษาเป่ยต้าก่นด่าคนที่เป็นเรื่องครึกโครมไปหมด เรื่องนี้ใครๆ ก็รู้ พอมาฟังจางเย่เย้ยหยันตัวเอง ทุกคนเลยอดหลุดหัวเราะไม่ได้
จางเย่กล่าวต่อ “จริงๆ แล้วผมก็ไม่ค่อยมั่นใจในตัวเองเท่าไรนะตอนนี้ วันนี้เป็นงานใหญ่ขนาดนี้ ดีกว่าถ้าผมจะไม่พูดอะไรผิดๆ อีกน่ะครับ เดี๋ยวจะสร้างปัญหาให้ผู้กำกับหวังกับทีมงานเสียเปล่าๆ เพราะอย่างงั้น คำถามของนักข่าวที่จะถามผม ขอเป็นแค่คำถามเดียวพอนะครับ แค่หนึ่งก็พอเนอะ ผมกลัวว่าพูดมากไปจะมีเรื่องเอาได้”
พวกผู้ชมฮาครืนอีกครั้ง
ผู้สื่อข่าวหญิงลุกขึ้นถามอีกครั้ง “ได้ค่ะอาจารย์จาง ฉันจะถามคุณคำถามเดียว เพื่อนๆ ผู้สื่อข่าวถามเกี่ยวกับหนังแล้วก็เบื้องหลังการถ่ายทำไปหมดแล้ว ดังนั้นฉันจะถามคำถามส่วนตัวแทนนะคะ บทของคุณในเรื่องเป็นตัวร้าย เป็นคนเก็บตัวที่ใช้ชีวิตอยู่คนเดียว ฉันอยากถามว่า คุณเป็นคนอย่างนั้นหรือเปล่าคะ? คุณมีแฟนแล้วหรือยัง? เล่าเรื่องชีวิตรักให้พวกเราฟังหน่อยได้ไหม? ฉันเชื่อว่ามีอีกหลายคนแน่นอนที่อยากรู้เรื่องนี้ คำถามของฉันจบลงแค่นี้ค่ะ”
ถามเสร็จ เธอก็กลับลงไปนั่ง
ทุกคนต่างโห่ร้องปรบมือกันเกรียวกราว รอให้จางเย่พูดเกี่ยวกับเรื่องความสัมพันธ์ของตัวเอง
ข่าวซุบซิบดาราเป็นเรื่องที่ใครๆ ก็อยากฟัง แต่เรื่องพวกนี้เป็นอะไรที่เหล่าดาราไม่อยากพูดถึงเสียเท่าไร เพราะไม่ใช่เรื่องที่จะพูดกันได้ง่ายๆ บางครั้งก็ไม่รู้ว่าจะตอบอย่างไรดี ไม่ว่าจะยอมรับหรือปฏิเสธล้วนแต่ไม่ดีทั้งนั้น กล่าวได้ว่า..นี่เป็นเหมือนกับแบบทดสอบความเป็นมืออาชีพของเหล่าดารา!
เถียนเสวี่ยเทามองบนเวที
นักแสดงนำหญิงหมายเลขสองกับนักแสดงที่เหลือก็กำลังลุ้นรอดูว่าจางเย่จะตอบอย่างไร
จางเย่ยิ้ม มองไปที่ผู้สื่อข่าวหญิง “นี่เป็นหนึ่งคำถามของคุณสินะครับ รูปประโยคนี่เป็นสามคำถามชัดๆ แถมเป็นคำถามคมซะด้วย คุณมีอะไรไม่พอใจผมหรือเปล่าเนี่ย?”
ผู้สื่อข่าวยิ้มแล้วโบกมือ
จางเย่กล่าว “เรื่องความสัมพันธ์ของผม จริงๆ แล้วก็เป็นประวัติศาสตร์แห่งโลหิตและหยาดน้ำตา!”
ทุกคนสงสัยตามทันที อะไรคือประวัติศาสตร์แห่งโลหิตและหยาดน้ำตากัน? บอกมาเร็ว! ให้ไวเลย!
จางเย่กล่าวต่อทันที “มีโลหิต! มีหยาดน้ำตา! มีอุจจาระ![1] ”
ทันทีที่ผู้ชมได้ยิน แทบสำลักไปตามๆ กัน อี๋! มีทั้งเลือด มีทั้งน้ำตา......แล้วยังมีอุจจาระอีก? ความสัมพันธ์คุณออกจะสกปรกมากไปหน่อยนะ!
หวังเฉิงเผิงหลุดขำพรืด!
นักแสดงนำหญิงหมายเลขสองเอามือปิดปากหัวเราะฮาครืนใหญ่!
จางเย่ยังคงยืนอยู่บนเวทีคุยกับผู้สื่อข่าวและผู้ชมต่ออีกพักใหญ่ ยิ่งพูดยิ่งตลก ทุกคนฟังอย่างสนุกสนาน อย่างไรก็ตาม หากลองคิดดูจะรู้ว่าจางเย่ไม่ได้พูดอะไรเกี่ยวกับความสัมพันธ์ของตัวเองสักคำ!
จางเย่ลงจากเวทีมานั่งที่ตัวเอง
ต้าหลงเหลือบมองไปที่เขา
เถียนเสวี่ยเทาก็มองไปที่จางเย่เช่นกัน
อย่างคำโบราณว่าไว้ การกระทำดังกว่าคำพูด ถ้าเทียบกับเถียนเสวี่ยเทาและนักแสดงนำหญิงหมายเลขสองที่ตื่นเต้นจนทำพลาดแล้ว การรับมือของจางเย่เรียกได้ว่าอยู่คนละระดับไปแล้ว จางเย่ไม่มีอาการตื่นเต้นสักนิด แถมยังเก่งกาจจนหยอกล้อกับผู้สื่อข่าวได้ แต่ละคำเต็มไปด้วยมุกตลก ทำให้บรรยากาศของงานรอบปฐมทัศน์ดูรื่นเริงขึ้นมาก สิ่งสำคัญที่สุดคือจางเย่ไม่ได้ตอบคำถามเลยแม้แต่น้อย เขาสามารถหลุดพ้นจากคำถามน่ากระอักกระอ่วนได้อย่างเชี่ยวชาญจริงๆ
นี่แหละคือความห่างชั้นระหว่างพิธีกรและนักแสดง ขณะที่งานของนักแสดงคือการเล่นละคร ทว่าจางเย่คือพิธีกรผู้เปี่ยมความสามารถหลากหลาย แสดงได้ทั้งในบทและนอกบท!






================


[1] ประวัติศาสตร์ (史) อุจจาระ (屎) ออกเสียงเหมือนกันคือ shǐ


*-*-*-*-*-*-*-*-*-*-*-*-*-*-*






[Go To Next Chapter]( ./10.md)