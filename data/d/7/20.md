##บทที่ 620 : มุงดูคนดัง!
ติ๊ง ติง ติ๊ง ติ่ง
กริ่งเลิกชั้นดังขึ้น ชั้นเรียนวิชาคณิตศาสตร์นี้จบลงแล้ว
แต่ภายในห้องเรียนของชั้นประถมศึกษาปีที่สองห้องหนึ่ง กลับไม่มีทีท่าว่าชั้นเรียนได้จบลง ทุกคนยังพูดคุยกันอย่างกระตือรือร้น นักเรียนและครูบาอาจารย์จากห้องข้างเคียงทยอยเข้ามากันไม่ขาดสายหลังจากได้ยินข่าวทางด้านนี้ หลายคนวิ่งมาเพื่อดูคนดัง ใจอยากเห็นจางเย่ตัวจริงว่าเป็นอย่างไร
“ดูสิ จางเย่!”
“ฉันรู้จักเขา ฉันรู้จักเขา!”
“ไอ๊หยา เป็นเขาจริงๆ! น้องชายฉันโครตชอบเขาเลย!”
“เขามาที่โรงเรียนเราได้ไงนะ? แต่ดีอะ ได้เห็นตัวจริงเป็นๆ แล้ว!”
“ปีที่แล้วเหมือนเขาจะมานะ ไม่ใช่ว่าลือกันให้แซ่ดหรือไงว่าเด็กป. 2 คนหนึ่งของเราเป็นญาติเขาน่ะ”
“ตัวจริงเหมือนในทีวีเป๊ะอะ”
“พูดกันว่าจางเย่หน้าตางั้นๆ แต่ฉันว่าเขาก็ดูใช้ได้นะ”
บรรดาครูก็เป็นคน โดยเฉพาะพวกครูผู้หญิง ต่างก็ช่างซุบซิบเหมือนกัน
ถึงตอนนี้ หลี่เจียซิ่งเดินขึ้นไปที่หน้ากระดานดำอย่างตื่นเต้น ขณะกล่าวกับเด็กๆ ในชั้น “นักเรียน! นักเรียน! พวกเธออาจจะรู้ไม่มากเท่าไร ครูจะแนะนำให้ฟัง อาจารย์ท่านนี้ชื่อว่าจางเย่” เขาผายมืออย่างสุภาพไปทางจางเย่ “พวกเธออาจจะมีบางคนเห็นข่าวพร้อมกับพ่อแม่ บางคนอาจจะไม่รู้เรื่องมากนัก แต่ตอนนี้ครูอยากจะบอกพวกเธอไว้ว่า เมื่อไม่กี่วันก่อนอาจารย์จางเย่ได้พิสูจน์ข้อความคาดการณ์ทางคณิตศาสตร์ที่สร้างปัญหาให้กับโลกคณิตศาสตร์มาเป็นร้อยปี ต่อสู้เพื่อนำชื่อเสียงและเกียรติยศมาสู่ประเทศของเรา เป็นนักคณิตศาสตร์หนุ่มที่เก่งที่สุดของชาติ ทั้งยังเป็นหนึ่งในนักคณิตศาสต์ชั้นนำของโลก!”
เมื่อเด็กๆ ได้ยิน ต่างก็ร้องว้าวกันเซ็งแซ่
“หา?”
“จริงเหรอคะคุณครู?”
“เก่งขนาดนั้นเชียว?”
“เฉินเฉิน ผู้ปกครองเธอเท่สุดๆ เลย!”
บรรดานักเรียนตบมือกันเกรียวกราว
เฉินเฉินกล่าวด้วยท่าทางนิ่งเรียบ “หึๆ แหงละ”
จางเย่กลับโบกมือกล่าว “อาจารย์หลี่กล่าวหนักไปแล้ว ผมยังมีความสามารถไม่ถึงขั้นนั้น ทุกคนยกย่องเกินไปแล้วครับ ผมเองที่จริงก็แค่นักคณิตศาสตร์ธรรมดาๆ คนหนึ่ง” เสแสร้ง! เสแสร้งเกินไปแล้วฉัน! ในใจจางเย่แย้งเหยงๆ ส่วนสีหน้าท่าทางก็ดู ‘เจียมตัว’ เต็มที่
“อาจารย์จางช่างถ่อมตัวเกินไปจริงๆ” หลี่เจียซิ่งกล่าว “นักเรียนทุกคน ครูอยากจะขอโทษทุกคน ณ ที่นี้ ก่อนช่วงพักกลางวัน โจทย์เลขที่ครูได้อธิบายให้ทุกคนฟัง เป็นครูเองที่ไม่ได้คิดให้ถี่ถ้วน สอนแก้โจทย์โดยไม่ได้ปรับกระบวนความคิด จนทำให้ทุกคนต่างไม่เข้าใจ หนำซ้ำครูยังคิดไปว่าทุกคนไม่ขยัน ไม่ตั้งใจฟัง แล้วยังโมโหใส่นักเรียนเฉินเฉินอีกต่างหาก ครูอยากจะบอกขอโทษ และขอบคุณอาจารย์จางจริงๆ ครับ เป็นอาจารย์จางที่ตีแสกหน้าผัวะเดียวปลุกให้ผมตื่น เรื่องการปฏิบัติต่อนักเรียนและกระบวนการสอน มีอีกมากที่ผมต้องเรียนรู้ และอีกหลายอย่างที่ต้องปรึกษาอาจารย์จาง จากนี้ไปผมจะเข้มงวดกับตัวเองมากขึ้น ปรับวิธีการสอนของตัวเองด้วย”
จางเย่โบกมือ “อย่าพูดแบบนั้นสิ” หยุดชั่วครู่ก่อนกล่าว “ตอนที่ผมมาถึง ผมอาจจะปกป้องเด็กมากเกินไป ในกรณีนี้ เฉินเฉินก็มีปัญหาของเธอเช่นกัน ไม่ว่าอย่างไรก็ไม่ควรจะท้าทายคุณครูแบบนั้น” หันหน้าไปหาเฉินเฉิน กวักมือเรียกเด็กหญิงตัวน้อยเข้ามาหา “มานี่ มาขอโทษอาจารย์หลี่และอาจารย์ท่านอื่นๆ สิ”
เฉินเฉินน้อยชักสีหน้าไม่เต็มใจ
หลี่เจียซิ่งรีบบอก “ไม่ต้องๆ อาจารย์จางคุณทำผมละอายใจจริงๆ เรื่องนี้เป็นผมที่จัดการไม่ดี ซ้ำยังสอนผิดพลาด จะให้เด็กมาขอโทษผมได้อย่างไร คุณไม่ต้องพูดแล้ว ขืนพูดอีก ต่อไปผมคงไม่มีหน้าสอนคณิตศาสตร์ให้พวกเด็กๆ แล้วจริงๆ ผิดก็คือผิด ครูก็เป็นเหมือนกัน” หากเป็นคนอื่น หลี่เจียซิ่งคงจะไม่มีทางยอมรับ ไม่มีทางพูดคำเหล่านี้ออกมาแน่ แต่ต่อหน้าไอดอลในวงการคณิตศาสตร์ของตัวเอง ผู้เชี่ยวชาญระดับตำนานของโลกคณิตศาสตร์ หลี่เจียซิ่งต่อให้ไม่ยอมรับใครก็ไม่กล้าไม่ยอมรับจางเย่!
ข้อพิพาทยุติลงเรียบร้อย
ตอนนี้ทุกคนต่างชื่นมื่นรื่นเริง
ภายใต้คำสั่งของผู้บริหารโรงเรียน บรรดาครูอาจารย์ต่างพากันแยกย้าย บ้างก็กลับไปห้องทำงานของตนเอง บ้างก็กลับเข้าชั้นเรียนเตรียมตัวสอนวิชาถัดไป
ผู้คนแยกย้ายไปเกือบหมด เหล่าผู้บริหารก็ไปแล้ว ทีนี้ก็พูดคุยเจรจากันตามสบายได้เสียที
หลี่เจียซิ่งรีบปรี่เข้าหาจางเย่ ถามเขาเกี่ยวกับปัญหาคณิตศาสตร์ “อาจารย์จาง ผมขอรบกวนเวลาคุณสักไม่กี่นาทีได้ไหมครับ? แค่ไม่กี่นาทีเท่านั้น ผมมีปัญหาคณิตศาสตร์ที่ไม่เข้าใจอยู่ ผมลองถามอาจารย์ที่ปรึกษาของผมแล้ว แต่ยังมีบางเรื่องที่อาจารย์ที่ปรึกษาของผมบอกไม่ได้ ดังนั้น…”
จางเย่พยักหน้า “ครับ คุณบอกมาเถอะ”
ถึงทั้งคู่อายุจะต่างกันไม่มาก แต่ชัดเจนว่าหลี่เจียซิ่งแก่กว่าจางเย่สักสองสามปี ทว่าในขณะนี้ เมื่ออยู่ต่อหน้าจางเย่ หลี่เจียซิ่งกลับถ่อมตัวราวกับเด็กนักเรียนชั้นประถมกำลังถามโจทย์เลขที่เป็นปัญหากวนใจ กระตือรือร้นรอคอยให้จางเย่บอกคำตอบ จางเย่ไม่คิดอะไรให้มากความ อธิบายข้อสงสัยให้ฟังอย่างง่ายดาย หลี่เจียซิ่งฟังเข้าใจบ้างเล็กน้อย แต่ส่วนใหญ่กลับฟังไม่เข้าใจ เหตุผลสำคัญคือระดับของเขาต่ำเกินไป เขาหยิบสมุดโน๊ตเล่มเล็กออกมาจดโน๊ตลงไปเหมือนที่เด็กนักเรียนทำกัน หลังจากจบเลคเชอร์ หลี่เจียซิ่งกล่าวขอบคุณทันที ราวกับได้เจิมกระหม่อมเบิกเนตร ได้ประโยชน์ไปมากมาย!
ยินนามไม่สู้พบหน้า[1]!
สมกับเป็นผู้เชี่ยวชาญคณิตศาสตร์ระดับโลก!
หันมาเห็นเฉินเฉิน ไม่รู้ทำไมหลี่เจียซิ่งถึงเริ่มรู้สึกว่าเด็กคนนี้ช่างถูกตาต้องใจนัก ดวงตากลมโตคู่นี้ช่างเฉลียวฉลาด จมูกน้อยๆ นี้ช่างน่ารัก คิ้วเล็กๆ นี้ช่างรับหน้าพอเหมาะพอเจาะ คิดดังนั้นพลันสีหน้าอ่อนโยนรอยยิ้มแต่งเติมเต็มหน้ากล่าวเสียงเบาว่า “เฉินเฉินหิวไหม? ออฟฟิศครูมีไมโครเวฟ เดี๋ยวครูไปอุ่นร้อนให้ อดข้าวมันไม่ดีนะ” หยิบกล่องอาหารที่เย็นชืดบนโต๊ะเฉินเฉินขึ้นมา หลี่เจียซิ่งหันมาพูดกับจางเย่ “เฉินเฉินฉลาดมาก สมองไว ซ้ำยังยืดหยุ่น พูดตามตรง หลายปีที่ผมสอนมานี้ ยังไม่เคยเห็นเด็กที่ฉลาดเท่านี้เลย อนาคตต้องประสบความสำเร็จยิ่งใหญ่ บวกกับการสั่งสอนของคุณ แน่นอนว่าต่อไปต้องเป็นทรัพยากรล้ำค่าของโลกคณิตศาสตร์!”
เฉินเฉิน “.....”
จางเย่ “.....”
ครูประจำชั้นจ้าวเหมย “.....”
นักเรียนชั้นประถมปีที่สอง ห้องหนึ่ง “……”
คุณเมื่อครึ่งชั่วโมงที่แล้วเพิ่งจะชี้หน้าพูดว่าเฉินเฉิน ‘มีปัญหา ไม่ตั้งใจ ไม่พยายาม ไม่ก้าวหน้า’ อยู่เลย ทำไมแค่พริบตาเดียว เฉินเฉินกลับเป็นเด็กมีพื้นฐานของนักคณิตศาสตร์ระดับโลกไปแล้วล่ะ?
หลี่เจียซิ่งออกไปอุ่นอาหารจากนั้นก็นำกลับมาให้เฉินเฉิน และยังออกหน้าอธิบายเหตุผลให้อาจารย์วิชาถัดไปฟัง เพื่อจะได้อนุญาตให้เฉินเฉินกินข้าวในเวลาเรียน
จางเย่เห็นว่าไม่มีเรื่องของตนแล้ว จึงหันไปหาครูประจำชั้นจ้าวเหมยที่เป็นคนเรียกมา “อาจารย์จ้าว งั้นผมขอตัวกลับนะครับ”
จ้าวเหมยถาม “คุณติดธุระไหมคะ?”
จางเย่ยืนขึ้น ตอบ “ไม่น่าจะมีอะไร คุณมีเรื่องจะคุยหรือครับ?”
จ้าวเหมยยิ้ม “เดี๋ยวพวกเราไปคุยกันที่ห้องพักครูดีกว่าค่ะ วันนี้ที่เชิญคุณมา หนึ่งคือเรื่องวิชาคณิตศาสตร์ ยังมีเรื่องที่สองที่อยากจะคุยกับคุณเกี่ยวกับปัญหาการเรียนของเฉินเฉินค่ะ ในโรงเรียนเรา เธอเป็นนักเรียนตัวก่อเรื่องชื่อดังเลย คุณครูหลายวิชาอยากจะพบผู้ปกครองของเฉินเฉินเพื่อพูดคุยกันเรื่องนี้ค่ะ”
จางเย่เริ่มเหงื่อตก “หา?”
จ้าวเหมยนำชายหนุ่มมาจนสุดระเบียงทางเดิน “คุณตามฉันเข้ามาค่ะ”
สมัยที่ยังเป็นนักเรียน จางเย่กลัวที่จะถูกเชิญผู้ปกครองสุดๆ แล้ว เป็นเพราะเมื่อกลับถึงบ้าน แน่นอนว่าเลี่ยงไม่พ้นต้องโดนพ่อแม่ฟาดยกใหญ่ ส่วนตอนนี้ เมื่อได้อยู่ในฐานะผู้ปกครองที่ถูกครูเชิญมาพบที่โรงเรียน เขาถึงเพิ่งเข้าใจว่าทำไมพ่อแม่ถึงฟาดเขาหนักขนาดนั้น เพราะอายคนนี่เอง! ลูกตัวเองก่อเรื่อง ตัวเองโดนเรียกมาด่าไปด้วย จางเย่ดีร้ายก็เป็นคนดังระดับบีเชียวนะ ขืนเป็นแบบนี้ได้หน้าตาไม่เหลือชิ้นดีน่ะสิ!
เฮ้อ เพิ่งยืดอกยกหางอยู่ได้ครึ่งวัน อีกเดี๋ยวลูกพี่จะโดนอัดกลับไปสภาพเดิมแหง!
จางเย่ได้แต่หวังว่าบรรดาคุณครูของเฉินเฉินจะไว้หน้าเขาบ้าง
อย่าได้ประณามเขายับเหมือนคราวที่พ่อแม่ของเขาเจอก็พอแล้ว


====================


[1] 闻名不如见面 ยินนามไม่สู้พบหน้า เป็นสำนวน หมายถึง ตัวจริงเลิศกว่าชื่อเสียงเสียอีก


*-*-*-*-*-*-*-*-*-*-*-*-*-*-*-*-*






[Go To Next Chapter]( ./21.md)