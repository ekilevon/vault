##บทที่ 668 : พิธีทีกรที่ไม่ว่าใครก็เป็นแทนไม่ได้!
ภายใต้ความตื่นตะลึง!
จางเย่กลับสงบเยือกเย็นยิ่ง ดูราวกับเพิ่งทำเรื่องเล็กๆ น้อยๆ อยู่อย่างไรอย่างนั้น ไม่ได้มีความรู้สึกว่าเป็นพิธีกรหน้าใหม่ประเภทที่หลังจากพูดเสร็จหรือไม่ก็ทำเรื่องที่ตนเองพออกพอใจเป็นพิเศษแล้วดูไม่เป็นธรรมชาติเลย ซ้ำยังไม่มีอาการแข็งเกร็งอย่างพิธีกรหน้าใหม่ กล่าวได้ว่า ปัจจุบันนี้เขาเป็นพิธีกรหน้าเก่าในวงการแล้ว ถึงแม้ว่าระยะเวลาในอาชีพนี้จะไม่นานนัก แต่ก็ได้ผ่านมาหลายสนาม ความสามารถในการขึ้นเวทีนับวันยิ่งแข็งแกร่ง การเคลื่อนไหวแฝงจังหวะดุดันและผ่อนคลาย ทุกอย่างล้วนเป็นธรรมชาติ การจะเป็นพิธีกรที่โดดเด่นคนหนึ่งในสายงานนั้น ต้องมีออร่าแบบนี้ ไม่อย่างนั้น เขาจะเอาอะไรมาเป็นพิธีกรรายการใหญ่ของ CCTV1 ได้ล่ะ!
เบื้องล่างสับสนวุ่นวาย
จางเย่สั่งให้หยุด “หยุดถ่ายทำสักครู่”
ตากล้องทั้งหมดมองไปที่เขา
จางเย่เดินไปยังกล้องตัวที่ใกล้ที่สุด “ให้ผมดูย้อนหลังหน่อย” พูดพลางคว้าหูฟังมาใส่
ตากล้องรีบตั้งสติ นำภาพก่อนหน้ามารีเพลย์
จางเย่ตรวจดูตนเองก่อนว่าพูดบทถูกต้องหรือไม่ พบว่าพูดเร็วเกินไป อย่าว่าแต่คนอื่นเลยแม้แต่เขาเองยังฟังไม่ค่อยทัน ดีที่เขาแสดงไม่พลาดสักจุด ไม่มีคำกลืนและไม่ได้พูดผิด คำโฆษณารวมรวดเดียวนี้ให้คนอื่นฟังก็ชัดเจนทุกคำ นับว่าไอเดียรายการสัมฤทธิ์ผล!
ทำไมจางเย่ถึงได้เร็วขนาดนี้?
ทำไมเขาถึงทำความเร็วได้ระดับนี้น่ะหรือ?
แน่นอนว่าเกี่ยวข้องกับการที่เขากิน ‘ผลเพิ่มความว่องไว’ ลงไปร้อยกว่าลูก!
ก่อนหน้านี้ จางเย่หมุนลอตเตอรี่ในแหวนเกมได้ ‘ผลเพิ่มความว่องไว’ มาติดๆ ไปร้อยกว่าผล จึงช่วยเพิ่มความเร็วในการตอบสนองต่อสิ่งต่างๆ ก่อนหน้านี้จางเย่ยังรู้สึกว่ามันไม่มีประโยชน์ รู้สึกว่าเอาค่าชื่อเสียงมาผลาญไปเปล่าๆ แต่พอหลังจากรายการ ‘เดอะวอยซ์’ นี้แวบขึ้นมาในสมอง เขาพลันได้ไอเดีย คิดถึงการใช้ประโยชน์จาก ‘ผลเพิ่มความว่องไว’ เหล่านั้น ‘หัวเฉ่า’ ผู้ซึ่งเป็นพิธีกรรายการ ‘เดอะวอยซ์’ ดั้งเดิมในโลกของเขาก็ทำแบบนี้เหมือนกัน!
ถ้าเป็นเมื่อก่อน ให้จางเย่เทียบกับลิ้นของหัวเฉ่า ชัดเจนว่าทาบไม่ติดแน่ๆ ไม่ใช่เพราะจางเย่ไม่มีทักษะในการเป็นพิธีกรถ่ายทอดสด แต่เป็นเพราะพรสวรรค์ของแต่ละคนฝึกฝนกันไม่ได้ต่างหาก ความเร็วของปฏิกิริยาตอบโต้ของจางเย่นั้นน้อยนิด แม้ฝีปากจะไวกว่าคนทั่วไปอยู่มาก เพราะตอนเรียนสาขาการกระจายเสียงได้เคยฝึกเรื่องพวกนี้มาก่อน แต่มันก็มีขีดจำกัดของมันอยู่ ฝึกให้ตายเขาก็ไม่มีทางเร็วถึงระดับของหัวเฉ่าได้เลย ความจริงเขาก็พูดแบบนั้นได้ แต่พอพูดเร็วไปกลับออกเสียงได้ไม่ชัด ส่งผลให้เกิดการกลืนคำ ซึ่งไม่นับว่าใช้ได้ ของแบบนี้ไม่เพียงแต่ต้องพูดไว ใจความสำคัญคือพูดต้องชัดถ้อยชัดคำให้คนอื่นฟังชัดเจนทุกคำ ไม่เช่นนั้นก็ไม่มีความหมาย!
จากนั้น ‘ผลเพิ่มความว่องไว’ ได้ช่วยเขาเอาไว้ ด้วยการเพิ่มความว่องไวในปฏิกิริยาตอบสนองของจางเย่ให้สูงขึ้นเป็นอย่างมาก ตอนนี้เขาไม่เพียงจะมีความเร็วเหมือนหัวเฉ่าเท่านั้น แต่เขาดันมีฝีปากว่องไวเหนือกว่าหัวเฉ่า หรืออาจจะเหนือมนุษย์เสียด้วยซ้ำ!
ฮาฉีฉีเดินเข้ามา “ผู้กำกับจาง”
ตากล้องกล่าวตะกุกตะกัก “ส่วนนี้ใช้ได้ไหมครับ?”
จางเย่ดูจบ ถอนหายใจกล่าว “ไม่”
ฮาฉีฉีอุทานเสียงหลงคำหนึ่ง “ใช้ไม่ได้เหรอคะ? พูดผิดตรงไหนงั้นเหรอ?”
“ไม่ได้พูดผิดหรอก แต่บรรยากาศการถ่ายทำไม่เป็นธรรมชาติน่ะ” จางเย่มองไปยังโค้ชทั้งสี่ “ผมว่าโค้ชทุกท่านครับ เราจะมาตกใจอย่างนี้ไม่ได้หรือเปล่าครับ? กล้องเราจับภาพทั่วเลย ทางพวกคุณก็มีกล้องนะครับ” แล้วหันไปกล่าวกับผู้ชมว่า “แล้วก็ทุกคนครับ เมื่อกี้นี้เงียบเกินไปแล้ว เงียบแบบนี้มันแปลกๆ นะ รบกวนทุกคนช่วยเป็นธรรมชาติหน่อย ไม่งั้นตบมือหรือส่งเสียงเชียร์ก็ได้ แต่อย่าเอาแต่อึ้งตาเป็นจุดไม่พูดอะไรสักคำได้ไหมครับ ถ้าเป็นแบบนี้ก็ไม่ได้บรรยากาศการถ่ายทำสิ ดูแล้วประหลาดมากๆ ครับ”
เฉินกวงแทบพูดไม่ออก “ก็ใครใช้ให้คุณพูดเร็วเกินล่ะ ทำผมตกใจแทบสะดุ้ง!”
จางเสียยิ้มฝืดเฝื่อน “ฉันก็ไม่ทันตอบสนองอะไรเลย”
จางหย่วนฉีจ้องเขา “คุณไปกินลูกกระสุนมาหรือคะ?”
ฟ่านเหวินลี่ได้แต่ใช้ความเงียบแสดงถึงสิ่งที่อยู่ในใจ “......”
พวกผู้ชมในห้องส่งเผชิญกับความไม่พอใจของจางเย่เช่นนี้ แต่ละคนไม่รู้จะหัวเราะหรือร้องไห้ดีจริงๆ ! คุณยังไม่พอใจอีกหรือ? คุณยังจะมาตำหนิว่าพวกเราเงียบเกินไปเนี่ยนะ? น้องสาวนายสิ! ก็ปากนายมันอย่างกับวิชาเคลื่อนไหวไร้เงานี่หว่า! จะให้เราไม่เงียบได้ยังไงล่ะว้อย! แค่คำประกาศโฆษณานายนี่ก็ทำคนตกใจจะแย่แล้ว!
จางจั่ววิ่งเข้ามา “ผู้กำกับจาง จะถ่ายใหม่หรือครับ?”
ฮาฉีฉีเสนอแนะ “ประโยคท่อนนี้ดีมากเลยนะคะ โดนใจทีเดียวค่ะ ฉันเองก็ทำรายการมาหลายปีจนป่านนี้แล้ว เพิ่งเคยได้ยินว่าคำโฆษณาเป็นแบบนี้ก็ได้ด้วย ถ้าต้องทิ้งไปก็น่าเสียดายเกินไปค่ะ ดีไม่ดี อัดใหม่ครั้งต่อไปอาจจะไม่ได้ดีขนาดนี้ ด้วยท่อนประโยคยาวพูดเร็วรวดเดียวจบนี้ ยากมากเกินไปค่ะ จริงๆ แล้วถ่ายใหม่เฉพาะโค้ชกับผู้ชมกล้องละตัวก็ได้นะคะ ถ่ายแยกกัน เสร็จแล้วค่อยเอามาตัดต่อเข้าด้วยกัน ซาวด์เอฟเฟคก็ค่อยใส่เพิ่มเข้าไป แบบนี้ก็ทำให้คนรู้สึกว่าถ่ายกล้องตัวเดียวเวลาเดียวกันแล้วค่ะ”
จางเย่ไม่เคยเรียนการเป็นผู้กำกับมาก่อน จึงไม่เชี่ยวชาญทางด้านนี้ แต่เขาพอมีความรู้ข้อมูลส่วนใหญ่เป็นอย่างดี อย่างไรก็ตาม กับเรื่องงาน เขาไม่คิดจะทำอะไรเพียงครึ่งๆ กลางๆ เขาชอบอะไรที่มันสมจริงมากกว่า ถึงจะเอาไปตัดต่อให้เนียนแค่ไหน ประสิทธิภาพก็ถูกลดทอนอยู่ดี
ทว่ายังไม่ทันได้พูดอะไร ทีมรายการทางนี้ก็ยังไม่ได้ตัดสินใจดี ด้านผู้ชมกลับมีคนตะโกนขึ้นมา!
“ถ่ายใหม่เถอะ!”
“อาจารย์จางขออีกที!”
“ใช่ เอาอีกรอบ!”
เมื่อมีคนหนึ่งเริ่ม คนอื่นๆ ก็ตามมา!
ได้ยินคำพูดนี้เข้า เจียงหยวนกับทีมงานรายการอื่นๆ ของ CCTV จำนวนมากก็ตะลึงอ้าปากค้าง! ขออีกรอบ? เคยได้ยินการเรียกร้องให้แสดงตลกอีกรอบอยู่ เคยได้ยินการเรียกร้องในคอนเสิร์ตนักร้องว่าอาจจะขออีกเพลงได้ ทั้งที่พวกเขาอยู่ในวงการมาหลายปีแล้ว แต่กลับไม่เคยได้ยินคนดูเรียกร้องขอโฆษณาอีกรอบ! พวกเอ็งต้องบ้าไปแล้วแน่ๆ ! นี่มันโฆษณานะ!
แต่ความจริงก็เป็นเช่นนี้!
พูดไปคงไม่มีใครเชื่อ ว่าขณะนี้มันกำลังเกิดขึ้นที่เวทีแห่งนี้ ผู้ชมนับไม่ถ้วนกำลังเรียกร้องอย่างแรงให้จางเย่พูดโฆษณาอีกรอบ!
จางเย่หันไปมองแล้วหลุดหัวเราะออกมา คิดดูแล้วถ้างั้นก็ “ถ่ายใหม่เถอะ”
พวกฮาฉีฉีลงจากเวที กลับไปประจำตำแหน่ง
“ทุกฝ่ายเตรียมพร้อม สาม สอง หนึ่ง เริ่ม……” จางเย่ยืนประจำตำแหน่งเดิม สูดลมหายใจเข้าเฮือกใหญ่แบบเดิม แล้วอ้าปากพูดทันที! “ปีนี้ไม่เอาอะไรไม่เอาอะไรจะเอาเบรนโกลด์ปีนี้ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศโดยผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุนหลักอย่างเป็นทางการดื่มน้ำแร่โจวซันให้เสียงดีมีแรงเชียร์เดอะวอยซ์ลูกทีมสุดโปรดของโค้ชทั้งสี่ในเดอะวอยซ์ซีซั่นนี้จะได้รับการสนับสนุนทัวร์ดนตรีในฝันกับน้ำแร่โจวซันส่งข้อความร่วมสนุกจะได้รับบัตรกำนัลหนังสือมูลค่าห้าสิบหยวนจากเหม่ยตู๋ดอทเน็ตขอขอบคุณเหม่ยตู๋ดอทเน็ตที่ให้การสนับสนุนนักร้องเดอะวอยซ์ของเราสำหรับผู้เข้าแข่งขันท่านใดที่ได้รับการชิงตัวจากโค้ชสามท่านหรือสามท่านขึ้นไปเบรนด์โกลด์ใจดีมอบทุนทำฝันดนตรีหนึ่งหมื่นหยวนขอขอบคุณโรงแรมปักกิ่งต้าหัวสนับสนุนห้องพักสำหรับโค้ชทั้งสี่เดอะวอยซ์มหาชน!”
เสียงกู่ร้องพลันระเบิดขึ้น!
เสียงตะโกนเชียร์ดังสะนั่นหวั่นไหวไม่หยุด!
“เยี่ยม!”
“สุดยอดดดดดด!”
“ยอมเลย! ยอมหมดใจ!”
ที่จริงพวกผู้ชมก็คาดการณ์ไว้ในใจอยู่แล้ว แต่พอได้ยินจางเย่พูดคำโฆษณาที่ทำให้คนตกตะลึงอีกครั้ง ก็ยังคงต้องตบมือและกู่ร้องให้เขาอยู่ดี แต่ละคนตื่นเต้นสุดขีด รู้สึกอย่างกับได้ดูการแสดงผาดโผนอยู่!
คำโฆษณาเดิมเป๊ะ!
ใช้ลมหายใจเดียว!
ชัดถ้อยชัดคำ!
และรวดเร็วปานสายลม! เรื่องนี้เป็นอะไรที่น่าเหลือเชื่อจริงๆ พวกเขารู้สึกว่าจางเย่พูดรอบนี้ดูเหมือนจะพูดได้เร็วกว่ารอบก่อนอยู่อีกเล็กน้อยด้วยซ้ำ!
เดิมที ฮาฉีฉีไม่แนะนำให้ถ่ายใหม่ เพราะเกรงว่าครั้งที่สองจะไม่ดีเท่ากับครั้งแรก ไหนจะด้วยความเร็วระดับนั้นที่เกินขีดจำกัดไปแล้ว เรื่องนี้ไม่เคยได้ยินได้ฟังมาก่อนไม่พอ แต่น้องสาวเอ็งสิ ใครจะคิดล่ะว่า ความสามารถเฉพาะตัวของจางเย่ไม่ใช่สิ่งที่คนธรรมดาอย่างพวกเขาจะสามารถทำความเข้าใจในขอบเขตได้! หลังจากพูดอีกครั้งในรอบที่สองนี้ จางเย่ไม่เพียงพูดคำโฆษณาออกมาได้อย่างสมบูรณ์แบบเท่านั้น แต่ยังดูเหมือนว่าจะเร็วขึ้นอีกขั้น!
ในห้องสตูดิโอ ทางด้านหลังมีทีมงานรายการกดนาฬิกาข้อมือ และยังมีผู้ชมที่สงสัยใคร่รู้กดจับเวลาตอนที่จางเย่เริ่มอ้าปากเช่นกัน!
ตัวเลขที่ออกมานั้น….ทำให้คนทั้งหมดตกตะลึง!
รอบแรกไม่ได้วัดสถิติไว้ จึงไม่มีใครรู้ว่าใช้เวลาไปเท่าไร ความรู้สึกเหมือนจะสัก 19 วินาที หรือไม่ก็ประมาณ 20 วินาที ส่วนรอบนี้ ข้อมูลที่แน่ชัดได้ออกมาแล้วว่า——14 วินาที! คำโฆษณารวมทั้งสิ้นประมาณ 200 คำ หรือก็คือ จางเย่พูดได้ 10 คำต่อวินาที!
บ้าไปแล้ว!
แม่*บ้าไปแล้วโว้ย!
ถ้าปากนายยิงลูกปืนได้ล่ะก็ ให้นายพูดสัก 1 ชั่วโมง มีหวังคนเมืองหลวงตายเรียบ!
เจียงหยวน “......”
เฉินกวง “......”
ฟ่านเหวินลี่ “......”
พวกเขาได้แต่เงียบแสดงอาการไม่เข้าใจและไม่อยากเชื่ออีกครั้ง!
จางเย่ไปที่กล้องด้านนั้นอีกรอบ เพื่อเช็คดูอีกที คราวนี้ใช้ได้แล้ว เขาพยักหน้ากล่าว “ได้แล้ว ผ่านครับ”
อย่างไรก็ตาม ในห้องส่งพลันเต็มไปด้วยเสียงเรียกร้องของมวลชนอีกครั้ง!
“ขออีกที!”
“เอาอีก!”
“เอาอีกรอบนะอาจารย์จาง!”
เสียงเรียกร้องของคนดูทำให้จางเย่อารมณ์ดี “พวกคุณยังฟังไม่หนำใจอีกเหรอครับ? แค่สองรอบ ลิ้นผมก็เป็นเหน็บไปหมดแล้วนะ ดูสิ ยังไม่หายเลยเนี่ย!”
ฮาฉีฉีหัวเราะคิก
เสี่ยวหวังปิดปากหัวเราะ
คนจากทีมรายการอื่นๆ ของ CCTV ได้แต่มองหน้ากันไปมา ในใจอดนึกเปรียบเทียบอย่างเลี่ยงไม่ได้ ทีกับรายการของพวกเขาหรือรายการไหนๆ เหล่าผู้ชมยังไม่เคยจะกระตือรือร้นขนาดนี้มาก่อน! เอาแค่ให้กล้องจับตอนหยอกล้อกับแขกรับเชิญที่ค่อนข้างสำคัญ ผู้ชมดูรอบเดียวก็ไม่คิดอยากจะดูต่ออีกรอบ บางครั้งตอนที่รอบแรกถ่ายได้ไม่ดีต้องถ่ายแก้ ผู้ชมก็ออกอาการเบื่อหน่ายอย่างเห็นได้ชัด พวกเขาไม่อยากเห็นก็ต้องเห็น สุดท้ายยังต้องหาเทปที่ถ่ายได้ดีก่อนหน้าหรือไม่ก็เทปจับภาพเสียงเชียร์ที่ถ่ายไว้ได้ดีมาใส่เพิ่มเข้าไปแทน! แต่รายการของจางเย่น่ะเหรอ? พูดโฆษณา ผู้ชมต่างส่งเสียงเอาอีกๆ ? เอาอีกรอบยังไม่พอ ยังจะเอาอีกรอบสอง!?
อู๋ม่อและคนจากบริษัทเบรนโกลด์ดีใจสุดขีด พวกเขาเองก็ไม่คิดฝันเลยว่า โฆษณาก๊อบปี้ทื่อๆ จนทื่อกว่านี้ไม่ได้อีกแล้วที่ใครๆ ต่างไม่อยากดูและไม่อยากฟังนั้น พอได้มาอยู่ภายใต้ริมฝีปากใบนี้ราวเทพสถิตของจางเย่แล้ว แค่พูดออกมาก็เป็นลูกเล่นใหม่ได้! แถมพูดออกมาแล้วก็ไต่ระดับขึ้นไปอีก!
แม้จะพูดด้วยความเร็วสูง ทว่าความจริงแล้วเวลาของโฆษณาได้ถูกตัดลดลงไปมาก ลดลงถึงหนึ่งในห้าของเวลาเดิมเสียด้วยซ้ำไป แต่ด้วยค่าสปอนเซอร์ร้อยล้าน จางเย่จึงดูแลเบรนโกลด์เป็นอย่างดี ด้วยการกล่าวถึงชื่อเบรนโกลด์ในคำโฆษณาเป็นพิเศษ ไม่เพียงแต่เอ่ยในชื่อสปอนเซอร์เดี่ยวๆ เท่านั้น ท่อนโฆษณาผู้สนับสนุนรองก็ยังเอ่ยชื่อเบรนโกลด์เข้าไปด้วย นี่คือการเอาใจใส่พวกเขาเป็นพิเศษของจางเย่ เพราะใช้เวลาหาสปอนเซอร์รองอยู่นาน แต่สุดท้ายกลับหามาได้แค่สองเจ้าเท่านั้น จึงจัดให้เบรนโกลด์เพิ่มอีกที่ และด้วยการพูดโฆษณาซ้ำไม่หยุด บวกกับการพูดโฆษณาแนวใหม่ที่มีความน่าดึงดูดที่สุดของจางเย่ ยิ่งรวมกระแสการพูดคุยและการเลียนแบบในสังคมอีกล่ะก็ ถึงตอนนั้น บริษัทเบรนโกลด์ของพวกเขาจะได้ประโยชน์จากโฆษณานี้! แน่นอนว่ายิ่งกว่าโฆษณาเดิมตั้งหลายเท่า!
อู๋ม่อเพิ่งจะเข้าใจเอาตอนนี้เอง มิน่าล่ะจางเย่ถึงตามหาเขาคนแรก แล้วเปิดปากขอสปอนเซอร์ตั้งร้อยล้านเชียว ต่อให้สุดท้ายแล้ว ‘เดอะวอยซ์’ จะได้เรตติ้งไม่สูงขนาดนั้น ทว่าเทคนิคโฆษณาแบบนี้ สปอนเซอร์ร้อยล้านนับว่าไม่สูญเปล่า! ยิ่งไปกว่านั้น ใครบอกกันว่าเรตติ้ง ‘เดอะวอยซ์’ จะไม่สูงแน่นอนล่ะ? แค่เริ่มอัดรายการมา ก็ทำให้คนลุ้นระทึกไม่หยุดแล้ว!
ท่าทีของผู้ชมบางคนแตกต่างกันไป!
พวกเขาพบว่า ‘เดอะวอยซ์’ ที่เห็นนี้ แตกต่างกับ ‘เดอะวอยซ์’ ที่พวกผู้เชี่ยวชาญแต่ละคนในวงการได้วิเคราะห์ออกมาบนอินเทอร์เน็ตก่อนหน้านี้! นี่ไม่ได้ใกล้เคียงเลยสักกะผีก!
ดูแค่ส่วนพิธีกรนี่สิ!
บนอินเทอร์เน็ตต่างบอกว่า….พิธีกรรายการประกวดน่ะก็แค่บทตัวประกอบ?
ผู้เชี่ยวชาญล้วนบอกว่า….พิธีกรรายการประกวดน่ะไม่ว่าใครก็เป็นแทนได้?
บัดซบ บทตัวประกอบอะไรล่ะฟะ!
แบบนี้แม่*คือบทตัวเอกชัดๆ ว้อย!
เปลี่ยนเป็นใครก็ได้? เอ็งลองเปลี่ยนดูเซ่ ฉันแม่*จะคอยดู!
ต้องอาจารย์จางที่พูดเร็วขั้นเทพสิ! ต่อให้เอ็งลองเปลี่ยนเอาพิธีกรมาสักสามคนช่วยกันพูดคนละท่อนแล้วเอามารวมกันก็พูดไม่ได้เร็วขนาดนี้หรอก!
จะเปลี่ยนใครได้วะ!
อย่างน้อยที่เวที ‘เดอะวอยซ์’ แห่งนี้ ตำแหน่งพิธีกรนี้ไม่ว่าใครก็เป็นแทนไม่ได้!
ต่อให้มีการคัดพิธีกรทั้งประเทศ ก็มีแต่จางเย่เพียงคนเดียวเท่านั้นที่มีฝีปากเยี่ยงนี้!


*-*-*-*-*-*-*-*-*-*-*-*-*-*-*-*-*




[Go To Next Chapter]( ./69.md)