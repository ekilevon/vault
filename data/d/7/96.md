##บทที่ 696 : ทีมออกข้อสอบภาษาจีนก็ตามตัวฉันล่ะ!
หลังกินข้าวเสร็จ
จางเย่กลับมาถึงก็เข้าไปที่ห้องทำงานของรองผู้อำนวยการสถานี CCTV1 ขณะไปถึง เจียงหยวนไม่อยู่ คงกำลังไปทานข้าวเช่นกัน หลังรออยู่ราวสิบกว่านาที เจียงหยวนเพิ่งขึ้นลิฟต์มาถึง
“อ้าว จางน้อย” เจียงหยวนออกมาจากลิฟต์ก็เห็นเขาพอดี
จางเย่ที่นั่งอยู่บนโซฟาหน้าลิฟต์หันไปหา “รองผู้อำนวยการเจียง”
“ทำไมอยู่ที่นี่ล่ะ? มาพบผม มีเรื่องอะไรรึเปล่า?” เจียงหยวนสอบถาม
จางเย่ตอบรับ “มีธุระนิดหน่อยครับ คุยกันในห้องทำงานได้ไหมครับ?”
เจียงหยวนเดินนำเข้าไปในออฟฟิศ “ได้ เข้ามาสิ”
เมื่อทั้งสองเข้าไปด้านใน จางเย่ก็เบิกประตูพบภูผา[1]กล่าว “รองผอ.เจียงครับ ผมมีธุระที่ต้องขอลากิจกับทางสถานีสักหลายวันหน่อยน่ะครับ” เห็นเจียงหยวนอึ้งงันไป เขาก็กล่าวต่อ “เมื่อครู่ทางคณะกรรมการออกข้อสอบเข้ามหาวิทยาลัยจากเป่ยต้าติดต่อผมมา ทางนั้นมีปัญหานิดหน่อย จึงอยากให้ผมเข้าไปช่วยสักนิด”
เจียงหยวนตื่นตะลึง “คณะกรรมการออกข้อสอบเข้ามหาวิทยาลัย?”
จางเย่กล่าวรับคำ “พวกเขาเพิ่งติดต่อผมมาท่าทางจะเร่งรีบมาก ผมเองก็ไม่ทันได้เตรียมตัวเลยครับ”
เจียงหยวนเงียบไปชั่วขณะหนึ่ง ก่อนกล่าวอย่างจริงจัง "เขาเล่ากันว่าทีมออกข้อสอบ หลังออกข้อสอบเสร็จก็ยังกลับบ้านไม่ได้ ทั้งยังติดต่อโลกภายนอกไม่ได้ไม่ใช่หรือ? การสอบกว่าจะเริ่มก็ปลายเดือน นั่นเท่ากับว่าทีมงาน ‘เดอะวอยซ์’ จะไม่มีคุณนั่งบัญชาการน่ะสิ งานทางนี้จะทำอย่างไร? รายการใหม่ของพวกคุณเพิ่งจะเริ่มเองนะ เพิ่งออกอากาศได้สองตอน ถึงเรตติ้งจะเป็นที่น่าพอใจ เป็นอันดับหนึ่งของประเทศก็ตามที แต่ยังวางใจไม่ได้หรอกนะ"
จางเย่กล่าว "ข้อนี้ผมทราบครับ เมื่อไม่กี่วันก่อนตอนอัดรายการ ก็อัดรายการไปแล้วสามตอน รายการของพฤหัสหน้ากับพฤหัสถัดไปอีกได้อัดไว้เรียบร้อยแล้ว ส่วนเรื่องงานตัดต่อ เมื่อวานผมก็จัดการควบคุมให้แล้วเสร็จด้วยตัวเอง ดังนั้นเรื่องเวลาไม่เป็นปัญหาแน่นอนครับ พอทางนั้นสอบเสร็จ ผมจะรีบกลับมาทันที แล้วจะเริ่มควบคุมการอัดรายการช่วงไบลด์ออดิชั่นตอนที่ห้าของ ‘เดอะวอยซ์’ ต่อเลย คุณวางใจได้ครับ ผมจะไม่ให้กระทบกับการอัดรายการจนล่าช้าแน่นอน"
เจียงหยวนพยักหน้า "งั้นก็ดี"
จางเย่ยิ้ม "อย่างนั้นผมจะส่งใบลานะครับ"
"อืม ยังไงก็ยับยั้งการลาของคุณไม่ได้แต่แรกแล้วนี่" เจียงหยวนกล่าว "คุณต้องเข้าใจนะ ทีมรายการ ‘เดอะวอยซ์’ น่ะเป็นคุณแบกคนเดียวมาตั้งแต่ต้น นอกจากคุณแล้ว พวกเขาไม่ว่าใครก็แบกคานใหญ่ขนาดนี้ไม่ไหว ถ้าเกิดสถานการณ์ที่ควบคุมไม่ได้ขึ้นมาล่ะก็ ผมเกรงว่าคนในทีมงานจะรับมือไม่ไหว คุณไม่อยู่เสียคนผมเองไม่วางใจทางนี้จริงๆ" หยุดไปครู่หนึ่งเขาก็ว่า "ทว่าการได้เป็นหนึ่งในทีมออกข้อสอบเข้า ถือเป็นเกียรติอย่างสูง ไม่ใช่โอกาสที่จะได้เจอกันง่ายๆ หากผมไม่ให้คุณไป นั่นนับว่าไม่สมควรอย่างยิ่ง อืม คุณลองดูแล้วกันว่าพอคุยกับทางทีมออกข้อสอบได้ไหม อย่างน้อยให้โทรติดต่อกันได้ตลอดก็พอ"
จางเย่ "ได้ครับ ผมจะลองดู"
เจียงหยวน "อืม อย่างนั้นอีกเดี๋ยวคุณก็จัดการสั่งงานทีมงานคุณสักหน่อยแล้วกัน จัดการนี่จัดการนั่นให้เรียบร้อยก็ดีแล้ว"
"ได้ครับ" จากนั้นจางเย่ขอตัวกลับออกมา
……
ข้างล่าง
ที่ออฟฟิศรายการ ‘เดอะวอยซ์มหาชน’
พอจางเย่กลับเข้ามาก็ปรบมือเรียกทุกคนให้มารวมตัวที่นี่ "ทุกคนวางมือก่อนครับ ผมมีเรื่องจะแจ้งให้ทราบ"
ทุกคนวางงานในมือลง แล้วรุมล้อมกันเข้ามา
"หือ?"
"ผู้กำกับจางบอกมาเลยครับ"
"คุณมีอะไรจะสั่งเหรอ?"
สุดท้าย คำพูดของจางเย่ก็ยังคงทำให้ทุกคนใจคอไม่ดีขึ้นมา "ราวครึ่งเดือนที่จะมาถึง ผมขอลาพักหลายวัน งานทางนี้ต้องฝากพวกคุณทุกคนแล้วนะ!"
ทันทีที่ทุกคนได้ฟัง ล้วนแต่โอดครวญดังระงม
"หา?"
"คุณจะลาเหรอ!?"
"...เกือบครึ่งเดือน? สิบกว่าวัน?"
"คุณไม่อยู่ ทางนี้ใครจะรับผิดชอบล่ะครับ!?"
"อ้าว ผู้กำกับจางอย่าล้อกันเล่นสิคะ ไม่มีคุณนั่งบัญชาการ สองตาของพวกเราก็เหมือนบอดไปเลยนะคะ!"
‘เดอะวอยซ์’ นั้น ตั้งแต่เรื่องการวางแพลนรายการ เงินทุน ผู้เข้าแข่งขัน ดำเนินรายการ ทุกสิ่งไปจนถึงทุกอย่างล้วนแล้วแต่มีจางเย่ ซึ่งเป็นผู้กำกับใหญ่ออกหน้าจัดการทุกอย่างเองเพียงคนเดียว พอฟังว่าเขาจะทิ้งทุกอย่างไว้ก่อน จึงทำให้ทุกคนตั้งตัวกันไม่ทันจริงๆ
จางเย่กล่าวอย่างสบายๆ "ก็แค่สิบกว่าวัน รายการของตอนหน้ากับตอนต่อไปไม่ใช่อัดไว้เรียบร้อยแล้วหรือ? ถึงเวลาก็แค่โยนไปให้ห้องข้างบน ส่วนเรื่องการปล่อยสัญญาณถ่ายทอดไม่ใช่งานของพวกเราจะเข้าไปยุ่งอยู่แล้ว ไม่มีปัญหาอะไรหรอกน่า อย่างมากก็โฆษณาอย่างที่ผมวางแผนไว้ก่อนหน้า เปิดกระแสเรื่องนั้นนิด ปล่อยข่าวลือเรื่องนี้หน่อย คุมกระแสความเห็นของคนเอาไว้ให้ดี เรื่องนิดหน่อยแค่นี้ยังต้องให้ผมอยู่ด้วย? อีกเดี๋ยวผมจะสั่งงานระบุตัวเอาไว้ก่อน หลังจากนั้นมีคำถามอะไรก็ถามมา พวกเราจะได้หาทางแก้ตั้งแต่ตอนนี้ เพราะหลังบ่ายสอง ผมไม่อยู่ที่ออฟฟิศจนปลายเดือนนะ"
เสี่ยวหวังสูดลมหายใจลึก "งั้น.. ถ้าเป็นเรื่องด่วน จะให้โทรหาคุณเหรอคะ?"
จางเย่ "ธุระผมหลายวันนี้ค่อนข้างซับซ้อนน่ะ โทรหาก็อาจจะไม่ติด พวกคุณก็ลองแก้ปัญหากันเองไปก่อนแล้วกัน แต่ก็คงไม่มีอะไรยุ่งยากหรอกมั้ง" ทุกปัญหาที่เป็นได้ เขาคิดเอาไว้ถึงเรื่องเหล่านี้หมดแล้ว ไม่น่าจะมีอะไรเกินคาดหมายอีก ดังนั้นเขาจึงกล้าที่จะลานานถึงสิบกว่าวัน
รายการอัดเสร็จเรียบร้อย
แผนงานรายการก็ทำเสร็จแล้ว
ถ้าเกิดยังจะมีอุบัติเหตุอะไรอีก พวกนายก็ไม่ต้องมาทำงานแล้ว มาก็เสียเวลา
……
หนึ่งชั่วโมงหลังจากนั้น
ยังไม่ทันบ่ายสองดี
จางเย่ลงลิฟต์ไปชั้นล่าง โทรศัพท์หาพานหยาง "ครับ คณบดีพาน ทางผมกำชับงานและลาเรียบร้อยแล้ว คุณจะให้ผมไปหาที่ไหนครับ?"
พานหยาง "คุณอยู่ที่หอคอย CCTV?"
จางเย่ "ครับ"
พานหยาง "งั้นผมจะให้รถไปรับ"
จางเย่ "ผมขับรถไปเองก็ได้ครับ"
พานหยาง "ที่นี่ต้องเก็บเป็นความลับน่ะ ผมจะให้คนไปรับนะ"
จางเย่ "อย่างนั้นเอง ได้ครับ อีกเดี๋ยวผมจะบอกยามไว้ก่อน คุณให้เขามารับทางประตูเล็กนะ มาถึงก็บอกยามว่ามาพบผมได้เลยครับ ผมไปรออยู่ตรงที่สูบบุหรี่แล้วกัน"
พานหยาง "ได้ ผมจะจัดการให้"
เมื่อออกไปแจ้งกับทาง รปภ. ด้านนอกแล้ว จางเย่ก็กลับเข้าไปในโถงใหญ่ของหอคอย CCTV หาโซฟานั่ง คิดๆ แล้วก็โทรกลับบ้าน
ตู้ด ตู้ด มีคนรับสาย
"สวัสดีค่ะ" ปลายสายเป็นเสียงหวานน่ารัก
จางเย่หัวเราะ "ฉันเอง"
เฉินเฉินที่ปลายสายอุทานคำหนึ่ง
จางเย่ "พ่อกับแม่ฉันมีใครอยู่ไหม?"
เฉินเฉิน "อยู่ครบ"
จางเย่ "เรียกมารับสายหน่อยสิ"
"คุณย่า จางเย่โทรมาค่ะ" เฉินเฉินเดินไปตาม
ไม่นานนัก แม่ก็รับสาย "ฮัลโหล มีอะไรเรอะ ฉันกับพ่อแกเพิ่งจะห่อเกี๊ยวเสร็จ มือเปื้อนแป้ง มีอะไรรีบบอกมา"
จางเย่ก็บอกไปสั้นๆ "ผมไม่อยู่บ้านหลายวันนะ โทรศัพท์ติดต่อไม่ได้ด้วย เลยโทรมาบอกก่อน พ่อกับแม่สองคนตอนนี้ก็ไม่ต้องออกไปทำงานทุกวันแล้วใช่ไหมครับ? ฝากดูแลเฉินเฉินมากๆ หน่อยนะครับ เด็กคนนี้ใกล้ปิดเทอมแล้ว อย่าให้ออกไปเล่นนอกบ้านวุ่นวายนะ"
แม่ "แกจะไปไหนเหรอ?"
จางเย่หัวเราะ "เรื่องดีน่า ทีมออกข้อสอบของเขตนครหลวงให้ผมไปออกข้อสอบ"
แม่ตกตะลึง "จริงเหรอ!? แน่ใจ?"
"จริง จะไปแล้วเนี่ย" จางเย่กล่าวกลั้วหัวเราะ "ที่นั่นเป็นพื้นที่ปิด โทรศัพท์ก็น่าจะติดต่อไม่ได้"
แม่ยิ้มหน้าบาน "ไม่เป็นไร ลูกไปเถอะ วุ่นวายของลูกได้เลย เฉินเฉิน แม่กับพ่อจะดูแลให้เอง ไม่ต้องกังวลสักนิด ทำให้ดีๆ นะไอ้หนู แม่หวังกับลูกไว้มากนะ"
จางเย่ยิ้ม "โอเคครับ!"
หลังวางสาย จางเย่กำลังคิดว่าจะโทรบอกอู๋เจ๋อชิงสักคำ ทว่ามีสายเข้ามาพอดี พอดูเบอร์ เป็นเบอร์ของหัวหน้าภาควิชาภาษาจีนฉางข่ายเกอ
จางเย่ชะงัก ก่อนกดรับสาย "หัวหน้าภาคฉาง"
ฉางข่ายเกอ "อาจารย์จาง สะดวกคุยไหม?"
จางเย่ "ได้ครับ"
ฉางข่ายเกอ "ทางผมมีเรื่องเร่งด่วน ไม่รู้ว่าคุณจะชอบใจหรือเปล่า สำหรับผมแล้วถือว่าเป็นเรื่องดีนะ ปีนี้ทีมออกข้อสอบของเมืองหลวงมีปัญหานิดหน่อย ตอนนี้ข้อสอบวิชาภาษาจีนมัน..."
จางเย่กล่าวแทรก "ให้ผมออกข้อสอบ?"
ฉางข่ายเกอตกตะลึง "หัวคุณไวมาก!"
จางเย่ยิ้มเจื่อนๆ "ไม่ใช่ผมหัวไวหรอกครับ พอดีว่าตอนเที่ยงคณบดีพานหยางของภาควิชาคณิตศาสตร์และวิทยาศาสตร์โทรหาผม บอกให้ผมไปออกข้อสอบวิชาคณิตน่ะครับ"
ฉางข่ายเกอพอฟังก็หัวเราะ "งั้นยิ่งดี ยังไงทีมออกข้อสอบก็อยู่ในพื้นที่ปิดเดียวกัน คุณออกข้อสอบเลขเรียบร้อยแล้วอย่างนั้นก็มาออกข้อสอบวิชาภาษาจีนต่อเลยแล้วกัน ผมว่าไม่น่าจะล่าช้าอะไร"
จางเย่ "คุณก็อยู่ในทีมออกข้อสอบเหรอครับ?"
ฉางข่ายเกอ "ผมไม่ได้อยู่ แต่ว่าคนรับผิดชอบออกข้อสอบคราวนี้ติดต่อมาหาผม ก็เพื่อนเก่าเพื่อนแก่นั่นแหละ ให้ผมแนะนำคนให้สักหน่อย ผมเลยแนะนำคุณไป ระดับความสามารถเชิงวรรณกรรมคุณสูงมาก แนวคิดเองก็นับว่ายืดหยุ่น ปีนี้ทางคณะกรรมการเองอยากเปลี่ยนแนวข้อสอบให้สดใหม่ ผมว่าคนที่เหมาะสมที่สุดก็คุณนั่นแหละ ผมบอกทางโน้นไปแล้ว คุณไปถึงก็ติดต่อกับคนรับผิดชอบเป็นใช้ได้"
จางเย่ "ได้ครับ"
ยี่สิบนาทีต่อมา
รถก็มารับเขาถึงที่
ทันทีที่จางเย่ขึ้นรถ ก็ตรงไปยังพื้นที่ชานเมืองของเมืองหลวง
เป็นคนออกข้อสอบทั้งวิชาคณิตทั้งภาษาจีน? จางเย่นึกใคร่ครวญ อย่าว่าแต่ในประวัติศาสตร์ของเขตนครหลวงเลย แม้แต่ทั้งประเทศก็ยังไม่เคยเกิดเรื่องเช่นนี้ขึ้นมาก่อน!
====================
[1] 开门见山 - เบิกประตูพบภูผา ไคเหมินเจี้ยนซาน เป็นสำนวน หมายถึง พูดตรงๆ ไม่อ้อมค้อมมากความ
*-*-*-*-*-*-*-*-*-*-*-*-*-*-*-*-*


[Go To Next Chapter]( ./97.md)