##บทที่ 637 : ตามหาสปอนเซอร์โฆษณา!
วันที่สอง
ยามเช้าตรู่
“จางเย่ ตื่นได้แล้ว” เฉินเฉินผลักตัวเขา
จางเย่พลิกตัวตอบอย่างงัวเงีย “อย่ากวนสิ”
เฉินเฉินผลักแรงขึ้นอีก “จางเย่ตื่น! จางเย่! ตื่นได้แล้ว!”
เฉินเฉินรับบทเป็นนาฬิกาปลุกที่ทรงอานุภาพยิ่งกว่านาฬิกาปลุกทั่วไป เมื่อจางเย่โดนเขย่าตัวหนักเข้าอย่างต่อเนื่องก็ทนไม่ไหว ได้แต่หาวหวอดยอมลุกขึ้นจากเตียง รีบออกไปซื้ออาหารเช้าให้เฉินเฉินน้อยกินทั้งที่ยังไม่ได้ล้างหน้าแปรงฟัน
แผงลอยอาหารเช้านอกเขตพักอาศัย
ผู้คนมากมายนั่งทานอาหารเช้าที่โต๊ะกลางแจ้ง
“ไง จางน้อย”
“อาจารย์จางตื่นแล้วเหรอ?”
“อรุณสวัสดิ์จางเย่”
“พี่จาง มาทานอาหารเช้าเหรอครับ?”
เพื่อนบ้านเก่าแก่และเหล่าเจ้าของแผงลอยอาหารเช้าทักทายจางเย่อย่างคนคุ้นเคยดี
แน่นอนว่าผู้คนบางส่วนที่ไม่ได้อาศัยอยู่เขตนี้หรือคนที่เดินทางผ่านมาทานอาหารเช้าเป็นครั้งแรกย่อมคาดไม่ถึง เมื่อพวกเขาได้พบกับจางเย่ในสภาพซกมกไม่เรียบร้อย ทั้งผมเผ้าพันกันยุ่งเหยิงหรือขี้ตาติดเป็นก้อนๆ ทำให้บางคนตกใจขวัญหนีฉี่แทบราด บ้างก็ตะลึงปากอ้าตาค้าง อะไรกันฟะ! นี่มันจางเย่จริงๆ ดิ!? แค่มากินอาหารเช้าถึงกับได้เจอคนดังระดับบี? ปฏิกิริยาแรกหลังจากที่เห็นคือพวกเขาต้องตาฝาดแหงๆ คนดังระดับบีที่ไหนจะกล้าออกจากบ้านในสภาพซกมกได้ขนาดนี้! ยิ่งไปกว่านั้น ยังจะมีใครคาดคิดว่าจะได้เห็นดาราชื่อดังทานข้าวเช้าที่ร้านแผงลอยข้างถนนซอมซ่ออย่างนี้ได้ทุกวันอีก! นี่..กำลังถ่ายละครหรือหนังอยู่สินะ? แต่ทำไมไม่เห็นกล้อง? แล้วผู้กำกับล่ะ? เหล่านี้คือสิ่งที่ผู้คนต่างพากันขบคิดหัวแทบแตก!
จางเย่กล่าวทักทายกับเหล่าเพื่อนบ้านเก่าแก่ ก่อนสั่งอาหารกับเจ้าของร้าน “ปาท่องโก๋สามชิ้น เต้าฮวยน้ำแดง[1] ใส่ถุงสอง” จากนั้นนั่งลงรออย่างสะลึมสะลือ
ขณะเดียวกัน นักข่าวที่แอบสะกดรอยตามตอนเช้าในละแวกนั้นเห็นจางเย่ก็รีบพุ่งเข้าไปหาทันที พร้อมยื่นเครื่องอัดเสียงออกมาสัมภาษณ์ “อาจารย์จาง ผมมาจากนิตยสารบันเทิงสุดสัปดาห์ครับ”
จางเย่พยายามถ่างตามอง “โอ้ สวัสดี”
นักข่าวเริ่มยิงคำถาม “ได้ยินมาว่าหลังจากที่คุณร่วมงานกับ CCTV1 รายการใหม่ ‘เดอะวอยซ์’ ได้เริ่มขั้นตอนเตรียมการผลิตแล้ว แต่ทีมงานกับผู้ชมบางส่วนยังไม่ใคร่พอใจนัก ทำให้พวกเขามีข้อกังขากันพอสมควรกับเรื่องที่คุณต้องการจะปรับเปลี่ยนรูปแบบของรายการแสดงความสามารถ ซึ่งหลายๆ คนกังวลกันว่าอาจจะเป็นข้อผิดพลาด และอาจจะก่อให้เกิดอุปสรรคในด้านความนิยมทางการตลาดได้”
จางเย่อุทาน “โอ้”
นักข่าวไล่ซักถามต่อ “คุณคิดเห็นอย่างไรบ้างครับ?”
จางเย่ตอบเรียบๆ “ก็ไม่อะไร”
นักข่าวไล่เรียงต่อ “แล้วความมั่นใจที่คุณมีต่อรายการล่ะครับ?”
“...ก็พอสมควร” จางเย่ตอบยานคาง
นักข่าวประหลาดใจ “เอ๋? ที่ว่าพอสมควรมันหมายความว่าอย่างไรครับ? คุณไม่มีความมั่นใจเลยงั้นเหรอ?”
“...ก็พอได้” จางเย่ตอบส่งๆ ตาปรือแทบปิด
นักข่าวคนนั้นเหงื่อตกไปพักใหญ่ ไม่น่าใช่ นี่..ไม่น่าจะเป็นวิธีการตอบของจางเย่สักนิด! ไม่ใช่ว่าเขาจะต้องมีอารมณ์โกรธเคืองกว่านี้เหรอ? ไม่ใช่ต้องสบถด่าเป็นกลอนสักบทสองบทหรือ? ปกติแล้วจะต้องกระตือรือร้นมากกว่านี้ไม่ใช่เหรอ? คุณเป็นอะไรไป? ทำไมวันนี้ซึมกระทือจัง? ท่าทางเช่นนี้ไม่สมกับเป็นจางเย่สักนิด! นักข่าวสายบันเทิงคนนี้ไม่คุ้นเคยกับจางเย่ในสภาพเฉยชาไม่แยแสในตอนนี้จริงๆ ! แม้แต่คำถามที่ถูกระดมเข้าใส่นับไม่ถ้วน จางเย่กลับตอบอย่างงัวเงียไร้เจตจำนงแห่งการต่อสู้เช่นที่เคยเห็นมา!
คำถาม?
คำวิพากษ์วิจารณ์?
เหอๆ
จางเย่อยู่ในสภาพเฉื่อยชามึนตึงไร้ความรู้สึกไปเรียบร้อย ได้แต่ปล่อยนักข่าวหนุ่มไปตามเวรตามกรรม ตราบใดที่อยู่ในวงการนี้ก็ไม่มีทางหลีกเลี่ยงได้หรอก แม้แต่จางหย่วนฉีผู้โด่งดังเองก็เช่นกัน ต่อให้มีชื่อเสียง เป็นที่ชื่นชอบของทุกคน แต่คนที่ไม่ชอบก็ยังคงหาเรื่องตำหนิได้ทุกวี่ทุกวัน ดูสิ ขนาดคนที่คลางแคลงใจในตัวเธอยังหาเรื่องตั้งข้อสงสัยได้ตลอดเวลาเลย อย่างไรก็ตาม ตอนนี้สิ่งที่จางเย่ให้ความสำคัญมากที่สุดคือการทานอาหารเช้าแล้วนอนพักก่อนไปทำงาน




……




ช่วงเช้า
สถานีโทรทัศน์ CCTV1
ขณะที่จางเย่พาเฉินเฉินเข้าไปในสำนักงานสถานีโทรทัศน์ CCTV1 ก็ได้ยินเสียงบทสนทนาอันดังลั่นขึ้นมา
ฝูซือหง “เงินทั้งยี่สิบล้านเอาไปใช้ในส่วนนี้เรอะ!?”
จางจั่ว “เอ่อ...”
ฝูซือหงโวยเสียงสูงขึ้นอีก “ทุ่มเงินทั้งยี่สิบล้านเพื่อที่จะซื้อของพรรค์นี้เนี่ยนะ?”
จางจั่ว “อ่า.. มันเป็นงานภายใต้การกำกับของอาจารย์จางเย่ครับ”
จางเย่เดินเข้ามาพอดี “พี่ฝู เกิดอะไรขึ้นครับ?”
ฝูซือหงมองเห็นจางเย่ที่สีหน้าไม่สบายใจเช่นกัน “อาจารย์จางครับ ขั้นตอนการผลิตรายการเหล่านี้เป็นผมให้คุณรับผิดชอบก็จริง แต่ว่าเรื่องใหญ่ขนาดนี้คุณควรที่จะปรึกษากับผมสักหน่อยไหม? เงินทั้งหมดยี่สิบล้านนำมาซื้ออุปกรณ์ในสถานที่จัดรายการ แล้วอย่างอื่นล่ะจะทำอย่างไร? จะเชิญที่ปรึกษารายการอย่างไร? ตั๋วเครื่องบินกับที่พักของผู้คัดเลือกจะรายงานอย่างไร? แล้วยังมีค่าใช้จ่ายอื่นๆ อีกมากมาย จะให้แสดงเป็นหลับหูหลับตาทำทั้งหมดเลยเหรอ? คุณตัดสินใจได้มุทะลุมาก!”
จางเย่เพียงกล่าวว่า “เมื่อวานคุณดันกลับไปก่อน ทั้งที่ผมอยากจะเจอหน้าคุณสักหน่อย แต่ก็ไม่รู้ว่าจะหาคุณเจออย่างไร ดังนั้นผมถึงได้มาแต่เช้าเพื่อคุยกับคุณ จริงอยู่ที่เงินพวกนี้จำนวนไม่น้อย ทว่าอะไรที่ควรจ่ายก็ต้องจ่ายนะครับ ไม่สามารถทำลวกๆ ได้ นี้ก็คือการรับผิดชอบต่อผู้คนที่ดูรายการของเรา”
ฝูซือหงถามกลับ “ถ้าเงินทุนเราไม่พอล่ะ?”
จางเย่ตอบ “ผมกำลังเตรียมยื่นเรื่องขอเงินสักก้อนกับรองผู้อำนวยการเจียง”
นอกประตู เงาร่างของเจียงเหยียนปรากฏขึ้น ดูเหมือนจะทันได้ยินบทสนทนาเมื่อครู่ “จะยื่นเรื่องอะไรกับผมนะ?” ทุกวันก่อนเริ่มทำงาน เขามักจะเดินสำรวจทีมรายการต่างๆ เพื่อดูแลความเรียบร้อยเสมอ
ฝูซือหงเห็นหัวหน้ามาก็รีบรายงานสถานการณ์
เจียงเหยียนฟังจบก็ตกใจ “คุณจะเอาเงินทั้งยี่สิบล้านมาซื้ออุปกรณ์เวที!?”
จางเย่พยักหน้า “ครับ”
“มันจำเป็นรึ?” เจียงเหยียนไม่เข้าใจเจตนาของเขา
จางเย่ตอบ “ถ้าอยากจะการันตีเรตติ้ง เรื่องนี้จำเป็นครับ เราจะหั่นงบส่วนนี้ไม่ได้ เพราะเราขายคุณภาพของเสียงครับ”
เจียงเหยียนกล่าว “เรามีเครื่องไม้เครื่องมือที่ได้มาตรฐานอยู่แล้ว มันต่างจากอุปกรณ์ระดับสูงยังไงล่ะ? ผมคิดว่าคนทั่วไปคงฟังกันไม่ออกหรอกจริงไหม?”
จางเย่ส่ายหน้า “ตอนที่สถานีโทรทัศน์ถ่ายทอด สัญญาณ อุปกรณ์จะไม่เหมือนกัน คุณภาพเสียงที่ได้ก็จะแตกต่างกันเป็นอย่างมาก เมื่อคืนนี้ผมลองค้นคว้าดูมาอย่างดีแล้ว นี่จึงเป็นเหตุผลที่ว่าทำไมอุปกรณ์พวกนั้นถึงมีราคาสูงนัก รองผู้อำนวยการเจียง ในเมื่อคุณไว้ใจให้ผมดูแลรายการนี้แล้ว กรุณาเพิ่มงบประมาณให้พวกเราอีกสักหน่อยเถอะครับ ผมจะต้องตอบแทนด้วยการทำรายการให้มีเรตติ้งสูงได้แน่นอน”
เจียงเหยียนรีบกล่าว “คุณใช้จ่ายเงินตั้งยี่สิบล้านไปอย่างนี้ มีให้เท่าไรก็ไม่พอหรอก!”
จางเย่โอดครวญ “คุณจะปล่อยให้ลูกม้าวิ่งโดยที่ไม่ให้หญ้าลูกม้ากิน[2]ไม่ได้นะ ทางสถานีให้พวกเรารับผิดชอบหาเรตติ้ง 0.8% ใครๆ ก็รู้ว่าตัวเลขนี้เป็นไปได้ยากแค่ไหน ถ้าอยากจะให้สำเร็จก็ต้องทุ่มทุนเท่าไรเท่ากัน ลงทุนตอนนี้ยังไงอนาคตก็ต้องได้รับผลตอบแทนกลับมาแน่นอน แถมมีแต่จะได้ผลตอบแทนหลายเท่าตัวอีกต่างหาก แต่ถ้าตอนนี้มัวมาลงทุนแบบจำกัดจำเขี่ย อนาคตเรตติ้งก็ต้องได้แบบจำกัดจำเขี่ยแน่ๆ”
เจียงเหยียน “ เมื่อวานมีประกาศรายละเอียดของรายการใหม่ออกมา คุณก็น่าจะได้เห็นแล้ว ในอินเทอร์เน็ตคอมเมนต์ของทุกคนไม่เยอะเลย นอกจากแฟนคลับของคุณแล้ว คนอื่นๆ ก็ไม่ได้ดูดำดูดีรายการนี้ กระแสตอบรับในตลาดก็เป็นไปในทิศทางลบ ผมรู้ รายการยังไม่ได้ผลิต โปรดักชั่นก็ยังไม่ออกมา สุดท้ายแล้วรายการจะเป็นอย่างไรก็ยังสรุปไม่ได้ แต่ปฏิกิริยาและความคาดหวังของผู้ชมนับเป็นสัญญาณอย่างหนึ่งนะ ถ้าผมให้พวกคุณไปอีก ชัดเจนว่าผมนี่แหละที่จะตกที่นั่งลำบาก นี่ไม่ใช่เรื่องที่ผมจะตัดสินใจด้วยตนเองคนเดียวได้”
จางเย่ไม่ค่อยพอใจเท่าไรนัก! เหอๆ ก่อนที่ลูกพี่จะมา คุณเองไม่ใช่เหรอที่พูดไว้เสียดิบดี มีอะไรให้ผมรับผิดชอบเองไง! ไม่ว่าอะไรก็สนับสนุนเต็มที่ไง! งบอะไรไม่อั้นไง! พอฉันแม่*จะทำรายการจริงๆ ดันมามีข้ออ้างอย่างนั้นอย่างนี้ไปซะหมด? จะทำอะไรทีทำไมมันยากเย็นอย่างนี้ฟะ!
เขารู้ดีว่า CCTV มีข้อดีตรงที่ความเป็นขุมทรัพยากรขนาดใหญ่ แต่ในขณะเดียวกันก็มีข้อเสีย นั่นคือการบริหารที่ค่อนข้างอืดอาด ความคิดที่ค่อนข้างคร่ำครึเคร่งครัด อะไรๆ ก็ปลอดภัยไว้ก่อนเสมอ กลัวการรับผิดชอบ ขืนมัวแต่คิดเช่นนี้ ไม่ว่าจะทำอะไรก็มีแต่ล่าช้าเสียการณ์ไปหมด!
ฝูซือหงถาม “คุณยังต้องการเงินอีกเท่าไร? คุณประมาณการมาก่อนเถอะ”
จางเย่บอกอย่างตรงไปตรงมา “อย่างน้อยก็ต้องใช้อีก 60 ล้านครับ”
เจียงเหยียนได้ฟังก็บอกทันที “นี่มันเป็นไปไม่ได้! ถึงผลตอบรับจากผู้ชมจะดีแค่ไหน แต่ทางสถานีไม่มีทางให้งบผลิตรายการถึงแปดสิบล้านเด็ดขาด! คิดว่างบทำรายการทั้งปีของ CCTV1 มีเท่าไรกันเชียว? คุณจะเอาไปใช้คนเดียวมากมายขนาดนั้นได้ยังไง? ไม่งั้นคุณก็ลองเอาชื่อรายการไปขาย เอาค่าสปอนเซอร์กับค่าโฆษณามาก่อนสิ แล้วก็ใช้รายได้จากโฆษณามาอัดฉีดไปก่อน น่าจะได้ทุนมากพอกับที่คุณต้องการนะ แต่อย่าลืมว่าทุกวันนี้พวกรายการประกวดร้องเพลงถึงจุดอิ่มตัวแล้ว เป็นคราวขาลงในตลาด นั่นหมายความว่า ในสายตาของบริษัทพวกนั้นอาจจะไม่ต้องการเป็นสปอนเซอร์ก็ได้ สำหรับรายการประกวดร้องเพลงรายการอื่นที่มีเรตติ้งดีๆ ค่าสปอนเซอร์ก็จะอยู่ที่ประมาณยี่สิบกว่าล้าน ยังมีที่ขายกันเป็น ‘ราคาผักกาด’[3] น้อยกว่าสิบล้านด้วยอีก ค่าโฆษณาก็จะยิ่งต่ำลง นี่เป็นสถานการณ์ในตลาดตอนนี้ แม้ว่าคุณจะได้สปอนเซอร์มาถึงยี่สิบล้าน แต่นั่นคงยังไม่เพียงพอต่อจำนวนเงินที่คุณต้องการหรอก ยังขาดอีกเยอะ”
10 - 20 ล้าน?
ค่าสปอนเซอร์ในโลกนี้ต่ำเตี้ยเรี่ยดินขนาดนั้นเชียว?
นั่นสินะ ไม่มีรายการดีๆ และรายการวาไรตี้เองก็ตกต่ำต่อเนื่องมา กลายเป็นสภาวะตลาดเฉา ผู้ชมกระจัดกระจาย ชื่อรายการก็ขายไม่ได้ราคาไปโดยปริยาย
แต่ถ้ามีรายการดีๆ ล่ะ? ถ้ามีรายการทีวีที่สามารถเขย่าโลกวาไรตี้ได้ล่ะ? งั้นมาตรวัดค่าสปอนเซอร์ก็ต้องไม่ใช่แค่สิบล้าน! จางเย่เชื่อมั่น ไม่สิ ควรจะพูดว่าเข้าใจกระจ่างแจ้งว่า ‘เดอะวอยซ์’ เป็นรายการระดับโลกที่จะกวาดล้างทุกตรรกะ ดังนั้นเขาจึงคาดหวังกับค่าสปอนเซอร์ไว้สูงมาก อันที่จริงก็เล็งชิ้นเนื้อก้อนนี้ไว้ตั้งนานแล้วด้วย
จางเย่ดำเนินการทันที “รองผู้อำนวยการเจียง งั้นคุณหมายความว่า ค่าสปอนเซอร์ที่ได้จะเอามาใช้อัดฉีดให้ทีมรายการนั้น คุณให้ผมจัดสรรได้อย่างอิสระเลยใช่ไหมครับ?”
เจียงเหยียนจ้องมองเขา “รายการของคุณยังไม่เป็นรูปเป็นร่าง ยังไม่มีสัญญาณของความสำเร็จเสียด้วยซ้ำ แบบนี้จะหาโฆษณามายังไง?”
ฝูซือหงมองจางเย่ด้วยสายตาที่คิดว่าเขาไม่มืออาชีพเอาซะเลย “รายการทีวีทั่วไป จะต้องจัดตั้งทีมงานหลักและพนักงานเสริมบวกกับแขกรับเชิญก่อน จากนั้นจึงจะสามารถติดต่อหาสปอนเซอร์หาบริษัทโฆษณา แค่เรื่องโค้ชก็ยังไม่แน่ไม่นอน มีแค่แผนรายการอย่างเดียว บริษัทไหนจะยอมเป็นสปอนเซอร์ให้กัน? จะไม่ฉุ่ยเกินไปหน่อยเหรอ? แล้วถึงจะซื้อไปตอนนี้ ก็ไม่ได้ราคาสูงเท่าไรหรอก ราคาต่ำหมดชัดๆ”
จางเย่ถามย้ำ “ปล่อยเราจัดการกันเองได้ใช่ไหมครับ?”
เจียงเหยียนตอบ “ได้สิ ขอแค่คุณหามาได้ ค่าสปอนเซอร์ก็เอาไปเลย ให้ทีมรายการพวกคุณไปจัดสรรเองทั้งหมด แต่รายรับอื่นนอกจากค่าสปอนเซอร์อย่างเช่นค่าสัญญาโฆษณา ต้องเข้าที่ CCTV1 นะ ส่วนนี้พวกคุณจะทำอะไรไม่ได้ ผมเองก็แตะไม่ได้เหมือนกัน”
ในที่สุดจางเย่ก็ยิ้มออก “ได้ครับ!”
สิ่งที่เขาต้องการมีแค่ประโยคนี้!
พวกคุณไม่มีกำลัง? งั้นฉันแม่*หาวิธีเองก็ได้!
จางเย่รู้สึกว่า ตรงนี้ถึงคราวจำเป็นต้องใช้ทักษะการพูดของตัวเองแล้ว! จะดึงเงินมาได้กี่มากน้อย ล้วนต้องมาดูที่ ‘ริมฝีปากใบนี้’ กันล่ะ!
หากอยากจะนำเอารายการคลาสสิคระดับโลกที่แท้จริงอย่าง ‘เดอะวอยซ์’ มาทำล่ะก็ ต้องทำให้ดี ต้นทุนต้องไม่ขาด ไม่อย่างนั้นก็อยู่เฉยๆ ไปเถอะ!




===================
[1] 豆腐脑儿 เต้าฮวยน้ำแดง เป็นอาหารคาว ส่วนประกอบคร่าวๆ ได้แก่ เต้าฮวย หมูสับ เห็ดหูหนู ขิงสับ ต้นหอม ดอกไม้จีน
[2] 让马儿跑不给马儿吃草 ให้ลูกม้าวิ่งโดยที่ไม่ให้หญ้าลูกม้ากิน แปลงมาจากคติพจน์ 又要马儿跑得快,又要马儿不吃草 อยากให้ลูกม้าห้อตะบึงไว ดันไม่ให้ลูกม้ากระเดือกฟาง เป็นคติพจน์ กล่าวถึง คนที่ต้องการให้คนอื่นทำสิ่งหนึ่งให้ตนเอง แต่ไม่ให้เครื่องมืออุปกรณ์หรือเงื่อนไขที่ดีในการทำสิ่งนั้น
[3] 白菜价 ราคาผักกาด เป็นภาษาพูดที่ใช้กันบ่อยในภาคเหนือของจีน หมายถึง สินค้าที่ราคาถูกมากทั้งที่จริงแล้วตัวสินค้านั้นราคาสูงและมีคุณค่าเปี่ยมคุณภาพ แต่การที่เอาไปเทียบกับราคาผักกาด เป็นเพราะปกติแล้วผักชนิดนี้จะซื้อขายกันในราคาที่ถูกมาก


*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./38.md)