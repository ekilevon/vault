##บทที่ 670 : น้ำตาพ่อแม่หลัว!
สองนาทีก่อน
สตูดิโอที่สอง
พ่อแม่ของหลัวอวี่มากันแล้ว ผู้เฒ่าทั้งสองพากันถามจางเย่ซ้ำไปซ้ำมาไม่หยุดปาก ตั้งแต่ก่อนที่ลูกสาวของพวกเขาจะขึ้นเวที กำลังใจไม่สู้ดีที่ลูกสาวได้ออกโทรทัศน์ในครั้งนี้ ท่าทางของพวกเขาบ่งบอกว่าประหลาดใจกันสุดๆ ขณะเดียวกันก็รู้สึกสับสนว้าวุ่นใจ จนลืมตื่นเต้นไปเสียสนิท
พ่อหลัว “อาจารย์จาง ลูกสาวผมแต่ไหนแต่ไรก็ร้องเพลงไม่เอาไหนเลยนะ”
จางเย่หัวเราะกล่าว “จริงหรือครับ?”
แม่หลัวกล่าว “เธอชอบร้องเพลงมาตั้งแต่ยังเล็กแล้วล่ะค่ะ ร้องเพลงได้ทั้งวี่ทั้งวัน กินข้าวก็ร้อง บางทีกลางค่ำกลางคืนยังแอบเอาผ้าห่มคลุมโปงร้องเพลงอีก ตอนเด็กๆ ยังพอว่า แต่พอหลังจากเสียงเปลี่ยนไป คอเธอก็พังซะแล้ว แค่เสียงพูดก็แหบห้าวไปหมด พวกครูที่โรงเรียนต่างบอกว่าถ้าเธอไม่พูดก็ยังดี เพราะพอพูดทีไรเสียงอย่างกับเด็กผู้ชายเลย….เสียงอย่างนี้ อย่าให้ร้องเพลงเลย ใครมาได้ยินก็ต้องบ่นว่ารำคาญเธอกันทั้งนั้น”
จางเย่ถาม “ที่บ้านไม่เคยสนับสนุนเรื่องดนตรีเลยใช่ไหมครับ?”
พ่อหลัวถอนหายใจตอบ “พวกเราอยากสนับสนุนความฝันของลูกนะ เพื่อให้ฝันของลูกกลายเป็นจริง แต่ว่า เธอดันร้องเพลงไม่เอาไหนนี่แหละ เธอไม่มีพรสวรรค์ทางนี้”
แม่หลัวกล่าวอย่างปวดใจ “เด็กคนนี้เสียงดัง ทุกครั้งที่ร้องเพลงในบ้าน ฉันกับตาหลัวก็จะออกไปเดินเล่นข้างนอก เพราะขืนอยู่ฟังคงไม่ไหว ไหนจะในสายตาพวกเพื่อนบ้านยิ่งแล้วใหญ่ วันดีคืนดีก็มาบอกพวกเราว่า ให้หลัวอวี่เบาเสียงลงหน่อย หนวกหูคนอื่น เราเองก็บอกเธอแล้ว แต่หลัวอวี่ไม่ฟัง ไม่ว่าใครจะว่าให้เธออย่างไร...ไม่ว่าจะบอกว่าไม่เพราะมากแค่ไหน...เธอ ก็ยังเอาแต่ร้องเพลงทั้งวัน ไม่ยอมเชื่อฟังที่บอกเลย คราวนี้พวกคุณให้เธอมาออกรายการ ‘เดอะวอยซ์มหาชน’ อะไรนี่ ตอนแรกที่ฉันได้ยินหลัวอวี่บอก ฉันยังคิดว่าโกหกอยู่เลย ก็เสียงเธอแตกเสียอย่างนั้น จะเรียกว่าเป็นเสียงที่เพราะได้ยังไงกัน!”
จางเย่ยิ้มบางๆ กล่าว “ลูกของคุณขึ้นเวทีแล้ว ไปดูกันเถอะครับว่าพวกกรรมการจะตัดสินว่าอย่างไร”
แม่หลัวสีหน้าเศร้าซึม “ไม่หันมาแน่ๆ สินะ?”
พ่อหลัวพยักหน้าเบาๆ ไม่ได้กล่าวอะไรอีก เดิมทีผู้เฒ่าทั้งสองไม่ได้เตรียมตัวเตรียมใจที่จะมารายการนี้ ลูกสาวร้องเพลงก็ไม่เป็น ดันถูกเชิญมาประกวดร้องเพลงเนี่ยนะ? แม้แต่จิตใต้สำนึกของพวกเขายังบอกเลยว่าเป็นไปไม่ได้ คิดว่าพอลูกสาวขึ้นเวทีไปแล้วต้องถูกคัดออก ต้องถูกผู้ชมหัวเราะเยาะแน่ๆ คิดถึงตรงนี้ใบหน้าของพวกเขาพลันเปลี่ยนเป็นไม่น่าดู การที่พวกเขามาที่นี่ในครั้งนี้ นั่นเพราะเห็นแก่หน้าจางเย่ ทั้งถูกจางเย่โทรมาเชิญด้วยตนเองอยู่หลายครั้ง ในที่สุดผู้เฒ่าทั้งสองทนรบเร้าไม่ไหวจึงยอมมา
บนหน้าจอมอนิเตอร์ เวทีในสตูดิโอที่หนึ่งปรากฏให้เห็นภาพทั้งหมดในมุมกว้าง
หลัวอวี่อยู่บนเวทีแล้ว ท่าทางวิตกกังวลแบบนั้น พ่อแม่หลัวแค่เห็นก็รู้แล้ว ยิ่งตอกย้ำให้พวกเขารู้สึกว่าไม่มีทางรอด!
ครู่ต่อมา เห็นลูกสาวปิดตา กำไมโครโฟนแน่น ปากที่เม้มเผยอขึ้นพร้อมนำพาเสียงเพลงสู่เวที!
“ฉันมักถูกคนบอกว่า ไม่รู้แต่งเนื้อ ไม่เข้าใจทำนอง ไม่รู้จักขับร้อง!”
“ฉันมักถูกคนบอกว่า ไม่รู้เพลิดเพลิน ไม่เข้าใจเบิกบาน ไม่รู้จักชีวิต!”
“ฉันมักถูกคนบอกว่า ไม่รู้อ่อนไหว ไม่เข้าใจสตรี ไม่รู้จักเพ้อฝัน!”
“ฉันมักถูกคนบอกว่า ไม่รู้อดทน ไม่เข้าใจผ่อนปรน ไม่รู้จักว่องไว!”
เพลงบทนี้…..
เนื้อเพลงนี่……
พ่อแม่ของหลัวอวี่ได้แต่ตกตะลึง กระโจนเข้าไปจ้องมองภาพตรงหน้าโดยไม่รู้สึกตัว!
...ภาพเหตุการณ์ทุกเสียงติเตียนต่างๆ ค่อยๆ ผุดวาบขึ้นมาในความคิด!
ป้าหลิวข้างบ้านมักซุบซิบอยู่หน้าบ้านพวกเขา “ไม่ต้องให้เสี่ยวหลัวบ้านเธอร้องเพลงเชียวนะ คนเรียนดนตรีมาตั้งเยอะยังไม่ดังเลย แล้วอย่างเธอจะร้องอะไรได้เรอะ!”
น้าสะใภ้ของบ้านหลัวมาเยี่ยมบ้านทีไร เป็นต้องย้ำเตือนกับหลัวอวี่ว่า “เสียวอวี่ เธอต้องเข้าใจและรู้จักปลงซะบ้าง ดูความจริงหน่อยเถอะ ฝันอยากเป็นดาราไม่ใช่ว่าใครก็เป็นจริงได้ ตีนติดดิน[1]สิถึงจะเรียกว่าชีวิต!”
“ยัยเด็กคนนี้นี่ ทำไมพูดอะไรไม่รู้จักฟังซะบ้าง ว่าให้ขนาดนี้แล้วยังจะร้องเพลงอยู่อีก ฟังไม่เข้าใจเหรอเสี่ยวหลัว? ทำไมไม่รู้จักอายซะบ้าง!”
“เสี่ยวหลัวเลิกร้องเพลงสักที”
“เสี่ยวหลัวร้องไม่ได้เรื่องเลย”
“เสี่ยวหลัวทำงานครูไปเฉยๆ เถอะน่า”
“เสี่ยวหลัวตั้งใจทำงานหาเลี้ยงพ่อแม่สิ ถึงจะเรียกว่ากตัญญู มัวมาร้องเพลงอะไรอยู่ได้!”
“เสี่ยวหลัว……”
“เสี่ยวหลัว……”
ทันใดนั้น เสียงตะโกนแหลมสูงจากจอโทรทัศน์พลันฉุดกระชากทุกห้วงอารมณ์ออกมา!
“ใครบอกคุณ ว่าฉันร้องเพลงไม่เป็น!”
พริบตานั้น จิตใจของพ่อหลัวแม่หลัวพลันเต้นโครมคราม!
“ใครบอกคุณ ว่าฉันไม่เข้าใจชีวิต!”
“ใครบอกคุณ ว่าฉันไม่รู้จักเจียมตน!”
“ใครบอกคุณ ว่าฉันไม่รักศักดิ์ศรี!”
คลื่นเสียงสูงแต่ละคลื่นส่งต่อเป็นทอดๆ !
ราวกับเสียงคำราม! ราวกับเป็นความไม่ยินยอมจากก้นบึ้งของจิตวิญญาณ!
จางเย่ชี้ไปที่หน้าจอ “หันแล้วๆ ! อาจารย์เฉินกวงหันมาแล้วครับ!”
“หา!” พ่อหลัวเบิกตากว้าง!
แม่หลัวตกตะลึงอ้าปากค้าง!
ไม่ถึงสามวินาทีต่อมา จางเย่ร้องบอกอีกว่า “อาจารย์ฟ่านเหวินลี่ก็หันมาแล้วครับ! ดูนั่นเร็ว อาจารย์จางเสียก็กดปุ่มแล้ว! ขาดอีกหนึ่งท่าน…..อีกแค่ท่านเดียว…...โอ้! อาจารย์จางหย่วนฉีก็หันมาแล้วครับ! โค้ชทั้งสี่หันมาหมดเลยครับ! ทุกคนเลือกลูกสาวของคุณแล้วครับ! ตอนนี้อาจารย์เฉินกวงลุกขึ้นยืน ยกนิ้วโป้งให้ไม่หยุดเลยครับ! ดูผู้ชมสิ! ทุกคนต่างตื่นเต้นกันยกใหญ่! เก่งมากจริงๆ ครับ! หลัวอวี่เก่งมากๆ !”
พ่อหลัวกล่าวอย่างตื่นๆ “หันแล้ว? หันกันหมดเลย?”
จางเย่ย้ำ “ใช่แล้วครับ!”
พ่อหลัวกล่าวอย่างตื่นเต้นสุดๆ “นี่พวกกรรมการรู้สึกว่าลูกสาวผมร้องเพลงเพราะเหรอ?”
“แน่นอนสิครับ” จางเย่ยิ้ม “คณะกรรมการอยากได้หลัวอวี่ไปร่วมทีมตัวเองกันครับ ถึงได้หันมา อีกเดียวก็จะสู้กันเพื่อแย่งตัวคนแล้วครับ!”
เสียงของพ่อหลัวสั่นเครือ “คุณ..คุณจะบอกว่า คณะกรรมการกับผู้ชม..คิดว่าลูกสาวผม…..ร้องเพลงเพราะเหรอ?”
จางเย่กล่าวอย่างหนักแน่น “ใช่ครับ! คุณลองดูท่าทางและเสียงเชียร์ของทุกคนนั่นสิครับ! ทั้งหมดนั่นเพราะลูกสาวคุณไงครับ! ทุกคนชื่นชอบเธอกันหมดเลย!”
แม่หลัวได้ฟังดังนั้น ก็มองไปที่ลูกสาวที่อยู่บนเวที มองดูผู้ชมที่อยู่เบื้องล่างทั้งห้องสตูดิโอตะโกนส่งเสียงเชียร์ดังกระหึ่ม เธอไม่รู้จะพูดอะไรดี หยาดน้ำตาหลั่งรินออกมาสองสาย ยากจะฝืนทนกลั้น!
ที่จริงลูกสาวฉันร้องเพลงได้นะ!
ที่จริงแล้วมีคนชอบฟังลูกสาวฉันร้องเพลงเยอะขนาดนี้เชียวนะ!
ที่จริงเป็นพวกเรานี่แหละที่ผิดไป!
มองเห็นภรรยาตนเองน้ำตาร่วง พ่อหลัวก็ร้องไห้บ้าง เป็นน้ำตาแห่งความยินดี ทั้งยังเป็นน้ำตาที่เจือความรู้สึกสำนึกผิดอีกด้วย เพราะความฝันของลูกสาวนั้น….แต่ไหนแต่ไร พวกเขาไม่เคยสนับสนุนเธอเลย!
……
สตูดิโอที่หนึ่ง
บนเวที
บทเพลงจบลง ไฟทั้งหมดถูกเปิดสว่าง
“มหัศจรรย์!”
“ใช่เลย เก่งจริงๆ !”
“ฉันฟังแล้วตื่นเต้นจนเหงื่อออกเต็มหลังแน่ะ!”
“ผู้หญิงคนนี้อย่างร็อคอ่ะ! นักร้องอาชีพใช่ไหม? ร้องเก่งขนาดนี้เชียว?”
“ไม่ใช่นักร้องอาชีพหรอก ต้องเป็นคนที่เรียนสายดนตรีมาแน่ๆ !”
“เสียงนี่ทรงพลังมาก! ดุดันยิ่งกว่าผู้ชายอีก!”
“คิดไม่ถึงเลยว่าผู้หญิงถึกดูหยาบกระด้างแบบนี้จะร้องเพลงได้ ทำไมถึงร้องเพลงได้กระตุกใจคนแบบนี้นะ! เพลงนี้ฉันฟังคนร้องมาตั้งเยอะ ไม่เคยมีใครทำให้รู้สึกเลือดเดือดพล่านเท่าที่เธอร้องมาก่อนเลย!”
“สุดยอด!”
“เพลงนี้เธอร้องได้โคตรเทพ!”
เหล่าผู้ชมบ้างพูดคุย บ้างส่งเสียงชมกันอย่างกระตือรือร้น!
ฮาฉีฉีและทีมรายการพากันประหลาดใจสุดขีด การแสดงนี้สุดยอดเกินไป ต้องยอมรับเลยว่า เป็นเพราะสายตาที่เฉียบแหลมของจางเย่นั่นเอง! เสียงของหลัวอวี่ใช้ได้จริงๆ ! และด้วยเสียงมหัศจรรย์ไร้ที่ตินี้นี่แหละ คือตัวจุดประกายให้ทั้งเวที!
ทันทีที่แสงไฟสว่างจ้า หลังอวี่ที่ยืนอยู่บนเวทีจึงสามารถมองเห็นวิสัยทัศน์ข้างล่างเวทีทั้งหมดได้อย่างชัดเจนเป็นครั้งแรก แต่พอเห็นโค้ชทั้งสี่ล้วนหันหน้ามาทางเธอแทนที่จะเห็นแต่ด้านหลัง แล้วยังเห็นผู้ชมนับไม่ถ้วนข้างล่างเวทีกรีดร้องและปรบมือให้ หลัวอวี่พลันตะลึงงันไป ยืนแข็งค้างกับสิ่งที่ไม่เคยคิดฝัน!
อะ..อะไรอะ..?
เกิดไรขึ้นน่ะ..?
หลัวอวี่อึ้งค้างยังคงไม่เชื่อสายตากับสิ่งที่เห็นอยู่ตรงหน้า!
เฉินกวงทนไม่ไหวพูดออกมา “คุณสุดยอดไปเลย!”
ฟ่านเหวินลี่อุทานเบาๆ “เสียงของคุณมีเอกลักษณ์มาก! เพราะมากๆ ค่ะ!”
หลัวอวี่ยังไม่ค่อยเข้าใจสถานการณ์สักเท่าไร “ฉัน ฉันไม่ได้ถูกคัดออกเหรอคะ?”
จางเสียหลุดหัวเราะ กล่าว “แน่นอนว่าไม่จ้ะ! ดูสิเราทั้งสี่คนหันมาหมดเลยนะ”
ฟังถึงตรงนี้ หลัวอวี่พลันรู้สึกว่ามีเสียงระเบิดกึกก้องอยู่ในหัว จากนั้นโล่งว่างเปล่าไปหมด จากนั้น..จากนั้น.. เธอเผลอขยับท่าทางที่ทำให้ทุกคนหลุดหัวเราะ เมื่อเห็นเธอยกไมค์ขึ้นด้วยมือทั้งสองข้าง กรีดร้องยาวๆ “หาาาาาาาาาา!”
ช็อกเลย ช็อกจนไม่รู้จะทำยังไงดีแล้ว!
พวกโค้ชหันมา!
พวกเขาเลือกฉันจริงๆ ด้วย!


===================
[1] 脚踏实地 ตีนติดดิน หรือ เท้าเหยียบบนพื้นดิน เป็นสำนวน หมายถึง ใช้ชีวิตอยู่บนพื้นฐานความจริง รู้จักการสำเหนียกตน
*-*-*-*-*-*-*-*-*-*-*-*-*-*-*-*




[Go To Next Chapter]( ./71.md)