##บทที่ 682 : ทำลายสถิติที่สูงที่สุดในประวัติศาสตร์อีกครั้ง!


ใกล้ๆ กับสถานีของ CCTV
ในร้านอาหารที่มีระดับไม่เลวแห่งหนึ่ง
เดิมที ร้านอาหารแห่งนี้เปิดทำการถึงสามทุ่มตรง อย่างสายสุดสามทุ่มครึ่งก็เก็บร้านเสร็จเรียบร้อย เพราะยังต้องเหลือเวลาคิดบัญชีปิดร้านอีก ทว่าวันนี้จนสี่ทุ่มกว่าแล้ว ร้านก็ยังไม่ปิด เพราะยังมีแขกเหลืออีกสี่โต๊ะ เจียงหยวนกับเจ้าของร้านแห่งนี้รู้จักกัน ทั้งที่นี่เองก็เป็นร้านรับแขกประจำแห่งหนึ่งของ CCTV1 ตลอดปีมีเรื่องรบกวนเช่นนี้เสมอ พอเจียงหยวนเปิดปาก ทางร้านอาหารก็ต้องจัดการให้กับเขาเป็นข้อยกเว้น
"นั่งๆๆ !"
"ทางนี้ไม่มีที่แล้ว"
"โต๊ะนั้นยังมี ไม่พอก็เพิ่มโต๊ะอีก"
"บ๋อย เสิร์ฟข้าวเสิร์ฟเหล้า ทั้งเบียร์ทั้งเหล้าขาวเอาหมด!"
มีคนสามสิบกว่าคน นอกจากพวกเจียงหยวนและผู้บริหารแล้ว ยังมีทีมงานของ ‘เดอะวอยซ์’ รวมถึงพนักงานที่ทางสถานีไปยืมตัวชั่วคราวมาช่วยงานจากรายการอื่นๆ ในการทำรายการนี้ด้วย แม้จะไม่ใช่ทีมงานของ ‘เดอะวอยซ์’ จริงๆ แต่ส่วนหนึ่งที่ช่วยให้รายการทำออกมาได้ทันการณ์เช่นนี้ นับเป็นเรี่ยวแรงของพวกเขาด้วยเช่นกัน เมื่อมีงานเลี้ยง ชัดเจนว่าต้องเรียกตัวพวกเขามาด้วย
ภายในร้านมีโทรทัศน์สองเครื่อง ซึ่งล้วนแต่เปิดช่องออกอากาศของ ‘เดอะวอยซ์’ รายการยังไม่ทันจบ เพิ่งฉายไปได้ครึ่งหนึ่ง ทุกคนก็ลงมาข้างล่างกันหมด งานอัดรายการและงานตัดต่อทำเสร็จหมดแล้ว ส่วนเรื่องฉายรายการมีหน่วยงานที่รับผิดชอบของ CCTV1 คอยดูแลให้อยู่ นับว่าพวกจางเย่หมดหน้าที่ความรับผิดชอบแล้ว ย่อมต้องผ่อนคลายสักน้อย หลายวันมานี้ทุกคนเหนื่อยไปมากแล้วจริงๆ!
กับข้าวยังไม่มา เหล้าเสิร์ฟก่อน
เหล่าเด็กฝึกงานเริ่มรินเหล้าให้กับทุกคน
จางเย่ชูจอกเหล้า "ผมขอคารวะให้รองผู้อำนวยการเจียงจอกหนึ่งครับ"
ฮาฉีฉี จางจั่วและพวกล้วนแต่ลุกขึ้นยืน เพื่อนร่วมงานหญิงบางคนที่คอไม่ค่อยแข็ง ยังรินเบียร์ลงไปเล็กน้อยยกชูจอกร่วม "รองผู้อำนวยการเจียง"
เจียงหยวนเองก็ลุกขึ้นยืนเช่นกัน แต่กลับทำมือปฏิเสธ กล่าว "แก้วแรกนี้ ผมยังไงก็ดื่มไม่ได้ จะด้วยเพราะอะไรก็แล้วแต่ แก้วแรกควรคารวะให้อาจารย์จางเย่ ถ้าเกิดไม่มีอาจารย์จาง CCTV เราก็ไม่มีรายการในวันนี้ ถ้าไม่ใช่อาจารย์จางคอยวิ่งเทียวไล้เทียวเร่งทำงานทั้งวันทั้งคืน กล่าวได้ว่า ทั้งสัปดาห์ไม่มีวันไหนอยู่ออฟฟิศน้อยกว่ายี่สิบชั่วโมงล่ะก็ ‘เดอะวอยซ์’ ไม่มีทางทำรายการออกมาได้ทันแน่นอน วันนี้เลี้ยงพวกคุณ เจ้าภาพเป็นพวกคุณ ดังนั้นแก้วแรก ไม่ว่าจะอย่างไรก็ต้องแด่อาจารย์จาง!"
จางเย่รีบปฏิเสธ "รองผู้อำนวยการเจียง แบบนี้ไม่ได้นะครับ"
"มา" เจียงหยวนยกจอกเหล้า "ผมคารวะคุณจอกหนึ่ง"
"อย่าครับ" จางเย่โบกมือปัด ไม่กล้ารับเกียรติเช่นนี้ "ผมคารวะคุณ"
สุดท้าย ทุกคนเห็นว่าควรคารวะทั้งเจียงหยวนและจางเย่พร้อมกัน
จากนั้นเจียงหยวนกล่าวเสริม "อาจารย์จาง คุณพูดอะไรหน่อยสิ"
จางเย่หัวเราะ ก่อนหันมองเหล่าทีมงานทุกคน "ก่อนอื่น พวกเราต้องขอขอบคุณความสนับสนุนของทีมบริหาร ไม่มีความเชื่อมั่นจากผู้จัดการเจียงและการสนับสนุนเช่นนี้ คงไม่มีวันนี้แน่ครับ"
เจียงหยวนโบกมือปัด หัวเราะฮ่าๆ
"และผมก็ต้องขอขอบคุณทุกคนด้วยนะครับ" จางเย่กล่าวอย่างจริงใจ "นอกจากขอบคุณ ก็ยังมีแต่คำว่าขอบคุณ ขอบคุณทุกคนที่เชื่อมั่นในตัวผมจางเย่ หลายวันมานี้แม้แต่เวลาพักผ่อน เวลานอนหลับ ก็ต้องบีบเค้นออกมาให้ผมกับทางรายการ รายการอื่นทำโอที ทุกคนล้วนแต่ต้องบังคับกับเรียกร้องให้ออกมา ขณะที่รายการเราทำโอที ทุกอย่างล้วนเต็มไปด้วยความสมัครใจ หลายวันมานี้แต่ละคนต่างโหมงานจนเจ็บไข้ได้ป่วย สุดท้ายผมเองก็ทนไม่ไหว ต้องบังคับพวกเขาให้กลับบ้านไปพักผ่อน ถึงอย่างนั้นพวกเขาก็ยังอยู่ สู้อดทนกับอาการตั้งหน้าตั้งตาทำงานจนแล้วเสร็จ ผมทราบว่านี่เป็นเพราะทุกคนไว้หน้าผมจางเย่ ต่างก็เป็นเพราะทุกคนคาดหวังกับผมจางเย่ไว้มาก ผมรู้สึกทราบซึ้งใจจริงๆ และจดจำไว้ในใจเสมอมา ดังนั้น ผมขอยกจอกคารวะทุกคนแก้วหนึ่งครับ!" พูดจบเขาก็ยกจอกกระดกดื่มรวดเดียว
ทีมงานแต่ละคนพลันรีบออกปากกันพัลวัน
"ผู้กำกับจางเกรงใจไปแล้ว!"
"พูดแบบนี้ไปทำไมกันครับ!"
"นั่นสิ นี่หน้าที่พวกเราอยู่แล้วนะ!"
"พวกเราขอคารวะคุณ!"
"หมดแก้วๆ !"
ความรู้สึกประทับใจของจางเย่นี้ ทำให้ทุกคนหวั่นไหวไปด้วย พอย้อนคิดถึงความทุกข์ยากลำบากของหลายวันมานี้ ช่างเป็นสิ่งที่พันคำหมื่นวาจาไม่อาจจะบรรยายออกมาได้จริงๆ ตอนนี้พวกเขาผ่านพ้นมาได้แล้ว พวกเขาผ่านมาได้ภายใต้การนำทางของจางเย่ จากนี้คือช่วงเวลาเก็บเกี่ยวความสำเร็จยินดีสักที นี่คือสิ่งที่พวกเขาคู่ควร!
พอนั่งลง ทุกคนก็ดื่มพลางคุยกันไปพลาง
"ไอ๊หยา ใกล้จบแล้ว"
"ถึงตอนเฉียนผิงฝานแล้ว"
"ฮ่าๆ ฉันกล้ารับประกันเลย เสี่ยวเฉียวทำทุกคนตะลึงค้างชัวร์ป้าบ!"
"พวกนายดูสิ ในเน็ตฮือฮากันใหญ่โตแน่ะ คุยกันแต่เรื่องรายการเรานี่แหละ!"
"นั่นไง ฉันเพิ่งเห็นเหมือนกัน ทุกคนวิจารณ์ไว้สูงส่งมากเลยนะ โดยเฉพาะโฆษณาเปิดรายการของผู้กำกับจางน่ะ ทำคนตกใจกันหมดเลย!"
"เฮ้ย หลัวอวี่ฮอตแล้ว เพิ่งผ่านไปไม่นาน มีแฟนคลับสร้างเทียปาของหลัวอวี่ด้วยล่ะ มีคนร่วมกลุ่มหลายร้อย ใกล้จะแตะพันแล้ว!"
"รีบดูท็อปเวยป๋อสิ เป็นของพวกเราแล้ว!"
"ไวขนาดนั้น? เมื่อกี้ยังอันดับห้าเลยนี่?"
"อันดับหนึ่งแล้ว!"
"ไอ๊หยา ต้องคารวะอีกจอก!"
"หมดแก้ว!"
ข้างตัวจางเย่ เฉินเฉินนั่งหน้านิ่งไร้อารมณ์ มือคีบกับข้าวเข้าปากช้าๆ ทีละคำทีละคำ หลายวันนี้เด็กหญิงตัวน้อยอยู่กับจางเย่ที่ CCTV ตลอด กลางวันไปโรงเรียน ตกเย็นย่ำเป็นหลัวอวี่พามาส่งที่นี่ ไปๆ มาๆ ก็กินนอนอยู่ที่ CCTV กับจางเย่ ผ่านไปหลายวัน เฉินเฉินน้อยจึงไม่ได้นอนดีๆ เช่นกัน อารมณ์เองก็ยังไม่ดีนัก งอแงใส่จางเย่ไปก็หลายครั้ง
จางจั่วตรงมาหา "ผู้กำกับจาง ผมคารวะคุณ แผนการของคุณให้บทเรียนพวกเราอีกครั้งแล้ว!"
"ฉันก็ชนด้วย" ฮาฉีฉีกล่าว "ตอนแรกที่เห็นแผนงานของคุณน่ะนะ ฉันเองก็ไม่ได้หวังอะไรกับงานนี้เหมือนกัน ฉันเชื่อว่าหลายคนก็คิดเหมือนกัน แต่ความจริงได้พิสูจน์ว่าคุณน่ะถูกต้อง คุณมองเรื่องขาดกว่าพวกเราทุกคนเลย ขอคารวะคุณจอกหนึ่งค่ะ"
จางเย่ยกจอกชนกับพวกเขา "เอาน่า ไม่ต้องเกรงใจแล้ว"
เฉินเฉินเบ้ปาก "จางเย่ ดื่มน้อยหน่อย"
"รู้แล้ว" จางเย่รับไปส่งๆ
แป๊บๆ ก็มีคนมาชนแก้วกับจางเย่อีก
จางเย่ไม่ปฏิเสธ "มา หมดแก้ว!"
เฉินเฉินยิ่งไม่พอใจ "จางเย่ ดื่มน้อยหน่อย"
จางเย่อุทานคำหนึ่ง "ฉันเพิ่งดื่มไปไม่เท่าไรเอง เอาล่ะๆ น้อยหน่อยก็ได้"
ฮาฉีฉีนึกอิจฉายิ่ง "เฉินเฉินช่างรู้ความนะ ยังรู้จักเตือนผู้กำกับจางให้ดื่มเหล้าน้อยหน่อย ฉันละอยากมีลูกสาวแบบนี้จัง คงดีมากๆ เลย"
จางเย่เบะปาก "งั้นคุณคงไม่ได้มีวันเวลาดีๆ แล้วล่ะ"
เฉินเฉินหรี่ตาลงหันมองจางเย่ "...หึหึ"
ขณะนั้น ‘เดอะวอยซ์’ ฉายจบแล้ว
โทรศัพท์ของเจียงหยวนมีสายเข้า พอเห็นเบอร์ เขาก็ออกไปรับสาย ราวห้านาทีให้หลัง เจียงหยวนก็กลับเข้ามาพร้อมรอยยิ้มบนใบหน้า "เอาล่ะๆ ผมมีข่าวดีมาบอกทุกคน เมื่อกี้มีสายเข้ามาบอกว่ามีเว็บไซต์วิดีโอยักษ์ใหญ่สามแห่งติดต่อมาทางสถานี ขอสิทธิ์ในการอัพโหลดรายการ ‘เดอะวอยซ์มหาชน’ แบบจำเพาะเครือข่าย เรื่องค่าลิขสิทธิ์ก็เสนอมาให้สูงไม่เบา ทุกคนลองเดากันสิว่าเท่าไร"
สัญญาที่ทำระหว่าง CCTV กับจางเย่นั้นค่อนข้างแปลกพิเศษ นอกจากจางเย่ เจียงหยวนและคนในสถานีอีกไม่กี่คนแล้ว ไม่มีใครทราบเรื่องนี้ จางเย่ทำรายการให้กับ CCTV1 โดยยังถือลิขสิทธิ์ของรายการ ‘เดอะวอยซ์’ เอาไว้กับตัว แน่นอน เรื่องนี้มุ่งเป้าไปยังเรื่องการขายลิขสิทธิ์ออกต่างประเทศ รวมถึงรายการในซีซั่นสองและสามต่อๆ ไป อย่างไรเสีย เป้าหมายเดิมของจางเย่ก็คือเขาสามารถแบกเอารายการนี้ย้ายงานไปกับเขาด้วยได้ แค่เปลี่ยนไปอยู่กับช่องอื่น เขาเองก็แบกเอาป้ายยี่ห้อของ ‘เดอะวอยซ์’ ไปทำต่อได้ แน่นอนว่าทาง CCTV ย่อมไม่มีทางได้ใช้ชื่อของ ‘เดอะวอยซ์’ ไปฟรีๆ อีกทั้งรายการ ‘เดอะวอยซ์’ ในซีซั่นหนึ่ง จางเย่ก็ไม่ได้คิดค่าลิขสิทธิ์ไปกับทางช่องเช่นกัน ทั้งสิทธิ์ในการถ่ายทอดรายการ ค่าสิทธิ์ในการใช้ชื่อ ค่าลิขสิทธิ์จากเว็บไซต์วิดีโอ จางเย่ไม่แตะแม้แต่เสี้ยว ล้วนให้เป็นของ CCTV ดังนั้นหลัง CCTV1 ทำการศึกษาอยู่เนิ่นนานจึงได้ยอมเซ็นสัญญากับจางเย่เช่นนี้ ก็เพราะช่วยเรื่องงบประมาณไปได้มหาศาล!
ฮาฉีฉีหรี่ตา “สามสิบล้าน?”
จางจั่วทำใจกล้ากล่าวเพิ่ม “สี่สิบห้าล้าน?”
เสี่ยวหวังอุทาน “ไม่มีทางถึงห้าสิบล้านมั้ง?”
“ฮ่าๆ เดาผิดหมด” เจียงหยวนกล่าวด้วยความยินดียิ่ง “มีเว็บไซต์วิดีโอแห่งหนึ่ง เสนอค่าลิขสิทธิ์ถ่ายทอดย้อนหลังมาให้แปดสิบล้าน!”
“หา?”
“แปดสิบล้าน?”
“ฉันจะเป็นลม!”
“นี่มัน…”
ทุกคนตาค้างจนแว่นตาร่วง[1] ควรทราบว่า ลิขสิทธิ์ในการถ่ายทอดวิดีโอย้อนหลังนั้นที่ยังไม่ได้ขาย ไม่ใช่ไม่มีคนซื้อ แต่เพราะราคาที่คนเสนอมานั้นไม่ตรงตามความต้องการของจางเย่ต่างหาก! มีคนให้ยี่สิบล้าน มีคนให้สิบล้าน มากที่สุดก็บริษัทที่ให้ยี่สิบห้าล้าน ซึ่งเหมือนโฆษณาพ่วงอื่นๆ ที่จางเย่กัดไว้จนตายเขาก็ไม่ยอมปล่อย แม้แต่เงินนิดเดียวเขาก็ไม่ปล่อยให้เล็ดรอดออกไปได้ สำหรับเรื่องนี้ ทางสถานีได้คุยกับจางเย่ไปแล้ว แต่ไม่สามารถทำให้เขาหวั่นไหว!
เมื่อมองย้อนไป จางเย่ได้แสดงความชาญฉลาดในการตัดสินใจออกมาอีกครั้งแล้ว!
เจียงหยวนเองก็ลอบยินดีในใจ ที่ทางสถานีไม่ได้ข้ามเส้นชิงตัดสินใจเรื่องค่าลิขสิทธิ์และโฆษณาทั้งหลายแทนจางเย่ไปก่อน! ไม่เช่นนั้นตอนนี้คงเสียหายใหญ่หลวง! โชคดีที่ยอมฟังจางเย่!
แปดสิบล้านนะ!
‘เดอะวอยซ์’ ใช้งบประมาณการผลิตไปเกือบร้อยล้าน แม้ว่าจะได้มาจากค่าสปอนเซอร์หลัก แต่ก็ถือว่าไม่ขาดทุนไม่กำไร จากนั้น พอมีค่าโฆษณารวมกับค่าลิขสิทธิ์ถ่ายทอดวิดีโอ ผลกำไรที่ได้จากการขายเหล่านี้ ล้วนแล้วแต่เป็นรายรับล้วนๆ ของสถานี CCTV1!
ตัวเลขแปดสิบล้านนี้เป็นอย่างไร? อย่าพูดถึงแค่รายการเดียวเลย แค่รายการของ CCTV ในวันพฤหัสบดีจากเที่ยงคืนไปจนเที่ยงคืนของอีกวัน รายการรวมกันสิบกว่ารายการทั้งข่าวทั้งรายการสัมภาษณ์เอย ทั้งรอบรวมกันแล้วยังไม่ถึงแปดสิบล้านเสียด้วยซ้ำ! แต่รายการจางเย่แค่รายการเดียวทำได้แล้ว! กล่าวได้ว่ารายการ ‘เดอะวอยซ์’ รายการเดียว สามารถทำเงินได้มากกว่ารายการอื่นๆ เป็นสิบรายการรวมกัน นี่ยังไม่รวมถึงค่าโฆษณาและค่าสิทธิ์อื่นๆ ที่ยังไม่ขายออกไป แค่นี้ก็ทำให้คนต้องตะลึงได้แล้ว!
อีกทั้งแปดสิบล้านนี้ นับว่าเป็นครั้งแรกที่ปรากฏของค่าลิขสิทธิ์ในการถ่ายทอดทางวิดีโอครั้งแรก ไม่เพียงแต่เป็นอันดับหนึ่งของรายการปัจจุบัน แต่เป็นอันดับหนึ่งของประวัติศาสตร์ ทั้งยังเป็นอันดับหนึ่งของรายการวาไรตี้ที่เคยขายลิขสิทธิ์ออกมาได้ ล่าสุดเพียงหกสิบล้าน! จางเย่ใช้เวลาแวบเดียวก็ทำลายสถิติของวงการรายการวาไรตี้ให้เพิ่มไปได้อีกยี่สิบล้าน!
บ้าไปแล้ว!
CCTV บ้าไปแล้ว!
ทีมงานรายการของ ‘เดอะวอยซ์’ บ้ากันไปหมดแล้ว!
ทุกคนในวงการทีวีในประเทศนี้ก็บ้ากันไปหมดแล้ว!
ต่อจากค่าลิขสิทธิ์รายการ ต่อจากงบประมาณในการผลิต ‘เดอะวอยซ์’ ทำลายสถิติของรายการวาไรตี้ในประวัติศาสตร์ได้อีกครั้ง! บ้าไปแล้ว!
====================
[1] 跌 眼镜 - แว่นตาตก / แว่นตาร่วง เป็นสำนวน หมายถึง ประหลาดใจ คาดไม่ถึง
*-*-*-*-*-*-*-*-*-*-*-*-*-*-*-*-*


[Go To Next Chapter]( ./83.md)