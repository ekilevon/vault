##บทที่ 693 : โจวต้าเหนียน! โจวต้าเหนียน!


VCR ของผู้เข้าแข่งขัน
ชายชราวัยหกสิบปีคนหนึ่ง ปรากฏตัวอยู่บนจอ
"ผมชื่อโจวต้าเหนียน ทุกคนเรียกผมว่าเหล่าโจว พูดถึงชีวิตผม คือความล้มเหลวโดยสิ้นเชิงจริงๆ ความฝันในวัยหนุ่มของผมคือเป็นนักดนตรี ผ่านมาหลายสิบปี ความฝันนี้ยังคงไม่เปลี่ยนไปเหมือนเดิม เพื่อนหลายคนบอกว่าผมบ้า บอกว่าผมไม่ยอมโต กับภรรยาที่อยู่ด้วยกันมาหลายสิบปี เจ็ดแปดปีก่อนก็หย่าร้างกันด้วยเรื่องนี้เอง เธอบอกว่าผมแยกความจริงกับความฝันออกจากกันไม่ได้ แต่ว่าผมไม่เชื่อ ทำไมมีแต่วัยรุ่นถึงมีสิทธิ์ตามหาความฝันกัน? อาศัยอะไรถึงบอกว่าพวกเราเหล่าคนชราไม่อาจใช้ชีวิตตามหาทุ่มเทให้กับความฝัน? วันนี้เมื่อมาถึงเวทีแห่งนี้แล้ว ผมแค่อยากหวังว่าภรรยาจะได้เห็นผม หวังว่าลูกจะได้เห็นผม หวังว่าเพื่อนในวงที่เมื่อก่อนเคยร้องเพลงด้วยกันมาจะมองเห็นผม อยากให้คนที่บอกว่าผมไม่ควรมีความฝันอีกได้มองเห็นผม ผมอยากบอกพวกเขา ว่าบางที ผมอาจไม่มีพรสวรรค์จะร้องเพลง บางทีผมอาจจะผิดพลาดไปแล้ว แต่ว่าผมโจวต้าเหนียนไม่เคยยอมแพ้ ตั้งแต่ยี่สิบจนหกสิบ ผมยืนหยัดมาสี่สิบปี ผมทำงานหนักมาสี่สิบปี ผมไม่เคยยอมแพ้!"
ทุกคนที่ได้ฟังต่างเบิกตาค้างแทบถลน!
"หกสิบ?"
"อายุมากขนาดนั้นแล้วจริงเหรอ?"
"เชี่* ฉันยังคิดว่าตาลุงนี่แค่ดูแก่กว่าวัยเฉยๆ เสียอีก!"
"จะเป็นลม มีคนอายุหกสิบด้วย?"
แม้แต่คนในวงการที่กำลังดู ‘เดอะวอยซ์’ อยู่ตอนนี้เองก็เกิดความรู้สึกหมดเรี่ยวแรง ไม่ทราบแล้วจริงๆ ว่าจางเย่ต้องการทำอะไร เลือกผู้เข้าแข่งขันยังจะเลือกผู้เฒ่าคนหนึ่งออกมา?
มีเพียงโค้ชทั้งสี่บนจอโทรทัศน์ที่มีสีหน้างุนงง ไม่ทราบว่าทำไมเหล่าผู้ชมหน้าเวทีนั้นแสดงสีหน้าตื่นตะลึงกัน เพราะโค้ชทั้งสี่หันหลังให้กับเวที จึงมองไม่เห็นผู้เข้าแข่งขัน ว่าเป็นชายหรือหญิง สูงต่ำมากน้อยเท่าไร หน้าตาเป็นอย่างไร อายุมากน้อยเท่าไร พวกเขาล้วนไม่ทราบเลยแม้แต่น้อย
……
ที่บ้านของคุณย่าหวัง
คุณโจวสูดลมหายใจลึก กล่าว "แม่ นั่นพ่อ..."
คุณย่าหวังนั่งนิ่งปิดปากเงียบ
เมื่อสมัยยังเด็ก คุณโจวไม่เข้าใจว่าเกิดอะไรขึ้นระหว่างพ่อกับแม่ เขาเพียงรู้สึกว่าบรรยากาศในบ้านช่างอึดอัดเหลือเกิน ต่อมาถึงรู้ว่าเป็นเพราะความฝันอันแปลกประหลาดที่ไม่อาจเป็นจริงได้ของพ่อและแม่ที่ไม่ต้องการสนับสนุนด้วยเลย ทั้งสองจึงทะเลาะเบาะแว้งกันตลอดหลายปีที่ผ่านมา สุดท้ายหย่าขาดจากกัน ปากเขาไม่พูดอะไร ความจริงในใจกลับแอบโทษโกรธเคืองว่าพ่อมาตลอด พ่อนั่นแหละเป็นฝ่ายผิด ทว่าเมื่อได้ฟังคำของพ่อใน VCR ...คุณโจวกลับไม่ทราบว่าควรจะพูดอะไรออกมา
……
บนจอโทรทัศน์
ภายใต้สายตาของผู้ชมนับไม่ถ้วน โจวต้าเหนียนเดินขึ้นมาบนเวที เขาถือไมโครโฟน เท้าก้าวไม่เร็วนัก เรียกว่าขึ้นเวทีมาทีละก้าวๆ ไม่อาจว่องไวได้กว่านี้ จากจุดนี้ก็มองออกแล้วว่าโจวต้าเหนียนชราแค่ไหน ไร้เรี่ยวแรงของช่วงวัยรุ่นไปเท่าไร
ชายชราคนนี้….ไหวจริงหรือ?
ชายชราคนนี้….ร้องเพลงได้อยู่หรือ?
ทุกคนล้วนแต่มีคำถามประเภทนี้ผุดขึ้นในใจ
แสงไฟดับลง สาม.. สอง.. หนึ่ง.. ดนตรีพลันดังกระหึ่ม!
เปิดเพลงด้วยเสียงดีดกีต้าร์ ก่อนที่ท่วงทำนองดนตรีจะแปรเปลี่ยนไป! สำหรับคนที่คุ้นหูฟังแล้วก็รู้ทันที นี่คือเพลงร็อกแอนด์โรลสร้างชื่อยุคแรกของจางหย่วนฉี หลายคนเคยร้อง แต่กลับไม่เคยฟังผู้สูงวัยนำมาร้อง!
"นี่ ‘ฉันไม่เชื่อ’?"
"ร็อกแอนด์โรล?"
"สวรรค์! คนแก่ร้องเพลงร็อกแอนด์โรล?"
"นี่มันเรื่องอะไรกันเนี่ย?"
"ฉันยังคิดว่าจะร้องเพลงเก่ายุค 70 เสียอีก ทำไมกลายเป็นร็อกแอนด์โรลล่ะ? ปู่อายุขนาดนี้แล้ว ยังจะร้องเพลงที่กินแรงแบบนี้อีกเหรอ?"
"จะไหวจริงๆ เหรอ?"
"ฟังไม่ได้แหง! ฉันพูดไม่ออกเลย!"
"ไม่มีทางเพราะหรอกมั้ง?"
"เพราะงี้ถึงหย่าสินะ ก็ไม่เจียมตัวจริงๆ นั่นแหละ!"
"ถ้าร้องเพลงเก่ายังพอว่า แต่มาร้องร็อกแอนด์โรล? ทางสายนี้เขาเลือกเดินผิดแล้ว! แถมยังยึดมั่นมาสี่สิบปี? นี่คือยังไงกัน?"
"ร็อกแอนด์โรลน่ะเป็นเรื่องของวัยรุ่นนะปู่!"
โจวต้าเหนียนบนจอโทรทัศน์นั้นหันหาสายตาอันเคลือบแคลงสงสัยของเหล่าผู้ชมทั้งหลายแหล่ ท่าทางไร้ซึ่งเรื่องราวอื่นใดในใจ ท่าทางคงเคยชินกับเรื่องนี้เสียแล้ว หลายสิบปีมานี้คงได้พบกับเรื่องราวเช่นนี้นับครั้งไม่ถ้วน พบกับเหตุการณ์แบบนี้จนนับครั้งไม่ได้ เขายกไมโครโฟนขึ้นจ่อริมฝีปากเบาๆ ใช้ประสบการณ์และความรู้สึกของตนเอง ถ่ายทอดเข้าไปในเพลงบทนี้ ให้เพลงบทนี้พูดแทนสิ่งที่เขาอยากจะมอบให้ตนเอง!
เปิดปาก!
เปล่งเสียงเพลง!
"ทุ่มเทลงไปมากมาย ผลสุดท้ายกลับมาเพียงความว่างเปล่า"
"ดิ้นรนไปหลายคราว ได้แต่มองความฝันน้ำตานอง"
"ใคร่ครวญอยู่แสนนาน หรือเป็นเพราะฉันเกิดมาต่ำต้อย?"
"ร่ำร้องไปมากเท่าไร เสียงของฉันได้แต่แหบแห้งลงทุกวัน!"
ปีแล้ว…
ปีเล่า…
ผ่านไปอีกปีหนึ่ง…
ชราลงทุกปี เหี่ยวย่นลงทุกปี โจวต้าเหนียนเป็นอย่างที่เขียนไว้ในบทเพลงนั้นเอง ชีวิตของเขาทั้งชาติไม่เคยประสบความสำเร็จสักครั้ง!
บรรดาผู้ชมทางหน้าจอโทรทัศน์ค่อยๆ เงียบเสียงลง!
เช่นเดียวกับเวทีของ ‘เดอะวอยซ์’ นั้นเงียบสงัด!
มีคนจำนวนมากต้องตกตะลึงจนปากอ้าค้าง เสียงแหบหยาบของโจวต้าเหนียนนั้นชวนตกตะลึงสุดๆ ! หลายคนฟังแล้วแทบไม่เชื่อหูตนเอง ไม่เชื่อว่าเพลงบทนี้จะเปล่งออกมาจากริมฝีปากของชายชราวัยหกสิบ!
ดวงตาของคุณโจวจับจ้องตามการเคลื่อนไหวบนหน้าจอ แทบพูดอะไรไม่ออก "นี่...พ่อ....นี่..."
คุณย่าหวังมองอดีตคู่ชีวิตของตนบนหน้าจอ ฉากเรื่องราวมากมายวูบผ่านสายตาไป…..
"อายุตั้งขนาดไหนแล้ว!"
"ฉันไม่อยากปล่อยไปแบบนี้นี่"
"แกเป็นบ้าอะไร ฮะ! ยอมดีๆ จะได้ไหม?"
"ฉันไม่ยอม!"
"แกไม่ยอมก็ต้องยอม! อยู่ดีๆ เลิกคิดถึงความฝันเสียเถอะ..นะ..ไม่เพ้อฝันอีกได้ไหม?"
"ชีวิตฉันทั้งชีวิตก็มีอยู่แค่นี้ เข้าข้างฉันสักครั้งไม่ได้เหรอ?"
"ฉันทนมาพอแล้ว! เราหย่ากันเถอะ!"
"เสี่ยวหยวน! ให้ฉันลองอีกครั้งเถอะ! ครั้งสุดท้ายแล้วจริงๆ ! ฉันทำได้แน่!"
"ไม่ต้องพูดแล้ว แกลองมาตั้งกี่ครั้งก็ไม่มีประโยชน์! แกแค่ไม่ยอม!"
….ทันใดนั้น เสียงแหบต่ำของโจวต้าเหนียนพลันกลายเป็นเสียงสูงที่กรีดร้องมาเสียอย่างนั้น คล้ายระเบิดที่จู่ๆ ก็ระเบิดออกมา!
"ฉันไม่เชื่อ ว่าชาตินี้เกิดมาโง่กว่าใครเขา!"
"ฉันไม่เชื่อ ว่าฉันจะอับโชคไปอย่างนี้!"
"ฉันไม่เชื่อ ว่าหนทางในชีวิตจะมีแต่ฝุ่นทรายและลมโหม!"
"ฉันไม่เชื่อ ว่าความฝันจะไม่มีวันผลิบาน!"
เสียงคำรามของร็อกแอนด์โรลเป็นระลอกนี้ จุดไฟให้กับเหล่าผู้ชมหน้าจอทีวีทุกบ้านช่อง! ระเบิดแล้ว!
"ฉันไม่เชื่อ ว่าฉันเกิดมาต่างจากใครเขา!"
"ฉันไม่เชื่อ ว่าฉันนั้นไร้ความสามารถใด!"
"ฉันไม่เชื่อ ว่าฉันถูกลิขิตให้ต้องต่ำต้อย!"
"ฉันไม่เชื่อ ว่าบทเพลงของฉันจะไม่มีคนสนองตอบตลอดไป!"
เหล่าโค้ชทั้งหลายทนนิ่งเฉยไม่ได้อีกต่อไป!
จางหย่วนฉีหมุนเก้าอี้แล้ว!
จางเสียหมุนแล้ว!
เฉินกวงหมุนแล้ว!
ฟ่านเหวินลี่ก็หมุนแล้ว!
โค้ชทั้งสี่หันมาในเวลาที่ต่างกันแทบไม่ถึงวินาที เพลงแบบนี้ถ้ายังไม่มีใครตอบรับอีกล่ะก็ อย่างนั้นไม่ต้องไปฟังอะไรแล้วจริงไหม?
ทว่าพอเห็นหน้าผู้เข้าแข่งขัน โค้ชทั้งสี่ถึงคราวพังทลายแล้ว!
ฟ่านเหวินลี่อุทาน "หา!"
จางเสียเองก็อุทาน "ว้ายตาเถร!"
จางหย่วนฉี "คุณลุง?"
ขณะที่เฉินกวงรู้สึกแตกตื่นที่สุดในบรรดาโค้ช "แม่*มันเถอะ!"
เมื่อฟังเสียงจากหลังเวที พวกเขาก็ทราบว่าคนนี้ควรจะมีอายุประสบการณ์มากสักหน่อย ด้วยน้ำเสียงค่อนข้างหยาบแล้ว พวกเขาฟังๆ ก็ยังคิดว่าอายุคงสักสี่สิบ ไม่คิดว่าจะถึงหกสิบได้ แต่ใครจะไปคิดว่าฝ่ายนั้นจะชรา! ภาพนี้ทำให้โค้ชทั้งสี่ต้องตะลึงงันเข้าแล้วจริงๆ เรื่องนี้นับว่าเกินความคาดหมายยิ่งกว่าที่คิด! เขาคนนี้ร้องเพลงได้ดีมากทีเดียว ต่อให้มีคนบอกว่าเพลงแบบนี้เป็นคนอายุหกสิบปีร้องออกมา พวกเขาไม่มีทางเชื่อเด็ดขาด! ก็นี่มันร็อกแอนด์โรลเชียวนะ!
พลังของร็อกแอนด์โรล จิตวิญญาณ ความรู้สึก ชายชราผู้นี้ถ่ายทอดออกมาได้จนหมดสิ้น ไม่มีใครไม่รู้สึกถึงความร้อนระอุ!
"สวรรค์! สวรรค์! สวรรค์!"
"เชี่*!"
"โคตรเทพ! โคตรร้ายกาจ!"
"ปู่คนนี้หล่อมาก!"
"ฮ่าๆๆ ! ฉันขนลุกไปหมดทั้งตัวแล้วเนี่ย!"
"หล่อแทบตายแล้ว! ลุงร้องเพลงได้ยอดมาก!"
"เชี่*เอ๊ย ทำไมร้องเพลงได้เพราะขนาดนี้! น้ำเสียงนี่ดุดันยิ่งกว่าเด็กๆ อีก! ปู่อายุหกสิบจริงเหรอ? ดูเหมือนเพิ่งสิบหกเองนะ!"
"สุดยอดไปเลย!"
" ‘เดอะวอยซ์’ โคตรเจ๋ง!"
"เวทีนี้โคตรมีเสน่ห์! นี่แหละคือเสียงเพลง! นี่แหละการร้องเพลง!"
เหล่าผู้ชมครึกครื้นเบิกบานกันสุดๆ !
ทุกคนล้วนแต่ร้องโวยวาย บนหน้าจอทีวีเองก็ได้เห็น ผู้ชมหลายคนล้วนแต่ลุกขึ้นชูมือชูหมัด บ้าคลั่งไปกับจังหวะร็อกแอนด์โรล!
ขณะนั้นเอง เพลงก็ค่อยๆ เบาลง จังหวะกลองค่อยๆ เลือนลาง
เดิมทีเหล่าผู้ชมยังคิดว่าโจวต้าเหนียนจะซ้ำคอรัสอีกรอบหนึ่ง ทำให้ท่วงทำนองของเวทีนั้นลุกไหม้ แต่ใครจะไปทราบว่าเพลงกลับช้าลง ต้นฉบับของจางหย่วนฉีใน ‘ฉันไม่เชื่อ’ นั้นไม่มีเพลงท่อนนี้ ท่าทางคงเป็นโจวต้าเหนียนทำการปรับเปลี่ยนเพลงในท่อนสุดท้าย เสริมการตั้งคำถาม เสริมการตอบคำตอบให้กับตัวตนของตนเอง
โจวต้าเหนียนเผยสีหน้ารวดร้าว ร้องเพลงออกมาอย่างเบาบาง เสียงนั้นเรียบเรื่อย เปรียบกับเสียงคำรามเมื่อครู่แล้วต่างกันอย่างชัดเจน ร้องออกมาคล้ายกระซิบคุยกับตนอย่างไรอย่างนั้น
“บางที ชีวิตฉันคงด้อยกว่าใครเขา”
“บางที ฉันนั้นไร้ความสามารถใด”
“บางที ฉันถูกลิขิตให้ต้องต่ำต้อย”
“บางที บทเพลงของฉันคงไม่มีคนสนองตอบตลอดไป”
บทเพลงจบลง!
ดนตรีเงียบเสียงลง!
จางหย่วนฉีถือโอกาสนี้ลุกขึ้นปรบมือให้!
เหล่าผู้ชมต่างลุกขึ้นยืน ล้วนแต่ปรบมือให้อย่างอบอุ่นที่สุด!
……
ฟังเสียงคำรามของคู่ชีวิต คุณย่าหวังไม่ได้มีปฏิกิริยาอะไรมากนัก แต่พอฟังสามีกล่าวคำว่า ‘บางที’ หลายครั้งในตอนท้าย คุณย่าหวังก็ปิดหน้า จากนั้นร้องไห้ออกมาโดยไร้สัญญาณใดๆ ร้องไห้อย่างรุนแรง ร้องไห้จนไม่คิดว่าจะหยุดร้องไห้ได้เลยกระนั้น!
ลูกชายของเธอ "แม่! ที่แท้...พ่อร้องเพลงเพราะขนาดนั้นเชียวนะ!"
คุณย่าหวังยังคงปิดตาร้องไห้ "ตาแก่โจว! ฮือๆๆๆ !"
ความเศร้าโศกเสียใจของแม่ ความซับซ้อนระหว่างพ่อกับแม่ เขาในฐานะลูกไม่มีทางเข้าใจได้ทั้งหมดหรอก แต่ดูจากท่าทางของแม่ เขาก็พอเดาได้ บางที...แม่คงให้อภัยพ่อของเขาได้แล้ว บางที...แม่คงเข้าใจพ่อสักที!
ตึงๆๆ!
เสียงเคาะประตูดังขึ้น
คุณโจวเดินไปเปิดประตู จึงเห็นว่าเป็นเพื่อนบ้านฝั่งตรงข้ามมาเคาะเรียก "เสี่ยวโจว พ่อเธอออกทีวีแน่ะ! พ่อเธอออกทีวี!"
คุณโจว "ผมเห็นแล้วครับ"
เพื่อนบ้าน "แม่เธอก็เห็นแล้วใช่ไหม?"
"ดูอยู่เลยครับ" คุณโจวกล่าว "แม่ออกจะอ่อนไหวนิดหน่อย!"
ตึกๆ มีเสียงฝีเท้าลงมาอีก เป็นเพื่อนบ้านวัยห้าสิบกว่าอีกคนที่เข้ามาตะโกนเรียก "เจ๊หวัง! สามีออกทีวีแน่! ร้องเพลงเพราะมาก! ร้องได้เพราะมาก! พี่โจวทำไมถึงได้เก็บเงียบขนาดนี้ล่ะ! ที่แท้เขาร้องเพลงได้สุดยอดไปเลยนะ! เจ๊หวังเห็นหรือเปล่า? โค้ชทั้งสี่คนหันมาหาพี่โจวหมดเลย! บ้านเจ๊มีดาราแล้ว! พี่โจวยอดจริงๆ !"
เพื่อนบ้านคนอื่นๆ พอได้ยินเสียงก็ออกมาเช่นกัน
"เกิดอะไรขึ้น?"
"มีอะไรกัน?"
"พวกคุณรีบเปิด CCTV1 เร็ว! เหล่าโจวออกทีวี!"
"หา?"
"ล้อกันเล่นรึเปล่า?"
"CCTV1 ? ก็ ‘เดอะวอยซ์’ น่ะสิ?"
"ใช่ ตาโจวไปร้องเพลง! ร้องได้เทพมาก!"
"จริงเหรอ? ไอ้หยา!"
"ฉันดูหน่อยสิ!"
โทรศัพท์ของบ้านสกุลโจวดังไม่ขาดสาย เพื่อนฝูงญาติสนิทมิตรสหายล้วนโทรหาคุณย่าหวัง แม้แต่เพื่อนที่เคยร่วมตั้งวงดนตรีกับโจวต้าเหนียนยังโทรมาหา พวกเขาไม่คิดว่าผ่านมาตั้งหลายปีที่พวกเขายอมแพ้ไปนาน โจวต้าเหนียนกลับยังคงยืนหยัด! ยังคงร้องเพลงต่อไป! พวกเขาคุยกับคุณย่าหวังอยู่นาน ทั้งยังระลึกถึงความหลังไม่หยุด ร่วมยินดีกับโจวต้าเหนียนด้วย!
สี่สิบปีเชียวนะ!
สี่สิบปีที่ยืนหยัด ในที่สุดโจวต้าเหนียนก็ได้พิสูจน์ตนเองกับโลกใบนี้บนเวที ‘เดอะวอยซ์’ ที่ดังไปทั่วประเทศสำเร็จ! ถึงแม้ว่าความฝันจะมาช้า แต่ก็ยังถือเป็นเรื่องน่ายินดีไม่ใช่หรือ?
บนจอโทรทัศน์ สงครามแย่งคนก็ดุเดือด เหล่าโค้ชเริ่มลงมือแล้ว สุดท้ายเป็นเจ้าของต้นฉบับ ‘ฉันไม่เชื่อ’ อย่างจางหย่วนฉีได้ตัวโจวต้าเหนียนไป!
เฉินกวงเสียดายจนต้องตบโต๊ะด้วยความขุ่นเคือง แต่สุดท้ายเขาก็ยกมือขึ้นนำผู้ชม "ขอให้พวกเราได้แสดงความเคารพถึงผู้เฒ่าที่ไล่ตามความฝันแห่งเสียงเพลงมาค่อนชีวิตโดยไม่ยอมแพ้! ร้องได้ยอดเยี่ยม! นี่คือร็อกแอนด์โรลที่ผมประทับใจที่สุด! นี่คือบทเพลงที่ผมฟังแล้วหวั่นไหวที่สุด! ไม่ว่าต่อไปจะเป็นอย่างไร ในใจผม คุณลุงโจวคือแชมป์เปี้ยนของ ‘เดอะวอยซ์’! "
"โจวต้าเหนียน!"
"โจวต้าเหนียน!"
"โจวต้าเหนียน!"
"โจวต้าเหนียน!"
ทั่วทั้งเวทีลุกเป็นไฟ ล้วนกระหึ่มก้องเสียงตะโกนเรียกชื่อของโจวต้าเหนียน!
ภาพที่เห็นนั้นช่างพิเศษเหลือเกิน!
=================
《我不信 : ฉันไม่เชื่อ 》
努力了很多回，都只能灰头土脸地失败而归。
ทุ่มเทลงไปมากมาย ผลสุดท้ายกลับมาเพียงความว่างเปล่า
奋斗了很多回，都只能望着梦想一次次流泪。
ดิ้นรนไปหลายคราว ได้แต่มองความฝันน้ำตานอง
思考了很多回，为什么我生来就该如此卑微？
ใคร่ครวญอยู่แสนนาน หรือเป็นเพราะฉันเกิดมาต่ำต้อย?
呐喊了很多回，我的声音怎么会越来越憔悴。
ร่ำร้องไปมากเท่าไร เสียงของฉันได้แต่แหบแห้งลงทุกวัน!
我不信，我天生就比别人傻！
ฉันไม่เชื่อ ว่าชาตินี้เกิดมาโง่กว่าใครเขา!
我不信，我运气总会那么差！
ฉันไม่เชื่อ ว่าฉันจะอับโชคไปอย่างนี้!
我不信，我一路全都是风沙！
ฉันไม่เชื่อ ว่าหนทางในชีวิตจะมีแต่ฝุ่นทรายและลมโหม!
我不信，梦想永远无法开花！
ฉันไม่เชื่อ ว่าความฝันจะไม่มีวันผลิบาน!
我不信，我天生就比别人差！
ฉันไม่เชื่อ ว่าฉันเกิดมาต่างจากใครเขา!
我不信，我就一点都没才华！
ฉันไม่เชื่อ ว่าฉันนั้นไร้ความสามารถใด!
我不信，我注定只能在人下！
ฉันไม่เชื่อ ว่าฉันถูกลิขิตให้ต้องต่ำต้อย!
我不信，我的歌声永远无人应答！
ฉันไม่เชื่อ ว่าบทเพลงของฉันจะไม่มีคนสนองตอบตลอดไป!
或许，我天生就比别人差。
บางที ชีวิตฉันคงด้อยกว่าใครเขา
或许，我就一点都没才华。
บางที ฉันนั้นไร้ความสามารถใด
或许，我注定只能在人下。
บางที ฉันถูกลิขิตให้ต้องต่ำต้อย
或许，我的歌声永远无人应答。
บางที บทเพลงของฉันคงไม่มีคนสนองตอบตลอดไป
*-*-*-*-*-*-*-*-*-*-*-*-*-*-*


[Go To Next Chapter]( ./94.md)