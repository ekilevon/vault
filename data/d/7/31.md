##บทที่ 631 : ยัยแสบเฉินเฉิน!
แนะนำตัวกันเสร็จสรรพ
มีอยู่สองคนที่ผู้อำนวยการสร้างฝูซือหงไม่รู้จัก ซึ่งเป็นคนที่มาใหม่ไม่เมื่อวานก็วันนี้ พอถึงตาพวกเขาก็แนะนำตัวเอง
มองดูเพื่อนร่วมงานใหม่เหล่านี้ กวาดสายตาไปทั่วออฟฟิศที่มีพร้อมสรรพทั้งยังเห็นทัศนียภาพด้านนอกแบบนี้ จิตใจจางเย่เต็มไปด้วยความพึงพอใจเป็นที่สุด ช่างสมกับเป็น CCTV1 จริงๆ แค่ขนาดก็ต่างกันแล้ว เห็นได้ชัดว่าทุ่มทุนทุ่มเทมาให้ออฟฟิศนี้อย่างมหาศาล สิ่งแวดล้อมในที่ทำงานนับว่าเยี่ยมที่สุดในอุตสาหกรรมเดียวกันและยังใหญ่ที่สุดอีกด้วย จางเย่ยืนอยู่ตรงนี้ แต่ไม่สามารถหาที่ติใดๆ ได้เลย นอกจากพอใจเสียยิ่งกว่าพอใจ เทียบกับที่นี่แล้ว ที่ทำงานของสถานีโทรทัศน์ของเขาที่ผ่านๆ มา กลายเป็นเล็กแบบบ้านสุนัขไปเลย!
ได้ยินฝูซือหงกล่าว “อาจารย์จาง คุณทำความคุ้นเคยกับทุกคนไปก่อนนะ ผมจะไปพาคนมาอีกสองสามคน มีพนักงานบางส่วนยังไม่มาประจำที่น่ะ”
จางเย่หันกลับมากล่าว “ครับ เชิญคุณทำธุระเถอะ”
พอร่างของฝูซือหงหายลับไปจากสายตา แต่ละคนต่างร่าเริงกันขึ้นมา ดูท่าแล้วฝูซือหงน่าจะเป็นคนที่คุยด้วยลำบากเอาการ
ผู้ช่วยผู้กำกับจางจั่วกล่าวยิ้มๆ “อาจารย์จาง ผมชอบรายการของคุณมาตลอดเลย พอได้ยินหัวหน้าบอกว่าวันพฤหัสเย็นจะมีรายการใหม่ต้องให้คุณมาเขียนแผนรายการให้ ผมนี่ลงชื่อมาคนแรกเลยครับ”
ผู้ช่วยผู้กำกับฮาฉีฉีกล่าวอย่างร่าเริงว่า “ถ้าจะบอกว่าใครมีชื่อคอนเฟิร์มในทีมรายการเป็นคนแรก ก็ฉันนี่แหละค่ะ ตั้งแต่ตอนที่ยังไม่ฟอร์มทีมรายการก็มีชื่อฉันอยู่ในลิสต์แล้วล่ะ แต่ว่าก็เป็นการโยกย้ายปกติ เพราะรายการเก่าของฉันเพิ่งหยุดออนแอร์ไป ไม่คิดเลยจริงๆ ว่าจะได้อาจารย์จางเย่มาร่วมทีมน่ะ เชื่อฟังคำสั่งของอาจารย์จางย่อมไม่ผิดหวังแน่นอน เพราะรายการที่อาจารย์สร้างแต่ละรายการก่อนหน้านี้ รายการไหนก็ดังเป็นพลุแตกไปทั่วทั้งประเทศเลยไม่ใช่รึไง?”
ผู้กำกับบทพยักหน้ากล่าว “ผมว่าพวกเราคงไม่ต้องใช้สมองแล้ว อาจารย์จางสั่งไปทางไหนพวกเราก็ทำตาม ต้องไม่มีพลาดแน่นอน เรตติ้งกระฉูดชัวร์!”
ทุกคนเพิ่งเจอหน้ากันครั้งแรก ก็ไม่รู้จะพูดอะไรดี แล้วก็ไม่รู้ว่าจางเย่เป็นคนแบบไหน เพื่อความปลอดภัยจึงประจบไว้ก่อน
ซึ่งจางเย่เพลิดเพลินเต็มที่ พูดได้ดีจริงๆ พี่ชายฟังแล้วรื่นหู
เฉินเฉินปรายตามองพวกเขา แล้วเหลือบตามองจางเย่ ยกมุมปากขึ้นเล็กน้อย “หึหึ”
จางเย่ “......”
ทุกคน “............”
ฮาฉีฉีถาม “สาวน้อยแสนสวยคนนี้คือ?”
จางเย่ตอบ “ญาติผมเอง ช่วงนี้ไม่มีใครดูแล สองวันนี้ผมเลยต้องพาเธอมาด้วย”
ฮาฉีฉียิ้มพลางย่อตัวลงมา “หนูน้อยคนนี้น่ารักเกินไปแล้ว ไม่เคยเห็นเด็กคนไหนสวยขนาดนี้มาก่อนเลย” คำพูดเหล่านี้ฟังดูจริงใจกว่าก่อนหน้า
“เฉินเฉิน ทักทายสิ” จางเย่สั่ง
เฉินเฉินพูดอย่างไร้ชีวิตชีวา “สวัสดีค่ะ คุณป้า”
ฮาฉีฉีบอก “เด็กดี!”
จางเย่พูดอย่างช่วยไม่ได้ “ดีอะไรล่ะครับ เด็กคนนี้น่ะ แต่ไหนแต่ไรไม่เคยไม่ก่อเรื่อง”
โดนวิจารณ์ต่อหน้าคนมากมาย เฉินเฉินไม่อยากฟัง “จางเย่ คุณต่างหากจอมก่อเรื่อง ข่าวแต่ละวันก็รายงานว่าคุณน่ะจอม ‘วิวาท’ กับคนอื่น”
พรืด!
ฮาฉีฉีได้ฟัง เกือบหลุดหัวเราะลั่น
คนอื่นๆ ก็พยายามกลั้นขำกันสุดความสามารถ ไม่กล้าปล่อยก๊ากออกมา เด็กมันพูดถูกนะ พูดถึงก่อเรื่อง? จะมีใครก่อเรื่องได้มากเท่าจอมตอกหน้าผู้โด่งดังแห่งวงการบันเทิงอีกล่ะ?
จางเย่อับอายขายหน้า ยัยเด็กผีนี่ ทำไมไม่เชื่อฟังอย่างนี้นะ มาทำงานวันแรกก็เตะตัดขาฉันแล้วไง เขากัดฟังกรอดอย่างทำอะไรไม่ได้นอกจาก “ชิ่วๆ ไปเล่นตรงโน้นเลยไป” ไล่ยัยแสบไปเล่นทางอื่น
เฉินเฉินรอมานานแล้ว เด็กหญิงตัวน้อยเดินถลาไปยังหน้ากระจกบริเวณออฟฟิศทันที ชะโงกคอลงไปมองเบื้องล่าง พอยืนจนเมื่อยแล้วก็ลากเก้าอี้แถวนั้นมานั่งดูไปเรื่อยๆ
จางเย่กล่าวกับเพื่อนร่วมงาน “เด็กคนนี้ต่างจากเด็กทั่วไปนะครับ อย่าเห็นว่าเป็นแค่เด็กเจ็ดแปดขวบเชียว ออกจะเป็นผู้ใหญ่ในร่างเด็กชัดๆ ปกติก็ไม่ชอบพูดคุย ไม่ชอบเล่น ผมไม่รู้ด้วยซ้ำว่าวันๆ หนึ่งในหัวเด็กคนนี้คิดอะไรอยู่ ยังไงก็ตามสองวันนี้ผมจำเป็นต้องพาเธอมาที่หน่วยด้วย ถ้าเธอไปล่วงเกินพวกคุณคนใดเข้า ผมต้องขออภัยทุกท่านล่วงหน้าไว้ก่อนเลยนะครับ อย่าลดตัวไปต่อล้อต่อเถียงกับเธอเลย ถ้าเป็นไปได้ขอความกรุณาให้ทุกท่านช่วยกันจับตาดู อย่าให้เธอวิ่งซนไปทั่วด้วยนะครับ”
พนักงานหนุ่มคนหนึ่งรีบกล่าว “อาจารย์จางดูคุณพูดเข้าสิ เกรงใจไปแล้วครับ เกรงใจไปแล้ว เด็กเล็กๆ ก็อย่างนี้แหละครับ เป็นปกติแหละครับ”
อู่อี้บอก “ใช่ ไม่เป็นไรหรอกครับ”
ฮาฉีฉีเอ่ยปากรับอาสา “เดี๋ยวตอนคุณไม่อยู่ ฉันจะช่วยดูแกให้เอง เรื่องนี้ให้เป็นหน้าที่ฉันเถอะค่ะ”
จางเย่อุทาน “จะดีหรือครับพี่สาวฉี?”
ฮาฉีฉีกล่าวอย่างร่าเริง “คุณเรียกฉันว่าพี่สาวฉีแล้ว ไม่ดีก็ต้องดีแล้วล่ะค่ะ” ได้พูดคุยกันเพียงไม่กี่คำ เธอก็รู้สึกว่าจางเย่ไม่ใช่คนที่เข้ากับคนอื่นไม่ได้ ตรงกันข้าม จางเย่ไม่ถือตัว คำพูดคำจาก็สุภาพเกรงอกเกรงใจ ฮาฉีฉีจึงรู้สึกเปิดใจเป็นอย่างมาก “คุณวางใจเถอะ ฉันจะดูแลให้อย่างดีเลยค่ะ”
จางเย่จึงรีบกล่าว “ถ้าอย่างนั้นต้องขอบคุณมากเลยครับ” เขาไม่สามารถคอยจับตาดูเฉินเฉินได้ทั้งวัน เมื่อมีพวกผู้หญิงอย่างฮาฉีฉีมาช่วยดู จางเย่จึงเบาใจขึ้นมาก
ครึ่งชั่วโมงต่อมา จางเย่ก็ได้พูดคุยกับเพื่อนร่วมงานต่อ นอกจากคุยเรื่องวานแล้ว ก็คุยกันเรื่องทั่วๆ ไป ซึ่งเรื่องที่คุยกันมากที่สุดก็ยังคงเป็นเรื่องต่างๆ ที่เกี่ยวกับจางเย่ เป็นต้นว่า ความหมายที่แฝงอยู่ในบทกลอนของเขา เบื้องลึกเบื้องหลังเหตุการณ์ที่เป่ยต้า เหตุผลที่ต่อยอีอันอ๊กหลังงานคืนส่งปี กล่าวคือ เรื่องราวเหล่านี้คนส่วนใหญ่ได้ยินได้ฟังมาจากข่าวหรือสื่อเท่านั้น รายละเอียดเส้นสนกลใน ทุกคนต่างไม่รู้ความจริง หรือถึงรู้ก็รู้ไม่ครบทุกรอบมุม จึงอดที่จะสงสัยใครรู้ไม่ได้ ยิ่งเมื่อเห็นว่าจางเย่เป็นกันเองขนาดนี้ ทุกคนก็ยิ่งผลัดกันถามออกมา ซึ่งเป็นอะไรที่ไม่คิดมาก่อนว่าจางเย่จะตอบพวกเขาทุกอย่าง หมดเปลือกไม่มีกั๊ก!
พูดคุยกันไม่กี่เรื่อง ความสัมพันธ์ของทุกคนก็เริ่มสนิทกันขึ้นมา ไม่เพียงแต่ความสัมพันธ์ระหว่างจางเย่กับพวกเขาเท่านั้นที่ใกล้ชิดกันมากขึ้น แต่ความสัมพันธ์ระหว่างพวกเขาเองก็แน่นแฟ้นมากขึ้นเช่นกัน เพราะก่อนหน้านี้กลุ่มคนเหล่านี้ไม่ได้ทำงานในแผนกเดียวกัน อย่างมากก็แค่รู้จัก เจอหน้ากันวันแรกในหน่วยใหม่ การสร้างความสัมพันธ์และความเชื่อใจระหว่างกันย่อมเป็นไปอย่างช้าๆ การพูดคุยกันจึงเป็นวิธีที่ดีที่สุดในการกระชับความสัมพันธ์
ในที่สุด ฝูซือหงก็พาเพื่อร่วมงานหน้าใหม่กลับมาด้วยอีกสองคน พวกเขาจึงหยุดพูดคุยกัน หลังจากที่รู้จักเพื่อนร่วมงานใหม่อีกสองคนแล้ว ก็เริ่มจัดการจัดของส่วนตัวของแต่ละคนให้เข้าที่ ยังมีเรื่องพาสเวิร์ดWiFi เอย รายละเอียดการล็อกอินระบบองค์กรเอย ล้วนต้องเซทใหม่หมดอีกรอบ นับว่ามีเรื่องที่ต้องทำอีกมาก
จางเย่เรียกเฉินเฉิน “มานี่หน่อย”
เฉินเฉินไม่ไป “หนูดูตึกอยู่”
จางเย่เดาะลิ้น “งั้นหนูก็อย่าวิ่งซนไปทั่วล่ะ ดูเบื่อแล้วก็ไปหาอาที่ห้องทำงาน จริงสิ ต้องทำการบ้านด้วยนะ ครูให้การบ้านเสาร์อาทิตย์มาไม่ใช่เหรอ? เอากระเป๋าไปไว้ไหนแล้วล่ะ?”
เฉินเฉินตบไปที่กระเป๋าที่วางอยู่ตรงขอบหน้าต่าง “หนูรู้แล้ว”
ฮาฉีฉีหัวเราะกล่าว “อาจารย์จาง ให้ฉันดูเองเถอะค่ะ”
“โอเค งั้นก็ฝากด้วยนะครับ” ว่าแล้วจางเย่ก็หันกลับไปยังห้องทำงานใหม่ของเขา
พอเดินเข้าประตูมา จางเย่ก็ชอบที่นี่ทันที โซฟารับแขกหนังแท้ เก้าอี้หมุนหนังแท้ บนกำแพงแขวนรูปที่ดูยังไงก็ไม่เข้าใจ เขาเดินไปนั่งหลังโต๊ะทำงานขนาดใหญ่ทันที เรียกได้ว่าสะดวกสบายยิ่ง ก่อนหน้านี้จางเย่ได้ทำงานมาหลายที่ แต่ต้องบอกว่าการได้มีห้องทำงานส่วนตัวของตัวเองนั้นเป็นครั้งแรกเลย จากสถานะทางสังคมและการสนับสนุนทางสังคมของจางเย่ที่เพิ่มสูงขึ้น หมอนี่ก็ราวกับเปลี่ยนจากปืนยิงนกเป็นปืนใหญ่[1]เลยทีเดียว!
ไม่เลว!
ไม่เลวเลยจริงๆ !
เขาเปิดคอมพิวเตอร์เล่นอะไรนิดหน่อย พลิกหนังสือบนชั้นไปมา พอได้ลองของใหม่ไปสักพัก จางเย่จึงสงบใจลงได้แล้วเริ่มจัดของใช้ส่วนตัวที่เอามาด้วย เช่น สมุดโน๊ต ปากกาหมึกซึม ใบชา เขาวางสิ่งของเหล่านี้ในที่ที่หยิบง่าย ส่วนของใช้เบ็ดเตล็ดอย่างอื่นก็ไม่จำเป็นแล้ว เพราะที่หน่วยมีพร้อม
นั่งอยู่สักพัก จางเย่ก็ผลักประตูเดินออกไป ว่าจะไปทำความคุ้นเคยกับแผนกอื่นและสถานการณ์ในหน่วยงานอื่นๆ ของ CCTV1 สักหน่อย อย่างไรก็ควรไปเปิดหูเปิดตา ทว่าผลคือ เพิ่งจะเดินออกมา จางเย่ก็เจอเข้ากับภาพที่ทำให้เขากระอักเลือด!
นั่นก็คือภาพที่เฉินเฉินหอบกระเป๋าใบเล็ก แล้วเดินแจกของให้พนักงานทีละคนๆ
เฉินเฉิน “คุณลุง ช่วยหนูเขียนการบ้านภาษาจีนหน่อยสิ”
ชายหนุ่มคนนั้นยิ้มบอก “ได้สิ เอามาเลย”
เฉินเฉิน “คุณป้า ช่วยหนูเขียนเรียงความหน่อยนะ”
ฮาฉีฉีไม่รู้จะหัวเราะหรือร้องไห้ดี “ฉันจะลองดูนะ”
เฉินเฉิน “คุณลุง ช่วยหนูทำการบ้านเลขหน่อย”
จางจั่วสะอึก “แค่กๆ ได้ มาลองดู”
ชั่วพริบตา เฉินเฉินก็แจกจ่ายการบ้านประถมไปจนหมด สุดท้ายสั่งสัมทับว่า “อย่าบอกอาจางเย่นะ เขาไม่ให้คนอื่นช่วยหนูทำการบ้าน”
จางเย่ทั้งเคืองทั้งโกรธ “เหราเฉินเฉิน!”
เฉินเฉินหันกลับมามองเห็นเขา ก็ถอนหายใจท่าทางราวกับเป็นผู้ใหญ่ในร่างเด็ก จากนั้นเดินกลับไปตรงหน้าคุณลุงคุณป้า เก็บเอาสมุดการบ้านแต่ละเล่มๆ ของตนเองกลับไปอย่างรู้ตัว
ทุกคนนึกขำกับท่าทางของเฉินเฉินน้อยคนนี้
มีเพียงจางเย่ที่ขำไม่ออก “หนูยังมีหน้ามาสั่งคนอีกเหรอ! คุณลุงคุณป้าทุกคนงานยุ่งอยู่นะ จะมาช่วยเขียนการบ้านหนูได้ยังไง ก่อนมาฉันบอกหนูว่ายังไง?”
เฉินเฉินไม่พูดอะไร
ทีมงานหญิงคนหนึ่งรีบบอก “อาจารย์จาง ไม่เป็นไรหรอกค่ะ”
ฮาฉีฉีก็ช่วยเสริมอีกแรง “ใช่แล้วล่ะ เด็กเค้าก็แค่แหย่พวกเราเล่นเฉยๆ เอง”
ทีมงานในออฟฟิศจำนวนไม่น้อยช่วยพูดแทนเฉินเฉิน ดูเหมือนว่ายัยหนูนี่จะเป็นที่นิยมไม่น้อย
จางเย่พูดกับเฉินเฉิน “แค่ครั้งนี้ครั้งเดียวนะ ครั้งหน้าถ้าเจออีก อาจะให้อยู่เฝ้าบ้านคนเดียว!” พูดจบ ก็เดินออกจากออฟฟิศไปสำรวจรอบๆ
ประมาณยี่สิบนาทีให้หลังเมื่อจางเย่กลับมาอีกครั้ง ก็พบว่าฮาฉีฉีกำลังพูดคุยอยู่กับเฉินเฉิน โต๊ะทำงานว่างตัวหนึ่งที่เฉินเฉิน ‘ยึดครอง’ อยู่ตอนนี้เต็มไปด้วยขนม ทั้งมันฝรั่ง ช็อคโกแล็ต โคล่า ลูกอมรสนม และอื่นๆ เต็มไปหมด ไม่รู้ว่าใครเอามาให้เธอ ยัยตัวแสบกอดขวดโคล่าดื่มไปอึกๆ คว้ามันฝรั่งแทะหงับๆ เรียกว่าเสวยสุขก็มิปาน!
จางเย่ร้องโห “ยัยหนูอย่างเธอกะจะกินไปถึงไหน หา?”
ฮาฉีฉียิ้มเล็กน้อย “พวกพนักงานให้มาทั้งนั้น เด็กอยากกินอะไรก็ให้กินเถอะค่ะ”
“ขอบคุณพวกพี่สาวคุณน้าคุณป้าแล้วหรือยัง?” จางเย่หรี่ตามองเฉินเฉิน
เพื่อนร่วมงานหญิงคนหนึ่งหัวเราะคิกๆ กล่าว “ขอบคุณเรียบร้อยแล้วล่ะค่ะ”
เฉินเฉินวางโคล่าลง กระโดดลงจากเก้าอี้ “จางเย่ หนูปวดฉี่”
ฮาฉีฉียืดตัวขึ้นกล่าว “อาจารย์จางพาหนูไปไม่สะดวก ให้ป้าพาหนูไปนะจ๊ะ”
เฉินเฉินลังเลอยู่ครู่ ยังคงเดินไปอยู่ข้างๆ จางเย่ ดึงแขนจางเย่เขย่าไปมา “จางเย่ หนูอยากไปห้องน้ำ”
“ไม่ให้ป้าฉีเธอพาไปล่ะ?” จางเย่ถาม
เฉินเฉิน “คุณพาหนูไป”
จางเย่ถอนหายใจกล่าว “ยังเกร็งคนแปลกหน้าอยู่อีกเหรอ?”
ฮาฉีฉีกล่าว “ฮุฮุ เด็กติดคุณหนึบเลยนะคะ”
จางเย่แย้ง “ยัยนี่ พอมีเรื่องถึงจะมาคิดถึงผมเท่านั้นเองแหละครับ” จูงมือน้อยของเฉินเฉิน “ไปกัน อาเพิ่งเดินสำรวจเสร็จ ตรงโน้นมีห้องน้ำแยก อาพาเธอไปรอบหนึ่ง คราวหลังจะได้ไปเองได้”
เฉินเฉิน “อื้ม”
เฮ้อ
ตลอดเช้า ได้แต่เลี้ยงเด็กเนี่ยนะ!


====================


[1] 鸟枪换炮 เปลี่ยนจากปืนยิงนกเป็นปืนใหญ่ เป็นสำนวน หมายถึง พัฒนาอย่างยิ่ง


*-*-*-*-*-*-*-*-*-*-*-*-*-*-*-*-*
นิยายเรื่องนี้จะเปลี่ยน เป็นอัพตอนใหม่
ทุกวันจันทร์-วันอาทิตย์ เวลา 20.00 น. ค่ะ






[Go To Next Chapter]( ./32.md)