##บทที่ 648 : เริ่มรอบคัดเลือก ‘เดอะวอยซ์’ !
ช่วงบ่าย
สถานที่คัดเลือก
ใกล้ถึงเวลาที่ทุกคนรอคอย บรรดาผู้เข้าแข่งขันที่ได้รับการติดต่อจากทีมรายการในวันนี้ต่างเข้าประจำที่ แต่เนื่องจากจางเย่ซึ่งเป็นไดเรคเตอร์ยังไม่กลับมา ฮาฉีฉีและทีมรายการจึงไม่กล้าประกาศเริ่ม ต้องรอจนกว่าผู้รับผิดชอบจะมา
“ยังไม่เริ่มอีกเหรอ?”
“น่าจะใกล้แล้วมั้ง”
“โอย ตื่นเต้นจัง”
“ที่จริงฉันก็แค่มาลองดูเฉยๆ ไม่คิดว่าจะได้รับการติดต่อเลยแฮะ”
“กรรมการเป็นใครเหรอ? จะชอบเพลงแนวไหนนะ?”
“ผู้กำกับใหญ่คือจางเย่ ได้ยินว่าวันนี้เขาก็มาที่ลานคัดเลือกนี่เหมือนกัน คนไหนผ่านไม่ผ่าน ก็ต้องขึ้นอยู่กับจางเย่ว่าจะยังไงแหละ ตอนเข้าไปร้องคัดเลือก ฉันว่าถ้าร้องเพลงที่จางเย่แต่งทั้งสองเพลงนั้นน่าจะมีโอกาสชนะมากขึ้นนะ”
“ใช่ๆๆๆ !”
“งั้นฉันจะร้อง ‘ดอกไม้ของสตรี’ แล้วกัน”
“พวกเธอไม่คิดอะไรตื้นๆ ไปหน่อยเหรอ? ‘ขอเราอายุมั่นขวัญยืน’ ก็ดี ‘ดอกไม้ของสตรี’ ก็ช่าง ทั้งสองเพลงนี้สตาร์ควีนเคยร้องมาก่อน ทั้งการขับร้องและน้ำเสียง พวกเธอสู้สตาร์ควีนได้หรือ? พวกเธอร้องในสไตล์ที่แตกต่างจากสตาร์ควีนได้เหรอ? เพลงนี้เป็นที่คุ้นหูคนไปทั่วแล้ว เรียกได้ว่าเป็นเพลงของปวงชนเชียวนะ ถ้าพรีเซนต์เอกลักษณ์ของตัวเองออกไปไม่ได้ ขืนไม่ระวังให้ดี ไม่ทันตั้งตัวก็เหลือแต่ซาก กลับกลายเป็นยุ่งยากไปเปล่าๆ”
“นั่นสิ”
“พูดมีเหตุผล”
บริเวณโซนรับรองผู้เข้าแข่งขัน ทุกคนส่งเสียงพูดคุยจอแจ มีคนหลายประเภทด้วยกัน บ้างกระวนกระวายจนต้องวิ่งไปเข้าห้องน้ำครั้งแล้วครั้งเล่า บ้างนั่งซุ่มฝึกซ้อมเพลงอยู่ที่มุมของตนเอง แม้แต่ ‘หน้าเก่า’ ที่เคยมีประสบการณ์ในการคัดเลือกมาก่อนก็คอยเล่าประสบการณ์ให้กับ ‘หน้าใหม่’ ฟัง
ท่ามกลางกลุ่มคนเหล่านี้ มีอยู่สองคนที่ค่อนข้างสะดุดตา คนหนึ่ง ‘ฉางซือ’ ส่วนอีกคน ‘หูเหลียงอี้’ ทั้งสองคือคนที่ฮาฉีฉีกับที่ปรึกษาแนะนำและจับตาดูเป็นพิเศษ ซึ่งพวกเขานับว่าเป็นนักดนตรีผู้ช่ำชองและคร่ำหวอดในสายงาน คนหนึ่งเป็นครูดนตรี อีกคนเป็นนักร้องร่วม คลุกคลีอยู่ในวงการมาหลายปี ร้องเพลงได้ดีมาก หน้าตาไม่เลว ดูมีความมั่นใจมากกว่าคนอื่นๆ อย่างเห็นได้ชัด อาจเพราะพวกฮาฉีฉีได้มาคุยข้อตกลงอะไรไว้กับพวกเขาก่อน พวกเขาจึงรู้ว่าทางรายการให้ความสนใจพวกเขาในระดับที่พิเศษ ทำให้พวกเขาขีดเส้นกั้นระหว่างตนเองกับผู้เข้าแข่งขันคนอื่นๆ พลอยแยกตัวออกห่างอย่างไม่คิดเหลือบแลใคร พวกเขาทั้งคู่นั่งอยู่แถวหลังสุด แม้ผู้เข้าแข่งขันคนอื่นจะมาพูดคุยด้วย พวกเขากลับไม่สนใจจะตอบ คนหนึ่งเอาแต่เล่นโทรศัพท์ ส่วนอีกคนเอาแต่ฟังเพลง
ทันใดนั้น เสี่ยวหวังซึ่งเป็นทีมงานรายการก็เดินเข้ามา “เตรียมตัวให้พร้อม จะเริ่มแล้วค่ะ!”
ทุกคนพลันหันไปมองพร้อมกันหมด
เสี่ยวหวังถือรายชื่อ กล่าวว่า “อีกสักครู่ดิฉันจะเรียกชื่อทีละคนนะคะ พอเข้าไปแล้ว จะต้องร้องสดทั้งหมด โดยใช้เพลงที่ตัวเองเตรียมมา หากผู้กำกับใหญ่และอาจารย์กรรมการเห็นว่าผ่านก็จะได้เข้ารอบต่อไป และอาจจะได้ใช้เพลงเรียบเรียงขึ้นมาใหม่หรือไม่ก็เพลงที่คัดมาเป็นพิเศษด้วยค่ะ”




……




อีกด้านหนึ่ง
ที่จุดทดสอบ
จางเย่กลับมาถึงเรียบร้อย เขาให้เสี่ยวหวังไปแจ้งผู้เข้าแข่งขันให้ประจำที่กันก่อน จากนั้นพาหลัวอวี่ไปส่งให้สตาฟรายการอีกคนหนึ่งด้วยตนเอง “พาคุณครูหลัวไปที่โซนรับรองผู้เข้าแข่งขัน แล้วเพิ่มชื่อของเธอลงบนรายชื่อผู้เข้าแข่งขันด้วย” ก่อนหันมากล่าวกับหลัวอวี่ “ครูหลัว คุณไปเตรียมตัวให้พร้อมเถอะครับ”
พอหลัวอวี่เห็นว่าเป็นการแข่งขันใหญ่ พลันรู้สึกกังวลขึ้นมาบ้างแล้ว ก่อนหน้านี้ที่เธอเคยร้องอยู่ที่โรงเรียนอย่างมากก็แค่ท่อนสองท่อน ไหนเลยจะเคยร้องบนเวทีใหญ่ขนาดนี้ “ดะ ได้”
ฮาฉีฉีถามอย่างโง่งม “อาจารย์จาง นี่ใครเหรอคะ?”
บรรดาที่ปรึกษาด้านดนตรีเองก็ไม่รู้ว่าเกิดอะไรขึ้น ทำไมจางเย่ถึงผละออกไปแล้วพาคนกลับมาด้วยล่ะ? รูปร่างก็บึกบึนซะ? แถมหน้าตายังจืดชืดอีก? ฟังแค่เสียงพูดของเธอก็ไม่ไหวแล้ว! ดังคำแสลงเมืองหลวงว่าไว้ : อันคอแหบแบบว่าห่วย
จางเย่ยิ้มตอบ “นี่คือผู้เข้าแข่งขันที่ผมพามา อย่าเพิ่งไปสนใจเธอเลย เราพวกมาเริ่มกันเถอะ”
“ได้ค่ะ” ฮาฉีฉีเร่งเสียงตะโกนสั่งเหล่าสตาฟแต่ละคนให้เข้าประจำที่
จางเย่ ฮาฉีฉี อาจารย์ซุน และอาจารย์เหยียนต่างมานั่งประจำที่เก้าอี้กรรมการ เพราะการคัดเลือกนี้ไม่ได้ออกอากาศ จึงไม่ได้พิถีพิถันอะไรมากนัก เพียงเอาโต๊ะยาวมาตั้ง บนโต๊ะมีขวดน้ำแร่หรือไม่ก็ถ้วยชาส่วนตัวที่พวกเขานำมาเอง แม้แต่ป้ายชื่อยังไม่มีเสียด้วยซ้ำ
จางเย่กล่าว “เริ่มได้!”
เสี่ยวหวังที่ประจำอยู่ตรงทางเข้าได้ยินดังนั้น ก็ตะโกนเรียก “หมายเลขหนึ่ง หลี่ลี่ลี่”
จากนั้นไม่นาน หญิงสาวผิวเนียนคนหนึ่งเดินเข้ามาจากด้านนอก ประตูปิดลง เธอยิ้มแย้มแสร้งทำเป็นเยือกเย็นขณะที่เดินมาถึงด้านหน้าไมโครโฟนซึ่งตั้งอยู่ตรงจุดกึ่งกลาง “สวัสดีท่านคณะกรรมการ ดิฉันชื่อหลี่ลี่ลี่ค่ะ ตอนนี้เป็นนักศึกษามหาวิทยาลัย ฉันชื่นชอบการร้องเพลงมาตั้งแต่เด็ก ฉันเคยชนะการประกวดร้องเพลงรายการประกวดประจำตำบลครั้งที่สิบสามและ……”
ฮาฉีฉีขัดขึ้น “ร้องเพลงก่อนนะ”
หลี่ลี่ลี่รับทราบ “ได้ค่ะ เพลงที่ฉันจะร้องในวันนี้ชื่อเพลง ‘ฝั่งทะเลสีฟ้า’ ค่ะ”
ปราศจากเสียงดนตรีและวงดนตรีมาบรรเลงให้ เพราะนี่ไม่ใช่การออกอากาศทางโทรทัศน์ จึงไม่จำเป็นต้องใช้สิ่งเหล่านี้ แม้ว่าการร้องปากเปล่าอาจไม่ดีเท่ากับการร้องพร้อมกับดนตรีบรรเลง แต่การร้องสดนี่แหละที่จะสามารถเผยน้ำเสียงและพื้นฐานการร้องเพลงที่แท้จริงออกมาได้! ซึ่งในการคัดเลือก จำเป็นต้องใช้หลักเกณฑ์นี้ แน่นอนว่า หากผู้เข้าแข่งขันจะนำเครื่องดนตรีมาเล่นเอง เล่นไปร้องไปนั้นย่อมได้ เพราะนับเป็นความสามารถทางดนตรีของผู้เข้าแข่งขันด้วยเช่นกัน ในรายการประกวดความสามารถแต่เดิมก็นำเรื่องนี้มานับเป็นคะแนนด้วยเช่นกัน
ผู้เข้าแข่งขันหมายเลขหนึ่งเริ่มร้องเพลง
คงเพราะความประหม่า คงจะไม่คุ้นเคยกับการร้องสด ตอนเริ่มร้องท่อนที่สองจึงหลงคีย์ไปเล็กน้อย เมื่อถึงท่อนที่สี่จึงสามารถกลับมาคีย์ปกติได้
ไม่ต้องรอให้เธอร้องจนจบ ฮาฉีฉีสังเกตเห็นสีหน้าของจางเย่ ก็กล่าวกับผู้เข้าแข่งขันคนแรกว่า “เอาล่ะ พอแล้วค่ะ คุณกลับไปรอฟังผลนะ”
หลี่ลี่ลี่อุทานออกมาเบาๆ
แต่จางเย่กลับกล่าวขึ้นมาตรงๆ “ไม่ต้องรอฟังผลหรอก ต้องขอโทษด้วยครับ คุณร้องได้ดี แต่ยังไม่ตรงตามคุณสมบัติที่เราต้องการ ขอโทษจริงๆ”
หลี่ลี่ลี่โค้งคำนับด้วยความเสียใจ “ขอบคุณท่านกรรมการค่ะ” แล้วเธอก็จากไป
จางเย่กล่าวกับฮาฉีฉีว่า “พวกเราที่นี่ไม่ได้มาดึงตัวผู้เข้าแข่งขัน ดังนั้นจะให้รอฟังข่าว? รอฟังประกาศอะไร? ก็ล้วนไร้ประโยชน์ ได้ก็คือได้ ไม่ได้ก็คือไม่ได้ ให้บอกพวกเขาไปตรงๆ จะได้ไม่กอดความหวังรออยู่บ้านไปวันๆ เอาแต่บอกญาติ บอกเพื่อนฝูงไว้เสียดิบดี แต่ผลสุดท้ายโทรศัพท์มาถึง ดันไม่ผ่าน นั่นจะเป็นการลำบากกว่า” เมื่อเขาทำรายการ ชัดเจนว่าต้องทำตามสไตล์ของเขาเอง เขาไม่สนว่ารายการอื่นจะมีขั้นตอนอย่างไรหรือมีวิธีคัดเลือกแบบไหน เขาจะทำตามแนวทางของตนเองเท่านั้น!
ฮาฉีฉีผงกศีรษะ “ฉันเข้าใจแล้วค่ะ”
อาจารย์ซุนกล่าวอย่างสงสาร “ฟังคลิปเสียงของเด็กคนนี้แล้วไม่เลวเลย แต่ร้องสดกับในคลิปต่างกันอย่างเห็นได้ชัด”
อาจารย์เหยียนช่วยพูดอีกแรง “อาจจะประหม่าน่ะสิ”
กรรมการดนตรีอีกคนกล่าว “ประหม่าก็อีกเรื่องหนึ่ง เทคนิคการร้องจริงๆ แล้วนับว่ามีปัญหา”
ฮาฉีฉีกล่าว “เชิญคนต่อไปค่ะ”
คนที่ 2
คนที่ 5
คนที่ 10
พริบตาเดียวผู้เข้าแข่งขันก็ร้องไปแล้วสิบคน แต่มีเพียงคนเดียวที่พอใช้ได้ นอกนั้นทุกคนล้วนรู้สึกว่ายังสับสนขาดๆ เกินๆ คนอื่นๆ ต่างก็ไม่เป็นที่น่าพอใจ อย่างน้อยก็หลังจากที่ฟังคลิปเสียงแล้วความคาดหวังจึงต่างไป พอมาร้องสด เทียบกับคลิปที่ส่งมาของบรรดาผู้เข้าแข่งขันแล้ว คุณภาพลดลงอย่างมาก
ในที่สุด ก็ถึงตาฉางซือ
ฮาฉีฉีคาดหวังขึ้นมาทันที นี่อาจจะเป็นผู้เข้าแข่งขันดาวเด่นก็ได้!
ที่ปรึกษาด้านดนตรีคนอื่นๆ ต่างจับจ้องด้วยความสนใจ สายตาไม่เลื่อนลอยอย่างก่อนหน้า กับคนผู้นี้ พวกเขามีความคาดหวังสูงมาก บุคคลเช่นนี้ถ้าไปอยู่ในรายการประกวดความสามารถสักรายการหนึ่ง ก็สามารถผ่านไปได้ใสๆ ถึงจะไม่ได้คว้าแชมป์ แต่ก็คงติดหนึ่งในห้าคนสุดท้าย ทุกคนล้วนอยู่ในสายงานนี้มานานหลายปี ย่อมมีสายตาประเมินได้ ตอนนี้เหลือเพียงว่าเธอจะแสดงสดได้ดีหรือไม่
ฉางซือเป็นสาวสวยคนหนึ่ง รูปร่างระหง สัดส่วนไม่ได้เพอร์เฟคแต่ก็ยังใช้ได้ “สวัสดีอาจารย์ทุกท่าน ฉันชื่อฉางซือ จะมาในเพลง ‘ดอกไม้ของสตรี’ ค่ะ”
อย่างที่คิด แค่พูดก็ดูเป็นมือโปรแล้ว!
เมื่อฉางซือเริ่มร้องเพลง ฮาฉีฉีและพวกที่ปรึกษาด้านดนตรีพากันพยักหน้าติดๆ กัน นี่สิถึงจะเรียกว่ามืออาชีพ ด้วยความสามารถทางดนตรี ต่อให้ร้องปากเปล่า ก็ร้องได้ดียิ่งนัก!
“ดอกไม้ของสตรี พลิ้วไหวในโลกใบนี้!”
“ดอกไม้ของสตรี โบยโบกตามลมบางเบา!”
วิธีการร้องของเธอไม่เหมือนกับจางหย่วนฉีและจางเสียโดยสิ้นเชิง เธอใช้เสียงสูงไปอีกอ็อกเทฟ(เสียงคู่แปด) มาขับร้อง โดยตอนที่ร้องตรงท่อนคำว่า ‘ดอกไม้ของสตรี’ นั้น หากเป็นเวอร์ชั่นของจางหย่วนฉี ตรงนี้ที่จริงรู้สึกว่าจะเป็นเสียงอัลโต(ระดับเสียงต่ำสุดของผู้หญิง) เพลงนี้เดิมทีไม่ใช่เพลงที่มีท่อนใดต้องร้องเสียงสูงถึงระดับอ็อกเทฟ แต่ฉางซือเป็นคนเสียงสูง จุดนี้จึงเปลี่ยนทั้งเพลงให้สูงขึ้นไปอีกอ็อกเทฟ แม้ว่าตอนท้ายเสียงจะแหลมและสั่นไปนิด แต่ก็ยังน่าทึ่งมากทีเดียว
ร้องจบ
ฉางซือมองบรรดากรรมการอย่างมั่นอกมั่นใจ
ฮาฉีฉีพยักหน้าติดๆ “อาจารย์จาง?”
พวกที่ปรึกษาด้านดนตรีล้วนพอใจ
หนึ่งในกรรมการกล่าว “แม้ว่าเสียงโซปราโนจะส่ายไปหน่อย บางท่อนคุมเสียงสั่นไม่อยู่ แต่โดยรวมนับว่าดีมาก ผมเห็นด้วยที่จะให้เธอผ่านการคัดเลือก”
อาจารย์ซุน “อืม”
อาจารย์เหยียน “ผมก็เห็นด้วย”
ฮาฉีฉีก็รู้สึกไม่มีข้อสงสัยเช่นกัน เธอร้องได้ดีจริงๆ “ฉันก็เห็นด้วยค่ะ”
ฉางซือแย้มยิ้มออกมา “ขอบคุณท่านคณะกรรมการทุกท่านค่ะ”
ทว่าในตอนนี้เอง จางเย่เพียงมองเธอแล้วกล่าว “ขอโทษด้วยครับ คุณร้องได้ดี แต่ยังไม่ตรงตามคุณสมบัติที่ผมต้องการ เชิญคุณกลับไปก่อนเถอะ”
ฉางซือเหมือนโดนฟ้าผ่า!
ฮาฉีฉีมึนงง!
อู่อี้มึนงง!
อาจารย์ซุนอาจารย์เหยียนก็มึนงง!
อาจารย์ซุนนั่งไม่ติดที่ กล่าวท้วงขึ้นมาว่า “ทำไมล่ะ? การร้องของเสี่ยวฉางมีข้อผิดพลาดแค่เล็กน้อยเอง แล้วข้อดีก็สำคัญกว่าข้อเสีย การที่ร้องได้ระดับนี้ก็ถือว่าไม่เลวทีเดียว ในบรรดามือสมัครเล่นในการประกวดความสามารถนี้ เธอมีความโดดเด่นสูงมาก แต่แน่ล่ะว่าเอาเธอไปเทียบกับทักษะการร้องของสตาร์ควีนไม่ได้นี่จริงไหม? จุดด้อยนิดหน่อยพวกนั้นสามารถผ่อนปรนได้นี่นา”
จางเย่เพียงกล่าวว่า “ข้อแรก เสียงของเธอไม่มีเอกลักษณ์ ข้อสอง ทักษะการร้องของเธออยู่ในระดับที่ดี โดดเด่นมาก แต่ยังไม่มากพอ ข้อสาม เพลง ‘ดอกไม้ของสตรี’ ไม่ได้มีไว้ให้ร้องแบบนี้ วิธีการแสดงอารมณ์กับเนื้อเพลงไม่สอดคล้องกัน เพลงนี้เดิมทีไม่ใช่เพลงที่จะเอามาทำโซปราโน ถึงขนาดขึ้นไปเป็นอ็อกเทฟ ผมฟังแล้วไม่สบายหู ที่สำคัญคือร้องเสียงสูงก็ไม่ได้ดีอะไรขนาดนั้น ทำให้ไม่ได้อารมณ์เพลง ไม่ได้แฝงไว้ซึ่งประสบการณ์ชีวิตของผู้หญิงในช่วงอายุสามสิบสี่สิบปีเลย จึงยากที่จะสื่อความหมายของเพลง ‘ดอกไม้ของสตรี’ ออกมาได้ดี —— สิ่งเหล่านี้คือเหตุผลว่าทำไม”
อาจารย์เหยียนพยายามแย้ง “แต่ว่า……”
ฉางซือก็พยายามแย้งเช่นกัน “เสียงโซปราโนของฉันเป็น……”
จางเย่โบกมือ “ไม่ต้องพูดแล้วครับ เชิญกลับไปเถอะ”
“เชิญกลับไปได้ค่ะ” แม้ว่าฮาฉีฉีจะไม่เข้าใจการตัดสินใจของจางเย่ แต่ยังคงเคารพความคิดเห็นของเขา
ผู้เข้าแข่งขันเก่งขนาดนี้ก็ยังไม่ให้ผ่านเนี่ยนะ?
นี่คุณกำลังมองหาคนแบบไหนกันอยู่!


*-*-*-*-*-*-*-*-*-*-*-*-*-*-*-*




[Go To Next Chapter]( ./49.md)