##บทที่ 640 : อัญเชิญโค้ชเข้าร่วมรายการ!
เที่ยงตรง
ร้านผ้าขี้ริ้วลวกจิ้มชื่อดังแห่งหนึ่งในเขตตัวเมือง จางเย่ในลุคสวมแว่นตาดำ อู๋ม่อในชุดสูทหรู ทั้งคู่พากันก้าวเท้าออกมาจากร้านพลางเอามือลูบท้องหลังกินกันจนพุงกาง
อู๋ม่อกล่าวกลั้วหัวเราะ “เราสองคนมาคุยตกลงสัญญาราคาร้อยล้าน พร้อมๆ กับกินมื้อเที่ยงเป็นผ้าขี้ริ้วลวกจิ้มกับขนมปังราคาสี่สิบห้าหยวนเนี่ยนะ?”
“ของกินหรูไม่สู้ของกินที่โปรดปราน” จางเย่รู้สึกอิ่มหมีพีมันยิ่งนัก
“นั่นสินะ” อู๋ม่อกล่าว “จริงๆ แล้วผมก็ชอบกินไอ้นี่ที่สุดเลย”
จางเย่ “เอาล่ะ งั้นผมกลับไปสั่งให้คนเตรียมสัญญาก่อนนะ”
อู๋ม่อเปิดประตูรถ “โอเค ให้ผมไปส่งไหม?”
จางเย่โบกมือ “ไม่รบกวนดีกว่า ผมยังต้องไปทำธุระต่ออีกหน่อย ได้คุณมาเป็นสปอนเซอร์ให้ก็ดีใจจะแย่ครับ ผมเองก็ต้องเร่งหาแขกรับเชิญรายการสักที ต้องหาดาราใหญ่ถึงจะดี ไม่งั้นคงเอาเวทีไม่อยู่ แล้วก็คงต้องรู้สึกผิดกับคุณที่อุตส่าห์ให้สปอนเซอร์ร้อยล้านนี่มาแน่ๆ”
ก่อนไปอู๋ม่อกล่าว “งั้นเรื่องโฆษณาผมยกให้คุณจัดการเลยนะครับ?”
“ไม่มีปัญหา” จางไม่ขัดข้อง “ผมจะคิดให้เสร็จก่อนอัดรายการ พอถึงตอนฉายโฆษณาของคุณ แค่ใส่สโลแกน ‘เบรนโกลด์ ผู้สนับสนุน เดอะวอยซ์’ เพิ่มเข้าไป พวกเราจะได้ช่วยกันกระจายโฆษณา ส่วนรายละเอียดการร่วมงานเดี๋ยวถึงเวลาค่อยว่ากันครับ”
อู๋ม่อ “ได้ครับ”
รายการใหม่สักรายการหนึ่งจะแบ่งระดับกันอย่างไร ความจริงแล้วตัวชี้วัดที่ใช้กันมาโดยตลอดก็คือจำนวนเงินลงทุนนั่นเอง
งบสิบกว่าล้าน? แค่เป็นระดับสามัญทั่วไปน่า
งบยี่สิบล้าน? ก็พอจะนับว่าเป็นระดับกลางได้อยู่
งบสามสิบสี่สิบล้าน? นี่สิระดับใหญ่ยักษ์
แล้วถ้าเงินทุนร้อยกว่าล้านล่ะ? ก็กำหนดตายตัวแล้วว่าเป็นระดับมหึมาน่ะสิ! ในโลกนี้ อย่าว่าแต่รายการร้องเพลงเลย ต่อให้เป็นรายการวาไรตี้ทั้งหมด ที่พอจะนับเป็นรายการลงทุนระดับร้อยกว่าล้านนั้นแทบจะเรียกได้ว่าไม่มี ไม่มีสถานีโทรทัศน์ที่ไหนจะกล้าเล่นใหญ่ขนาดนี้ และไม่มีทีมใดกล้าเสี่ยง! อีกทั้งตอนนี้รายการทั่วไปจะมีการลงทุนเพียงในระดับสิบยี่สิบล้าน เพราะลงทุนไปมากมายแต่กลับได้ไม่คุ้มเสีย ดังนั้นรายการที่ได้สปอนเซอร์สามสิบสี่สิบล้านจึงนับว่าเป็นการทุ่มเงินหนักหน่วงทีเดียว
คราวนี้จางเย่ต้องการทุ่มทุนสร้างให้กับ ‘เดอะวอยซ์’ ในใจของจางเย่ได้ประเมินไว้ว่า แปดสิบล้านคงยังไม่พอ แต่ตอนนี้ได้สปอนเซอร์แล้ว จางเย่จึงมีหวังมากขึ้น เขาเตรียมการใช้งบหนึ่งร้อยยี่สิบล้านอย่างเต็มที่ชนิดไม่มีกั๊ก ทุ่มเทเงินทองทั้งหมด เพื่อสร้างรายการประกวดร้องเพลงฟอร์มยักษ์นี้ขึ้นมา!
เครื่องมือ? ต้องสุดยอด!
เวที? ต้องดีไซน์สุดอลัง!
โฆษณา? ต้องสุดหรู!
ผู้เข้าแข่งขัน? ต้องได้สุดยอดการรับรองดูแล!
เช่นเดียวกับโค้ชรับเชิญรายการ…...ย่อมต้องเป็นทีมที่เก่งกาจปราดเปรื่องที่สุดแห่งวงการ!
อู๋ม่อเพิ่งจะจากไป เสียงโทรศัพท์ของจางเย่พลันดังขึ้น เบอร์ที่ปรากฏอยู่บนหน้าจอเป็นเบอร์ออฟฟิศของเขาเอง ไม่ต้องบอกก็รู้ ว่าคือใครในออฟฟิศที่กล้าโทรหา เป็นยัยแสบน้อย เหราเฉินเฉิน นั่นเอง เพราะพนักงานคนอื่นไม่มีใครอาจหาญตามตัวเขาเช่นนี้
“ฮัลโหล?”
“จางเย่”
“ว่าไง”
“เมื่อไรคุณจะกลับมา”
“อาทำธุระอยู่ จะกลับสักบ่ายๆ จริงสิ เกือบลืมไปเลย บอกให้พี่ฉีพาหนูไปกินข้าวด้วยนะ ให้พี่เขาพาหนูไปกินที่โรงอาหารเลย ไม่ต้องรออานะ”
“......อืม”
“เชื่อฟังคนที่ออฟฟิศด้วยนะ”
“รู้แล้ว”
เกลี้ยกล่อมเฉินเฉินเสร็จ จางเย่ถูมือไปมาอย่างคันไม้คันมือ ในสมองเริ่มใคร่ครวญถึงใบหน้าของแต่ละคนขึ้นมา เขายังไม่คิดจะกลับไปที่ออฟฟิศตอนนี้ มีเงินแล้ว มีกำลังแล้ว เขาจะต้องจัดการทุกอย่างต่อ ต้องเร่งคัดคนที่จะเชิญมาเป็นโค้ชสักที จะว่าไป หน้างานผลิตทุกอย่างก็ขาดอีกไม่มาก หน้าที่ของเขาก็ใกล้จะสำเร็จลุล่วงแล้ว
หาใครดี?
ใครล่ะจะเหมาะสม?
ดาราไม่ดังนั้น ไม่ได้อย่างแน่นอน ไม่อยู่สายงานร้องเพลง ก็ไม่ได้อีก
จางเย่เค้นสมองอยู่กับเรื่องนี้ ในตอนที่ตัดสินใจตระเตรียมรายการ ‘เดอะวอยซ์’ นั้น เขาได้เตรียมวิธีการต่างๆ เอาไว้ในใจแล้ว เพียงแต่ตอนนั้นยังไม่มีเงิน เขาจึงลงมือทำอะไรไม่ได้ ขณะที่ตอนนี้มีทุนมากขนาดนี้อยู่ในมือ ทำให้อู้ฟู่ขึ้นมา จางเย่จึงตั้งใจจะทำในสิ่งที่คนอื่นไม่กล้าคิดที่จะทำออกมา!
อย่างเช่น... เชิญดาราที่คนส่วนใหญ่เชิญไม่ได้ หรือไม่มีเงินเชิญให้มาออกรายการเขานี่แหละ!
คิดได้ดังนั้น เขายกโทรศัพท์มือถือขึ้นมาโทรหาสายแรกทันที
จางเสีย —— ศิลปินนักร้องผู้มีชื่อเสียงระดับชาติเคยคว้ารางวัลสูงสุดในสายงานร้องเพลงของประเทศ ไม่รู้ว่าคนมากมายเท่าไรที่โตมากับเสียงเพลงของคุณย่าจางเสีย เธอเป็นหนึ่งในศิลปินยุคบุกเบิกของประเทศ ไม่ว่าจะเป็นเสียงร้องหรือคุณภาพ ล้วนไม่ต้องพูดถึง แม้ว่าหนุ่มสาวรุ่นใหม่จะไม่ได้ชื่นชอบคุณย่าจางกันมากนัก แต่ตำแหน่งของจางเสียในวงการนักร้องนั้นแข็งแกร่งอย่างไม่ต้องสงสัย คนที่ร้องเพลงมาตลอดชีวิต ย่อมมีพื้นฐานแน่น เทียบกับสตาร์คิงสตาร์ควีนแล้ว นับว่าพวกเขาชิดซ้ายไปเลย ทั้งการใช้เสียง โทนเสียง ความเข้าใจด้านดนตรี คุณย่าจาง ถือเป็นผู้ที่เปี่ยมประสบการณ์นับไม่ถ้วนโดยไม่ต้องสงสัย อีกทั้งความสุดยอดของเธอไม่ได้มีเพียงร้องเพลงเพราะเท่านั้น อย่างเช่น ตอนที่จางเย่เขียนเพลง ‘ดอกไม้ของสตรี’ ให้กับเธอและจางหย่วนฉีนั้น คุณย่าจางเสียยังสามารถใส่เอกลักษณ์ของตนเองเข้าไปได้อย่างลงตัวกับท่วงทำนอง บวกกับเธอนั้นถือว่าเป็นคนเก่าคนแก่กับจางเย่แล้ว ดังนั้นไม่ว่ามองจากมุมไหน ทีมรายการ ‘เดอะวอยซ์’ ของจางเย่จะต้องมีตำแหน่งของจางเสียมาร่วมให้ได้!
ตู๊ดตู๊ด
ตู๊ดตู๊ด
ต่อสายติดแล้ว!
“จางน้อยหรือ?” จางเสียรับโทรศัพท์ คงจะกำลังทำกับข้าว เพราะแว่วยินเสียงเครื่องดูดควันจากอีกฝั่ง “ขอฉันปิดเตาแป๊บนะ กำลังทำกับข้าวอยู่”
ครู่ต่อมา
จางเสียกล่าวยิ้มๆ “ว่ามาเลยจางน้อย”
จางเย่ “ถ้ายังไงทานข้าวก่อนไหมครับ?”
“คุยก่อนเถอะ ฉันยังไม่รีบกิน” จางเสียตอบอย่างใจดี
จางเย่ตอบตกลง จากนั้นจึงกล่าว “คุณย่าจางครับ ช่วงนี้ผมทำรายการรายการหนึ่งอยู่ที่ CCTV1 ชื่อ ‘เดอะวอยซ์’ ครับ”
“ฉันได้ยินมาบ้างละ ได้ดูในข่าวแล้ว” จางเสียกล่าว “ช่วงนี้ว่าจะโทรไปถามเธออยู่พอดี เธอจะทำรายการแข่งขันที่เสียงอย่างเดียวจริงๆ น่ะหรือ?”
“ใช่ครับ คุณย่าคิดว่าไงบ้าง?” จางเย่เชิญให้ชี้แนะ
จางเสียหัวเราะอารมณ์ดี “ฉันก็ว่าเยี่ยมมากๆ น่ะสิ! ไม่ต้องพูดถึงจำนวนผู้ชมหรือเรตติ้ง อย่างน้อยๆ ฉันก็รู้สึกว่ารายการนี้มีความหมายมากกว่ารายการร้องเพลงอื่นๆ เยอะ คุณภาพสูงกว่า แล้วก็ดีต่อสุขภาพจิตมากกว่า ทำเลย ฉันสนับสนุนเธอ ไม่ต้องไปฟังคนอื่นพูดนั่นพูดนี่หรอก!”
จางเย่ร่าเริงขึ้นมา “ผมอยากได้ยินคุณพูดแบบนี้แหละครับ! คุณย่าจาง จะแค่พูดสนับสนุนผมไม่พอหรอกนะครับ”
จางเสียฟังแล้วอึ้งไปเล็กน้อย ที่พูดไปก็ว่าไปเรื่อย ไม่คิดว่าจางเย่จะเอาจริง “หึหึ งั้นฉันจะสนับสนุนยังไงล่ะ? โพสต์ถึงเธอบนเวยป๋อรึ? หรือว่าจะให้ไปช่วยโฆษณาเธอกับวงใน? หรือไม่เธอจะใช้ลูกศิษย์ของฉันไหม? อยากให้ลูกศิษย์ฉันไปออกรายการเธอกี่คนล่ะ?”
จางเย่กล่าว “ไม่ใช่เลยครับ ผมอยากจะเชิญให้คุณย่าจางเข้าร่วมกับ ‘เดอะวอยซ์’ มาเป็นหนึ่งในสี่โค้ชของรายการ จะได้ไหมครับ?”
จางเสียพลันตื่นตะลึง “โอ้! ทำไมถึงเชิญฉันล่ะ!? ชื่อเสียงฉันน่ะน้อยนิด ความนิยมก็ไม่สู้พวกนักร้องหนุ่มๆ สาวๆ แฟนคลับพวกเขามีกันเป็นสิบๆ ล้าน รายการประกวดร้องเพลงของเธอนี้ก็ทำมาให้พวกวัยรุ่นดูไม่ใช่รึ? ผู้เข้าแข่งขันส่วนมากก็ร้องเพลงป๊อบกันไม่ใช่หรือ?”
จางเย่ “ชื่อเสียงคุณน้อยนิด? เหอๆ คนในยุคเรามีใครบ้างไม่รู้จักคุณล่ะครับ? รุ่นพ่อแม่พวกผม จะมีสักกี่คนที่เติบโตมาโดยไม่ได้ฟังเพลงของคุณ? ถ้าขนาดคุณยังเรียกว่าไม่ดัง งั้นทั่วประเทศนี้ก็หาคนดังไม่ได้แล้วล่ะครับ ในส่วนของเรื่องเพลง ทางเราไม่ใช่ว่าจะเป็นเพลงป๊อบทั้งหมดหรอกครับ เวทีของเราเปิดให้ผู้เข้าแข่งขันทุกประเภทและเพลงทุกรูปแบบ ซึ่งผมได้บอกไปแล้ว ว่าเราเป็นรายการที่คัดเฉพาะเสียงเท่านั้น การจะคัดแต่เสียงนี้ รายการเราจำเป็นจะต้องมีโค้ชผู้เชี่ยวชาญเทคนิคเฉพาะตัว มีประสบการณ์ ทั้งด้านการร้องเพลง การใช้เสียง และดนตรีมาเป็นคนตัดสิน คุณคลุกคลีอยู่กับดนตรีมาทั้งชีวิต ไม่มีใครเหมาะไปกว่าคุณแล้วครับ!”
จางเสียยิ้มขมขื่นกล่าว “ฉันมันคนเฒ่าคนแก่ อายุจะแปดสิบแล้ว พวกเด็กๆ คงอยากให้ฉันพักผ่อนเต็มที แต่รู้ไหม..ทุกวันนี้ฉันน่ะ ยังตัดใจเรื่องร้องเพลงไม่ได้สักที ขนาดที่อื่นๆ ยังประกาศกันเลยว่าไม่เชิญฉันไปไหนแล้ว พูดตรงๆ นะ ที่จริงเมื่อเดือนที่แล้วกับเมื่อประมาณปีก่อนก็มีรายการประกวดร้องเพลงอยู่สองรายการติดต่อมาว่าจะเชิญฉันไป แต่ถูกฉันปฏิเสธไปหมด รายการวาไรตี้ทีวี ประกวดความสามารถพวกนี้น่ะ ขืนไป..ฉันคงไปขัดเส้นสายใครเขาเข้าแน่ๆ”
จางเย่กล่าว “เอ๋ คุณย่าจาง คุณคิดมากไปแล้วครับ คุณเพิ่งจะพูดเองว่ารายการใหม่ของผมมีความหมายแท้ๆ แล้วยังบอกจะสนับสนุนผมด้วย ทำไมพริบตาเดียวก็ค้านเสียแล้วล่ะครับ? คุณบอกคุณตัดใจเรื่องร้องเพลงไม่ได้ รายการใหม่ของเราก็เป็นรายการที่เอาแต่ร้องเพลงอย่างเดียว จุดประสงค์คือให้นักร้องกลับคืนสู่สามัญ นี่ไม่ได้ขัดต่อความตั้งใจของคุณเลยนะครับ ถ้าคุณมา คือให้มาแนะนำคนใหม่ ช่วยขุดหาและเป็นแบบอย่างให้กับนักร้องเสียงดีที่ถูกคนมองข้ามไป นี่นับเป็นเรื่องใหญ่ที่สร้างบุญกุศลอนันต์ เพื่อเป็นการบ่มเพาะเมล็ดพันธุ์ที่ดีในเส้นทางนักร้องอาชีพต่อไปนะครับ”
จางเสีย “......”
จางเย่รีบประจบ “หากไม่มีคุณมานั่งแท่นคอยกำกับล่ะก็ พวกเราก็ช่วยตัดสินคุณภาพของคนหนุ่มสาวไม่ได้หรอกครับ ในวงการนักร้อง ประสบการณ์ของคุณมีคุณค่าสูงส่งที่สุด ถ้าไม่มีคุณมาให้การปกปักชี้แนะพวกผู้เข้าแข่งขันรุ่นเยาว์ทั้งหลายล่ะก็ พวกเขาคงเดินผิดทิศผิดทางได้ง่ายๆ นะครับ”
ฟังแล้วจางเสียพลันยินดีขึ้นมา “พ่อหนุ่มนี่นะ ดูพูดจาเข้าสิ ฮิๆ”
จางเย่กล่าว “คุณย่าจางครับ ผมในฐานะไดเรคเตอร์รายการ ‘เดอะวอยซ์’ ขอเรียนเชิญให้คุณเข้าร่วมอย่างเป็นทางการครับ!”
พึมพำกับตัวเองอยู่ไม่กี่วินาที จางเสียก็กล่าว “เธอยกยอฉันเสียขนาดนี้ ถึงอยากปฏิเสธฉันก็ปฏิเสธไม่ลง เอาล่ะๆ ฉันตกลงก็แล้วกัน”
จางเย่ยิ้มแย้มร่าเริง “ดีสุดๆ เลยครับ!”
จางเสียกล่าว “แต่ฉันบอกก่อนนะ เรื่องจะวางตัว เส้นสายอะไรยังไง ฉันไม่เอาด้วย ฉันจะฟังแต่เสียงเท่านั้น มีอะไรก็จะพูดไปตามนั้น”
“บอกตามตรงนะครับคุณย่าจาง สิ่งที่ผมต้องการคือให้คุณพูดอย่างตรงไปตรงมานี่แหละครับ! ผมการันตีได้เลย ตราบใดที่ผมคุมทีม รายการของผมจะไม่มีนอกมีในเด็ดขาด! ถ้าผมเจอเมื่อไรนะ ผมจะจัดการตัวต่อตัว! เอาให้ไม่ให้มีช่องทางได้เจรจาใดๆ ทั้งสิ้น!” จางเย่กล่าวรับรองหนักแน่น
จางเสียพึงพอใจอย่างยิ่ง “ดี”
จางเย่นึกขึ้นมาได้ “จริงสิ ยังไม่ได้คุยเรื่องค่าตัวเลย……”
“แล้วแต่เธอเถอะ” จางเสียกล่าวสบายๆ ไม่คิดใส่ใจเรื่องนี้สักนิด
แต่พูดมาแบบนี้ จางเย่ไม่สนไม่ได้หรอก “รายการสองครั้งก่อนที่มาเชิญคุณไป ให้ค่าตัวเท่าไรครับ?”
จางเสียบอก “สองสามล้านล่ะมั้ง จำไม่ได้แล้ว”
จางเย่กล่าว “คิดจะมาเชิญคุณด้วยเงินสองสามล้าน? พวกเขานี่ไม่มีความจริงใจเลย เอาอย่างนี้นะครับคุณย่าจาง ค่าตัวคุณมาร่วมรายการเราสิบล้าน คุณคิดว่าไงครับ?”
จางเสียร้องอุทานคำหนึ่ง “เธอเอาฉันไปเทียบกับเสี่ยวจางหรือ? อะไรจะให้เยอะขนาดนี้”
จางเย่หัวเราะ “คุณถ่อมตัวไปแล้วครับ”
“ไม่เอาๆ” เพราะความสัมพันธ์จากเพลง ‘ดอกไม้ของสตรี’ จางเสียจึงไม่เคยคิดว่าจางเย่เป็นคนอื่นคนไกล “สองสามล้านก็พอแล้ว รายการประกวดทั่วๆ ไปก็ให้ราคานี้ เธอยังจะมาให้สิบล้านทำไมกัน? ฉันรู้น่ะว่า CCTV ขี้เหนียวจะตาย จะมาใจป้ำขนาดนี้ได้ยังไง?”
จางเย่กล่าว “พวกเขาก็ส่วนพวกเขา ผมก็ส่วนผม ครั้งนี้ถือว่าผมเป็นคนดึงตัวคุณมา รายการก็เป็นผมที่รับผิดชอบ ทุกอย่างผมตัดสินใจเอง สิบล้านนะครับ กลับไปผมจะให้คนร่างสัญญา คุณย่าจาง ความสัมพันธ์ส่วนตัวก็ส่วนตัว งานก็ส่วนงาน เอาอย่างนี้เถอะนะครับ”
*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./41.md)