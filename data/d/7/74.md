##บทที่ 674 : ผู้เข้าแข่งขันคือแรงงานบ้านนอก?
ภายในห้องส่ง
ขณะนี้ทุกอย่างหยุดพักมานานพอสมควร
เจียงหยวนหันมาหาคนข้างๆ “เกิดเรื่องอะไรขึ้น?”
ฝูซือหง “ไม่ทราบเหมือนกันครับ ผมจะไปถามดู”
อีกด้าน จางจั่วเดินมาแต่ไกลพอดี จึงถูกฝูซือหงกับเจียงหยวนเรียกมาหา
ฝูซือหงโปรดิวเซอร์ ‘เดอะวอยซ์’ อีกคนหนึ่งถาม “พักเบรคมาตั้ง 20 นาทีแล้วไม่ใช่เหรอ? ทำไมยังไม่เริ่มอีกล่ะ? ตอนค่ำก็จะออกอากาศอยู่แล้ว ต้องรีบถ่ายให้เสร็จสิ”
ฝูซือหงนั่งอยู่ข้างล่างเวที ดูค่อนข้างเป็นคนนอกมากกว่าจะเป็นส่วนหนึ่งของทีมรายการ เพราะตั้งแต่เริ่มการผลิตยันอัดรายการ เขาแทบไม่ได้มีส่วนร่วมภายในเลย สุดท้ายกลายเป็นว่าตอนนี้ ‘เดอะวอยซ์’ จะไปซ้ายทีไปขวาทีล้วนขึ้นอยู่กับจางเย่เพียงคนเดียว ฝูซือหงไม่สามารถเข้าไปยุ่งอะไรได้ ซึ่งตัวเขาเองก็เข้าใจจุดนี้ดี และไม่ได้หลับหูหลับตาออกคำสั่งซี้ซั้ว อย่างไรเสีย ในด้านการหาสปอนเซอร์ การวางแผน และการผลิต เขาทำไม่ได้เท่าจางเย่ ถึงเขาจะออกคำสั่งไป ทีมงานคงไม่เชื่อฟัง ไม่ก็แอบไปถามความเห็นและยึดตามจางเย่แน่นอน หากเป็นอย่างนั้นคงจะยิ่งทำให้ฝูซือหงอับอายเสียมากกว่า สู้เขาแน่วแน่ในการชี้นิ้วสั่งโดยไม่ต้องลงมืออะไรเลยเช่นเดิมเสียดีกว่า อย่างมากก็แค่คอยถามคอยเช็กบ้างเป็นครั้งคราว
จางจั่วตอบ “ผู้กำกับจางกำลังรอสมาชิกในครอบครัวผู้เข้าแข่งขันอยู่ครับ แต่ก็เพิ่งมาถึงพอดี ดังนั้นเลยล่าช้านิดหน่อย”
ฝูซือหงถามอีก “ก็เปลี่ยนคนถ่ายไปก่อนไม่ได้เหรอ?”
จางจั่วกล่าว “ส่วนนี้ผมไม่ทราบครับ เพราะลำดับผู้เข้าแข่งขันนั้นผู้กำกับจางเป็นคนตัดสินใจทั้งหมดครับ”
เจียงหยวนออกความเห็น “ลำดับผู้เข้าแข่งขันนี่ไม่ได้วางแผนมาให้ดีเลยใช่ไหม? ผู้เข้าแข่งขันสองคนแรกยอดเยี่ยมมาก ด้วยความเพอร์เฟคเลยดึงเอาอารมณ์ทุกคนให้สูงลิ่ว ยากที่จะฉุดลงมาได้ กลายเป็นว่าสถานการณ์ยากที่จะควบคุม ดังนั้นพวกคุณก็ควรเอาหลัวอวี่ไปไว้ท้ายๆ สิ พอออกอากาศไปน่าจะได้ผลตอบรับที่ดีกว่า นี่เป็นเรื่องที่ควรรู้อยู่แล้วไม่ใช่หรือ?”
จางจั่วอึกอัก “ผู้กำกับจางน่าจะคิดดีแล้วน่ะครับ ผมเองก็ไม่เข้าใจนัก”
เจียงหยวนเสียดาย “ไพ่เด็ดไม่ควรเอามาใช้หมดแต่แรก ควรจะทิ้งไว้ปิดท้ายสักหน่อยค่อยเอาออกมาสิ ให้มันได้มีระดับเข้มอ่อน มีรุกมีถอย ไม่อย่างนั้นจะกระทบต่อผลลัพธ์ทั้งหมดได้”
ฝูซือหงกล่าวสำทับ “การแสดงของหลัวอวี่ ต้องทำให้ทุกคนตื่นตะลึงได้แน่นอน น่าเสียดายดันเอาไปไว้คนแรก ทีนี้จะหาผู้เข้าแข่งขันที่สมบูรณ์แบบเท่าหลัวอวี่หรือเก่งกว่าก็ยากเกิน”
แม้จะลงเอยเช่นนี้ การอัดรายการ ‘เดอะวอยซ์’ เทปแรกก็ยังทำให้พวกเขาทึ่งไปหลายตลบอยู่ดี พวกเขาในตอนนี้กลายเป็นคุ้ยหากระดูกในไข่ไก่[1] ทั้งที่จริงในใจตื่นตะลึงไปตั้งนานแล้ว ไม่คิดเลยว่าแผนรายการ ‘เดอะวอยซ์’ ที่จางเย่หยิบยกขึ้นมาแต่พวกเขาไม่สนใจตั้งแต่แรก จะถูกเนรมิตรขึ้นมาได้มหัศจรรย์ขนาดนี้ ทั้งยังพัฒนาไปได้ไกล จะมีแววจบไม่สวยเพราะขาดผู้เข้าแข่งขันที่สามารถสั่นสะเทือนทั้งเวทีได้ทัดเทียมกับหลัวอวี่! อย่างไรก็ตาม พวกเขารู้ดีว่ามันเป็นไปไม่ได้ ผู้เข้าแข่งขันอย่างหลัวอวี่นั้น ต่อเมื่อมีวาสนาจึงพบพานให้ควานหาไม่อาจเจอ[2] ดังนั้นจึงไม่น่ามีคนที่สองได้อีก!
ทันใดนั้น ที่หูฟังของสตาฟรายการทุกคนก็มีเสียงสั่งการของจางเย่ดังออกมา!
“ทุกฝ่ายเตรียมประจำที่ จะเริ่มอัดรายการในอีกหนึ่งนาที”
“ครับ!”
“รับทราบ!”
“OK ค่ะผู้กำกับจาง!”
“รับทราบค่ะ!”
“ประจำที่แล้วครับ!”
เหล่าสตาฟส่งเสียงตอบรับกันอย่างแข็งขัน
ทางประตูหลังของเวที
เฉียนผิงฝานมารออยู่เรียบร้อยแล้ว
ฮาฉีฉีส่งไมโครโฟนให้เขา “อีกหนึ่งนาที จะถึงตาเธอแล้วนะเสี่ยวเฉียน”
เฉียนผิงฝานสีหน้าเต็มไปด้วยความตื่นเต้นวิตกกังวล นี่ไม่ใช่แค่ในระดับธรรมดาทั่วไป แต่เป็นชนิดที่เหงื่อหยดแหมะๆ โดยเฉพาะบนหน้าผากที่มีเหงื่อไหลราวเขื่อนแตก! เขาเป็นแค่แรงงานบ้านนอกธรรมดาคนหนึ่ง ไหนเลยจะเคยผ่านเวทีประกวดใหญ่ขนาดนี้กันล่ะ! “พ่อแม่ผมมาแล้วจริงเหรอครับ?”
ฮาฉีฉีตอบ “จริงสิ มาถึงเรียบร้อยแล้ว”
เฉียนผิงฝานพลันสีหน้ามืดหม่น “พ่อแม่ผมไม่เคยได้ยินผมร้องเพลงมาก่อน ผม..ตอนผมอยู่บ้านก็ไม่เคยร้องเพลงสักครั้ง พวกเขาก็เลยไม่รู้”
อู่อี้หัวเราะกล่าว "ตอนนี้ถึงเวลาให้พวกเขาได้ยินแล้วนะ"
เฉียนผิงฝานดูเหมือนจะกลัวพ่อแม่มาก "แต่ผมกลัวว่าผมจะร้องไม่เพราะนี่ครับ ผู้เข้าแข่งขันเมื่อกี้แต่ละคนร้องได้สุดยอดมาก ผมต้องสู้พวกเขาไม่ได้แน่ๆ เลยครับ"
อู้อี้ถาม “ใครบอกนาย?”
เฉียนผิงฝานห่อไหล่ลง “ก็ผมไม่เก่งเท่าพวกเขานี่ครับ!”
ฮาฉีฉีกล่าวให้กำลังใจ "รู้ไหมว่าผู้กำกับจางพูดถึงเธอว่ายังไง? เขาบอกว่าการแสดงปิดฉากในเทปแรกของ 'เดอะวอยซ์' จะต้องเป็นเธอเท่านั้น จำเป็นต้องเป็นเธอเท่านั้นเชียวนะ!"
เฉียนผิงฝานยิ่งกดดันหนัก "แต่ชุดผมมันก็......"
ทีมรายการได้เพียงแต่แต่งหน้าให้เท่านั้น ในส่วนของชุดเครื่องแต่งกายนั้นไม่สามารถช่วยได้ ทางผู้เข้าแข่งขันต้องเตรียมเอง เฉียนผิงฝานเป็นแค่ช่างซ่อมจักรยานคนหนึ่ง เดือนๆ หนึ่งรายได้ไม่ถึงสองพันหยวน จึงเป็นธรรมดาที่จะซื้อชุดดีๆ ไม่ไหว เครื่องแต่งกายคราวนี้ก็เป็นชุดที่เขาสวมใส่อยู่ประจำ ซักจนสีซีดแล้วซีดอีก ไม่ได้ดูดีอะไรนัก
อู่อี้กล่าวให้กำลังใจเช่นกัน "ไม่เป็นไรหรอก ตามที่ผู้กำกับจางบอกนั่นแหละ ไม่ต้องทำเสริมเติมแต่งอะไร นายก็แค่ใส่ชุดของตัวเอง เพราะนี่คือตัวตนที่แท้จริงของนาย ไม่ต้องปกปิดซ่อนเร้นอะไร แค่ร้องเพลงในแบบที่นายเป็น ให้พ่อแม่ได้ลองฟังเสียงนายสักหน่อย และให้ทุกคนได้ลองฟังเสียงนายด้วย!"
ข้างล่างเวที
สตาฟหลายคนเห็นว่าเฉียนผิงฝานจะขึ้นเวทีแล้ว เริ่มหันมาพูดคุยกันเสียงเบาๆ
“นั่นน่าจะเป็นเฉียนผิงฝาน”
“ฉันรู้จักเขา เขาจะเป็นคนแสดงปิดวันนี้เหรอ?”
“ใช่แล้ว ผู้กำกับจางกำหนดมา”
“เป็นเขาจะดีเหรอ? เสียงเขามันออกจะ……”
“ฉันว่าเขาดีมากๆ เลยนะ! ตอนคัดเลือกฉันได้ฟังแล้ว โคตรชอบ!”
“เธอชอบ ไม่ได้หมายความว่าผู้ชมกับโค้ชจะเอาด้วยนี่นา”
“ก็ใช่ เฉียนผิงฝานไม่เหมือนกับผู้เข้าแข่งขันคนอื่นจริงๆ ค่อนข้างจะพิเศษ ถ้าบอกว่าในบรรดาลูกทีม ‘เดอะวอยซ์’ คนที่ทำให้รู้สึกขัดแย้งมากที่สุดก็เขานี่แหละ โอย ระทึก!”
“คอยดูปฏิกิริยาทุกคนดีกว่า!”
นับถอยหลัง
3 วินาที……
2 วินาที……
1 วินาที……
เริ่มถ่าย!
“ขอเชิญพบกับลูกทีมคนต่อไป!”
เสียงที่ประกาศนี้ คือเสียงของจางเย่ที่อัดไว้นั่นเอง
ทันใดนั้น ไฟบนเวทีพลันมืดสลัวลง!
เฉียนผิงฝานก้าวเท้าอย่างลังเลสองสามก้าว จากนั้นจึงกำไมโครโฟนแน่นขึ้นขณะก้าวขึ้นไปบนเวทีทั้งที่ตัวสั่นเทา! เมื่อเทียบกับหลัวอวี่และลูกทีมบางคนก่อนหน้านี้แล้ว เฉียนผิงฝานดูตกประหม่าที่สุด ไม่ว่าจะท่าทางหรือจิตใจราวกับตีแผ่ความไม่มั่นใจออกมาจนหมด เขาเผลอยกมือกอดอกอย่างหงอๆ เมื่อคิดว่าจะต้องเผชิญกับสายตาทุกคู่ที่จับจ้อง!
ฮาฉีฉีรู้สึกเป็นห่วงสุดๆ จึงพูดจากด้านล่างด้วยเสียงดังพอควร "เสี่ยวเฉียน ยืดตัวขึ้นสิ!"
เฉียนผิงฝานจึงค่อยยืดตัวขึ้นเล็กน้อย การเคลื่อนไหวยังคงแข็งทื่อ
อู้อี้กล่าว "สู้ๆ นะ! คอยเชียร์นายอยู่!"
ในที่สุด ร่างของเฉียนผิงฝานก็ปรากฏสู่สายตาผู้ชมทั้งหมดในห้องส่ง!
เจียงหยวนตะลึงงัน….
ฝูซือหงกระพริบตาปริบๆ อย่างสงสัย….
ผู้ชมพลันคาดไม่ถึงสุดๆ แต่ละคนแทบจะมีท่าทีไม่ต่างกัน….
ต้องบอกว่าบรรดาผู้เข้าแข่งขันก่อนหน้า มีทั้งแม่บ้าน ครูพละ คนขับรถไฟ และพนักงานบริษัท การแต่งกายทุกคนล้วนเหมาะสม แม้แต่ผู้เข้าแข่งขันที่แต่งตัวตามสบายรองเท้าผ้าใบ ก็ยังค่อนข้างเรียบร้อยสะอาดสะอ้าน เพราะถึงอย่างไรก็เป็นการมาออกทีวี ชัดเจนว่าต้องหาชุดดีๆ มาใส่สักหน่อย แต่คนที่เห็นอยู่ตรงหน้ากลับทำให้ทุกคนต้องตะลึงงัน! เพราะผู้เข้าแข่งขันคนนี้แต่งตัวมอซอมาเต็มที่! เสื้อผ้าอาจจะซักมาสะอาดก็จริง แต่กลับดูเก่ากึก รองเท้าผ้าใบสีขาวก็จริง แต่ดูเหมือนจะผ่านการซักมาหลายครั้งจนไม่ใช่สีขาว กลายเป็นสีเบจตุ่นๆ แทน เช่นเดียวกับทรงผมที่ดูไม่ต่างจากเสื้อผ้าเท่าไรนัก ด้วยทรงผมสั้นธรรมดาเปื้อนดินนิดหน่อย สรุปคือสภาพดูไม่จืด หากลองสังเกตเข้าไปอีกจะพบว่า ผู้เข้าแข่งขันคนนี้คงไม่ได้จงใจสวมใส่เสื้อผ้าเก่าๆ แต่งตัวมอซอๆ มาหรอก เขาน่าจะเป็นแค่แรงงานบ้านนอกคนหนึ่ง
"เฮ้ย!"
"เวทีนี้คนแบบไหนก็มีจริงดิ?"
"เวทีนี้คนแบบไหนก็มีจริงๆ ด้วยว่ะ!"
"นั่นสิ ปล่อยแรงงานบ้านนอกมาได้ไงเนี่ย?"
"ผู้เข้าแข่งขันคนนี้ดูไม่เหมือนคนที่ร้องเพลงได้จริงๆ เลยนะ!"
"คนนี้ไม่ใช่ว่าเอามาสร้างกระแสหรอกนะ?"
"ฉันว่าน่าจะอย่างนั้น เดี๋ยวก็คงมาร้องเพลงตามกระแสเน็ต[3]สักเพลง จุดประสงค์คือกระชากใจทั้งสตูล่ะมั้ง?"
"ฮ่าๆ อาจจะ!"
"เชี่* ไปหาแรงงานบ้านนอกมาได้ไงวะ! ผู้เข้าแข่งขันคนก่อนหน้าแต่ละคนร้องโคตรเพราะ ถึงแม้ตอนกลางๆ ท้ายๆ จะร้องได้ไม่เจ๋งเท่าคนแรกๆ แต่ก็ยังเหนือมาตรฐานนะ อย่าบอกนะว่านี่คือผู้เข้าแข่งขันคนสุดท้ายของวันนี้? ให้แรงงานบ้านนอกคอกนามาแสดงปิดท้ายเนี่ยนะ? ทีมรายการคิดอะไรอยู่วะ!"
"ปัญหาไม่ใช่ทีมรายการหรอก แต่คงไม่มีผู้เข้าแข่งขันดีๆ แล้วแน่ๆ พวกเราก็เคยวิเคราะห์มาแล้วไม่ใช่เหรอ ผู้เข้าแข่งขันชั้นดีก็มีแค่ไม่กี่คน จางเย่กำหนดวางไว้ตอนต้นหมดแล้ว เพื่อสร้างปรากฏการณ์ตอนเริ่มแรก ผู้เข้าแข่งขันคนหลังๆ ก็แค่คละกันไป มันก็เป็นเรื่องที่ช่วยไม่ได้ ฉันเข้าใจจุดมุ่งหมายของพวกทีมรายการได้จริงๆ นะ นี่เพราะไม่มีผู้เข้าแข่งขันดีๆ แล้วน่ะสิ ไม่งั้นจะให้ทำไงล่ะ? ก็เอาแรงงานชนบทมาทำให้คนตื่นตะลึงเล่นๆ ร้องเพลงที่ทำให้คนตกตะลึง เพื่อเรียกกระแส บีบให้เกิดการดึงประเด็นไงล่ะ”
"จริงด้วย!"
"อืม เป็นไปได้ๆ"
"งั้นจะมาทำตัวปลอมอวี๋เติมวง[4]ไม่ได้สิ นี่มันรายการที่ชูยี่ห้อว่าฟังแต่เสียงไม่ใช่รึไง? เอาแรงงานชนบทมา กะจะหลอกใครเล่นกันหา!"
"ผิดหวังชะมัด!"
"ยิ่งคาดหวังสูงยิ่งผิดหวังหนัก!"
หลังจากความร้อนแรงตอนเปิดรายการ อารมณ์ผู้คนโดนดึงไปสูงลิ่ว อยู่บนจุดสุดยอดมาตลอด เสียงของผู้เข้าแข่งขันคนหลังๆ มีคุณภาพการร้องไม่เท่ากับคนก่อนหน้า จึงทำให้ความกระตือรือล้นของพวกผู้ชมลดลงไปมากพอแล้ว จิตวิญญาณพลอยแผ่วจางลงจวนจะเบื่อเต็มทน เดิมทีในใจบางคนยังคงคาดหวังกับการแสดงปิดท้ายของผู้เข้าแข่งขันอยู่บ้าง ทว่าผลการรอคอยกลับเป็นผู้เข้าแข่งขันเช่นนี้ ชัดเจนว่าอารมณ์และความคาดหวังของผู้ชมล้วนถูกฉุดลงเหวอย่างเลี่ยงไม่ได้!
ปฏิกิริยาตอบสนองทุกอย่างของบรรดาผู้ชมนั้นชัดเจนเต็มตา
จิตใจของเจียงหยวนร่ำร้องว่าเชี่*แล้ว!
ผู้บริหารหลายคนของ CCTV ต่างขมวดคิ้วไม่พูดไม่จา
ถึงนายจะไม่มีผู้เข้าแข่งขันดีๆ แล้ว ก็อย่าเอาแรงงานบ้านนอกมาเติมเซ่! จะเปลี่ยนเอาคนร้องเพลงธรรมดามาก็ยังได้ อย่างน้อยคงไม่โดนเหล่าผู้ชมต่อต้านขนาดนี้! ทั้งที่ช่วงต้นของ 'เดอะวอยซ์' ดีมากทุกอย่าง ล้วนมหัศจรรย์สุดยอด ทว่าช่วงเวลาสุดท้ายที่ต้องใส่เต็มที่ นายดันโยนทิ้ง? เสี่ยงทำให้รายการอาจจะต้องพังยับด้วยผู้เข้าแข่งขันคนสุดท้ายที่เป็นแค่แรงงานบ้านนอกๆ คนหนึ่ง แค่เพื่อมาเติมให้ครบจำนวนเพียงคนเดียวเนี่ยนะ?
นี่มันไม่สมเหตุสมผลไปหน่อยเรอะ!
จางเย่จะมาทำพลาดแบบนี้เนี่ยนะ!
"จางน้อยล่ะ?" เจียงหยวนถามอย่างใจหายวูบ
ฝูซือหงตอบอย่างใจหายวูบไม่ต่างกัน "น่าจะอยู่หลังเวที"
เจียงหยวนอยากจะหยุดการถ่ายทำนี่แล้ว! เขาอยากจะเรียกจางเย่ให้ทบทวนการกำหนดตัวผู้เข้าแข่งขันคนสุดท้ายใหม่อีกครั้ง การเติมจำนวนคนให้ครบแบบนี้มีแต่ทำให้เสียชื่อเสียง แบบนี้เท่ากับเป็นการเอาช่วงเปิดรายการที่สร้างเป็นทิวทัศน์ภูเขาแม่น้ำขึ้นมาอย่างยิ่งใหญ่ให้ไหลไปกับสายน้ำหมดชัดๆ !
เก้าอี้โค้ชแต่ละคนหันมาทางคนดูอยู่แล้ว ชัดเจนว่าพวกเขาไม่มีทางมองเห็นด้านหลัง จึงได้แต่วิเคราะห์สภาพการณ์ของผู้เข้าแข่งขันผ่านปฏิกิริยาของผู้ชมที่อยู่ด้านล่าง
จางเสีย “เอ๊ะ ดูเหมือนว่าคนนี้จะมีข้อพิพาทนะ?"
เฉินกวง "ไม่รู้สิครับ ท่าทางทุกคนดูผิดหวังมากเกินไปนะ?"
ฟ่านเหวินลี่ "ต้องไม่ถึงกับที่ทุกคนหวังเอาไว้แน่ๆ”
จางเสีย "คงทำอะไรไม่ได้แล้วล่ะ เสียงที่จะกระแทกใจคนทั้งหมดได้ ไหนเลยจะมีมากมายขนาดนั้นกัน รายการหนึ่งจะมีมาสักคนสองคนก็นับว่าไม่เลว"
โค้ชแต่ละคนไม่ได้คาดหวังอะไรมากนักเช่นกัน หลังจากที่เห็นท่าทีของผู้ชม พวกเขาก็จัดการความคิดของตนเองได้มากยิ่งขึ้น ถ้าเสียงเพราะพวกเขาก็หัน ถ้าไม่เพราะก็ไม่มีอะไรต้องกังวล ในเมื่อนี่คือรายการประกวด แน่นอนว่าต้องมีทั้งผู้เข้าแข็งขันที่เด่นและผู้เข้าแข่งขันที่ด้อย เป็นไปไม่ได้ที่จะให้มีผู้เข้าแข่งขันที่เก่งๆ อยู่หลายคน!


=====================


[1] 鸡蛋里挑骨头 คุ้ยหากระดูกในไข่ เป็นสำนวน หมายถึง มองหาข้อตำหนิ ข้อผิดพลาดเพื่อติเตียน
[2] 可遇不可求的 มีวาสนาจึงพบพานแต่ให้ควานหาไม่อาจเจอ เป็นสำนวน หมายถึง ต่อให้ค้นหาก็ไม่เจอ ต้องมีบุญหรือบังเอิญจริงๆ จึงจะเจอ
[3] เพลงกระแสในเน็ตเป็นแนวเพลงที่มีจังหวะติดหูเผยแพร่และนิยมไปทั่วอินเทอร์เน็ต ยกตัวอย่างเช่น เพลง Xiao Ping Guo ของ Chopstick Bros. ถึงจังหวะจะติดหู เนื้อหาเพลงง่ายๆ แต่ความหมายกลับน่ารักใช้ได้
[4] 滥竽充数 - ปลอมอวี๋เติมวง (อวี๋ เป็นเครื่องเป่าชนิดหนึ่ง ซึ่งเป็นดนตรีโบราณของจีน มีลักษณะคล้ายแคน) สำนวนนี้พูดถึง การปลอมเป็นนักดนตรีอวี๋เข้าวงดนตรีอวี๋ ทั้งที่เป่าอวี๋ไม่เป็น หมายถึง คนที่แสร้งว่าตนเองมีความสามารถเข้าไปปะปนอยู่กับคนที่มีความสามารถ


*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./75.md)