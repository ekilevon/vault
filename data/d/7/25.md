##บทที่ 625 : อาจารย์คณิตศาสตร์จากเป่ยต้ายังต้องคุกเข่าให้!
สองทุ่มแล้ว
เฉินเฉินวางปากกา ผลักสมุดการบ้านไป "จางเย่ หนูทำการบ้านเสร็จแล้ว หนูจะดูทีวี"
จางเย่กำลังไถเวยป๋อไปเพลินๆ ยิ้มให้กับมือถือไม่หุบ ฟังคำนี้แล้วก็หันหน้ามาด้านข้าง "ทำเสร็จแล้วจริงเหรอ? อ่ะ จะดูก็ดูไป"
เฉินเฉินคว้ารีโมตทันที เปิดโทรทัศน์ก่อนนั่งลงบนโซฟา เด็กหญิงเปลี่ยนช่องไปเรื่อยๆ จนกระทั่งพบช่องที่ฉายการ์ตูนเรื่องใหม่ที่กำลังฮิตอยู่ตอนนี้ เธอนั่งดูด้วยสีหน้าเรียบเฉย การ์ตูนเรื่องนี้ไม่ได้เป็นเรื่องของหมาป่าตัวร้ายหรือกระต่ายขาวตัวน้อยอย่างการ์ตูนเด็กทั่วไป แต่เป็นการ์ตูนที่เน้นกลุ่มวัยรุ่นชายถึงช่วงวัยยี่สิบกว่าๆ เนื้อหาเกี่ยวกับยุทธภพ มีฉากรบมีฉากรัก แม้แต่ในวัยจางเย่ ถ้าไม่เรื่องมากนักเขาเองก็ดูเรื่องนี้ได้ถ้าอยากดู
"จางเย่"
"อะไร?"
"ตอนใหม่จบแล้ว"
"งั้นก็จบไง"
"หนูจะดูตอนต้นๆ ทำให้หน่อย"
"ทำเองสิ"
"ทำไม่เป็น จางเย่ทำให้หน่อย"
จางเย่ทนฟังเสียงเซ้าซี้ไม่ไหว ได้แต่บังคับตัวเองให้ลงจากเตียงมาทำให้เด็กหญิงตัวน้อย เขาจัดการเปิดตอนก่อนหน้าที่เฉินเฉินพลาดไป คราวนี้ถึงจบเรื่องเสียที
เฉินเฉินได้ดูการ์ตูนสมใจก็เลิกสนใจจางเย่อีก
จางเย่ถึงค่อยหายใจโล่งหันไปเพลิดเพลินบนอินเทอร์เน็ตต่อ ยังคงเย้าแหย่กับคนในเวยป๋อของเขาต่อไป เพียงเวลาแค่สั้นๆ คำถามเหล่านั้นของเขาก็แพร่กระจายกลายเป็นกระแส เหล่าผู้ใช้เวยป๋อตามกันเข้ามาเป็นพักๆ ไม่เชื่อว่าพวกเขาจะไขปริศนานี้ไม่ได้ อีกทั้งเพื่อบอกว่าพวกเขาไม่ได้อ่อนกว่าเด็กประถม!
"ฉันมาแล้ว!"
"เหลือแค่ไม่กี่นาที?"
"อีกห้านาทีจะหมดเวลาแล้ว ตั้งใจกันหน่อย!"
"ฉันคิดออกแล้ว แต่ไม่รู้ว่าจะถูกรึเปล่า"
"เร็วๆๆ ไม่มีเวลาแล้ว! ทุกคนอย่ายอมแพ้นะ มาร่วมมือกันเถอะ ไม่งั้นเราก็ลอกคำตอบอาจารย์ของเป่ยต้าเอาก็ได้ แต่เราจะให้จางเย่หัวเราะคนสุดท้ายไม่ได้เด็ดขาด!"
"เห็นด้วย!"
"พี่น้องทั้งหลายลุกขึ้นเถอะ!"
"จัดการอาจารย์จางซะ!"
จางเย่รู้สึกสนุกไปด้วย อีกอย่างวันนี้เขาก็ได้ตามเป้า เขาเปิด ‘ห้องเลคเชอร์ของจางเย่’ วันนี้ หนึ่งคือทุกคนเรียกร้องแข็งขัน สองเพื่อความสนุกของตนเอง ส่วนข้อสาม นั่นเพราะจางเย่เห็นว่าสถานการณ์ไม่เลว เขาจึงฉวยโอกาสนี้เพิ่มชื่อเสียงของตนเองไปในตัว เขาเป็นดาราชนิดที่สบช่องก็แทงเข็ม[1] ไม่เคยแบ่งแยกว่าชื่อเสียงน้อยเกินไปหรอก อย่างไรชื่อเสียงมีเท่าไรก็ไม่เคยพอ ไม่จำเป็นต้องเลือกมากอยู่แล้ว
แม้เขาจะเป็นดาราระดับ B แต่พูดกันตรงๆ แล้วก็เป็นลำดับสุดท้าย อ่อนด้อยที่สุด คนที่ไล่ตามหลังเขาคือเฉินเหยี่ย พิธีกรรายการคืนส่งปีของ CCTV ซึ่งเป็นดาราอันดับต้นๆ ของทำเนียบคนดังระดับ C ที่จ้องเล็งตำแหน่งเขาไม่วางตา ทั้งยังมีข่าวมีอัตราการปรากฏตัวสูง ชัดเจนว่าเขาต้องไม่ปล่อยจางเย่ไปง่ายๆ ดังนั้นชั้นเรียนคณิตศาสตร์ของจางเย่นี้จึงมีความสำคัญในการทิ้งห่างจากเฉินเหยี่ย เขาต้องมีที่ยืนในทำเนียบระดับ B อย่างมั่นคงให้ได้
ทำเนียบดาราของโลกนี้ คำนวณจากข้อมูลจำนวนมาก อัตราการค้นหาชื่อในเว็บไซต์หลายแห่งเอย จำนวนแฟนคลับในเวยป๋อเอย อัตราการปรากฏตัวหน้าจอเอย คำวิจารณ์ของสาธารณชนต่อผลงานเอย จากนั้นรวบรวมข้อมูลเหล่านี้มาคำนวณค่าความนิยมแล้วจัดลำดับในทำเนียบ
วิธีการเก็บข้อมูลเชื่อถือได้แค่ไหนจางเย่ไม่ทราบ แต่เขาทราบว่าคนในโลกนี้ยึดถือจับจ้องทำเนียบนี้จริงจัง ถือว่าเป็นลำดับอย่างเป็นทางการ ส่วนที่ว่าทำไมแต่ละลำดับขั้นมีดาราจำนวนจำกัด เมื่อจางเย่อ่านคำอธิบายในเว็บไซต์ พบว่าความจริงผู้คนติดตามดาราเพียงแค่จำนวนที่จำกัด เพราะคนมีความสนใจได้จำกัด เช่นเสี่ยวหมิงอาจจะกำลังติดตามดารา 20 คน ดาราแต่ละคนก็มีลำดับต่างกันไป สูงบ้างต่ำบ้าง บางคนเขาชอบมาก บางคนก็ใกล้จะลืม แปลว่าความสามารถในการติดตามของแต่ละคนมีจำกัด ถ้าเขาเกิดชอบดาราคนใหม่ อย่างนั้นดาราคนสุดท้ายที่เขาติดตามก็จะถูกหลงลืมไป จนกว่าเขาจะมีงานหรือข่าวใหม่ จึงมีโอกาสที่เสี่ยวหมิงอาจจะไม่ได้สนใจเขาอีก
พลังงานคนมีจำกัด เค้กก้อนนั้นก็ใหญ่เพียงเท่านั้นเอง
--- นี่คือเหตุผลที่ทำไมตำแหน่งในทำเนียบดารามีจำกัด
แน่นอน ถ้าตลาดใหญ่ขึ้น เช่นการแปลงหมู่บ้านเป็นเมือง คุณภาพชีวิตคนสูงขึ้น ย่อมต้องการเป้าหมายมากขึ้น คนที่เมื่อก่อนไม่สนใจวงการบันเทิงก็ยิ่งมีมากขึ้น ขนมเค้กก้อนใหญ่ขึ้น เช่นนั้นก็อาจจะมีการแก้ไขรูปแบบของทำเนียบดาราอีกครั้ง อย่างการเพิ่มจำนวนดาราในแต่ละลำดับชั้นมากขึ้น แต่ว่าโอกาสเหล่านั้นหายาก ทั้งไม่น่าจะเกิดขึ้นในปีสองปีนี้ หากจะให้หวังกับสถานการณ์เหล่านั้นจึงเป็นไปได้ยาก การพึ่งพาตนเองดูจะเป็นทางเลือกที่ดีกว่า
จางเย่รู้แผนของตนเองอย่างชัดเจน ทราบว่าเขาต้องเพิ่มความมั่นคงในตำแหน่งของเขาให้ได้ ก่อนที่จะวิ่งไล่ดาราคนอื่นๆ ในทำเนียบต่อไป ไม่งั้นสิ่งที่เขาทำทั้งหมดก็จะกลายเป็นว่างเปล่า แต่จากสถานการณ์ตอนนี้แล้ว ดูเหมือนผลลัพธ์ของมันจะเกินเป้าของเขาไปไกลโข!
หมดเวลา
ได้เวลาส่งคำตอบแล้ว
จางเย่โพสต์ "เอาล่ะ หมดเวลาแล้ว คนที่ยังไม่โพสต์คำตอบยังเหลืออีกหนึ่งนาทีครับ"
"นี่หนึ่งชั่วโมงแล้ว?"
"หา!"
"รอแป๊บๆๆๆ!"
"ฉันจะเสร็จแล้ว!"
"รออีกนิด! รออีกนิดเถอะ!"
เพื่อนร่วมงานของจางเย่ --- อาจารย์คณิตศาสตร์จากเป่ยต้าท่านนั้นเองก็ส่งคำตอบมาในนาทีสุดท้าย ฉับพลันก็มีชาวเน็ตนับไม่ถ้วนก็อปปี้คำตอบของเขามาเป็นของตนเอง!
จางเย่อ่านจบก็ได้แต่หัวเราะ ก่อนจะเริ่มเฉลยทีละข้อทีละข้อ แน่นอน เขาต้องเขียนวิธีทำวิธีคิดแต่ละข้อลงไป เพราะคำถามของเขาทั้งหมด ล้วนแต่เป็นหลุมกับดักในคราบคณิตระดับประถม! ถ้าเขาไม่อธิบาย คนที่ไม่เข้าใจก็ไม่มีทางเข้าใจ แล้วพวกเขาก็จะไม่ยอมรับนับถือ ดังนั้นจางเย่ย่อมส่งพระถึงแดนประจิม อธิบายทั้งหมดอย่างถี่ถ้วน
ข้อที่หนึ่ง…
ข้อที่สอง…
ข้อที่สาม…
คำตอบแต่ละข้อถูกโพสต์ลงมาทีละข้อ
ทุกคนพออ่านจบ
ล้วนแต่ตื่นตะลึงกันไปหมด!
"พรืด!"
"สวรรค์เจ้าข้าเอ๊ย!"
"เป็นแบบนี้นี่เอง!"
"นี่โจทย์เด็กประถมจริงดิ?"
"โจทย์แต่ละข้อ ข้าน้อยขอคารวะ!"
"เชี่* ง่ายขนาดนี้เชียว? ฉันแม่*ยังเอาไปนั่งทำคอมบินาทอริกไปสิ! หลอกลวงคน! อาจารย์จางแม่*โคตรหลอกลวงคน!"
“……”
"ในที่สุดฉันก็รู้แล้วว่าทำไมอาจารย์จางถึงมีศัตรูเยอะฉิ*! อาจารย์จางแม่*โคตรหลอกลวง คุณแม่*ไม่มีเพื่อนหรือไง! น้ำตาไหลพราก!"
"เชี่*! โคตรหลอกลวง! ดักควายทั้งนั้น!"
หนึ่งชั่วโมงก่อนตอนเห็นคำถาม ทุกคนล้วนด่าแม่* มาตอนนี้เห็นว่าคำตอบเรียบง่ายเพียงนี้ ทุกคนได้แต่กระทืบเท้าด่าน้ำตาไหลพราก ต่างสบถสาปส่งแช่งให้จางเย่เข้าส้วมยันท้องผูก ออกจากบ้านลื่นเปลือกกล้วยล้มฟาดพื้น!
แม่*โคตรเป็นคำถามที่บัดซบเสียยิ่งกว่าบัดซบ เขาแม่*คิดได้ไงฟะ!
"ใครตอบถูกบ้าง?"
"รีบดูเร็วใครตอบถูก"
"ฉันตอบผิด"
"ฉันเองก็ผิด"
"คำตอบไม่ยาก แต่ดักควายได้ฝูงใหญ่เลยว้อย!"
หลายคนลอกคำตอบของอาจารย์จากเป่ยต้ามา เพิ่งพบว่าอาจารย์เป่ยต้าเองก็ตอบผิดไปข้อหนึ่ง เป็นข้อสองนั้นเอง คำถามที่ว่าแบ่งกลุ่มตัวเลขได้อย่างไร สุดท้ายเพิ่งจะเฉลยว่ามาจากวรรณยุกต์นั่นเอง
1, 3, 7, 8; ——เสียงหนึ่ง
1 0; ——เสียงสอง
5, 9; ——เสียงสาม
2, 4, 6 ——เสียงสี่
คำถามนี้เป็นการรวมกันของคณิตศาสตร์และภาษาศาสตร์
เหล่าชาวเน็ตยอมถอยทัพ
"ขนาดอาจารย์เลขของเป่ยต้ายังไม่ไหวอีกเหรอ?"
"ทั่วทัพมลาย?"
"ดูเหมือนจะไม่มีใครตอบถูกหมดจริงๆ นะ!"
"ทั่วทัพมลายจริงๆ? สวรรค์!"
แม้แต่เหล่านักศึกษาภาควิชาคณิตศาสตร์ของเป่ยต้า ล้วนแต่พ่ายไปทีละคน ไม่มีใครตอบถูกทั้งสิ้น มากที่สุดก็แค่สามข้อเท่านั้น
เหยาเจี้ยนไฉ "ฉันว่าฉันไปนอนดีกว่า เห็นคำตอบแล้ว ฉันว่าสองข้อนั่น ต่อให้อ่านเฉลยฉันก็ยังไม่รู้เรื่องเลย!"
ซูน่าแห่งเป่ยต้า "ฉันเองตอบไม่ถูกซักข้อ..."
พี่ดาบยักษ์เองก็ไม่ได้ตอบถูกหมด ฟ่านอิงอวิ๋นตอบถูกแค่ข้อแรก จางเย่ทราบความสามารถเชิงคณิตศาสตร์ของพี่ดาบยักษ์ดี แฮกเกอร์ชั้นเซียนคนหนึ่งของโลกใบนี้ ทั้งยังเป็นคนชำนาญการถอดรหัสและเขียนโปรแกรม ทักษะเชิงคณิตศาสตร์ย่อมไม่ย่ำแย่ 010101 เอย พวกเขาล้วนทำงานกับเลขรหัสฐานสอง แต่ว่าบางครั้งระดับความสามารถเชิงคณิตศาสตร์กับโจทย์คณิตศาสตร์อาจไม่เกี่ยวข้องกัน ดังนั้นการจะตอบให้ถูกต้อง ย่อมเริ่มต้นที่วิธีคิด
ผลลัพธ์นี้เป็นอย่างที่จางเย่คาดไว้ แค่คำถามข้อแรกก็กันคนออกไปได้กว่า 90% คำถามข้อที่สองยิ่งกีดกันยิ่งกว่า ส่วนคนที่ตอบข้อสามถูกก็แทบไม่มีแล้ว ในโลกของจางเย่นั้น มีคนตอบคำถามเหล่านี้ถูกต้องได้เป็นจำนวนมาก ความจริงเพราะทุกคนเคยเห็นโจทย์เห็นเฉลย หรือไม่ก็เคยพบคำถามแนวนี้มาก่อน ทำให้รู้วิธีคิดทั้งหมด ดังนั้นคนตอบได้จึงมีจำนวนมาก แต่โลกนี้นั้นต่างกัน สิ่งที่เรียนที่สอบค่อนข้างแข็งทื่อตายตัว พวกเขาไม่เคยพบคำถามแบบนี้มาก่อน จึงได้ไม่มีความยืดหยุ่นนัก ถูกสังหารสิ้นเช่นนี้นับว่าไม่แปลกเลยแม้แต่น้อย
ทุกคนแพ้พ่าย!
จางเย่ได้ชัยเด็ดขาด!
อาจารย์คณิตศาสตร์หนุ่มของเป่ยต้านั้นได้แต่ออกมาโพสต์ด้วยความขมขื่น "เห็นโจทย์เหล่านี้ ร่วมกับคำถามเมื่อตอนบ่าย ผมได้แต่หลั่งเหงื่อเย็นเยียบ ทั้งยังอดคิดไม่ได้ โชคดีแล้วที่ข้อสอบระดับประถม มัธยม หรือข้อสอบเข้ามหาวิทยาลัยระดับชาตินั้น ไม่ใช่อาจารย์จางเป็นคนออกด้วย ถ้าเป็นอย่างนั้นล่ะก็ ไม่ต้องถามเลยว่าผู้เข้าสอบทั้งหลายจะฝันร้ายขนาดไหน!"
"นั่นสิ!"
"เชี่* ปีนี้ผมสอบเข้ามหา'ลัยนะ อย่าขู่ผมกันสิ!"
"ไม่มั้ง? อย่าให้จางเย่ออกข้อสอบเชียวนะ! ถ้าไอ้หมอนี่ออกข้อสอบล่ะก็ เด็กเป่ยต้าหรือชิงหัวแม่*ได้คะแนนต่ำกว่ายี่สิบหรือกินศูนย์ก็เป็นไปได้เลยนะ!"
เหล่าชาวเน็ตเองความจริงก็ตกตะลึง หลายคนเป็นนักเรียน ถ้าวันหนึ่งพวกเขาเจอกับคำถามเหล่านี้ในห้องสอบล่ะก็ พวกเขาแทบไม่กล้านึกถึง ยิ่งไปกว่านั้นอย่าลืมว่าจางเย่เพิ่งโพสต์ข้อสอบระดับประถม ถ้าให้ออกข้อสอบ ม. ต้น ม.ปลาย หรือมหา'ลัยแล้วล่ะก็ อย่างนั้นไม่ยิ่งทำให้ไม่มีใครทำอะไรได้เลยหรือไง? ใครจะกล้าออกมายืดอกบอกว่าตัวเองตอบคำถามของจางเย่ได้แน่นอนกัน?
ไม่มีใครกล้า!
ไม่เห็นอาจารย์ของเป่ยต้ายังต้องคุกเข่าให้หรอกหรือ!
ในเวยป๋อนั้น แม้แต่ผู้มีอำนาจในวงการศึกษายังถูกดึงดูดเข้ามาด้วยคำถามระดับประถมชุดนี้ "คำถามชุดนี้เห็นคำตอบแล้วถึงทราบว่าความจริงไม่ยาก แต่ว่าคนที่ตอบได้ถูกต้องนั้น น้อยเสียยิ่งไปกว่าน้อย! สมองของจางเย่นั้นนับว่าเป็นของวิเศษในวงการคณิตศาสตร์จริงๆ คำถามที่ชวนมหัสศจรรย์เหล่านี้ ได้ให้บทเรียนกับวงการศึกษาในทุกวันนี้เช่นกัน ผมเชื่อว่าคำถามและข้อสอบในยุคต่อไป เราอาจจะต้องมุ่งไปในทิศทางใหม่นี้ ยุคก่อน ข้อสอบของเรานั้นแข็งทื่อเกินไปจนตามยุคตามสมัยไม่ทัน แต่ว่าจางเย่ได้เปิดทางให้เราเดินไปใหม่แล้ว!"
=====================
[1] 见缝插针 สบช่องก็แทงเข็ม เป็นสำนวน หมายถึง มีโอกาสก็ฉกฉวยไว้
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./26.md)