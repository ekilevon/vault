##บทที่ 627 : ไมตรีจากหัวซื่อมาแล้ว!
ค่อนข้างดึกสงัด
เป็นคืนเดือนมืดและลมแรง
จางเย่ไม่มีอะไรทำนอกจากคลิกเมาส์เข้าไปดูข่าว เพราะ ‘ผลเพิ่มความว่องไว’ ร้อยกว่าผลลงท้องไป ถึงตอนนี้ก็ยังรู้สึกไม่ชิน ก่อนหน้านี้ชินกับปฏิกิริยาความรวดเร็วของร่างกายเดิม แต่กลายเป็นว่าตอนนี้แค่ครู่เดียวปฏิกิริยาของเส้นประสาทกลับไวขึ้นอย่างมาก ในสมองของเขาสั่งงานออกไปพริบตาเดียวก็ตอบสนองออกมาเป็นท่าทางอย่างฉับไว ผลคือจางเย่แค่คิดว่าจะขยับเมาส์ มือก็ขยับออกไปทันทีแล้ว เร็วเกินไปหน่อยจึงทำให้เขาไม่ชิน ในเวลาเดียวกันก็รู้สึกเหมือนขยับมือไม่ทัน ปรับตัวไม่ค่อยได้จริงๆ
รอบตัวของจางเย่ก็มีหลายคนที่มีปฏิกิริยารวดเร็วแบบนี้ อย่างเช่น พี่ดาบยักษ์ หรือก็คือ ฟ่านอิงอวิ๋น ที่เป็นแฮกเกอร์ของโลกนี้ จางเย่เคยเห็นความเร็วมือของพี่ดาบยักษ์มาแล้ว แถมยังเคยเห็นฉากที่เธอปะทะกับแฮกเกอร์ฝ่ายศัตรูมาด้วย มั่นใจได้แปดส่วนว่าไม่มีปัญหา ยังมีเหราอ้ายหมิ่นยอดฝีมือกังฟูคนนี้ที่อาจจะทำได้จากการคาดเดาของจางเย่ เพราะเขายังไม่เคยเห็นเหราอ้ายหมิ่นแสดงฝีมือที่แท้จริงออกมา โดยปกติเจ๊เหราจะแสดงฝีมือแค่เล็กๆ น้อยๆ ไม่ค่อยแสดงฝีมือให้คนนอกเห็นจะๆ ดังนั้นฝีมือที่แท้จริงของเจ๊เหราเป็นอย่างไรจางเย่จึงไม่อาจรู้ ทำได้แค่เดา
ไม่ว่าจะเช่นไร ปฏิกิริยาความเร็วของพวกเธอทั้งสองคนก็มากกว่าคนทั่วไปมาก แต่พวกเธอกลับไม่รู้สึกว่าไม่ชิน เพราะเป็นพรสวรรค์จริงๆ หรืออาจเพราะเป็นการเรียนรู้ฝึกฝนที่สั่งสมกันมา ขณะที่จางเย่ไม่ใช่ หมอนี่ได้รับความปราดเปรียวเข้าร่างกายในชั่วพริบตา จึงต้องการเวลาปรับตัว
บนเตียงมีเงาขยับ
“จางเย่” เป็นเฉินเฉินน้อยงัวเงียลุกขึ้นนั่ง
มองเย่มองไป “อะไรเหรอ? ทำไมยังไม่นอนล่ะ?” พูดจบปุ๊บ เขาอุทานในใจปั๊บ ที่เขาเพิ่งพูดออกไปนั้น เป็นผลจากความเร็วของปฏิกิริยาที่เพิ่มสูงขึ้นหลายเท่า ทำให้ความเร็วในการพูดเหมือนกับท่าทางยังไงยังงั้น! เร็วเกินไปแล้ว! คำพูดเมื่อกี้ใช้เวลาไปแค่เสี้ยววินาทีก็พูดจบแล้ว จะให้เห็นภาพก็คือแค่เวลาที่ใช้กระพริบตา แม้แต่ตัวเขาเองยังฟังไม่ทันว่าเพิ่งพูดอะไรออกไปเสียด้วยซ้ำ!
ไม่สะดวกเลย!
การขยับปากเร็วไป!
สมองตามปากไม่ทันแล้ว!
จางเย่ทำได้แค่รวบรวมกำลังเพื่อพูดช้าลง “มีอะไรเหรอ? เรียกทำไม?”
เฉินเฉินสลึมสลือ “จางเย่ อาก็นอนนะ”
จางเย่ตอบอืม “อ่า อาไม่รีบน่ะ ยังไม่ง่วง จะอ่านข่าวก่อน”
เฉินเฉินกล่าวซ้ำ “จางเย่ อาก็นอนนะ”
จางเย่จุปาก “หนูนอนเถอะ อาจะไม่เปิดเสียงรบกวน รีบนอนๆ พรุ่งนี้เช้ายังต้องไปโรงเรียนนะ!” ตอนท้ายพูดไปพูดมาความเร็วดันเพิ่มขึ้นเสียอย่างนั้น จางเย่จนปัญญาจริงๆ พยายามเบรกให้ช้าลงอีกครั้ง “หนูไม่ต้องสนอาหรอก อาจะนอนหลังเที่ยงคืนน่ะ”
ครู่ต่อมา เฉินเฉินล้มตัวลงไปนอนใหม่
จางเย่ก็กลับไปดูข่าวต่อ ดูไป ในสมองขบคิดเรื่องของตัวเองไปด้วย ไม่รู้ผ่านไปนานแค่ไหน กำลังคิดถึงแผนงานอาชีพของตัวเองในอนาคตอย่างจดจ่อ จู่ๆ ก็รู้สึกว่ามีเงาเล็กๆ ตะคุ่มๆ เดินเข้ามาทางด้านข้างตัวเขา
เฉินเฉินนั่นเอง
จางเย่ตกใจ
เห็นเฉินเฉินกอดหมอนขนเป็ดใบใหญ่ของจางเย่เดินงุ่มง่ามมาที่โต๊ะคอมฯ ตาแทบจะปิดอยู่รอมร่อ ท่าทางง่วงนอนเต็มที จากนั้นเฉินเฉินลากเก้าอีกเข้ามา ปีนขึ้นไปนั่ง เอาหมอนวางข้างคอมฯ โเสร็จค่อยฟุบหัวลงไป เอนนอนไปทั้งอย่างนั้น!
จางเย่แทบพูดไม่ออก “หนูทำอะไร?”
เฉินเฉินทำเสียงงัวเงีย
“อ๊ะ รีบกลับไปนอนบนเตียงดีๆ สิ” จางเย่กล่าว “อายกเตียงให้หนูนอนละนะ หนูนี่ไม่ไหวเลย ยังจะมาบนโต๊ะอีก? ลุกขึ้นๆ อย่านอนแบบนี้ ถึงพรุ่งนี้คอจะตกหมอนนะ” พูดพลางเขย่าตัวเด็กหญิงเบาๆ ไปสองสามครั้งเพื่อปลุกให้ตื่น
เฉินเฉินอุ้มหมอนลุกขึ้นนั่ง
จางเย่กล่าวอย่างจนปัญญา “ฉันล่ะยอมยัยหนูอย่างเธอจริงๆ เอาล่ะๆ แค่ปิดคอมฯ ยังไม่พอใช่ไหม? งั้นไปนอนก็ได้” มือคว้าอุ้มเฉินเฉินขึ้น เดินไปที่เตียงปล่อยเฉินเฉินนอนลงแล้วห่มผ้าให้เสร็จสรรพ “นอนเถอะ”
จากนั้นเขาก็หยิบผ้าห่มเดินไปที่โซฟาแล้วนอนลงไป
5 นาที
10 นาที
จางเย่กำลังรู้สึกเคลิ้มๆ ใกล้จะหลับเต็มที เบาะโซฟาตรงปลายเท้าดันมีการเคลื่อนไหวบางอย่างเกิดขึ้น เขาตกใจตื่นเด้งตัวลุกขึ้นนั่งทันที ถึงเห็นว่าเป็นเฉินเฉินอุ้มหมอนเดินช้าๆ เข้ามาหา เพราะโซฟาค่อนข้างเล็ก จางเย่นอนคนเดียวก็เต็มแล้วแถมยังเหยียดขาไม่ได้ เฉินเฉินเลยนั่งบนที่พักแขนของโซฟา อุ้มหมอนนอนพิงพนักหลัง หัวเล็กๆ ไร้เรี่ยวแรงพยุงรั้งสัปหงกโยกไปมา รู้สึกเหมือนจะหล่นลงไปได้ตลอดเวลา
จางเย่จนปัญญาถึงขีดสุด “หนูจะทำอะไรน่ะ?”
เฉินเฉินไม่พูดอะไร ท่าทางง่วงสุดๆ
“ฉันก็ปิดคอมฯ ไปแล้วนี่นา?” จางเย่กล่าว “โซฟาแคบขนาดนี้ หนูจะมานอนเบียดฉันทำไม? ถ้าหนูไม่นอนเตียง ฉันไปนอนเองละนะ?”
เฉินเฉินนิ่งเงียบ
จางเย่ชำเลืองไปที่เฉินเฉิน ถึงเริ่มสังเกตเห็น “หนูต้องมีคนนอนด้วยข้างๆ ถึงจะนอนหลับ?”
ถึงแม้เจ้าตัวน้อยจะไม่ตอบ แต่จางเย่ก็รู้คำตอบแล้ว ยัยแสบเอ๊ย น่าจะบอกตั้งแต่แรกนะ ก็ว่าอยู่ทำไมถึงบอกให้ฉันไปนอนบ่อยๆ ทำไมถึงมักจะมาข้างๆ ฉัน ทำเอาไม่รู้จะหัวเราะหรือร้องไห้ดี ก่อนหน้านี้เฉินเฉินอาศัยอยู่กับป้า ก็เป็นเจ๊เหราที่นอนเตียงเดียวกับเฉินเฉินมาโดยตลอด ตอนนี้ป้าของเฉินเฉินไปต่างเมืองแล้ว ไม่มีคนมาอยู่ข้างๆ คาดว่าเฉินเฉินคงจะยังไม่ชิน ยังไงก็เป็นแค่เด็ก 7 - 8 ขวบนี่เนอะ
เป็นอีกครั้งที่จางเย่อุ้มเฉินเฉินขึ้น “ไป เราสองคนไปนอนบนเตียงกัน คราวนี้ต้องนอนดีๆ แล้วนะ ห้ามลุกไปไหนอีก” พอถึงข้างเตียงเปิดผ้าห่มออก เอาตัวเฉินเฉินเข้าไปแล้วจางเย่ก็ถอดรองเท้าตัวเองออกก่อนนอนลงไป ไม่วายพูดกับตัวเองว่า “เฮ้อ ก็ยังเป็นเตียงที่สบายกว่าแหละ”
เฉินเฉินพลิกตัว “จางเย่”
จางเย่แทบสำลัก “มีอะไรอีก?”
เฉินเฉินพูดด้วยน้ำเสียงง่วงงุน “เล่านิทานให้หนูฟังหน่อย”
“โห หนูนี่ยังกับคุณนายเลยนะ คุณอาจางคนนี้ของหนูก็ง่วงแล้วนะ ตอนนี้ต้องนอนแล้ว จะเล่านิทานอะไรกัน แล้วหนูก็ไม่ชอบฟังนิทานเด็กของฉันนี่ ยังว่านิทานของฉันไร้เดียงสาอยู่เลย” จางเย่บ่นอย่างไม่เต็มใจ
เฉินเฉิน “จางเย่ เล่านิทาน”
จางเย่ “ไม่เอา”
“จางเย่”
“เอาล่ะๆ ไม่ต้องเรียกแล้ว อยากฟังอะไร?”
“.......แล้วแต่”
“กลัวจริงๆ กับคำว่าแล้วแต่ ขอฉันนึกก่อนนะ อืม เอาล่ะ จะเล่านิทานเรื่องใหม่ละกัน” จางเย่ลูบหัวเล็กๆ ของเฉินเฉินขณะเล่าไปด้วย “นิทานชื่อเรื่อง ‘สาวน้อยสีเทา’ ก็แล้วกัน กาลครั้งหนึ่ง มีภรรยาของเศรษฐีคนหนึ่งป่วยหนัก ก่อนตาย เธอได้เรียกลูกสาวคนเดียวให้มาข้างๆ แล้วพูดว่า ‘ลูกรักของแม่ หลังจากแม่ตายแล้ว แม่จะคอยเฝ้าดูลูกจากหลุมศพ คอยคุ้มครองลูก’ พูดจบเธอก็หลับตาขาดใจตาย”
ไม่รู้ว่าเฉินเฉินหลับไปแล้วหรือยังฟังอยู่
จางเย่จึงเล่าช้าๆ เล่าถึงตรงไหนแล้วก็ไม่รู้สุดท้ายตัวเองก็ผล็อยหลับไปอีกคน


.......
วันต่อมา
เวลาเช้าตรู่
ข้างหูเป็นเสียงของเฉินเฉิน “จางเย่ตื่นได้แล้ว หนูหิวแล้ว”
จางเย่ปัดเฉินเฉินออกไป “อย่ากวนน่า ฉันจะนอนต่ออีกหน่อย”
เฉินเฉินผลักเขาไม่หยุด “จางเย่หนูหิวแล้ว”
จางเย่ฝืนลืมตาดูนาฬิกาอย่างรำคาญ เพิ่งจะหกโมงครึ่ง จากนั้นหลับตาลงเอาผ้าห่มคลุมโปงทันที “ฉันขอนอนต่ออีกสิบนาทีนะ”
เฉินเฉินงอแงเรียกเขาไม่หยุด “จางเย่”
จางเย่ไม่สนใจ หลับอุตุต่อไป
ตอนที่ลืมตาขึ้นมาอีกครั้ง เป็นเวลาเกือบเจ็ดโมงแล้ว ภายในห้องมีกลิ่นหอมเข้ามาเตะจมูก ใช้เวลาแยกแยะอยู่ครู่หนึ่ง จางเย่ก็รู้เลยว่า นี่คือกลิ่นของเสี่ยวหลงเปา แล้วยังมีอีกกลิ่น รู้สึกจะเป็นซุปไข่[1]หรือเปล่านะ? อืม ใช่แน่!
โครกคราก เสียงท้องร้องลั่น
จางเย่พลิกตัวลุกขึ้น เห็นเฉินเฉินยืนอยู่บนเก้าอี้แบบไม่มีพนัก กำลังสาละวนอยู่ในครัวเปิดโล่ง เธอกำลังเอาตะเกียบคนในหม้อที่กำลังตั้งเตา และยังดูเหมือนว่าจะใส่ผงชูรสเข้าไปด้วย
จางเย่ลุกจากเตียงยิ้มพูดขึ้น “ไอ๊หยา เป็นซุปไข่[1]จริงด้วยเหรอเนี่ย? ในบ้านฉันยังมีไข่เหลือเหรอ? ดีเลย ไม่เลวๆ ดูน่ากินจัง จริงสิ บนโต๊ะนี่คือเสี่ยวหลงเปาเหรอ? หนูไปซื้อมาจากไหน?”
เฉินเฉินตอบอย่างไม่เต็มใจ “แถวหลังซอย”
จางเย่ถาม “หนูเอาเงินจากไหน?”
เฉินเฉินสีหน้าไม่ชอบใจยิ่งกว่าเดิม “เงินจากกระเป๋าตังของอา”
จางเย่รีบเข้าไปช่วย “ดูสิหน้าดำหน้าแดงเชียว ยังโกรธอยู่เหรอ?”
ปิดไฟบนเตา เฉินเฉินที่ดูราวกับเป็นผู้ใหญ่เอาผ้าขนหนูเช็ดมือไปมา เริ่มตักซุป ท่าทางเงอะงะ แต่กลับไม่มีหกออกมาเลยสักหยด หลังจากเธอตักของตัวเองเสร็จก็กระโดดลงมาจากเก้าอี้ ไม่สนใจส่วนของจางเย่ และยังพูดด้วยความโมโห “จางเย่ อานี่ช่างไม่มีความเป็นผู้ใหญ่ซักนิด”
จางเย่แก้ตัว “เราสองคนแบ่งหน้าที่กันได้ค่อนข้างดีเลยนะ โดยส่วนใหญ่แล้วก็เป็นคุณอาจางคนนี้ดูแลหนู ตอนที่อาเหนื่อย หนูก็ค่อยมาดูแลอาไง”
เฉินเฉินปรายตามอง “หึๆ”
“เอ๊ะ ซุปนี่หอมจังเลย อาขอสักถ้วยนะ” จางเย่ไม่เกรงใจ เข้าไปตักให้ตัวเองเสร็จสรรพ ก่อนหน้านี้เฉินเฉินเคยทำแค่ครั้งเดียว จางเย่รู้ว่าเฉินเฉินเข้าครัวทำอาหารเป็น ถึงแม้ว่าจะไม่ชำนาญและต้องยืนบนเก้าอี้จึงจะเอื้อมถึงเตา แต่ฝีมือการทำอาหารของเจ้าตัวน้อยก็ใช้ได้ อย่างน้อยก็เก่งกว่าจางเย่เยอะ เรียกได้ว่าสืบทอดยีนส์ฝีมือเข้าครัวของเหราอ้ายหมิ่นมาเลย “มาเถอะ กินข้าวกัน”
เฉินเฉินรีบแย่งกินเสี่ยวหลงเปา
พริบตาเดียวกินหมดไป 3 ลูก
จางเย่ร้อนใจ “เหลือไว้ให้อาบ้างสิ!”
เฉินเฉินไม่สนใจ ยัดเข้าปากคำโต “หนูเป็นคนซื้อมา”
“แต่เป็นเงินฉันนี่!” จางเย่ก็รีบเอาตะเกียบเข้าไปแย่ง ดูเหมือนจะแย่งไม่ทัน แต่หมอนี่มือไว ใช้ตะเกียบคีบ 3 ลูกสุดท้ายทั้งหมดในทีเดียว
เฉินเฉินหยุดแย่ง “จางเย่ เอามาให้หนูนะ!”
“ฮ่าๆ!” จางเย่หัวเราะสะใจ
มื้อเช้ากินกันอย่างเอะอะสนุกสนาน เด็กกับผู้ใหญ่ทั้งสองคนที่แทบจะตีกัน แต่กลับกลายเป็น ‘ความสุขและเสียงหัวเราะ’
หลังกินข้าว จางเย่ฮัมเพลงขณะส่งเฉินเฉินไปโรงเรียน ขับรถจนมาถึงถนนตรงข้ามโรงเรียน จอดรถ “เอาล่ะ ไปโรงเรียนเถอะ”
เฉินเฉินออกแรงผลักประตูแล้วลงจากรถ
จางเย่พูดเสียงดังตามหลัง “อย่าซนนะ เชื่อฟังคุณครู!”
เฉินเฉินหันหลังกลับมามองเขา “เย็นนี้จะมารับหนูไหม?”
จางเย่ยิ้มตอบ “มาสิ!”
เฉินเฉินหันกลับไป เจอเพื่อนร่วมชั้นสองคน ก็พากันข้ามถนนเดินเข้าประตูโรงเรียนไปด้วยกัน มนุษย์สัมพันธ์ของเจ้าตัวน้อยตอนนี้นับว่าดีขึ้นทุกวันๆ
จนกระทั่งเฉินเฉินเดินลับตาไป ทันใดนั้นจางเย่พลันรู้สึกว่า บ้านมีเด็กสักคนก็สนุกดีเหมือนกันนะ
ไปบ้างดีกว่า
ต้องกลับบ้านไปนอนต่อ
ขณะที่เขากำลังจะขับรถออกไปนั้น ยังไม่ทันได้เหยียบคันเร่ง
ก๊อกๆๆ มีคนมาเคาะกระจกข้างรถ ที่ด้านนอกมีผู้ชายวัยกลางคนยืนยิ้มอยู่
จางเย่ลดหน้าต่างรถลง “มีอะไรเหรอครับ?”
ชายวัยกลางคนกล่าวขึ้น “จางเย่ใช่ไหม?”
“ใช่ผมเอง” จางเย่คิดว่าเป็นคนที่จะมาขอลายเซ็น
แต่ปรากฏว่า ชายวัยกลางคนล้วงนามบัตรออกมาใบหนึ่งแล้วยื่นให้เขา “ลูกผมก็เรียนอยู่โรงเรียนสาธิตชั้นประถมสาขา2 เหมือนกัน เรียนอยู่ชั้นป.6 เมื่อวานผมได้ยินลูกเล่าเกี่ยวกับเรื่องที่โรงเรียน คิดว่าวันนี้คุณน่าจะแวะมาส่งเด็กไปโรงเรียน เลยลองสังเกตดู ปรากฏว่าเจอคุณจริงๆ สวัสดีครับ เดิมทีผมเตรียมจะโทรติดต่อคุณช่วงเช้าตอนเวลางาน ในเมื่อตอนนี้เจอคุณแล้ว ก็พอดีเลย ไม่ต้องเสียเวลาโทรนัด”
จางเย่รับนามบัตรมาดู
——เจียงหยวน รองผู้อำนวยการ CCTV
คนนี้เป็นผู้บริหารของ CCTV ?
จางเย่ตะลึงค้างคาดไม่ถึง เปิดประตูลงจากรถไปจับมือทักทายอย่างเป็นทางการกับเขา “ที่แท้ก็รองประธานเจียงนี่เอง”
เจียงหยวนยิ้มกล่าว “ถ้างั้นผมขอพูดเข้าประเด็นเลยแล้วกัน ทาง CCTV เตรียมจะเชิญคุณเข้าร่วมงาน ไม่ทราบว่าทางคุณมีความสนใจหรือเปล่า?”
หา?
CCTV จะเชิญฉันไปเหรอ?
ความรู้สึกแรกของจางเย่คือไม่อยากจะเชื่อ!
=====================
[1] 鸡蛋汤 ซุปไข่ (จีต้านทัง) เป็นแกงจืดชนิดหนึ่ง วิธีทำคือ เทไข่ที่ตีเสร็จใส่ในน้ำเดือดแล้วคน จากนั้นปรุงรสด้วยเกลือ ซีอิ๊ว อาจใส่มะเขือเทศหรือเนื้อสัตว์ด้วย คนจีนนิยมกินเคียงกับอาหารหลัก
*-*-*-*-*-*-*-*-*-*-*-*-*-*-*-*






[Go To Next Chapter]( ./28.md)