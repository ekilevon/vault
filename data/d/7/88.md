##บทที่ 688 : เหล่าประชาลอกเลียนแบบ!
คืนวันนั้น
การถ่ายทอด ‘เดอะวอยซ์มหาชน’ ผ่านช่องทางเว็บไซต์วิดีโอได้อัปโหลดอย่างเป็นทางการ เนื่องจากก่อนนี้ทาง CCTV1 ได้ทำการตกลงเรื่องสัญญาร่วมกับทางเว็บไซต์วิดีโอไว้เรียบร้อยดีแล้ว แผนงานจึงผ่านการอนุมัติอย่างรวดเร็ว เมื่อเป็นเช่นนี้ ลมตะวันออกสายนี้จึงพร้อมสรรพเตรียมสร้างผล ทางเว็บไซต์วิดีโอเองก็ทำโอทีออกแรงงาน ผลงานจึงเสร็จไว เวลาทุ่มครึ่ง ‘เดอะวอยซ์’ ตอนที่หนึ่งก็ปรากฏออกมาดึงดูดสายตาผ่านทางหน้าโฮมเพจเว็บไซต์ ทั้งยังมีแบนเนอร์โฆษณาที่อัปโหลดไว้เรียบร้อย ซึ่งความจริงก็ดัดแปลงมาจากโฆษณาของ ‘เดอะวอยซ์’ เพื่อใช้เปิดช่องเว็บไซต์นั่นเอง
หนึ่งล้าน!
ห้าล้าน!
สิบล้าน!
ทันทีที่คลิปปล่อยออกมา ยอดคลิกวิวพุ่งทะยานขึ้นไม่หยุดยั้ง!
เหล่าคนทำงานในเมืองหลวง เซี่ยงไฮ้ ที่เช่าบ้านอาศัยส่วนใหญ่จะไม่มีโทรทัศน์ เมื่อครั้งนี้พบว่า ‘เดอะวอยซ์’ ออกอากาศทางอินเทอร์เน็ตด้วย จึงได้เห็นและรับรู้ด้วยตนเอง นี่คือเหตุที่ทำให้ยอดคลิกชมเว็บไซต์พุ่งทะยานสูงเช่นนี้ และเพราะวัยรุ่นสมัยนี้เคยชินกับอินเทอร์เน็ตเสียมากกว่า
แค่ชั่วพริบตา ‘เดอะวอยซ์’ พลันกลายเป็นกระแสอีกครั้ง ทุกวินาทีที่เคลื่อนผ่าน ‘เดอะวอยซ์’ ยิ่งสร้างสถิติของรายการวาไรตี้ในช่วงระยะหลายปีมานี้ให้กลายเป็นจุดสุดยอด พร้อมดันจางเย่ขึ้นสู่ยอดคลื่น!
ทว่า นี่คือท่วงทำนองเล็กๆ เท่านั้น
สองทุ่มตรง จางเย่ได้รับสายโทรศัพท์จากฮาฉีฉี ผู้ช่วยผู้กำกับของทีมรายการ
ฮาฉีฉี "สวัสดีค่ะผู้กำกับจาง"
จางเย่ "พี่ฉี มีอะไรครับ?"
ฮาฉีฉี "คือแบบนี้ค่ะ เมื่อกี้มีทางผู้ลงโฆษณาติดต่อมาจากโรงแรมต้าหัว ทางนั้นอยากให้ตอนโฆษณาเปิดรายการตอนที่สอง ให้คุณช่วยพูดช้าลงอีกหน่อย นิดหนึ่งก็พอค่ะ โดยให้ระบุชื่อออกมาช้าๆ ชัดๆ ทีละคำ ท่อนก่อนนี้ไม่เป็นไร แค่อยากให้ตรงชื่อโรงแรมต้าหัวออกเสียงให้ช้าลงสักหน่อยก็พอค่ะ"
จางเย่ถาม "ทำไมเขาไม่ติดต่อหาผม?"
"ฉันก็ไม่ทราบ คงอายมั้งคะ พวกเขาเลยติดต่อหาฉันโดยตรง เหมือนจะคุยกับทาง CCTV1 แล้วด้วย ทางสถานีเองก็คงเห็นว่าคุณพูดไวเกินไป ไม่ดีต่อทางผู้ลงโฆษณานัก ยังไงอีกฝ่ายก็จ่ายเงินแล้ว มันก็..." ฮาฉีฉีลำบากใจที่จะกล่าวต่อ ท้ายๆ ประโยคจึงแผ่วปลาย
จางเย่ "สถานีตัดสินใจแล้ว?"
ฮาฉีฉี "ไม่ใช่ค่ะ ไม่ได้พูดตรงๆ"
จางเย่ยังยืนกราน "บอกคนของโรงแรมต้าหัวได้เลย โฆษณาไม่ช้าลงแน่ รูปแบบการดำเนินรายการของ ‘เดอะวอยซ์’ ไม่มีทางเปลี่ยนแปลง ถ้าเกิดพวกเขารับไม่ได้ ก็ให้มาหาผม ให้มาคุยกับผมตรงๆ คุยกันไม่ได้ก็คืนค่าโฆษณาให้พวกเขาไปได้เลย"
"คืนเงิน?" ฮาฉีฉีตกใจ ไม่คิดว่าจางเย่จะหนักแน่นถึงเพียงนี้!
จางเย่ "ถูกต้อง"
ฮาฉีฉีเสนอ "ถ้าเกิดทางสถานี..."
จางเย่ตัดบท "ใครพูดก็ไม่ต้องสนใจครับ"
"ได้ค่ะ ฉันเข้าใจแล้ว" ฮาฉีฉีตอบรับ
สำหรับเรื่องนี้ จางเย่แข็งกร้าวและมั่นคงอย่างยิ่ง เรื่องศิลปะ เขาย่อมมีความเห็นเป็นของตัวเอง สำเนียงเมืองกรุงเรียกว่า ‘หัวกระบอง’ มากทีเดียว คนอื่นพูดอะไรก็ไม่ยอมฟัง ‘เดอะวอยซ์’ ในโลกของเขานั้น หัวเส้าเอง สุดท้ายก็โดนผู้ลงโฆษณากับผู้กำกับทีมรายการกดดันจนต้องโฆษณาให้ช้าลงหลายเท่าตามความต้องการของผู้ลงโฆษณา จนทำให้ในที่สุด ‘เดอะวอยซ์’ ขาดแรงดึงดูดขนาดใหญ่ไปอย่างหนึ่ง
แต่จางเย่ไม่ได้เตรียมจะทำเช่นนั้น ทั้งไม่จำเป็นต้องทำอย่างนั้น ในรายการ ‘เดอะวอยซ์’ หัวเส้าเป็นเพียงพิธีกรคนหนึ่งที่รับหน้าที่เป็นทีมงานในรายการ ไม่ได้มีน้ำหนักออกเสียงอะไร ชื่อเสียงก่อนนี้ก็ไม่ได้โด่งดัง แต่จางเย่นั้นไม่เหมือนกัน ก่อนขึ้นกุมบังเหียน ‘เดอะวอยซ์’ เขาเองก็เป็นดาราในทำเนียบคนดังระดับ B เรียบร้อยแล้ว ชื่อเสียงความสำเร็จนับว่าตีแผ่อยู่ตรงหน้า อีกทั้งที่สำคัญคือเขาเป็นหัวหน้าผู้กำกับรายการและหัวหน้าฝ่ายวางแผนรายการ รวมทั้งเป็นผู้กำกับภาพศิลป์ที่ไม่ระบุชื่อของรายการนี้อีกด้วย สำหรับเรื่องงบประมาณและการตัดสินใจใน ‘เดอะวอยซ์’ เรียกได้ว่า จางเย่นั้นคือ ‘นายใหญ่ของรายการเดอะวอยซ์’ นี้เอง ต่อให้จะเป็นผู้กำกับ ผู้ผลิต บริหารที่ไหนต่างต้องหลบไปด้านข้าง จางเย่ไม่ต้องการให้คนอื่นเข้ามาชี้นิ้วสั่งการวุ่นวาย สั่งเขาให้หันซ้ายไปขวาใดๆ ทั้งสิ้น!




……




ราวสองทุ่มกว่า
พอคุยกันเรื่องอื่นจบ ชาวเน็ตเริ่มมาเข้าประเด็นของฝีปากอันร้ายกาจของจางเย่ จนกลายเป็นกระแสขึ้นมา หัวข้อเริ่มไต่จากรายการไปถึงผู้เข้าแข่งขันจนวกกลับมายังตัวจางเย่แล้ว
"ฝีปากโฆษณานี่มัน ช่างเป็นเทพสรรค์สร้างอยู่จริงๆ !"
"นั่นสิ ฟังทีแรกฉันถึงกับตะลึงไปเลย!"
"ฉันฟังทีไรเป็นต้องตะลึง ทำไมถึงได้ไวขนาดนี้นะ!"
"ใช้เทคนิคสังเคราะห์หรือเปล่า?"
"คิดมากไป ลองทำให้ดูหน่อยสิ?"
"อย่างพวกพิธีกรมืออาชีพ คงไม่ต้องขนาดนั้นหรอกมั้ง? หรือว่าพิธีกรคนอื่นๆ ก็ต้องเอาด้วย?"
"ไม่รู้สิ"
"นั่นสิ แต่ก่อนก็ไม่เคยได้ยินว่าใครพูดได้ไวแบบนี้ด้วย"
จากนั้น พิธีกรรายการ ‘เซียนเกะเป๊ะเนื้อ’ จากสถานีโทรทัศน์ดาวเทียมนครหลวงอย่างต่งซานซานก็ออกคลิปเสียงสั้นๆ เป็นความพยายามเลียนแบบโฆษณาของจางเย่นั่นเอง “ปีนี้ไม่เอาอะไรไม่เอาอะไรจะเอาเบรนโกลด์ปีนี้...ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้...เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศโดยผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุนหลักอย่างเป็นทางการ...เบรนโกลด์" จากนั้นคลิปเสียงก็หยุดลง ต่งซานซานโพสต์ข้อความตามหลังอีกเล็กน้อย "เล่นแค่นิดเดียวก็รู้ว่าปากของจางเย่น่ะมันผิดปกติเป็นบ้า ฉันทำไม่ได้ เลียนแบบไม่ได้จริงๆ !"
ด้านล่างเป็นการตอบกลับจากเหล่าชาวเน็ต
"พรืด!"
"เทพหญิงเริ่มแล้ว!"
"อาจารย์ซานซาน ไม่เลวแล้วนะ!"
"นั่นสิ พูดได้ไวมากจริงๆ"
ต่งซานซานส่งใบหน้ายิ้ม "ไม่ไวเท่าจางเย่หรอก ไม่แม่นเท่าด้วย อ่านมาตั้งสิบกว่ารอบ แต่ก็ยังมีหลายจุดที่เล่นไม่ทันสักที สมองตามทันแต่ปากมันไม่ไปเนี่ยสิ!"
เวลานั้นเหยาเจี้ยนไฉก็กระโดดออกมา
เหล่าเหยาโพสต์ "ฉันลองมั่งๆ !"
ได้ราวสองนาทีให้หลัง เหยาเจี้ยนไฉก็อัดคลิปออกมาสั้นๆ ไม่ทราบว่าเขาอยู่ที่โรงแรมไหน แต่ท่าทางจะออกไปถ่ายทำภาพยนตร์นอกสถานที่ ในคลิปเป็นภาพในห้องพักของโรงแรม ได้ยินเหยาเจี้ยนไฉกระแอม ก่อนจะเริ่มท่องอย่างรวดเร็ว "ปีนี้ไม่เอาอะไรไม่เอาอะไรจะเอาเบรนโกลด์ปีนี้...ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้...เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศ...ออกอากาศผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุน..." เป็นการเล่นกับโฆษณาอย่างตะกุกตะกัก แม้จะฟังดูไวกว่าต่งซานซานสักหน่อย แต่ก็ผิดมากกว่าหลายจุด
แฟนคลับของเหยาเจี้ยนไฉจำนวนมากต่างออกมาหัวเราะเฮฮากันคึกคัก
"เหอๆๆ"
"ตาเหยา นายไหวหรือเปล่า?"
"เล่นซ้ำหลายรอบเลยนะ"
"อาจารย์เหยาออกแรงหน่อยสิ ยังไงก่อนนี้คุณก็เป็นนักแสดงเซี่ยงเซิงนา ตอนฝึกเซี่ยงเซิงไม่ใช่เขามีวิชานี้อยู่ด้วยเหรอ?"
เหยามี่ยังออกมาเยาะพ่อของเธอ "พ่อ กากมากอ่ะ! ฮิๆ"
เหยาเจี้ยนไฉหดหู่ "ฉันน่ะบทเสริมนา ไม่ใช่คนเล่นฝีปากสักหน่อย ไอ้หนูจางเย่โน่นคนเล่น อย่าเอาฉันไปเทียบกับมันสิ!"
จากนั้นเฉินกวงก็ออกมากล่าวโฆษณาบ้าง
"หาาา พี่เฉินก็เอา!?"
"พี่น้อง ตาเฉินอย่าทำขายหน้านะเว้ย!"
"นั่นสิ พวกพิธีกรกับนักเซี่ยงเซิงยังไม่ไหว คุณจะไหวเหรอ!"
การเลียนแบบของเฉินกวงเรียกว่าทนดูแทบไม่ได้ การท่องไวของเขานั้นช้ากว่าของจางเย่แล้วสามสี่เท่า ไหนจะยังมีที่ผิดตะกุกตะกักอยู่จำนวนมาก ขนาดหยิบเอาสคริปต์ออกมาอ่านแท้ๆ ไม่ได้มีลักษณะแบบท่องไวเลยแม้แต่น้อย หลังออกคลิปเสียงจบ เฉินกวงได้แต่แสดงอีโมติคอน 囧 ออกมา ไม่พูดไม่รู้จริงๆ พอพูดออกมาถึงได้รู้ว่าน่าหวั่นแค่ไหน ฟังจางเย่โฆษณาคิดว่ายากแล้ว แต่พอลองเลียนแบบจริงๆ ถึงได้พบว่า เรื่องนี้ไม่ใช่ปัญหาเรื่องยากไม่ยาก แต่ว่าไอ้ความไวนี่แม่*ไม่ใช่เรื่องของคนทั่วไปแต่แรก!
"ฉันเอาด้วย!"
"ฉันก็ไม่เชื่อ ฉันลองมั่ง!"
"เหอๆ นับฉันด้วยอีกคนสิ!"
"น่าสนุกจัง น่าสนุกจัง!"
"ฉันว่าฉันทำได้นะ!"
"ฉันก็ว่าไม่มีปัญหา พวกนายคอยดู!"
ไม่ทราบเริ่มต้นตั้งแต่เมื่อไร ในอินเทอร์เน็ตถึงมีแต่คนเลียนแบบถ้อยคำโฆษณาไวของจางเย่แล้ว!
"ปีนี้ไม่เอาอะไรไม่เอาอะไรจะเอาเบรนโกลด์ปีนี้...ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้...เดอะวอยซ์เสียงจริงขอเชิญรับชมเดอะวอย์มหาชน……”
“ที่ให้การสนับสนุนนักร้องเดอะ….เอ่ออ…วอยซ์ของเราผู้เข้าแข่งขันท่านใดที่ได้รับการชิงตัวจากโค้ชสองท่านหรือสามท่านขึ้นไปเบรนด์โกลด์ใจดีมอบทุนทำฝันดนตรีหนึ่งหมื่น”
“หนึ่งหมื่นหยวนขอขอบคุณโรงแรมเมืองหลวงต้าหัวเอ่อ…สนับสนุนห้องพักสำหรับโค้ช…ทั้งสี่เดอะวอยซ์มหาชน!”
ไม่มีใครพูดได้คล่องเหมือนจางเย่สักคน!
มีคนที่พูดได้ราบรื่นแต่ก็ช้าอย่างยิ่ง แทบจะเค้นออกมาทีละคำๆ แต่พูดรวดเดียวไม่ได้ ยังต้องหอบหายใจอยู่หลายคำ คนอื่นๆ ที่เล่นได้ไวขึ้นหน่อย ก็ล้วนปรากฏจุดที่ผิดพลาด บางคนทดลองด้วยความไม่เชื่อถืออยู่หลายคราวก็แทบบ้าตาย!
อย่าพูดถึงระดับจางเย่เลย หลายคนแม้จะเร็วครึ่งหนึ่งของจางเย่ยังทำไม่ได้! ที่ทำได้ดีที่สุดคือนักศึกษาปีที่สามของมหาวิทยาลัยการสื่อสารกระจายเสียงนครหลวง นับเป็นรุ่นน้องของจางเย่ ถ้อยคำโฆษณาจำนวนสองร้อยคำใช้เวลายี่สิบสองจุดสามวินาที ผลัดเปลี่ยนลมหายใจสองคำ!
แล้วจางเย่ล่ะ?
จางเย่ใช้เวลาสิบสี่จุดเจ็ดวินาที หนึ่งอึดใจเดียว!
ห่างกันเจ็ดถึงแปดวินาที!
เจ็ดแปดวินาทีนี้ มองง่ายๆ อาจจะเห็นเป็นแค่เวลาสั้นๆ แต่กับเหล่าคนในวงการของแท้เท่านั้นที่จะทราบ ว่าธรณีประตูบานนี้เรียกว่าห่างกันราวฟ้ากับเหว สองร้อยคำต่างกันเจ็ดแปดวินาที เรียกว่าเป็นท่าข้ามที่ไร้หนทางข้ามฝั่งแล้ว! ความเร็วในการท่องไวต่างกัน 0.5 วินาทีก็ถือเป็นช่องว่างใหญ่หลวง อย่าว่าแต่เจ็ดแปดวินาทีเลย!
"ยังมีใครอีก?"
"ไม่เล่นแม่*แล้ว! ทำไม่ได้!"
"เชี่*เอ๊ย โคตรยากฉิ*!"
"ปากของจางเย่นี่มัน!"
"ปากเขาน่ะ ในประเทศ... ไม่สิ โลกนี้ไม่มีใครเอาชนะได้แล้วมั้ง?"
"นั่นสิ แม้แต่พวกพิธีกรดังๆ ในต่างประเทศก็ยังไม่เคยทำความเร็วขาดนี้ได้มาก่อน! นี่น่ะเป็นความสามารถของจางเย่คนเดียวแล้วรึเปล่านะ?"
ในวงการมีพิธีกรหลายคนไม่พอใจนัก พวกเขาไม่อาจออกมาเล่นคลิปอย่างต่งซานซาน เพราะต่งซานซานกับจางเย่เป็นเพื่อนเก่าแก่ สนิทกันดี เธอคิดจะมาล้อจางเย่แบบนี้ไม่มีปัญหา แต่ว่าพวกเขาทำไม่ได้ พวกเขาเป็นมืออาชีพ ทั้งไม่สนิทกับจางเย่ ต้องรักษาหน้า จะออกมาเล่นกับเขาได้อย่างไร? สุดท้ายเหล่าพิธีกรทั้งหลายได้แต่ลอบทดลองเลียนแบบอยู่ในสถานีสักรอบสองรอบ ผลลัพธ์ไม่ต้องคิดก็ทราบได้...ไม่มีใครทำได้อย่างจางเย่ แม้แต่สักครึ่งของจางเย่ก็นับว่าห่าง!
ผลลัพธ์เช่นนี้ คนจำนวนมากล้วนแล้วแต่คาดคิดไม่ถึงทั้งสิ้น พวกเขาคิดว่าต่อให้ความไวในการพูดของตนจะไม่เท่าจางเย่ แต่ไม่คิดเลยสักนิดว่าจะต่างกันขนาดนี้จนเห็นได้ชัด!
หลังการทดลอง เหล่าพิธีกรเองยังต้องสูดลมหายใจหนาวเหน็บ!
นับว่าเป็นรายการที่ไร้หนทางเลียนแบบแล้ว!
ความสามารถระดับนี้ จะนอกหรือในประเทศก็มีแต่จางเย่คนเดียวที่ทำได้!




*-*-*-*-*-*-*-*-*-*-*-*-*-*-*-*-*




[Go To Next Chapter]( ./89.md)