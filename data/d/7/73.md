##บทที่ 673 : เฉียนผิงฝานในการแสดงคนสุดท้าย!
มาถึงช่วงของผู้เข้าแข่งขันคนที่สามบนเวที
เธอคือสือฟางหรู มาในบทเพลงที่ผู้แข่งขันคนหนึ่งเคยร้องในรอบคัดเลือก ชื่อเพลงว่า ‘ดอกไม้ผลิบาน’
“ริมหน้าต่างนั้น ดอกไม้เบ่งบาน”
“ใยเธอ กลับอันตรธาน”
“หวนนึกถึงกาลใบไม้ผลิครานั้น เธออยู่เคียงข้างฉัน”
“กลีบดอกพราว ราวกับรอยยิ้ม”
“ยามดอกไม้บาน”
“น้ำตาหลั่งริน!”
“เพราะอันใด เธอจึงจากจร!”
คนๆ นี้ร้องตรงตามมาตรฐานกระแสนิยม ไม่ได้หวือหวาอย่างสองคนก่อนหน้า แต่นับว่าสมบูรณ์แบบ!
บทเพลงนี้ ทำให้จางเสียและฟ่านเหวินลี่ประทับใจจนกดหันมาทันที ส่วนจางหย่วนฉีและเฉินกวงนั้นไม่รู้ว่าคิดเห็นอย่างไรถึงไม่ได้หันมา
ตอนที่จางเย่ไม่ได้อยู่บนเวที จางหย่วนฉีจะรับหน้าที่เป็นผู้ดำเนินรายการแทน “คุณชื่ออะไรคะ?”
สือฟางหรู “ฉันชื่อสือฟางหรูค่ะ”
จางหย่วนฉี “อาชีพล่ะคะ?”
สือฟางหรูหัวเราะอย่างขัดเขิน “ไม่ได้ทำงานหรอกค่ะ ฉันเป็นแม่บ้าน ก็ได้แต่เลี้ยงลูกอยู่บ้านค่ะ”
ฟ่านเหวินลี่อุทานคำหนึ่ง “หืม ดูไม่ออกเลยนะคะ คุณมีลูกแล้วเหรอคะ? ถ้างั้นปีนี้คุณอายุเท่าไรแล้วคะ?”
สือฟางหรู “หน้าฉันกลมค่ะ ทุกคนก็เลยบอกว่ามันดูเด็ก ที่จริงปีนี้ก็อายุ 34 แล้วค่ะ ลูกก็เข้าโรงเรียนประถมแล้ว”
ฟ่านเหวินลี่ “คุณมาอยู่ทีม……”
ทว่าเธอยังไม่ทันพูดจบ กลับถูกจางเสียสบโอกาสรีบชิงพูดทันควัน “โค้ชคนอื่นอาจจะไม่มีลูก ส่วนฉันน่ะมีลูก 5 คน เลี้ยงมาจนโตกับมือ หลานชายหลานสาวฉันก็ช่วยเลี้ยงจนโต ถ้าเธอมาอยู่ทีมฉันนะ ฉันไม่เพียงแต่จะช่วยโค้ชเธอในด้านดนตรีเท่านั้น ฉันยังช่วยแนะนำเรื่องการเลี้ยงลูกให้ได้ด้วย!”
จางหย่วนฉีกลั้วหัวเราะ “ย่าจางออกดาบบ้างแล้วสิ!”
จางเสีย “ก็ใช่น่ะซิ มีคนมาแย่งเด็กสองคนนั้นไปแล้ว ถ้าฉันไม่เอาจริงเสียบ้าง ฉันคงไม่มีลูกทีมสักคนแน่!”
สุดท้าย สือฟางหรูไม่รู้ว่าเป็นเพราะเพื่อลูกหรือเลื่อมใสคุณย่าจางเสียเป็นทุนเดิม ในที่สุดก็เลือกเข้าทีมจางเสีย ฟ่านเหวินลี่ดูเหมือนจะเสียใจมาก ส่งเสียงถอนหายใจบ่นอยู่นานสองนาน ดูก็รู้ ว่าเธอเองก็ชอบลูกทีมคนนี้มากเช่นกัน แต่ดันโดนอาจารย์จางเสียแย่งไปจนได้
…
ตามมาด้วย การแสดงของลูกทีมแต่ละคนบนเวที
กับผู้เข้าแข่งขันคนที่ 4 จางเสียและเฉินกวงต่างหันมาพร้อมกันในช่วงสุดท้าย เป็นผู้เข้าแข่งขันซึ่งร้องเพลงประจำชนเผ่า บทเพลงนี้คือบทเพลงพื้นบ้านแห่งทุงหญ้ากว้างใหญ่ น้ำเสียงมีพลังมาก ช่วงเสียงก็สูงยิ่ง อาจารย์จางเสียแทบจะทุ่มเททุกอย่างโดยไม่เสียดาย เพื่อแย่งลูกทีมคนนี้มาเข้าทีมตนเอง ในสนามประเภทโฟล์คซอง(Folk Song : เพลงพื้นบ้าน) หรือเบลแคนโต(Bel Canto : เสียงสวยงาม) แม้ว่าโค้ชที่เหลือทั้งสามจะทุ่มสุดกำลังไปอย่างไร ก็ไม่มีใครสามารถดึงผู้เข้าแข่งขันมาฝั่งตนจากเงื้อมือของจางเสียได้สักคน
ลูกทีมคนที่ 5……
ลูกทีมคนที่ 6……
ลูกทีมคนที่ 7……
ผู้เข้าแข่งขันที่ออกมาทั้งหมดในวันนี้ต่างก็มีโค้ชหันมา มากสุดสี่คน น้อยสุดหนึ่งคน ตัวอย่างเช่นการแสดงของลูกทีมคนที่ 7 มีเพียงเฉินกวงที่หันมา ผู้เข้าแข่งขันก็จะไม่มีโอกาสได้เลือกโค้ช และต้องเข้าร่วมทีมของเฉินกวงไปโดยอัตโนมัติ
...จนถึงตอนนี้
จางเสียได้ลูกทีมมาสองคน
เฉินกวงได้มาสาม
ฟ่านเหวินลี่มีสองคน
แต่จางหย่วนฉีอาจด้วยมาตรฐานที่ค่อนข้างสูง เพราะนอกจากที่หันมาหาหลัวอวี่ผู้เข้าแข่งขันคนแรกแล้ว กับผู้เข้าแข่งขันคนอื่นๆ นั้นเธอไม่ได้หันมาเลย ในทีมจึงยังคงว่างเปล่าไร้สมาชิก ดูเหมือนว่าเธอเองก็ไม่ได้รีบร้อน และไม่ได้ผ่อนมาตรฐานของเธอลง ชัดเจนว่าได้แต่ต้องเป็นเสียงที่โดดเด่นพอถึงสามารถทำให้เธอหันมาได้
……
เวลาล่วงเลยมาถึงบ่ายสามโมง
พวกโค้ชและเหล่าผู้ชมล้วนเหน็ดเหนื่อยกันบ้างแล้ว
ตอนนี้เองจางเย่เดินออกมาจากหลังเวที ออกคำสั่ง “ทุกฝ่ายหยุดสักครู่ พักสิบนาที หลังสิบนาทีค่อยถ่ายทำผู้เข้าแข่งขันคนสุดท้ายต่อครับ”
จางหย่วนฉีไม่ขยับเขยื้อน
จางเสีย ฟ่านเหวินลี่ และเฉินกวงผินตัวลุกขึ้นไปเข้าห้องน้ำ
ผู้ชมในห้องส่งพูดคุยกัน มีหลายคนตามสตาฟออกไปจากห้องส่ง บ้างไปดื่มน้ำ บ้างออกไปเดินสูดอากาศ บ้างไปเข้าห้องน้ำ
“วันนี้เต็มอิ่มเลยแฮะ”
“ใช่ สุดยอดจริงๆ”
“เหอๆ ฉันว่าเริ่มต้นดุเดือดดีแต่ตอนปลายแผ่วไปนะ”
“อืม ฉันก็รู้สึกแบบนี้เหมือนกัน อาจเพราะตอนต้นงดงามเกินไป ตอนหลังเลยรู้สึกว่าแม้จะดี แต่ผู้เข้าแข่งขันตอนหลังเหมือนจะไม่เก่งเท่าที่ออกมาตอนต้นเนี่ยสิ ไม่มีผู้เข้าแข่งขันที่แค่ฟังปุ๊บก็ขนลุกขนพองปั๊บสักคน! เฮ้ย! เป็นไปได้ไหมว่า พวกนี้คือผู้เข้าแข่งขันระดับตัวเต็งทั้งหมดที่รายการคัดมาแล้ว? แต่ว่า..ทางรายการจะจัดให้ไปออกกันอยู่ต้นรายการเท่านั้นเหรอ? ตอนหลังๆ จะไม่มีลูกทีมเก่งๆ คนอื่นแล้วเหรอ? ถ้าเป็นแบบนั้น ความคาดหวังกับตอนหลังจากนี้นี่ตกฮวบเลยนะ ไม่มีอะไรน่าดูแล้ว!”
“ไม่รู้สิ”
“ไม่ต้องคิดแล้ว มีคนร้องเก่งเยอะขนาดนี้ก็ไม่ได้แย่อะไรนะ ในเจ็ดคนนี้คนที่ร้องได้ธรรมดาที่สุดมีแค่คนเดียวเอง ลองไปรายการประกวดที่อื่นก็สูสีที่หนึ่งเชียว!”
“พูดก็พูดเถอะ ตอนเปิดเวทีมากับลูกทีมตอนต้นอย่างกับฝันแน่ะ ทำให้ความรู้สึกคาดหวังกับความใจจดใจจ่อของฉันมันเพิ่มไปอีก อดคิดไม่ได้ว่าตอนท้ายๆ น่าจะมีผู้เข้าแข่งขันที่ดีกว่าอยู่อีก”
“พอเถอะ ลูกทีมแบบนี้ล้วนไร้เทียมทาน ใน 8% ของกี่ล้านคนจะหาเจอสักคน จะไปหาจากที่ไหนดีๆ ได้ล่ะจริงไหม? มีได้ตั้งขนาดนี้ก็ไม่ง่ายแล้ว! นี่เป็นเพราะจางเย่พลิกหาทั่วทั้งประเทศมาต่างหาก ฉันว่านะ ทุกคนอย่าเพิ่งคาดหวังอะไรมากเกินไปดีกว่า ลูกทีมคนสุดท้ายก็คงแบบนี้แหละ เสียงคงไม่เขย่าขวัญคนได้เท่าหลัวอวี่หรอก เผลอๆ ไพ่ตายของ ‘เดอะวอยซ์’ ก็หงายออกมาหมดแล้ว”
“ฉันก็ว่างั้น”
“เฮ้อ นั่นสิ จะไปหาผู้เข้าแข่งขันระดับสุดยอดขนาดนี้ได้จากไหนเยอะแยะ!”
“ถึงจะแค่นี้ แต่รายการนี้ก็สุดยอดมากแล้วนะ อย่างน้อยฉันก็ไม่เคยได้ดูรายการประกวดที่สนุกขนาดนี้มาก่อน!”
“สมแล้วที่เป็นจางเย่!”
ขณะเดียวกัน ระหว่างช่วงพัก จางเย่กำลังวุ่นวาย
เขาตามหาทีมงานคนหนึ่งจนเจอเสียที “ไปรับพ่อแม่ของเฉียนผิงฝานมาหรือยัง ทำไมยังไม่เห็น?”
ทีมงานคนนั้นตอบ “กำลังเดินทางมาครับ พวกเขาไม่เคยนั่งเครื่องบินมาก่อน ก็เลยไปช้าตรงสนามบินนานมาก แถมพอลงจากเครื่องก็ดันหลงทางอีก พอผมรู้ก็รีบส่งคนขับรถไปรับทันทีครับ!”
จางเย่ถามต่อ “ถึงไหนแล้ว?”
ทีมงานคนนั้น “ถนนวงแหวนเหนือที่สามครับ ใกล้ถึงแล้ว”
จางเย่ “เร่งหน่อย จะมาไม่ทันแล้ว”
ฮาฉีฉีเข้ามาจากด้านข้าง “ผู้กำกับจางคะ ถ้ายังไงเปลี่ยนเป็นคนอื่นก่อนไหมคะ?”
จางเย่สั่นศีรษะ กล่าวอย่างเด็ดขาด “ไม่ได้ การอัดรายการวันนี้ คนสุดท้ายที่ออกแสดงจะต้องเป็นเฉียนผิงฝานเท่านั้น ไม่ว่าใครก็เอาไม่อยู่” ลำดับผู้เข้าแข่งขันที่ขึ้นเวทีทุกคน ล้วนเป็นจางเย่นั่งจัดการวางแผนด้วยตนเองมาทั้งคืน คนไหนคนแรก คนไหนคนสุดท้าย คนไหนออกตอนสองหรือตอนสาม ทั้งหมดล้วนต้องเอาใจใส่ รายชื่อส่วนนี้ จางเย่ได้ปรับแก้และชั่งใจอยู่นานจึงสามารถตัดสินใจออกมาได้!
“งั้นผมจะไปเร่งครับ!”
หลังหมดพักเบรคสิบนาที จางเย่ออกไปยืดเวลาพักอีกสิบนาที
……
ยังไม่ถึงสามโมงครึ่ง
ในที่สุดจางเย่ที่อยู่หลังเวทีก็มองเห็นพ่อแม่ของเฉียนผิงฝานที่มาสาย อาวุโสทั้งสองเป็นชายหญิงอายุประมาณสี่สิบกว่า อาจเพราะชนบทที่นั่นค่อนข้างยากลำบาก ทั้งคู่คงตรากตรำทำงานกลางแดดกลางลมนานนับหลายปี จึงทำให้ผิวกร้านและดูอายุมาก ราวกับมีอายุได้ห้าสิบปีกว่าๆ แล้ว
“สวัสดีครับ”
“ลูกชายเราล่ะ?”
ภาษากลางของสองผู้เฒ่าก็ไม่ได้ดีนัก ติดสำเนียงภูมิลำเนาชัดเจน
จางเย่เชิญทั้งสองไปยังห้องสตูดิโอที่สอง “สวัสดีผู้อาวุโสทั้งสองท่านนะครับ ตอนนี้เฉียนผิงฝานกำลังเตรียมตัวขึ้นเวทีอยู่ที่ด้านหลังนี้เองครับ อีกสักครู่ก็จะออกมาแล้ว ส่วนทีวีตรงด้านนี้จะมองเห็นเขาได้ครับ”
พ่อเฉียนถาม “คุณคือ?”
พี่ชายตากล้องตอบให้แทน “นี่คืออาจารย์จางเย่ครับ”
ผู้อาวุโสทั้งสองต่างมีสีหน้างุนงงสับสน “โอ สวัสดีๆ”
พี่ชายตากล้องสังเกตเห็นว่าผู้อาวุโสทั้งสองไม่รู้จักจางเย่ ก็ไม่ได้แปลกใจ เพราะรู้ว่าพ่อแม่ของเฉียนผิงฝานไม่คุ้นเคยกับวงการบันเทิง จึงเปลี่ยนคำอธิบายใหม่ “นี่คือผู้กำกับใหญ่ของเราครับ”
คราวนี้พ่อแม่เฉียนจึงมีสีหน้าตื่นตกใจ “ผู้กำกับ?” ท่าทางคาดไม่ถึงว่าจะมีผู้กำกับใหญ่ที่อายุน้อยขนาดนี้ได้!
จางเย่หัวเราะ “เรียกผมว่าจางน้อยก็ได้ครับ”
แม่เฉียนถามอย่างเสียไม่ได้ว่า “คุณผู้กำกับคะ ลูกชายเราจะได้ออกทีวีจริงๆ หรือคะ?”
จางเย่ยิ้มตอบ “ใช่ครับ แต่ตอนนี้จะเป็นการอัดรายการ ทีวีตรงนี้รับสัญญาณตรงมาจากเวทีครับ คืนนี้สามทุ่มถึงจะได้ฉายอย่างเป็นทางการ”
แม่เฉียนอ้าปากจะพูดอะไรบางอย่างแต่กลับพูดไม่ออก
พ่อเฉียนเป็นฝ่ายถามเข้าประเด็นแทน “พวกคุณพลาดอะไรไปรึเปล่าครับ?”
จางเย่ถามกลับอย่างงุนงง “พลาดยังไงครับ?”
พ่อเฉียนกล่าว “ลูกเราเป็นแค่ช่างซ่อมจักรยานนะครับ แถมบ้านเราก็ไม่มีคนที่ร้องเพลงได้ด้วย”
จางเย่ถามอย่างแปลกใจ “พวกคุณไม่เคยฟังเฉียนผิงฝานร้องเพลงหรือครับ?”
แม่เฉียนตอบ “ไม่เคยหรอกค่ะ สิ่งที่เขาทำได้ ก็มีแต่ซ่อมจักรยาน ลูกเราไม่มีความสามารถอย่างอื่นหรอก แถมเราก็ไม่เคยได้ยินเขาร้องเพลงเลยค่ะ!”
จางเย่ก็ไม่รู้จะอธิบายอย่างไรดี เพราะกรณีนี้ไม่เหมือนกับพ่อแม่ของหลัวอวี่ พ่อแม่ของหลัวอวี่นั้นได้ฟังหลัวอวี่ร้องเพลงทั้งวัน รู้สึกว่าเธอร้องไม่เพราะ แต่พ่อแม่ของเฉียนผิงฝานนั้นไม่เคยได้ยินได้ฟังเสียงร้องเพลงของลูกชายสักครั้ง! ต่อให้จางเย่จะพูดอะไรไปก็ไม่มีประโยชน์ นี่จึงเป็นเหตุผลที่ทำให้เขาทุ่มสุดตัวเพื่อที่จะเชิญให้พ่อเฉียนแม่เฉียนมายังห้องส่งให้ได้ เขาทั้งพูดจนปากเปียกปากแฉะ โทรศัพท์ทางไกลไม่รู้กี่ครั้งต่อกี่ครั้ง ซ้ำยังจองตั๋วเครื่องบินจองโรงแรมไว้พร้อมสรรพ กว่าจะโน้มน้าวให้พ่อเฉียนแม่เฉียนมายังเมืองหลวงได้ จางเย่ไม่มีวิธีอื่นแล้ว นอกจากให้พ่อแม่ของเฉียนผิงฝานลองฟังกันเอง ว่าพรสวรรค์ของลูกชายพวกเขาไม่ได้มีแค่การซ่อมจักรยานซักหน่อย!


====================
《花开 : ดอกไม้ผลิบาน》
窗台，花已开。
ริมหน้าต่างนั้น ดอกไม้เบ่งบาน
你呢，却不在。
ใยเธอ กลับอันตรธาน
回想那年春天，你还在我身边。
หวนนึกถึงกาลใบไม้ผลิครานั้น เธออยู่เคียงข้างฉัน
这花瓣，张着笑脸。
กลีบดอกพราว ราวกับรอยยิ้ม
花开了！
ยามดอกไม้บาน!
我哭了！
น้ำตาหลั่งริน!
为什么，你走了！
เพราะอันใด เธอจึงจากจร!


*-*-*-*-*-*-*-*-*-*-*-*-*-*-*-*-*






[Go To Next Chapter]( ./74.md)