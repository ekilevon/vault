##บทที่ 653 : นับถอยหลังเข้าสู่การอัดรายการ!
สองวันต่อมา
การคัดเลือกรอบสองเริ่มต้นขึ้น
“ผู้เข้าแข่งขันหมายเลขหนึ่งเชิญประจำที่”
“เชิญร้องเลยค่ะ”
“เอาล่ะ พอแล้ว ขอโทษด้วย ไม่ผ่านคุณสมบัติที่เราต้องการ”
“ผู้เข้าแข่งขันคนต่อไป”
ผู้เข้าแข่งขันคนแล้วคนเล่าผ่านไป ต่างตกรอบเสียเป็นส่วนใหญ่ คนที่เข้าตาจางเย่มีจำนวนน้อยเสียยิ่งกว่าน้อย ซึ่งแต่ละคนนั้นดูไม่โอเคในสายตาของทีมงานทั้งสิ้น พวกเขารู้ว่าจางเย่มีมุมมองและมาตรฐานการคัดเลือกที่ไม่เหมือนใคร ดังนั้นไม่จำเป็นต้องพูดอะไรอีก ยิ่งถ้าพวกเขาเห็นว่าไม่ได้เรื่อง จางเย่กลับยิ่งบอกว่าดี คนไหนที่พวกเขาว่าเข้าตา จางเย่ก็จะไม่อนุมัติ กล่าวได้ว่า มีมุมมองตรงกันข้ามกับพวกเขา
กระทั่งมาถึงตาผู้เข้าแข่งขันหมายเลขสิบแปดที่ถูกเรียกเข้ามา
ผู้ที่เดินเข้ามาเป็นหญิงสาวคนหนึ่ง มีใบหน้างดงามได้สัดส่วน แต่งตัวสไตล์ตะวันตก ดูปราดเดียวก็รู้ว่าค่อนข้างมีความมั่นใจในตัวเองสูง เพียงก้าวเท้าก็เต็มไปด้วยออร่า
แววตาของทีมงานเป็นประกายขึ้นมาทันที แต่ไม่นานนักก็ถอนหายใจ
ฮาฉีฉีมองไปที่เธอ “แนะนำตัวเองหน่อยค่ะ”
หญิงสาวกล่าวด้วยเสียงกังวาน “สวัสดีค่ะคณะกรรมการทุกท่าน ดิฉันชื่อหยวนถง ปีนี้อายุยี่สิบสี่ อาชีพ…..มนุษย์เงินเดือนค่ะ”
“มนุษย์เงินเดือนงั้นหรือ?” ฮาฉีฉีถาม
หยวนถงตอบ “ค่ะ ดิฉันช่วยงานที่บริษัทคุณพ่อคุณแม่อยู่ค่ะ”
โอ๊ย
พวกลูกคนรวยนี่นา?
ฮาฉีฉีกล่าว “เริ่มได้เลยค่ะ”
หยวนถงยิ้มน้อยๆ กล่าว “ดิฉันจะมาในเพลง ‘ดอกไม้ผลิบาน’ ค่ะ”
แปะ แปะ หยวนถงเริ่มปรบมือให้จังหวะเบาๆ จากนั้นเธอจึงเริ่มขับร้อง เสียงอันไพเราะดังกังวานขึ้น
“ริมหน้าต่างนั้น ดอกไม้เบ่งบาน”
“ใยเธอ กลับอันตรธาน”
“หวนนึกถึงกาลใบไม้ผลิครานั้น เธออยู่เคียงข้างฉัน”
“กลีบดอกพราว ราวกับรอยยิ้ม”
ทันใดนั้นเสียงละมุน แปรเปลี่ยนเป็นเสียงสูงขึ้นมา!
“ยามดอกไม้บาน!”
“น้ำตาหลั่งริน!”
เสียงร้องท่อนนี้ไต่ระดับสูงมากและเปี่ยมไปด้วยพลัง ไม่มีสั่นเครือแม้แต่น้อย ลมไม่สะดุด ไม่ขาดตอน ส่วนเทคนิคการร้องนับว่าใช้ได้ น่าชื่นชมเป็นอย่างยิ่ง!
จนท่อนจบ
หยวนถงโค้งคำนับ “จบแล้วค่ะ”
ฮาฉีฉีรู้สึกว่าเธอช่างน่าทึ่ง หน้าตาดี มีระดับ ร้องก็เพราะ แต่เสียดายที่เธอมาผิดที่ชะมัด เพราะไดเรคเตอร์ของพวกเขาไม่เหมือนใคร หากเปลี่ยนเป็นรายการอื่น ต้องแย่งกันชิงตัวเธอคนนี้แน่ แต่ไดเรคเตอร์ของพวกเขาดันคัดเอาแต่คนหน้าตาไม่ดี น้ำเสียงมี ‘ตำหนิ’ อาชีพรากหญ้าเท่านั้นเสียนี่...เฮ้อ น่าเสียดายผู้เข้าแข่งขันคนนี้จริงๆ
ฮาฉีฉีกล่าว “ขอโทษด้วย คุณไม่ผ่านคุณสมบัติที่พวกเราต้องการ”
หยวนถงสะอึกออกมาคำหนึ่ง
ทีมงานคนอื่นๆ ล้วนเข้าใจอารมณ์ของจางเย่ไปในทิศทางเดียวกัน รู้ดีว่าคนที่พวกเขาถูกใจ จางเย่ไม่ให้ผ่านแน่นอน อู่อี้ได้แต่กล่าวว่า “เชิญกลับไปได้”
หยวนถงกล่าวอย่างจนใจ “..ขอบคุณค่ะอาจารย์”
ทว่าทันใดนั้น จางเย่กลับงุนงงขึ้นมา! “เชิญกลับไปทำไมกัน?”
ฮาฉีฉีอ้าปากค้าง “หา?”
พวกอู่อี้เองก็ตื่นตะลึงไปตามๆ กัน
จางเย่พูดอย่างไม่รู้เรื่องรู้ราว “ผู้เข้าแข่งขันคนนี้ร้องเพลงได้อย่างยอดเยี่ยมขนาดนี้ ยังต้องถามอีกหรือ? ชัดเจนว่ามีคุณสมบัติพอ ทำไมจะไม่ผ่านล่ะ? พวกคุณใช้อะไรมาวัดเนี่ย!” เขาท่อนท้ายกล่าวติดโกรธๆ ลูกพี่เอ็งทำรายการออกจะเรียบง่ายปานนี้ ใจคอพวกเอ็งจะไม่ช่วยเลยเรอะ!
ทว่า พอพวกฮาฉีฉีได้ฟัง กลับแทบกระอักเลือดออกมา!
คุณเองไม่ใช่เรอะที่ไม่ชอบผู้เข้าแข่งขันประมาณนี้น่ะ! ทำไมคราวนี้เปลี่ยนใจ?
ฮาฉีฉีกล่าวท้วง “ถ้างั้นก่อนหน้านี้ฉางซือนั่นก็ไม่ใช่ว่า……”
จางเย่กล่าวตัดบท “ฉางซือนั่น? อ๋อ นึกออกแล้ว เสียงโซปราโนของผู้เข้าแข่งขันคนนั้นไม่มั่นคงเท่าเธอ หน้าตาก็ไม่สวยเท่าเธอ ขณะที่เธอคนนี้ทั้งสวยทั้งเสียงดี ชัดเจนว่าต้องให้ความสำคัญมากหน่อยสิ จะปล่อยให้พวกคุณคัดออกได้ไง?” ว่าแล้วก็หันไปทางหญิงสาวคนนั้น กล่าวว่า “คุณผ่านเข้ารอบครับ”
นี่คือผู้เข้าแข่งขันที่จางเย่พอใจที่สุดในวันนี้ เทคนิคการร้องไม่จัดว่าเยี่ยมที่สุด แต่กลับค่อนข้างโดดเด่น อย่างน้อยก็มีแรงกระตุ้นมากกว่า ในบรรดา ‘จตุราชา’[1] ของเมื่อสองวันที่ผ่านมาอยู่นิดหน่อย ที่สำคัญคือคนๆ นี้หน้าตาดี น่าชื่นชมมากจริงๆ!
หยวนถงปลาบปลื้มปิติ “ขอบคุณอาจารย์จางมากๆ ค่ะ! ดิฉันขออะไรอย่างหนึ่งได้ไหมคะ?”
“อะไรหรือ?” จางเย่ถาม
หยวนถงกล่าว “ดิฉันอยากจะขอลายเซ็นของคุณค่ะ คุณแต่งเพลงให้อาจารย์จางหย่วนฉีสองเพลง หนึ่งในนั้นเป็นเพลงโปรดของดิฉันเลยค่ะ ฟังวนซ้ำๆ ทุกวันเลย”
“หึหึ ได้สิ” จางเย่ไม่พูดพร่ำ เซ็นให้เธอทันที
ฮาฉีฉีกับคนอื่นๆ ได้แต่มองหน้ากันไปมา ในที่สุดพวกเขาก็เข้าใจได้เสียทีว่า ไม่ใช่พวกเขาหรอกที่ไม่มีขอบเขตมาตรฐานใดๆ หรือไม่มีกฎเกณฑ์อะไร แม้แต่เส้นแบ่งระหว่างการผ่านเกณฑ์ต่ำสุดหรือเส้นกั้นว่าไม่ผ่านด้วยก็ตาม เพราะการที่จะผ่านหรือไม่ผ่านนั้น ล้วนขึ้นอยู่กับไดเรคเตอร์จางเพียงคำเดียวเท่านั้น! ถ้าจางเย่บอกว่าได้มาตรฐาน ก็คือได้มาตรฐาน ถ้าเขาบอกว่าไม่ผ่าน ก็คือไม่ผ่าน! เฮ้อ..ไดเรคเตอร์จางก็เป็นเช่นนี้ ช่างเผด็จการเสียจริง!
เหล่าทีมงานล้วนคิดว่าจางเย่เลือกคนตามใจตน ไม่มีมาตรฐานว่าใครดีใครแย่ ซึ่งความจริงแล้วไม่ใช่เลย เป็นเพราะสายตาในการมองสิ่งต่างๆ ของจางเย่กับพวกเขานั้นไม่เหมือนกัน ในด้านดนตรีนั้น พวกฮาฉีฉี ไม่ได้มีความเชี่ยวชาญ จึงได้แต่ดูที่ความร่าเริง รูปร่างหน้าตา ไม่ก็รสนิยมการฟังเพลงส่วนบุคคลของพวกเขาเองมาตัดสิน ซ้ำยังถูกพวกผู้เชี่ยวชาญบางคนชักจูงให้เลือกผู้เข้าแข่งขันจากเทคนิคการร้องว่าถูกฝึกมาดีหรือไม่ กลายเป็นว่าเสียงที่ถูกตัดสิทธิ์อย่างเอนเอียง เกิดจากความไม่สามารถรับน้ำเสียงที่มีความแปลกใหม่ได้
จุดนี้เองที่กล่าวได้ว่า พวกเขาล้วนอ่อนด้อย
สายตาของจางเย่เทียบกับพวกเขาแล้ว เหนือชั้นกว่ามากมายนัก เขาตัดสินผู้เข้าแข่งขันคนหนึ่งๆ โดยวัดจากความคู่ควรแก่คุณภาพ ทักษะการร้องดีไม่ดี น้ำเสียงมีความเป็นเอกลักษณ์สูงหรือไม่ ด้านสายงานไปต่อได้ไหม อย่างน้อยหลังจากที่ผู้เข้าแข่งขันออกทีวีแล้วจะทำให้เกิดกระแสได้หรือไม่ ล้วนเป็นสิ่งที่จางเย่ต้องคำนึง เขาไม่เอาคนสวย? ใครบอกฟะ! ถ้าร้องเพลงดี เสียงมีเอกลักษณ์ แถมยังหน้าตางามล้ำ ไม่เอาก็โง่สิ! คนอย่างนี้ต่อให้จุดตะเกียงส่องก็หาไม่เจอ จะไม่ให้เธอเข้ารอบได้ไง!?
……
เวลาผ่านไป
การคัดเลือกครั้งที่สองเสร็จสิ้นลง
จางเย่เกริ่นถาม “ดูเหมือนจะมีผู้เข้าแข่งขันดีๆ ที่เราคัดกันมาก่อนหน้านี้นี่ รอบนี้ไม่ได้มาเหรอ? ทำไมผมถึงไม่เห็นเลยล่ะ?” เป็นเพราะปราศจากวี่แววของเจ้าของคลิปเสียงบางคนที่เขาคาดหวังไว้มาก
ฮาฉีฉีตอบ “ ไม่มาค่ะ บางคนต้องไปเรียน ปลีกตัวมาไม่ได้ บางคนติดทำโอที ถึงฉันจะบอกแล้วว่าเราจะจ่ายค่าตั๋วให้ แต่การจะมาคัดตัวนี้ จำเป็นต้องใช้เวลาถึงสองวัน ทางนั้นคงรู้สึกว่างานสำคัญกว่าละมั้ง เกรงว่าจะลางานมาไม่ได้ด้วยค่ะ ถ้าทางเราไม่ได้เลือก งานของเจ้าตัวก็เสีย เจ้านายที่บริษัทเธอก็พูดจาไม่ค่อยดีด้วยค่ะ”
สุดท้าย พวกเขาก็ต้องมาคัดกรองจากคลิปเสียงที่ส่งมาอีกครั้ง แม้ว่านับวันจะยิ่งมีปริมาณมากขึ้นเรื่อยๆ แต่คุณภาพกลับสวนทาง! ที่ดีๆ มีน้อยมาก และส่วนใหญ่จะใช้ไม่ได้เลย
จางเย่ครุ่นคิดอยู่นาน ในที่สุดก็ตัดสินใจที่จะเปลี่ยนวิธีการคัดเลือก เอาวิธีคัดเลือกของรายการ ‘เดอะวอยซ์’ จากโลกเดิมของเขามาใช้ดีกว่า “พี่ฉี เอาอย่างนี้นะครับ พรุ่งนี้ก็จัดเวทีเพื่อคัดเลือกที่นี่อีกรอบ จากนั้นให้คุณคัดทีมงานมาจำนวนหนึ่ง พาทุกคนไปประกาศการรับสมัครเข้าร่วมคัดเลือกตามเมืองสำคัญๆ ในประเทศ ถ้ากำลังไม่พอ ก็ค่อยเปิดไปทีละเมือง แต่ถ้าคนพอก็เปิดรับคัดเลือกไปหลายเวทีพร้อมกันด้วยเลย”
ฮาฉีฉีตกตะลึง “ถ้าอย่างนั้น ก็ต้องใช้เงินมากเลยไม่ใช่หรือคะ? ทั้งค่าส่งทีมงานออกนอกสถานที่ ไหนจะโรงแรม ค่าสถานที่ ค่าติดตั้ง ค่าโฆษณา ต้องใช้เงินทั้งนั้นเลยนะคะ”
จางเย่กล่าว “เอาไป 5 ล้านก่อน พอไหม?”
ไอ๊หยา! ฮาฉีฉีรีบตอบรับอย่างแข็งขันขึ้นทันควัน “รับทราบค่ะ” เงินมา งานเดิน!
พวกเขาเกือบจะลืมเสียสนิท! รายการของพวกเขามีสปอนเซอร์ร้อยล้านเชียวนะ ไม่เหมือนกับรายการประกวดร้องเพลงกิ๊กก๊อกของสถานีดาวเทียมอื่นๆ พวกเขาน่ะรวยเว้ย!
อู่อี้กล่าวอย่างกังวล “หัวหน้าจาง ถ้าขอบเขตการคัดเลือกกว้างขนาดนี้ ไม่มีคุณนั่งตัดสิน พวกเราจะรู้ได้ไงครับว่าผู้เข้าแข่งขันคนไหนผ่านไม่ผ่าน?”
จางเย่มอบหน้าที่ให้ “พวกคุณคิดว่าดีก็ใช้ได้แล้ว ผู้เข้าแข่งขันที่ผมพามาคราวก่อน พวกนี้ล้วนเป็นผู้เข้าแข่งขันดาวเด่น เป็นคนที่ผมเล็งไว้ว่ามีโอกาสได้มากที่สุด และเป็นตัวชูโรงของรายการได้ แต่ตัวชูโรงก็ส่วนตัวชูโรง จะต้องมีองค์ประกอบอื่นๆ เข้ามาด้วย ดังนั้นทุกคนไม่จำเป็นต้องกังวลว่าใครใช้ได้ไม่ได้ พวกคุณสรุปเอาได้เลย อย่างไรก็ประกาศรับสมัครออกไปก่อนเถอะ ถึงเวลาค่อยมาดูจำนวนคนแล้วว่ากันอีกที”
ประโยคนี้ยิ่งตอกย้ำให้พวกฮาฉีฉีมั่นใจสักทีว่า ถ้าต้องใช้เกณฑ์การคัดคนตามมาตรฐานของจางเย่จริงๆ พวกเขาไม่มีทางเข้าใจได้หรอก เพราะไม่ว่าอย่างไรก็ไม่รู้ถึงมาตรฐานที่แท้จริงของเขาอยู่ดี!
จางเย่กล่าวต่อ “หานักเรียบเรียงทำนองเพลงได้หรือยัง?”
ฮาฉีฉีพยักหน้า “ทางรองผู้อำนวยการเจียงส่งนักเรียบเรียงทำนองเพลงสองคนกับวาทยากรหนึ่งคนมาค่ะ แต่ไม่มีโค้ชเพลงและที่ปรึกษาแล้ว พวกอาจารย์เหยียนวันนั้นไม่……”
จางเย่ส่งเสียงอืมกล่าว “ไม่ต้องใช้โค้ชเพลงแล้ว เอาพวกเขามาก็ปวดหัวเปล่าๆ มีแค่นักเรียบเรียงทำนองก็พอ ส่วนผู้เข้าแข่งขันที่ผ่านรอบคัดเลือก ให้นักเรียบเรียงทำนองเพลงเริ่มซ้อมกับผู้เข้าแข่งขันได้เลย เริ่มวันนี้ก็แล้วกัน ไม่อย่างนั้นตอนหลังผู้เข้าแข่งขันที่ผ่านเข้ารอบจะเริ่มเยอะ เดี๋ยวจะยุ่งจนทำไม่ทัน ผมขอย้ำว่าให้ระวังผู้เข้าแข่งขันที่ผมพามา นักเรียบเรียงทำนองเพลงจะต้องเอาใจใส่เป็นพิเศษ ต้องทำให้ดี เช่นเดียวกับผู้เข้าแข่งขันคนอื่นๆ ที่มีข้อผิดพลาด แน่นอนว่าย่อมต้องเอาใจใส่ พวกคุณไปจัดการตามความเหมาะสมเถอะ”
ฮาฉีฉีกล่าว “รับทราบค่ะ”
อีกด้าน จางจั่วเดินเข้ามา “ไดเรคเตอร์จาง อุปกรณ์ใหม่มาถึงแล้วครับ”
จางเย่รีบพาทุกคนไปยังห้องส่งทันที มองไปรอบๆ จากนั้นกล่าว “เก้าอี้ที่จะวางตรงนั้นสั่งทำแล้วหรือยัง?”
จางจั่วตอบ “สั่งไปเรียบร้อยแล้วครับ ผมเร่งไปแล้ว ทางนั้นก็กำลังเร่งงานอยู่ ด้วยเหตุผลทางเทคนิค พวกเขาบอกว่าอย่างเร็วที่สุดกว่าจะส่งมาถึงต้องใช้เวลาครึ่งเดือนครับ”
“แล้วเวทีล่ะ?” จางเย่หันไปทางวัสดุปกรณ์เวทีที่กองอยู่
จางจั่วตอบ “สั่งทำตามแบบที่คุณต้องการแล้วครับ เริ่มลงมือกันตั้งแต่เมื่อวาน โซนรับรองผู้เข้าแข่งขันและฉากที่สองตรงโน้น คนงานก็เริ่มทำไปแล้วครับ”
จางเย่กล่าวกำชับ “เร่งมือหน่อย ยิ่งเร็วยิ่งดี”
จางจั่วรับคำ “ เข้าใจแล้วครับ ผมจะไปเร่งพวกเขา”
“แล้วเรื่องสร้างโฮมเพจตรงนั้นเป็นยังไงบ้าง?” จางเย่ถาม
พนักงานที่รับผิดชอบดูแลเว็บไซต์กล่าวทันที “หัวหน้าจาง หน้าเว็บเสร็จเรียบร้อยแล้วครับ โต้รุ่งทั้งคืน เอาพวกข่าวความเคลื่อนไหวล่าสุดกับข่าวโฆษณามาโพสต์ได้ทุกเมื่อครับ”
“ทำได้ดีมาก” จางเย่กล่าว “เรื่องติดต่อลงทีเซอร์ล่ะ?”
บรรณาธิการสาวคนหนึ่งกล่าว “ติดต่อเรียบร้อยแล้วค่ะ CCTV1 กำหนดความยาวทีเซอร์ให้พวกเราทั้งหมด 75 วินาที จะจัดสรรยังไงแล้วแต่พวกเรา ส่วนเวลาฉายทีเซอร์ขอแค่ไม่ใช่ช่วงไพรม์ไทม์ นอกจากตรงนี้ ช่วงอื่นๆ แล้วแต่พวกเราเลือกค่ะ”
จางเย่ผงกศีรษะ “ถ้างั้นก็เอาเป็นตอนละ 15 วินาที ทำทีเซอร์มา 5 ตอน โค้ชสี่คน คนละตอน แล้วตอนสุดท้ายให้ตัดมาเป็นทีเซอร์รวม”
ทุกสิ่งดำเนินไปอย่างรวดเร็ว ทุกอย่างเป็นไปตามขั้นตอน
และตอนนี้ ได้เข้าสู่การนับถอยหลังอัดรายการแล้วจริงๆ !


======================
[1] ‘จตุราชา’ 四大金刚 แปลว่าท้าวจตุโลกบาล แต่ในเซี่ยงไฮ้ หมายถึงอาหารเช้าที่เป็นเสาหลักสี่ชนิดของท้องถิ่น ได้แก่ น้ำเต้าหู้ ปาท่องโก๋ ขนมปัง และ ข้าวห่อทอด
======================


《花开 : ดอกไม้ผลิบาน》
窗台，花已开。
ริมหน้าต่างนั้น ดอกไม้เบ่งบาน
你呢，却不在。
ใยเธอ กลับอันตรธาน
回想那年春天，你还在我身边。
หวนนึกถึงกาลใบไม้ผลิครานั้น เธออยู่เคียงข้างฉัน
这花瓣，张着笑脸。
กลีบดอกพราว ราวกับรอยยิ้ม
花开了！
ยามดอกไม้บาน!
我哭了！
น้ำตาหลั่งริน!


*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./54.md)