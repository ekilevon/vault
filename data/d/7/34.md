##บทที่ 634 : ‘เดอะวอยซ์’ ถูกมองข้าม?
ทุกคนกำลังดูสคริปต์
ขณะที่จางเย่กำลังกล่าวอธิบาย “รายการใหม่นี้ผมตั้งชื่อว่า ‘เดอะวอยซ์มหาชน’ ไปก่อน หรือเรียกสั้นๆ ว่า ‘เดอะวอยซ์’ รายการนี้เป็นรายการแสดงความสามารถด้านการร้องเพลงฟอร์มใหญ่ วิธีการแข่งขันจะไม่เหมือนรายการประกวดร้องเพลงแบบเดิม โดยเริ่มจากเฟ้นหาตัวผู้เข้าแข่งขันจากทั่วประเทศ จากนั้นให้โค้ชเลือกอีกที สุดท้ายแข่งกันเองในทีมและชิงชนะเลิศ ขั้นตอนคร่าวๆ ประมาณนี้ครับ”
เจียงหยวนเงยหน้าขึ้น
ฝูซือหงและคนอื่นๆ เงยหน้าขึ้นมามองไปที่เขาทีละคนๆ พวกเขาไม่ดูสคริปต์อีกต่อไป เพียงฟังสิ่งที่จางเย่กล่าวออกมาอย่างเงียบๆ
จางเย่กล่าวต่อ “หากคิดว่ารายการจะมีแค่นี้ คุณกำลังคิดผิด จริงอยู่ที่รูปแบบรายการนั้นเหมือนกับรายการเดิมๆ แต่จุดขายไม่เหมือนกัน เวลาจัดเวที เก้าอี้ของโค้ชทั้งสี่คนจะกลายเป็นจุดเด่นของเวทีทันทีตอนที่เลือกผู้แข่งขัน เพราะเก้าอี้ของโค้ชจะหันหลังให้เวที ทำให้โค้ชไม่เห็นผู้แข่งขัน ไม่รู้ว่าสูงหรือเตี้ย อ้วนหรือผอม ไม่รู้กระทั่งว่าเป็นผู้ชายหรือผู้หญิง ทำได้แค่ฟังเสียง อาศัยเสียงที่เป็นเอกลักษณ์ของผู้เข้าแข่งขันเป็นตัวตัดสิน นี่แหละคือจุดมุ่งหมายของรายการ ‘เดอะวอยซ์’ !”
เป็นไงล่ะ?
ตะลึงตาเลยสิ?
ช๊อกไปแล้วเหรอ?
พอจางเย่พูดจบก็รอดูท่าทีของพวกเขา เขาคิดว่าทุกคนจะต้องถึงกับตบโต๊ะร้องอุทานกัน แต่ผิดคาด สิ่งที่เห็นกับที่เขาคิดไว้กลับไม่เหมือนกัน ทุกคนตะลึงก็จริง..แต่ดันช็อกค้างไปเนี่ยสิ!
จางจั่ว “......”
ฝูซือหงถึงกับชะงักไปวูบก่อนถาม “คุณ..เอาจริงเหรอ?”
จางเย่กล่าวอย่างมั่นใจ “แน่นอนครับ!”
ฮาฉีฉีสูดหายใจลึก ก่อนกล่าวออกมาในที่สุด “นี่.....นี่มันใช้ไม่ได้นะคะ!”
จางเย่อุทานคำหนึ่ง กล่าวอย่างแปลกใจ “ทำไมครับ? มีปัญหาตรงไหนเหรอ? แผนของรายการไม่ได้เข้าใจยากขนาดนั้นนี่?”
ฝูซือหง “ถึงแม้คุณจะบอกว่าไม่เหมือนกัน แต่ที่ผมเห็นก็ไม่ได้แตกต่างอะไรกับรายการประกวดร้องเพลงของสถานี่อื่นๆ มันแค่เพิ่มส่วนของการหันเก้าอี้เท่านั้นเองนี่จริงไหม?”
จางเย่ “หันเก้าอี้เป็นแค่รูปแบบและวิธีการครับ หลังจากหันมาแล้ว จะให้ประสบการณ์และความรู้สึกที่ไม่เหมือนเดิมต่อผู้ชม เพราะพวกเรากำลังบอกผู้ชมว่า การคัดเลือกผู้แข่งขันของ ‘เดอะวอยซ์’ จะไม่สนใจเบื้องหลังของผู้เข้าแข่งขัน ไม่สนว่าพูดเก่งหรือเปล่า ไม่สนใจความสูง และไม่สนว่าผู้เข้าแข่งขันหน้าตาเป็นอย่างไร ขอเพียงเสียงดี แค่ร้องได้ดี ก็สามารถเจิดจรัสในเวทีของ ‘เดอะวอยซ์’ ที่ว่ากันตามความสามารถ รายการนี้เป็นการเอาความสามารถด้านการร้องเพลงกลับมาใช้ ไม่ใช่อาศัยรูปร่างหน้าตาหรือเรื่องราว เราอาศัยการร้องเพลง!”
จางจั่วอุทาน “แค่ฟังเสียง นี่มัน.....”
ฝูซือหงคิดไม่เหมือนกับเขา ส่ายหน้าไปมา “แต่คุณเคยคิดหรือเปล่า ถ้าบนเวทีมีแต่ผู้เข้าแข่งขันที่หน้าตาไม่ดีไม่ว่าจะเตี้ยหรืออ้วน นั่นจะเป็นผลเสียต่อรายการอย่างร้ายแรงแค่ไหน ภาพลักษณ์จะถูกทำลายไปขนาดไหน แบบนี้แล้วทำไมผู้ชมจะต้องดู? อีกทั้งกรอบของรายการโชว์ความสามารถก็เน้นชัดอยู่แล้วว่าผู้เข้าแข่งขันต้องมีจุดเด่น จำเป็นต้องร้องเพลงได้ดีและมีรูปร่างหน้าตาที่ดูดีมาช่วยพยุงรายการ หากเป็นรายการ ‘เซียนเกะเป๊ะเนื้อ’ ก่อนหน้านี้ของคุณที่ใช้วิธีเลือกผู้แข่งขันแบบนี้นับว่าไม่เป็นไร เพราะไม่ได้เป็นการโชว์ความสามารถ แต่ถ้าคุณต้องการโชว์ความสามารถ ก็เลี่ยงไม่ได้ ที่ต้องมีหนุ่มหล่อสาวสวยขึ้นประกวดร้องเพลง ผมยังคงคิดไม่ออกว่าทำไมผู้ชมจะต้องรอดูอยู่หน้าทีวีอย่างใจจดใจจ่อ ดังนั้นแผนรายการนี้จึงยังมีปัญหาที่ร้ายแรง และฝ่าฝืนกฎของรายการบันเทิง”
จางเย่ส่ายหน้า “โชว์ความสามาถทำไมถึงหนีไม่พ้นหนุ่มหล่อสาวสวยล่ะครับ? นี่เป็นแค่ความคิดที่ย่ำอยู่กับที่ของคนในวงการ ใช้เป็นกรงขังตัวเองเอาไว้ รายการ ‘เดอะวอยซ์’ ของผมเป็นการฉีกกฎ ทำในสิ่งตรงข้าม เพราะแบบนี้ ผู้ชมถึงดูและชอบที่จะดู แล้วผมก็ไม่ได้บอกว่าบนเวทีของ ‘เดอะวอยซ์’ จะห้ามไม่ให้หนุ่มหล่อสาวสวยขึ้นเวทีนี่? ถ้าผู้เข้าแข่งขันร้องได้ดีจริงๆ อีกทั้งเสียงร้องยังดีด้วย ก็สามารถขึ้นเวทีได้ แต่ว่าบนเวทีของ ‘เดอะวอยซ์’ อัตราส่วนของหนุ่มหล่อสาวสวยจะน้อยมากนั่นก็ถูกแล้ว เพราะโดยส่วนมากจะเป็นผู้เข้าแข่งขันที่หน้าตาธรรมดา”
ฝูซือหงยังยืนกราน “ผมรู้สึกว่ารายการนี้ยังใช้ไม่ได้!”
จางเย่ไม่โกรธเคืองอะไร “รายการประกวดร้องเพลงในปัจจุบันนี้ทำได้ไม่มีสีสัน เพราะทุกคนเดินบนทางเดียวกันหมด ล้วนแต่ถูกความคิดที่ตกทอดต่อกันมาตีกรอบไว้ ผมคิดว่ารายการจะใช้ได้หรือไม่ได้นั้น ไม่ใช่ดูว่าคนในวงการจะใช้เทคนิคอะไรในการวิเคราะห์ แต่ควรจะเป็นผู้ชม จากมุมมองของคนธรรมดาคนหนึ่งที่ปฏิบัติต่อรายการ”
ฝูซือหงยังคงคัดค้าน “ในฐานะคนผลิตรายการ ประสบการณ์ถือเป็นสมบัติที่ล้ำค้าที่สุด”
จางเย่มองไปที่เขา “ประสบการณ์เป็นสิ่งที่ได้จากการเรียนรู้และปฏิบัติ ซึ่งเป็นสิ่งที่คงอยู่แค่ในช่วงเวลานั้น ต่อให้การสร้างสรรค์สิ่งใหม่และความรู้ของมนุษย์จะปราศจากขอบเขต แต่ถ้าเอาประสบการณ์ของคนโบราณมาใช้ พวกเขาจะไม่มีวันเชื่อว่าวันหนึ่งมนุษย์จะไปถึงดวงจันทร์ได้ คุณบอกว่าประสบการณ์ของพวกเขาจะบอกให้พวกเขาได้รู้เอง มันถูกต้องหรือ?”
ทั้งสองคนต่างฝ่ายต่างโต้เถียง ต่างคนก็คิดว่าตัวเองถูก
แต่ชัดเจนว่า หลังจากได้โต้เถียงไปสักพัก ฝูซือหงก็เป็นฝ่ายพ่ายแพ้ พูดสู้จางเย่ไม่ได้
คนอื่นๆ อย่างเช่นจางจั่วและฮาฉีฉีพอเห็นอย่างนี้ ก็ไม่คัดค้านอะไรออกมา พวกเขารู้ว่าฝีปากของตัวเองไม่ใช่คู่ปรับกับพิธีกรมืออาชีพอย่างจางเย่แน่นอน ต่อให้รวมกันก็คงพูดสู้เขาไม่ได้
อันที่จริง จางเย่ก็ไม่เข้าใจอย่างยิ่งว่ารายการ ‘เดอะวอยซ์’ ที่มีแนวคิดคลาสสิคขนาดนี้ ทำไมถึงมีคนรู้สึกว่าไม่ดี? นี่ล้อกันเล่นใช่ไหม? ในมุมมองของเขา หากเป็นทอล์คโชว์แล้วพวกคุณรู้สึกว่าใช้ไม่ได้ อันนี้เห็นด้วย เพราะโลกนี้ยังไม่มีรายการในรูปแบบทอล์คโชว์ แต่ถ้ากับ ‘เซียนเกะเป๊ะเนื้อ’ ที่พวกคุณคิดว่าไม่ดี ก็ยังรับได้เลย ทั้งที่ในโลกนี้ยังไม่เคยมีรายการร้องคาราโอเกะที่เปิดให้ประชาชนคนธรรมดาเข้ามาเล่น นอกจากนี้ ‘เดอะวอยซ์’ ไม่ได้เป็นแค่รายการที่เปิดให้ประชาชนคนธรรมดาเข้ามาเล่นเท่านั้น แต่ด้วยจุดขายของรายการที่เน้นความสามารถอย่างชัดเจนนี่แหละ! แล้วกับคนที่ทำงานวงการโทรทัศน์มืออาชีพอย่างพวกคุณทำไมถึงไม่เข้าใจ!
แปลกเสียจริง!
มาตรฐานของพวกคุณมันต่ำเกินไปหรือเปล่า?
จางเย่คิดอยู่นาน จึงหาเหตุผลมาธิบายได้ว่า ในโลกโน้นของจางเย่ ตอนที่เขาอยู่ในฐานะคนธรรมดาพอได้ดูโฆษณาโปรโมทรายการ ‘เดอะวอยซ์’ ก็เฝ้าคอยแต่รายการนี้ พอตอนนี้มาคิดดู ไม่ใช่เพราะว่ามาตรฐานของจางเย่สูงกว่าฝูซื่อหงกับฮาฉีฉี แต่อาจเป็นเพราะโลกโน้นของจางเย่และโลกนี้ในปัจจุบันมีความเข้าใจต่อรายการประกวดร้องเพลงที่ไม่เหมือนกัน
ในโลกของจางเย่ ตอนที่ ‘เดอะวอยซ์’ ยังไม่ได้ออกอากาศในประเทศ รายการนี้ก็มีชื่อเสียงมากแล้ว อย่างเช่นในประเทศฮอลแลนด์ อเมริกา ก็มีรายการนี้ และดังมาก พวกเราแค่ซื้อลิขสิทธิ์ของคนอื่นมาอีกที ดังนั้นก่อนที่ ‘เดอะวอยซ์’ จะเริ่มออกอากาศ ก็มีฐานคนดูในประเทศอยู่แล้ว จางเย่ก็เป็นหนึ่งในนั้น และรู้ล่วงหน้าด้วยว่ารายการจะดำเนินไปแบบไหน ทำให้แทบทนรอไม่ไหว นอกจากนี้ยังมีอีกจุดหนึ่งคือ นักร้องในโลกของจางเย่ มีทั้งที่หน้าตาดีและหน้าตาไม่ดี ถึงแม้ว่านักร้องดังเหล่านั้นจะดูดีหรือดูไม่ดีก็ล้วนแต่มีมาตรฐานในระดับเดียวกัน หานหงหล่อไหม? ซุนหนานหล่อไหม? วังเฟิงหล่อไหม? หูเยี่ยนปินหล่อไหม? หวงฉี่ซานสวยไหม? เซียวหวงจีหล่อไหม? จ้าวฉวนหล่อไหม? หลี่จงเซิ่งหล่อไหม? กล่าวได้ว่ามีทั้งที่หน้าตาธรรมดาและหล่อสวยมาก ซึ่งพวกเขาสามารถดังได้โดยอาศัยความสามารถและเสียงร้อง แน่นอนว่ายังมีเรื่องของโอกาสเข้ามาเกี่ยว
(หานหง ซุนหนาน หูเยี่ยนปิน หวงฉี่ซาน จ้าวฉวน หลี่จงเซิ่ง นักร้องดังแต่หน้าตาธรรมดา)
(วังเฟิง เซียวหวงจี นักร้องดังหน้าตาดี)
แต่โลกนี้ในปัจจุบันน่ะเหรอ?
นักร้องระดับเอระดับบีเหล่านั้น แทบทุกคนจะหล่อสวยในแบบเดียวกันหมด ถึงแม้จะมีบางคนไม่หล่อไม่สวย แต่ก็ไม่ได้ดูแย่อะไร เป็นระดับค่อนมาทางดูดี หากจะต้องกล่าวถึงนักร้องที่หน้าตาไม่ดีเลย อันที่จริงก็มี แต่หายากและมีน้อยมากๆ
นี่คือความแตกต่างของสองโลก!
ทุกคนรู้จักคนที่อยู่ในวงการนักร้องไม่เหมือนกัน!
ในโลกนี้ อาจเป็นเพราะตลอดเวลาที่ผ่านมารายการต่างๆ หรือสื่อบันเทิงต่างๆ ได้ส่งต่อความคิดที่ว่าคุณจะต้องมีหน้าตาที่ดีถึงจะเป็นดาราได้ นี่เป็นสิ่งที่ถูกขีดเอาไว้ จากนั้นค่อยมาดูว่าคุณร้องเพลงได้ดีหรือเปล่า ทำให้สภาพแวดล้อมทั้งหมดตกอยู่ในภาวะไม่สมประกอบแบบนี้ พวกเขามีความเข้าใจเกี่ยวกับนักร้องที่ไม่เหมือนกัน จางเย่ก็เข้าใจตรงจุดนี้อย่างลึกซึ้ง เพราะตอนที่เขาไปสัมภาษณ์ที่สถานีวิทยุนครหลวงครั้งแรกนั้น ผู้สัมภาษณ์ก็รู้สึกว่าหน้าตาของเขาไม่เหมาะสม ทั้งที่ผู้ดำเนินรายการวิทยุไม่ต้องแสดงหน้าตาแล้วทำไมจะต้องรูปหล่อล่ะจริงไหม? หน้าตาไม่ขี้เหร่ก็ยังไม่พอหรือ? แต่คนอื่นกลับไม่คิดเช่นนี้ การที่พวกเขาเข้าใจแบบนั้น จึงทำให้เกิดสถาณะการณ์อย่างตอนนี้!
ฝูซือหงเข้าใจว่า รายการแสดงความสามารถ อันดับแรกต้องดูที่หน้าตา จากนั้นค่อยเป็นน้ำเสียง รายการแสดงความสามารถที่ฟังแค่น้ำเสียงไม่ดูหน้าตา นั่นคือการรนหาที่! กำลังท้าทายการยอมรับของรายการประกวดร้องเพลงชัดๆ !
แต่เป็นการรนหาที่จริงเหรอ?
ผู้ชมรับไม่ได้จริงเหรอ?
มีแค่จางเย่ที่รู้ว่าไม่มีทางเป็นแบบนั้น! แค่พวกคุณที่ทำรายการทั้งหลายเข้าใจว่าคนทั่วไปรับไม่ได้และไม่ชอบสิ่งนี้ไปเอง ขณะที่ในโลกโน้นของจางเย่แสดงให้เห็นชัดเจนแล้ว ว่าผู้ชมสามารถรับได้ ไม่เพียงแค่รับได้ แต่ยังสามารถพูดได้ว่าถึงขั้นนับถือและยอมรับ! มีคนอีกมากมายที่ชอบดูผู้เข้าแข่งขันที่หน้าตาธรรมดาเป็นพิเศษ อาจเพราะทำให้ดูใกล้ชิดกันยิ่งขึ้นนั่นเอง! จางเย่อยากจะบอกฝูซื่อหงและคนอื่นๆ เหลือเกินว่า คนทั่วไปไม่ได้บริสุทธิ์และบอบบางเหมือนอย่างที่พวกคุณจินตนาการเอาไว้! ทำให้รายการประกวดร้องเพลงทุกรายการในตอนนี้ ดูไม่สมประกอบเกินไป!
อันที่จริงแล้ว ‘เดอะวอยซ์’ จะถูกผู้ชมในโลกนี้ยอมรับหรือไม่ยอมรับ ตัวจางเย่เองก็เป็นตัวอย่างหนึ่ง เขาเป็นแค่คนหน้าตาธรรมดาไม่ใช่หรือ? เขาก็ไม่ได้เป็นคนรูปหล่อนี่? แล้วตอนนี้ล่ะ? เขาสามารถยืนอยู่บนเวทีระดับประเทศได้ ทำให้ผู้ชมทั่วประเทศยอมรับและชื่นชอบ นั่นทำให้ตอบคำถามได้อย่างหนึ่ง ก็คือสภาพแวดล้อมและฉากหลังของโลก ถึงแม้จะมีการเปลี่ยนแปลงไปบ้าง แต่ใจของคนนั้นไม่เปลี่ยน!
บรรยากาศตกอยู่ในความนิ่งเงียบและกดดัน
ทุกคนไม่รู้ว่าจะพูดอะไร
ฮาฉีฉีและจางจั่วกับคนอื่นๆ มองหน้ากันไปมา
รายการประเภทนี้ แน่นอนว่ามีข้อถกเถียงอย่างมาก คุณคิดว่ามันดีเหรอ? แต่มันก็ก้าวกระโดดเกินไป จนพังกรอบของรายการแสดงความสามารถ! แต่ถ้าคุณว่ามันไม่ดี? ดูๆ ไปก็มีความแปลกใหม่มาก แค่อาศัยความสามารถด้านเสียง ก่อนโค้ชเลือกจะไม่เห็นผู้เข้าแข่งขัน? ทั้งโลกยังไม่เคยได้ยินว่ามีสถานีโทรทัศน์ไหนเคยทำมาก่อน!
ท้ายที่สุด เจียงหยวนก็เปิดปาก เขามองจางเย่ มองอยู่นาน ถึงกล่าวขึ้น “คนในวงการต่างก็บอกว่าคุณเป็นคนใจกล้า ทำในสิ่งที่คนอื่นไม่กล้าทำหรือแม้กระทั่งคิด วันนี้ถือว่าผมได้เปิดหูเปิดตา”
จางเย่กลับกล่าวว่า “ที่จริงผมก็ไม่ได้กล้าขนาดนั้น ที่ผมกล้าพูดอย่างนั้น กล้าทำอย่างนี้ เป็นเพราะผมมั่นใจร้อยเปอร์เซนต์”
ฝูซื่อหงกล่าวอย่างเหนื่อยหน่าย “ทำไมคุณถึงแน่ใจขนาดนั้น มั่นใจเกินเหตุไปแล้ว!”
เจียงหยวนมองจางเย่ก่อนกล่าว “ผู้บริหารสถานีเชิญคุณมาร่วมงานครั้งนี้ ผมได้บอกความต้องการไปแล้ว ที่พวกเราต้องการคือรายการวาไรตี้ที่มั่นคงและเรตติ้งสูง ถึงแม้คุณจะเป็นคนกำกับ แต่พวกเราก็ได้ตกลงกันไปแล้วก่อนหน้านี้ เรื่องการผลิตรายการให้คุณเป็นคนรับผิดชอบก็จริง แต่ในเมื่อทุกคนถกเถียงกันขนาดนี้ นั่นเห็นได้ชัดว่ามีปัญหาเกิดขึ้น เอาแบบนี้ละกันครับ ผมจะเอาแผนรายการไปหารือกับผู้บริหารคนอื่นๆ แล้วค่อยกลับมาให้คำตอบคุณ แต่ทางที่ดีคุณก็ควรไปคิดแผนรายการใหม่มาอีกชุด ถ้าหาก ‘เดอะวอยซ์’ ใช้ไม่ได้ พวกเราค่อยมาปรึกษาแผนรายการใหม่กัน” ฟังจากน้ำเสียงของเขาแล้ว เขาไม่ค่อยมั่นใจกับแผนรายการนี้เท่าไรนัก
จางเย่ส่ายศีรษะ “ไม่จำเป็นต้องทำแผนรายการอีกชุดหรอก ‘เดอะวอยซ์’ ไม่มีปัญหาแน่ ผมรับรองร้อยเปอร์เซนต์ ผลของรายการจะเป็นยังไงทำออกมาแล้วก็จะรู้เอง รองผู้อำนวยการเจียง ถึงแม้ผมจะเป็นแค่พิธีกร แต่ผมก็เป็นคนเขียนแผนรายการและผลิตรายการมืออาชีพ รายการที่ผมทำไม่ว่ารายการโทรทัศน์ก็ดีหรือโฆษณาก็ดี ผมไม่เคยทำพลาด คุณต้องเชื่อใจในการตัดสินใจของผมผมในฐานะมืออาชีพสิครับ”
เมื่ออีกฝ่ายพูดมาถึงขนาดนี้ เจียงหยวนได้แต่กล่าว “เอาล่ะ ผมจะไปพิจารณาดูอีกที”
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./35.md)