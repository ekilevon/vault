##บทที่ 687 : เค้กหอมหวาน!
ที่บ้านของพ่อกับแม่
ขณะที่จางเย่ทราบผลเรตติ้งนั้น เขากำลังกินข้าวอยู่กับพ่อแม่และเฉินเฉินน้อยในห้องนั่งเล่นพอดี พอรับสาย ได้ยินเลขเรตติ้ง เขาตะลึงไปเล็กน้อยก่อนจะกล่าวรับคำ "อ่อ ผมทราบแล้ว"
เป็นเสี่ยวหวังในทีมรายการที่โทรเข้ามาแจ้ง ได้ยินน้ำเสียงของจางเย่ฟังดูนิ่งนัก จนเธอยิ้มไม่ออกหัวเราะไม่ได้ ต้องกล่าวกระตุ้น "ผู้กำกับจาง 2.01% เชียวนะคะ! สองจุดศูนย์หนึ่ง!"
จางเย่กล่าวรับนิ่งๆ "ผมได้ยินแล้วครับ"
เสี่ยวหวังเหงื่อตก "คุณไม่พอใจเหรอคะ?"
จางเย่ "พอใจมาก นั่นดีมากไม่ใช่เหรอ?"
เสี่ยวหวัง "ดีมาก? นี่มันทะลุความคาดหมายไปไกลโขนะคะ! คุณร้ายกาจมากเลยนะ!"
ไม่ใช่จางเย่ไม่ตื่นเต้น แต่ตัวเลขเรตติ้งของ ‘เดอะวอยซ์’ นี้ความจริงแล้วจางเย่ได้คาดการณ์ไว้ล่วงหน้า ไม่ว่าจะการที่คนในโลกนี้ไม่เคยได้ยินเรื่องเสน่ห์และพลังของ ‘เดอะวอยซ์’ มาก่อน เพราะความแปลกและรูปแบบอันประหลาด ทำให้หลายคนไม่ได้คาดหวังกับ ‘เดอะวอยซ์’ ตั้งแต่ต้น หรือที่มีก็น้อยมาก จึงมองว่าหากได้เรตติ้ง 0.7% คือไม่เลว เรตติ้งถึง 1.0% ก็นับว่าน่าพึงพอใจอย่างประหลาดแล้ว ทว่าจางเย่นั้นแตกต่างไปโดยสิ้นเชิง เขารู้ว่า ‘เดอะวอยซ์’ ในโลกของเขานั้นดังระเบิดระเบ้อขนาดไหน ดังนั้นตัวเลขเรตติ้ง 2 ที่ทลายออกมานี้ ถึงจางเย่จะพอใจและยินดีอย่างยิ่ง แต่ก็ไม่ได้มากมายอะไรอย่างใครเขา
หลังวางสาย แม่ยิงคำถามทันที "เรตติ้งออกแล้วเหรอ?"
จางเย่หัวเราะ รับคำครั้งหนึ่ง "2.01% ยังพอใช้ได้ครับ"
แม่พอฟังถึงกับอุทานเสียงหลง "ไอ้หนูของแม่! ทะลุสองเชียว!?"
พ่อไม่เข้าใจ ถามอย่างงุนงง "สูงมากหรือต่ำมาก?"
"ก็ต้องสูงมากน่ะสิ!" แม่ที่รู้เรื่องเรตติ้งอยู่บ้างกล่าวเพิ่ม "ตอนนี้รายการวาไรตี้ฮอตที่สุดจากฝ่ายเกาหลีและญี่ปุ่น ยังได้เรตติ้งราวๆ หนึ่งจุดกว่าๆ เอง!"
พ่อพยักหน้า "งั้นก็ไม่เลว"
แม่ทนนั่งอุดอู้ไม่ไหว รีบวางตะเกียบลงกล่าว "ฉันไม่กินแล้ว ไปบ้านแถวนี้หน่อยนะ ไปบอกเรตติ้งพวกเขาก่อนล่ะ!"
พ่อทำปากคว่ำ "ออกไปโม้ใส่เขาอีกสิท่า?"
แม่เหลือกตาใส่ "เธอยุ่งอะไรด้วย!"
"แม่" จางเย่ยิ้มแหย "กินข้าวก่อนเถอะ"
"กินอิ่มแล้ว" จบคำ แม่วางมือลง พกใบหน้ายิ้มสว่างสดใสออกจากบ้านไปทันที
จางเย่ส่ายหน้า หยิบตะเกียบของตนขึ้นมาคีบผัก "ผมเองก็รีบๆ กินบ้างดีกว่า อีกเดี๋ยวสงสัยมีสายถล่มเข้ามาแน่ๆ ต้องรอรับสายอีก"
ชัดเจนว่า จางเย่เพิ่งกินข้าวคำสุดท้ายเสร็จ วางตะเกียบลง สายโทรศัพท์พลันถล่มกันเข้ามา!
……
"สหายจางช่างร้ายกาจ!"
"ธรรมดาน่า"
"เมื่อไรจะเลี้ยงข้าว?"
"เออ รอให้ฉันเสร็จเรื่องนี้ก่อน"
"บอกกันแล้วนะ อย่าเบี้ยวมื้อนี้เชียว!"
……
"จางเย่ ดังอีกแล้วนะ!"
"ดูเธอพูดเข้า ฉันดังมากมาตลอดนั่นแหละ"
"เรตติ้งทะลุสอง เธอตอกหน้าใหญ่โตชะมัด! มีคนหน้าบวมกันตรึมแล้วมั้ง!"
"ฮ่าๆ !"
……
"อาจารย์จาง ผมโทรมาจากปักกิ่งไทมส์ ไม่ทราบขอสัมภาษณ์ได้ไหมครับ?"
"วันไหนครับ?"
"วันนี้ได้ไหมครับ?"
"อ้อ สองวันนี้อาจจะลำบาก ยุ่งมากครับ"
"ไม่เป็นไร งั้นวันอื่นก็ได้ครับ ขอดูเวลาคุณอีกที อ้อ ยินดีด้วยนะครับ"
"ขอบคุณมาก"
……
"ในที่สุดก็ต่อติดสักที! อาจารย์จาง สายคุณนี่ยุ่งกว่าท่านประธานาธิบดีอีกมั้ง?"
"ไฮ้ ก็แค่วันนี้คนโทรหาเยอะ ปกตินี่ไม่มีใครโทรหาผมหรอก"
"รายการใหม่ของคุณยอดเยี่ยมมาก! คุณกลายเป็นเทพไปเลย!"
"แค่พอใช้น่า"
"คุณไม่ถ่อมตัวหน่อยรึ?"
"ถ่อมตัวไปทำไม ก็ได้ตามที่คิดนี่?"
"....."
……
"พี่จาง!"
"อ้อ ประธานอู๋"
"บอกคุณก่อนเรื่องหนึ่ง ผมเพิ่งได้รับรายงานข่าวจากฝ่ายการตลาดและร้านค้าต่างๆ ว่ายอดขายสินค้าของกลุ่ม ‘เบรนโกลด์’ เรา วันนี้เริ่มพุ่งสูงขึ้นอีกแล้ว! ตัวเลขชัดเจนยังไม่ออก กว่าจะได้คงปลายเดือนหรือต้นเดือนหน้า แต่ว่ากระแสยอดขายขึ้นมาชัดเจนมาก! โดยเฉพาะพื้นที่เมืองหลวงกับเซี่ยงไฮ้และพวกหัวเมืองใหญ่ๆ นี่ยิ่งเห็นได้ชัดเจนสุดๆ เลย! เทียบกับยอดขายประเมินการณ์ของเมื่อวานยิ่งชัดเจนมาก!"
"งั้นก็ดีแล้วครับ"
"ขอบคุณมากครับอาจารย์จาง!"
"อย่าพูดแบบนั้น ต้องเป็นผมขอบคุณคุณสิ ถ้าเกิดไม่ใช่คุณยอมลงทุนค่าสปอนเซอร์หลักลงมาล่ะก็ ‘เดอะวอยซ์’ คงไม่มีเงินทำอะไรออกมาแบบนี้ได้หรอก"
"งั้นถือว่าคุณทำแผนงานออกมาดีเถอะ วันหลังมีเรื่องดีๆ แบบนี้ ยังไงก็ต้องคิดถึงพวกเรานะ!"
"นั่นมันแน่อยู่แล้ว!"
……
สายเข้าสิบกว่าสายในพริบตา
ทั้งจาก CCTV..
ญาติพี่น้อง...
บรรดาสื่อ หนังสือพิมพ์ต่างๆ...
ยังมีสหายจำนวนมากของจางเย่อีก...
สายเข้าตั้งแต่เที่ยงจนถึงบ่ายสอง กลายเป็นธรรมเนียมที่จางเย่เองก็เคยชินไปแล้ว พร้อมกับแวดวงเครือข่ายที่ขยายออกไม่หยุด ชื่อเสียงที่พุ่งทะยานไม่ยั้ง คนรู้จักจางเย่นับวันทวีมากขึ้นเรื่อยๆ แน่นอนว่าเกิดเรื่องใหญ่เช่นนี้ ทุกคนย่อมต้องโทรมาแสดงความยินดี
กว่าโทรศัพท์แต่ละสายจะแล้วเสร็จ พ่อปลีกตัวไปนอนกลางวันก่อนแล้ว เฉินเฉินยังคงเล่นโทรศัพท์ของพ่อแม่จางเย่ไม่วางมือ ก้มหน้าเล่นเกมฮึดๆ ฮัดๆ อยู่ที่โซฟา จางเย่อดไม่ได้ต้องกระตุ้นเตือนเด็กหญิงตัวน้อย "อย่าเล่นนานเกินไปล่ะ" ก่อนจะกลับเข้าห้องของตนเอง เพื่อเปิดคอมพิวเตอร์ดูข่าวในอินเทอร์เน็ตสักพักหนึ่ง
โลกออนไลน์ก่อกระแสระเบิด!
ในวงการเกิดกระแสระเบิด!
บรรดาสื่อยิ่งระเบิด!
ทั่วทั้งประเทศ ล้วนแต่วิจารณ์กันถึงเรื่องของ ‘เดอะวอยซ์มหาชน’ !
ก่อนหน้านี้จางเย่ก็ทำเรื่องใหญ่ไว้ไม่น้อย ทั้งยังออกผลงานมานับไม่ถ้วน เช่น ‘ความฝันในหอแดง’ ที่บรรยายในมหาวิทยาลัยเป่ยต้า ‘จางเย่ทอล์คโชว์’ ที่ออกอากาศ และ ‘ห้องเลคเชอร์’ แม้แต่ผลงานเซี่ยงเซิงของเขาเองก็ยังได้ขึ้นพาดหัว ยังมีผลงานอื่นๆ อีกมากที่ได้รับการกล่าวถึงและวิจารณ์ ทว่าเทียบกับ ‘เดอะวอยซ์มหาชน’ ในตอนนี้ไม่ได้สักนิด โดยปกติจางเย่ไม่เคยได้ขึ้นกระแสอย่างราบรื่นเรียบร้อยเช่นนี้มาก่อน นี่แหละคือผลงานที่ได้รับการตอบรับดีที่สุดในบรรดาผลงานของเขา! ตลาดตอบรับเขาอย่างร้อนแรงแล้ว!
คุณไม่มีทางจินตนาการได้หรอกว่า….. ในสิบกระทู้ฮอตเวยป๋อนั้นมีสี่กระทู้เป็นเรื่อง ‘เดอะวอยซ์’ คืออย่างไร!
คุณไม่มีทางคาดคิดได้ว่า….. แค่เปิดเว็บบอร์ดเล่นๆ หน้าในข่าวบันเทิงทุกสามโพสต์ต้องมีโพสต์หนึ่งพูดถึง ‘เดอะวอยซ์’ น่ะเป็นอย่างไร!
ชื่อของจางเย่ถูกกล่าวขวัญถึงทั้งโดยชาวเน็ตและสื่อมวลชนนับครั้งไม่ถ้วน!
เป็นกระแสไร้เทียมทาน!
ชื่อเสียงความโด่งดังอันไร้เทียมทาน!
รายการโชว์วาไรตี้บางรายการนั้น จะได้มาตรฐานหรือไม่ หนึ่งต้องดูแรงดึงดูดของรายการ สองคือเลขเรตติ้ง หลายรายการที่ออกอากาศไปแล้ว ยังต้องใช้เวลาอยู่พักหนึ่งจึงตัดสินได้ว่าจะก่อกระแสหรือไม่ เพราะเรตติ้งต้องค่อยๆ มั่นคง ชื่อเสียงต้องค่อยๆ สั่งสม จนกระทั่งเรตติ้งสามารถสั่งสมได้อย่างมั่นคงในหมู่ผู้ชมถึงระดับหนึ่ง ในวงการนั้นจึงจะตัดสินได้ว่าเป็นรายการที่ก่อให้เกิดกระแสในหมู่ผู้ชม ซึ่งถือเป็นเกียรติของรายการวาไรตี้ในวงการบันเทิง!
ทว่า ‘เดอะวอยซ์’ นั้นไม่จำเป็น ‘เดอะวอยซ์’ ไม่ได้ต้องการเวลาสั่งสม แค่ ‘เดอะวอยซ์’ ออกอากาศตอนแรกก็ก้าวกระโดดถึงระดับรายการก่อกระแสวาไรตี้ไปเรียบร้อย! เรื่องนี้แม้แต่เหล่าผู้เชี่ยวชาญที่ดูแคลนจางเย่ เหล่าคนในวงการที่ไม่ชื่นชอบ ‘เดอะวอยซ์’ ทั้งหลายแหล่เหล่านั้น ล้วนไม่กล้าปฏิเสธ ได้แต่ต้องยอมรับความจริงข้อนี้เท่านั้น!
ถ้าเกิดรายการวาไรตี้ที่ตัวเลขเรตติ้งออกมาก็กวาดเรียบทั่วประเทศกลับไม่อาจเรียกได้ว่าเป็นรายการบันเทิงวาไรตี้ก่อกระแส อย่างนั้นยังจะมีรายการใดกล้ารับชื่อนี้อีก?
เหล่าชาวเน็ตเองจับกลุ่มพูดคุยกันไปต่างๆ นานา!
"จางเย่โคตรกล้าหาญชาญชัย!"
"ในวงการวาไรตี้ ยังมีใครต่อกร ‘เดอะวอยซ์’ ได้?"
"จางเย่ทำให้ทุกคนได้เห็นความสามารถของเขาอย่างชัดเจนอีกแล้ว! ไร้ผู้เทียมทาน!"
"พวกสถานีโทรทัศน์กับผู้เชี่ยวชาญที่ออกมาคลางแคลงเขาช่างน่าหัวเราะให้ฟันร่วง ไม่รู้ตอนนี้พวกนั้นไปไหนกันหมดแล้ว แม้แต่สักหัวยังไม่โผล่!"
"พวกนั้นไม่มีทางมาหรอก"
"ใครยังจะกล้าออกมากันล่ะ โดนตอกหน้าจนเขียวหมดแหง!"
"เรตติ้ง 2.01% ! แบบนี้ยิ่งกว่าเขียวอีก! แม่*ต้องกระอักเลือดกันหมดแล้วเถอะ!"
"เรตติ้งนี่ ตอนนี้ฉันยังไม่อยากจะเชื่อเลยสักนิด! ทำไมถึงได้สูงขนาดนี้ฟะ!"
"นั่นสิ ดูตอนนี้ที่ทุกคนกำลังส่งต่อกลอน ‘ชมเขาไท่ซาน’ สิ ยอดส่งต่อพุ่งถึงหลายหมื่นหลายแสนไปเรียบร้อยแน่ะ จะว่าไป หลายวันก่อนใครมันจะไปคิดว่า ‘เดอะวอยซ์มหาชน’ จะได้เรตติ้งขนาดนี้กัน? ใครมันจะไปคิดว่าไอ้เจ้า ‘ยืนมองยอดเขาสูง มองหยัน...เหล่าเนินจ้อย’ ที่แสนจะฮึกหาญนั่น กลับทำออกมาได้จริงๆ ! ความจริงฉันก็พอเข้าใจอารมณ์พวกผู้เชี่ยวชาญในวงการนั่นนะ ไม่ใช่พวกนั้นไม่เป็นมืออาชีพหรอก แต่เป็นจางเย่มันประหลาดเกินไปต่างหาก!"
……
ในเวลาเดียวกัน
สถานีโทรทัศน์แห่งหนึ่ง ในห้องประชุมแห่งหนึ่ง
ภายในมีคนอยู่สิบกว่าคน บรรยากาศหนักอึ้ง แต่ละคนล้วนแล้วแต่จับจ้องมองรายงานผลเรตติ้งในวันพฤหัสบดีไม่วางตาอย่างเงียบงัน
ในกระแสบอยคอตจางเย่ตอนแรกนั้น สถานีโทรทัศน์ของพวกเขาก็ร่วมลงแรงแข็งขันอยู่ด้วย ตั้งแต่ผู้บริหารเบื้องบนไปจนถึงทีมงานรายการ ทุกคนล้วนแต่เข้าร่วมกิจกรรมบอยคอต ‘เดอะวอยซ์’ วิจารณ์ว่าจางเย่ทำลายจรรยาบรรณวิชาชีพ ทำให้ราคาตลาดเสียหาย ซึ่งสถานีโทรทัศน์ของพวกเขาเองก็ได้รับผลกระทบไปสองรายการ เนื่องจากค่าตัวของศิลปินนั้นต่ำไป ทำให้ถูกตีกลับสัญญาถ่ายรายการ อย่างไรเสียตอนนี้ คนที่บอยคอตจางเย่กลับไม่มีเสียงแล้ว เป็นเพราะไม่มีทางบอยคอตได้อีก! ‘เดอะวอยซ์’ ได้ใช้เรตติ้งบอกกับทุกคำเคลือบแคลง ว่ามันคู่ควรกับราคาส่วนต่าง! คู่ควรกับค่าลิขสิทธิ์! อย่าได้บอกว่าตัวเลขหนึ่งร้อยล้าน แค่เรตติ้งนี้ ต่อให้จางเย่เสนอราคาออกมาหนึ่งร้อยห้าสิบล้าน ท่าทางก็ยังจะมีคนซื้อ!
ผ่านไปครู่ใหญ่ ความเงียบค่อยๆ พังทลายลง
คนหนึ่งว่า "พูดเถอะ"
ทุกคนยังไม่ส่งเสียง "..."
ผ่านไปครู่หนึ่ง คนนั้นจึงกล่าวเพิ่ม "ตรวจสอบมาสิ สัญญาระหว่างจางเย่กับ CCTV1 เหลืออีกนานเท่าไร เป็นสัญญารายปีหรือต่อรายการ?"
ผู้หญิงที่นั่งคนต่อไปพลันตื่นตะลึง "คุณหมายความว่า?"
ผู้บริหารท่านนั้น "ถ้าเป็นสัญญารายการ รอให้สัญญารายการนี้ระหว่างจางเย่กับ CCTV ขาด ค่อยดูว่าจะดึงตัวจางเย่มาได้ไหม!"
ชายอีกคนยิ้มเจื่อนๆ "ท่าจะรายปีนะครับ"
ทีมงานอีกคน "ได้ยินเพื่อนคนหนึ่งบอกว่า จางเย่ทำสัญญากับ CCTV ไว้หนึ่งปีค่ะ"
ผู้บริหาร "งั้นก็จนปัญญา" พูดจบเขาก็ถอนใจคำหนึ่ง ส่ายหน้าไม่หยุด
ตอนแรกที่จางเย่ก่อเรื่องด่าคนในเป่ยต้าจนถูกพักการสอน ตอนนั้นเป็นช่วงเวลาที่จางเย่เผชิญคลื่นลมรุนแรงที่สุด ทางสถานีเองก็มีคนเสนอให้เชิญจางเย่มาแล้ว แต่สุดท้ายเมื่อคุยกันภายในก็ปัดตกไป มาตอนนี้ พวกเขาคิดจะเชิญตัวจางเย่มา นับว่าไม่ทันการณ์แล้ว!
สถานีโทรทัศน์แห่งอื่นๆ เองก็เริ่มถามไถ่ถึงเรื่องสัญญาระหว่างจางเย่กับสถานีโทรทัศน์ CCTV แล้วเช่นกัน เห็นความคิดของจางเย่ แนวคิดของ ‘เดอะวอยซ์’ ก็ทำให้พวกเขาประทับใจมากจริงๆ ทว่าพอทราบว่าสัญญาเป็นรายปี แต่ละสถานีล้วนแต่ต้องวางความคิดดึงตัวคนลงไป อีกทั้งทางฝ่าย CCTV1 ไม่มีทางยอมปล่อยคนแน่ๆ ต่อให้พวกเขาจะจ่ายค่าชดเชยยกเลิกสัญญาให้เท่าไร อีกฝ่ายก็ไม่มีทางปล่อยเด็ดขาด!
คนที่แค่ยกมือขึ้นก็ทำเรตติ้งทะลุเลขสองได้ ใครแม่*ไม่อยากได้ตัวกัน!
อีกอย่าง หากไปเอาตัวนักวางแผนรายการอื่นที่ไหนมาก็ไม่มีทางเหมือนกันได้หรอก หรือต่อให้ขุดเอาตัวนักวางแผนรายการที่มีชื่อเสียงมามาก ขุดมาคนหนึ่งหรือจะเป็นทั้งทีมงาน มาฟอร์มทีมใหม่ ก็ยังต้องพิจารณาแง่มุมนั่นความถนัดนี่อีกสารพัด สุดท้ายอย่างไรก็มีแต่ปัญหา ขณะที่กับจางเย่นั้นไม่จำเป็น แค่เอาจางเย่มาคนเดียว นั่นเท่ากับว่าได้มาทั้งนักวางแผนรายการ ทั้งผู้กำกับใหญ่ ทั้งพิธีกร กล่าวได้ว่าแค่คนเดียวก็ครบวงจร! เขาคนเดียวก็คือทีมๆ หนึ่ง!
ใครกันไม่อยากได้?
ใครกันไม่หวั่นไหว?
ในวงการได้เปลี่ยนจากบอยคอต กลายเป็นต้องการตัวเช่นนี้ จะไม่เรียกว่า ‘สำคัญใหญ่’ ได้อย่างไร!
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./88.md)