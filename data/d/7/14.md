##บทที่ 614 : นักข่าวทั่วสารทิศแห่กันมาแน่นประตู!
เช้าตรู่
แสงเพิ่งจะโผล่ขึ้นขอบฟ้า โทรศัพท์แสดงความยินดีก็ดังขึ้นต่อเนื่องไม่ขาดสาย
สายแรกเป็นของเหยาเจี้ยนไฉ
เหยาเจี้ยนไฉ “น้องชาย ยังไม่ตื่นอีกเหรอ?”
จางเย่ “เหล่าเหยาเหรอ”
เหยาเจี้ยนไฉ “เห็นอันดับนายเปลี่ยนแล้วนี่!”
จางเย่ “ใช่ ในที่สุดก็ถึงระดับ B สักที”
เหยาเจี้ยนไฉ “ยังจะมา ‘ในที่สุด’ อะไรกันล่ะ? พูดอย่างกับว่านายลำบากปางตายอย่างงั้นแหละ นายเพิ่งจะเดบิวต์มาปีกว่าเองนะเฟ้ย ในวงการบันเทิงนี่จะมีสักกี่คนที่ลอยลำลิ่วๆ เท่านายอีก ดูพี่ใหญ่นายอย่างฉันนี่สิ ถ้านับตั้งแต่เข้าวงการตลกมาล่ะก็ รวมๆ ฉันอยู่มายี่สิบกว่าปีแล้ว เรื่องความนิยมน่ะเหรอ? เทียบกับนายยังไม่ได้เท่าหนึ่งในห้าด้วยซ้ำไป!”
จางเย่ “นั่นสิ พูดดีจังเลย”
เหยาเจี้ยนไฉ “......เลิกกวนตีนได้แล้ว ว่างๆ ออกมากินข้าวกัน”
จางเย่ “ได้สิ ถ้าพี่เลี้ยงก็ไป”
เหยาเจี้ยนไฉ “ยังจะมาให้ฉันเลี้ยงอีก? นายนี่ขี้ตืดเป็นบ้า!”
สายที่สองคือต่งซานซาน
ต่งซานซาน “สวัสดีค่ะ ใช่คุณจางเย่รึเปล่าคะ? ดิฉันเป็นตัวแทนจากบริษัท 123ประกันชีวิต ได้ข่าวว่าคุณเพิ่งเลื่อนขั้นทำเนียบคนดังเป็นระดับ B ทางบริษัทเราเกรงว่าสุขภาพหัวใจของคุณจะมีความเสี่ยงต่อหัวใจวายจากการรับทราบข่าวนี้ เราจึงมีกรมธรรม์ความคุ้มครองพิเศษสุดมาเสนอ เบี้ยประกันเพียง 998 เท่านั้น! 998 เท่านั้น!”
จางเย่ “ฮ่วย! ถ้าไม่เห็นชื่อที่เมมไว้ก่อนนี่ฉันวางไปแล้วจริงๆ ด้วย เธอเล่นดัดเสียงซะสูงเชียว ฉันล่ะฟังไม่ออกว่าเป็นใคร”
ต่งซานซาน “คิกๆ ยินดีด้วยนะสหาย”
จางเย่ “ยินดีกับเธอด้วยเหมือนกัน”
ต่งซานซาน “มายินดีอะไรกับฉันล่ะ”
จางเย่ “ไม่ต้องเลย ฉันรู้หรอกน่า ตอนนี้เธอก็ฮอตใช่ย่อย”
ต่งซานซาน “งั้นเหรอ?”
จ่างเย่ “พอ ‘เซียนเกะเป๊ะเนื้อ’ ฉายตอนที่สามจบ ฉันเห็นนะว่าในเน็ตมีคนตั้งฉายาให้เธอเป็น ‘เทพธิดาโอตาคุ’ เลยนี่ มีแฟนคลับของตัวเองแล้วสิ?”
ต่งซานซานหัวเราะคิก “คงงั้นแหละ แฟนๆ ตั้งกลุ่มกันขึ้นมาเองน่ะ”
จางเย่ “ไฮ้ คนขายาวก็ดีอย่างนี้”
ต่งซานซาน “ก็ยังสู้นายไม่ได้หรอก ไม่ทันไรก็ซุ่มเงียบเป็นซูเปอร์สตาร์ระดับ B แล้ว เรียนมาด้วยกันแท้ๆ แต่ห่างชั้นกันชะมัด ต่อไปนี้ฉันคงต้องแหงนหน้ามองนายแล้ว”
จางเย่ “มิได้ มิได้”
สายที่สามมาจากเถียนปิน
เถียนปิน “นายนี่มันแหกกฎสวรรค์ชัดๆ !”
จางเย่ “ฮ่าๆ”
เถียนปิน “ที่สถานีวิทยุส่วนกลางพักนี้งานเยอะเป็นบ้า ยุ่งวุ่นวายมาเดือนกว่าแล้ว วันนี้ฉันตื่นเช้ามาดูข่าวก็เพิ่งรู้ เง็กเซียนฮ่องเต้มาโปรดเถอะ! นายอยู่ระดับ B แล้ว!? นี่มันเรื่องอะไรกันเนี่ย? ทำไมไวอย่างนี้? ฉันจำได้ว่าทุกวันนี้นายยังเป็นคนตกงานอยู่เลยไม่ใช่เหรอ? ทำไมความนิยมถึงได้พุ่งพรวดงี้ล่ะ?”
จางเย่ “เหอๆ มันก็ได้มาตั้งแต่ตอนเกิดเรื่องที่มหาวิทยาลัยเป่ยต้านั่นแหละ แล้วก็ไปช่วยช่องดาวเทียมนครหลวงวางแผนรายการมาอีกหน่อย จากนั้นได้ไปถ่ายหนังต่อ”
เถียนปิน “ฉันไม่รู้จะพูดอะไรแล้วจริงๆ”
ปลายสาย เสียงภรรยาของเถียนปินดังลอดมา “อาจารย์จาง ยินดีด้วยนะคะ!”
จางเย่ “อา ขอบคุณครับพี่สะใภ้”
จากนั้นเป็นหูเฟย นักแสดงละครตลกฉือซิ่วฟาง หวังเสียวเหม่ยจากสถานีวิทยุ ฟางเว่ยหงผู้จัดการส่วนตัวของจางหย่วนฉี ซูน่าจากภาควิชาภาษาจีนมหาวิทยาลัยเป่ยต้า หลี่เหมยจากสำนักพิมพ์ แม้กระทั่งคณบดีของภาควิชาคณิตศาสตร์และวิทยาศาสตร์พานหยางก็ยังยกหูมาแสดงความยินดีกับจางเย่ และยังมีคนอื่นๆ อีกมากมาย จะเศร้าก็ตรงที่ คนที่จางเย่อยากได้ยินเสียงมากที่สุดนั้นไม่ได้โทรมา ที่จริงจางเย่จะเป็นฝ่ายโทรไปหาก็ได้ ทว่างานของอู๋เจ๋อชิงยุ่งมาก เขาจึงเกรงว่าจะเป็นการโทรไปรบกวนเวลาพักผ่อนของคุณอู๋
ลุกขึ้น ล้างหน้าล้างตา
หลังจากรับสายแล้วสายเล่าจางเย่ก็ตาสว่าง กลับไปนอนต่อไม่ลงแล้ว จึงลุกขึ้นมากินอาหารเช้าเย็นชืดที่พ่อแม่ทิ้งไว้ก่อนออกไปทำงาน
ติ๊งต่อง
เสียงออดประตูดังขึ้น
จางเย่เดินไปเปิดประตูอย่างสงสัย
ที่ประตู มีชายหนุ่มสวมชุดยูนิฟอร์มยืนอยู่ ในมือหอบช่อดอกไม้ช่อโต “สวัสดีครับ! ใช่คุณจางเย่รึเปล่าครับ? นี่ดอกไม้ของ…. อ๊า!” อยู่ๆ ผู้ชายคนนั่นก็ตะลึงไป “คุณคือ….คุณคืออาจารย์จางเย่? นี่ดอกไม้ของคุณครับ คุณ รบกวนคุณเซ็นรับตรงนี้ครับผม!” แม้ว่าจะมีชื่อเขียนไว้บนลิสต์ แต่คนชื่อจางเย่นั้นก็มีอยู่ดาษดื่น ชายหนุ่มคนนี้จึงไม่เคยคาดคิดเลยว่าจางเย่คนนี้ จะเป็นจางเย่คนนั้นจริงๆ !
จางเย่เซ็นลงไป “ใครส่งมาครับ?”
ชายหนุ่มรีบกล่าว “ในออเดอร์เขียนไว้ว่ามิสอู๋ แต่ไม่ได้เขียนชื่อครับ”
จางเย่รู้แล้วว่าใคร “โอเค ขอบคุณครับ”
ชายหนุ่มละล่ำละลักกล่าว “ไม่เลยครับไม่เลย ยินดีครับไม่ต้องขอบคุณ”
ปิดประตูเสร็จ จางเย่มองดูช่อดอกไม้ในมือด้วยอารมณ์หลากหลาย เช้ามาก็ถูกส่งมาถึงแล้ว แสดงว่าไม่ได้เพิ่งจะสั่งมาตอนเช้านี้แน่นอน อันดับใหม่ของเขาถูกประกาศไปเมื่อคืนตอนเที่ยงคืน ถ้าอู๋เจ๋อชิงไม่ได้สั่งดอกไม้เอาไว้ตั้งแต่เมื่อคืน ก็แสดงว่าคุณอู๋สั่งจองเตรียมไว้คอยท่าอยู่แล้วแต่ไม่ได้ระบุเวลาส่ง รอจนกระทั่งวินาทีที่จางเย่เลื่อนเป็นระดับ B แล้วจึงรีบส่งมาทันที ตั้งแต่หลังจากที่คุณอู๋ย้ายไปรับตำแหน่งผู้ดูแลที่ SARFT งานก็ยุ่งถึงยุ่งที่สุด เรื่องนี้จางเย่รับรู้ดี บางครั้งขณะที่กำลังคุยโทรศัพท์กันอยู่คุณอู๋ก็คุยกับเขาพร้อมกับสั่งงานคนอื่นไปด้วย แต่ถึงจะยุ่งขนาดนั้น คุณอู๋ก็ยังคงคิดถึงเขาเสมอ นี่ทำให้จางเย่อบอุ่นซาบซึ้งหัวใจเป็นที่สุด
ไม่สนอะไรแล้ว ขอโทรไปหาก่อนล่ะกัน!
โทรติดปุ๊บ จางเย่เปิดปากกล่าวปั๊บ “ตื่นแล้วเหรอ?”
“เพิ่งตื่นค่ะ” เสียงคุณอู๋เจือยิ้มน้อยๆ อ่อนโยนยิ่ง
จางเย่หัวเราะ “ผมได้รับดอกไม้แล้วนะ คุณนี่ก็ ผมยังไม่เคยส่งดอกไม้ให้คุณเลย ทำไมถึงมาส่งให้ผมก่อนล่ะครับ น่าอายจริงๆ ผมควรจะส่งให้คุณก่อนสิ”
คุณอู๋หัวเราะ “ใครส่งให้ใครก็เหมือนกันค่ะ กับพี่สาวคนนี้นายจะต้องมาแบ่งแยกอะไรชัดเจนอย่างนั้นอยู่อีกล่ะ?” จากนั้นก็หาวอย่างเกียจคร้านเล็กน้อยก่อนถาม “กินอะไรรึยังคะ?”
“เพิ่งกินเสร็จ พ่อแม่เหลือปาท่องโก๋ไว้ให้”
“ร้อนหรือเย็น?”
“เย็นแล้วล่ะ”
“ทีหลังอย่ากินอาหารที่เย็นแล้วสิ เดี๋ยวท้องจะไม่ดีเอานะ”
“ได้ครับ ผมจะเชื่อฟังคุณ”
“ยังไงก็รีบไปหาน้ำอุ่นๆ ดื่มด้วยนะ”
“อื้ม รับทราบครับ”
“นายไปดื่มก่อนเถอะ เดี๋ยวค่อยคุยกันค่ะ”
“ได้ครับ”
คุณอู๋เป็นผู้หญิงประเภทที่รู้วิธีดูแลคนอื่นเป็นอย่างดีในทุกๆ ด้าน อ่อนโยนนุ่มนวลดุจคลื่นสมุทร ซ้ำยังเข้าอกเข้าใจความเจ็บปวดของผู้คนด้วยความเคารพ อาจจะมีเพียงผู้หญิงประเภทนี้เท่านั้นที่สามารถ ‘กำราบ’ เขาได้อยู่หมัด กับคนอื่นจางเย่อาจจะเจ้าอารมณ์ ดื้อด้าน เจ้าเล่ห์ แต่เมื่ออยู่ต่อหน้าคุณอู๋ เวลาที่จางเย่อารมณ์ไม่ดีหรือขาดสติก็สงบลงได้ทันที
ช่วงเช้า
หลังจากดูข่าวไปสักพัก จางเย่พลันรู้สึกอยากออกไปวิ่งจ็อกกิ้ง ไม่ได้ออกกำลังกายมาหลายวัน ตอนนี้อะไรที่ตั้งเป้าไว้ก็บรรลุเรียบร้อยแล้ว งานที่ควรทำก็ทำเสร็จหมด ทว่าจนถึงตอนนี้กลับยังไม่มีงานอะไรใหม่มาเสนอให้เขาทำ สิ่งที่ทำได้ก็มีแต่ฝึกฝนร่างกาย บ่มเพาะจิตใจ รอคอยฟังความสำเร็จอย่างสงบ
เขาเจอเพื่อนบ้านกลุ่มหนึ่งตรงทางเดิน
“จางน้อยตื่นแล้วรึ?”
“สวัสดีครับป้า”
“เธอนี่เป็นหน้าเป็นตาให้พวกเราจริงๆ ได้ยินมาว่าเป็นซูเปอร์สตาร์ระดับ B แล้ว!”
“เพราะทุกคนช่วยเหลือนั่นแหละครับ ไม่ได้พวกคุณทุกคน ไหนเลยจะมีผม”
“แหม ดูจางน้อยของพวกเราสิ ช่างพูดจริงๆ”
“แล้วนี่จะไปไหนเหรอ?”
“ไปจ็อกกิ้ง ออกกำลังกายนิดหน่อยน่ะครับ”
“งั้นเธอต้องระวังด้วยนะ ตอนพวกเราออกไปซื้อกับข้าวมาเมื่อกี้เจอพวกนักข่าวอยู่เต็มไปหมด อืม น่าจะสักสิบยี่สิบคนได้ แถมยังมีรถตู้สัมภาษณ์จากสถานีมาด้วยนะ อยู่กันเต็มขวางประตูทางเข้าไปหมดแน่ะ”
“จริงเหรอ?”
“หึหึ เธอก็ระวังๆ อย่าโดนล้อมไว้ล่ะ”
“ผมทราบแล้วย่าโจว ขอบคุณนะครับ”






*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./15.md)