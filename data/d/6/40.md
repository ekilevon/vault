##บทที่ 540 : ดาวไม้กวาด...กลับมาแล้ว!
วันนี้


เป็นสุดสัปดาห์


ฤดูใบไม้ผลิดอกไม้บาน


ที่บ้านของพ่อกับแม่ เมื่อวานจางเย่กลับมาที่นี่ วันนี้พ่อแม่ล้วนพักผ่อนอยู่กับบ้าน พ่อกำลังจัดของในห้องรับแขก ส่วนแม่กำลังยืนทำเกี๊ยวอยู่หน้าโต๊ะในครัว


จางเย่ออกมาจากห้อง "พ่อ แม่"


พ่อเหลือบมองมา "ตื่นแล้ว?"


"ครับ เที่ยงนี้กินอะไรกัน?" จางเย่มอง


แม่หันกลับมาหัวเราะ "เกี๊ยว ไส้หมูกับกุยช่าย"


จางเย่หัวเราะ "เอ้อ เกี๊ยวก็ดี ผมจะกินเยอะๆ เลย"


"รู้จักแต่กินๆๆ ไม่รู้จักเข้ามาช่วย" แม่มองค้อนลูกชาย "ไป ไปซื้อแป้งมา แป้งไม่พอแล้ว"


จางเย่หัวเราะ "ก็ได้ๆ แบบนี้ก็ได้!"


โทรทัศน์เปิดอยู่ บนหน้าจอรายงานข่าว ในภาพเผยให้เห็นเป็นเงาร่างแสนคุ้นเคย คืออู๋เจ๋อชิงในที่ทำงานใหม่กำลังให้สัมภาษณ์กับสื่อนั่นเอง เพราะตอนนี้คุณอู๋เป็นหัวหน้าหน่วยงานที่รับผิดชอบเรื่องสำคัญและเป็นหัวข้อที่อ่อนไหว รวมกับสองวันมานี้ SARFT กำลังมีปัญหา สื่อจึงขอสัมภาษณ์ในทันที เมื่อวานเธอเพิ่งรับตำแหน่ง พวกเขาจึงถามถึงเรื่องที่ประชาชนกำลังกดดัน ทั้งยังถามถึงแนวทางของ SARFT ในอนาตต่อไป อย่างเช่น เรื่องการเซนเซอร์ละครและภาพยนตร์ว่าจะมีการเปลี่ยนแปลงหรือไม่ ซึ่งอู๋เจ๋อชิงตอบได้อย่างมีชั้นเชิงในทุกคำถามที่ยิงมา


นี่คือบทสัมภาษณ์ของเมื่อวาน ที่วันนี้นำมาฉายซ้ำ


พ่อเห็นแล้วตั้งแต่เมื่อวาน อดถอนหายใจเฮือกไม่ได้ "รองอธิการฯ อู๋จากเป่ยต้าของแก คราวนี้รับภาระหนักทีเดียว"


จางเย่ตอบรับคำในลำคอ


พ่อพอรู้เรื่องการเมืองอยู่บ้าง ถึงแม้ส่วนใหญ่จะฟังที่คนอื่นว่ามาก็เถอะ "เห็นว่าความจริงแล้วตำแหน่งนี้ไม่ควรจะตกถึงรองอธิการฯ อู๋ อายุเธอยังน้อย แต่กลับได้ขึ้นตำแหน่งสูงขนาดนี้ในขณะที่ทั้งประเทศมีแบบนี้ไม่กี่คน แถมยังเป็นผู้หญิงอีก? นับว่าหายากยิ่งกว่าอะไรดี ดูเหมือนรองฯ อู๋ของแกนี่โชคดีจริงๆ นะ ได้เลื่อนขั้นรวดเดียวสามขั้น กลายเป็นตำแหน่งใหญ่โตไปแล้ว"


โชคดี?


ถึงทุกคนจะคิดอย่างนั้น แต่มีจางเย่เพียงคนเดียวที่ทราบว่าชะตานี้ไม่ได้มาจากสวรรค์ แต่เป็นฝีมือของลูกเต๋าปรับระดับความยาก แน่นอนว่า เขาบอกใครไม่ได้ ต่อให้บอกไปก็ไม่มีใครเชื่อ แม้แต่เขาเองยังงงๆ เลย ลูกเต๋าปรับระดับความยากช่วยเหลือเขาไว้มากจริงๆ ตอนแรกก็แค่จับสลากในมือถือ ต่อมาก็ได้ถ่ายทอดสดการแสดง ไม่ใช่แค่ครั้งสองครั้งแต่เป็นสาม ยิ่งกว่านั้นยังจีบคุณอู๋ติดอีก! แค่นี้ก็เห็นได้แล้วว่าลูกเต๋านี่มีผลอย่างไรได้บ้าง ทุกสิ่งล้วนแล้วแต่ราบรื่น และที่อยู่เหนือการคาดคิดก็คือ ไม่เพียงแต่จะช่วยไม่ให้คุณอู๋ต้องไปทางใต้ แต่ยังช่วยผลักดันเธอขึ้นสู่ตำแหน่งผู้ดูแลของ SARFT อีก! ชะตาแบบนี้คือขนมเปี๊ยะหล่นจากฟ้าชัดๆ!


เหลือเชื่อที่สุด!


แม่หันหน้ามาบอก "ตำแหน่งใหญ่ไม่ใหญ่ก็ช่าง ฉันอยากรู้แค่เธอจะช่วยปลดแบนให้ลูกเราได้ไหม ลูก ตอนแกอยู่มหาวิทยาลัย สนิทกับรองฯ อู๋แค่ไหน?"


จะไม่สนิทได้ยังไง


นั่นน่ะแฟนลูกพี่เชียวนะ!


แต่จางเย่ก็ไม่ได้พูดอะไรไป เขายังไม่อยากจะบอกพ่อกับแม่ อย่างไรคุณอู๋ก็อายุตั้งขนาดนั้น บอกไปเขาก็กังวลใช่ย่อย "ก็..พอควร"


"พอควรนี่คือใช้ได้หรือใช้ไม่ได้?" แม่ถามย้ำ


พ่อกล่าว "เย่น้อยไปเป่ยต้าได้เพราะรองฯ อู๋เป็นคนชวน ถึงจะไม่ค่อยสนิทกันแต่ก็ถือว่ารู้จักกันบ้าง ต้องมีความสัมพันธ์สักหน่อยแหละ เอ่อ ต้องเรียกเธอเป็นผู้ดูแลอู๋แล้วสิ เรื่องนี้สำหรับเธอลำบากแค่ยกมือ ถ้าช่วยได้เธอคงช่วยใช่ไหมล่ะ?"


แม่พูดทันที "ลูกไม่ลองโทรหาผู้ดูแลอู๋แล้วเอาอะไรติดไม้ติดมือไปเยี่ยมสักหน่อยล่ะ ถามดูสิว่าเป็นยังไง จะปลดแบนลูกได้ไหม ไม่งั้นถ้าเกิดยังมีเรื่องกับ SARFT แบบนี้เมื่อไรจะได้กลับเข้าวงการกัน? จะว่าไป นิสัยอย่างลูกที่ยั่วโมโหคนจนตายน่ะ ขืนพวกเขายอมปลดแบนง่ายๆ ก็แปลกแล้ว"


จางเย่ตอบกลับเรียบๆ "ไม่ต้องกลัวน่า ผมจัดการเอง"


โทรศัพท์มือถือดังขึ้น


เป็นสายของคุณอู๋!


"ผมรับโทรศัพท์แป๊บ" จางเย่บอก ก่อนเดินกลับเข้าไปในห้อง ปิดประตู เดินไปที่ข้างหน้าต่าง "ฮัลโหล อู๋"


ปลายสายเสียงอ่อนโยนยิ่งกล่าวขึ้น "อยู่บ้าน?"


จางเย่ตอบรับ "อยู่บ้านพ่อกับแม่"


"เมื่อวานโทรหาพี่สาวไม่ติดล่ะสิ?"


"ใช่ โทรตั้งนานแน่ะ สายไม่ว่างตลอด เห็นดึกแล้ว กลัวคุณยุ่งมาทั้งวันจนเหนื่อยเลยเลิกโทร"


"เมื่อวานเข้ารับตำแหน่ง พี่สาวต้องอยู่ในออฟฟิศทั้งวัน ยุ่งมาก เพื่อนเก่าเพื่อนแก่ไม่น้อยโทรหา ชวนไปทานข้าว ไหนจะบริษัทในวงการบันเทิงก็โทรมาติดต่อ แต่ว่าเรื่องนี้ให้เลขาฯ เป็นคนรับไป ทำเอาโทรศัพท์มือถือดังไม่หยุดทั้งวัน ต่อมาหลังจากนั้นยังต้องจัดการงานอีก เข้าประชุม สร้างความมั่นคงในหน่วยงาน จนไม่ได้ติดต่อนายเลย"


"ผมยินดีกับคุณด้วยนะอู๋"


"ได้เลื่อนขั้นคราวนี้คิดไม่ถึงจริงๆ ฉันไม่อยากจะเชื่อเลยค่ะ"


"คราวนี้ผลงานผมไงครับ"


"คิกๆ ทำไมกลายเป็นผลงานนายล่ะ?"


"เพราะว่าผมเอาแต่ภาวนาขอให้เธอได้อยู่ในปักกิ่งไง ดูสิ สำเร็จไหมล่ะ?"


"คิกๆ ได้ ถือเป็นผลงานนาย"


จากนั้น ปลายสายมีเสียงชายหนุ่ม น้ำเสียงให้เคารพอย่างสูง "ผู้ดูแลอู๋ หนังสือพิมพ์หัวเช้า ท่าน..."


"ฉันวางสายก่อนนะ มีงานแล้ว" คุณอู๋กล่าว


จางเย่พยักหน้า "ได้ ทำงานนะ วางล่ะครับ"


ขุนนางรับตำแหน่งใหม่ ทั้งเป็นตำแหน่งสำคัญ ย่อมต้องยุ่งวุ่นวาย จางเย่เข้าใจดี เขาวางสาย ฮัมเพลงเบาๆ ออกจากห้องไปช่วยพ่อกับแม่ห่อเกี๊ยว




……




ตอนเที่ยง


SARFT ออกเอกสารฉบับใหม่


"มาแล้ว!"


"เฮ้ย รีบดูเร็ว!"


ทุกคนล้วนเข้ามาดูประกาศนี้อย่างสนใจใคร่รู้ อย่างไรเสียนี่ก็คือความเคลื่อนไหวแรกของผู้ดูแลคนใหม่หลังเกิดเหตุหลายอย่างที่ผ่านๆ มาล่าสุด เมื่อมีเรื่องเช่นนี้ ไม่แปลกที่ทุกคนจะให้ความสนใจ


โพสต์ในเวยป๋อ


โพสต์ในหน้าเว็บไซต์หลักของ SARFT


รายชื่อศิลปินที่ถูกปลดแบนได้รับการอัพเดตโดยไม่มีคำชี้แจงเพิ่มเติม ไม่มีการแก้ไขรายชื่อ นโยบายไม่เปลี่ยนแปลง กฎเดิมยังคงเข้มงวด แต่ในรายชื่อ ขาดชื่อศิลปินไปหลายคนแล้ว


อย่างเช่นดาราชายที่มีส่วนในการเลี่ยงภาษี


อย่างเช่นดาราหญิงที่มีประวัติใช้ยาเสพติดเมื่อสองปีก่อน


ยังมี....จางเย่!


ไม่พูดถึงเรื่องของแบบฟอร์มอะไรคำร้องอะไรอีก มีเพียงรายชื่อศิลปินที่ลบชื่อของผู้กระทำความผิดลหุโทษไปโดยอัตโนมัติ


ชาวเน็ตจำนวนนับไม่ถ้วนพลันออกมาร่ำร้อง!


คนในวงการนับไม่ถ้วนต้องอุทาน!


"นี่มันยังไงกัน?"


"ดูไม่ผิดใช่ไหม? จางเย่ได้ปลดแบน?"


"พวกศิลปินคนอื่นๆ ก็ด้วย? เรื่องก็ผ่านมานานแล้ว ในเมื่อกระแสหมดไป จะปลดแบนก็สมควรอยู่ แต่กับจางเย่? ไม่ใช่เพิ่งจะเอากลอนออกมาเปิดศึกเหรอ? ยังไงกันหว่า? ทำไมถึงยอมเขาล่ะ? แบบนี้ฉันไม่เข้าใจเลย!"


"ฮ่าๆๆ!"


"เยี่ยมเลย!"


"ก็ผู้ดูแลคนใหม่เป็นอดีตรองอธิการบดีของเป่ยต้าไม่ใช่เหรอ? อาจารย์จางก็สอนอยู่เป่ยต้านี่ ต้องพอรู้จักกันแหละ มีอะไรแปลกยะ?"


"เออว่ะ! จริงด้วย"


"ที่จางเย่ได้สอนเป่ยต้า เห็นว่าเป็นเพราะรองฯ อู๋เชิญเขา มาตอนนี้อาจารย์จางไขปริศนาระดับโลกได้ เขาก็สร้างชื่อให้เป่ยต้าไปด้วย ในเมื่อผู้ดูแลอู๋อยู่เป่ยต้ามาหลายปี ย่อมต้องมีความผูกพันกับสถาบันบ้าง ถึงจะเธอไม่ได้อะไรกับจางเย่มาก เธอก็ต้องเข้าข้างเขาสักหน่อยแหละ ยังไงทั้งสองก็ทำงานด้านการศึกษา ไม่แปลกที่จะได้เห็นอะไรแบบนี้!"


"โปรยดอกไม้!"


"ตื่นเต้น! ตื่นเต้นหนักมากกกกกก!"


"ดันมีหักมุมกันแบบนี้เนี่ยนะ? พรืด!"


"เหอๆ อยากเห็นอาจารย์จางมาปล่อยมุกต่อแล้วสิ รอแทบตายแน่ะ!"


"เฮ้ยๆ อาจารย์จางจะโชคดีอะไรเบอร์นี้? แบบนี้ก็ได้เหรอ?"


วันนี้ วงการบันเทิงสั่นสะเทือน!


ศิลปินผู้มีพฤติกรรมไม่เหมาะสม จางเย่ กลับมาแล้ว!


ดาวไม้กวาดที่ทำให้คนต้องสั่นสะท้านแค่ได้ยินชื่อ...กลับมาแล้ว!










*-*-*-*-*-*-*-*-*-*-*-*-*-*-*






[Go To Next Chapter]( ./41.md)