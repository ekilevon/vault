##บทที่ 574 : เสร็จไม่ทัน?
แจกจ่ายงานเรียบร้อย
ทุกคนล้วนงุนงงสงสัย
ซุนหานงง "ขึ้นรูปด้วยบุหรี่?"
เพื่อนร่วมงานชราในทีมเด็กแก่ป่วยพิการถามขึ้น "ทำเป็นปอด?"
"ใช่ ทุกคนรีบหน่อยนะ" จางเย่กล่าว "ก่อนอื่นผมต้องถามก่อน คนที่ทำโอทีได้วันนี้ให้ทำโอที ทั้งสี่คนในแผนกโฆษณาเพื่อสังคม ถ้าไม่มีเหตุผลพิเศษอื่นๆ คืนนี้ไม่ได้กลับแน่นอน ผมก็อยู่นี่ด้วย ดังนั้นพวกเรามีเวลาให้ทำยันเช้า! งานนี้งานช้าง เวลาที่มีให้พวกเราก็จำกัดมาก เราได้แต่ลดทอนเวลากินเวลานอนเท่านั้น!"
"ได้"
"ผมไม่มีปัญหา"
"เอาตามอาจารย์จางว่า"
ทั้งสี่ตอบรับ
ที่ทำโอที มีแต่คนที่ทำงานในแผนกสื่อโฆษณาเพื่อสังคมทั้งนั้น ทีมงานจากแผนกอื่นๆ แค่มาช่วยในเวลางาน จึงไม่ได้มีข้อเรียกร้องตรงนี้ และคนอื่นๆ ก็มีภาระหน้าที่ของตัวเช่นกัน
ไม่นานนัก ในออฟฟิศเริ่มยุ่งวุ่นวาย
ปอด?
ใช้บุหรี่มาขึ้นรูป?
ไม่มีใครเข้าใจว่าจางเย่ต้องการทำอะไร ทั้งมองไม่ออกว่าโฆษณาชิ้นนี้จะทำอะไรกันแน่ ทว่าทุกคนยังคงทำตามคำสั่งของจางเย่ ถ้าเป็นคนสั่งของซุนหานหรือคนอื่นๆ ทุกคนอาจจะไม่เชื่อใจขนาดนี้ แต่เมื่อเป็นจางเย่ที่ยืนอยู่ตรงหน้า หนึ่งนั้นชื่อเสียงเขาในฐานะลิปิกร นักโฆษณา นักเขียน นักคณิตศาสตร์ และอื่นๆ ล้วนแต่มาจากความรู้ความสามารถของเขา สองคือทุกคนทราบว่าเขาเป็นคนขี้หงุดหงิดแค่ไหน แม้แต่หน้าใหม่ในสถานียังรู้สึกถูกคุกคาม ในกลุ่มที่เข้ามาช่วยงาน มีสองคนที่เพิ่งเข้าสถานี ซึ่งตอนนั้นจางเย่ออกไปแล้ว จึงไม่เคยได้ร่วมงานกันมาก่อน แต่ก็ได้ยินเรื่องจางเย่มามาก ตอนที่เขาไล่แขกรับเชิญออกไป ตอนบรรยายเรื่องสามก๊ก ด่าหัวหน้า ต่อยตีกับลูกของหัวหน้า ก่อเรื่องระหว่างการถ่ายทอดสด ทั้งหมดนี้ทำให้ชื่อเสียงเขาโด่งดังสุดๆ จนกลายเป็นตำนานเชียวนะ!
สรุปคือ หลายคนล้วนแล้วแต่มีข้อกริ่งเกรงต่อจางเย่ ทราบว่าชายหนุ่มผู้นี้ ถึงเวลาก็กล้าด่าแม่*จริงๆ!
"เครื่องล่ะ? เครื่องล่ะ?"
"อย่ามาออกันแถวนี้สิ!"
"เหล่าโจว พวกคุณไปโต๊ะเบอร์สามได้เลย"
"ใครมีปากกาไหม? หมึกหมดแล้ว"
ทั้งออฟฟิศมีแต่เสียงคนทำงานกันหัวแทบปั่น จางเย่ก็ไม่ได้ชักช้า เขาให้ซุนหานพาเข้าไปยังห้องอัดเสียงที่จะถ่ายโฆษณานี้ ตามสิทธิ์แล้ว ห้องอัดนี้ไม่ใช่เป็นแผนกสื่อโฆษณาเพื่อสังคมจองไว้ แต่เพราะได้รับไฟเขียวจากสถานี จางเย่จึงนำทีมมายึดห้องอัดได้หลังการต่อรองบางส่วน แม้ว่าอุปกรณ์ยังไม่เสร็จ เขาก็เริ่มทำการจัดวางสิ่งที่จะใช้ด้วยปากกากับสมุดทำเป็นแผนงานเตรียมไว้พร้อม
ชายหนุ่มเปิดแหวนเกม ซื้อแคปซูลความจำแล้วกินเข้าไปอย่างรวดเร็ว หาตัวโฆษณาต้นฉบับในโลกของเขา เมื่อเปิดตาอีกครั้ง จางเย่ก็เริ่มร่างแผนงานทันที โดยแบ่งออกเป็นห้าช่อง วาดภาพลงไปคร่าวๆ เรียบและหยาบซึ่งมีเพียงจางเย่ที่เข้าใจ ทุกช่องมีตัวเลขกำกับ ทั้งเรื่องเวลาและบันทึกอื่นๆ ทั้งหมดนี้ช่วยให้เขาวางแผนงานได้ดีขึ้น ครั้งนี้ไม่ใช่ครั้งแรก เขาเคยชินกับการวางแผนเช่นนี้แล้ว ดังนั้นจึงดูเป็นมืออาชีพอย่างยิ่ง
"อาจารย์จาง ฉากแบบนี้ได้ไหม?"
"ตรงนี้ยังไม่ได้ เอาคอมฯ มาทำเถอะ ขอสีเทาหม่นๆ พวกคุณไปจัดการพลางๆ ได้เลย อีกอย่างเรื่องเอฟเฟคต์ควัน ใช้ CG แต่งออกมาเลย ขอหลายๆ แบบหน่อย พวกคุณสองคนถนัดใช่ไหม? ดี งั้นผมจะลงรายละเอียดให้สักนิด ควันขอดูเป็นธรรมชาติ บางๆ หน่อย อย่าให้หนาแบบนี้..."
พริบตาเดียวก็ใกล้เที่ยงวัน
มีคนลงไปทานข้าว แต่จางเย่กับคนอื่นๆ อีกหลายคนยังคงทำงานต่อ ซุนหานเห็นดังนั้นก็ให้คนสั่งข้าวกล่องมาแจกจ่ายให้ทุกคน กินพลางทำงานไปพลางๆ
ตอนเที่ยง
ได้บุหรี่มาหมดแล้ว
"แกะเลย!"
"แกะให้หมด"
"ใส่ในกล่องนี้หมดเลย"
จางเย่วุ่นวายทั้งสองฟาก เดี๋ยวก็ไปชั้นห้ากำกับงาน เดี๋ยวก็ลงไปเตรียมฉากที่ห้องอัด
สุดท้าย ดนตรีเรียบร้อย ทีมงานทั้งสองเอาทำนองเพลงประกอบมาให้สามเพลง แต่พอจางเย่ฟังแล้วก็ปฏิเสธทั้งหมด "แบบนี้ไม่ได้ ผมบอกแล้ว ขออย่างน้อยยี่สิบเพลง ผมจะเลือกขั้นตอนสุดท้ายให้เอง ลำบากพวกคุณอีกรอบนะ ขอเพลงช้ากว่านี้อีก"
ทีมงานหญิงกล่าว "แต่ว่าในคลังมีแค่ไม่กี่เพลงเองนะคะ"
จางเย่กล่าว "งั้นก็หาคลังอื่น" เขาหันไปหาซุนหาน "ให้หน่วยอื่นในสถานีช่วยหน่อย ช่วยพวกเขาทำเพลงออกมาให้ได้"
ซุนหานยกผ้าซับเหงื่อ "ได้ ผมจะพยายาม"
จางเย่รีบบอก "ไม่ใช่พยายาม แต่ต้องทำให้ได้ โฆษณาชิ้นนี้ไม่มีบทพูด เพลงประกอบสำคัญแค่ไหน ผมคงไม่ต้องบอกหรอกนะ เพลงนี้จะช่วยประสานโฆษณาทั้งชิ้นเข้าด้วยกัน โดยเฉพาะการสร้างพื้นหลัง เป็นสิ่งสำคัญที่สุด เราจะทำชุ่ยๆ ไม่ได้ บอกสถานีไปว่าเราต้องการคนช่วยเรื่องนี้ ถ้าเจอตัวก็ให้มาหาผมเลย ผมจะอธิบายสิ่งที่เราต้องการให้ ถ้าเกิดทำไม่ได้ อย่างนั้นก็เรียกบริษัทนอกมาจัดการ!"
พอเห็นจางเย่จริงจังขนาดนี้ ซุนหานก็หน้าเครียดขรึม "ได้ ผมจัดการให้"
ท่าทีของจางเย่แพร่ใส่ทุกผู้คน ทำให้ทุกคนกลายเป็นขยันขันแข็งขึ้นตามจางเย่
นี่ก็คือจางเย่ ไม่ว่าจะเป็นเรื่องอะไร จะเป็นเรื่องของเขาหรือที่เขารับปากคนอื่นเอาไว้ เขาไม่สนใจว่าจะสำคัญมากน้อยแค่ไหน หากเป็นเรื่องที่เขารับผิดชอบล้วนต้องทำออกมาอย่างดีที่สุด นี่คือความเป็นมืออาชีพ ทั้งยังเป็นสิ่งที่ทำให้จางเย่มาได้ไกลขนาดนี้ เขาไม่หลอกลวงใคร สำหรับกับศิลปะ เขามีมาตรฐานและแนวทางของเขาเองเสมอ ไม่ว่าอะไรล้วนลดทอนได้ แต่เรื่องนี้ทำไม่ได้!
หนึ่งชั่วโมง…
สามชั่วโมง…
ห้าชั่วโมง…
ตกเย็น ถึงเวลาเลิกงาน
ทีมงานส่วนใหญ่กลับกันแล้ว ตั้งแต่บ่ายสามจนหนึ่งทุ่ม คนออกไปกันเรื่อยๆ เหลือเพียงน้อยนิดที่ขออาสาช่วยเหลือ เพราะซุนหานใช้เวลาทั้งวันคอยชักจูง แต่ว่าก็ไม่ใช่แผนระยะยาว พอถึงเวลาสองสามทุ่มที่หลายแผนกเลิกงานกันแล้ว คนที่รอช่วยงานอีกห้าหกคนนั้นก็ไม่ทนต่ออีก ทำงานเครียดมากับเส้นตายหลักชั่วโมง ใครกันจะทนได้?
กลายเป็นว่าตอนนี้คนอื่นกลับกันไปหมด
เหลือแต่จางเย่ ซุนหาน และทีมเด็กแก่ป่วยพิการของแผนกสื่อโฆษณาเพื่อสังคมทั้งสี่คน
จางเย่ไม่ได้สนใจเรื่องอื่นๆ เขากังลใจอยู่แต่กับตัวปอดที่ประกอบขึ้นจากบุหรี่ ขยับไปมุมนี้ เลื่อนไปตรงนั้น ก็ยังไม่พอใจ
ไม่ถูก!
รู้สึกว่ามีอะไรไม่ถูกต้อง!
ตัวโมเดลเหมือนอย่างในโลกใบเดิม รูปร่างเหมือนกันแทบทุกประการ แต่กลับขาดความรู้สึกบางอย่างไป ปอดคู่หนึ่งซึ่งทำจากบุหรี่นับพันมารวมกัน แต่กลับไม่ให้ความรู้สึกว่าเป็นปอดเลยสักนิด จางเย่หมุนไปหมุนมา มองจากมุมอื่นๆ ใช้กล้องถ่ายภาพออกมาดูจากหลายๆ มุม แต่ก็ยังไม่ถูกต้องอยู่ดี!
สุดท้าย จางเย่พลันพบปัญหาเข้า!
ปัญหาอยู่ที่เรื่องมิติ ปอดชิ้นนี้ดูเป็นระเบียบเกินไป ตัวบุหรี่ที่ด้านหน้าควรจะเรียงตัวไม่เท่ากัน เมื่อเป็นระเบียบเช่นนี้ จึงกลายเป็นว่าขาดความลึกของตัวชิ้นงาน ทำให้ขาดอารมณ์ความรู้สึกไป
เสร็จกัน!
ได้เรื่องจนได้!
จางเย่สูดลมหายใจลึก ต้องยอมรับว่าความผิดครั้งนี้เป็นที่เขาเอง เขาคิดง่ายไปตอนที่สั่งทีมโมเดล จนละเลยเวลาที่ประกอบโมเดล ตอนแรกจางเย่จึงมองไม่เห็น แต่ตอนนี้สายไปแล้ว บุหรี่เชื่อมต่อกันด้วยกาว แก้ไขอะไรก็ไม่ได้แล้ว กาวแห้ง บุหรี่ติดกันแน่นทั้งหมด!
ซุนหานมองเขา "เกิดอะไรขึ้น?"
ทีมงานซึ่งเป็นหวัดอยู่ก็ว่า "อาจารย์จาง เกิดเรื่องอะไร?"
จางเย่สีหน้าไม่ดีนัก อธิบายว่า "ตัวแบบมีปัญหา งานชิ้นนี้ใช้ไม่ได้แล้ว ต้องปรับใหม่!" เรื่องนี้แสดงให้เห็นว่าการทำโฆษณานั้นยากเพียงไร ต่อให้ดูง่ายทำตามได้ง่าย แต่สุดท้ายกลับยากเย็น ทั้งต้องรื้อทำใหม่ทั้งหมด บางที..ไม่ได้รื้อแค่ครั้งเดียวด้วย!
ชรา "หา?"
เด็ก "อะไรนะ?"
ป่วย "นี่...นี่ก็ดีนี่นา"
พิการ "นั่นสิ มีอะไรเป็นปัญหาตรงไหนกัน?"
ทั้งหลายล้วนงุนงง
เวลาดึกดื่นมากแล้ว ใกล้เที่ยงคืนเต็มที พวกเขาใช้เวลาทำงานกันมาอย่างเร่งร้อนทั้งวัน สุดท้ายตอนนี้ ความพยายามนั้นกลายเป็นศูนย์เปล่า?
จางเย่กล่าวอย่างจริงจัง "ทำใหม่!"
ทุกคนสิ้นหวัง จบกัน งานนี้ไม่ทันแน่ หนึ่งวันไม่พอจริงๆด้วย ตอนนี้ยังไม่รู้เลยว่าโฆษณานี้หน้าตาจะเป็นอย่างไร แต่ว่าที่สำคัญ ตัวโมเดลที่จะใช้ในโฆษณากลับมีจุดผิดพลาด? นี่มันเติมไฟลงในน้ำมันแล้ว!
ซุนหานหน้าซีด "ทีมโมเดลกลับกันแล้ว แบบ แบบนี้จะทำยังไงล่ะ? บุหรี่ก็หมดแล้ว เราใช้ไปตอนแรกเยอะเกินไปแล้ว! แค่นๆ ใช้แบบนี้ไปเถอะ ให้งานเสร็จไปก่อน"
จางเย่ส่ายหน้า "ไม่ได้หรอก ถึงจะแต่งเอฟเฟคต์ก็ไม่มีทางดีขึ้นกว่านี้ ผมรู้ว่าทุกคนเหนื่อยแล้ว แต่ว่าทนกันอีกนิดนะ"
เด็กสาวที่เข้ามาฝึกงานกัดฟัน "หนูไปซื้อบุหรี่เอง! หนูรู้จักยี่ห้อนี้ เดี๋ยวลงไปดูหน่อยว่าใต้ตึกมีมินิมาร์ทยี่สิบสี่ชั่วโมงไหม!"
คนอื่นๆ ก็วุ่นวายกับงานต่อไป แต่เห็นได้ชัดว่าทุกคนกำลังสิ้นหวัง ไม่มีความหวังต่องานชิ้นนี้อีก ใช้เวลาทั้งวันทั้งคืนทำโมเดลชิ้นนี้กันตั้งหลายคน แต่ว่าตอนนี้เหลือกันไม่กี่คน ทั้งยังเหน็ดเหนื่อยสิ้นแรงเต็มที ทีมโมเดลก็กลับกันไปแล้ว จะทำยังไงดี? ถึงโต้รุ่งก็ไม่ทันหรอกนะ?






*-*-*-*-*-*-*-*-*-*-*-*-*-*-*-*






[Go To Next Chapter]( ./75.md)