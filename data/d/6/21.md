##บทที่ 521 : นักคณิตศาสตร์จางเย่!
ผิดทาง?


เหล่านักคณิตศาสตร์ล้วนเดินผิดทาง?


หวงหลิงหลิงรู้สึกจุกแทน อาจารย์จางช่างกล้าพูด!


เหล่านักคณิตศาสตร์คนอื่นๆ โกรธจนอยากจะตรงเข้าไปฟาดอยู่รอมร่อ โดยเฉพาะเหล่านักคณิตศาสตร์และเยาวชนตัวแทนของอเมริกา ไม่เคยพบกับคนที่ผยองพองขนเท่านี้มาก่อน!


ลูอิสทนฟังไม่ไหว ต้องออกปากเป็นภาษาอังกฤษประโยคหนึ่ง


ล่ามของทีมอเมริกาทำการแปลออกมา "ศาสตราจารย์ลูอิสกล่าวว่า ผมก็อยากจะฟังดู คุณมีแนวคิดอะไรกันแน่! คนทั้งโลกล้วนผิดทั้งหมด แปลว่าคุณมีวิธีการแก้ปัญหาใช่ไหม? พวกเราล้างหูรอรับฟัง!" นักแปลพูดจบ ก็ส่ายหน้ายิ้มเจื่อนไปด้วย


แต่จางเย่กลับพูดออกมาแค่สองคำ "สมการเส้นโค้งเชิงวงรีกับมอดูลาร์ฟอร์ม"


ลูอิสที่เดิมทีเตรียมจะโต้แย้งเขากลับ พอฟังคำนี้พลันนิ่งอึ้งไป ขมวดคิ้วครุ่นคิดเต็มที่ "มอดูลาร์ฟอร์ม?"


ซินหย่าพลันชะงักงันไปด้วยอีกคน


บรรดาผู้ชมหันมองหน้ากันไปมาด้วยความงุนงง ต่างก็ฟังกันไม่เข้าใจ


ต่อให้พวกเขาไม่เข้าใจ ทว่าเหล่านักคณิตศาสตร์กลับฟังรู้เรื่องในทันที วิธีการที่จากเย่พูดออกจากปาก เหล่านักคณิตศาสตร์ที่เคยทำการพิสูจน์ข้อความคาดการณ์นี้ล้วนไม่เคยทดลอง หรืออาจมีคนทำการทดลองแล้วแต่ไม่สำเร็จ สุดท้ายก็ทำอะไรไม่ได้ และมันก็ไม่ได้กลายเป็นกระแสหลักในการทำการทดลอง แม้แต่เรื่องความสัมพันธ์ของเส้นโค้งทั้งสองนั้น เหล่านักคณิตศาสตร์เองก็ไม่ค่อยชำนาญ เพียงแค่พอได้แตะๆ บ้าง ในโลกนี้คนที่รู้เรื่องทฤษฎีอันซับซ้อนเช่นนี้ นับได้แล้วมีไม่มาก!


หมายความว่าอย่างไร?


ที่ว่ารู้เรื่องเส้นโค้งเชิงวงรีกับมอดูลาร์ฟอร์ม?


ซินหย่าไม่เชื่อ แต่ก็อึ้งตะลึงอยู่บ้าง เพราะตั้งแต่ตอนแรก สิ่งที่จางเย่พูดถึงทั้งเรื่องทฤษฎีและแนวทางการคิด เป็นสิ่งที่อาจารย์ในภาควิชาภาษาจีนพูดอะไรออกมาไม่ได้แน่ๆ ทำให้เธอใจเต้นไปวูบ ให้ตายสิ ไอ้คนแซ่จางนี่คงไม่รู้เรื่องเลขคณิตจริงๆ หรอกนะ ใช่ไหม?


หานเหอเหนียนขมวดคิ้วเป็นปมแน่น นี่พูดทำข่มรึเปล่า?


คนอื่นๆ เองก็เห็นว่าจางเย่แค่โม้ไปเรื่อย และยิ่งโม้หนักข้อเข้าทุกที ทว่าคำพูดอันผยองของจางเย่นี้ กลับทำให้ทุกคนนึกสงสัยขึ้นมา สายตาจ้องมองสิ่งที่เขาเขียนออกมา


อย่างไรก็ตาม จางเย่ไม่ได้สนใจพวกเขาเลย ยังคงขยับปากกาเขียนต่อไป


……
（n+1）^3-3n = n^3+3n^2+1
（n+1）^3-3n^2 = n^3+3n+1
（n+1）^3-n^3 = 3n^2+3n+1
……
n^3+3n^2+1 ≠（n+1）^3
n^3+3n+1 ≠（n+1）^3
3n2+3n+1 ≠（n+1）^^3
……
n=1、2、3、4、5
n^3+3n^2+1 =5 ≠1
n^3+3n+1 = 5≠1
3n^2+3n+1 = 7≠1
……


กระดานแรกดูจะเขียนเนื้อหาข้ามไปข้ามมา


ลูอิสมองแวบหนึ่ง ส่ายหน้าช้าๆ


ซินหย่ากระพริบตาปริบๆ หมายความว่ายังไง? ทำไมถึงกระโดดมาช่วงคำนวณแล้วล่ะ? ไอ้ช่วงก่อนหน้าล่ะ? กฎข้ออื่นๆ ล่ะ?


จางเย่เขียนกระดานแผ่นแรกเต็มอย่างรวดเร็ว จากนั้นผลักออกไป ลากกระดานที่สองเข้ามา ไม่ต้องคิดอะไรก็เขียนต่ออย่างรวดเร็ว!


กระดานแผ่นที่สองกลับแตกต่างกับแผ่นแรก คล้ายกำลังขึ้นตอนใหม่ จางเย่เขียนสูตรและทำการพิสูจน์ทฤษฎีเป็นบทเล็กๆ ทฤษฎีที่เขาตั้งขึ้นมานี้ทำให้นักคณิตศาสตร์ไม่น้อยต้องตกตะลึง แต่กลับไม่ทราบว่าจางเย่ทำอะไรกันแน่!


หานเหอเหนียนงงัน "อะไรน่ะ?"


ศาสตราจารย์ผู้เฒ่าฝ่ายจีน "คำนวณสมการเชิงฟังก์ชั่นไปทำไม?"


ทางทีมอังกฤษถึงกับต้องเอ่ยปากชม "ฝ่ายจีนมียอดฝีมือเร้นกาย แม้แต่ในเหล่าผู้ชม กลับมีศาสตราจารย์ที่เก่งกาจขนาดนี้ด้วย!"


ทว่าทีมฝรั่งเศสกลับสงสัย "แต่เรื่องนี้มันเกี่ยวอะไรกับข้อความคาดการณ์ของเดล? ดูไม่ได้มีอะไรเกี่ยวข้องกันสักหน่อย เขาทำอะไรอยู่นะ?"


โดยไม่ทันรู้ตัว นักคณิตศาสตร์ที่เข้ามามุงเพิ่มจำนวนมากขึ้นเรื่อยๆ ไม่มีใครสนใจจะไปดูหัวข้อของประเทศอื่นๆ อีกต่อไป ทุกคนต่างเข้ามาลุมล้อมพื้นที่จัดงานของฝ่ายอเมริกา กระซิบกระซาบ บางคนถึงกับเอาปากกาออกมาคำนวณตามเพื่อพิสูจน์โดยไม่รู้ตัว


อู๋เจ๋อชิงยิ้มน้อยๆ


เหล่าผู้ชมเองก็ดูด้วยความงุนงงสับสน


เหล่ามือสมัครเล่นไม่ทราบว่าจางเย่กำลังเขียนอะไร ส่วนคนที่พอมีความรู้นั้นทราบว่าจางเย่กำลังคำนวณและพิสูจน์อะไร แต่ก็ไม่ทราบจุดประสงค์ อย่างไรก็ตาม ขณะนี้ทุกคนคงต้องยอมรับแล้วว่า อาจารย์ภาษาจีนของเป่ยต้าท่านนี้ แม่*เป็นนักคณิตศาสตร์จริงๆ!


เหล่านักคณิตศาสตร์ของฝ่ายจีนล้วนต้องขายหน้าแล้ว!


โดยเฉพาะนักคณิตศาสตร์หนุ่มที่ก่อนหน้านี้กล่าวหาว่าจางเย่โกงไปหลายรอบ สีหน้าเขาแดงเป็นไฟ เหมือนโดนตบจนหน้าบวมแดง หวนคิดไปถึงตอนที่จางเย่ย้อนเขากลับว่า ‘รู้ได้ยังว่าผมโกง’ ปุ๊บ ชายหนุ่มถึงกับรู้สึกว่ากำลังจนมุม โคตรอยากจะหนีไปให้พ้นๆ!


ที่แท้หมอนี่ไม่ได้โกงนี่หว่า!


ที่แท้ไอ้เลขห้าหลักนั่น หมอนี่คิดในใจจริงๆ!


ทำไมถึงได้มั่นใจขนาดนั้นกันนะ? บัดซบ! นักคณิตศาสตร์ที่แค่ยกมือโดยไม่คิดอะไรก็ทำการพิสูจน์ทฤษฎีคณิตศาสตร์ชั้นสูงที่ไม่เคยมีใครคิดมาก่อน ยังต้องใช้เครื่องคิดเลขที่ไหนมาคำนวณเลขห้าหลักกันฟะ! ถึงโง่ขนาดไหนก็ยังรู้! อีกฝ่ายไม่จำเป็นต้องลำบาก! ไม่จำเป็นเลย! ก็แค่เลขห้าหลักคูณเลขห้าหลัก จะซับซ้อนขนาดไหนเชียว ต่อหน้าคนระดับนี้ ไม่นับเป็นปัญหาอะไร!


ในกลุ่มผู้ชมรอบนอก อาสาสมัครนักศึกษาหญิงที่รับผิดชอบเกมคณิตศาสตร์ก่อนหน้านี้กำลังจ้องจนตาแทบถลนออกจากเบ้า จางเย่กำลังคิดอะไร เธอดูไม่รู้เรื่องหรอก แต่เมื่อเห็นสายตาของเหล่านักคณิตศาสตร์ท่านอื่นๆ แล้ว เธอทราบแน่แก่ใจ ตัวเธอปรักปรำจางเย่ผิดไปแล้ว! โกง? เครื่องคิดเลข? แค่หวนคิด เธอก็อับอายจนหน้าเขียวคล้ำ ได้แต่ก้มหน้ายิ้มเจื่อนๆ ขายหน้าหนักมาก!


จางเย่ทำขายหน้า?


มาถึงตอนนี้ พวกเขาต่างหากที่ขายหน้า!


เหล่าผู้ชมซุบซิบกันเซ็งแซ่


"เขียนอะไรน่ะ?"


"ไม่รู้สิ"


"ดูสุดยอดเลยเนอะ!"


"เชี่* อาจารย์จางดุขนาดนี้เชียว!"


หวงหลิงหลิงตื่นเต้นจนเก็บอาการไม่อยู่ เผลอกำมือน้อยๆ แน่น พยายามยืนอยู่ข้างๆ จางเย่โดยไม่กล้าหายใจแรง กลัวว่าตนเองจะรบกวนสมาธิของจางเย่


หวงเหลยเหล่ยก็ตื่นตะลึงเช่นกัน อาจารย์จางช่างร้ายกาจ!


เขียนเต็มกระดานแผ่นที่สองแล้ว


ยี่สิบนาทีผ่านไป เต็มแผ่นที่สาม


สิบกว่านาทีต่อมา กระดานแผ่นที่สี่ก็เต็ม


จางเย่ในขณะนี้ดูยิ่งใหญ่อหังการ ดูสูงสง่าทรงภูมิ!


คนไม่เพียงสง่าแต่ยังปล่อยตัวตามสบาย อักษรเองก็เช่นกัน ลายมือเขาเดิมทีนับว่าเป็นชั้นหนึ่ง เขียนสูตรเขียนเลขใช้ตัวอักษรที่งดงามวิจิตรเกินบรรยาย ตัวเลขและอักษรนั้น ผู้ชมมองแล้วรู้สึกเหมือนจางเย่กำลังวาดภาพ มือตวัดอักษรก็ปรากฏ ภาพงดงามที่สุดขึ้นได้ ทั้งยังคล้ายจะโลดแล่นออกมาราวกับมีชีวิต!


แผ่นที่ห้า…


แผ่นที่หก…


แผ่นที่เจ็ด…


เวลาผ่านไปนานขึ้นเรื่อยๆ เหล่านักคณิตศาสตร์ยิ่งปรากฏประกายตาสงสัยลึกล้ำยิ่งขึ้น พวกเขายังไม่เข้าใจว่าจางเย่ทำอะไร ไหนว่าจะใช้เส้นโค้งเชิงวงไม่ใช่หรือ? ไหนมอดูลาร์ของนายน่ะ? ทำไมไม่เห็นเลยล่ะ! แถมไอ้ทฤษฎีเล็กๆ ที่พิสูจน์ออกมานี่อีก ดูยังไงก็ไม่เห็นจะเกี่ยวกับข้อความคาดการณ์ของเดลเลย! ผ่านไปเจ็ดแผ่นแล้ว ทฤษฎีก็พิสูจน์ออกมาเยอะแล้ว ก็ยังไม่เห็นประโยชน์เลยสักนิด!


ซินหย่าขยับมายืนอยู่ข้างๆ อู๋เจ๋อชิงแล้วกระซิบ "เจ๊อู๋ ทำไมเขา..."


อู๋เจ๋อชิงไม่รอให้เธอพูดจบก็ส่ายหน้า คลี่ยิ้ม "ฉันก็ไม่รู้"


"ระดับทักษะคณิตศาสตร์สูงระดับนี้ ทำไมเธอไม่รู้ล่ะ!" ซินหย่ารู้สึกเหมือนโดนหลอก พ่นหายใจแรงพรืด "ตอนนี้เขาเขียนสูตรพวกนั้น ถึงให้เวลาฉันทั้งวันก็ยังคิดไม่ออกเลยนะ แต่เขาน่ะเหรอ? เพิ่งใช้เวลาแค่ชั่วโมงกว่า? ทั่วโลกมีคนทำได้แบบนี้กี่คนกัน!"


อู๋เจ๋อชิงหัวเราะคิก "ฉันไม่รู้จริงๆ ว่าเขารู้เรื่องนี้ด้วย"


วังอี้หมิงพูดขึ้นบ้าง "พวกคุณว่า...เขาคงจะพิสูจน์ข้อความคาดการณ์ของเดลไม่ได้จริงๆ หรอก ใช่ไหม?"


"ไม่มีทาง" หานเหอเหนียนร่วมวงด้วยอีกคน "สูตรพวกนี้ไร้ต้นไร้ปลาย ผมยอมรับว่าเขาน่ะคำนวณคิดออกมาได้ยอดเยี่ยม ทว่าแม้แต่ในระดับโลก เรื่องพวกนี้ก็ยังไม่มีใครเห็นว่ามันเกี่ยวข้องกันเลย เส้นโค้งรูปไข่กับมอดูลาร์ฟอร์มที่เขาว่าก็ยังไม่เห็น!"


เรื่องนี้คือคำถามของเหล่านักคณิตศาสตร์ทุกคน นายทำอะไรน่ะ? จะพิสูจน์จริงๆ รึเปล่า? หรือว่ากำลังอวดทักษะเลขคณิตตอนนี้กันแน่!


ความตื่นตระหนกตอนเริ่มแรก ค่อยๆ สงบลงทีละน้อย


เหล่านักคณิตศาสตร์อเมริกันหัวเราะ ล้วนเป็นเสียงหัวเราะที่สิ้นหวังสิ้นดี เขาคนนี้มีทักษะในระดับสูงก็จริง แต่ดันพยายามเกินความสามารถตนมากไป เล่นเอาฟังก์ชั่นกับสูตรพวกนี้ออกมาเยอะแยะ ก็ไม่มีทางพิสูจน์ข้อความคาดการณ์ของเดลได้หรอก เสียแรงเปล่า!


นักคณิตศาสตร์ชาวเกาหลี "เขาทำไม่ได้หรอก"


"อือ มั่วเกินไปแล้ว" ชายญี่ป่นวัยสามสิบกว่าบอก


นักคณิตศาสตร์ญี่ปุ่นอีกคนก็ว่า "ตัวเขาเองก็งงๆ แล้วรึเปล่าน่ะ ทำอะไรเนี่ย?"


"จำนวนขั้นการคำนวณมหาศาล คนคนเดียวจะไปคิดได้ยังไงไหว อย่างน้อยๆ ก็ต้องใช้ความพยายามของทั้งทีมถึงจะได้ ตอนนี้เขาเดินมาถึงท่อนนี้ ยิ่งวุ่นวายขึ้นเรื่อยๆ แน่" ฝ่ายเยอรมันยังต้องส่ายหน้า




……




มั่ว?


เหอๆ


จางเย่ได้ยินทั้งหมด ทำเพียงหัวเราะ ปากกาไม่ได้หยุดขยับ มือหนึ่งล้วงกระเป๋า อีกมือทำการคิดคำนวณสูตรที่พวกเขาไม่เข้าใจทีละบท ทั้งทุกสูตรล้วนทำการเสริมระบุตัวแทนไว้ด้วยเลข (1) (2) (3) ดูวุ่นวายสุดๆ จริงนั่นแหละ แต่จางเย่รู้กระจ่างแก่ใจ เขาน่ะจริงจังมาโดยตลอด ข้อความคาดการณ์ของเดล? ทฤษฎีบทสุดท้ายของแฟร์มาต์บทนี้ อย่างอื่นจางเย่ไม่ทราบ แต่ว่าบนโลกใบนี้ จางเย่คือคนที่เข้าใจทฤษฎีบทนี้ที่สุดแล้ว!


ทันใดนั้น บนกระดานแผ่นที่เก้า จางเย่สูดลมหายใจลึก สะบัดข้อมือที่กำลังปวดเมื่อย ก่อนวาดปากกาอีกครั้ง ภาพที่ปรากฏออกมานี้ทำให้ฝูงชนด้านหลังต้องพูดคุยกันอย่างออกรส!


"เฮ้ย!" ซินหย่าชะงัก


วังอี้หมิง "เส้นโค้งเชิงวงรีมาแล้ว!"


หานเหอเหนียนถาม "ศาสตราจารย์วัง เขาทำอะไรอยู่เหรอครับ?"


วังอี้หมิงมองพลางส่ายหน้า "หือ? ทำไมตัดออกมาแบบนั้นล่ะ? ถ้าเกิดเป็นแบบนี้ จะเท่ากับว่าโครงสร้างนี้ขาดเหตุผลรองรับ มันไม่มีสูตรที่เกี่ยวข้อง จุดโค้งแรกของเส้นโค้งนี้จะเขียนออกมาไม่ได้นะ!"


นักคณิตศาสตร์หญิงทีมอังกฤษทนดูไม่ได้ "NO！ข้อนี้พิสูจน์ไม่ได้!"


ลูอิสกับเดวิดมีสายตาไม่เห็นด้วย ทราบว่าชายหนุ่มชาวจีนนั้นมาถึงตรงนี้ ต้องไปต่อไม่รอด!


หวงหลิงหลิงรู้สึกกระวนกระวาย เธอเห็นปฏิกิริยาของนักคณิตศาสตร์คนอื่นๆ ก็ทราบว่านี่ไม่ใช่เรื่องดี พลอยวิตกกังวลขึ้นมา "อา อาจารย์จาง..."


ทุกคนต่างทราบว่าจางเย่เดินมาสุดทางแล้ว ผ่านจุดนี้ไปไม่ได้หรอก!


จางเย่หยุดมือลงจริงๆ ทว่าขณะนั้นเอง เขากลับเดินออกมาอีกสิบกว่าเมตรมาถึงกระดานแผ่นที่สองที่เขาเขียนไว้ ยิ้มน้อยๆ ก่อนเขียนเครื่องหมายลงไปครั้งหนึ่ง หมุนตัว กลับไปที่กระดานแผ่นล่าสุดที่เขียนเส้นโค้งนั้น เติมเลข (1) ลงไป จากนั้น ถึงเดินไปยังสูตรหมายเลข (1) บนกระดานแผ่นที่สองที่ไม่มีใครทราบว่าใช้ทำอะไร หยิบยกออกมาขีดๆ เขียนๆ ต่ออีกนิดหน่อย คำถามที่ก่อนหน้านี้ดูจะเป็นไปไม่ได้ กลับได้รับการพิสูจน์แล้ว!


ภาพนี้ชวนให้ทุกคนต้องตะลึงงัน!


ซินหย่าสั่นสะท้าน "อะไรนะ?"


ต่อจากนั้น จางเย่เขียนอีกหลายคำ ก่อนกลับไปยังทฤษฎีที่พิสูจน์ไว้ก่อนหน้า ทำการโน้ตเอาไว้อย่างเดิม หยิบยกไปใช้บนกระดานแผ่นที่สามที่ทำการพิสูจน์ไว้แล้ว ดึง (2) ออกมา จากนั้นหมุนตัวอีกครั้งกลับไปหาสูตรลำดับที่ (3) (4) ในกระดานแผ่นที่สี่ ซึ่งจางเย่หยิบยกออกมาอย่างง่ายดาย นำมาประกอบเข้าด้วยกัน ตัวสมการฟังก์ชั่นนี้ก็เสร็จสมบูรณ์!


ผลลัพธ์ออกมาแล้ว!


การคำนวณเสร็จสิ้น เป็นจริง!


วังอี้หมิงตื่นตะลึงอยู่ตรงนั้นเอง "พิสูจน์แล้ว!"


หานเหอเหนียนตะลึงงัน "บัดซบ! แบบนี้ก็ได้เหรอ!"


ลูอิสกับเดวิดลุกขึ้นยืนพรวด!


นักคณิตศาสตร์ของทีมอเมริกาสีหน้าเปลี่ยนไป "นี่มัน..."


นักคณิตศาสตร์หญิงของอังกฤษร้องลั่น “OH! MY GOD!”


ทีละคน ทีละคน นักคณิตศาสตร์ในงานนั้นล้วนแต่อ่านเข้าใจแล้ว ต่างก็ต้องตื่นตะลึง สูดลมหายใจหนาวเหน็บ! ชายหนุ่มชาวจีนทำการพิสูจน์ก้าวนี้ เป็นที่น่าตื่นตกใจเกินไป! เขาเลือกเดินทางเส้นที่ไม่เคยมีใครผ่าน ทั้งยังเป็นหนทางแปลกประหลาดและน่าอัศจรรย์! ทุกคนทราบกระจ่างแล้วว่า ปัญหาความคาดการณ์ของเดล ถูกข้อพิสูจน์ของชายหนุ่มคนนี้ผลักดันไปอีกก้าวใหญ่!


ไม่ใช้ก้าวเล็ก!


แต่เป็นก้าวใหญ่เชียวแหละ!


เป็นก้าวที่สำคัญ!






*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./22.md)