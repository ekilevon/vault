##บทที่ 566 : เรื่องแดงแล้ว!
คำสั่งพักงานและระงับการสอนของจางเย่ถูกประกาศขึ้นบนหน้าเว็บไซต์หลักของเป่ยต้าโดยไม่มีคำอธิบายหรือเหตุผลใดๆ ทั้งสิ้น เพียงแต่ประกาศตัวคำสั่งลงโทษเท่านั้น ยิ่งไปกว่านั้นยังประกาศในตำแหน่งที่มองเห็นได้ชัดเจน กินพื้นที่หน้าเว็บเพจไปไม่น้อย
ชาวเน็ตที่ผ่านไปผ่านมาเห็นพอดี
"หือ?"
"จางเย่?"
"ระงับการสอน? ทำไมกัน?"
"วันนี้เป่ยต้าเปิดเทอมวันแรกนี่? ทำไมถึงได้สั่งพักงานจางเย่กะทันหันแบบนี้ล่ะ? ฉันรอคลิปการสอนของเขาอยู่เลยนะเนี่ย เกิดอะไรขึ้น?"
"ฉันก็ไม่รู้เหมือนกัน"
"มีเด็กเป่ยต้าไหม? ออกมาเมาท์หน่อยสิ"
"นั่นสิ ใครรู้บ้างว่าเกิดอะไรขึ้น?"
ข่าวแพร่กระจายไปทั่วทั้งเวยป๋อเทียปาและเว็บบอร์ดอื่นๆ คนผ่านไปผ่านมาเริ่มมาออกัน ล้วนงุนงงกับการกระทำของเป่ยต้า สับสนจนไม่รู้จะอย่างไรดี เพิ่งเปิดเรียนได้วันเดียว ยังไม่ทันได้เปิดสอน ทำไมถึงได้ระงับการสอนไปแล้วล่ะ?
สหายของจางเย่หลายคนออกหน้า
เหยาเจี้ยนไฉโพสต์เวยป๋อ "ทำไมกัน?"
ต่งซานซานออกมาคอมเมนต์ด้วยเครื่องหมายอัศเจรีย์ขนาดใหญ่
ฉือซิ่วฟาง ศิลปินละครตลกออกมาโพสต์ "จางน้อยเกิดอะไรขึ้น? เรื่องใหญ่อย่างนั้นเหรอ? ไม่งั้นคงไม่ต้องถึงขั้นพักงานนี่นา?"
ชาวเน็ตคนหนึ่ง "นั่นสิ ตารางเรียนจัดไว้ล่วงหน้า โดยเฉพาะวิชาเลือก นักศึกษาต้องลงทะเบียนเรียนกันก่อนแล้ว ถูกสั่งปิดคราวนี้ สงสัยต้องเปลืองแรงไปกับการจัดการลงทะเบียนใหม่แน่ นักศึกษาเองจะแก้ไขก็ไม่ง่าย วุ่นวายกันหมดแน่นอน ทำไมถึงได้สั่งพักงานกันนะ? อาจารย์จางทำอะไรอีกแล้ว? หมอนี่ก่อเร่องในเป่ยต้าอีกแล้วเหรอ?"
ชาวเน็ตล้วนสงสัยกันสุดๆ
ทันใดนั้น มีชาวเน็ตบางส่วนออกมาโวย!
"เชี่* ดู CCTV เร็ว!"
"เร็วเข้าๆ!"
"เชี่* เป่ยต้าเกิดเรื่องแล้ว!"
"ฝ่ายการต่างประเทศให้สัมภาษณ์นักข่าวแล้ว! ฟังเร็ว!"
พวกเขาออกมาตะโกนโหวกเหวก ชาวเน็ตหลายคนรีบเปิดทีวี บางที่ช้าหน่อย ตามไม่ทันช่วงหน้า ได้แต่ฟังตั้งแต่ตอนกลางเป็นต้นไป


……


ครึ่งนาทีก่อน
ขณะนี้ช่อง CCTV1 กำลังถ่ายทอดสด เลนส์กล้องอยู่ที่ห้องแถลงข่าว ฝ่ายสื่อประชาสัมพันธ์กำลังตอบคำถามนักข่าวในการแถลงข่าวเมื่อตอนบ่าย ตอบคำถามเรื่องประเด็นล่าสุดและเรื่องความร่วมมือแลกเปลี่ยนระหว่างประเทศญี่ปุ่นกับจีน รวมถึงเรื่องคณะเยี่ยมชม ทั้งเรื่องการมาถึงของบริษัทจากประเทศญี่ปุ่น การควบคุมมลพิษ กำหนดการงานอื่นๆ ยังมีเรื่องที่ทั้งสองประเทศจะร่วมมือกันต่อไปในอนาคต ในงานมีทั้งนักข่าวของสื่อในประเทศจีนรวมถึงยุโรปและอเมริกา
คำถามในช่วงแรกเป็นไปอย่างเรียบเรื่อย นักข่าวต่างประเทศค่อนข้างสงบปากสงบคำ ไม่มีคำถามร้ายกาจอะไรมากนัก รวมถึงไม่ได้พยายามเจาะประเด็นอ่อนไหว
ขณะนั้นเอง นักข่าวญี่ปุ่นที่เพิ่งได้รับสายพลันเปลี่ยนท่าทีไป เขายกมือขึ้นขอถาม แต่ว่าโฆษกไม่เรียกเขา เขาลุกขึ้นขัดนักข่าวจีนที่กำลังจะพูดโดยไม่สนใจกฎ พูดเป็นภาษาจีนอย่างคล่องแคล่ว "ผมเพิ่งได้ข่าวว่าตัวแทนคณะผู้มาเยือนของประเทศเราโดนนักศึกษาของเป่ยต้า โดยการนำของอาจารย์จากเป่ยต้า ประณามอย่างรุนแรง พวกเขาทั้งใช้คำพูดดูหมิ่นประณามทั้งยังโจมตีตัวบุคคล ท่านโฆษกกรุณาให้คำอธิบายกับเรื่องนี้ด้วยครับ ประเทศจีนรับแขกเช่นนี้หรือ?"
คำนี้พอหลุดออกมา นักข่าวในงานต้องตะลึง!
ประณาม?
โจมตีตัวบุคคล?
เป็นไปไม่ได้น่า! มั่วรึเปล่า?
ไม่เพียงนักข่าวจีน แม้แต่เหล่านักข่าวต่างประเทศ ปฏิกิริยาแรกคือความไม่อยากจะเชื่อ พวกเขาคิดว่าคนผู้นี้เพียงได้ยินข่าวลืออะไรมาเท่านั้น มหาวิทยาลัยปักกิ่งเป็นสถานที่แบบไหน? เป็นสถาบันการศึกษาที่ดีที่สุด ทรงเกียรติที่สุดของประเทศจีน ที่ซึ่งอาจารย์และนักศึกษาชั้นยอดรวมตัวกัน มีระดับมาตรฐานสูงส่งเชียวนะ! ถ้าคณะทางการเมืองไปเยือน จะมีใครกล้าไปด่า? จะมีใครด่าไปเพื่ออะไร? อาจารย์นำนักศึกษานับพันออกมาด่าจะเป็นไปได้อย่างไร? เรื่องนี้ไม่เคยได้ยินสักนิด ต่อให้ใช้เท้าคิดก็ยังรู้ว่าเป็นไปไม่ได้!
นักข่าวหญิงชาวจีนหัวเราะเบาๆ "เขาละเมอเหรอคะ? หมายความว่ายังไงกัน?"
นักข่าวชายส่ายหน้า "เขาคิดว่านี่เป็นประเทศทางตะวันตกหรือไง ที่ออกมาก่อม็อบออกมาปารองเท้าได้ง่ายๆ มีคนมาด่าเป็นพัน? ตลกร้ายชัดๆ!"
"นั่นสิ อาจารย์ของเป่ยต้ายังจะ..."
ประโยคนี้พูดไม่ทันจบ นักข่าวจีนที่ออกมาพูดก็ตะลึงเอง ตะโกนลั่น "เอ๋! ดูสิ! ดูสิดู! จางเย่...เป็นอาจารย์ของเป่ยต้าหรือชิงหัวนะ?"
นักข่าวหญิงตกใจ "...จางเย่สอนอยู่ที่เป่ยต้าค่ะ!"
นักข่าวชายคนนั้นสีหน้าตื่นตระหนก "ใช่แล้ว! อาจารย์ของเป่ยต้า!"
นักข่าวหนุ่มสบถ "ทำไมลืมหมอนี่ไปได้กันนะ!"
"อะไรนะ!?"
นักข่าวจีนในงานแถลงข่าวนั้น บ้างเป็นสายข่าวสังคม บ้างเป็นข่าวต่างประเทศ บ้างมีความถนัดในแง่อื่นๆ แต่ว่าถึงจะไม่มีใครเป็นนักข่าวบันเทิง แต่กลับไม่มีใครไม่คุ้นชื่อจางเย่ ถ้าเกิดนักข่าวญี่ปุ่นพูดถึงสถาบันอื่นอย่างมหาวิทยาลัยประชาชน ชิงหัว หรือฟู่ต้าน เหล่านักข่าวคงไม่มีใครเชื่อ ถึงขั้นกล้ารับประกันได้ว่าเป็นข่าวลือ แต่พอบอกว่าเป็นมหาวิทยาลัยเป่ยต้า จางเย่ตัววิเศษก็เป็นอาจารย์อยู่ที่นั่น! พอเอาสองเรื่องนี้มารวมกัน พวกเขาล้วนต้องตระหนกในผลลัพธ์ที่ได้!
อาจจะจริง!
เรื่องนี้อาจจะไม่ใช่แค่ข่าวลือ!
มีตัวเม่นอย่างจางเย่ เกิดเรื่องอะไรมาแม่*ก็ไม่น่าแปลก!
บนเวที โฆษกไม่สนใจคำถามของญี่ปุ่น แต่มองไปยังนักข่าวที่เพิ่งถูกเรียกชื่อซึ่งสมควรได้คำถาม "เชิญกล่าว"
นักข่าวญี่ปุ่นโมโห "กรุณาตอบคำถามผมด้วยครับ"
โฆษกของฝ่ายจีนมองเขาแวบหนึ่ง "อันดับแรก ผมเรียกนักข่าวท่านนี้แล้ว คุณขัดขึ้นมา เรียกว่าไม่มีมารยาทมาก ข้อสอง เรื่องที่คุณแย้งขึ้นมา ทางผมยังไม่ได้รับรายงานสถานการณ์ที่เกิดขึ้นแน่ชัด เมื่อได้รับข่าวแล้ว ผมจึงจะตอบคำถามของคุณได้ครับ"
การแถลงข่าวดำเนินต่อไป
นักข่าวของญี่ปุ่นได้แต่นั่งลงด้วยความขุ่นเคือง!


……


ในอินเทอร์เน็ต
CCTV ถ่ายทอดสดไปทั่วประเทศ!
เหล่าประชาชนที่มองการถ่ายทอดสดกันนับไม่ถ้วน ล้วนแต่ต้องตาค้าง!
"เกิดเรื่องแล้ว!"
"คราวนี้เป่ยต้าทำไมดุจัง?"
"เชี่* จริงหรือเล่นเนี่ย!"
"ข่าวลือหรือเปล่า? เรื่องแบบนี้เกิดในจีนได้ด้วยเหรอ? น้องสาวนายเถอะ! ฉันข้ามมิติมาไหม? ทำไมฟังแล้วนึกภาพไม่ออกเลยยะ!"
จากนั้น มีคนร่วมออกมานำเสนอข่าวที่เป่ยต้าเพิ่งออกมาทางหน้าเว็บ -- จางเย่ถูกพักการสอน!
"จางเย่!"
"สวรรค์! จางเย่อีกแล้ว!"
"ใครก็ได้บอกทีว่าเกิดอะไรขึ้น!"
"พี่น้องเป่ยต้ายังอยู่กันไหม!"
"อาจารย์จางทำไมถึงเรียกลมเรียกฝนอีกแล้วล่ะ?"
"หา มีคลิปออกมาแล้ว เจอลิงก์แปะให้ด้านล่าง!"
คนมุงยิ่งมากขึ้นเรื่อยๆ เห็นข่าวนี้แล้ว หลายคนรีบกรูกันเข้าไปอย่างผึ้ง พอเปิดคลิปนี้ดู เป็นคลิปสั้นๆ จากมือถือ ภาพดูไม่ชัดนัก แต่ว่าก็ยังได้ยินเสียงอย่างชัดเจน ตั้งใจดูก็มองออก ตั้งใจฟังก็ได้ยินชัด


……


ภาพเริ่มต้น เป็นที่หน้าทะเลสาบ
เป็นทะเลสาบเทียมเว่ยหมิงที่ใหญ่ที่สุดของเป่ยต้า รถบัสจำนวนมากจอดอยู่ด้านนอก ภาพดูสับสนวุ่นวาย มีนักศึกษาร้องฮือกันด้วยความโมโห
"กลับไปให้หมด! นี่มันเรื่องอะไร! นี่วันอะไรกัน! โอกาสสำคัญแบบนี้ ทำไมถึงวุ่นวายขนาดนี้!"
"พวกเขาด่าเราก่อน!"
"เธออยู่ภาคไหน? ปีไหน?"
"ถ่ายอะไรของเธอ!"
"หุบปากให้ฉันเดี๋ยวนี้!
"อาจารย์ป๋าย!"
ป๋ายอี้ตะคอกใส่เหล่านักศึกษาของเป่ยต้า
จากบทสนทนา ชาวเน็ตที่ได้ชมล้วนแต่เข้าใจ เป็นตอนที่เหล่าคณะตัวแทนจากญี่ปุ่นมีปัญหากับเด็กเป่ยต้านั่นเอง
ฉากต่อมา คือการบรรยาย
เริ่มที่เหยียนเจี้ยนเทา ต่อด้วยป๋ายอี้
พวกเราล้าหลัง พวกเราต้องรู้จักเคารพ ต้องรู้จักให้อภัย บลาๆๆๆ มีแต่แนวคิดที่ฟังแล้วให้ทุกคนเก็บเงียบเอาไว้ จากนั้น จางเย่ขึ้นเวที ถือสคริปต์ลังเลอยู่หลายครั้ง ก่อนวางสคริปต์สุนทรพจน์เชิงวิชาการลงบนโต๊ะ!
"ถุย!"
"ทำไมผมต้องให้อภัยคุณ! ญี่ปุ่น!"


……


"บอยคอตสินค้าญี่ปุ่น...คือความรักชาติ!"
"ประณามประเทศญี่ปุ่น...คือความรักชาติ!"
"ด่าคนที่ไม่ยอมให้พวกเราประณามญี่ปุ่น...คือความรักชาติ!"
"ด่าคนถูกต้องไหม? ไม่ถูกต้อง! แต่ขอโทษทีเถอะ! พวกเราน่ะไม่มีภูมิหลังอันใด พวกเราน่ะไร้ความสูงส่งอะไร แต่ว่านี่แหละคือพวกเรา นี่คือวิธีการรักชาติของพวกเราเหล่าสามัญชนคนธรรมดา! นี่แหละคือพวกเรา! นี่คือความรักชาติของสามัญชนคนต่ำต้อย!"


……


"เมื่อคุณใกล้เข้ามา"
"โปรดฟังให้ชัด"
"ใบไม้ที่สั่นไหว คือฉันที่รอคอยอย่างจริงใจ"
"ท้ายที่สุดเมื่อคุณเดินผ่านไป?"
"ที่ร่วงหล่นเคลียแผ่นหลังของคุณ สหายเอ๋ย นั่นไม่ใช่กลีบดอกไม้ แต่เป็นฉัน ที่กล่าวกับคุณเบาๆ ...หน้า-โง่!"


……


สองคำนี้พอหลุดออกมา เหล่าชาวเน็ตที่นั่งอยู่น้าคอมพิวเตอร์ก็คล้ายเดือดดาลขึ้นฉับพลัน เลือดในอกระเบิดออกมาทันที!
คลิปนี้มาถึงจุดสูงสุด!
นักศึกษาของเป่ยต้าทั้งหมดลุกฮือขึ้น!
"หน้าโง่!"
"หน้าโง่!"
"หน้าโง่!"
ฉากนี้ ได้แต่ใช้คำว่าบ้าคลั่งมาบรรยาย!
อินเทอร์เน็ตเองก็ระเบิดแล้ว พวกเขาในที่สุดก็ทราบกระจ่างว่าเป่ยต้าเกิดอะไรขึ้น! จริงๆ ด้วย! จางเย่นำนักศึกษานับพันออกมาด่าคนจริงๆ! ก่อนหน้านี้พวกเขารู้ว่าจางเย่เป็นตัวกวนยิ่งกว่ากวน คลั่งชาติยิ่งกว่าคลั่ง ทราบว่าเขาบังอาจเหิมหาญ ไม่กลัวฟ้ากลัวดิน แต่ว่าเห็นคลิปตรงหน้า พวกเขาเห็นว่าตัวเองแม่*ยังประเมินความกล้าของจางเย่ต่ำไป! ไม่ใช่เรื่องของกล้าไม่กล้าแล้ว นี่มันขวัญเทียมฟ้าไปแล้ว! ความกล้าของจางเย่ แม้แต่แผ่นดินยังรับไว้ไม่อยู่!
ตื่นตาตื่นใจเป็นบ้า!
แทบจะไม่กล้ามองตรงๆ!
ชาวเน็ตนับไม่ถ้วนมองกันตาค้างแทบถลน!
ทันใดนั้น นักศึกษาคนหนึ่งของชิงหัวก็โพสต์ในเวยป๋อ "หนุ่มเป่ยต้าสุดยอด!"
นักศึกษาจากมหาวิทยาลัยประชาชนวิจารณ์ "มหาวิทยาลัยประชาชนขอชมเชย! ด่าได้ดี! พวกคุณทำได้เยี่ยม! พวกคุณทำได้ยอดเยี่ยมมาก!"
มหาวิทยาลัยนานกิงมีทั้งเหล่านักศึกษาปีหนึ่งปีสองนับหลายสิบคนโพสต์ให้กำลังใจในเวยป๋อ "ขอให้กำลังใจชาวเป่ยต้า! สุดยอด!"
เหล่านักศึกษามหาวิทยาลัยออกมาตอบรับกระแส ล้วนออกมาโบกมือชื่นชมเกรียวกราว!




*-*-*-*-*-*-*-*-*-*-*-*-*-*-*-*-*




[Go To Next Chapter]( ./67.md)