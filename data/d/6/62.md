##บทที่ 562 : เสียงตะโกนลั่นหอประชุม!
เสียงฮือฮา!


ความตกตะลึง!


หอประชุมร้อยปีถูกเสียงของจางเย่ปั่นป่วนจนวุ่นวาย!


ป๋ายอี้โมโหสุดขีด "ไอ้บ้านี่ มันต้องบ้าไปแล้วชัดๆ!"


นักข่าวหญิงจากญี่ปุ่นโมโหเดือดจนตัวสั่น "พวกเราขอประท้วง! นี่คือการหมิ่นประมาท! นี่คือการโจมตีตัวบุคคลอย่างต่ำช้า!"


นักข่าวของฝ่ายจีนกลับมาคึกคักกว่าใคร กล้องจับภาพใบหน้าของจางเย่ไม่วางตา ใบหน้าพวกเขาเต็มไปด้วยความพึงพอใจ แต่เหล่านักข่าวของฝ่ายญี่ปุ่นนั้นกลับแสดงความขุ่นเคือง คล้ายถูกดูหมิ่นหยามหยันอย่างรุนแรง ไม่อยากจะเชื่อว่าในโอกาสที่เป็นทางการเช่นนี้กลับมีคนออกหน้ามาด่าประเทศของพวกเขา!


"หมอนั่นทำไมเป็นแบบนี้!"


"อาศัยอะไรมาด่าพวกเรา!"


"รู้ตัวรึเปล่าว่าพูดอะไรออกมา? หา!"


นักศึกษาของโตไดโมโหหนักยิ่งกว่า!


เหล่าผู้บริหารของเป่ยต้ามองตากันด้วยความมึนงง!


มัตสึโมโตะกับเหล่าคณะผู้เยี่ยมชมสีหน้าเรียบนิ่ง ปากถกเถียงกันอย่างจริงจัง!


เจ้าหน้าที่ของฝ่ายจีนตื่นตะลึงสุดๆ ไม่ทราบว่าควรจะพูดอย่างไรดี!


อาจารย์ภาควิชาภาษาญี่ปุ่นของเป่ยต้าสบถออกมา "หาที่ตายแล้วไหมล่ะ!"


เจ้าหน้าที่ในสำนักอธิการบดีของเป่ยต้าสบถ "อาศัยอะไรพูดน่ะ! สงครามตอนนั้นเกี่ยวอะไรกับประชาชนของญี่ปุ่น? อย่าให้เขาพูดต่อ! ลากตัวลงมา! ตัดไมค์ซะ!"


มีบางคนรู้สึกว่าเป่ยต้าที่มีชื่อเสียงมาร้อยปี ในฐานะสถาบันการศึกษาอันดับหนึ่งของประเทศ กลับเชิญนักเลงอย่างจางเย่มาสอนหนังสือที่นี่ได้..นับเป็นความผิดพลาดที่ใหญ่เทียมฟ้า! ไม่ว่าจางเย่มีความสามารถแค่ไหน ไม่ว่าเขาจะมีผลงานวิชาการมากเพียงใด แต่ ‘ความเป็นแบบอย่าง’ ของจางเย่นั้นไม่มีเลยสักนิดเดียว! เชิญเขามา คือการตัดสินใจที่ผิดพลาดที่สุดของเป่ยต้า! จางเย่ทำความผิดครั้งใหญ่คราวนี้ ชัดเจนว่าทำให้เป่ยต้าต้องเผชิญกับสถานการณ์ง่อนแง่น! ต้องทำให้พวกเขาถูกตำหนิจากทุกประเทศอย่างแน่นอน!


อย่างไรก็ตาม จางเย่ยังคงพูดต่อไป!


การบรรยายของเขายังไม่จบ!


ได้ยินแต่เสียงของจางเย่พูดอย่างชัดถ้อยชัดคำชวนสะท้าน "ตอนนี้มีหลายคนกำลังบอกว่า การด่ากันนั้นไม่ถูกต้อง ญี่ปุ่นเองก็มีคนดี อย่าได้เหมารวม ญี่ปุ่นในยามศึกกับประชาชนของญี่ปุ่นไม่มีส่วนเกี่ยวข้อง ด่ากันไปก็ไม่ได้แปลว่ารักชาติ ทว่าแสดงถึงความตกต่ำ ญี่ปุ่นมีวัฒนธรรมยิ่งกว่าเรา เราต้องเรียนรู้ ประชากรญี่ปุ่นมีคุณภาพยิ่งกว่า เราต้องเปิดใจ การบอยคอตสินค้าของญี่ปุ่นไม่มีความหมาย เราต้องยกระดับตัวเอง พวกเราต้องรักชาติอย่างมีเหตุผล! พวกเขาเหล่านั้นไม่เข้าใจว่า ทำไมพวกเรา เหล่าคนที่บอยคอตสินค้าญี่ปุ่น ไม่กินของญี่ปุ่น ด่าญี่ปุ่น ถึงเรียกตัวเองว่ารักชาติไม่ได้? พวกเขาคิดว่ามีแต่พวกเขาจึงจะเป็นคนรักชาติที่สูงส่งกระนั้นหรือ!"


กล่าวมาถึงตรงนี้ จางเย่เงยหน้าขึ้น เสมือนตอบต่อเหล่าคนที่เข้าข้างฝ่ายญี่ปุ่น "ความจริง ผมเองก็แปลกใจ! ผมเองก็สงสัย! ที่พวกเราทำไม่ใช่การรักชาติ ..อย่างนั้นที่พวกคุณกินของญี่ปุ่น ซื้อของญี่ปุ่น ไม่ว่าร้ายญี่ปุ่น ถึงขั้นที่พอเห็นคนออกหน้าด่าญี่ปุ่น พวกคุณก็ขุดบรรพบุรุษสิบแปดรุ่นออกมาสอนสั่งคนที่ว่าอย่างจริงจัง ..ถึงเรียกว่ารักชาติสินะ?" น้ำเสียงเปลี่ยนแปลงท่าที คล้ายกำลังหัวเราะ!


เสียงปรบมือดังขึ้นอีกครั้ง!


นักศึกษาของเป่ยต้าโห่ร้องชื่นชม!


เหล่าทีมงานของสำนักอธิการบดีแทบจะจุกอกตาย!


จางเย่หัวเราะเสียงเย็น "พวกเขามีคุณภาพ พวกเขาไม่ด่าญี่ปุ่น ไม่ใช่เพราะพวกเขารักประเทศรักชาติบ้านเมืองยิ่งกว่าเรา รู้ความยิ่งกว่าเรา ไม่ใช่เพราะพวกเขาดีกว่าพวกเรา ไม่ใช่เพราะสิ่งที่พวกเขาสรรหามาพูดจาให้ตัวเองดูดีอะไรนั่นทั้งนั้น! แต่เป็นเพราะว่า...พวกเขาไม่ได้เกลียดชังญี่ปุ่นมาแต่ต้น! พวกเขาให้อภัยคนญี่ปุ่นมานานแล้ว หรืออาจจะไม่เคยเคลือบแคลงสงสัยฝ่ายญี่ปุ่นเลยสักนิด! นี่คือเหตุผล!"


เสียงปรบมือสนั่นหวั่นไหว!


นักศึกษาของเป่ยต้าใช้เสียงปรบมือนี้แสดงถึงอารมณ์ความรู้สึกที่อัดอั้นอยู่นาน!


จางเย่จัดคอเสื้อ ดึงเสื้อจนตึงเรียบร้อยค่อยกล่าวต่อ "ในโอกาสสำคัญที่เป็นทางการ มีบ้างบางคำพูดไม่ควรเอ่ย เพราะอาจล่วงเกินคน เพราะไม่มีมาดของมหาประเทศ เพราะยิ่งทำให้ดูหยาบช้า เพราะทำให้พวกเขาดูไม่สูงสง่า โอกาสเช่นนี้ยิ่งทำให้คนเคลือบแคลงและกังขา แต่ว่าผมไม่กลัวล่วงเกินใคร ผมไม่มีมาดไม่มีพื้นหลังอะไรอยู่แล้ว เป็นแค่คนรากหญ้าสามัญไม่สูงส่ง ไม่กลัวคำเคลือบแคลงข้อกังขาใด! ไม่สนใจว่าจะมีกล้องอยู่หรือไม่ ไม่สนใจว่าวันนี้คนที่มาเป็นใคร ไม่สนใจว่ามีนักข่าวมากน้อยเท่าไร ไม่สนใจว่าจะมีผู้มีอำนาจจับจ้องอยู่ไหม ..." จางเย่หันหน้ามองทางที่มีกล้องถ่ายภาพเนืองแน่น มือยกขึ้นวางพาดบนหน้าอกกล่าวเสียงดัง "คนอื่นไม่กล้าพูด ผมจางเย่กล้า! เวลาไหน สถานที่ใด ไม่ว่าใครถามผมคำถามเดียวกัน ผมก็ยังคงกล้าตอบกับทุกคนอย่างที่ผมพูดในวันนี้--"


จางเย่ตวาดลั่นครั้งที่หนึ่ง "บอยคอตสินค้าญี่ปุ่น...คือความรักชาติ!"


จางเย่ตวาดลั่นครั้งที่สอง "ประณามประเทศญี่ปุ่น...คือความรักชาติ!"


จางเย่ตวาดลั่นครั้งที่สาม "ด่าคนที่ไม่ยอมให้พวกเราประณามญี่ปุ่น...คือความรักชาติ!"


เหล่าคณาจารย์ของเป่ยต้าตาค้างปากอ้ากว้าง! เชี่*! เชี่*! เชี่*!


จางเย่ปราศจากความกลัวเกรงใดๆ "ด่าคนถูกต้องไหม? ไม่ถูกต้อง! แต่ขอโทษทีเถอะ! พวกเราน่ะไม่มีภูมิหลังอันใด พวกเราน่ะไร้ความสูงส่งอะไร แต่ว่านี่แหละคือพวกเรา นี่คือวิธีการรักชาติของพวกเราเหล่าสามัญชนคนธรรมดา!" จางเย่เปล่งเสียงดังจากในลำคอกล่าว "นี่แหละคือพวกเรา! นี่คือความรักชาติของสามัญชนคนต่ำต้อย!"


เสียงปรบมือดังกระหึ่มในงานอีกครั้ง นักศึกษาทุกคนลุกขึ้นยืนปรบมือให้ มีนักศึกษาหญิงบางคนถึงกับต้องปาดเช็ดน้ำตาจากหางตา!


ประณามประเทศญี่ปุ่นคือความรักชาติที่ดีงาม!


ความรักชาติของสามัญชนคนต่ำต้อยอันประเสริฐ!


ดังที่จางเย่ว่า มีบางคนไม่กล้าพูด แต่เขากล้า ต่อหน้าเหล่าแขกบ้านแขกเมือง ต่อหน้านักข่าวทั้งในและต่างประเทศ จางเย่ได้ตะโกนบอกในสิ่งที่ทุกคนไม่กล้าพูด!


คนชั้นบนโกรธจนสุดระงับ!


แต่จางเย่ยังคงมองที่พวกเขา "ผมมีกลอนบทหนึ่ง อยากจะมอบให้สหายที่นั่งอยู่ชั้นบนในวันนี้เป็นการปิดการบรรยาย"


กลอน?


กลอนสดบนเวทีอีกแล้ว?


เสียงปรบมือหยุดลงพลัน เหล่านักศึกษาของเป่ยต้าเงี่ยหูตั้งใจฟังยิ่งกว่าครั้งไหนๆ


จางเย่พูดอย่างนุ่มนวล :


"เพียงเพื่อให้คุณได้พบฉัน"


"ในยามฉันงดงามเป็นที่สุด"


"เพื่อการนั้น---"


"ฉันอ้อนวอนต่อหน้าพระพุทธองค์ห้าร้อยปี"


"วอนขอให้พวกเราได้พบกันในโลกมนุษย์เพียงคราหนึ่ง"


นี่คือบทกวีอันมีชื่อจากโลกของเขา ‘ต้นไม้ที่เบ่งบาน’ ของสีมู่หยง!


แต่ว่าเมื่อจางเย่กล่าวออกมา เหยามี่ต้องตะลึง รุ่นพี่ซ่งต้องสงสัย เหล่านักศึกษาคนอื่นๆ ของเป่ยต้าล้วนแต่ฟังไม่เข้าใจ ไม่ใช่ไม่เข้าใจว่าคำเหล่านี้แปลว่าอะไร แต่ไม่เข้าใจว่าจางเย่ทำไมถึงได้กล่าวกลอนรักที่ไร้สมองเหล่านี้ออกมา!?


อ้อนวอนห้าร้อยปี?


เพียงเพื่อได้พบกันคราหนึ่งในโลกมนุษย์?


เพื่อเหตุผลกลใด? ญี่ปุ่น? นี่แปลว่าอย่างไรกัน?


จางเย่เอื้อนเอ่ยต่อ :


"พุทธองค์ทรงประทาน ให้ฉันเป็นไม้ต้นหนึ่ง"


"เติบโตริมทางที่คุณต้องผ่านมา"


"ดอกไม้เบ่งบานถ้วนทั่วใต้แสงตะวัน"


"งดงามอย่างที่ฉันในชาติก่อนใฝ่ฝันถึง"


ทุกคนอดยอมรับไม่ได้ กลอนบทนี้เป็นกลอนที่ดี ฟังมาถึงตรงนี้ เนื้อความในกลอนคล้ายเต้นเร่ามีชีวิต แต่ทุกคนยังคงไม่เข้าใจอยู่ดี มันคือกลอนรักไม่ใช่หรืออย่างไร?


จางเย่ยิ้มน้อยๆ


"เมื่อคุณใกล้เข้ามา"


"โปรดฟังให้ชัด"


"ใบไม้ที่สั่นไหว คือฉันที่รอคอยอย่างจริงใจ"


"ท้ายที่สุดเมื่อคุณเดินผ่านไป?"


"ที่ร่วงหล่นเคลียแผ่นหลังของคุณ สหายเอ๋ย นั่นไม่ใช่กลีบดอกไม้ แต่เป็นฉัน ที่กล่าวกับคุณเบาๆ ..." จางเย่ยกมือขึ้น นิ้วชี้ใส่เหล่าคนญี่ปุ่นบนชั้นลอย "หน้า-โง่!"


ขณะนี้!


เป็นชั่วขณะนี้เอง!


เมื่อคำว่าหน้าโง่สองคำนี้ดังขึ้น หอประชุมก็แทบถล่มทลาย!


เหล่าผู้ที่ถูกจางเย่ชี้หน้าด่ากันตรงๆ สีหน้ากลายเป็นยากจะหาดู..ทั้งแดงทั้งขาวทั้งเขียวทั้งเทา!


ขณะที่ฝ่ายเป่ยต้า แต่ละคนล้วนพูดอะไรไม่ออกแล้ว!


ซูน่า "..."


ศาสตราจารย์เจิง "..."


ฉางข่ายเกอ "..."


เจินซูฉวน "..."


คณบดีพาน "..."


ซินหย่า "..."


เหล่านักคณิตศาสตร์นานาชาติ “……（%￥%#@@@#@~~！！！”


อ้อนวอนต่อพุทธองค์ห้าร้อยปี หวังเพียงได้พบหน้ากันคราหนึ่ง ยินยอมกลายเป็นต้นไม้ริมทาง รอคอยอย่างจริงใจ เพียงเพื่อได้พบหน้าบอกกล่าวต่อหน้าคำหนึ่งว่า --- หน้าโง่?


ทุกคนล้วนตะลึงลานในความใจกล้าของจางเย่!


หอประชุมร้อยปีเป่ยต้า ณ ขณะนั้น เงียบงันเสียยิ่งกว่าแมลงในฤดูหนาว!


เหล่านักศึกษาของเป่ยต้าเงียบกริบ คณาจารย์ของเป่ยต้าเงียบกริบ นักข่าวจีนเงียบกริบ คณะผู้มาเยือนจากญี่ปุ่นและเหล่าตัวแทนจากประเทศต่างๆ รวมถึงนักศึกษาของญี่ปุ่นนั้นเงียบกริบ!


บรรยากาศคล้ายผนึกแข็งค้างไปชั่วขณะ!


ยามที่พวกเขาถูกรังแก คือใครที่ออกหน้ามาปกป้อง?
จางเย่!


ยามที่พวกเขาถูกคณาจารย์ตำหนิอย่างรุนแรง คือใครออกหน้ามาพูดจาแทนให้?
จางเย่!


ดังนั้นเมื่อกลอนบทนี้ของจางเย่จบลง นักศึกษาของเป่ยต้าหลายคนจึงหันมองคณะผู้มาเยือนและตัวแทนจากมหาวิทยาลัยที่ชั้นบน!


จังหวะนั้นเองที่นักศึกษาร่างท้วมของเป่ยต้าคนหนึ่งกระโดดขึ้นยืน ชี้นิ้วไปบนชั้นลอยอย่างดุดัน "หน้าโง่!"


นักศึกษาหญิงชั้นปีสามที่ก่อนหน้านี้จางเย่ออกหน้าปกป้องก็ลุกขึ้นยืนบนเก้าอี้ มองชั้นบนแล้วตะโกนลั่น "หน้าโง่!"


เหยามี่ลุกขึ้น "หน้าโง่!"


หลี่ลี่ลุกขึ้น "หน้าโง่!"


รุ่นพี่โจวสูดลมหายใจลึก ชี้นิ้วไปชั้นบน "หน้าโง่!"


เมื่อเริ่มต้น เสียงของทุกคนฟังดูกระจัดกระจาย ไม่เป็นจังหวะ


ผ่านไปพักหนึ่ง เสียงนั้นยิ่งรวมกันเป็นหนึ่ง สิบคน ร้อยคน สองร้อยคน นักศึกษาของเป่ยต้าเข้าร่วมร่ำร้องกันมากขึ้นเรื่อยๆ!


"หน้าโง่!"


"หน้าโง่!"


"หน้าโง่!"


สุดท้าย แม้แต่หัวกะทิยิ่งกว่าหัวกะทิอย่างรุ่นพี่ซ่งก็ยังลุกขึ้นร่ำร้อง "หน้าโง่!"


ห้าร้อยคน!


หนึ่งพันคน!


หนึ่งพันห้าร้อย!


บรรดานักศึกษาของเป่ยต้าเข้าร่วมวง!


ทุกคนยืนขึ้น! ทุกคนกำลังชี้หน้าด่าชั้นบน!


ที่นี่คือที่ไหน? คือเป่ยต้า! คือสถาบันการศึกษาที่ดีที่สุดของประเทศ! เหล่านักศึกษาล้วนมาจากเมืองหลวง มาจากเป่ยเหอ เจียงซู กานซู และมณฑลอื่นๆ ที่ใกล้และไกล เหล่านักศึกษาที่มาจากการสอบเข้า ทั้งยังมีนักศึกษาในเมืองหลวงที่ได้รับโควต้าพิเศษ!


คุณ..จินตนาการภาพแบบนี้ออกหรือไม่?


อาจารย์ของเป่ยต้าท่านหนึ่ง นำนักศึกษาพันกว่าคนจากมหาวิทยาลัยที่ดีที่สุดในประเทศ ชี้นิ้วด่าคณะผู้มาเยือนเสียงดังฟังชัดว่า "หน้าโง่!"


สวรรค์เจ้าข้า!


คิดว่าเป็นภาพเช่นไรรึ?


ก็เป็นฉากที่ยากจะบรรยายน่ะสิ!


คณาจารย์เป่ยต้าตื่นตะลึง!


ฝูงนักข่าวของจีนตะลึงงัน!


คณะผู้มาเยือนจากประเทศญี่ปุ่นยิ่งตะลึงหนักกว่าใคร!








============================


一棵开花的树 ‘ต้นไม้ที่เบ่งบาน’
如何 让你 遇见我。
เพียงเพื่อให้คุณได้พบฉัน
在我最美丽的 时刻。
ในยามฉันงดงามเป็นที่สุด
为这——
เพื่อการนั้น---
我已在佛前求了五百年。
ฉันอ้อนวอนต่อหน้าพระพุทธองค์ห้าร้อยปี
求它让我们结一段尘缘。
วอนขอให้พวกเราได้พบกันในโลกมนุษย์เพียงคราหนึ่ง
佛于 是把我化作一棵树。
พุทธองค์ทรงประทาน ให้ฉันเป็นไม้ต้นหนึ่ง
长在你 必经的路旁。
เติบโตริมทางที่คุณต้องผ่านมา
阳光下 慎重地开 满了花。
ดอกไม้เบ่งบานถ้วนทั่วใต้แสงตะวัน
朵朵都是我前世的盼望。
งดงามอย่างที่ฉันในชาติก่อนใฝ่ฝันถึง
当你走近。
เมื่อคุณใกล้เข้ามา
请你细听。
โปรดฟังให้ชัด
颤抖的叶 是我等待的热情。
ใบไม้ที่สั่นไหว คือฉันที่รอคอยอย่างจริงใจ
而你终于无视地走过？
ท้ายที่สุดเมื่อคุณเดินผ่านไป?
在你身后落了一地的，朋友啊，那不是花瓣，
ที่ร่วงหล่นเคลียแผ่นหลังของคุณ สหายเอ๋ย นั่นไม่ใช่กลีบดอกไม้
是我凋零的心。
แต่เป็นดวงใจที่หลุดลอยของฉันเอย


*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./63.md)