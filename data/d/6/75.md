##บทที่ 575 : ล้อเล่นกับชีวิต!
เที่ยงคืน
นาฬิกาบอกเวลาล่วงเข้าวันใหม่
บุหรี่สำหรับชุดใหม่ได้มาแล้ว กลุ่มสี่เด็กแก่ป่วยพิการช่วยกันแกะซอง ไม่มีคนช่วยมากมาย แค่การแกะบุหรี่ออกมาใส่กล่อง ก็เสียเวลาไปนานแล้ว ยิ่งดึก ทุกคนยิ่งล้า ยิ่งเหน็ดหนื่อย
จางเย่หยิบมามวนหนึ่ง
ซุนหานจุดไฟให้เขา ตัวเองก็สูบด้วย
ขณะนั้น โทรศัพท์ของซุนหานดังขึ้น เขารับสาย "ฮัลโหล พี่เฉิน...ทำเสร็จแล้วเหรอ? เอาล่ะๆ ขอบคุณมากนะครับ ...ได้ ...ได้ ต้องเลี้ยงสิ แน่นอน!"
จางเย่ถาม "เพลงทำเสร็จแล้ว?"
ซุนหานใช้คอมพิวเตอร์ในห้องอัดรับไฟล์มา "มีเพื่อนสองคนในสถานีที่ช่วยทำล่วงเวลาให้ผมด้วย เอ้า ได้แล้วครับ คุณลองฟังดูว่าใช้ได้ไหม พวกเขาน่าจะทำได้อย่างที่คุณต้องการ"
มีเพลงประกอบสามเพลง
จางเย่ฟังเพลงแรก ใช้ไม่ได้ แต่พอฟังเพลงที่สอง ตาเขาก็หรี่ลง "อืม นี่แหละ แบบนี้เลย ไม่ต้องฟังเพลงที่สามหรอก"
ซุนหานถอนหายใจ "งั้นก็ดี ถือว่าจบไปอย่าง แต่ว่าเรื่องอื่น..."
จางเย่กับซุนหานส่ายหน้าพร้อมกัน เห็นว่าฝ่ายแกะบุหรี่ทั้งหลาย คนที่อายุมากที่สุดลงไปนั่งหลับบนเก้าอี้ ทีมงานคนที่ใส่เฝือกก็นั่งสัปหงก หัวส่ายโงนเงน ใกล้จะตกเต็มที
ซุนหานกล่าว "ผมจะปลุกพวกเขา"
"ช่างเถอะ" จางเย่ห้ามไว้ กวาดตามองคนอื่นๆ "ทุกคนทำงานกันมาสิบกว่าชั่วโมงแล้ว คนเหล็กยังทนไม่ไหวเลย เหนื่อยก็พักเถอะ"
ทีมงานที่เป็นหวัดนั้นใช้มือก่ายหน้าผาก "พี่ซุน อาจารย์จาง ผมก็ไม่ไหวแล้ว เป็นหวัดแล้วเวียนหัวมากเลยครับ" เขาลุกขึ้นขอตัว เดินโงนเงนลากเท้าไป
เด็กสาวที่มาฝึกงานก็ไม่ไหวเช่นกัน ทั้งที่พยายามถ่างตาสุดชีวิต
เดิมทีถ้าพวกเขาทำรวดเดียวเสร็จก็ยังพอจะฝืนหยัดยืนไหว แต่ว่าตอนนี้โมเดลชิ้นสำคัญกลับเกิดปัญหา เหลือเวลาแค่ไม่กี่ชั่วโมงก็พรุ่งนี้ เห็นทีคงสายไปเสียแล้ว พวกเขาได้แต่ถอนหายใจยาวอย่างสิ้นหวัง ปล่อยให้ความเหน็ดเหนื่อยเกาะกุมทั่วร่าง
จางเย่กล่าวเสียงอ่อนโยน "พักเถอะ"
เด็กสาวนั้นว่า "หนูของีบครึ่งชั่วโมงนะคะ จะตื่นมาทำต่อ"
จางเย่มองไปทางซุนหานที่ฝืนทนอีกคน "คุณก็ไปนอนเถอะ"
"คุณล่ะ?" ซุนหานไม่ขยับไปไหน
จางเย่ดับบุหรี่ "ไม่ต้องห่วงผม ผมทำรายการจนชินแล้ว วันหนึ่งอัดสิบสองชั่วโมงไม่หยุดไม่พัก พวกคุณสู้ผมไม่ได้หรอก"
ซุนหานโบกมือปัด "ไม่ได้ คุณไม่นอนผมก็จะอยู่กับคุณนี่แหละ มีอะไรให้ผมช่วยก็บอก แค่ผมเชิญคุณมากอบกู้สถานการณ์นี้ทีแรกก็ผิดอยู่แล้ว ยังจะให้คุณยุ่งอยู่คนเดียวตอนพวกเราหลับกันหมด ได้ที่ไหนล่ะครับ" เขาเองก็จุดบุหรี่ปลุกตัวเองบ้างดีกว่า
"ไม่ต้องสูบแล้ว" จางเย่ได้แต่พูด "คุณไปนอนสักครึ่งชั่วโมงเถอะ ผมว่าคุณคงปวดหัวเต็มที ดูสิวางบุหรี่ยังวางได้ช้าซะขนาดนี้ ถ้ามือลั่นไปสักหน่อยได้เสียหายกันพอดี ท่าทางคุณก็ช่วยอะไรตอนนี้ไม่ได้หรอก พักเถอะครับ เดี๋ยวผมจะปลุก"
ซุนหานคิดอยู่ครู่ได้แต่ว่า "งั้น ...ก็ได้ ผมของีบสามสิบนาที เดี๋ยวคุณปลุกผมนะ"
จางเย่พยักหน้า
ซุนหานหามุมหนึ่งต่อเก้าอี้ลากเข้าด้วยกัน นอนลงไป เขาเพิ่งหลับตาได้ไม่กี่วินาที เสียงกรนก็ดังแล้ว หัวถึงหมอนก็หลับ เห็นได้ชัดว่าเหนื่อยเพียงไหน
จางเย่เห็นพวกเขาหลับกันหมด ค่อยเข้าไปห่มผ้าให้เด็กสาวฝึกงาน กลัวเธอจะหนาวเข้า ความจริงที่บอกว่าให้หลับไปสักพัก จางเย่ไม่มีความคิดจะปลุกพวกเขาอยู่แล้ว พวกเขามีเรี่ยวแรงจำกัด กำลังกายเหนื่อยอ่อนกำลังสมองอ่อนล้า ให้เขาทำคนเดียวจะดีกว่า ทำได้แค่ไหนเอาแค่นั้น ยังไงเขาเองก็ทำงานโอทีมาจนชินเสียแล้ว
เริ่มกันเถอะ
เขาเดินไปรอบๆ โมเดล ทำการติดบุหรี่ลงไปอีกทีละมวนๆ ความผิดพลาดก่อนนี้ เขาเองก็ได้รับบทเรียนแล้ว ทราบว่าปัญหาอยู่ที่ใด เขามั่นใจว่าจะไม่ทำผิดพลาดอีก ดังนั้นจึงใช้โมเดลเดิมเป็นต้นแบบ เขาก็เริ่มจัดเรียงบุหรี่ตัวใหม่ต่อไปอีกครั้ง ดูคล้ายของเดิมมากทีเดียว เพียงแต่ดูมีความลึกขึ้น อย่างเช่นตรงชายปอดที่ไม่ควรจะนูนออกมาถึงกลางปอด เช่นนี้ ตัวโมเดลก็ดูเป็นสามมิติ แม้จะอธิบายกันได้ แต่พอถึงเวลาทำจริงค่อนข้างลำบากทีเดียว มือต้องมั่นคง ติดบุหรี่ให้ถูกต้องในคราเดียว เพราะหากกาวแห้งแล้วจะไม่มีสิทธิ์ขยับได้อีก เมื่อทำทุกอย่างแล้ว เขาจึงเรียงตัวบุหรี่ต่อไปอย่างระมัดระวัง
หนึ่งมวน…
สิบมวน…
ร้อยมวน…
ซ้ำแล้ว ซ้ำเล่า
ผ่านไปสองชั่วโมงแล้ว
พวกซุนหานยังคงหลับอุตุ มีสองคนถึงกันกรนคร่อกฟี้ๆ กลายเป็นจังหวะสอดประสาน
ดึกดื่นถึงตีสอง จางเย่ตาลายจนเห็นดาวระยิบระยับ มือสั่นเทิ้ม บุหรี่ในมือคีบไม่มั่นจนหล่นลงพื้น คนก็เซส่ายไปมา
ไม่ไหวแล้ว!
ทนไม่ไหวแล้ว!
จางเย่กลืนน้ำลายอึก หน้าซีดจนดูไม่ดี ทำยังไงดี? เวลาจะหมดแล้ว จะทำได้ยังไง? ไม่ทันแล้วหรือ? ไม่ได้สิ! รับปากเอาไว้เป็นมั่นเหมาะ เรื่องนี้เป็นเรื่องของหูเฟยด้วย เขาจะไม่ไหวไม่ได้! ยังไงก็ต้องรักษาเครดิตไว้!
ยิ่งเหนื่อยขึ้นเรื่อยๆ ยิ่งง่วงงุนหนักกว่าเดิม!
แม้แต่คนเหล็กอย่างจางเย่ ก็ไม่มีทางทำงานที่ใช้แรงกายแรงใจเช่นนี้สิบสามสิบสี่ชั่วโมงไหว เขาเองก็เหนื่อยมากเช่นกัน
ใช่สิ ยังมีของชิ้นนั้นนี่!
จางเย่นึกถึงของชิ้นหนึ่งที่ได้มาจากการเสี่ยงลอตเตอรี่ครั้งล่าสุด นอกจากแทนชะตาและผลเพิ่มความไวแล้ว เขายังได้ยาเพิ่มความอึดมายี่สิบขวด จากประสบการณ์ที่ใช้ยาฟื้นพลังชีวิตตอนสู้กับลูกของหวังสุ่ยซินที่สถานีโทรทัศน์นครหลวง เขาเห็นว่ายาขวดนี้น่าจะช่วยฟื้นความทนทานของเขาเช่นเดียวกัน เพียงแต่สงสัยว่าจะได้ผลในเวลานี้หรือไม่!
เปิดช่องเก็บของออก เขาหยิบเอายาฟื้นความอึดออกมาขวดหนึ่ง ดึมลงไปอึกๆ
ชั่วขณะพลันรู้สึกถึงกระแสพลังอบอุ่นสายหนึ่งในกระแสโลหิตที่แล่นพล่านไปทั่วร่าง นัยน์ตากระจ่างแจ้ง เขากำหมัดแน่น ทราบว่ายาแสดงผลในทันที เขาฟื้นความทนทานได้เยอะเลย!
เริ่มงานต่อ!
หนึ่งร้อยยี่สิบเอ็ดมวน!
หนึ่งร้อยยี่สิบสองมวน!
ไอ้หยา เบี้ยวไปอันหนึ่ง ติดใหม่!
หนึ่งร้อยสี่สิบสี่มวน!
ทั้งห้องอัด เหลือเพียงเขาคนเดียวเท่านั้น


……


ด้านนอก
ระเบียงทางเดินสว่างด้วยโคมหลายดวงที่สลัวๆ นอกจากออฟฟิศที่กำลังทำงาน ที่อื่นๆ ล้วนแต่มืดสลัวทั้งยังเงียบเชียบ
ตีห้า
ใกล้รุ่งสาง
ตรงสุดระเบียงทางเดิน มีเสียงฝีเท้าดังขึ้น
"หัวหน้าสถานี ขอโทษจริงๆ ครับ ปัญหาแค่เล็กน้อยยังต้องให้ท่านมาตั้งแต่รุ่งเช้า"
"เรื่องที่สามารถมีปัญหากับสถานีได้ ไม่ใช่เรื่องเล็กๆ หรอกนะ"
"ท่านพูดถูกแล้วครับ แต่เรื่องนี้เป็นความรับผิดชอบของผมเองที่ไม่ได้ให้ทีมงานเตรียมการให้เรียบร้อย"
"ฮ่าๆ ไม่เป็นไร เสร็จเรียบร้อยแล้วใช่ไหม?"
"เรียบร้อยแล้วครับ อีกสักครู่ก็ถ่ายทอดสัญญาณได้เลย"
"ดี"
"ท่านก็กลับไปพักผ่อนเถอะครับ"
"ไม่ล่ะ นอนไม่หลับหรอก"
เป็นชายหญิงคู่หนึ่งเดินมาแต่ไกล
ฝ่ายชายอายุราวสี่สิบกว่า ท่าทางเป็นเหมือนผู้ช่วยคนหนึ่ง
ฝ่ายหญิงนั้นอายุราวหกสิบ ผมขาวโพลน แต่กลับไม่ยุ่งเหยิง เป็นระเบียบยิ่ง ปลายดัดขึ้น ดูมีชีวิตชีวายิ่ง ทันใดนั้น เธอก็มองไปด้านหน้า "เอ๊ะ ทำไมไฟยังติดอยู่ล่ะ? นั่นมันห้องอัดนี่? กี่โมงเข้าไปแล้วยังมีคนใช้ห้องอัดอีกเหรอ?"
ชายวัยกลางคนแปลกใจเช่นกัน "ไม่หรอกมั้งครับ ลืมปิดไฟหรือเปล่า? ใครจะมาอัดรายการเอาตอนนี้?"
ทั้งสองเดินตรงไปดู ประตูห้องนั้นเปิดอยู่ พอมองเข้าไปก็เห็นว่าในห้องมีคนอยู่สี่ห้าคนนอนระเกะระกะกันบนเก้าอี้ มีแค่ชายหนุ่มคนเดียวที่ยังตื่น ซึ่งทุ่มเทสมาธิเต็มที่อยู่กับโมเดลหน้าตาประหลาด ด้านข้างมีบุหรี่กองหนึ่ง ไม่ทราบต้องการทำอะไร
หญิงชราสงสัย "หมอนี่คุ้นหน้านะ จางเย่รึเปล่า?"
ผู้ช่วยวัยกลางคนพลันตะลึง "เขาเองครับ ทำไมเขา...อ่อ นึกออกแล้ว โฆษณารณรงค์เลิกบุหรี่ของสถานีโดนถอด แต่ว่าวันนี้เป็นวันงดสูบบุหรี่โลก เราทำโฆษณาใหม่ไม่ทัน เห็นว่ามีคนขอให้จางเย่มาช่วยกู้สถานการณ์ เขามาทำโฆษณาชิ้นนี้ตั้งแต่เมื่อวานตอนเช้าแล้วครับ" เขาได้ยินเรื่องจางเย่มาจากคนอื่นอีกที อย่างไรเขาก็เป็นดาราในทำเนียบระดับ C ที่สนิทกับทางสถานีด้วยเรื่องหลายประการ การมาของเขา ทางสถานีไม่ได้ปกปิดเป็นความลับ คนพูดถึงเขาเมื่อวานกันมากทีเดียว
หญิงชราถาม "เริ่มตั้งแต่เช้าเมื่อวาน?"
ผู้ช่วยวัยกลางคนตอบว่า "ตอนผมเข้างานเมื่อตอนเย็น เห็นทางทีมทำโฆษณาวุ่นๆ กันอยู่ครับ"
"เกือบจะเช้าวันรุ่งขึ้นแล้วเนี่ยนะ?" หญิงชราดูนาฬิกา
ชายวัยกลางคนเหงื่อตกซิบๆ "ใช่ครับ ทำไมจางเย่ยังอยู่ล่ะ? เขาคนเดียว? ทำงานมายี่สิบกว่าชั่วโมง? เทพเซียนยังทนไม่ไหว นี่มันล้อเล่นกับชีวิตชัดๆ!" เขาเองก็ทราบว่าโฆษณาของสถานีโดนสั่งถอด พวกเขากำลังลำบาก แต่ว่านี่มันยี่สิบกว่าชั่วโมงอย่างต่อเนื่อง? ทำงานแค่คนเดียว? คุณ...คุณคิดอะไรอยู่! ต้องล้อเล่นกับชีวิตแบบนี้ด้วยหรือ!
หญิงชราถาม "จ่ายเงินเชิญเขามากอบกู้สถานการณ์ไปเท่าไร?"
ชายวัยกลางคนนั้นยิ้มเจื่อน "รู้สึกว่า...ไม่ได้ใช้เงินครับ ผู้กำกับของช่องดาวเทียมเราไปคุยกับจางเย่ ได้ พวกเขาบอกว่า จางเย่ไม่รับเงินสักนิด"
หญิงชราถามซ้ำ "อาสาสมัคร?"
"ใช่ครับ" ชาววัยกลางคนนั้นตอบแบบอ้อมแอ้ม อาสาสมัคร? มีอาสาสมัครที่ทุ่มเทชีวิตแบบนี้ด้วย? ถ้าเกิดอะไรขึ้นตอนเหนื่อยขนาดนี้จะคุ้มกันหรือ? หัวหน้าสถานีคงลืมเรื่องเมื่อก่อนไปแล้ว เขาจึงกล่าวเสริมว่า "ตั้งแต่ตอนเรื่องของหวังสุ่ยซิน สถานีเรากับจางเย่ก็ไม่ได้มีความสัมพันธ์อันดีต่อกันอีก และรองหัวหน้าสถานีว่านเป็นคนเซ็นไล่จางเย่ออก ดังนั้น ความสัมพันธ์ถึงได้ตกต่ำขนาดนี้ นี่ผมยังสงสัยว่าทำไมเขายอมมาช่วยทางสถานี แถมยังทำจริงๆ จังๆ..." เขาเองก็ไม่เข้าใจเช่นกัน
หญิงชรากลั้วหัวเราะ "จางเย่คนนี้ ฉันได้ยินเรื่องเขามาตลอด วันนี้เพิ่งจะได้เจอหน้าเขาในสถานีครั้งแรก ฟังจากที่เธอว่า หมอนี่ดูมีความหมายนักนะ" หยุดไปครู่ "กลับไปก่อนเถอะเสี่ยวอู ทำธุระเธอต่อเถอะ ไม่ต้องมาเกาะฉันแล้ว"
ผู้ช่วยชาย "หัวหน้าสถานี งั้นคุณ?"
หญิงชรานัยน์ตาทอประกายลี้ลับ "ฉันจะเดินเล่นดูคนเดียว"






*-*-*-*-*-*-*-*-*-*-*-*-*-*-*-*




[Go To Next Chapter]( ./76.md)