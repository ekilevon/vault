##บทที่ 572 : ช่วยหรือไม่ช่วย?
ตอนเช้า
เนื่องในโอกาสวันงดสูบบุหรี่โลก มีข่าวที่ทำให้ทุกคนต้องสนใจ
ข่าวออกมาจาก CCTV เรื่องข้อกำหนดใหม่สำหรับการโฆษณาเพื่อสังคม ซึ่งมีกำหนดข้อบังคับมากยิ่งขึ้นกว่าเดิม ทั้งเรื่องที่ห้ามใช้ตัวอย่างอวัยวะจริงของมนุษย์ และมีกฎข้อบังคับในทำนองเดียวกันอีกสามสี่อย่าง ซึ่งทาง CCTV และสถานีโทรทัศน์ท้องถิ่นดาวเทียมทั้งหลายไม่ได้รับผลกระทบอะไรมากนัก เพียงแต่ต้องทำการแก้ไขภาพบางส่วนเท่านั้นก็เข้ามาตรฐานใหม่ แต่ว่าปัญหาคือทางสถานีโทรทัศน์นครหลวงและเหล่าสถานีท้องถิ่นบางส่วนได้รับผลกระทบอย่างหนัก!
โฆษณาเพื่อสังคมของ BTV เนื่องในโอกาสวันงดสูบบุหรี่โลกถูกสั่งระงับ!
สถานีโทรทัศน์ BTV ส่งโฆษณาเข้าไปสองชิ้น หนึ่งถูกสั่งระงับ หนึ่งไม่ผ่านการพิจารณา ค่าโฆษณาราคามหาศาลละลายไปกับสายน้ำ ได้รับความเสียหายอย่างใหญ่หลวง!
ชาวเน็ตยังต้องงุนงง
"โหดขนาดนี้เชียว?"
"ทำไมจู่ๆ ถึงออกนโยบายนี้ได้ล่ะ?"
"นั่นสิ โฆษณาเพื่อสังคมไม่ได้ทำเพื่อหารายได้ สถานีใช้งบตัวเองผลิตออกมาทั้งนั้น ยังออกกฎเข้มงวดแบบนี้ สถานีไม่ร้องไห้ตายหรือ?"
"ไม่รู้เหรอว่าก่อนหน้านี้น่ะมีเรื่องที่องค์กรไม่แสวงผลกำไรออกมาประท้วงว่าภาพโฆษณาใช้ภาพที่ไม่เหมาะสม? ช่วงปลายปีที่แล้วมั้ง รายการโฆษณาใช้ภาพปอดดำของคนสูบบุหรี่ที่เป็นมะเร็งปอดระยะรุนแรงซึ่งกำลังผ่าตัดในห้องผ่าตัด มีผลโพลบอกว่าคนรับภาพนี้กันไม่ได้ โดยเฉพาะเด็กและคนไม่สูบบุหรี่ ความจริงโฆษณารณรงค์เลิกบุหรี่น่ะมุ่งเป้าที่นักสูบ แต่เพราะทีวีไม่มีทางแยกกลุ่มผู้รับสารได้ ถึงได้กลายเป็นคนไม่สูบกับพวกเด็กๆ กลัวซะก่อนคนสูบซะอีก แล้วก็ภาพที่น่าสยดสยองหรือมีเลือดสาดมากเกินไปต้องถูกบังคับให้ควบคุมเพื่อให้คนดูสบายใจด้วยนะ"
"ที่แท้ก็อย่างนี้นี่เอง"
"ก็จริงนะ ฉันเห็นปอดดำของสถานีโทรทัศน์นครหลวงในโฆษณาเมื่อวาน ความจริงก็ไม่ได้น่ากลัวนักหรอก เห็นมาตั้งหลายครั้งแล้ว โฆษณาเลิกบุหรี่น่ะก็คล้ายๆ กันไปหมด ให้ตัวเลขคนตาย คนเป็นหมัน ปอดติดเขม่า อะไรต่อมิอะไรอีก เห็นจนเบื่อแล้ว ยังไงพวกสูบจัดๆ ก็ไม่สนใจอยู่ดี ฉันเองก็เห็นโฆษณาแบบนี้เสียจนชิน ภาพพวกนี้ไม่มีอะไรจะทำให้เลิกสูบได้หรอก ถ้าเกิดมีเวลาทำโฆษณาแบบนี้ สู้ไปทำโฆษณาอื่นยังจะดีกว่า"
"นั่นสิ โฆษณามันเหมือนๆ กันไปหมดจริงๆ ด้วย"
"หลายปีก่อนฉันดูแล้วก็หยุดสูบไปพักหนึ่ง หลายเดือนทีเดียว แต่ว่ายิ่งดูยิ่งชิน ไม่มีอะไรแปลกใหม่ ไร้ประโยชน์"
"BTV ปวดหัวอยู่แน่ๆ"
"พรุ่งนี้ก็วันงดสูบบุหรี่แล้ว ดูซิว่าจะเปลี่ยนอะไรยังไง?"
"พรุ่งนี้? งั้นก็ไม่ทันสิ ยังจะทำอะไรได้อีกเหรอ? ท่าทางนโยบายนี้จะเข้มงวด โฆษณาเพื่อสังคมของสถานีคือข้อบังคับ ไม่อย่างนั้นคงต้องโดนปรับพอสมควรล่ะ"


……


อีกด้านหนึึ่ง
ที่บ้าน
จางเย่กำลังคุยกับพ่อและแม่ หูเฟยก็โทรมาหา
"จางน้อย ฉันเอง" หูเฟยกล่าว
จางเย่รับสาย "พี่หู มีเรื่องอะไรหรือครับ?"
หูเฟยมีเสียงออกจะกระวนกระวาย "ตามนั้นแหละ มีเรื่องมาหาเธอจริงๆ"
"บอกมาเลย" จางเย่เอารีโมตทีวีลดเสียงโทรทัศน์ พ่อกับแม่ที่อยู่ด้วยก็ไม่พูดอะไร
หูเฟยออกปาก "คุยกันทางโทรศัพท์พูดค่อนข้างยาก เอางี้ เราเจอกันได้ไหม?"
"ได้ เจอกันที่ไหนครับ?" กับเพื่อนแล้วจางเย่ถือเป็นเรื่องของตัวเอง ไม่เคยต้องพูดอะไรมากความ
หูเฟยคิดอยู่ครู่ก่อนจะพูดอย่างระมัดระวัง "เธอตอนนี้ใกล้จะเป็นดาราระดับ B แล้ว จะออกไปข้างนอกก็คงไม่สะดวก ถ้าเกิดแฟนๆ เจอเข้า ทำไมไม่มาที่สถานีแทนล่ะ รู้ไหมว่าตั้งแต่ออกไปน่ะเธอยังไม่แวะเข้ามาสักครั้ง อีกอย่าง พวกต้าเฟยกับเสี่ยวหลวี่ก็คิดถึงเธอเหมือนกัน แวะมาคุยเล่นทักทายกันหน่อยสิ เป็นยังไง? อีกอย่างเธอก็ไม่มีงานอยู่แล้ว มีเวลาสินะ?"
จางเย่หรี่ตา พอจะทราบแล้วว่าเกิดเรื่องอะไร
ไม่รอเขาพูดอะไรต่อ หูเฟยก็รีบพูด "ได้ งั้นตามนี้นะ มาถึงแล้วส่งข้อความมาหาฉัน ฉันจะพาเธอขึ้นมาเอง วางก่อนนะ"
ไม่พูดอะไรซ้ำสอง สายก็วางไปแล้ว
จางเย่พูดไม่ออก หันหน้าไปบอก "พ่อ แม่ ผมไป BTV ก่อนนะ"
แม่มองตาแข็ง "BTV? ไปทำอะไร?"
"เอ่อ เพื่อนผมเกิดเรื่องน่ะสิ จะให้ผมออกหน้าช่วยสักหน่อย" จางเย่เริ่มปลดกระดุมเสื้อ "เที่ยงไม่ได้กินข้าวบ้านล่ะนะ"
แม่พูดอย่างไม่เต็มใจ "อีกฝ่ายน่ะไล่แกออก โยนแกทิ้งแบบนั้น พอมีเรื่องหน่อยก็เรียกตัวแกไป บอกให้ไปแกก็ไป? เรื่องหวังสุ่ยซินน่ะแกลืมแล้วเรอะ? ไอ้คนแซ่หวังทำไม่ถูก ลูกมันก็เข้ามาลงไม้ลงมือกับคนในที่ทำงาน พ่อมันก็หาเรื่องแกตลอดเวลา แถมยังทำเรื่องใต้โต๊ะ เรื่องของพ่อเว่ยนั่นออกจะเป็นคนดี ยังโดนมันแกล้งจนตาย แกลุกขึ้นทวงความยุติธรรมให้ แต่ทางสถานีดันไล่แกออก หมายความว่ายังไง! แค่คิดฉันก็โมโหแล้วเนี่ย!"
จางเย่โอดครวญ "หวังสุ่ยซินก็โดนลงโทษไปแล้วไงครับ สถานีไล่ผมออก ไม่ใช่เพราะว่าผมเรียกร้องความยุติธรรม แต่เพราะผมไปก่อเรื่องระหว่างการถ่ายทอดสดต่างหาก"
แม่โมโหแล้ว "แกยังจะแก้ตัวแทนพวกมันอีก?"
จางเย่หัวเราะแห้งๆ "ไม่ได้แก้ตัวแทนนะ ตอนโดนไล่ออก ผมเองก็ไม่ชอบใจเหมือนกัน แต่ว่าผมก็รู้เหตุผลของฝั่งสถานี ผมเองความจริงก็ทำเกินไปเหมือนกัน"
"ไอ้ลูกสมควรตาย!" แม่ยังคงโมโห
จางเย่รีบเข้ามาปลอบ "แม่ ใจเย็นๆ นะ ใจเย็น ผมยังรู้เรื่องอะไรควรไม่ควร"
แม่ว่า "แกจะไปรู้อะไร!"
พ่อพูดแทนให้ "เอาล่ะ เรื่องของลูกมันก็ให้มันจัดการเอง เธอจะไปกังวลทำอะไร"
ความรู้สึกที่จางเย่มีให้กับสถานีโทรทัศน์นครหลวงนั้น ว่าไปแล้วนับว่าซับซ้อนมากเสียจนตัวเขาเองก็ไม่อาจอธิบายออกมาชัดๆ ทำงานในวงการนี้มาก็นานพอสมควร ที่มีปัญหากับเขามากที่สุดก็คือที่ BTV แห่งนี้เอง ระหว่างอยู่ที่นี่ เขาทั้งเข้าไปมีปัญหากับการวิวาท โดนจับ ด่าหัวหน้า ก่อเรื่องระหว่างถ่ายทอดสด โดนไล่ออก ถ้าเป็นคนอื่นคงไม่เหลือความทรงจำดีๆ กับที่นี่อีก จางเย่ก็รู้สึกเช่นเดียวกัน แต่ที่ต่างไปคือเขาดันกลับมีความผูกพันบางประการกับสถานี
หนึ่งนั้นในฐานะคนท้องถิ่นนครหลวง เขาไม่เพียงเติบโตมากับการดู BTV ทั้งยังมี BTV วรรณศิลป์ กีฬา วิทยาศาสตร์และการศึกษา รวมถึงช่องท้องถิ่นอื่นๆ ที่ไม่ได้ถ่ายทอดออกนอกเขต ความรู้สึกเช่นนี้ยากจะอธิบาย สองคือที่นี่เป็นที่ที่ฟูมฟักเขาและทำให้เขาได้พบกับความสำเร็จครั้งแรก ซึ่งหูเฟยคือคนเชิญเขามาที่ช่อง ให้โอกาสเขาทำรายการทีวี ได้เป็นพิธีกรรายการอย่าง ‘ห้องเลคเชอร์’ ซึ่งเป็นก้าวสำคัญที่ทำให้เขามีชื่อเสียง ความเมตตานี้ของหูเฟย จางเย่ไม่ใช่บอกตัดก็ตัดได้
แม่พอพูดจบ จางเย่เองก็ไม่คิดว่าตัวเองจะช่วยแก้ตัวแทน BTV เช่นกัน คิดไปคิดมา ที่แท้บุญคุณความแค้นครั้งนั้น จางเย่ไม่ได้เอามาจำใส่ใจนักแล้วนั่นเอง


……


ครึ่งชั่วโมงต่อมา
ที่สถานีโทรทัศน์นครหลวง (BTV)
รถจอดที่ข้างทาง พอสวมแว่นกันแดดเสร็จ จางเย่ก็เดินลงเข้าไปทางประตูใหญ่ เงยหน้าขึ้นมองตึกสำนักงานที่แสนคุ้นเคยอยู่เนิ่นนาน ก่อนจะเดินเข้าไปข้างใน
ห้องโถงใหญ่ มีคนเห็นเขาแล้ว
"หือ?"
"หมอนี่คุ้นๆ นะ"
"ไอ้หยา! จางเย่นี่หว่า?"
"นั่นจางเย่นี่!"
"จางเย่จริงๆ ด้วย!"
"อาจารย์จางมาทำไมน่ะ? แขกรับเชิญ? ออกรายการ? ไม่เห็นได้ยินข่าวเลย!"
"อาจารย์จางช่วงนี้กำลังมาแรงเลย แต่ไม่เห็นจะได้ข่าวว่าสถานีเซ็นสัญญากับเขาเลยนี่นา มีใครได้ข่าวบ้างไหม?"
จางเย่มาถึงก็ไม่สนใจอะไร เดินไปนั่งอยู่ที่โซฟากลางห้องโถงใหญ่ หยิบนิตยสารขึ้นมาอ่านรอคนไปพลางๆ
ชายหนุ่มคนหนึ่งโบกมือมาแต่ไกล "อาจารย์จาง ไม่เจอกันนานเลยนะครับ"
จางเย่มองตามไป ออกจะคุ้นตาอยู่บ้าง แต่กลับจำชื่ออีกฝ่ายไม่ได้ จำได้แต่เพียงว่าอีกฝ่ายนั้นเป็นทีมงานคนหนึ่งของรายการใหญ่อีกรายการ "สวัสดีครับ"
"อาจารย์จาง หล่อขึ้นอีกแล้วนะ"
"อาจารย์จางเย่ ยังจำผมได้ไหม?"
"คุณมาที่นี่ หรือว่าแปลว่า...คุณจะกลับมา?"
เหล่าทีมงานที่ก่อนนี้เคยติดต่อกับจางเย่แม้ว่าจะไม่สนิทนักก็ยังตรงเข้ามาทักทาย นักข่าวสองคนจาก BTV ได้ข่าวว่าจางเย่มาก็รีบตามเข้ามาด้วย หวังจะเก็บข้อมูลกลับไป คนโง่ยังรู้ว่าจางเย่ไม่ได้มาที่นี่เปล่าๆ โดยเฉพาะเมื่อเขามีเรื่องกับ BTV เรื่องให้จินตนาการถึงมีมากนัก ความเป็นไปได้ก็มีมากมาย คิดไปได้ไม่สิ้นสุด
ขณะนั้น หูเฟยมาแล้ว
ที่ตามมาด้วยเป็นชายหนุ่มคนหนึ่ง หนวดเครารกรุงรัง ท่าทางดูเหนื่อยล้าอยู่บ้าง
หูเฟยเห็นว่ามีคนอยู่กันมากขนาดนี้ก็รีบพูด "ขอทางหน่อย ขอโทษนะ ขอทางด้วย" จากนั้นก็เข้าไปทักทายกับจางเย่คำหนึ่ง ทั้งสามก็เดินขึ้นไปข้างบน "เธอยังได้รับการต้อนรับดีนี่นา ดูสิ ไปจากสถานีนานขนาดนี้แล้วทุกคนยังสนใจเธอเหมือนเดิม"
จางเย่เห็นว่าคำพูดเขาแฝงความหมายอื่นก็หัวเราะ "พี่หู มีอะไรก็บอกมาเถอะ"
หูเฟยเองก็ไม่อ้อมค้อม แนะนำคนด้านข้าง "นี่ซุนหาน เป็นผู้รับผิดชอบเรื่องงานโฆษณาสาธารณะของปีนี้ เป็นลูกของเพื่อนร่วมงานเก่าแก่ของฉันเอง"
ซุนหานยื่นมือมาจับ "ได้ยินชื่อมานานครับ"
จางเย่จับมือกับเขา "สวัสดีครับ"
หูเฟยดูขัดเขินเล็กน้อย "ฉันเรียกเธอมาเพราะเรื่องโฆษณาสาธารณะของเรานี่แหละ ฉันว่าเธอเห็นข่าวเช้านี้แล้ว คราวนี้โฆษณาของสถานีโดนสั่งระงับไปหมด แต่ว่าพรุ่งนี้เป็นวันงดสูบบุหรี่โลกแล้ว โฆษณาใหม่ต้องผ่านในวันพรุ่งนี้ให้ได้ เรื่องออกจะคับขัน ฝ่ายเสี่ยวซุนเองก็ไม่มีทางแก้ไขอื่น หลังจากคิดไปคิดมาก็ยังหาไอเดียมาทำอะไรไม่ได้เลยสักนิด"
ซุนหานลูบเครากล่าวว่า "หลายวันมานี้ผมกังวลมาก นโยบายใหม่ออกมาไม่มีการแจ้งเตือน โฆษณาเราก็โดนสั่งระงับไปหมด ไม่เหลือทางถอยเลย อาจารย์จาง คุณยังไงก็ถือเป็นศิษย์เก่าของสถานี เคยช่วยสถานีทำโฆษณาประหยัดไฟฟ้า คุณก็น่าจะรู้ว่าแผนกเราน่ะไม่ใช่นักโฆษณามืออาชีพ เราเพิ่งตั้งแผนกมาได้สองปี งานหลักๆ เราคือการประสานงาน ของบ และคอยแนะนำเท่านั้น งานของเราจึงส่งต่อให้บริษัทนอกผลิตทั้งหมด..." เขาบรรยายความยากลำบากยืดยาว
ก่อนมา จางเย่ก็เดาสถานการณ์ได้หมดแล้ว "ทำไมไม่ให้บริษัททำต่อล่ะ?"
"ไม่มีคนรับ" ซุนหานกังวล "เราเพิ่งได้รับแจ้งตอนหกเจ็ดโมงเช้าวันนี้ เลยรีบติดต่อบริษัทโฆษณาเตรียมทำโฆษณาใหม่มาทดแทนทันที ต่อให้ทำหมดไม่ได้ อย่างน้อยก็ขอไอเดียมาทำเองยังดี แต่ว่าเรามีงบเหลือไม่พอเพราะใช้ไปกับโฆษณาชิ้นก่อนหมดแล้ว เลยต้องของบเสริม แต่ว่าคนที่ปฏิเสธเราด้วยเรื่องเงินก็มีแค่ไม่กี่บริษัท ส่วนใหญ่ปฏิเสธไปเพราะเรื่องเงื่อนไขของเวลานี่แหละ พวกเขาคิดว่างานมันกระชั้นเกินไปที่จะมาทำให้เสร็จในวันเดียว อย่างน้อยๆ ก็ต้องการเวลาสักสามวัน แต่ว่าสามวัน? สามวันก็พ้นวันงดสูบบุหรี่โลกน่ะสิ เรื่องซื้อไอเดีย บริษัททั้งหลายก็บอกเราว่าขายให้ไม่ได้เพราะมีคนต้องการมากเหลือเกิน เลยขายไปหมดแล้ว ไม่เหลือให้เราสักนิด"
คุยกันพลาง ทั้งสามมาถึงชั้นห้าแล้ว
จางเย่ถาม "จะทำโฆษณาอะไรง่ายๆ ให้เข้ากับข้อบังคับที่เพิ่งออกมาก่อนไหม?"
ซุนหานอับจนปัญญา "แบบนั้นก็ไม่ได้ ไม่มีทางผ่านข้อบังคับใหม่แน่นอน ทางสถานีเองก็ไม่มีทางยอมเพราะนี่คือสิ่งที่แสดงถึงคุณภาพของสถานี แม้ว่า BTV จะไม่ใช่สถานีใหญ่ที่สุดในวงการ แต่ก็ถือเป็นสถานีระดับต้นๆ จะให้คนดูถูกไม่ได้ อีกอย่างนโยบายนี้เพิ่งออกมา ผมว่าเราไม่มีทางหลอกพวกเขาให้พ้นๆ ไปได้หรอก ถ้าเราทำไป เราอาจจะเป็นคนแรกที่โดนลงดาบก็ได้"
จางเย่ไม่ว่าอะไร
ซุนหานมองเขา "สถานการณ์ตอนนี้ก็เป็นประมาณนี้ล่ะครับ เวลากระชั้นชิด พวกเราเองก็จนปัญญา สุดท้ายลองถามๆ นักโฆษณากับทีมงานฝ่ายที่รับผิดชอบเรื่องโฆษณาสาธารณะ มีแต่คนแนะนำคนคนหนึ่งให้ผม นั่นคืออาจารย์จาง คุณนั่นเอง"
จางเย่มองเขาเขม็ง "ทุนไม่มาก คนไม่มาก ไอเดียไม่มี ให้เริ่มต้นจากศูนย์แบบนี้ แล้วยังให้เวลาแค่วันเดียวทำโฆษณาสิบห้ายี่สิบห้าวินาทีออกมาให้ได้? ทำออกมาเละๆ เทะๆ หน่อยยังพอไหว แต่จะทำให้ดี และมีความคิดสร้างสรรค์ ออกจะไม่สนใจความเป็นจริงเกินไปนะ!"
ซุนหานพูดเสียงเครียด "เรื่องนี้ผมทราบว่ามันยาก แต่ว่าผมเองก็จนปัญญา ผมได้แต่ขอให้ลุงหูขอความช่วยเหลือจากคุณ ผมไม่ได้ทำงานในวงการโฆษณานานแล้ว แต่ก็ยังรู้ว่าคุณมีชื่ออยู่ในวงการนี้ งานของคุณทุกชิ้น ทั้งโฆษณาประหยัดไฟ ‘ผมจะพูดเพื่อตัวเอง’ เบรนโกลด์ ล้วนแต่เป็นงานคลาสสิกขึ้นหิ้งในวงการทั้งนั้น เรื่องนี้ถ้าไม่ใช่คุณ ไม่ว่าใครก็ทำไม่ได้!"
หูเฟยรีบเสริมคำของซุนหาน "จางน้อย ฉันรู้ว่าสถานีน่ะทำรุนแรงกับเธอไป แต่นั่นก็เรื่องครั้งก่อน ตอนนั้นคับขัน สถานีเองก็ถูกบีบให้ตัดสินใจ ฉันเชื่อว่าเธอรู้ว่าสถานีน่ะเสียชื่อหนักแถมยังโดนปรับหนักแน่ อย่าปล่อยพวกเราเลย ถือว่าเห็นแก่ฉัน ช่วยเราเถอะ! อีกอย่าง ชื่อเสียงในวงการของเธอช่วงนี้ก็ลำบากเพราะรายงานข่าวพวกนั้น ถ้าทำโฆษณาเพื่อสังคมได้ ฉันว่าเธอพลิกกระแสได้แน่ ถ้ามีข้อเรียกร้องอื่นๆ เธอก็บอกมาเถอะ"
ซุนหานเสริม "แน่นอนว่าไม่ได้ให้คุณทำฟรีๆ ค่าตัวคุณตกลงกันได้ ขอแค่คุณตัดสินใจออกหน้าช่วยให้ผ่านด่านนี้ไป ผมรับรองว่าค่าตัว..."
จางเย่สะบัดมือตัดบท "ผมไม่เอาเงิน"
ซุนหานตะลึง ไม่เอาเงิน? เขากล่าว "อย่างนั้น..."
หูเฟยออกปาก "ฟังจางน้อยเถอะ"
"อยากให้ผมช่วยน่ะได้" จางเย่ว่า "แต่ว่าผมมีข้อเรียกร้องข้อหนึ่ง"
ซุนหานพูดขึ้นทันที "บอกมาเลยครับ!"
จางเย่กล่าว "การวางแผนงานทั้งหมด ยึดตามคำพูดผม กำลังคน ค่าใช้จ่าย ทุกคนต้องฟังผมคนเดียว ผมขอแค่นี้"
ซุนหานรับรองทันที "เรื่องนี้คุณวางใจได้ ทั้งผมรวมถึงทีมงานในแผนก คุณชี้นิ้วสั่งได้ตามใจเลย"
จางเย่พยักหน้า "งั้นก็ดี"
ซุนหานถาม "อย่างนั้นถือว่า...ตกลง?"
"ผมรับงานแล้ว ร่วมงานกันอย่างราบรื่นนะครับ" จางเย่ยื่นมือออกไปจับกับเขาอีกครั้ง
ซุนหานระบายลมหายใจยาว จับมือกับเขาอย่างตื่นเต้น "มีคุณออกหน้า พวกเราวางใจได้แล้ว ขอบคุณมากครับอาจารย์จาง คุณช่วยไว้เยอะเลย!"
จางเย่ส่ายหน้า "ช่วยได้เยอะแค่ไหนยังไม่แน่ เวลากระชั้นเหลือเกิน"
หูเฟยตบบ่าจางเย่ "ยังไงก็ต้องขอบคุณเธอล่ะนะจางน้อย"
จางเย่หัวเราะ "ไม่ต้องขอบคุณ พี่หูคุณออกปาก ผมต้องตะลุยภูเขาดาบลงทะเลเพลิงก็จะทุ่มเทแรงกายแรงใจช่วยเหลือคุณเต็มที่"
"พูดงี้สิฉันชอบ" หูเฟยว่า "ยังไงซะก็ถือว่าติดบุญคุณเธอล่ะนะ"
จางเย่ร้องเพ้ย "พอเลยคุณน่ะ เราสองคนสนิทกันแค่ไหน ยังจะมาติดบุญคุณ? เอาล่ะ ไม่ทันแล้ว เริ่มงานเลย!"
ซุนหานนำทาง "ทางนี้ครับ ตามผมมาเลย"
หูเฟยไม่ขยับ "พวกเธอไปกันเถอะ ฉันรับผิดชอบแค่เรื่องเงิน ถือว่าจบเรื่อง ไม่ตามไปล่ะนะ"




*-*-*-*-*-*-*-*-*-*-*-*-*-*-*-*-*




[Go To Next Chapter]( ./73.md)