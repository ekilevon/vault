##บทที่ 551 : นักคณิตศาสตร์ระดับโลกอันดับที่หกของประเทศ!
เป่ยต้า


ในเขตมหาวิทยาลัย


“เอ๋!”


“คนนั้นใช่?”


“เหมือนจะเป็นจางเย่!”


“เป็นเขานั่นแหละ! ไป! รีบไปเร็ว!”


จางเย่ถูกล้อมด้วยนักข่าวราวสี่ห้าคนบนถนนข้างทะเลสาบ พวกเขามาเรื่องการแลกเปลี่ยนของมหาวิทยาลัยจีน-ญี่ปุ่นที่จะถูกจัดขึ้นในตอนบ่ายทว่ากลับมาเจอจางเย่ที่กำลังเป็นประเด็นในสังคมอยู่ ณ ตอนนี้โดยบังเอิญ แน่นอนว่าพวกเขาย่อมไม่ยอมละทิ้งโอกาสในการสัมภาษณ์ไป พวกเขารีบเข้ามารุมล้อมไว้ทันที


นักข่าวหญิงคนหนึ่งรีบเปิดเครื่องอัดเสียงแล้วยื่นไปตรงหน้าจางเย่ “อาจารย์จาง พวกเราเพิ่งได้รับข่าวว่า คุณไม่เพียงสอนวิชาเลือกเทอมนี้ แต่ยังสอนให้กับภาควิชาคณิตศาสตร์ด้วยใช่ไหมคะ? แถมยังได้เลื่อนชั้นเป็นรองศาสตราจารย์ในภาคคณิตฯ ด้วย? เป็นเรื่องจริงเหรอเปล่าคะ?”


จางเย่หัวเราะ “เหมือนจะเป็นงั้นนะครับ”


นักข่าวหญิงยิ้มแห้ง “เหมือนจะเหรอคะ?”


“ควรเป็นงั้นนะ” จางเย่ยังคงทิ้งคำตอบคลุมเครือ


“โอเค งั้นฉันขอแสดงความยินดีล่วงหน้าค่ะ” นักข่าวหญิงตอบกลับ


ข้างๆ เธอเป็นผู้สื่อข่าวชายจากสำนักข่าวเยาวชนที่ถามต่อ “อาจารย์จาง ไม่สิ ควรเรียกว่ารองศาสตราจารย์จาง ถ้าผมจำไม่ผิด คุณเพิ่งจะอายุ 24 ปีนี้เอง ทั้งการพิสูจน์ความคาดการณ์ของเดลในเบื้องตนและนำเกียรติยศสู่ประเทศ ไหนจะมาเป็นรองศาสตราจารย์ที่อายุน้อยที่สุดในตอนนี้อีก ผมอยากทราบว่าคุณมีข้อคิดเห็นอย่างไรกับเรื่องพวกนี้บ้างครับ? ส่วนพิธีต้อนรับที่จะจัดในเร็วๆ นี้ คุณจะให้โอวาทหรือเปล่า?”


รอบนี้จางเย่ไม่ได้ล้อเล่นอีก อย่างไรเสียเขาก็นับได้ว่าเป็นรองศาสตราจารย์คนหนึ่งแล้ว แถมยังอยู่ในเขตมหาวิทยาลัยด้วย สถานการณ์เปลี่ยน การตอบสนองควรต้องเปลี่ยน “ผมขอขอบคุณเป็นอย่างสูงครับ เกียรติยศนี้ไม่ใช่ของผมเพียงคนเดียว แต่เป็นของทุกๆ คนที่สนับสนุนผม เออ.. ส่วนเรื่องพิธีในตอนหลัง ผมน่าจะไปให้โอวาท”


ผู้สื่อข่าวอีกคนรีบถามต่อ “ไม่ทราบว่าจะเป็นเรื่องอะไรครับ?”


“เรื่องคณิตศาสตร์” จางเย่ตอบพวกเขาอีกสองสามคำถาม ก็กะจะขอตัวออกมา


ผู้สื่อข่าววัยกลางคนถามต่อ “จะเป็นเรื่องเกี่ยวกับอะไรคะ?”


ยังมีนักข่าวอีกหลายคนที่ไล่ตามมา และยิงคำถามใส่จางเย่ไม่หยุดตอนที่เขาปลีกตัวออกมา แต่จางเย่ยังมีเรื่องต้องไปจัดการที่ภาควิชาคณิตศาสตร์ เรื่องที่หนึ่งคือ เขาเป็นอาจารย์ในแผนก เลยอยากจะไปพบหน้าทำความรู้จักเหล่าเพื่อนร่วมงานสักหน่อย เรื่องที่สอง ทีมตรวจสอบข้อผิดพลาดรวมไปถึงซินหย่าและนักคณิตศาสตร์ท่านอื่นๆ จากทั่วโลกได้มาถึงแล้ว จางเย่ไม่สามารถวางเฉยเรื่องพวกนี้ได้ เพราะอย่างไรเขาก็เป็นคนพิสูจน์การคาดการณ์นี้ เรื่องที่สาม เป็นเรื่องที่ได้รับคำสั่งจากคณบดีของภาควิชาคณิตศาสตร์และวิทยาศาสตร์พานหยาง ที่ให้เขาไปเป็นตัวแทนกล่าวปาฐกถาของภาควิชาคณิตศาสตร์แห่งมหาวิทยาลัยเป่ยต้าบ่ายนี้


เก้าโมงกว่า


ในห้องพักอาจารย์ของภาควิชาคณิตศาสตร์


ตอนที่มาถึงจางเย่ก็พบคนคุ้นหน้าอยู่หลายคน


ซินหย่าเพื่อนสมัยเด็กของอู๋เจ๋อชิงสังเกตเห็นเขาก่อนใคร ตอนแรกเธอกำลังคุยกับคนต่างชาติผมบลอนด์อยู่ ทว่าหันมาเห็นจางเย่พอดีจึงส่งยิ้มให้ “โย่ นี่ไม่ใช่อาจารย์จางเย่เหรอ?”


จางเย่โบกมือให้เธอจากไกลๆ “สวัสดีครับ ศาสตราจารย์ซิน”


ซินหย่ายิ้มเยาะ “ได้ข่าวว่าช่วงนี้เธอทำได้ดีมากเลยนี่”


“เหอๆ ผมทำได้ดีตรงไหนกัน ช่วงหลังๆ นี้ผมยุ่งมากจนไม่มีเวลาไปช่วยตรวจสอบความถูกต้องในการพิสูจน์ความคาดการณ์ของเดลเลยครับ” จางเย่กล่าว เขารู้ว่าซินหย่ายังมีข้อบาดหมางกับเขาอยู่ที่ทำให้พวกเธอต้องเสียหน้าที่พระราชวังฤดูร้อน ในเมื่อตอนนี้พวกเขาก็พอรู้จักมักคุ้นกันมากขึ้นแล้ว เขาจึงพูดเหมือนไม่มีอะไรเกิดขึ้น ถึงกับพูดแสดงความห่วงใยเลยทีเดียว “ผมได้ข่าวว่าพวกคุณต้องทำงานทั้งวันทั้งคืนไม่หยุดหย่อนกันเกือบอาทิตย์? อย่าลืมพักผ่อนบ้างนะครับ ถ้ามันเยอะเกิน พวกคุณแค่พักไว้ก่อนก็ได้นี่ครับ สุขภาพสำคัญกว่านะครับ”ู


ซินหย่ากล่าว “ขอบคุณสำหรับความเป็นห่วงนั่นนะอาจารย์จาง กระบวนการตรวจสอบเดินมาครึ่งทางแล้ว เธอจะเข้ามาช่วยพวกเราได้หรือเปล่าล่ะ? ด้วยการช่วยเหลือจากเธอ พวกเรามั่นใจว่ามันจะก้าวหน้าได้เร็วกว่านี้แน่ ถ้าเป็นงั้นจริงทุกคนจะได้เสร็จงานไวๆ และกลับบ้านไปพักผ่อนได้สักที”


จางเย่หัวเราะฮ่าๆ “วันหลัง วันหลังเดี๋ยวเข้าไปครับ”


ซินหย่าจ้องไปที่จางเย่ รู้เลยว่าหมอนี่ไม่มีกะจิตกะใจจะเข้ามาช่วยในกระบวนการตรวจสอบแหงๆ


คณบดีพานหยางพลันเดินเข้ามาพอดี ก่อนหัวเราะเสียงดัง “ศาสตราจารย์ซิน อย่าไปรุนแรงกับรองศาตราจารย์จางน้อยนักเลย ฉันรับประกันเลยว่าช่วงนี้เขาต้องยุ่งมากๆ เพราะต้องสอนทั้งภาษาจีนทั้งคณิตศาสตร์ ทั้งนิยายของเขาก็จะวางขายเร็วๆ นี้อีก นี่ยังไม่พูดถึงงานเป็นพิธีกรเลยนะ”


จางเย่พยักหน้ารัวๆ “ใช่ครับ ใช่ครับ”


ซินหย่ากรอกตา จริงๆ แล้วเธอยอมแพ้เรื่องที่จะให้เขาจะเข้ามาช่วยพวกเธออยู่แล้วล่ะ งานทรงเกียรติอย่างนี้ถ้าเป็นคนอื่นคงรีบวิ่งแจ้นเข้ามาดูกระบวนการตรวจสอบไปนานแล้ว อีกทั้งนี่ก็เป็นงานที่ต้องการความเคร่งครัดในการตรวจสอบมากๆ ในแง่ของวิธีการพิสูจน์ ถ้ามีคนเห็นปัญหาตรงนั้นตรงนี้ หรือพบตรรกะผิดผลาดขึ้นมาล่ะก็ งานข้อพิสูจน์ทั้งหมดจะกลายเป็นหมันไปทันที แต่จางเย่ยังคงมั่นใจและมีจิตใจผ่อนคลาย ขนาดไหนน่ะเหรอ? ก็ขนาดที่ปล่อยให้คนอื่นรับมือกับเรื่องพวกนี้กันเอง แม้แต่จะโทรมาหาพวกเขาเพื่อถามถึงความก้าวหน้ายังไม่โทรเลย!


ศัตรูหัวใจของจางเย่ หานเหอเหนียน นักคณิตศาสตร์iรุ่นเยาว์ประจำภาควิชาคณิตศาสตร์ของมหาวิทยาลัยเป่ยต้าก็ไม่ได้ดูมีความสุขอะไรนัก เขายืนอยู่ตรงนั้นอย่างไม่สนใจจางเย่โดยสิ้นเชิง เขาคิดว่าหมอนี่เป็นแค่พวกหลอกลวงสิ้นดี สร้างความปั่นป่วนเสียใหญ่โต แล้วก็ล้างมือจากปัญหาทั้งหลายแหล่ไม่พอ ยังทิ้งพวกเขาให้ทำงานอย่างเหนื่อยยากกับกระบวนการตรวจสอบความถูกต้องนี่อีก หานเหอเหนียนไม่ได้กลับบ้านมาสี่ห้าวันแล้ว วันๆ ใช้เวลาหมดอยู่ที่สถาบันวิจัย ทำงานจนขอบตาดำคล้ำไปหมด ถึงแม้งานเหล่านี้จะทำเพื่อเกียรติยศของประเทศชาติก็เถอะ แม้ว่าการเป็นนักคณิตศาสตร์ที่มีส่วนร่วมในกระบวนการตรวจสอบทฤษฎีบทจะได้รับคำยกย่องด้วยก็ตามที ทว่าเทียบกับหนังสือ นวนิยาย หรือข่าวบนเวยป๋อแล้ว พวกเขาก็เป็นอะไรไม่ได้นอกจากอากาศธาตุสำหรับจางเย่ สิ่งที่พวกเขาทำอย่างเหนื่อยยากอยู่ทั้งหมดนี้ราวกับว่า ฮ่องเต้ไม่เดือดร้อน ขันทีเดือดร้อนแทน


พูดกันได้ไม่กี่ประโยค


ตอนนี้คนที่เหลืออยู่ห่างออกไปเริ่มสังเกตเห็นจางเย่ พวกเขาเลิกคุยกันเองแล้วหันมามอง ชาวต่างชาติสองคนที่ซินหย่ารู้จักเป็นคนในกลุ่มนี้เอง ส่วนคนต่างชาติที่เหลือที่ไม่อยู่ที่นี่ พวกเขาน่าจะนัดพบกันที่อื่นไม่ก็ยังมาไม่ถึง ส่วนมากคนที่อยู่ที่นี่ล้วนเป็นอาจารย์จากภาควิชาคณิตศาสตร์ และศาสตราจารย์จากหมวดวิชาสถิติความน่าจะเป็น นอกนั้นเป็นอาจารย์จากภาควิชาวิศวกรรมศาสตร์ ทุกคนต่างจับจ้องไปที่จางเย่อย่างสนอกสนใจ แต่ละคนต่างสายตาแตกต่างกันไป


บางคนมองอย่างอบอุ่น


บางคนมองอย่างยกย่อง


บางคนพยักหน้าให้


คณบดีพานยางปรบมือเรียกความสนใจจากทุกคน ก่อนจะวางมือลงบนบ่าของจางเย่ “ผมขอแนะนำทุกท่านให้รู้จัก แม้ว่าอันที่จริงแล้วเขาจะไม่ต้องการการแนะนำตัว นี่คือรองศาสตราจารย์จางเย่ ทุกท่านน่าจะคุ้นหน้าเขาอยู่บ้าง นับจากวันนี้เป็นต้นไปเขาจะเป็นหนึ่งในคณาจารย์ของภาควิชาคณิตศาสตร์ในมหาวิทยาลัยเป่ยต้า!”


ก่อนที่คณบดีพานจะพูดจบ ทุกคนก็เริ่มปรบมือกันไปแล้ว


แปะๆๆ เสียงหัวเราะและปรบของอาจารย์ในคณะดังออกมาต้อนรับจางงเย่


“นี่คือหัวหน้าเหยี่ยน” คณบดีพานแนะนำแก่จางเย่


ชายวัยกลางคนยื่นมือออกมา “ศาสตราจารย์จาง ยินดีต้อนรับ”


จางเย่กับเขาจับมือกัน “ขอบคุณหัวหน้าเหยี่ยน”


“นี่คือศาสตร์จารย์หลวี่” คณบดีพานแนะนำอีกคนที่อยู่ใกล้พวกเขาที่สุด


ศาสตราจารย์หลวี่ที่มีดวงตาตี่ ยิ้มจนตาหยี “อาจารย์จาง ผมรอวันที่คุณจะมาถึงนานแล้ว ด้วยการเข้าร่วมของคุณ คุณภาพของคณะคณิตศาสตร์ต้องเพิ่มพูนสุดๆ แน่”


“คุณยกย่องผมเกินไปแล้ว ถือเป็นเกียรติของผมมากกว่าครับ”


คณบดีพานแนะนำต่อ “นี่คือหานเหอเหนียน อาจารย์หาน”


จางเย่มองไปที่ศัตรูหัวใจก่อนจะพูดอย่างแช่มชื่น “ผมรู้จักอาจารย์หานแล้วครับ”


คณบดีพาน “จริงสิ พวกคุณเจอกันที่พระราชวังฤดูร้อนสินะ”


หานเหอเหนียนพูดอย่างยากลำบาก “ยินดีต้อนรับ”


หลังจากแนะนำตัวเองไปรอบหนึ่ง จางเย่ก็ได้คุยกับทุกคนครบเรียบร้อย มีอาจารย์วัยรุ่นอยู่สองคนถึงกับเอาหนังสือออกมาขอลายเซ็นจางเย่ ไม่รู้ว่าเป็นเพราะผลงานในด้านวรรณกรรมหรือคณิตศาสตร์ของจางเย่กันแน่ แต่ในเมื่อพวกเขาอยากได้ คงไม่ดีหากจะปฏิเสธ ในช่วงการขอลายเซ็นนี้ทำเอาหลายคนอมยิ้มบ้างหัวเราะ ทุกคนรู้สึกเป็นเรื่องขำขัน บรรยากาศดูผ่อนคลายกันมาก


หลังจากนั้นไม่นาน คณบดีพานถึงหันมาพูดกับจางเย่ “ไปเดินเล่นกัน”


จางเย่ขานรับ และออกไปข้างนอกกับคณบดีพาน เดินไปคุยไป “คณบดีพานทำไมคุณไม่ให้คนอื่นเป็นคนกล่าวปาฐกถาล่ะครับ? ผมไม่มีอะไรจะพูด แถมไม่รู้จะพูดอะไรด้วย”


คณบดีพาน “คุณเป็นพิธีกรผู้มีชื่อเสียงที่โลดแล่นในวงการวรรณกรรมจีน มันจะเป็นปัญหาสำหรับคุณได้ยังไงกัน?”


จางเย่ตอบ “ผมแค่ไม่รู้จะพูดอะไรดีครับ”


คณบดีพานพูดแนะนำ “พูดอะไรก็ได้ อย่างเล่าถึงประสบการณ์กว่าจะประสบความสำเร็จของคุณก็ได้นะ วันนี้ในงานพิธีมีคนค่อนข้างเยอะนะ เพราะเป็นการแลกเปลี่ยนของทั้งมหาวิทยาลัยและยังเป็นความร่วมมือระหว่างจีน-ญี่ปุ่นด้วย คนธรรมดาทั่วๆ ไปก็สนใจงานนี้เหมือนกัน ดังนั้นถ้าสามารถแนะนำมาตรฐานอันสูงส่งของภาควิชาคณิตศาสตร์ มหาวิทยาลัยเป่ยต้าได้จะดีมากเลย” กล่าวแล้วเขาก็หยิบสคริปต์ออกมาให้จางเย่ “ถ้าไม่รู้ว่าจะพูดอะไร ก็ใช้อันนี้ไปอ่านตามก็ได้ พอใช้ได้อยู่ ผมให้คนเตรียมไว้แล้ว”


“ไอ้หยา ผมไม่เก่งขนาดนั้นหรอกครับ เรียนก็ไม่ได้จบสูงอะไร” จางเย่ยื่นมือไปหยิบสคริปท์ พลางพูดอย่างไม่กล้ารับความรับผิดชอบใหญ่ขนาดนี้ “ผมเพิ่งสอนไปแค่ไม่กี่เดือนเอง”


ข้างหลัง ซินหย่าเดินออกมามองหาจางเย่


คณบดีพานพูดอย่างไม่เก็บงำเกี่ยวกับเขาถึงแม้ซินหย่าจะอยู่ด้วยก็ตาม เขายิ้มตาหยีกล่าวว่า “มีแค่ผู้มีความสามารถเท่านั้นจึงจะเป็นผู้สอนได้ ตอนนี้นักคณิตศาสตร์ที่นับว่าติดอันดับโลกได้มีแค่ห้าคนเท่านั้นเองที่เป็นคนจีน ส่วนคุณน่ะ คุณเป็นคนที่หก!”


จางเย่กล่าวอย่างตกใจ “ไม่จริงน่า? ความคาดการณ์ของเดลยังอยู่ในกระบวนการตรวจสอบความถูกต้องอยู่เลยนะครับ”


หมายความว่าอย่างไรกัน?


แค่นี้ก็ได้ชื่อว่าเป็นนักคณิตศาสตร์ระดับโลกแล้วเหรอ?


ซินหย่าเดินมายืนอยู่ข้างๆ เขา กล่าวว่า “ถึงแม้จะมีปัญหาเกิดขึ้นกับกระบวนการตรวจสอบความถูกต้องของบทพิสูจน์ความคาดการณ์ของเดล เธอก็ยังอยู่ในรายชื่อของนักคณิตศาสตร์ระดับโลกอยู่ดี สองวันที่แล้วสมาคมนักคณิตศาสตร์โลกได้ประกาศรายชื่อนักคณิตศาสตร์ระดับโลกรอบล่าสุด มีชื่อเธออยู่ด้วยนะ นี่หมายความว่าเธอได้รับการยืนยันจากสมาคมนักคณิตศาสตร์ระดับโลกแล้ว ถ้าในอนาคตมีการค้นพบการคาดการณ์หรือบทวิจัยอะไรอีก สมาคมนักคณิตศาสตร์ก็จะเชิญเธอเข้าไปเป็นส่วนหนึ่งด้วย ตอนนี้มีนักคณิตศาสตร์ระดับโลกทั้งหมด 204 คน ขนาดคณบดีพานกับฉันยังไม่ได้อยู่ในรายชื่อแน่ะ”


ดูเหมือนคณบดีพานกับซินหย่าจะสนิทกันไม่เลว บางทีก็หันมาคุยกันเอง “ศาสตราจารย์ซินยังมีหวังจะได้อยู่บนรายชื่ออยู่นะ งานศึกษาชิ้นใหม่ของคุณ ได้ข่าวว่าเริ่มค้นคว้าแล้วนี่?”


ซินหย่าพยักหน้า “แต่ยังมีหัวข้อบางอย่างติดขัดอยู่ค่ะ ดังนั้นคงอีกไกลเลย”


คณบดีพานกล่าว “ถ้ามีอะไรให้ผมช่วย ก็บอกผมนะ แล็บวิจัยที่เป่ยต้ามีน่าจะดีกว่าที่คุณมีนะ”


ซินหย่าอมยิ้ม “ฉันรอคำนี้อยู่เลยค่ะ ส่วนนอกจากอุปกรณ์..” ว่าแล้วก็เหลือบไปมองจางเย่ “บางทีคงต้องยืมตัวอาจารย์จางจากคุณเมื่อถึงเวลาล่ะมั้งค่ะ”


“เรื่องนั้นผมตัดสินเองไม่ได้หรอก” คณบดีพานหัวเราะ


ซินหย่ามองไปที่จางเย่อย่างรอคำตอบ “อาจารย์จาง?”


จางเย่พูดอย่างไม่รู้ไม่ชี้ “เดี๋ยวค่อยคุยกัน เดี๋ยวค่อยคุยกัน”


ซินหย่าก็ไม่เร่งรีบจนให้จางเย่สัญญาอะไร เธอรู้ดีว่าเรื่องพวกนี้มันต้องใช้เวลา “ยังไงซะ ตามที่ฉันบอกเธอไป พองานตรวจสอบทฤษฏีบทความคาดการณ์ของเดลเสร็จเมื่อไร ฉันจะไปตามเธออีกรอบอยู่ดี ถึงต้อนนั้นอย่าจรลีหลีกลี้หนีหายเชียวล่ะ ฮุฮุ เธอหนีฉันไม่พ้นหรอก เธอก็รู้ว่าฉันมีวิธีตามตัวเธออยู่”


แหงแหละ คุณอู๋เป็นเพื่อนสมัยเด็กของเธอนี่ ต่อให้ฉันจะหลบเธอได้ แต่เธอคิดว่าฉันจะหลบคุณอู๋ได้เรอะ?


จางเย่พูดอย่างทำอะไรไม่ได้ “..เหอๆ ถึงเวลาค่อยคุยกันอีกทีแล้วกันครับ”








*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./52.md)