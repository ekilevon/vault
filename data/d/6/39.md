##บทที่ 539 : พลังไร้เทียมทานของลูกเต๋าปรับระดับความยาก!
จวนจะบ่าย


กินอิ่ม ดื่มพอแล้ว


คุณอู๋เอนหลังพักผ่อนบนโซฟา ถือมือถืืออ่านตอนสุดท้ายของบันทึกอู้คง


จางเย่ถือไม้จิ้มฟันแคะขี้ฟันอย่างสบายใจเฉิบ มือลูบท้องที่เพิ่งอิ่มแปล้ กล่าวติดจะเพ้อๆ ออกมา "จะตายแล้ว กับข้าวอร่อยโคตร เฮ้อ.. กินจนตัวจะแตกแล้ว" เขามองไปที่โซฟา "อู๋ เธอจะไปทางใต้แล้ว ผมคงอดกินกับข้าวฝีมือเธออีก ต้องมีชีวิตต่อไปไม่ได้แน่ๆ ผมว่าเธออย่าไปเลย ไม่งั้นต้องมีคนตายแน่ๆ”


กลับไปเรื่องเดิมอีกแล้วสิ


ถึงจะทราบว่าคำสั่งแต่งตั้งของทางการยากแก้ไข แต่จางเย่ยังตัดใจทนอำลาอู๋เจ๋อชิงไม่ลง หากเธอยังอยู่ในเมืองหลวง ถึงจะเป็นหน่วยงานอื่นๆ ที่ไม่ใช่ในมหาวิทยาลัยเป่ยต้ายังพอว่า อย่างน้อยก็เจอกันได้บ่อยๆ ทว่าเมื่อคิดดูอีกที เขานับเป็นคนที่มีความฝันเป็นของตนเองคนหนึ่ง คุณอู๋ก็ย่อมต้องมีจุดหมายเป็นของตนเองเช่นกัน ผู้คนที่แสวงหาความก้าวหน้า ย่อมต้องมีเป้าหมาย วงการราชการคลุกคลีไม่ง่าย ต่อให้จางเย่จะไม่เคยสนใจรับราชการ เขาก็พอทราบอะไรๆ อยู่ กว่าคุณอู๋จะมีตำแหน่งอย่างทุกวันนี้ได้นับว่ายากเย็นทีเดียว การโยกย้ายคราวนี้คงมีความสำคัญต่อเธอมาก อาจจะเป็นการส่งไปเรียนรู้งาน เพื่อเตรียมเลื่อนขั้นอีกครั้ง ดังนั้นเธอจะพลาดโอกาสนี้ไม่ได้


พอคิดมาถึงตรงนี้ จางเย่ก็เปลี่ยนใจ "เอาล่ะ ถือว่าผมไม่ได้พูดเถอะ"


หญิงสาวยังคงจดจ่อต่อการอ่านอยู่ แต่ก็ละความสนใจหันมาตอบกลับอย่างนุ่มนวลใส่ใจ "ถ้าคิดถึง ก็บินมาหาพี่สาวสิ"


จางเย่ฝืนยิ้ม "ก็ได้"


"อย่าว่าแต่ยังไม่แน่สักหน่อย ก็บอกแล้วไง เบื้องบนยังไม่ได้ยืนยันอะไรแน่นอน หากมีอะไรเปลี่ยนแปลง อาจไม่ต้องไปก็ได้นะ" เธอกล่าว


จางเย่หรี่ตา "ไม่ต้องไป? โอกาสมีแค่ไหนกัน?"


เธอไม่ได้เงยหน้าขึ้น เพียงตอบว่า "หนึ่งในพัน"


"ก็แทบจะแน่นอนแล้วนี่นา หนึ่งในพันกับศูนย์ในพันก็ไม่เห็นจะต่างกันเลยนี่" จางเย่เหงื่อตก เขาไม่พูดเรื่องชวนปวดใจเช่นนี้อีกดีกว่า เวลากระชั้นสั้นลงแล้ว อีกไม่กี่วันก็ต้องลา ในเวลาเช่นนี้ ควรมีแต่เรื่องดีๆ จึงจะถูกต้อง


ขณะเดียวกันเธอก็วางโทรศัพท์มือถือลง "อ่านจบแล้ว"


จางเย่ "ไม่เลวสินะ?"


"อืม ตัวภาษานับว่าโดดเด่น เขียนเรื่องราวได้ตรงใจ" คุณอู๋ชมคำหนึ่ง ก่อนหันมองเขา ขยับยิ้มบางเบา "สมเป็นแฟนตัวน้อยของฉัน"


จางเย่พูดไม่ออกไปวูบ "ทำไมมีคำว่าตัวน้อยล่ะ!? แฟนเฉยๆ สิ"


หญิงสาวพยักหน้าตามใจ "เอ้า แฟนก็แฟน"


จางเย่ภาคภูมิใจสุดๆ เขานั่งลงบนโซฟากุมมืออู๋เจ๋อชิงเอาไว้


คุณอู๋เองก็กระชับมือเขาแน่นขึ้น "พี่สาวไปแล้ว จะตามดูแลนายทุกวันก็ไม่ได้ ว่ากันตามตรงนะ เจ๊ไม่ค่อยสบายใจที่จะปล่อยนายไว้สักเท่าไร"


จางเย่อุทานคำหนึ่ง "ไม่ขนาดนั้นน่า"


"ฉันอยู่นี่ ช่วยนายได้ก็จะได้ช่วย ที่แนะนำได้ ฉันก็จะแนะนำ" เธอหัวเราะ "ฉันไปแล้ว ไม่รู้ว่านายจะก่อเรื่องมากแค่ไหนน่ะสิ"


จางเย่ถามตาวาว "คุณก็ไม่อยากไปเหรอ?"


คุณอู๋ "ก็ไม่ค่อยจะอยากไปทางใต้นักหรอก คิกๆ แต่ทำอะไรไม่ได้นี่นา คำสั่งของเบื้องบนต้องปฏิบัติตาม เพราะฉะนั้นนะ ฉันไม่อยู่ หลายปีนี้ นายต้องดูแลตัวเองให้ดีๆ มีอะไรคิดไม่ตก ก็โทรมาบอกฉัน ฉันน่ะอายุมากกว่านาย ถึงจะไม่ฉลาดกว่า ถึงจะไม่มีคำพูดอะไรที่ดีกว่า แต่ก็มีประสบการณ์มากกว่านายอยู่หน่อย ช่วยนายคิดอะไรได้อยู่นะ”


“ได้ ไม่มีปัญหา”


“เรื่องวุ่นวายที่ SARFT นายจะว่ายังไง?”


“ไม่รู้สิ คงเดินพลางคิดพลาง ยังไงผมก็เลือกไปแล้วนี่นา”


“ค่ะ ในเมื่อเลือกทางที่ไม่เคยมีคนเดิน อย่างนั้นก็เดินให้ดี อย่าสนใจว่าคนอื่นๆ จะว่าจะวิจารณ์อย่างไร จำไว้ว่าฉันคอยหนุนหลังนายก็พอ”


"ขอบคุณนะอู๋"


คำพูดของอู๋เจ๋อชิงทำให้จางเย่ทั้งอบอุ่นและสุขใจ มีผู้หญิงแบบนี้อยู่เคียงข้าง จางเย่ถึงกับเห็นว่าต่อให้ทั้งโลกนี้เหยียดหยามประณามเขา เขาก็ไม่สน!


ช่วงบ่ายนี้


ทั้งสองคนไม่ได้ออกไปไหน ยังคงนั่งคุยกันอยู่ภายในห้อง


อาจเพราะเห็นว่ามีเวลาอยู่ด้วยกันแค่ไม่กี่วัน ดังนั้นจางเย่จึงพูดเก่งขึ้น ชวนอู๋เจ๋อชิงคุยทั้งเรื่องข่าวเรื่องดาราเรื่องซุบซิบ อ้าปากพูดจ้อไม่หยุด


ไม่อาจแยกจากกัน!


เธอฉันล้วนอยู่คู่!


แต่ว่า..ชีวิตนั้นกลับเต็มไปด้วยความเปลี่ยนแปลง!


ความเป็นไปของเรื่องราวบางประการ ล้วนเหนือความคาดหมาย ถึงกับทำให้คนต้องตาถลน ต่อให้ตีจางเย่จนตายเขาก็คิดไม่ถึง! เรื่องราวเกิดความเปลี่ยนแปลงจนคล้ายเป็นละครฉากหนึ่ง แม้ชายหนุ่มจะผ่านคลื่นลมฝนสาดซัดมามาก แต่ขณะนั้นยังต้องตะลึงตาค้าง!


เวลาบ่ายโมงห้านาที


โทรศัพท์มือถือของอู๋เจ๋อชิงดังขึ้น ปลายสายเป็นหน่วยงานต้นสังกัดของเธอ


"สวัสดีครับรองอธิการฯ อู๋"


"ท่านปลัดเฉิน"


"มีเรื่องจะแจ้งให้คุณทราบครับ การโยกย้ายในครั้งนี้มีความเปลี่ยนแปลงเล็กน้อย พื้นที่ทางใต้ที่จะส่งคุณไปมีปัญหาเรื่องตำแหน่ง กลายเป็นไม่มีตำแหน่งว่างเสียแล้ว จึงขอให้คุณรอก่อนสักพัก ผมจะหาทางให้ รอฟังสายผมนะ ผมจะรีบจัดการให้ไวที่สุดครับ"


"ได้ค่ะ รบกวนปลัดเฉินแล้วค่ะ"


"อย่าพูดแบบนั้นเลย ก่อนหน้านี้ผมรับปากคุณไว้ดิบดี มาตอนนี้พอเป็นแบบนี้ ผมเองก็ต้องขอโทษคุณจริงๆ รอฟังข่าวเพิ่มเติมนะครับ"


วางสายนี้ คุณอู๋ก็บอกกับจางเย่ว่า "เป็นไปอย่างที่นายหวังจริงๆ คิกๆ โอกาสหนึ่งในพันนั้นเกิดขึ้นซะได้"


จางเย่งุนงงไม่เข้าใจ "ทำไมครับ?"


เธอกล่าว "มีปัญหาเรื่องการโยกย้าย เจ๊เลยต้องรอฟังผลไปก่อน"


จางเย่พลันตื่นตะลึง "งั้นจริงเหรอ?"


"ไปกันเถอะค่ะ" อู๋เจ๋อชิงลุกขึ้น "พี่สาวยังต้องไปติดต่อหาคนสอบถามดูสักหน่อย มีเรื่องต้องทำไม่น้อย นายไปส่งเจ๊ที่บ้านก่อนได้ไหม?"


"ได้ เรื่องงานต้องมาก่อนสิ" จางเย่รีบเก็บของออกไปพร้อมกับคุณอู๋ทันที


ความจริงในใจจางเย่ยังคงงุนงงสงสัยอยู่ คิดว่าแม่*คงไม่ใช่ฝีมือลูกเต๋าลดระดับความยากลงห้าเท่านั่นอีกหรอกนะ? พอนึกๆ ย้อนไป มาถึงตอนนี้ ลูกเต๋าปรับระดับความยากยังไม่หมดฤทธิ์นี่นา แถมเวลาแสดงผลหกวันนั้นตอนนี้เหลือไม่ถึงสองวันแล้วด้วย!


คุณอู๋อาจจะไม่ต้องไปแล้ว?


งั้นก็ดีไปเลยน่ะสิ!


จางเย่ไม่ได้คิดอะไรมาก เรื่องนี้น่ายินดีจริงๆ ทว่าความเปลี่ยนแปลงต่อๆ ไป กลับทำให้เขาต้องตะลึงครั้งแล้วครั้งเล่า เรียกว่าอ้าปากค้างจนกรามค้างไปด้วย!




……




ขณะเดียวกัน


ที่ SARFT เองก็เกิดเรื่อง!


ผู้เข้ารับตำแหน่งคนใหม่หวังฉางเหล่ย ผู้ออกคำสั่งที่มุ่งเป้ามายังจางเย่กับสถานีโทรทัศน์ ต้องเข้าโรงพยาบาลอย่างเร่งด่วนด้วยเรื่องอัมพฤกษ์ตั้งแต่เที่ยงหลังดื่มสุราในงานเลี้ยงต้อนรับมื้อเที่ยง พอตกเย็นทางโรงพยาบาลจึงได้แถลงข่าว หวังฉางเหล่ยไม่มีทางกลับมาทำงานได้อีกแล้ว ซึ่งเขาต้องการลาออกจากตำแหน่ง จึงต้องจัดการไปตามนั้น ส่วนทีวีออนไลน์รายงานข่าวว่า SARFT ได้ยอมรับการลาออกของเขาแล้ว


บรรดาชาวเน็ตถึงกับแตกตื่นต้องออกมาโวยวาย!


มีคนออกมาบ่นอยู่นานมาก!


"เกิดเรื่องระหว่างการต้อนรับ! ปีนี้ปาไปตั้งสองครั้งแล้วเหรอ!?"


"ระหว่างทำงานดันดื่มเหล้าเนี่ยนะ?"


"เป็นไปได้ยังไง?"


"เฮ้ย เพิ่งรับตำแหน่งก็มีเรื่องเลย?"


"ต้องเปลี่ยนตัวผู้บริหารอีกแล้ว? คราวนี้ใครล่ะเนี่ย?"


คนธรรมดาไม่สนใจข่าวนี้นัก เรื่องนี้ไม่ได้มีอะไรเกี่ยวข้องกับพวกเขา แต่กับคนในวงการบันเทิงล้วนให้ความสนใจต่อเรื่องนี้อย่างยิ่ง เพราะความเคลื่อนไหวของเบื้องบน ล้วนมีผลกระทบต่อเหล่าดาราและบริษัทในวงการบันเทิงโดยตรง เหมือนอย่างที่นักฟุตบอลและทีมฟุตบอลมีสมาคมคอยกำกับดูแลอยู่ การแต่งตั้งผู้ดูแลทั่วไปเช่นนี้ต้องดึงดูดความสนใจจากคนในวงการบันเทิง รวมถึงความเปลี่ยนแปลงในระดับกลางอื่นๆ ที่ล้วนแล้วแต่มีผลกระทบต่อพวกเขา เหล่าผู้บริหารของบริษัทในวงการบันเทิง เหล่าทีมงานในสถานีโทรทัศน์ ดาราระดับ A และ B ล้วนแต่ต้องให้ความสำคัญกับเรื่องนี้!


นายคนใหม่มารับตำแหน่ง ถ้าเกิดว่านายชื่ออะไรยังไม่รู้? อย่างนั้นจะผายลมอะไรได้เล่า แบบนี้มันไม่ได้สิ!


ดังนั้น คนในวงการบันเทิงทุกคนล้วนต้องจับจ้องมองดู!




…….




วันต่อมา


มีผู้เข้ารับตำแหน่งคนใหม่


ผู้เข้ารับตำแหน่งต่อจากหวังฉางเหล่ยก็คือเหออี้จากสำนักงานควบคุมและเผยแพร่ข่าวแห่งชาติ


ทว่าวงการบันเทิงล้วนต้องตะลึงงัน!


"ประธานหวังโดนปลดแล้วจริงๆ?"


"ทำไมแต่งตั้งคนใหม่เร็วขนาดนี้?"


"กลายเป็นประธานเหอ บอกแล้วไงว่าคงเป็นเขา คุณสมบัติเพียงพอ มีอาวุโส ทั้งยังอยู่ในหน่วยงานข่าวสารและสื่อประชาสัมพันธ์มาหลายปีด้วย หลังเกิดเรื่องของประธานหวัง ในองค์กรคงวุ่นวายไม่เบา มีแต่ประธานเหอนั่นแหละที่เอาอยู่"


ในเวลานั้นเอง คนไม่น้อยต่างเริ่มเคลื่อนไหว


บริษัทในวงการบันเทิงบางส่วนส่งคนไปเชื่อมความสัมพันธ์ทันที เหล่าผู้อาวุโสในวงการบันเทิงผู้ซึ่งมีความสัมพันธ์อันดีกับคนระดับสูงของ SARFT ก็ติดต่อประธานเหอหรือญาติพี่น้องเพื่อแสดงความยินดี ล้วนพยายามสร้างความประทับใจกันสุดๆ หวังจะเชื่อมต่อความสัมพันธ์ ซึ่งงานเช่นนี้ต้องทำตั้งแต่เนิ่นๆ จึงจะดี


แต่ว่าแค่สิบชั่วโมงต่อมา ตกเย็นวันนั้น ก่อนที่เหออี้จะได้รับหนังสือแต่งตั้งจาก SARFT อย่างเป็นทางการ สำนักดูแลและควบคุมความประพฤติของเจ้าหน้าที่แห่งรัฐก็สืบข่าวใหญ่ได้ และมีหลักฐานสำคัญชิ้นใหม่ที่เหล่าสมาชิกชั้นสูงของพรรคต้องให้ความสำคัญ ทางสำนักงานส่งทีมปฏิบัติการออกไปเก็บหลักฐานอย่างรวดเร็วภายในคืนนั้นเอง เพื่อป้องกันไม่ให้มีคนไหวตัวทัน!


กลางดึก มีข่าวลือว่าเหออี้ถูกพาตัวออกไปจากบ้าน


ตอนเช้าตรู่ ข่าวนี้ได้รับการยืนยันจากหน่วยงานที่เกี่ยวข้อง เรื่องราวได้รับการเปิดเผย มีคนโดนจับไปพร้อมกันสิบกว่าคน ซึ่งเหออี้เป็นหนึ่งในนั้น!


เรื่องนี้ทำให้เกิดกระแสปั่นป่วน!


วงการบันเทิงต้องตะลึงกันอีกรอบ!


"อะไรนะ?"


"เชี่*เอ๊ย"


"ทำไมมีเรื่องอีกแล้ววะ?"


"สองวันนี้มันยังไงกัน? ผีหลอกเรอะ?"


"SARFT เพิ่งจะเปิดศึกกับอาจารย์จางเย่ ภายในก็เกิดความวุ่นวาย?"


"อาจารย์จางไม่เสียทีที่ได้ชื่อว่าเป็นตัวกาลกิณีในตำนานจริงๆ!"


ขณะนั้น ไม่เพียงแต่คนในบันเทิงที่จ้องมานัยน์ตาเขม็ง ยังมีเหล่าประชาชนคนทั่วไป ต่างก็อดมองด้วยความตระหนกตกตะลึงด้วยไม่ได้!


"ต้องเปลี่ยนตัวคนอีก?"


"....."


"ยังมีคนให้เปลี่ยนเหรอ?"


"คนที่มีคุณสมบัติพอ คนที่เคยผ่านงานสื่อสาร ทั้งยังต้องมากความสามารถในการรักษาจิตวิญญาณของพรรค เฮ้อ จะมีสักกี่คนเชียว?"


"คราวนี้เปลี่ยนเป็นใครน่ะ?"


"ฉันว่า SARFT คงเอาคนในขึ้นมามั้ง?"


"ไม่มั้ง ผู้บริหารคนอื่นๆ ดูเหมือนจะยังมีคุณสมบัติไม่ถึงนะ จะเลื่อนขั้นภายในคงไม่ไหวหรอก ถึงจะบอกว่าเป็นผู้ดูแลทั่วไป แต่ใน SARFT ตำแหน่งนี้คือคนจัดการหลายเรื่องเชียวนะ เทียบกับพวกประธานรองประธาน นี่คือคนถืออำนาจสั่งการที่แท้จริง ตำแหน่งนี้ต้องเป็นสมาชิกพรรคที่โดดเด่นด้วย ถ้าเกิดให้เลื่อนตำแหน่งมั่วๆ อย่างนั้นก็แย่มาก! อืม..คงงั้นมั้ง?"


คนที่รู้เรื่องล้วนจับกลุ่มแอบซุบซิบกันเงียบๆ ตำแหน่งใหญ่โตขนาดนี้ ไม่มีใครกล้าออกมาพูดบนอินเทอร์เน็ตมั่วๆ หรอก คนที่กล้าออกมาวิเคราะห์ชี้มือชี้ไม้ ส่วนใหญ่ล้วนแต่เป็นข่าวลือมั่วซั่วโม้แหลกทั้งเพ


เวลาผ่านไปทีละวินาที


บรรยากาศความกดดันปกคลุมแผ่วงกว้างขึ้นเรื่อยๆ!


คนในวงการบันเทิงทั้งหลายต่างให้ความสนใจ นายคนที่สามที่จะขึ้นรับตำแหน่ง ผู้บงการอนาคตของวงการบันเทิงคนนี้ คือใครกัน?




……




ตะวันขึ้นสู่ฟ้า


อาทิตย์ตอนหัวรุ่งเห็นรำไร รอจนสายค่อยแผดแสงเต็มที่


ขณะที่ลูกเต๋าปรับระดับความยากเหลือเวลาแสดงผลแค่หนึ่งนาที หนังสือประกาศแต่งตั้งก็ออกมา ท่ามกลางสายตาที่กระหายใคร่รู้ของเหล่าคนในวงการบันเทิง!


"มาแล้ว!"


"ดูเร็ว!"


"สรุปว่าใครกัน?"


หนังสือปรับเปลี่ยนตำแหน่ง :


ขอขับเหออี้ออกจากตำแหน่งงานทั้งหมด และขับไล่ออกจากพรรค


อู๋เจ๋อชิง อดีตรองอธิการบดีมหาวิทยาลัยเป่ยต้าจะขึ้นรับตำแหน่งผู้ดูแลทั่วไปของหน่วยงานกำกับและควบคุมสื่อวิทยุโทรทัศน์ มีผลตั้งแต่บัดนี้เป็นต้นไป


เมื่อข่าวนี้เปิดเผยสู่สาธารณะชน ทั้งวงการบันเทิงถึงคราวต้องถล่มทลายแล้ว!


สามวินาที…


สองวินาที…


หนึ่งวินาที…


【ติ๊ง】


【หมดเวลานับถอยหลัง!】


【ลูกเต๋าปรับระดับความยาก -- ผลการลดระดับความยากห้าเท่าสิ้นสุดการแสดงผล!】












*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./40.md)