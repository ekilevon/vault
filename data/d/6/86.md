##บทที่ 586 : โกลาหลฉิ*!
ในห้องนั่งเล่น
คนเยอะแยะ ครึกครื้นวุ่นวาย
“ชามาแล้ว”
“เสี่ยวหลิว มานั่งนี่สิ”
“บนโซฟาที่ไม่พอแล้ว มานั่งที่เก้าอี้มา”
“อ่ะ กินผลไม้สักหน่อย เพิ่งซื้อมาจากตลาดแน่ะ”
“หาที่นั่งเอานะ ไม่งั้นก็ไปที่ห้องฉันได้”
แขกถูกแบ่งเป็นสามกลุ่ม พวกผู้หญิงไปคุยที่ห้องนอนพ่อกับแม่ ป้าชุยกันพวกผู้เฒ่าผู้แก่นั่งคุยกันที่โซฟา ส่วนเหล่าญาติๆ ที่อายุน้อยหน่อยกับผู้ชายวัยกลางคนก็นั่งบนเก้าอี้เล็กๆ ทำให้คนเป็นสิบอัดกันอยู่ในบ้านหลังเล็กๆ ได้อย่างพอดิบพอดี
ผู้คนพูดคุย
สุนัขเห่าร้อง
ความมีชีวิตชีวานี้ แม่*อย่าไปพูดถึงดีกว่า!
แม่กล่าว “เย่น้อย มัวยืนทำบ้าอะไรตรงนั้น รีบมาคุยกับลุงๆ ป้าๆ เร็ว ทุกคนกำลังพูดถึงลูกอยู่นะ”
จางเย่คิดในใจว่า จะไปมีอารมณ์ร่วมได้ไงล่ะแม่ ก็ตอนนี้ในห้องนอนของลูกชายแม่เล่นมีคนนุ่งน้อยห่มน้อยอยู่นะ!
ป้าชุยกลั้วหัวเราะ “ไม่ต้องมาคุยกับพวกเราหรอก เย่น้อยตอนนี้ยุ่งจะตาย ไหนจะต้องไปดำเนินรายการ ไหนจะไปสอน ไหนจะไปทำโฆษณา ให้เด็กคนนี้ยุ่งกับงานไปเถอะ”
ปู่หลิวกล่าว “เอ๋ เย่น้อยเก่งจริงๆ เลยนะ”
“จะว่าไป ตั้งแต่ตอนที่เห็นเย่น้อยเมื่อก่อนแล้ว ก็รู้เลยว่าไม่ใช่คนธรรมดาแน่นอน” น้าอวี๋ชื่นชม “มีความสามารถตั้งแต่เด็ก ไม่ว่าทำอะไรล้วนดีไปหมดแถมไม่ขี้อวดด้วย มองก็รู้เลยว่าพอโตขึ้นต้องเก่งมากๆ พวกเธอดูสิตอนนี้เป็นไง? ฉันพูดถูกใช่ไหมล่ะ!”
แม่เลิกคิ้วตาเป็นประกายวิบวับ “แหมมม ไม่ขนาดนั้นหรอก เด็กคนนี้แค่โชคดีเท่านั้นแหละ เย่น้อย มาพาน้องชายเสี่ยวเหยียนไปคุยกันในห้องลูกสิ ข้างนอกเสียงดัง”
เอ๋?
ไหงเป็นห้องผมล่ะ!
จางเย่รีบกล่าวลิ้นแทบพัน “ไม่ได้อ่ะ ผมยังไม่จัดห้องเลย ห้องกำลังรกสุดๆ ด้วย”
แม่จิ๊ปาก “แล้วจะกลัวอะไร”
แน่นอนว่าจางเย่กลัว กลัวว่าเปิดประตูไปจะทำพวกแม่ขวัญกระเจิงน่ะสิ!
เสี่ยวเหยียนเข้ามาขอคำแนะนำ “พี่จางเย่ โฆษณาเลิกบุหรี่ของพี่ดีมากๆ เลย พี่คิดออกมาได้ไงเหรอ?”
จางเย่รู้จักเสี่ยวเหยียนมาตั้งแต่เด็ก พวกเขาอาศัยอยู่ละแวกเดียวกัน เคยเล่นด้วยกันบ่อยๆ แต่เมื่อเขาโตพอจนเข้ามหาวิทยาลัย ก็ไม่ได้เจอกันอีก “ไง ก็แค่แรงบันดาลใจชั่ววูบน่ะ”
คุยกันไปได้สักพัก แม่ก็ลุกขึ้นยืน “พวกเธอคุยกันไปก่อนนะ ฉันขอเข้าห้องน้ำก่อน”
จางเย่กำลังคุยกับเสี่ยวเหยียนอยู่เพลินๆ จนกระทั่งแม่เดินผ่านถึงฉุกคิดได้ว่าชุดของจางหย่วนฉียังอยู่ในห้องน้ำ! เขารีบตะโกนทันควัน “แม่! ขอผมเข้าก่อน! ขอผมเข้าก่อนนน!” ว่าแล้วก็รีบพุ่งไปดักหน้าแม่ทันที
แม่มองตาขวาง “รอแม่เข้าก่อน”
“ผมรอไม่ไหวแล้วจริงๆ!” จางเย่ทำเป็นว่าต้องใช้ห้องน้ำด่วนจี๋ ซึ่งก็คือเรื่องจริง! “แม่ไปทำอาหารเช้าก่อนได้ไหมครับ? ตั้งแต่เช้าตื่นมายังไม่ได้กินอะไรเลยอ่ะ”
แม่ผลักจางเย่ออก “งั้นก็หลบไปให้ฉันเข้าห้องน้ำก่อน!”
“แต่ผมถึงก่อนนะ!” จางเย่รีบหลบเข้าไปห้องน้ำแล้วปิดประตูลง
แม่ถลึงตาใส่อย่างโมโห “เจ้าเด็กน่าตายคนนี้นี่!”


……


ข้างในห้องน้ำ
เสียงโหวกเหวกข้างนอกไม่มีผลอะไรกับเขาอีกต่อไป
จางเย่ถอนหายใจพรืด ทำสมองให้โล่ง เขาหันไปรอบๆ จนเจอเสื้อผ้าของจางหย่วนฉีพาดอยู่บนเก้าอี้เล็กๆ ใต้ฝักบัว เขาเดินไปหยิบเสื้อผ้าที่ถูกฝนจนเปียกแฉะขึ้นมา ตั้งใจว่าจะเอาไปเก็บไว้ที่ห้องตัวเอง แผะ มีบางอย่างตกลงมาจากกองผ้า หลังจากตั้งใจมองดีๆ ก็เห็นว่าเป็นกางเกงในของจางหย่วนฉี สีดำสนิท ทำจากผ้าไหม กางเกงในบางมาก แถมมุมขวาประดับลายลูกไม้สีดำอีกด้วย เซ็กซี่สุดๆ!
เขารีบก้มลงไปหยิบอย่างไว น่าจะเพราะใส่อยู่ใต้ร่มผ้า จึงไม่เปียก แต่พอตกลงบนพื้นห้องน้ำ เลยมีด้านหนึ่งเปียกนิดหน่อย
ตอนนี้เองที่เขาฉุกคิดได้ว่าเป็นปัญหาใหญ่! พี่ชายจะเอาเสื้อผ้าเยอะขนาดนี้ออกไปจากห้องน้ำได้เยี่ยงไรฟ่ะ! ทิ้งเอาไว้ในห้องน้ำไม่ได้แน่ เดี๋ยวต้องมีคนมาเข้าห้องน้ำมาเห็นแแหง แต่ถ้าเอาเสื้อผ้าออกไป คนอื่นต้องสังเกตแน่ว่านี่ไม่ใช่เสื้อผ้าของเขาน่ะสิ บัดซบ! เกิดพ่อกับแม่เห็นเข้าต้องถามไล่บี้
ต้องหาที่ซ่อน!
ซ่อนไงล่ะ?
แม่*! ซ่อนที่ตัวเองละกัน!
จางเย่พับกางเกงในของจางหย่วนฉีก่อนจะหาที่ซ่อนดีๆ พอเจอที่เหมาะก็เลิกขากางเกงขึ้นแล้วสอดไว้หลังข้อเท้าก่อนเอาหนังยางรัดไว้ เหลือถุงเท้าแบบข้อสั้นอีกคู่หนึ่ง ถึงเขาจะไม่มีกระเป๋ากางเกง แต่ก็ไม่ใช่เรื่องรับมือยากอะไรนัก จางเย่ถอดสลิปเปอร์ข้างซ้ายออก แล้วสอดเอาไว้ข้างในก่อนใส่สลิปเปอร์อีกครั้ง สลิปเปอร์แน่นนิดหน่อย แต่พอไหว จากนั้น..จากนั้น..ก็จ้องไปที่กางเกงในอยู่นาน ก่อนจะใช้วิธีเดิมคือการยัดใส่สลิปเปอร์ข้างขวา
สุดท้าย เหลือแค่เสื้อในเท่านั้น
ลายลูกไม้สีดำซะด้วย!
ทำจากวัสดุบางๆ แต่เป็นเพราะรูปร่างรูปทรงเลยหาที่ซ่อนยาก เขาถือเสื้อในขึ้นมาแล้วพยายามยัดให้ลงตัว แต่ก็ยังนูนขึ้นมาจากเสื้อผ้าให้เห็นอยู่ดี คนข้างนอกมองแวบเดียวได้เห็นอะไรเป็นอะไรแน่ๆ!
ก๊อก ก๊อก
“เสร็จยัง?” แม่เรียก
จางเย่รีบตอบ “มาแล้วๆ จะเสร็จแล้ว”
แม่กล่าว “แม่อุ่นอาหารให้แล้ว รีบๆ หน่อย”
จางเย่แขม่วหน้าท้อง ไม่มีทางอื่นแล้วนอกจากซ่อนไว้ตรงหน้าท้อง ผิวผ้าถูไถกับหน้าท้องทำเอาจั๊กจี้นิดหน่อย เขาเอามือหนึ่งเปิดประตูห้องน้ำพร้อมอีกมือกุมหน้าท้องไว้ ทำเป็นว่าท้องไส้ไม่ค่อยดี “ฟู่ววว ค่อยยังชั่ว”
เปิดประตู พอแม่เห็นก็ทัก “เป็นอะไร?”
จางเย่จับเสื้อไว้แน่นสุดชีวิตทันที “สงสัยเมื่อวานกินของไม่ถูกสำแดงครับ”
“แม่คิดว่าเมื่อคืนไม่ได้กินอะไรซะอีก? ลูกหลับอยู่ไม่ใช่เหรอ? เอาเถอะ หลบไปๆ” แม่ไม่ได้ถามอะไรต่อ เพียงเดินเข้าห้องน้ำอย่างไม่รีรอ
หนึ่งอุปสรรคผ่านพ้น จางเย่รีบลากสลิปเปอร์ที่ข้างหนึ่งเหยียบลงบนถุงเท้า ข้างหนึ่งเหยียบย่างกางเกงในต่อ เดินเก้ๆ กังๆ เข้าห้องตัวเองไปทั้งสภาพนั้น
เกือบถึงแล้ว
ทว่า ยิ่งวิตกยิ่งผิดพลาด!
เพราะว่าสลิปเปอร์ไม่ได้ใส่ได้พอดีเปะ แถมข้างในยังมีอะไรยัดไว้อีก ส้นเท้าของจางเย่เลยลอยออกมาข้างนอก ตอนที่เกือบเดินถึงประตูห้องนอน เพราะรีบเดินไปหน่อย ทำให้ไม่ได้เหยียบดีๆ เท้าขวาพลันลื่นไถลออกจากสลิปเปอร์ ปึ๊ก กางเกงในของพี่สาวจางที่ยัดลงไปเป็นก้อนกลิ้งหล่นแผละออกมาบนพื้นข้างๆ
“เย่น้อยเกิดอะไรขึ้น?”
“ระวังล้มนะ”
เสี่ยวเหยียน ป้าชุย ตามด้วยคนที่เหลือล้วนหันขวับมาทันที
จางเย่หน้าเขียว เหงื่อแตกพลั่กๆ ขณะใส่สลิปเปอร์ “ไม่มีอะไรครับ ไม่มีอะไร”
เสี่ยวเหยียนกล่าวอย่างเป็นห่วง “พี่จางเย่ ทำไมพี่เหงื่อแตกขนาดนั้นล่ะ? รู้สึกท้องไส้ไม่ดีเหรอ?” ทันใดนั้น สายตาพลันเหลือบไปเห็นที่พื้น “เอ๋? พี่ชายจาง คุณทำอะไรบางอย่างร่วง นั่นอะไรน่ะ?”
จางเย่ขวัญกระเจิง รีบเอามือหนึ่งกุมท้อง อีกมือฉกไปที่กางเกงในลายลูกไม้สีดำอย่างรวดเร็ว แล้วค่อยๆ ยกมือข้างนั้นขึ้นมาปาดเหงื่อนิดๆ หน่อยๆ “อืม ท้องไส้ไม่ค่อยดีน่ะ อาจจะแค่หิวก็ได้มั้ง ไม่มีอะไรหรอก เดี๋ยวได้กินอาหารคงดีขึ้นเอง”
ป้าชุยกล่าวทัก “ตรงจอนผมก็มีเหงื่อนะ”
“อา เดี๋ยวผมเช็ดเอง ไม่มีปัญหาครับ” มือจางเย่กำเอาผ้าสีดำไว้ในมือขณะเช็ดเหงื่อที่จอนผมและลำคอก่อนจะยิ้มฝืดๆ “พวกคุณคุยกันต่อเถอะครับ ขอผมกลับห้องก่อนนะ”
กำกางเกงในสีดำอยู่ในมือ หมุนลูกบิดเปิดประตูเข้าไปในห้องนอน เขาหลบเข้าไปในห้องอย่างรวดเร็วด้วยกลัวว่าแขกคนอื่นๆ จะเห็นอะไรข้างในเข้า ขณะปิดประตูก็ยังรู้สึกว่าไม่ปลอดภัยสักเท่าไร จึงล็อกประตูซ้ำอีกที เขาถูหน้าผากกับลำคอตัวเองขณะพ่นลมหายใจยาว กลิ่นโชยของกางเกงในสีดำยังคงติดอยู่ตามใบหน้า เขาอยากจะร้องจริงๆ! พี่ชายไปทำกรรมอะไรไว้หนอถึงต้องมาเจออะไรซวยๆ อย่างนี้ฟะ!
ในห้อง
คาดไม่ถึงว่าพี่สาวจางกำลังนอนคลุมโปงบนเตียงของเขาอยู่ ในมือกำลังถือ ‘บันทึกอู้คง’ ของจางเย่ที่ตอนแรกวางไว้ตรงหน้าต่าง ท่าจะกำลังอ่านติดลม
จางเย่ถาม “คุณกำลังทำอะไรน่ะ?”
เธอตอบ “อ่านหนังสือ”
“ผมวุ่นแก้ปัญหาจนจะตายอยู่แล้ว แต่คุณกลับมานอนเอกเขนกอะนะ” จางเย่พูดเสียงต่ำ “แล้วทำไมคุณมานอนคลุมโปงอย่างนี้ ถ้ามีคนเข้ามา ผมจะอธิบายยังไง!”
เธอกล่าวหน้าตาย “แล้วจะให้ทำยังไง? คนเยอะขนาดนี้ ยังไงก็ออกไปไม่ได้ ถ้าจะมีคนเข้ามาก็ช่วยอะไรไม่ได้เหมือนกัน ยืนในห้องกับนอนบนเตียงแตกต่างกันตรงไหน?”
ก็ใช่ มันไม่มีข้อแตกต่างจริงๆ นั่นแหละ สตาร์ควีนใส่ชุดนอนอยู่ในห้องตัวเอง ถ้าเกิดหลุดออกไป แม่*ได้เป็นข่าวใหญ่แหง! ยิ่งคนหนึ่งเป็นคนดังระดับ S คนหนึ่งระดับ C หากเป็นข่าวฉาวขึ้นมาล่ะก็ ชัดเจนว่าพวกเขาทั้งคู่รับไม่ไหว ยิ่งกว่านั้นจางเย่ยังมีแฟนสาวแสนสง่าคนหนึ่งอยู่แล้วด้วย
จางเย่ปล่อยชายเสื้อออก ถอดรองเท้า ทยอยหยิบเสื้อผ้าของเธอออกมาทีละชิ้นๆ แล้วเอาใส่ลงเข้าไปในกระเป๋าของหญิงสาว
ได้ยินเสียงพี่สาวจางลอยมา “วันนี้บ้านเธอคนเยอะจริงๆ”
จางเย่กล่าวหน้าอึมครึม “ใครจะไปรู้ว่าพ่อกับแม่ผมจะเชิญแขกมาเยอะขนาดนี้ล่ะ”
พี่สาวจางไม่วายกล่าวเสริม “ยังมีสุนัขอีกตัว”
“ใช่ มีสุนัขอีกตัว” จางเย่กลอกตา “ผมต้องไปรับมือพวกเขาแล้ว คนเยอะซะจนทำทีมฟุตบอลได้”
เธอกล่าว “หาทางเองละกัน” ก่อนหันไปอ่านหนังสือต่อ
จางเย่กล่าว “ไม่มีทางออกแล้ว พวกเราได้แต่อยู่อย่างนี้ไปก่อน คงต้องรอดูต่อไป เอาเถอะ ผมไม่พูดละ ขอผมออกไปหาอะไรกินก่อน”
เธอเปรยออกมานิ่งๆ “ฉันยังไม่ได้กินข้าวเช้า”
จางเย่พึมพำ “เข้าใจแล้ว”
เปิดประตูออกจากห้อง แล้วรีบปิดอย่างรวดเร็วประดุจสายฟ้าฟาด
แม่ใช้ห้องน้ำเสร็จแล้ว กำลังยุ่งวุ่นวายอยู่ในครัว จางเย่เดินไปยังกับข้าวที่เสร็จแล้ว กล่าวว่า “แม่ ผมเอาอาหารไปนะ”
แม่ถาม “เอาไปไหน?”
“ข้างนอกคนเยอะ ผมจะเอากลับไปกินที่ห้อง” จางเย่มีข้ออ้างเตรียมไว้พร้อม “ผมขอเพิ่มอีกนะ”
“กินหมดเหรอ?” แม่ทอดไข่แล้วก็เอาแพนเค้กต้นหอมอีกสองชิ้นจากเมื่อคืนใส่จานให้จางเย่ “เอาผักดองด้วยไหม?”
“ไม่เป็นไรครับ” จางเย่รับอาหารมาก็เดินออกไป
เขารีบปิดประตูอย่างรวดเร็วเช่นเดิม วางจานลง จางเย่ยื่นตะเกียบให้พี่สาวจางที่นอนอยู่บนเตียง พลางพูดอย่างสุภาพบุรุษว่า “คุณใช้ตะเกียบนะ เดี๋ยวผมใช้มือเอง”
พี่สาวจางวางหนังสือลง เริ่มรับประทานอาหาร ก่อนขมวดคิ้วฉับ “แพนเค้กเค็ม”
จางเย่กล่าว “ทำใจหน่อย แม่ผมก็ทำอาหารแบบนี้แหละ เรามาคิดกันดีกว่าว่าจะพาคุณออกจากที่นี่ยังไง ถ้ามีใครสักคนเห็นคุณล่ะก็ คนยิ่งมาก ปากยิ่งมาก ไม่รู้ว่าถ้ามีข่าวลือหลุดออกไปจะเกิดอะไรขึ้น แฟนคลับของคุณได้ฆ่าผมตายแน่ ส่วนผู้จัดการของคุณคงสับผมจนเละแหง” ถ้าทั้งคู่ถูกเจอกันในโรงแรมล่ะก็ คงพอหาข้ออ้างที่สมเหตุสมผลได้ แต่สถานการณ์ของทั้งคู่ตอนนี้ อธิบายอะไรไปคนปัญญาอ่อนยังไม่เชื่อเลย!
กินอาหารเช้ากันอย่างเงียบสงบ
จางหย่วนฉีรู้สึกง่วงนอน เธอขยับหามุมถึงค่อยหลับตานอนพิงหัวเตียง
จางเย่นั่งอยู่ข้างเตียง พลางฟังเสียงคุยกันที่ดังมาจากข้างนอก ตอนนี้เขารู้สึกปวดไข่[1]สุดๆ !


=====================


[1] ปวดไข่ (蛋疼) เป็นศัพท์แสลงของจีน มีสามความหมาย 1. เบื่อมากๆ 2. เมื่อเจอเรื่องตลกร้าย 3. เมื่อเจอเหตุการณ์ที่ไม่ชอบใจ


*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./87.md)