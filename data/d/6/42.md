##บทที่ 542 : ขายลิขสิทธิ์นิยายเรื่องใหม่!
ตอนบ่าย


นอนงีบกลางวันไปรอบหนึ่ง


ฝุ่นสงบลงแล้ว เขาได้ปลดแบน บัญชีก็คิดกับศัตรูไปเรียบร้อย ทุกเรื่องกลายเป็นจบลงอย่างสุขสมบูรณ์ ดังนั้นเขาจึงหลับได้อย่างสุขสบายใจ ตั้งแต่มีคำสั่งที่สี่สิบสาม จางเย่แทบจะไม่ได้พักเลยสักนิด เขารบกับทุกอย่างด้วยทุกสิ่งที่เขามี ทั้งยังยุ่งวุ่นวายกับสงครามฝีปากทุกวัน แต่โชคดีโดยไม่มีใครคาดคิดได้เกิดขึ้นกับเขา ทำให้เขาผ่านพ้นอุปสรรคทุกอย่างและรอดมาได้


พลังใจ


พลังกาย


อารมณ์ความรู้สึก


สติปัญญา...ดูเหมือนเขาจะไม่มีนะ


เรื่องนี้คือบททดสอบครั้งใหญ่ที่สุดตั้งแต่เขาเปิดตัว จาเย่ทำในสิ่งที่ไม่มีใครทำได้มาก่อน ภายใต้แรงกดดันมหาศาล เขาสามารถยืนหยัดได้อย่างงดงาม ชั่วขณะนั้น เขารู้สึกอิ่มเอิบสุดๆ ทีนี้ก็เท่ากับว่าก้าวเข้าสู่เป้าหมายอีกขั้น ราวกับว่าได้ ‘ยกระดับ’ ภายใต้ประสบการณ์ครั้งนี้


ครืด


ก๊อกๆ ประตูเปิดออก


จางเย่ขยี้ตา พลิกตัว เขาตื่นเสียแล้ว เหลือบดูนาฬิกาถึงพบว่าบ่ายห้าโมงกว่า ใกล้ได้เวลากินข้าวพอดี นอนอิ่มพอดี ตื่นมาจึงสดชื่น เขาบิดตัวตื่นเต็มตาในที่สุด


มีเสียงพูดคุยกันจากข้างนอก


"เสี่ยวหลี่ เข้ามาสิ"


"คุณน้า ไม่ต้องแล้วล่ะค่ะ หนูว่าจะกลับแล้ว"


"ได้ยังไงล่ะ เข้ามาเร็ว กินน้ำก่อนค่อยไป"


"งั้น...งั้นหนูเชื่อฟังแล้วกันนะคะ ขอบคุณค่ะคุณน้า"


เสียงหนึ่งเป็นเสียงแม่ อีกเสียงเป็นหญิงสาวรุ่นๆ จางเย่ไม่รู้จัก เหมือนจะเป็นคนแถวนี้มั้ง? อดรู้สึกคุ้นๆ หูแปลกๆ ไม่ได้แฮะ


พ่อผ่านมาพอดี "ใครน่ะ?"


ได้ยินแม่ที่หน้าประตูกล่าว "นี่หลี่เหมยจากสำนักพิมพ์ตงฟาง ฉันซื้อกับข้าวกลับมาพอดี ของมันหนัก ตอนขึ้นบันไดแทบตกแน่ะ เสี่ยวหลี่ช่วยพยุงเอาไว้พอดี แถมยังช่วยเอาของขึ้นมาด้วย คุยกันแล้วถึงรู้ว่าเสี่ยวหลี่อยากซื้อลิขสิทธิ์นิยายของลูกมันน่ะ พอเจอที่อยู่บ้านเราก็รีบตรงมา แต่ก็รีรอไม่ได้เข้ามาสักที ฮ่าๆ เธอรีบไปชงชาให้หน่อยสิ"


หลี่เหมยกล่าว "คุณน้า อย่าเลยค่ะ หนูยังไม่หิวน้ำเท่าไร"


"ไม่หิวน้ำก็ดื่มหน่อยเถอะ นั่งเร็ว เดี๋ยวฉันไปเรียกเย่น้อยออกมาให้" แม่กล่าว


หลี่เหมย "อาจารย์จางอยู่บ้านเหรอคะ?"


แม่หัวเราะ "อยู่สิ นอนอยู่แน่ะ"


หลี่เหมย?


สำนักพิมพ์ตงฟาง?


หืม นี่มันเด็กสาวที่เมื่อวานโทรมาหาเขามานี่นา? ได้ที่อยู่แล้ว? ท่าทางจะใช้เวลาไปเยอะเหมือนกันนะ


จางเย่ได้ยินดังนั้นก็เดินออกมาทั้งชุดนอน เปิดประตูมามองเห็นคนจากสำนักพิมพ์คนนี้พอดี เป็นหญิงสาววัยยี่สิบสองยี่สิบสาม อายุน้อยกว่าจางเย่นิดหน่อย หน้าตาธรรมดาๆ สวมชุดทำงานเรียบๆ แต่กลับดูดี ท่าทางคงเพิ่งเริ่มทำงาน


"สวัสดีครับ" จางเย่ทักทาย


หลี่เหมยรีบหันหน้ามาหา ตอบกลับ "ไอ้หยา อาจารย์จาง สวัสดีค่ะ ฉันไม่ได้มารบกวนเวลาพักผ่อนคุณใช่ไหมคะ?" ได้เจอตัวจางเย่ เธอพลันตื่นเต้นขึ้นมา


จางเย่หัวเราะ "ไม่หรอก ผมเพิ่งตื่นพอดี ขอบคุณมากนะ อุตส่าห์ช่วยแม่ผมถือกับข้าว นั่งก่อนเถอะ"


หลี่เหมยกล่าว "แค่เรื่องเล็กน้อยเองค่ะ"


พ่อกับแม่ให้เธอนั่งลงดื่มน้ำรับแขก ทั้งสองดูอ่อนโยนยิ่งกว่าเดิม ไม่ได้มีความเอาแต่ใจอย่างที่ได้เห็นกันในเวลาปกติ หลี่เหมยช่วยเหลือพวกเขา พวกเขาย่อมต้องขอบคุณจากใจ เรื่องนี้ จางเย่ได้รับการสอนจากพ่อแม่มาตั้งแต่เด็ก


คุยกันพักหนึ่ง


ทั้งพ่อแม่และจางเย่ไม่พูดถึงเรื่องลิขสิทธิ์ หลี่เหมยเองก็ไม่พูดถึง แค่คุยกันสัพเพเหระ


ไม่นาน แม่ก็ลุกขึ้นยืน หัวเราะ "นั่งก่อนนะเสี่ยวหลี่ ฉันไปทำกับข้าวล่ะ"


หลี่เหมยรีบลุกขึ้น "หนูช่วยนะคะ"


"เอ้ย จะได้ยังไง" แม่โบกมือ


หลี่เหมยรีบตรงเข้าไปในครัว "หนูอยู่เมืองหลวงมาหลายปี ทำกับข้าวกินเองบ่อย ถึงฝีมือไม่ดีเท่าคุณน้า แต่ถ้าให้ล้างหั่นผักเตรียมกับข้าวก็พอไหว ให้หนูช่วยนะคะ!"


"เด็กคนนี้นี่" แม่ได้แต่หัวเราะ "อย่าแตะเลยน่า ให้เธอช่วยจะได้ยังไง รอแป๊บเดียวก็ได้กินข้าวแล้ว"


หลี่เหมยยิ่งกระตือรือร้นขันอาสา "คุณน้าไม่ให้หนูช่วย หนูก็กินข้าวไม่ลงนะคะ"


โต้กันไปมาอยู่นาน ที่สุดแม่จึงยอมแพ้ "เอ้า มา งั้นช่วยล้างผักหน่อยนะ"


"ค่ะ" หลี่เหมยยิ้มแย้มยินดี มือขยับด้วยความคล่องแคล่ว ก่อนหน้านี้ใช้ชีวิตด้วยตนเอง จึงได้ชำนาญเช่นนี้ ท่าทางจะผ่านงานมาไม่น้อย


วันนี้หลี่เหมยมาเพื่อจัดการหน้าที่ที่ได้รับมอบหมายมา แต่ความจริงก็ไม่ใช่งานที่ถูกคาดหวังอะไรสักเท่าไร เมื่อตอนบ่าย ระหว่างที่มีประชุมในสำนักพิมพ์ ข่าวที่จางเย่ได้ปลดแบนหลุดออกมา นิยายเรื่อง ‘บันทึกอู้คง’ ซึ่งบรรณาธิการในสำนักพิมพ์กว่าครึ่งชื่นชอบนั้น ก็กลายเป็นหัวข้อการประชุมด้วย ผู้บริหารหลายคนล้วนคิดว่าพวกเขาเองก็อยากจะได้สิทธิ์ตีพิมพ์ เพราะเห็นว่างานชิ้นนี้มีความโดดเด่น แค่ชื่อเสียงของจางเย่ ก็คุ้มค่าแล้วที่จะทุ่มเทลงไป ยอดขาย? ค่าลิขสิทธิ์? พวกเขาไม่สนใจ ในเมื่อชื่อของจางเย่เองคือตัวรับประกันในวงการนี้อยู่แล้ว


แต่ว่าพวกสำนักพิมพ์ตงฟางมีอะไร?


พูดถึงขนาด ขนาดไม่ใหญ่โตเท่าสำนักพิมพ์ใหญ่โต เรื่องเงิน ก็ไม่ได้มีเงินมากอย่างสำนักพิมพ์แถวหน้า พวกเขาเป็นแค่สำนักพิมพ์ขนาดกลางเท่านั้น สำหรับนักเขียนคนอื่นอาจจะฟังดูน่าสนใจ แต่กับสำหรับระดับจางเย่ พวกเขานับว่าไม่มีอะไรเลย พวกเขาเชื่อว่าถ้าจางเย่บอกว่าอยากจะขายลิขสิทธิ์ หรือหากอยากจะร่วมมือกับสำนักพิมพ์ไหนสักแห่ง เมื่อปลดแบนแล้ว สำนักพิมพ์ใหญ่ๆต้องแห่เข้ามารุมตอมเขาแน่ ขนาดจางเย่ไม่ได้มีความตั้งใจจะทำเช่นนั้น ก็ยังมีสำนักพิมพ์พยายามติดต่อหาเป็นจำนวนมากแล้ว ดังนั้น เมื่อพวกเขาทราบว่าแข่งกับใครเขาไม่ได้ จึงไม่ได้คาดหวังมากนัก หลังประชุมเสร็จ ก็ทิ้งงานไว้กับทีมงานอ่อนประสบการณ์ที่เพิ่งทำงานได้ปีเดียว


คนๆ นั้นคือหลี่เหมย


ผู้บริหารไม่คาดหวัง แต่หลี่เหมยไม่มองเป็นอย่างนั้น เธอจริงจังต่อเรื่องนี้มากทีเดียว ทุ่มเทลงมือทำเต็มที่หวังให้สำเร็จ เริ่มแรกคือหาตัวเพื่อนร่วมชั้นเรียนสมัยมหาวิทยาลัยซึ่งตอนนี้เป็นนักข่าว จากนั้นพยายามเกลี้ยกล่อม หลอกล่อ ทั้งสัญญาจะรักษาความลับอยู่นาน ในที่สุดก็ได้เบอร์ติดต่อและที่อยู่บ้านพ่อกับแม่ของเขา แต่เมื่อเธอพยายามติดต่อไป ก็พบกับการปฏิเสธของจางเย่โดยตรง หลี่เหมยไม่ยอมแพ้ ใช้เวลาทั้งวันกว่าเธอจะตัดสินใจมาที่นี่ หญิงสาวยืนรออยู่ชั้นล่างโดยไม่ทราบจะทำอย่างไร หากตรงขึ้นไปเลยก็ดูจะกระอักกระอ่วนใช่ย่อย แต่โชคดีที่รออยู่ชั่วโมงกว่าก็เจอเข้ากับแม่ของจางเย่ เพราะข่าวเรื่องข้อความคาดการณ์นี้ ทำให้พ่อกับแม่ของจางเย่พลอยได้ออกสื่อไปด้วย หลี่เหมยจำเธอได้แม่นยำ ทำให้เกิดสถานการณ์นี้ขึ้นนั่นเอง


หลี่เหมยคิดว่าในเมื่อพวกเขาไม่มีเงินมากที่สุด ไม่ใช่สำนักพิมพ์ใหญ่ที่สุด อย่างนั้นก็ต้องแข่งกันที่ความจริงใจ!


"คุณน้า หนูมาแล้ว"


"เอ้ย ก็ให้เธอล้างผักไปแล้วไง"


"หนูจัดการให้ค่ะ ไม่เป็นไร อย่าเกรงใจหนูเลยนะคะ"


"เด็กคนนี้นี่"


"คุณน้าไปนั่งพักเถอะค่ะ ระวังลื่นด้วยนะ"


"เอ้า ฉันดูอยู่นี่แหละ"


"คุณน้า ต่อไปตอนออกไปซื้อกับข้าวซื้อข้าวของก็อย่าถือจนหนักมานะคะ ถ้าจะซื้อเยอะแบบนี้ โทรหาหนูสักคำ หนูมาจากบ้านไม่ไกล เรียกหนู หนูจะมาช่วย"


"เธออยู่ไหนเหรอ?"


"ซีหงเหมินค่ะ"


"เอ๋ ที่ถนนต้าซิงนี่ ไม่ไกลเหรอ?"


"ไม่เป็นไรค่ะ มารถไฟใต้ดินออกจะเร็ว มีอะไรก็บอกนะคะ"


หลี่เหมยทำงานเก่งและปากหวาน แม่ของจางเย่ยิ่งถูกใจ เธอคุยกับหลี่เหมยมากขึ้น ทั้งสองทำกับข้าวพลาง ปากก็ขยับคุยจ้อไม่หยุด


ในที่สุด


กับข้าวก็ทำเสร็จ


จางเย่เข้าไปยกกับข้าว "เอามาๆ"


หลี่เหมยชิงยก "อาจารย์จางไม่เป็นไรหรอกค่ะ ฉันยกเองได้"


แม่ยิ้มหน้าบาน "สองจานนั่นเสี่ยวหลี่ทำ แถมคล่องมือกว่าแม่อีก เด็กคนนี้นี่ ไม่เลวเลย ช่างมีน้ำอกน้ำใจ"


"ขอบคุณมากบรรณาธิการหลี่ ทำคุณยุ่งวุ่นวายซะได้" จางเย่รู้สึกไม่ดีนัก "รีบๆ นั่งกินเถอะ เหนื่อยมานานแล้ว"


เปิดโต๊ะ ทุกคนนั่งลงกินข้าวด้วยกัน


แม่ลองชิมคำหนึ่ง ต้องออกปากชมหลี่เหมยทันที พอเห็นว่าหลี่เหมยไม่พูดถึงเรื่องนิยายสักคำ แม่จึงช่วยเธอออกปาก "ลูก นิยายลูกขายไปรึยัง?"


หลี่เหมยทำตาโตขึ้นเล็กน้อย


จางเย่กินข้าว "ยังไม่ขายเลย"


แม่กล่าว "สำนักพิมพ์ของเสี่ยวหลี่เองก็อยากซื้อนี่นา ขายใครไปก็เหมือนกัน ลองคุยๆ กับเสี่ยวหลี่ดูสิ ถ้าราคาใช้ได้ก็เอา" เธอหันหน้าไปกล่าว "เสี่ยวหลี่ พวกเธอให้ราคาเท่าไรล่ะ?"


หลี่เหมยรีบวางตะเกียบ หยุดกินทันควัน พูดด้วยสีหน้าจริงจัง "คุณน้า ไม่อ้อมค้อมนะคะ สำนักพิมพ์เราจ่ายค่าลิขสิทธิ์สำหรับ ‘บันทึกอู้คง’ ได้แค่ล้านห้า แต่ได้ยินว่าอาจารย์จางได้ลิขสิทธิ์หนังสือเล่มอื่นๆ กลับมาด้วย ถ้าเป็นไปได้ พวกเราอยากจะขอซื้อมาตีพิมพ์ซ้ำ ยอดขายน่าจะยังพอใช้ได้ เพราะเล่มแรกยังไม่ทันอิ่มตัวในตลาดเต็มที่ด้วยซ้ำไปค่ะ"


แม่ถามว่า "อย่างนั้นรวมกันเท่าไร?"


หลี่เหมย " ‘คนขุดสุสาน’ หนี่งล้าน ‘รวมบทประพันธ์จางเย่’ สามแสน รวมๆ กับงานชิ้นใหม่ๆ ของอาจารย์จาง เห็นว่าลิขสิทธิ์นิทานเด็กก็กลับมาแล้วเหรอคะ? ถ้าทางโน้นพิมพ์ต่อไม่ได้ หากอาจารย์จางเชื่อมั่นเรา เราอยากจะตีพิมพ์ซ้ำเหมือนกันค่ะ ทางเราไม่มีประสบการณ์ในตลาดเด็กและเยาวชนก็จริง เลยไม่กล้ารับประกันว่าเราจะทำได้ดีไหม แต่ว่าเราได้แต่บอกคุณอย่างจริงใจไม่ปกปิด"


แม่พยักหน้าน้อยๆ "รวมกัน?"


"รวมกันแล้ว สามล้านหยวนค่ะ" หลี่เหมยตอบกลับอย่างกระวนกระวาย จากนั้นเริ่มสังเกตสีหน้าท่าทางของจางเย่


จาเย่ไม่ว่าอะไร กินข้าวต่อไป


แม่เหลือกตามองบน เตะขาลูกใต้โต๊ะ "พูดสิ? ได้ไม่ได้?"


จางเย่ไม่สนใจ "ได้"


‘บันทึกอู้คง’ แม้จะมีชื่อเสียง แต่กระทั่งในโลกของจางเย่ ยอดขายก็ยังไม่สู้ ‘คนขุดสุสาน’ เรียกว่าห่างกันช่วงตัว ส่วนละครของ ‘คนขุดสุสาน’ ก็มีมากกว่ากันหลายเท่าตัว ดังนั้นราคาสูงกว่าก็นับว่าสมควร ต่อให้เคยตีพิมพ์ไปแล้ว ก็ยังสูงหลักล้านได้ ส่วนค่าลิขสิทธ์ของ ‘บันทึกอู้คง’ ไม่นับว่าต่ำ นิยายเคยตีพิมพ์ฟรีออนไลน์ ซึ่งก็มีทั้งข้อดีข้อเสีย ข้อดีคือการชักจูงผู้อ่านให้ซื้อฉบับหนังสือ ข้อเสียคือหลายคนที่อ่านจบไปแล้วนั้น เห็นว่าเป็นนิยายธรรมดา ก็จะไม่ซื้อฉบับเล่มต่อไปอีก


สามล้าน?


ก็ดีอยู่


หลี่เหมยเห็นจางเย่ว่าดังนั้น เธอเองก็ต้องตกใจ มือสั่นด้วยความตื่นเต้น "เอ๋? หมายความว่า.."


"ลิขสิทธิ์พวกนั้นงั้นก็ให้สำนักพิมพ์เธอจัดการแล้วกัน กลับไปร่างสัญญามาให้ผม ระบุเงื่อนไขมา ถ้าดูดีก็เซ็นเลย" จางเย่กล่าว


ได้แล้ว?


แบบนี้ก็ได้แล้ว?


หลี่เหมยรู้สึกคล้ายถูกขนมเปี๊ยะจากฟ้าหล่นทับ ศีรษะงุนงงอยู่บ้าง "อาจารย์จาง ฉัน ฉันขอบคุณที่คุณให้ความไว้วางใจนะคะ ขอบคุณค่ะ!" จากนั้นหันไปบอกกับแม่ของจางเย่ "คุณน้า ขอบคุณมากๆ นะคะ!"


แม่หัวเราะ "กินข้าวก่อนเถอะ"


หลี่เหมยลุกขึ้นยืน "หนูไปจัดการเรื่องสัญญาก่อนนะคะ!"


"เด็กคนนี้นี่ กังวลอะไรกัน" แม่กลับรั้งเธอไว้ "เย่น้อยบอกว่าให้เธอ ก็ต้องไม่ไปให้คนอื่นสิ ทำช้าทำไวก็เหมือนกัน นั่งกินข้าวให้เสร็จก่อน ถ้ากินไม่อิ่ม ฉันจะไม่ให้ลูกเซ็น"


หลี่เหมยได้แต่ข่มใจที่ตื่นเต้นนี้ไว้ "เอ่อ ก็ได้ค่ะคุณน้า" จากนั้นเริ่มกินข้าวเป็นการใหญ่ รีบคีบเข้าปากคำแล้วคำเล่าตุ้ยๆ


แม่แหย่เธอว่า "ดูหุ่นเธอก็ไม่ใหญ่โต กินเก่งดีนะ"


หลี่เหมยฟังแล้วก็หน้าแดง


หลังกินข้าว หลี่เหมยไม่สนใจคำรั้งของพ่อกับแม่จางเย่ ไม่พูดอะไรก็เอาจานเข้าห้องครั้ว ล้างนี่ล้างนั่นก่อนออกจากบ้านจางเย่


ด้านนอก


ฟ้ามืดแล้ว


หลี่เหมยเดินออกมาตามตรอกเล็ก เรียกแท็กซี่คันหนึ่ง พอนั่งเรียบร้อยก็รีบโทรหาหัวหน้าในบริษัททันที


ตู้ดๆ เสียงรอสายดังขึ้น


"เสี่ยวหลี่เอ๊ย ว่าไง?" ชายวัยกลางคนที่ปลายสายรับ


หลี่เหมยกำหมัดน้อยๆ แน่น "หัวหน้า! ได้แล้วค่ะ!"


หัวหน้าของเธอยังงงงัน "อะไรได้? ได้อะไร?"


"งานที่หัวหน้าสั่งหนูตอนเที่ยงไงคะ" หลี่เหมยใจเต้นตึกๆ ไม่หยุด จนถึงตอนนี้ เธอยังไม่อยากจะเชื่อ "หนู หนูทำได้แล้วค่ะ!"


หัวหน้าของเธอได้ยินซ้ำพลันสะดุ้ง "หมายถึงลิขสิทธิ์ของจางเย่!?"


หลี่เหมย "ใช่ค่ะ!"


"ลิขสิทธิ์ ‘บันทึกอู้คง’?" หัวหน้าของเธอถามอีก


หลี่เหมยกล่าวเสริมอีก "ลิขสิทธิ์ของ ‘คนขุดสุสาน’ กับเล่มอื่นๆ...ก็ได้มาด้วยค่ะ! อาจารย์จางให้สำนักพิมพ์เราหมดเลย สัญญาพร้อมก็เซ็นกันได้! สามล้าน!"


ป้าบ! เสียงตบขาดังลั่นมาจากปลายสาย "ยอดเยี่ยม! ยอดเยี่ยมมากเสี่ยวหลี่! ทำได้ดี! ทำได้ดีมาก! ฉันจะโทรหาเธออีกทีนะ จะรายงานให้หัวหน้าบรรณาธิการทราบก่อน สัญญาจะเตรียมให้เรียบร้อยโดยไวที่สุด! เสี่ยวหลี่ เธอสร้างชื่อให้สำนักพิมพ์เราแล้วนะรู้ไหม ทำได้ยังไงน่ะ? ยอดเยี่ยมๆๆ!" เมื่อตอนที่พวกเขาสั่งงานลงมานั้น ไม่มีใครคาดหวังอะไร ไม่อย่างนั้นคงไม่มีใครสั่งให้พนักงานอ่อนประสบการณ์เป็นผู้ประสานงานหรอก เพราะทราบว่าจางเย่นั้นเป็นนักเขียนมือทอง มีสำนักพิมพ์ใหญ่ๆ ให้เลือกอีกมาก แล้วทำไมจะต้องเลือกสำนักพิมพ์เล็กๆ เช่นนี้ที่ดูไม่มีอะไรน่าสนใจล่ะจริงไหม? แถมพวกเขาไม่คิดเลยสักนิดว่าจะได้เจอจางเย่ต่อหน้าด้วยซ้ำ!


ใครมันจะไปคิดว่าแค่วันเดียวหลี่เหมยกลับทำได้สำเร็จ!?


มีลิขสิทธิ์นิยายของจางเย่มากขนาดนี้ ไม่เพียงแต่พวกเขาจะทำเงินได้ไม่น้อย ทั้งยังได้ชื่อเสียงเพิ่มขึ้นด้วย!


ทางสำนักพิมพ์ตงฟาง


"เรียบร้อยแล้ว!"


"อะไรเรียบร้อย?"


"จางเย่เซ็นสัญญาแล้ว!"


"หา?"


"จริงเหรอ?"


"สววรค์! อาจารย์จางให้ลิขสิทธิ์กับเราเหรอ?"


"ไม่มั้ง? เป็นไปได้ไง? ใครทำเรื่องนี้? สุดยอดเลยนะนั่น! เทพใหญ่อย่างจางเย่ยอมเซ็น?"


"หลี่เหมยไง!"


"เสี่ยวหลี่?"


"หา? เด็กใหม่นั่นน่ะนะ?"


"หลี่เหมยได้เลื่อนขั้นพรวดแน่! ฮ่าๆๆ!"


สัญญาเตรียมไว้เป็นคู่ ซึ่งถูกส่งถึงที่บ้านของจางเย่ด้วยตัวหลี่เหมยเอง คราวนี้เธอไม่ได้มาคนเดียว แต่มาพร้อมกับคนในสำนักพิมพ์อีกสามสี่คน ฝ่ายกฎหมาย ฝ่ายลิขสิทธิ์ หัวหน้าบรรณาธิการ ต่างก็มาแสดงตัวเพื่อเป็นเกียรติในการเซ็นสัญญานี้ นับว่าสำนักพิมพ์ตงฟางให้เกียรติจางเย่อย่างสูง เมื่อทั้งสองฝ่ายเซ็นสัญญากันเรียบร้อย หัวหน้าบรรณาธิการก็ออกไปโทรศัพท์ ในเวลไม่ถึงนาที เงินค่าสัญญาก็โอนให้เสร็จสรรพ รวดเร็วจนแทบไม่ทันได้กระพริบตาเลยทีเดียว!


จางเย่เองก็คิดไม่ถึงว่าจะได้เร็วขนาดนี้ เงินสามล้าน หักภาษีแล้วยังเหลือสองล้านกว่า ภาษีค่าลิขสิทธิ์น้อยกว่าภาษีเงินได้ ดังนั้นพอเงินโอนมาถึง ปัญหาทางการเงินของจางเย่ก็ได้รับการปัดเป่าออกไป


หัวหน้าบรรณาธิการคุยกับหลี่เหมยเป็นการส่วนตัว เขายังไม่ทราบว่ามีเด็กใหม่เช่นนี้ในสำนักงาน จนกระทั่งเมื่อทราบว่าเธอได้ตัวจางเย่มา พวกเขาจึงคุยกันครู่หนึ่ง เขาคิดดูแล้ว สำนักพิมพ์ไม่อาจเสนออะไรดึงดูดตัวนักเขียนได้เลย ขณะที่อีกฝ่ายมีสิ่งที่เขาต้องการ ดังนั้นพวกเขาจะเอาอะไรเข้าสู้? ก็คือความจริงใจ! ดังนั้น ไม่เพียงแต่พวกเขาจะจ่ายค่าลิขสิทธิ์อย่างรวดเร็ว ยังจ่ายให้อย่างครบถ้วนไม่อิดออด ยิ่งกว่านั้น นอกจากเรื่องการยกเลิกสัญญาอื่นๆ แล้ว ก็ไม่มีอะไรอยู่ในนั้นอีก พวกเขาทราบดีว่าสำนักพิมพ์เพื่อการศึกษาปักกิ่งก่อเรื่องปวดหัวให้จางเย่มากแค่ไหน


เรื่องนี้จัดการเรียบร้อยโดยไร้อุปสรรค!


คืนนั้น เรื่องที่จางเย่ขายลิขสิทธิ์ออกไปแล้วก็กลายเป็นประเด็นช็อควงการ!


"หา?"


"สำนักพิมพ์ตงฟาง? อยู่ไหนน่ะ?"


"ไม่เคยได้ยินนะ"


"ฉันรู้จัก สำนักพิมพ์เล็กๆ ในเมืองหลวงเรานี่ไง"


"ได้ไง! ทำไมจางเย่ยอมเซ็นสัญญาด้วยล่ะ?"


"ไม่รู้สิ เพื่อนฉันบอกแค่ว่าเป็นสัญญารวมเรื่อง ‘คนขุดสุสาน’, ‘รวมบทประพันธ์จางเย่’ นี่ยังรวมถึงพวกนิทานเด็กด้วย! อยู่กับสำนักพิมพ์ตงฟางนี้หมดเลย! เฮ้อ ฉันล่ะโคตรอิจฉาจริงๆ ได้ต้นไม้ใหญ่ให้เกาะจนได้ ต้นไม้ผลิตเงินเชียวนะ! สำนักพิมพ์เราก็บอกให้พวกเราตั้งทีมไปต่อรองอยู่ แต่ยังไม่ทันทำอะไรเกมดันจบซะงั้น!"


"สำนักพิมพ์เราเองก็พยายามจะชิงลิขสิทธิ์มาให้ได้เหมือนกัน แต่ดันโดนตงฟางตัดหน้าไปซะก่อน ม้ามืดจริงๆ ใครก็คิดไม่ถึง!"


"ใครได้ไป?"


"เห็นว่าชื่อหลี่เหมย"


"หลี่เหมย? ไม่เคยได้ยินแฮะ"


"เทพสารทิศไหนหว่า?"


"เด็กใหม่"


"หา ไม่มั้ง?"


"บรรณาธิการอาวุโสหลายแห่งออกโรงก็ไม่เอา แต่ดันยอมให้เด็กใหม่?"


"หลี่เหมย?"


จากนั้นชื่อของหลี่เหมยค่อยๆ โด่งดังในวงการสำนักพิมพ์อย่างช้าๆ!


ความจริง มีแต่หลี่เหมยที่ทราบว่า ที่เธอทำไปนั้นไม่ได้ยากลำบากเลย คนที่ไม่รู้จักเขาล้วนแต่มีความเห็นเอนเอียงไปตามข่าว คิดว่าจางเย่นั้นเจ้าอารมณ์และเข้าหายาก ติดต่อยาก ดังนั้นจึงได้คิดว่าเรื่องนี้เป็นงานที่แทบเป็นไปไม่ได้ แต่เมื่อหลี่เหมยได้ติดต่อพูดคุยกับเขาโดยตรง เธอกลับเห็นว่าจางเย่ไม่ได้เป็นอย่างที่ใครๆ คิด ชายหนุ่มเป็นคนอัธยาศัยดี คุยง่าย ไม่มีมาดไม่วางท่าอะไรเลยสักนิด ทั้งยังกตัญญูที่สุดด้วย!






*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./43.md)