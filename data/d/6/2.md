##บทที่ 502 : งานชิ้นใหม่!
ในห้องนอนของอู๋เจ๋อชิง


จางเย่บอกว่าทำเป็นทำ


เอ่อ คำพูดดูแปลกๆ ไปหน่อย เขา...บอกเขียนเป็นเขียนก็แล้วกัน


จางเย่หันมองไปรอบตัว ถามว่า "มีคอมฯ ไหมครับ?"


"มีหลายเครื่อง ใช้ตัวที่ห้องหนังสือแล้วกัน เซ็ตไว้เรียบร้อยแล้ว" อู๋เจ๋อชิงวางแก้วชาลงเบาๆ พยุงตัวลุกขึ้นด้วยโต๊ะวางน้ำชาทรงโบราณ "มา ฉันพาไป"


จางเย่ตอบรับ "โอเค"


เธอเดินนำทางไป "จะเขียนตอนนี้จริงๆ เหรอ?"


จางเย่ตอบกลับ "คุณอยากอ่านไหมล่ะครับ?"


"ฉันบอกแล้วไง ก็เพราะชอบนิยายของนายมาก ขนาดอ่าน ‘คนขุดสุสาน’ จบแล้ว ฉันยังรอนิยายเรื่องใหม่ของนายต่ออีก ถ้าได้อ่านวันนี้เลยก็ต้องดีอยู่แล้วสิ" มาถึงหน้าห้องหนังสือพอดี อู๋เจ๋อชิงใช้สองนิ้วผลักบานประตูเปิดออก ปล่อยให้เขาตามเข้าไป กล่าวต่อ "ข้อแรกคือนายต้องเขียนออกมาให้ดี ผลงานจะทำเล่นๆ ไม่ได้ ถ้าฉันผิดหวัง แฟนคลับเองก็ผิดหวัง เพราะงั้นฉันแนะนำว่าควรรอให้ตกผลึกสักหลายวัน คิดให้ถี่ถ้วนแล้วค่อยลงมือเขียนก็ไม่สาย ถึงฉันจะไปทำงานทางใต้ ก็ใช่ว่าจะไม่ได้อ่านหนังสือของนาย ยังอ่านทางออนไลน์ได้อยู่นะ"


จางเย่ไม่ฟัง "คุณอยากอ่าน วันนี้ผมจะให้คุณได้อ่าน ผมบอกแล้วไงครับ"


ได้ยินเช่นนี้ อู๋เจ๋อชิงก็ไม่ว่าอะไรอีก ถึงห้องหนังสือแล้วเธอก็เปิดคอมพิวเตอร์ตั้งโต๊ะให้ "ได้ งั้นฉันจะรอฟังข่าวดีจากนาย"


จางเย่ "คุณอยากอ่านเรื่องแบบไหน?"


"แค่นายเป็นคนเขียน แบบไหนก็ได้" อู๋เจ๋อชิงหัวเราะอย่างนุ่มนวล "ฉันเชื่อในความสามารถของนาย ตั้งแต่ตอนทาบทามนายมาสอนที่เป่ยต้าครั้งที่เจอกันบนเครื่องบินแล้ว ซึ่งฉันไม่เคยสงสัยเลย"


จางเย่รู้สึกมีแรงกดดันหนักหน่วง "เขียนเรื่องยาวไม่ทันแน่ งั้นเขียนเรื่องขนาดกลางแล้วกันนะ เขียนแค่ไม่กี่วันก็จบ วันนี้เขียนออกมาบทหนึ่งก่อน เขียนพลางอัพพลาง"


เธอหัวเราะคิก "ได้"


"งั้นผมเริ่มนะ" จางเย่กล่าว


อู๋เจ๋อชิงไม่รบกวนเขาต่อ เพียงพยักหน้าตอบรับ ก่อนเดินออกจากห้องหนังสือไปพร้อมปิดประตูตามหลัง


ในห้องหนังสือเหลือแค่จางเย่เพียงคนเดียว เขาสูดลมหายใจลึก ไม่พูดไม่จาอะไรก็เปิดหน้าจอแหวนเกมขึ้นมา เหลือบตามองค่าชื่อเสียง หลายวันก่อนค่าชื่อเสียงถูกใช้ไปจนหมด แม้แต่หนึ่งแสนสุดท้ายก็ไม่เหลือ ยากจนแทบคลั่งตาย พอผ่านไปสองสามวัน จางเย่ก็สะสมค่าชื่อเสียงได้อีกครั้งหนึ่ง ซึ่งได้จากเซี่ยงเซิงที่เขาเล่นเมื่อสามวันที่ผ่านมานั่นเอง จางเย่เปิดหน้าจอร้านค้า กดซื้อแคปซูลความจำทันที เพราะกลัวจะไม่พอ จึงกดซื้อรวดเดียวสามเม็ด ใช้ไปสามแสนจุด


กิน!


หยิบยาเม็ดหนึ่งออกมาจากช่องเก็บไอเทม เขาก็เอาใส่ปาก


หนึ่งเม็ด


สองเม็ด


สามเม็ด


หลังกลืนทั้งหมดในคำเดียว จางเย่ก็หลับตาลงทันที จิตใต้สำนึกหวนย้อนกลับไปยังห้วงความทรงจำที่ถูกซุกซ่อนไว้และหลงลืมไปก่อนแล้ว ทำไมต้องเป็น ‘ตำนานอู้คง’? หนึ่งคือ เรื่องนี้เป็นหนึ่งในนิยายคลาสสิกที่โลกเดิมของเขา สองคือ ขนาดกำลังเหมาะ ไม่สั้นไม่ยาวเกินไป สามารถเขียนจบได้ในเวลาไม่กี่วัน เพื่อให้อู๋เจ๋อชิงได้อ่านจนจบก่อน ข้อสามสำคัญที่สุดคือ ในเรื่องนี้มีสิ่งที่จางเย่ต้องการแสดงออก เป็นสิ่งที่เขาอยากจะพูดหลังจากถูกแบน หลังจากถูกถอดออกจากการแข่งขัน เป็นสิ่งที่เขาอยากจะบอกให้ทุกคนได้รับรู้ ดังนั้นที่สำคัญที่สุดคือเรื่องนี้ --- นิยายสำคัญสำหรับนักเดินทางทุกคน!


หกโมงตรง


จางเย่ลืมตาขึ้นฉับพลัน มือจับคีย์บอร์ดกับเมาส์ สร้างไฟล์ใหม่ขึ้นไฟล์หนึ่ง มือเคาะคีย์บอร์ดด้วยความเร็วราวเหินบิน เคาะอย่างเร็วรี่!




……




‘บันทึกอู้คง’


บทที่หนึ่ง


คนทั้งสี่เดินมาถึงที่นี่ ข้างหน้าเป็นป่าทึบแห่งหนึ่ง ไม่มีหนทางให้ไปต่อ


"อู้คง ข้าหิวแล้ว หาอะไรให้กินหน่อยสิ" ถังซัมจั๋งนั่งวางก้ามอยู่บนหินก้อนใหญ่กล่าวว่าจา


"ข้ายุ่งอยู่ ไม่งั้นท่านไปหาเองสิ? ...ไม่ใช่ไม่มีเท้าสักหน่อย" ซุนอู้คงยืนพิงกระบองกล่าววาจา


"เจ้ายุ่ง? ยุ่งอะไร?"


"ท่านไม่เห็นว่าตะวันตกดินงดงามนักหรือ?" ซุนอู้คงกล่าว นัยน์ตายังคงจับจ้องกลางหาว "มีแต่ให้ข้ามองสิ่งนี้ ทุกวันจึงมีแรงมุ่งตะวันตกต่อไปได้"


"เจ้าดูพลางหาอาหารพลางก็ได้นี่นา ไม่เดินไปโขกเอากับต้นไม้ใหญ่ก็ได้แล้ว"


"หากข้าดูตะวันตกดิน ก็ไม่มีทางทำอะไรอย่างอื่น!"


"ซุนอู้คง เจ้าทำตัวแบบนี้ไม่ได้สิ รังแกหัวล้านแบบนี้ได้ยังไงกัน เกิดเขาหิวจนตายล่ะก็ พวกเราไปไม่ถึงสวรรค์ตะวันตกแน่ ถ้าไปไม่ถึงสวรรค์ตะวันตก คำสาปบนตัวพวกเราก็ไม่มีทางถอนได้ตลอดกาลนะ" ตือโป๊ยก่ายกล่าว




……




ในเมื่อเป็นคนยุคใหม่ ความเร็วในการพิมพ์ของจางเย่ย่อมไม่ช้า อีกทั้งตอนนี้เขาไม่ได้กำลังแชทหรือทำงาน เพราะว่าไม่ต้องคิด ไม่ต้องใช้สมองขัดเกลา ไม่ต้องหยุดใคร่ครวญ อักษรทุกตัวล้วนแต่ฝังลึกแน่นประทับลงอยู่ในสมองหมด คิดถึงตรงไหน แต่ละประโยคก็พร้อมปรากฏขึ้นมาทีละตัวอักษร รวดเร็วกว่าลอกหนังสือเสียอีก จึงสามารถพิมพ์อักษรได้ด้วยความเร็วดุจเหินบิน


ครึ่งชั่วโมง


หนึ่งชั่วโมง


ในห้องหนังสือมีเสียงรัวคีย์บอร์ดไม่ขาดสาย ไม่ใช่เสียงธรรมดา แต่เป็นเสียงที่ชวนให้วิญญาณสั่นสะท้าน ในความแผ่วเบาแฝงความหนักแน่น ในความหนักแน่นแฝงบรรยากาศเร่าร้อนฮึกเหิม ในความฮึกเหิมนั้นคือพลังอำนาจเช่นพยัคฆ์กระโจนมังกรทะยาน สงบนิ่งดุจกุลสตรีชดช้อย เคลื่อนไหวเช่นกระต่ายปราดเปรียว....


ช่างเถอะ ไม่เพ้อเจ้อก็ได้


อย่างไรก็ตามความสามารถในการพิมพ์ระดับนี้ นับว่ารวดเร็วมากจริงๆ


ด้านหลัง ประตูห้องหนังสือเปิดออกเบาๆ


จางเย่สมาธิจดจ่ออยู่กับคอมพิวเตอร์ ไม่ได้สนใจสิ่งรอบข้าง จวบจนเงาร่างชดช้อยเข้ามาอยู่ข้างกาย เขาถึงค่อยพบว่าอู๋เจ๋อชิงเข้ามาหา


"เจ๊อู๋" เขาหยุดพิมพ์


อู๋เจ๋อชิงถือกาแฟแก้วหนึ่งในมือ วางให้ลงบนโต๊ะก่อนใช้ช้อนคนกาแฟเบาๆ ยิ้มพลางกล่าว "แต่งต่อเถอะ เหนื่อยแล้วค่อยจิบสักหน่อย"


จางเย่รีบกล่าว "ขอบคุณครับ"


มือซ้ายอู๋เจ๋อชิงถือผ้าห่มผืนหนึ่งมาด้วย หญิงสาวสะบัดมือคลี่ออกมาห่มคลุมลงบนต้นขาของจางเย่อย่างอ่อนโยน "ห้องนี้ค่อนข้างหนาว คลุมเท้าไว้หน่อยนะ"


"ไอ้หยา ไม่จำเป็นเลยครับ" จางเย่ได้รับความอ่อนโยนจนตระหนกอยู่บ้าง


อู๋เจ๋อชิงกล่าว "คลุมไว้เถอะ เชื่อพี่สาวสิ"


จางเย่ได้แต่กล่าว "ขอบคุณคุณมากครับ อย่าลำบากเลย ถ้าง่วงก็นอนก่อนเลยนะ" แม้ว่าอีกฝ่ายจะไม่ได้เป็นรองอธิการบดีที่มหาวิทยาลัยปักกิ่ง แต่อย่างไรก็ยังถือว่าเป็นคนระดับผู้บังคับบัญชา เห็นคุณอู๋วุ่นวายนี่นั่น จางเย่เองก็เกรงใจไม่น้อย


"เพิ่งจะทุ่มกว่า นอนตอนนี้ก็เร็วไปนะ" อู๋เจ๋อชิงคลี่ยิ้ม "ฉันรออ่านนิยายอยู่นะ ถ้าไม่ได้อ่าน เห็นทีจะนอนไม่หลับ สู้ๆ นะคะ เดี๋ยวปิดประตูให้"


เขาตอบ "ได้ครับ"


อู๋เจ๋อชิงจากไป ประตูปิดกลับตามเดิม


จางเย่ดื่มกาแฟอึกใหญ่ สัมผัสกับผ้าห่มที่คลุมเท้า ในใจพลันรู้สึกถึงความอบอุ่น ยังคงเป็นคุณอู๋สุดประเสริฐ ช่างรู้จักเอาใจผู้คน มีความละเอียดอ่อนนัก


เพื่อคุณอู๋!


เขียน! เขียน! เขียน!


จางเย่เริ่มเร่งมือ ความเร็วมือเหนือกว่าก่อนหน้าอีกขั้น!


ไม่นานนัก บทแรกก็แล้วเสร็จ เนื่องจากเป็นบทแรกจึงค่อนข้างยาว มีตั้งหกพันกว่าตัวอักษร


เขาไม่พูดอะไรให้มากความ ทราบว่าคุณอู๋กำลังรออ่านอยู่ การที่เขาเลือกจะเขียนนิยายวันนี้และตอนนี้เลย ความจริงแล้วที่ว่าคุณอู๋เตือนสติเขาเป็นเพียงสาเหตุรอง ส่วนสาเหตุหลักก็แค่เพราะคุณอู๋อยากอ่านนิยายของเขาเท่านั้น จางเย่จึงได้มีอารมณ์อยากเขียนท่วมท้นขนาดนี้ ชายหนุ่มแต่ไหนแต่ไรมาแค่เห็นผู้หญิงก็ก้าวไม่ออกเช่นนี้ ดังนั้นจางเย่จึงรีบเปิดเว็บไซต์ ทำการล็อกอินเข้าเวยป๋อของตนเอง กรอกเลขรหัสประจำตัว แล้วเปิดเข้าหน้าจอบล็อก


บล็อกกับเวยป๋อในโลกนี้พัฒนาขึ้นไม่เหมือนกันกับโลกใบก่อน ทางนี้หลังจากมีบล็อกออกมาแล้ว ก็กลายเป็นโลกผสมปนเปอีกแห่งหนึ่ง ซึ่งไม่มีเว็บไซต์เข้ามาแชร์ส่วนแบ่งมากนัก ต่อมาเวยป๋อก็เป็นบริษัทที่สร้างบล็อกนี้พัฒนาต่อยอดมา ดังนั้นชื่อผู้ใช้ของเวยป๋อกับบล็อกจึงใช้ร่วมกัน เมื่อเป็นผลงานของบริษัทเดียวกัน จึงมีจุดร่วมเหมือนกันหลายอย่าง ขอเพียงทำการลงทะเบียนร่วมเป็นใช้ได้ ช่างสะดวกสบายดีจริงๆ เนื้อหาที่เผยแพร่ลงในบล็อกนั้น สามารถสืบค้นบนเวยป๋อได้เช่นกัน


อัพโหลด!


โพสต์!


กระบวนการเรียบง่าย ไม่นานก็แล้วเสร็จ!


จางเย่ตะโกนออกไปด้านนอก "เจ๊อู๋ ผมเขียนเสร็จแล้วนิดหน่อย อัพโหลดแล้วนะครับ!"


ด้านนอกมีน้ำเสียงอ่อนโยนของผู้หญิงดังขึ้น "บล็อกเหรอ?"


"ครับ" จางเย่ตอบ


"อื้ม งั้นฉันลองอ่านหน่อย" จากนั้นก็ไม่มีเสียงใดๆ อีก


จางเย่ไม่กล้าชักช้า เพราะเขาทราบว่า ในโลกใบนี้แม้จะมีสี่สุดยอดวรรณกรรม แต่ไม่มีผลงานล้อเลียนอย่าง ‘ไซอิ๋ว เดี๋ยวลิงเดี๋ยวคน’ หรืองานชิ้นอื่นๆ เลย ‘บันทึกอู้คง’ เรื่องนี้ออกจะกำกวม ตอนเริ่มต้นยากจะเข้าใจ จึงมีหลายคนอ่านไม่รู้เรื่อง ดังนั้นจางเย่ถึงต้องรีบปล่อยตอนต่อๆ ไป พออ่านไปสักหลายตอนแล้ว ทุกคนก็จะรู้เรื่อง


บทที่สองจะสั้นกว่านิดหน่อย มีแค่สองถึงสามพันคำเอง จางเย่มั่นใจว่าใช้เวลาเขียนเพียงสามสิบนาทีก็เสร็จแน่ จึงจดจ่ออยู่ท่ามกลางเสียงแป้นพิมพ์ก๊อกๆ แก๊กๆ อีกครั้ง




……




ในอินเทอร์เน็ต


ทุกคนกำลังคุยกันเรื่องต่างๆ อยู่


"ดูละครเรื่องใหม่ของเหล่าเหอหรือยัง?"


"ดูแล้ว สุดยอดอ่ะ!"


"นางฟ้าสุ่ยออกเพลงใหม่อีกแล้ว"


"เชี่* ฉันล่ะเบื่อเธอจริงๆ สร้างกระแสเก่งนัก!"


"แต่ว่าคนเขาก็มีชื่อเสียงจริงๆ นี่ แค่โพสต์ในเวยป๋อก็ได้แชร์ไปเป็นแสน คนคอมเมนต์เป็นล้าน อีกอย่างทุกคนก็ชอบดูเธอก่อเรื่องนี่นา"


"พูดกันตรงๆ นะ ฉันชอบจางเย่มากกว่าอีก ถึงชื่อจะไม่ดังอย่างคนอื่น ผลงานจะได้รับการตอบสนองไม่เท่าคนอื่น แต่จางเย่คนนี้แม่*มีความสามารถ ถ้าเกิดเขาหล่ออย่างดาราคนอื่นๆ ผลงานเขาจะต้องมีคนสนใจมากกว่านี้แน่ อีกอย่างหากเขารู้จักเอาใจคนอื่นบ้าง ชื่อเสียงเขาจะก้าวไกลยิ่งกว่านี้ อาจจะเทียบกับพวกดาราคนอื่นๆ ที่รู้จักออกมาอ้อนแฟนๆ กันเลยล่ะ!"


"ฉันเห็นด้วย ถ้าเอาจารย์จางเย่ยอมเดินทีละก้าวทีละก้าว ชื่อเสียงเขาต้องทะลุฟ้าแน่ จะว่าไปเขาก็เพิ่งจะเข้าวงการมาแค่ครึ่งปีกว่า ไม่ทันถึงปีเลยด้วยซ้ำ ไม่ทันไรตอนนี้ก็เข้าใกล้ทำเนียบระดับ B แน่ะ!"


"ฮ่าๆ ได้ดูการแข่งเซี่ยงเซิงคราวนี้กันไหม? ขำสุดๆ ไปเลย! จางเย่มีอารมณ์ขันฉิ*! เรื่องที่เขาก่อไว้ทำฉันขำเกือบตาย คนแค่คนเดียวทำเอาการแข่งขันเซี่ยงเซิงระดับประเทศวุ่นวายปั่นป่วน! ก่อเรื่องได้เก่งโคตร! ฉันเองก็หวังกับจางเย่เอาไว้ ถ้าเขายังก้าวต่อไปได้ หากวงการบันเทิงให้โอกาสเขาล่ะก็ ต่อไปเขาแม่*ต้องยึดวงการบันเทิงได้แหง!"


"น่าเสียดาย โดนแบนไปแล้ว"


"เฮ้อ อย่าพูดเลย พูดแล้วฉันยังเคืองไม่หาย!"


"ไม่รู้ตอนนี้อาจารย์จางทำอะไรอยู่นะ"


"ยังจะทำอะไรได้ล่ะ? โดนแบนเละเทะแบบนี้ ตอนนี้ไปแข่งอะไรก็ไม่ได้ ใครจะกล้าปล่อยเขาเข้าแข่งอีก หาเรื่องตายชัดๆ น่ากลัวว่า อาจารย์จางเย่จะกลับมาไม่ได้อีกตลอดไป"


ทันใดนั้น มีคนออกมาโหวกเหวกโวยวาย


"จางเย่เขียนบล็อก!"


"เฮ้ย ทำเรื่องเล็กเป็นเรื่องใหญ่ไปได้ เขียนบล็อกแล้วยังไง?"


"พูดอะไรของนายน่ะ! รีบไปดูเร็ว! ในบล็อกนั่นเป็นนิยาย! ชื่อ ‘ตำนานอู้คง’ อะไรนี่แหละก็ไม่รู้! เหมือนจะเป็นงานชิ้นใหม่ของจางเย่!"


"อะไรนะ?"


"จริงดิ?"


"เชี่* จริงด้วย!"










*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./3.md)