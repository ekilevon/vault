##บทที่ 591 : รายการร้องเพลง?
ตกเย็น
แม่เรียกเขาจากนอกห้อง
"ลูก!"
"ครับ?"
"ข้าวเสร็จแล้ว"
"มาแล้วๆ"
จางเย่ออกมาจากห้อง เปรียบกับเขาเมื่อตอนบ่าย นับว่าหน้าตาสดใสกระปรี้ประเปร่า สีหน้ามองไม่เห็นท่าทีสับสนขัดแย้งอีกต่อไป ท่าทางคงมีแผนการเรียบร้อย
พ่อเริ่มกินข้าวไปแล้ว "นอนแล้วเหรอ?"
"งีบไปหน่อยครับ" จางเย่เริ่มกินเช่นกัน
แม่มองสีหน้าเขา "ตัดสินใจแล้ว?"
จางเย่สวาปามคำใหญ่โตตอบไปด้วย "ครับ มีแล้ว พรุ่งนี้ผมจะไปที่สถานีโทรทัศน์นครหลวงสักหน่อย"
แม่ถาม "จะกลับไป?"
จางเย่ตอบอย่างสงบนิ่ง "ไม่ครับ ผมจะลองไปต่อรองอะไรบางอย่าง"
……
วันรุ่งขึ้น
เช้าตรู่
เมื่อคืนฝนตก วันนี้อากาศจึงเย็นลงสี่ถึงห้าองศา จางเย่ออกจากบ้านพร้อมเสื้อผ้ามากชิ้นตามคำสั่งของแม่ ขับรถไปยังสถานีโทรทัศน์นครหลวง เขานัดพบกับหูเฟยไว้แล้ว ทว่าเมื่อมาถึงที่สถานี เขากลับพบว่าที่รออยู่ไม่ใช่หูเฟยเพียงคนเดียว ยังมีใบหน้าที่คุ้นเคยพ่วงมาด้วย
เสี่ยวหลวี่ตะโกนมาแต่ไกล "อาจารย์จาง!"
จางเย่ยกมือขึ้นโบกทักทาย "เสี่ยวหลวี่ ไม่เจอกันนาน สวยเหมือนเดิมเลยนะ"
คนที่เดินนำมาก่อนกลับเป็นต้าเฟย โดยไม่พูดไม่จาต้าเฟยก็คว้าจางเย่กอดหมับ "คิดถึงคุณแทบตายแน่ะอาจารย์จาง!"
จางเย่หัวเราะ "ผมก็เหมือนกัน!"
โหวเกอก็เข้ามาด้วย กอดหมับจางเย่เช่นเดียวกับต้าเฟย
เสี่ยวหลวี่เห็นดังนั้น ก็กระโดดโลดเต้นเข้ามากอดจางเย่ด้วย "รีบกลับมาเถอะค่ะอาจารย์จาง ไม่มีคุณ พวกเราไม่มีแรงทำรายการเลยอ่ะ"
หูเฟยถาม "คิดดีแล้วหรือ?"
จางเย่พยักหน้า "คิดดีแล้วครับ เข้าไปคุยกันข้างในเถอะ"
"ฉันหวังว่าจะเป็นคำตอบรับนะ" หูเฟยกล่าว
จางเย่กับพวกเขาเข้าไปในออฟฟิศรายการใหม่ของช่องทีวีดาวเทียมด้วยกัน พอเข้ามาในห้องก็กล่าวทันที "ขอโทษนะครับพี่หู ต้องทำให้คุณผิดหวังแล้ว"
ทุกคนพอได้ยินต่างอุทานกันคำหนึ่ง บรรยากาศตื่นเต้นยินดีหายวับไม่มีเหลือ
เสี่ยวหลวี่กังวลใจ "คุณไม่กลับมาจริงเหรอคะ?"
ต้าเฟยถาม "ทำไมกัน?"
โหวเกอว่า "คุณคิดอีกทีเถอะ ไม่ต้องรีบตอบกลับก็ได้"
หูเฟยไม่พูดอะไร เพียงรอฟังเหตุผลของจางเย่
จางเย่หัวเราะ ยิ้มอย่างปลอดโปร่ง "เมื่อวานผมคิดดีแล้วล่ะ ไม่สิ พูดกันจริงๆ เรื่องนี้ผมตัดสินใจเรียบร้อยมาตั้งนานแล้ว ตอนที่ผมออกจากสถานีโทรทัศน์นครหลวงไปก็ไม่คิดจะกลับมา อย่างน้อยก็ไม่ใช่ตอนนี้ ยังไม่ถึงเวลาหรอกครับ ทุกคนอย่าพยายามเกลี้ยกล่อมผมเลย พวกคุณก็ทราบนิสัยของผมดี ผมน่ะดื้อ เวลาคิดอะไรตัดสินใจอะไรไปแล้วจะไม่เปลี่ยนใจ ผมตัดสินใจตามนี้แหละ"
หูเฟยมองเขาอย่างลึกล้ำ "เรื่องโฆษณาเพื่อสังคมคราวนี้ เธอรับปากจะกลับมาช่วย ฉันถึงรู้ว่าเธอน่ะยังมีเยื่อใยอยู่กับสถานีโทรทัศน์นครหลวงอย่างลึกล้ำ แต่ว่าการตัดสินใจตอนนี้ของเธอทำให้ฉันไม่เข้าใจจริงๆ สัญญาที่ดีขนาดนี้มาตั้งอยู่ตรงหน้า เธอไม่มีทางหาได้ในเวลาอันสั้นแน่นอน ทำไมถึงยังไม่กลับมาล่ะ?"
จางเย่เรียบเรียงคำพูดอยู่ครู่หนึ่งก่อนกล่าว "ผมมีเยื่อใยกับที่นี่ แต่ไม่ใช่คำว่าลึกล้ำของพี่หูจะอธิบายได้ ถ้าจะให้อธิบายกันจริงๆ ล่ะก็ ผมว่าเยื่อใยอยู่ในความทรงจำ อยู่ในสายเลือดเสียมากกว่า ตั้งแต่เล็ก ผมก็ดูช่องดาวเทียมนครหลวงกับช่องท้องถิ่นอื่นๆ มาจนโต ทั้งการ์ตูน ฟุตบอลใน BTV-Sport รายการส่งปีของ BTV ข่าวบันเทิง BTV รวมถึงพวกรายการแนะนำตรอกซอกซอย ร้านอาหารอร่อยๆ ในเมืองหลวง พูดได้ว่าผมโตมากับรายการพวกนี้ มันเป็นความทรงจำ เป็นน้ำใจที่มีให้ ยากที่จะใช้คำพูดอธิบายได้ ผมรักสถานีโทรทัศน์นครหลวง เยื่อใยสายนี้ไม่มีทางเปลี่ยนไปเพียงเพราะใครหรือเรื่องอะไรแน่นอน เพราะผมเป็นคนเมืองหลวง ง่ายๆ แค่นี้เองครับ"
(ตรอกซอกซอยที่จางเย่พูดถึง คือหูท่ง ‘胡同’ ซึ่งเป็นลักษณะเด่นของนครโบราณปักกิ่ง คือตรอกซอกซอยที่รายรอบพระราชวังต้องห้าม)
หูเฟยว่า "อย่างนั้นเธอยิ่งควรจะกลับมา"
เสี่ยวหลวี่ "นั่นสิๆ"
จางเย่เปิดใจพูด "การที่ผมกล้าบอกแบบเปิดอกกับทุกคนอย่างนี้ ต่อไปวันหนึ่ง เมื่อผมเห็นว่าเป็นโอกาสอันดีถึงเวลาที่เหมาสมที่สุดเมื่อไร ผมจะทำรายการที่ดีโดดเด่นที่สุดให้กับสถานีโทรทัศน์นครหลวง สร้างชื่อให้สถานีบ้านเกิดผมแน่นอนครับ! แต่ตอนนี้ ผมยังกลับมาไม่ได้ ยังไม่ถึงเวลา"
หูเฟยถอนหายใจเบาๆ "พวกเราพูดอะไรไปล้วนไร้ประโยชน์สินะ?"
"ครับ ผมตัดสินใจดีแล้ว" จางเย่กล่าวอย่างมั่นคง
หูเฟยหัวเราะแกนๆ "เอาเถอะ ฉันคงไม่พูดอะไรล่ะ ฉันพอรู้จักคนในวงการอยู่บ้าง อีกเดี๋ยวจะช่วยถามเพื่อนๆ ให้ ช่วยเธอติดต่อสถานีอื่นอีกทาง"
จางเย่ "ไม่ต้องครับพี่หู หากพวกเขาคิดจะติดต่อหาผมจริง คงติดต่อมานานแล้ว เรื่องนี้ยิ่งเสาะหายิ่งไม่มา ผมนอนรออยู่ที่บ้านเฉยๆ ให้เป็นไปตามธรรมชาติดีกว่าครับ"
เสี่ยวหลวี่ไม่หันหน้ามา นั่งเก้าอี้หันไปอีกด้านหนึ่ง น้ำตาไหลเปาะแปะ
จางเย่สะดุ้งโหยง "เฮ้ย อะไรกันน่ะ ร้องไห้ทำไม"
เสี่ยวหลวี่ไม่สนใจเขา
หูเฟยถอนใจเฮือกกล่าว "คราวนี้สถานีผลักภาระให้พวกเราน่ะสิ เวลาดีขนาดนี้ แต่เรายังคิดรายการใหม่กันไม่ออก ทุกคนล้วนกดดันกันมากทีเดียว นี่ยังหวังอยู่เลยว่าพอเธอกลับมาจะให้เธอรับผิดชอบเรื่องการวางแผนรายการและเป็นผู้กำกับรายการด้วย ช่างเถอะ เรื่องนี้กลับไปคงมีทางออกเองแหละ"
จางเย่ถาม "สถานีอยากได้รายการอะไรครับ?"
หูเฟยยิ้มอย่างจนปัญญา "รายการร้องเพลง"
หูเฟยเลื่อนขั้น ทั้งยังพาคนในทีมเลื่อนขั้นเข้ามาอยู่ในสถานีดาวเทียมด้วย อีกทั้งได้ช่วงเวลาไพรม์ไทม์วันศุกร์ที่แสนจะสำคัญมา ชัดเจนว่าภายในสถานี ย่อมมีเสียงคัดค้านเคลือบแคลงอยู่ไม่น้อย ทุกคนจึงคิดสร้างสรรผลงานเพื่ออุดปากคนอื่นๆ ทว่าสุดท้ายไม่เป็นดังหวัง ไม่ใช่เพราะพวกเขา แต่เพราะว่ารายการร้องเพลงมีมากเกินไป! ตอนที่พวกเขาตัดสินใจจะทำรายการร้องเพลง จึงค่อยพบว่าในเวลาแค่ครึ่งเดือนมานี้ ช่วงเวลาไพรม์ไทม์วันศุกร์ถึงอาทิตย์ดันมีหกถึงเจ็ดสถานีที่ทำรายการร้องเพลงออกมาเหมือนกัน! แม้แต่ CCTV ก็ตามที!
หนึ่งรายการสองรายการยังพอไหว
แต่ห้าหกราย? เจ็ดแปดราย?
ยิ่งไปกว่านั้น สถานการณ์นี้ไม่ใช่เพิ่งจะเกิด เพราะปีก่อนก็เริ่มมีต้นไฟแล้ว!
จุดอิ่มตัวของตลาดต่อให้สูงแค่ไหน ก็ทนรับการทุ่มระเบิดอย่างบ้าคลั่งแบบนี้ไม่ไหวหรอกนะ ต่อให้เป็นผู้ชมที่เป็นแฟนรายการเพลง ก็ยังต้องดูจนเอียนแทบอาเจียนตาย!
หูเฟยอธิบายให้จางเย่ฟังรอบหนึ่ง ก่อนกล่าว "รายการร้องเพลงน่ะทำง่าย โมเดลรายการไม่ซับซ้อน ถึงยอดผู้ชมจะไม่สูง แต่อย่างน้อยคงไม่ต่ำเกินไปนักหรอก แถมมีความปลอดภัยสูง เพราะงั้นหลายสถานีถึงชอบทำรายการแบบนี้ไง สุดท้ายโอกาสไม่ดี คราวนี้หลายสถานีทั่วประเทศล้วนแต่คิดเหมือนกัน พวกเราช้าไปก้าวหนึ่งจนชวดตำแหน่งได้เปรียบ มีรายการเยอะแบบนี้ ยอดผู้ชมไม่มีทางสูงได้หรอก ฉันถึงได้โดนทางสถานีกดดันอยู่อย่างนี้นี่ไง เร่งให้ถ่ายทำรายการเสียทีอยู่นั่นล่ะ เหอๆ แม้แต่อุปกรณ์เครื่องมือเวทียังมีพร้อมเสร็จสรรพ"
จางเย่หยิบกระดาษทิชชู่ส่งให้เสี่ยวหลวี่
เสี่ยวหลวี่รับมาปาดเช็ดน้ำตา
"เหอๆ อย่าร้องไห้เลยน่า" จางเย่ตบบ่าของเธอเบาๆ "เมื่อครู่คำถามที่ทุกคนถามผม ผมยังพูดไม่ทันจบเลยนะ" วันนี้ที่เขามา แน่นอนว่าไม่ใช่มาที่สถานีโทรทัศน์นครหลวงเพื่อปฏิเสธซึ่งหน้า เรื่องแบบนี้ต้องคุยกันต่อหน้าหรือ? ไม่! แค่โทรมาบอกคำหนึ่งก็พอแล้ว ขืนพูดกันต่อหน้ามีแต่จะยิ่งกระอักกระอ่วนน่ะสิ การที่จางเย่มาสถานีโทรทัศน์เช่นนี้ ชัดเจนว่าต้องมีจุดประสงค์ "ผมน่ะ บอกว่าจะยังไม่กลับเข้าสถานีก็จริง แต่ไม่ได้บอกสักหน่อยว่าจะไม่ช่วยทุกคนทำแผนงานรายการนี่ครับ?"
หูเฟยหันมามองขวับ!
เสี่ยวหลวี่พลันหยุดร้องไห้กึก หันมองเขาขวับทั้งที่น้ำตายังวิบวับอยู่ในดวงตา!
"อาจารย์จาง คุณหมายความว่ายังไง?" ต้าเฟย
โหวเกอ "หากคุณไม่กลับมาทำงาน แล้วจะทำรายการให้เราได้ยังไงกัน?"
จางเย่กล่าวยิ้มๆ "ประเทศเรามีบริษัทที่เน้นทำรายการทีวี พวกเขาทำรายการขายให้สถานีได้ และผมเองก็ทำได้ ฮ่าๆ แต่ผมไม่ขายรายการหรอกนะ ผมจะช่วยทุกคนทำแผนรายการ รวมถึงขั้นตอนเริ่มต้นทั้งหมด ถ้าคิดว่าทำได้ ทุกคนก็เอาแผนงานไปทำต่อได้เลย รับรองว่าเรตติ้งไม่แย่แน่นอน อีกทั้งผมไม่ต้องการอะไรมาก นอกจากค่าลิขสิทธิ์แล้ว ผมไม่เอาค่าอะไรเพิ่มหรอกครับ"
ความจริงแล้วที่สถานีโทรทัศน์นครหลวงนั้นอยากได้ตัวจางเย่กลับมา เหตุผลสำคัญไม่ใช่ความสามารถในเชิงพิธีกรของเขา เรื่องนี้เป็นเพียงเหตุผลรองเท่านั้น เหตุผลหลักๆ คือ ความสามารถในการวางแผนรายการของจางเย่!
ทางสถานีหวังให้จางเย่กลับมาช่วยพวกเขาทำรายการ โดยจะต้องเป็นรายการที่สามารถแข่งขันกับสถานีโทรทัศน์ดาวเทียมช่องอื่นๆ ได้! ต่อให้มีความสามารถเชิงพิธีกรเก่งกาจขนาดไหน หากรายการไม่ดีก็ไร้ประโยชน์ แต่ถ้ามีรายการที่ดีพอล่ะก็ อย่างนั้นไม่ว่าใครจะออกมาทำรายการ ขอเพียงเป็นพิธีกรมืออาชีพมีความสามารถสักหน่อย ล้วนแต่ทำให้รายการโด่งดังได้ทั้งนั้น! กล่าวได้ว่าที่ทำให้จางเย่มีน้ำหนักความสำคัญอย่างเห็นได้ชัดนี้ ไม่ใช่เรื่องการเป็นพิธีกร แต่เป็นเรื่องการวางแผนรายการต่างหาก!
"หือ?"
"แบบนี้ก็ได้เหรอ?"
"นี่.. นี่คิดดีแล้ว?"
ทุกคนล้วนแต่กำลังบีบเค้นไอเดียกันสุดๆ ไม่ทราบจะทำให้รายการร้องเพลงนี้ออกมาดีได้อย่างไร ส่วนรายการที่กำลังออกอากาศก็ใกล้จะจบลงเต็มที พวกเขายิ่งกระวนกระวายใจ แต่กระวนกระวายก็ส่วนหนึ่ง พวกเขายังมีเหตุผล ถ้าเกิดจางเย่เซ็นสัญญากลับมาที่สถานี พวกเขาจะตอบรับรายการของจางเย่ด้วยความเต็มใจ การวางแผนงานรายการของจางเย่นับว่าเป็นหนึ่งในวงการเชียวนะ! ต่อให้เขาไม่อยากออกแรง หูเฟยกับพวกก็ไม่ยอมให้ทำหรอก ทว่าตอนนี้จางเย่ปฏิเสธสัญญาไปแล้ว ถึงจางเย่จะช่วยลงแรงในฐานะมิตรสหาย ทำรายการให้ฟรีๆ หูเฟยก็ไม่มีทางยอมรับเด็ดขาด ในเมื่อจางเย่เป็นสหายของพวกเขาเช่นกัน พวกเขาจะเอาเปรียบได้อย่างไร!
"แบบนี้ไม่ได้" หูเฟยปฏิเสธออกไปตรงๆ "เจตนาดีของเธอฉันขอรับไว้ แต่ว่า..."
"พี่หู คุณฟังผมให้จบก่อนสิครับ" จางเย่กระแอม ก่อนกล่าวเพิ่ม "เรื่องเงินผมไม่มีข้อเรียกร้องอะไร ให้ค่าลิขสิทธิ์ผมก็พอครับ แต่กับเรื่องอื่น ผมมีข้อขอร้องที่ทางสถานียากจะรับ ซึ่งเป็นข้อขอร้องเดียวที่ผมมีก่อนจะตกลงทำรายการให้สถานีด้วย"
"หือ?" หูเฟยหรี่ตา "ลองว่ามาสิ?"
จางเย่เงียบไปครู่ "รายการไพรม์ไทม์นี้ ผมมีพิธีกรที่เลือกเอาไว้แล้ว อยากขอให้ทางสถานีเซ็นสัญญากับเธอ ให้เธอมาเป็นพิธีกรรายการนี้ นี่คือเงื่อนไขเดียวของผมครับ"
หูเฟยถาม "ใครกัน?"
จางเย่ "ไม่แน่ว่าพวกคุณอาจจะรู้จัก เธอชื่อ ต่งซานซาน"
"ต่งซานซาน?" หูเฟยทวนซ้ำรอบหนึ่ง
เสี่ยวหลวี่ร้องอุทานคำหนึ่ง "ฉันรู้จักเธอ! ตอนดูรายการทอล์คโชว์ของคุณตอนนั้นไง เพื่อนร่วมชั้นของคุณที่เป็นพิธีกรรายการออนไลน์!"
จางเย่หัวเราะ "ใช่ เธอนั่นแหละ"
โหวเกออุทาน "ต่งซานซานผมเองก็รู้จัก เธอดูดีมาก แถมเดินสายเซ็กซี่ แต่กับวงการพิธีกรไม่ถือว่าดังอะไรนี่นา? ออกจะ..."
ในอินเทอร์เน็ตเพียงวงแคบๆ แฟนคลับของต่งซานซานมีไม่น้อยทีเดียว โดยเฉพาะเหล่าแฟนๆ ที่จงรักภักดีซึ่งมีมาก หากดูจากในระดับของสถานีดาวเทียมประจำมณฑลขึ้นมา ต่งซานซานยังถือว่าไร้ชื่อไร้เสียง และคนส่วนใหญ่ยังไม่รู้จักเธอ
หูเฟยกล่าว "ไม่แปลกใจเลยว่าทำไมเธอถึงบอกว่าเป็นข้อเรียกร้องที่สถานียากจะรับ เหอๆ ช่วงเวลาไพรม์ไทม์วันศุกร์ของสถานีที่ถ่ายทอดไปทั่วประเทศ รายการที่ต้องลงทุนไปเยอะขนาดนี้ กลับให้พิธีกรหน้าใหม่ที่มีประสบการณ์และความสำเร็จไม่มากออกมาทำรายการ ฉันว่าไม่มีสถานีดาวเทียมที่ไหนกล้าขนาดนี้หรอก!" พูดจบ หูเฟยก็หัวเราะ "ยกเว้นว่าสถานีนั่นบ้าไปแล้ว!"
จางเย่กล่าว "นั่นล่ะครับ"
ทว่าทันใดนั้น หูเฟยพลันเปลี่ยนน้ำเสียงกล่าว "แต่เพราะเป็นแผนงานรายการของเธอ ฉันเชื่อว่าทางสถานีอาจจะยอมบ้าไปด้วยสักครั้ง!"
จางเย่พลอยลุ้นขึ้นมา "คุณหมายความว่า?"
"เรื่องนี้ฉันไม่มีปัญหา แต่ฉันต้องคุยกับเบื้องบนสักรอบ ฉันตัดสินใจคนเดียวไม่ได้" หูเฟยบอกไปเป็นไป "เธอรอข่าวจากฉันนะ!"
จางเย่พยักหน้า "ได้ครับ!"


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./92.md)