##บทที่ 579 : ผมใช้บุหรี่ทำให้ใจสงบ!
โฆษณาเล่นจนจบ
ภายในออฟฟิศกลายเป็นหนึ่งวินาทีที่ปราศจากเสียงนกกา!
เป็นความเงียบที่หากพูดลงไปให้ชัดสักหน่อยล่ะก็ นี่ไม่ใช่ความเงียบเวลาที่เห็นทีมโปรดของคุณคว้าแชมป์มาได้อย่างไม่เชื่อสายตา ทั้งไม่ใช่ความเงียบอย่างเวลาที่เห็นเรื่องชวนตื่นตระหนกตกใจจนตัวแข็งค้าง หากให้ระบุลงไป อาจเป็นเหมือนสิ่งที่เกิดขึ้นเวลาที่คุณกำลังสบายดี จู่ๆ ก็มีข่าวมาจากโรงพยาบาลแจ้งว่าคุณเป็นโรคร้ายที่เหลือเวลาอยู่ไม่กี่วัน ..ในออฟฟิศตอนนี้ ก็เป็นบรรยากาศที่เกิดขึ้นเช่นนี้เอง!
หนึ่งวินาที…
สองวินาที…
ในที่สุดก็มีคนหลุดเสียง!
เพื่อนร่วมทีมชราในทีมโฆษณาตะโกนลั่นโดยไม่ให้สุ้มให้เสียง "ไอ๊หยา แม่*เอ๊ย!" ขณะที่เขาตะโกนนั้นก็เอามือกุมอกไปด้วย คล้ายเจ็บปวดที่เนื้อปอดภายในเหลือเกิน!
"ทำไมมีกลิ่นบุหรี่ล่ะ?"
"รีบเปิดหน้าต่างให้ลมเข้าหน่อยเร็ว!"
"อย่าสูบเลยนะ! บุหรี่มือสองมันยิ่งอันตรายมากกว่าอีก!"
"นั่นสิ หยุดสูบเดี๋ยวนี้เลย! ฉันแม่*กลัวแทบตายแล้ว!"
"ไอ้โฆษณานี่มัน...ทำให้ฉันพูดอะไรไม่ออกจริงๆ!"
"ไม่ไหวแล้ว ฉันรู้สึกเหมือนปอดฉันจะไหม้ไปด้วย! แม่*ยังเป็นโฆษณาเพื่อสังคมอยู่รึเปล่าวะ? นี่มันจะหลอกคนให้ตายไม่ชดใช้ชีวิตแล้วชัดๆ! ไม่ได้ขู่กันด้วยความรู้สึก แต่ขู่กันถึงก้นบึ้งของใจ! ตอนดูหนังผีโดยเฉพาะพวกหนังผีญี่ปุ่นนั่นน่ะยังไม่น่ากลัวขนาดนี้ ยังไม่สยองขนาดนี้เลย แต่นี่โคตรเขย่าประสาทจนตัวสั่นไปหมด ขวัญฉันบินหนีหมดแล้ว!"
"ถูกต้อง คนที่ไม่สูบบุหรี่ไม่เข้าใจความรู้สึกนี้หรอก! ฉันว่าแล้ว! ฉันก็ว่าอาจารย์จางทำไมถึงได้ทำโมเดลอะไรแบบนี้ออกมา ที่แท้ก็เอามาทำอย่างนี้เอง!"
"นี่มัน..."
"โฆษณานี่มันจะ ‘น่าสะพรึง’ ไปแล้วโว้ย!"
"ไม่เห็นเลือด ไม่เห็นภาพอวัยวะจริง แต่นี่มันเรื่องอะไรกันเนี่ย ..รู้ว่าเป็นโมเดลปอดของปลอม แต่ทำไมมันถึงน่ากลัวกว่าของจริงอีกล่ะฟะ!"
"ฉันไม่ไหวแล้ว! ฉันจะเลิกบุหรี่!"
"ทำโฆษณามาตั้งหลายปี ฉันเพิ่งจะได้เห็นเป็นครั้งแรกนี่แหละ เห็นแค่ครั้งเดียวฉันก็ไม่กล้าดูซ้ำสอง!"
"ต้องโหดขนาดนี้เชียวเหรอ!"
"โคตรน่ากลัว!"
"รอบนี้เล่นใหญ่ไปนะเฟ้ย!"
คนที่ปกติไม่ได้สูบบุหรี่อะไรนั้นยังดีอยู่ แต่กับคนที่สูบบุหรี่ โดยเฉพาะเหล่าสิงห์อมควัน ล้วนตระหนกจนพูดไม่ออกแล้ว พวกเขารู้สึกว่าทั้งตัวนั้นมีเงาดำปกคลุมอยู่ชั้นหนึ่ง พอสูดลมหายใจเข้าไป ก็อดนึกถึงควันในโฆษณาที่คล้ายมีชีวิตนั้นชำแรกเข้าไปในปอดไม่ได้ ทั้งยังติดตัวพวกเขาไปถึงก้นบึ้งหัวใจ ความพรั่นพรึงนี้ ยากจะใช้คำพูดมาอธิบายจริงๆ!
ซุนหานเองก็ตกใจไม่น้อย เขาเพิ่งจะเข้าใจว่าก่อนนี้ทำไมจางเย่ถึงต้องแจกจ่ายงานเหล่านั้นให้กับพวกเขา ว่าพวกเขาต้องทำอะไร!
หนึ่งวัน!
เพื่อสิบห้าวินาที!
โฆษณาทั้งชิ้นนี้ไม่มีช่องโหว่เลยสักนิด!
เขากล้าสาบาน แม้แต่เหล่าโฆษณารณรงค์งดสูบบุหรี่ของต่างประเทศ เขาก็ยังไม่เคยเห็นโฆษณาชิ้นไหนทำได้อย่างนี้มาก่อน สร้างผลสำเร็จเช่นนี้ได้ ถือว่าเป็นโฆษณาที่แปลกใหม่หรือไม่? ถ้ามองในแง่เทคโนโลยี นับว่าไม่ได้แปลกใหม่เลยสักนิด แต่ซุนหานทราบว่าโฆษณาชิ้นนี้นับว่าแปลกใหม่ ไม่ใช่แปลกใหม่ธรรมดา แต่ถึงกับมีความคิดสร้างสรรค์จนคนต้องโห่ร้องชื่นชม ถือว่าเป็นงานที่ชวนตื่นตกใจเป็นที่สุด!
สุดยอด!
โฆษณาชิ้นนี้แม่*สุดยอดจริงๆ!
หลายคนกวาดตามองหน้าของจางเย่ขึ้นๆ ลงๆ อยู่นาน ต่างนึกสงสัยว่าในสมองของหมอนี่มีอะไรอยู่กันแน่ หรือว่าโครงสร้างภายในนั้นต่างจากคนทั่วไป? เพราะอะไรจึงสามารถทำโฆษณาที่เรียกได้ว่าเป็นตำราสอนระดับโลกได้? ขนาดมืออาชีพในวงการโฆษณาระดับโลกยังทำไม่ได้ แต่กลับมาสำเร็จในมือของคนนอกคนหนึ่ง? ออกมาจากสมองของนักข่าวคนหนึ่ง?
ทันใดนั้น ฉีอวี้หงก็ลุกขึ้นช้าๆ ยิ้มพร้อมกับปรบมือให้
คนอื่นๆ เห็นดังนั้น ต่างผุดลุกขึ้นปรบมือตาม เสียงปรบมือดังลั่นสำนักงาน ผู้บริหารหลายคนไม่ทราบว่าคิดอะไร เพียงแค่เห็นว่าหัวหน้าสถานีปรบมือจึงปรบมือตาม ต่างจากคนในแผนกโฆษณาที่ต้องยอมรับนับถือจางเย่จากใจจริง เสียงปรบมือนั้นมีให้กับแผนกสื่อโฆษณาเพื่อสังคม ทั้งยังมอบให้กับจางเย่ มอบให้คนที่ยอมเข้ามาช่วยพวกเขาในยามลำบากที่สุด มอบให้กับทุกๆ คนที่ไม่ยอมย่อท้อ แต่ยืนหยัดต่อสู้ไม่หยุดยั้ง ทั้งมอบให้กับคนที่ทำให้พวกเขาเหล่ามืออาชีพต้องตกตะลึงในไอเดียโฆษณา! ยอดเยี่ยมมาก!
จางเย่ยิ้มกล่าวว่า "ท่าทางทุกคนเองก็พอใจกันมากนะครับ อย่างนั้นก็ใช้ได้แล้วล่ะ"
ทีมงานฝ่ายที่คอยดูแลเรื่องการตรวจสอบก็ตื่นเต้นมาก "ผมจะรีบส่งตรวจทันที รายงานเบื้องบนไปแล้ว โฆษณาชิ้นนี้ถ้ายังไม่ผ่าน อย่างนั้นก็ไม่มีโฆษณาไหนผ่านหรอก!"
ซุนหานตื่นเต้นยิ่งกว่า รีบเข้ามาจับมือของจางเย่ไว้แน่น "อาจารย์จาง! ขอบคุณ! ขอบคุณครับ!"
จางเย่โบกมือปัด "ไม่ใช่ผมคนเดียวสักหน่อย เมื่อวานก็มีพี่น้องที่เข้ามาช่วยกันทำโฆษณา ยังมีพวกคุณ ยังมีฝ่ายดนตรี เป็นเพราะทุกคนทุ่มเทแรงกายแรงใจ หากเป็นผมคนเดียว ทำอยู่สามวันสามคืนก็ไม่เสร็จ ไม่ต้องขอบคุณผมหรอกครับ"
ซุนหานกล่าว "ไม่มีคุณ พวกเราไม่มีทางทำสำเร็จแน่นอน!"
เด็กฝึกงานสาวขอบตารื้นแดง ตะโกนว่า "พวกเราทำเสร็จแล้วจริงๆ!"
"นั่นสิ!"
"พวกเราทำได้แล้วจริงๆ!"
มีหลายคนซ่อนความยินดีเอาไว้ไม่ได้ โดยเฉพาะซุนหานและพวกในแผนกสื่อโฆษณาเพื่อสังคมยิ่งชัดเจน ภารกิจที่เป็นไปไม่ได้นี้ถือเป็นความรับผิดชอบของพวกเขา ทุกขั้นทุกตอน ความยากลำบากที่ผ่านมายิ่งกว่าใครนั้นล้วนทราบกระจ่าง เมื่อคืนกลางดึก จนถึงเที่ยงคืนพวกเขายังคงยืนหยัดสุดกำลัง หลังทราบว่าโมเดลเกิดปัญหา ทุกคนยิ่งรู้แน่แก่ใจ เรื่องนี้กระทบกระเทือนต่อจิตใจหนักหนาสาหัส จนมาถึงวันนี้ จนมาถึงเส้นตายขีดสุดท้าย ด้วยความช่วยเหลือของจางเย่ พวกเขาจึงทำโฆษณาสำเร็จได้ในที่สุดอย่างน่าอัศจรรย์! อารมณ์เช่นนี้ มีแต่พวกเขาเท่านั้นที่รู้ซึ้งแก่ใจ!
"ขอบคุณครับ!"
"ขอบคุณนะอาจารย์จาง!"
"คุณร้ายกาจมาก!"
"เทียบกับพวกเรา คุณยิ่งเหมือนมืออาชีพในวงการโฆษณากว่าซะอีก!"
เหล่าทีมงานในแผนกต่างขอบคุณจางเย่กันล้นหลาม ฝ่ายสื่อโฆษณาเพื่อสังคมนั้นเป็นหน่วยหนึ่งในแผนกสื่อโฆษณา จางเย่มาช่วยฝ่ายสื่อโฆษณาเพื่อสังคมฟรีๆ ก็คือมาช่วยแผนกพวกเขานั่นเอง อีกฝ่ายเหนื่อยแทบเป็นแทบตายทั้งคืน ย่อมสมควรได้รับคำชื่นชมและขอบคุณ
อีกด้าน ฉีอวี้หงแทรกขึ้นกะทันหัน "จางน้อยสมัครใจจะมาช่วยหรือ?"
ซุนหานเห็นหัวหน้าสถานีให้ความสนใจเช่นนั้นก็รีบตอบแทนเขา "ใช่ครับ อาจารย์จางไม่รับเงินสักแดง พวกเราความจริงจะให้ค่าผลงานกับเขา แต่ว่า..."
จางเย่กลับไม่สนใจนัก "ในเมื่อผมทำโฆษณาสาธารณะ จะให้รับเงินไปได้ยังไงล่ะครับ"
ฉีอวี้หงพยักหน้าน้อยๆ "งั้นเอาอย่างนี้ เพิ่มประโยคสุดท้ายเข้าไปอีกแถวหนึ่ง บอกว่า ‘จางเย่สร้างสรรค์’ หรืออะไรแนวๆ นี้แหละ"
จางเย่เบิกตากว้าง หืม? มีเรื่องดีขนาดนี้เชียว?
ผู้บริหารของสถานีอีกท่านไม่เห็นด้วยนัก "หัวหน้าสถานีครับ เรื่องนี้ไม่เคยทำมาก่อน..."
ฝ่ายผู้รับผิดชอบอีกท่านก็แย้ง "นั่นสิครับ ลงชื่อคนลงในโฆษณาสาธารณะ แบบนี้จะ...ได้เหรอครับ?"
ฉีอวี้หงกล่าว "ทีโฆษณาสินค้าแปะชื่อบริษัทได้ ขอแค่ไม่เกินเวลาที่กำหนดไว้ก็ถือว่าผ่านน่า ในฐานะส่วนตัว โฆษณาชิ้นนี้ฉันเองเห็นว่าคนสร้างสรรค์คือจางน้อย ออกแรงมากที่สุดก็จางน้อย โฆษณาชิ้นนี้ถือว่าช่วยเขาสร้างชื่อในสังคม นับว่าไม่มีปัญหา"
หัวหน้าสถานีตัดสินแล้ว ไม่มีใครกล้าแย้งอะไรอีก
ซุนหานพอใจอย่างยิ่ง ไม่ได้ทำให้อาจารย์จางวุ่นวายเสียเปล่าแล้ว อย่าได้เห็นว่าเป็นแค่ชื่อ เพราะความหมายของเรื่องนี้นับว่าแตกต่าง โดยเฉพาะเมื่อทราบว่าจางเย่นั้นหวังจะอยู่ในวงการบันเทิง การได้ออกชื่อออกหน้าแม้จะเพียงเล็กน้อย ก็นับว่าสำคัญต่อหน้าที่การงานอย่างมาก ยิ่งไม่กี่วันก่อนจางเย่ก่อเรื่องในเป่ยต้าจนโดนแบนจากสื่อหลายแห่ง โดนวิจารณ์โดนคนด่า คราวนี้เขาออกแรงทำโฆษณา ถือว่าสร้างผลงานกลับมาใหม่ นับว่าเป็นเรื่องดีของจางเย่
ผู้บริหารสถานีจากไปแล้ว
คนกลับไปไม่น้อย เหลือแต่ทีมโฆษณาที่ต้องจัดการงานขั้นสุดท้ายที่ไม่ไปไหน เห็นว่างานสำเร็จอย่างงดงาม เหลือแค่รายละเอียดเล็กๆ ที่ต้องแก้ไข กับชื่อของจางเย่ที่ต้องเพิ่มตรงท้ายผลงาน จึงต้องทำกันอีกนิดหน่อย
โฆษณาฉายเป็นรอบที่สอง
สิงห์นักสูบใจป๊อดบางคนถึงกับวิ่งหนีเตลิดไปไกลลิบ
"พวกนายทำได้น่า"
"คนพอแล้วเนอะ?"
"คนพอแล้ว ฉันไปก่อนล่ะ ยังมีเรื่องอื่นอีก!"
"แค่กๆ เอ่อ...ฉัน ฉันไปห้องน้ำนะ"
พวกเขาบางคนแม้ทราบว่าเป็นงาน แต่ก็ไม่อยากจะดูซ้ำสอง พวกเขากลัวว่าคืนนี้กลับไปจะหลับไม่ลงน่ะสิ!
จางเย่กลับไม่ได้ดูมีปฏิกิริยาอะไรเป็นพิเศษ ตอนนี้เขาเหนื่อยล้าขึ้นเรื่อยๆ จึงไม่คิดจะสิ้นเปลืองยาเพิ่มความอึดอีก กินไปขวดหนึ่งลดน้อยไปขวดหนึ่ง แม้ว่าราคาแค่ขวดละแสนจะไม่ได้มีมูลค่าอะไรมากนัก แต่ว่าของในลอตเตอรี่นั้นใช่ว่าอยากจับก็จับออกมาได้ อย่างไรก็ต้องหวงแหนไว้ให้มาก ต้องเอาไว้ใช้ในเวลาจำเป็นเท่านั้น ตอนนี้หนังตาจางเย่จึงได้แต่พึ่งพาบุหรี่คอยถ่างไว้ พอรู้สึกง่วงเข้าก็จุดสูบ ควันลอยอวลอีกครั้ง
ด้านข้างมีคนยืนหลบ
ซุนหานงุนงง "ดูโฆษณานี่แล้วคุณยังกล้าสูบบุหรี่เหรอ?"
แก๊งสี่เด็กแก่ป่วยพิการก็ตะลึงเช่นกัน "อาจารย์จาง คุณไม่กลัวเหรอ?"
ทีมโฆษณาคนอื่นๆ ต่างหันมามองด้วย
จางเย่แค่ส่งเสียงอ้อคำหนึ่ง "ผม? ผมก็กลัวนะ!"
หูเฟยยังไม่จากไป ได้แต่ถาม "งั้นทำไมยังสูบ?"
จางเย่ตอบตามตรง "ก็เพราะว่ากลัวมากนี่แหละ ถึงต้องใช้บุหรี่ทำให้สงบลงไง"
ซุนหาน "..."
หูเฟย "..."
แก๊งสี่คน "..."
แผนกโฆษณา "..."
สุดท้ายแม่*ก็เป็นศิลปินที่ใจกล้าที่สุดนี่เอง!
*-*-*-*-*-*-*-*-*-*-*-*-*-*-*-*-*-*-*-*
ประกาศ
เนื่องจากปัญหาสุขภาพของนักแปล จึงขอลดจำนวนตอนเป็นวันละตอน
เพื่อให้นักแปลได้พักผ่อนอย่างเต็มที่ อย่างไรก็ตามต้องขออภัยด้วยค่ะ






[Go To Next Chapter]( ./80.md)