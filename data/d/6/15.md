##บทที่ 515 : หนึ่งในสิบการคาดคะเนทางคณิตศาสตร์ของโลก!
*** เนื้อหาในตอนนี้อาจกระทบถึงความสัมพันธ์ระหว่างประเทศ ผู้แปลทำการแปลตามต้นฉบับโดยมิได้ตัดทอนอะไรออกทั้งสิ้น ***
_______________________________________________




ทั้งสิบกว่าประเทศต่างเข้าประจำพื้นที่บริเวณลานของตน ทุกประเทศจัดเตรียมกระดานไวท์บอร์ด รวมถึงล่ามและพื้นที่โชว์ผลงานทางคณิตศาสตร์ของพวกเขาไว้ในบูทจัดงาน เพื่อแสดงโจทย์คำถามพร้อมของรางวัลแด่ผู้ที่ตอบถูกไว้พร้อมสรรพ


"สู้ๆ!"


"ชนะพวกมันให้ได้!"


"คราวนี้ห้ามแพ้นะ!"


"เด็กๆ ไม่ต้องร้องไห้ ให้อาจารย์พวกเธอเอาคืนเถอะ!"


ผู้เข้าชมชาวจีนส่งเสียงเชียร์พวกเขา เหล่าผู้เข้าชมชาวต่างชาติก็เชียร์คนจากชาติตนเองเช่นเดียวกัน ในกลับมางานครึกครื้นอีกครั้ง


ของรางวัลเผยโฉมออกมาสู่สายตาผู้คนในที่นั้น


รางวัลของฝ่ายอังกฤษคือเช็คเงินสดใบหนึ่ง เป็นเหมือนทุนการศึกษาก็ว่าได้ ห้าหมื่นปอนด์ นับเป็นจำนวนไม่น้อยเลย จากนั้นพวกเขาให้ทีมงานผมแดงคนหนึ่งเปิดป้ายคำถาม ทุกคนเห็นคำถามแล้ว แม้ว่าคนธรรมดาจะดูไม่ค่อยเข้าใจ แต่เหล่านักคณิตศาสตร์และผู้เข้าแข่งขันจากทุกประเทศล้วนเข้าใจได้ ทราบว่าปีนี้เหมือนปีก่อน ชาวอังกฤษนั้นไม่ได้ใช้คำถามยากอะไรมากนัก แม้จะไม่ง่าย แต่มีคนตอบได้แน่นอน


ฝ่ายจีนมีทั้งหัวหน้าทีมผู้ดูแลวังอี้หมิง รองหัวหน้าทีมผู้ดูแลซินหย่าและพวก ผู้สังเกตการณ์หานเหอเหนียนกับเหล่าผู้อาวุโสเองก็อยู่ครบ ปีนี้จีนเป็นเจ้าบ้าน พื้นที่จัดงานจึงค่อนข้างใหญ่ อีกทั้งมีคนมากันค่อนข้างมาก โดยเฉพาะเหล่าผู้มีอำนาจในวงการที่วันนี้ล้วนมากันหมด บ้างอยู่เฝ้าพื้นที่ บ้างเดินออกไปดูคำถามของประเทศอื่นๆ


ทีมจีนมีของรางวัลเป็นภาพวาดลายพู่กัน ดูเหมือนจะเป็นผลงานของจิตรกรในสมัยชิงที่มีชื่อเสียง ลายพู่กันในภาพดูชดช้อยสะอาดตา เป็นภาพอินทรีตัวหนึ่ง ดูดุดันราวกับมีชีวิต ชัดเจนว่ามีค่าไม่เบา อย่างน้อยๆ คงหลักล้าน ส่วนคำถามของจีนปีนี้ค่อนข้างยาก อย่างไรก็เป็นทีมเจ้าบ้าน ขืนคำถามง่ายเกินไป คงยากจะรักษาหน้าไว้ได้ จะให้คนตอบเร็วเกินไปได้อย่างไรล่ะจริงไหม? หัวข้อเป็นเรื่องการศึกษาใหม่ของศาสตราจารย์ท่านหนึ่งในวงการ หลังซินหย่าและหานเหอเหนียนทำการศึกษาร่วมกันแล้ว สุดท้ายค่อยตัดสินใจใช้ข้อนี้ ซึ่งต้องใช้ความพยายามอยู่พอสมควร


ตัวแทนทีมญี่ปุ่น…


ตัวแทนฝั่งเกาหลี…


หัวข้อและของรางวัลล้วนออกมาโชว์ทีละชิ้น


"ว้าว"


"รางวัลของพวกเกาไม่เลวเลย"


"นั่นสิ ของดูแพงเชียว"


"ของเยอรมันก็เหมือนกัน"


"ญี่ปุ่นขี้เหนียวแฮะ ดูไม่ค่อยมีราคาเลย"


ถึงจะไม่เข้าใจคำถาม แต่กับมูลค่าของนั้นเหล่าผู้ชมล้วนทราบดี พวกเขายืนล้อมวงชี้ชวน วิจารณ์ราคาของแต่ละอย่างกันอย่างคึกคัก ถึงจะเข้าไปในพื้นที่จัดงานไม่ได้ เพราะติดแถบกั้นขวางไว้ก็ตาม ชัดเจนว่าเฉพาะผู้มีส่วนเกี่ยวข้องเท่านั้นที่เข้าไปได้ แต่จากพื้นที่ที่พวกเขายืนอยู่นั้น ยังเห็นทั้งงานได้อย่างชัดเจน


อู๋เจ๋อชิงก็ยืนอยู่ภายในงาน กำลังพูดคุยกับบรรดาผู้มีชื่อเสียงในวงการศึกษา


หานเหอเหนียนเพิ่งเห็นอู๋เจ๋อชิงก็ตอนนี้ เขาชะงักไปนิดอย่างไม่คิดอะไรมาก ก่อนรีบเดินเข้าไปทักทายเธอ "รองอธิการฯ อู๋ครับ มาด้วยเหรอ?"


อู๋เจ๋อชิงยิ้มน้อยๆ "บังเอิญน่ะค่ะ"


หัวหน้าภาควิชาคณิตศาสตร์มหาวิทยาลัยนานกิงหัวเราะกล่าวว่า "อาจารย์หาน คุณนี่กล้าดีนะ เห็นว่าไปสารภาพรักกับรองอธิการฯ อู๋บนเวยป๋องั้นหรือ?"


นักคณิตศาสตร์หลายคนที่อยู่รอบข้างต่างหัวเราะกัน หานเหอเหนียนแม้เป็นหน้าใหม่ แต่ก็มีรากฐานหนักแน่น มีอนาคตสดใส ผู้เฒ่าหลายคนจึงคาดหวังในตัวเขา


หานเหอเหนียนเห็นทุกคนว่าดังนั้น ก็รู้สึกกระอักกระอ่วนเล็กน้อย "แค่กๆ"


หัวหน้าภาควิชาท่านนั้นกล่าวต่อ "รองอธิการบดีอู๋เราจีบยากนะ เธอสู้ๆ ล่ะ ถ้าเกิดจีบรองอธิการฯ อู๋ติดจริง พวกเราในวงการคณิตศาสตร์จะพลอยได้หน้าไปด้วย"


หานเหอเหนียนหัวเราะแห้งๆ "ผมจะพยายามครับ" พูดจบ ก็หันมองอู๋เจ๋อชิง วันนี้เธอดูงดงามกว่าปกติ ด้วยชุดกี่เพ้าที่สวมขับเน้นให้หญิงสาวดูโดดเด่นสะดุดตา


อู๋เจ๋อชิงยังคงยิ้มให้เขาอย่างอ่อนโยน "ฉันว่าทุ่มเทให้กับการแข่งขันแลกเปลี่ยนความรู้ครั้งนี้ก่อนดีไหมคะ? ฉันว่าน่าจะเริ่มแล้วนะ?"


ทุกคนทราบว่าอู๋เจ๋อชิงฟังบทสนทนาแล้วไม่ชอบใจ จึงไม่กล้าพูดอะไรต่อมาก มุกตลกบางอย่างเล่นมั่วซั่วไม่ได้จริงๆ


พูดถึงการแข่งขัน คนในวงการคณิตศาสตร์แต่ละคนมีท่าทีต่างกันไป "เสี่ยวหาน แข่งรอบนี้เธอลงด้วยไหม?"


หานเหอเหนียนพยักหน้า "ผมลงก่อน ถ้าไม่ไหวยังมีศาสตราจารย์ซินกับศาสตราจารย์วังครับ"


นักคณิตศาสตร์คนหนึ่งกล่าว "คำถามของพวกอเมริกา ยังไงก็ต้องคว้ามาให้ได้ คราวนี้พวกเราเป็นเจ้าบ้าน เด็กๆ เรากลับได้แค่ที่สาม ทางเราต้องพยายามกันหนักหน่อยล่ะ" หยุดไปครู่ค่อยกล่าวต่อ "ปีก่อนคำถามพวกอเมริกาไม่ลึกนัก ดูเหมือนไม่ได้ใส่ใจจะแลกเปลี่ยนความรู้อะไร แต่ว่าปีนี้ท่าทางจะดีหน่อย คงไม่ได้เอาคำถามระดับโลกอะไรออกมาหรอก"


หานเหอเหนียน "ผมทราบแล้วครับ"


ทันใดนั้น หัวข้อของอเมริกาก็เผยออกมาสู่สายตา!


เห็นหัวข้อตรงนี้ ทุกคนล้วนต้องตื่นตระหนก!


นักคณิตศาสตร์ผมทองจากอเมริกาเอากล่องเล็กๆ ออกมาใบหนึ่ง วางไว้บนชั้นโชว์ของรางวัล พร้อมเปิดฝาขึ้น ภายในเป็นแหวนนิ้วโป้งหยกสีเขียวมรกตสลักลาย ดูจากรอยสนิมหยกที่เกิดขึ้นแล้ว เป็นของเก่าเก่าแน่นอน อายุอย่างน้อยหลายร้อยปี แต่เพราะคุณภาพของตัวหยกไม่ดีนัก คิดว่าคงมาจากสมัยชิง ซึ่งตอนนั้นตำหนิของหยกยอมรับได้ ไม่เหมือนอย่างทุกวันนี้ที่ทุกคนล้วนต้องการหยกเนื้อแก้วเขียวจักรพรรดิเอย เนื้อน้ำแข็งเขียวบรรพชนเอย แต่ในแง่มูลค่า หยกชิ้นนี้ไม่แพ้พวกหยกจักรพรรดิแน่นอน เพราะถือว่าเป็นของเก่าแก่!


ในฝูงชนมีคนรู้เรื่องของเก่าอยู่บ้าง


"แหวนมรกต?"


"ชิ้นนี้ของจากในวังนี่!"


"นี่คือแหวนที่ถูกนำออกไปจากวังเมื่อตอนนั้น?"


"ใช่แน่ๆ ของที่โดนปล้นไปร้อยกว่าปีก่อน!"


ประวัติศาสตร์หลายเรื่องของโลกใบนี้ไม่ได้เปลี่ยน สงครามพันธมิตรแปดชาติบุกจีน[1]ยังคงเกิดขึ้น ดังนั้นแหวนนิ้วโป้งหยกวงนี้คงได้มาจากบ้านคหบดีหรือเชื้อพระวงศ์ในเมืองนั่นเอง ไม่ทราบว่าแหวนวงนี้หลุดไปอยู่ในมือของเหล่านักคณิตศาสตร์อเมริกันได้อย่างไร? หรือพวกเขาเอามาเป็นรางวัลในครั้งนี้ทำไม? แต่พูดไปแล้ว งานนี้ถือเป็นพื้นที่นำเสนอวัฒนธรรมของประเทศอีกทางหนึ่ง แต่ละทีมจะใช้สิ่งที่เป็นตัวแทนของวัฒนธรรม เพียงไม่คิดว่าอเมริกาจะใช้ของที่ปล้นชิงไปมาเป็นรางวัลในจีน ทั้งยังเป็นงานที่จัดอยู่ในพระราชวังฤดูร้อน เรื่องนี้ได้แต่มีผู้คนจินตนาการถึงเท่านั้น แต่ไม่มีใครคิดว่าจะกล้าทำจริงๆ!


บรรดาผู้ชมชักทนไม่ไหวแล้ว!


"เชี่*เอ๊ย!"


"อเมริกามันตั้งใจนี่หว่า!"


"บัดซบ! นี่มันปีนข้ามหัวเรากันชัดๆ!"


เหล่าผู้เข้าชมบางส่วนและทีมจากประเทศอื่นๆ ที่ยังไม่ทราบว่าเกิดเรื่องอะไรขึ้น แต่ละคนต่างงุนงง กระพริบตาปริบๆ หันมองไปมา


ซินหย่าโมโหจัด แค่นหัวเราะ "ดีนักนะอเมริกา!"


วังอี้หมิงที่ไม่ชอบพูดอะไรมากนักสีหน้าเครียด "คิดจะหาเรื่องกันงั้นเหรอ?"


ศาสตราจารย์ผู้เฒ่าแทบกดความเดือดดาลไว้ไม่อยู่ "บัดซบ! คำถามนี้เราต้องแก้ให้ได้! เราต้องทวงของของเรากลับมาให้ได้!"


หานเหอเหนียนหน้าเคร่ง "วางใจเถอะครับ!"


ขณะนั้นเอง เหล่านักคณิตศาสตร์ของจีนล้วนมีไฟต่อสู้ฮึกเหิม!


กลุ่มนักข่าวจีนจับเลนส์กล้องไปทางนั้น กดถ่ายภาพแชะๆ ทั้งที่สีหน้าดูไม่ค่อยดีนัก


คุณอู๋มองแหวนนิ้วโป้งวงนี้เช่นกัน ไม่ทราบกำลังคิดอะไร


จางเย่เองก็ตื่นตะลึงกับความเคลื่อนไหวนี้ของอเมริกา แค่นหัวเราะด้วยความขุ่นเคือง ทว่าเมื่อเห็นความเคลื่อนไหวของคุณอู๋ ในใจของเขาพลันไหววูบ


แหวนนิ้วโป้งหยกเขียว?


คุณอู๋ท่าทางจะชอบซะด้วย?


จางเย่ลูบกำไลข้อมือหยกที่อู๋เจ๋อชิงมอบให้ เขามีความคิดดีๆ แล้วสิ


อีกด้านหนึ่ง ในสายตาของประชาชนหลายคน คำถามนี้ของอเมริกาเป็นคำถามเดียวกับที่เปิดมาเมื่อปีก่อน ในสายตาของพวกเขานั้นพอเห็นคำถาม ก็ต้องสบถด่าพวกนั้นกันเซ็งแซ่!


"แม่*ตั้งใจนี่หว่า!"


"คำถามนี้อีกแล้ว?"


"ยังไม่พออีก? ปีก่อนก็คำถามนี้แล้วไง!"


"คำถามเดียวกับปีก่อน?"


เหล่านักคณิตศาสตร์ของจีน สีหน้าล้วนยากดูชม ประเทศอื่นๆ เองมีบ้างขมวดคิ้ว บ้างส่ายหน้า เหล่านักคณิตศาสตร์ของอเมริกาช่างไม่เห็นใครในสายตาจริงๆ!


บรรดาผู้ชมบางส่วนที่ไม่เข้าใจว่าทำไมเมื่อคำถามปรากฏ แทบทุกคนในงานถึงได้มีปฏิกิริยาขนาดนี้ จนกระทั่งมีเหล่าอาสาสมัครรอบนอกที่ก่อนหน้านี้ดูแลเกมคณิตศาสตร์บอก ทุกคนจึงได้เข้าใจ!


นี่มันข้อความคาดการณ์ของเดล!


ปัญหาคณิตศาสตร์ที่ยากที่สุดในโลก!


คำถามที่สร้างความฉงนให้กับเหล่านักคณิตศาสตร์มาหลายสิบปี!


ข้อความคาดการณ์นี้มีฝ่ายอเมริกันเสนอมาเมื่อหลายสิบปีก่อน บรรดานักคณิตศาสตร์พยายามหาข้อพิสูจน์อย่างต่อเนื่องแต่กลับไม่ได้เข้าใกล้ความจริงขึ้นมาเลย แม้คำถามนี้จะดูไม่สำคัญนัก ทว่ากลับค่อยๆ ได้รับความสนใจจากทุกคนขึ้นมา มีคนทราบโจทย์นี้มากขึ้นเรื่อยๆ แม้พวกเขาจะไม่เข้าใจหัวข้อ แต่พอได้ยินคำว่า ข้อความคาดการณ์ของเดล พวกเขาพลันเริ่มเข้าใจ นี่คือหนึ่งในสิบปัญหาทางคณิตศาสตร์ยุคใหม่ที่ยังไม่มีใครแก้ออก!


พวกอเมริกากล้าเอาออกมาเล่น?


ปีก่อนหนหนึ่ง ปีนี้จะเอาอีก?


นี่มันไม่มีใจจะมาแลกเปลี่ยนความรู้กันชัดๆ!


พวกอเมริกาส่งทีมเข้าแข่งขันคราวนี้ ดูจะไม่ได้ให้ความสำคัญอะไรเสียด้วยซ้ำ อาจจะทำๆ ไปตามพิธีเท่านั้นเอง เอาการคาดการณ์เก่าๆ ของพวกมันออกมาเล่นกันง่ายๆ ตั้งใจแค่จะให้จบๆ ไปแล้วจะได้กลับบ้านสินะ ไม่คิดจะให้เกียรติทีมอื่นๆ ที่เข้าแข่งขันเลยแม้แต่น้อยล่ะสิ พวกเอ็งจะผยองเกินไปแล้ว!


ซินหย่าแทบคลั่ง "คำถามแบบนี้อีกแล้ว ยังจะมาแลกเปลี่ยนความรู้อะไรกัน!"


ผู้ชมคนหนึ่งตะโกนขึ้น "เอาเลย! เอาให้พวกอเมริกามันได้เห็น!"


"ใช่ แก้เลย! พวกอเมริกามันทำเกินไปแล้ว!" ผู้เฒ่าคนหนึ่งร่วมร่ำร้องด้วย


ต่อให้ได้ยินเช่นนั้น เหล่านักคณิตศาสตร์ของจีนกลับได้แต่ยิ้มฝืดเฝื่อน ไขปริศนาการคาดการณ์ของเดล? ถ้าพวกเราแม่*แก้ออก เรายังจะยืนตรงนี้ทำบ้าอะไร! ป่านนี้พวกเราไปรับรางวัลระดับโลกกันนานแล้ว! ยังจะต้องรอโอกาสอย่างงานนี้อีกเหรอ? นี่มันคำถามป่วนวงการชัดๆ!


อเมริกาไม่สนใจ!


วังอี้หมิงกับซินหย่าล้วนทราบว่าพวกเขาไม่อาจทวงแหวนนิ้วโป้งหยกของวังชิ้นนี้กลับมาได้ จะพูดอะไรก็ไม่ออก ปัญหาการคาดการณ์ของเดลเป็นนักคณิตศาสตร์ของอเมริกาคิดขึ้นได้จริงๆ เมื่อพวกนั้นเอามาเล่นในงานนี้ จะคัดค้านอะไรก็ยาก!


ฝ่ายอังกฤษส่ายหน้า "อเมริกาช่างไม่เป็นสุภาพบุรุษ"


นักคณิตศาสตร์หญิงจากฝรั่งเศส "ใช้คำถามแบบนี้ ไร้สาระ"


ทุกคนทราบอยู่แก่ใจว่าไม่มีทางแก้โจทย์ได้ เหล่านักคณิตศาสตร์ของทุกประเทศต่างละสายตาจากคำถามของอเมริกา หันไปมองคำถามของประเทศอื่นๆ ต่อ


มีเพียงคนเดียวที่เป็นข้อยกเว้น คือจางเย่


จางเย่มองข้อความคาดการณ์ของเดลนี้อยู่นาน ข้อความคาดการณ์ของเดลนี้ จางเย่ไม่เคยได้ยิน แต่กับตัวเนื้อหาตรงนี้ กลับทำให้จางเย่ต้องมองอยู่หลายหน อืม..ทำไมถึงได้คุ้นนักนะ?








=======================


[1] สงครามพันธมิตรแปดชาติบุกจีน เป็นชื่อเรียกพันธมิตรของกองทัพจักรวรรดิญี่ปุ่น จักรวรรดิเยอรมนี จักรวรรดิรัสเซีย จักรวรรดิออสเตรีย-ฮังการี ราชอาณาจักรอิตาลี สหรัฐอเมริกา สหราชอาณาจักรบริเตนใหญ่และไอร์แลนด์ และสาธารณรัฐฝรั่งเศส ซึ่งรุกรานจักรวรรดิจีนภายใต้การปกครองของราชวงศ์ชิงสมัยซูสีไทเฮา


*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./16.md)