##บทที่ 541 : คิดบัญชี!
ที่บ้าน


บนโต๊ะนั้น ทั้งสามกำลังกินเกี๊ยวกันอยู่


SARFT ออกประกาศเปลี่ยนแปลงรายชื่อศิลปินผู้มีความประพฤติไม่เหมาะสมชุดใหม่ น้องสาวคนโตของจางเย่โทรมาแจ้งข่าวให้ทราบ ถึงเพิ่งรู้ว่ามีเรื่องใหญ่เช่นนี้เกิดขึ้น เขารีบเข้าอินเทอร์เน็ตเพื่อยืนยัน พลันรู้สึกยินดีเบิกบานใจไม่น้อย


แม่ถาม "น้องแกโทรมาทำไม?"


จางเย่หัวเราะ "SARFT ปลดแบนให้ผมแล้ว"


"ตั้งแต่ตอนไหน?" แม่พอฟังก็วางตะเกียบลงทันที


"เมื่อกี้นี้เอง ตอนนี้ชื่อผมไม่ได้อยู่ในรายชื่อล่ะ" จางเย่อารมณ์ดีเป็นที่สุด เขายกตะเกียบคีบเกี๊ยวไส้หมูกับกุยช่ายเข้าปากสองชิ้น แล้วกลืนลงท้องอย่างรวดเร็ว


พ่อหยุดกิน ถามต่อ "งั้นก็แปลว่า ต่อไปนี้ ลูกจะะออกทีวี จะทำรายการ จะทำหนังสือ ก็ไม่มีใครมากวนแล้วสิ?"


แม่กล่าวขัด "ก็ต้องแน่อยู่แล้ว ปลดแบนไปแล้วใครมันจะมากวนอีกล่ะ! ดีมาก ตั้งหลายวันแล้ว ในที่สุดลูกฉันก็โดนปล่อยออกมาสักที เย่น้อย ฝีมือผู้ดูแลอู๋รึเปล่า?"


"แน่นอน" จางเย่กล่าวรับ


แม่ตบโต๊ะดังผาง "ผู้ดูแลอู๋คนนี้มีความคิดจริงๆ! ลูกเชิญเธอมากินข้าวที่บ้านเถอะ แม่จะทำกับข้าวให้เอง ต้องขอบคุณเธอดีๆ หน่อย"


พ่อแย้ง "เธอนี่นะ ผู้ดูแลอู๋เป็นข้าราชการชั้นสูง จะมากินข้าวบ้านเราได้ยังไง คนระดับนี้จะขาดคนเลี้ยงข้าวเรอะ?"


"ก็จริง เชิญไม่ได้แฮะ" แม่กล่าว


พ่อหันมองลูกชาย "กลับไปอย่าลืมขอบคุณเธอดีๆ ล่ะ"


จางเย่รับคำ "ครับ ไม่ต้องกังวลหรอก"




……




ตกบ่าย


เพิ่งจะปลดแบน ก็มีสายโทรมาหา


เบอร์ไม่คุ้นเคย ปลายสายเป็นเสียงผู้หญิงคนหนึ่ง


"สวัสดีค่ะ นี่อาจารย์จางเย่หรือเปล่าคะ?"


"ผมเอง ใครครับ?" จางเย่กลับเข้าไปรับสายในห้องนอน


"อาจารย์จาง สวัสดีค่ะ ฉันชื่อหลี่เหมย มาจากสำนักพิมพ์ตงฟางนะคะ" ปลายสายกล่าวกับเขาด้วยความระมัดระวัง ท่าทางอายุยังไม่มาก


จางเย่รับทราบ "สำนักพิมพ์? เอ่อ มีอะไรเหรอครับ?"


หลี่เหมยหยุดไปครู่หนึ่งก่อนลดเสียงกล่าวค่อยๆ "คืออย่างนี้ค่ะ ฉันอยากจะถามคุณก่อนว่าลิขสิทธิ์ของ ‘บันทึกอู้คง’ ยังอยู่ที่คุณไหมคะ? ทางสำนักพิมพ์เราเพิ่งจะประชุมกันว่าทางเราอยากจะยกนิยายของคุณเป็นงานชิ้นใหม่ แต่เราไม่รู้เลยว่าเราจะได้รับเกียรติให้ร่วมงานกับคุณหรือไม่ คุณอาจจะไม่รู้จักทางเรา ฉันถึงอยากจะแจ้งให้คุณทราบ สำนักพิมพ์เราถึงจะไม่ดังไม่ใหญ่โตเท่าสำนักพิมพ์เพื่อการศึกษาปักกิ่ง แต่ว่างบและค่าการตลาดเราไม่ได้น้อยไปกว่าสำนักพิมพ์ใหญ่แน่นอนค่ะ ถ้าคุณตกลงจะขายให้กับเรา เรารับประกันได้ว่าเราจะทุ่มเทงบประมาณโฆษณานิยายของคุณอย่างแน่นอนค่ะ"


จางเย่หัวเราะ "ค่าลิขสิทธิ์ยังไม่ขาย ผมยังอยากรอดูอีกหน่อย ค่อยว่ากันนะครับ"


"อาจารย์จาง" หลี่เหมยกล่าวด้วยความกระวนกระวาย "มีเวลาคุยกันต่อหน้าไหมคะ? ฉันทราบว่าคุณยุ่ง ตอนไหนก็ได้ค่ะ ขอแค่คุณสะดวกก็พอ"


จางเย่บอกปัด "ค่อยว่ากันนะ"


สายนี้วางเพิ่งเสร็จ สำนักพิมพ์หัวหนานก็โทรมา


เป็นเสียงผู้ชาย "อาจารย์จาง พวกเราได้อ่านนิยายของคุณแล้ว ชอบมากๆ เลยครับ ลิขสิทธิ์ตีพิมพ์ ‘บันทึกอู้คง’ พอต่อรองกันได้ไหมครับ?"


จางเย่ยังยืนกราน "วันนี้ไม่ได้ ไว้ค่อยว่ากันนะครับ"


อีกฝ่ายรีบพูด "คุณตั้งราคามาได้เลยครับ ผมจะได้รายงานเบื้องบนทันที ถ้าเกิดตกลงก็ทำสัญญากันได้เลย พวกเราจะได้รีบทำการโฆษณา ช่วยสร้างกระแสให้หนังสือคุณทันที ตอนนี้ทั้งประเทศกำลังคุยกันแต่เรื่องคุณ นี่เป็นจังหวะที่ดี พวกเราเองอยากจะช่วยโฆษณา ‘บันทึกอู้คง’ ฉวยโอกาสในตอนนี้ปั่นกระแส ถ้ารอให้กระแสซาลงแล้ว... อย่างนั้นก็น่าเสียดาย ถ้าคุณคิดว่าเหมาะสม เราจะเจอกันตอนนี้เลยได้ไหมครับ?"


จางเย่เหลือทางถอยไว้ให้เขา "ผมขอคิดก่อนนะ"


อีกฝ่าย "ก็ได้ครับ ถ้าคิดจะตีพิมพ์ ขอให้คิดถึงทางเราก่อนนะครับ ในวงการ พวกเราไม่กล้าบอกว่าเป็นอันดับหนึ่งอันดับสอง แต่ว่าเป็นมืออาชีพเก่าแก่ที่สุดแน่นอน"


โทรมาสี่ห้าสาย ล้วนเป็นสายสำนักพิมพ์


จางเย่ล้วนบอกปัดหมดไม่กี่คำก็วางสายไป


นอกจากนี้มีสำนักพิมพ์บางแห่งที่ไร้หนทางติดต่อจางเย่โดยตรง ได้แต่ส่งข้อความหาในเวยป๋อ เทียปา หรือวิธีการอื่นๆ ล้วนแสดงความสนใจต่อลิขสิทธิ์ของ ‘บันทึกอู้คง’ บ้างถึงกับเสนอซื้อลิขสิทธิ์ของ ‘คนขุดสุสาน’ และ ‘รวมบทประพันธ์จางเย่’ ทั้งยังให้ข้อเสนอสูงบ้างต่ำบ้าง


แต่จางเย่ไม่ตอบ ไม่ใช่เพราะเขาไม่ต้องการขายลิขสิทธิ์ เขาเองก็ไม่มีเงินมากมายนัก ยังคงต้องการเงินค่ากินค่าอยู่ แต่เพราะเรื่องก่อนหน้านี้กับพวกสำนักพิมพ์ทำให้จางเย่เสียความเชื่อถือ เขาเห็นว่าเขานั้นสนิทกันกับสำนักพิมพ์ดีก่อนจะมามีปัญหา พอเขาถูกแบน พวกนั้นล้วนแต่ออกมาเรียกร้องค่าเสียหาย เหยียบย่ำระหว่างที่เขาล้ม แม้จางเย่จะทราบว่า SARFT เป็นตัวการ จางเย่ก็ยังรู้สึกไม่ดีอย่างถึงที่สุด โดยเฉพาะสำนักพิมพ์เพื่อการศึกษาปักกิ่ง เขาบันทึกไว้ในหัวโดยไม่มีทางลืมว่าต่อให้พวกเขาเองก็ต้อยากลำบาก แต่กล้าออกมาเรียกร้องค่าเสียหายหลายล้านนี้นับว่าเกินทน! เหอะ! พวกนั้นข้ามท่าได้แล้วเผาสะพานชัดๆ!


พูดถึงโจโฉ โจโฉก็มา


บ่ายสองโมงกว่า สำนักพิมพ์การศึกษานครหลวงได้ส่งหัวหน้าบรรณาธิการโทรมา พอต่อสายติดก็โพล่งแนะนำตัวทันที


จางเย่หัวเราะ "โทรหาผมว่ายังไง?"


จางขุยเป็นคนเริ่มเรื่องเรียกค่าเสียหายจากการผิดสัญญา ครั้งนั้นเขาเลือกจะเผาสะพานทิ้งเพราะเชื่อว่า SARFT จะไม่ยอมให้จางเย่เหลือที่ยืนอีกในอนาคตและไม่มีทางกลับมาได้แน่ๆ ดังนั้นทางสำนักพิมพ์จึงตัดสินใจให้จางเย่รับผิดชอบค่าเสียหายที่พวกเขาถูกเรียกคืนสินค้าทั้งหมดที่ติพิมพ์ออกมา แต่กลับกลายเป็นว่าความจริงพวกเขาไม่ได้เสียหายอะไร ถึงกับทำกำไรจากนิยายออกมาได้ด้วย เพราะคนขุดสุสานเป็นนิยายที่ติดกระแส การที่พวกเขาเรียกค่าเสียหายมานั้น ล้วนเป็นการขูดรีดออกมาจากจางเย่ให้ได้มากที่สุดเท่าที่จะทำได้


แต่ใครจะไปคิดว่าเรื่องนี้จะเกินกว่าที่ทุกคนคาดคิด? จางเย่ไม่ได้หายไปจากกระแสเลยแม้แต่น้อย แถมยังเพิ่มความนิยมจากการปรากฏตัวได้แทบทุกวี่ทุกวัน จนเมื่อสองชั่วโมงก่อนที่เขาได้ปลดแบน ชัดเจนว่าจางขุยไม่มีทางคาดคิด ไม่อย่างนั้นตอนนั้นเขาคงไม่เลือกวิธีการเช่นนี้!


จางขุยนึกพิจารณาอยู่นาน ก่อนจะเปิดปากหัวเราะ "อาจารย์จาง ตอนนั้นพวกเราคงมีความเข้าใจผิดกันอยู่บ้าง ตอนที่เรา ‘ร้องขอ’ ค่าเสียหาย ก็แค่ให้เราตอบฝ่ายบริหารได้เท่านั้น คุณคงทราบว่าหลายเรื่อง เราตัดสินใจเองไม่ได้ เมื่อมีคำสั่งแบนแบบนี้ คนในวงการไม่มีใครกล้าขัดขืนหรอกครับ แต่ในเมื่อทุกอย่างคลี่คลายลง ผมอยากจะแสดงความยินดีที่อาจารย์จางได้กลับคืนวงการเรา ผมกำลังรอผลลัพธ์นี้อยู่เลย ด้วยความสามารถของคุณนั้น คุณจะต้องได้กลับมาในวงการไม่ช้าก็เร็ว ทีนี้ทางเราก็จะได้ร่วมงานกันอีกครั้ง"


จางเย่ได้แต่หัวเราะลั่น "ร่วมมือกันต่อ?"


"ครับ" จางขุยพูดเองตอบเอง "ค่าชดเชยเมื่อครั้งก่อนสามล้านห้า ความจริงก็แค่เป็นพิธีการรูปแบบหนึ่ง แสดงให้คนอื่นดูเท่านั้น ตอนนี้คุณได้ปลดแบน ค่าชดเชยพวกเราย่อมต้องคืนให้คุณ ลิขสิทธิ์ของ ‘คนขุดสุสาน’ สำนักพิมพ์ย่อมต้องเซ็นสัญญากับคุณใหม่ ‘บันทึกอู้คง’ ผลงานชิ้นใหม่ของคุณนั้น พวกเราเองก็อยากจะร่วมมือกันต่อ สำหรับเรื่อง ‘บันทึกอู้คง’ นี้ ผมจะทำการรับผิดชอบเรื่องนี้ด้วยตัวเอง"


ความคิดของเขา จางเย่ฟังดูก็รู้


สำนักพิมพ์เพื่อการศึกษาปักกิ่งต้องการลิขสิทธิ์ของ ‘บันทึกอู้คง’ ขอแค่เขายอมขาย พวกนั้นก็จะคืนค่าเสียหายที่จ่ายไป และซื้อลิขสิทธิ์สำหรับ ‘คนขุดสุสาน’ ในภาษาจีนแผ่นดินใหญ่กลับมา หากจางเย่ไม่ขายลิขสิทธิ์ผลงานเรื่องใหม่และ ‘คนขุดสุสาน’ ให้ อย่างนั้นเงินค่าชดเชยสามล้านห้านั้นก็จะไม่มีวันคืนให้เขา!


นี่คือการบังคับข่มขู่จางเย่ด้วยเงิน คิดจะบีบให้เขายอมเซ็นสัญญาด้วย!


จางเย่กำลังสงสัยอยู่พอดีว่าเขาจะได้คิดบัญชีเมื่อไร อย่างไรเสียเขาไม่คิดเลยว่าอีกฝ่ายจะมาเคาะประตูเรียกไวขนาดนี้ ..พวกนั้นพยายามจะบีบเขาให้ยอม? พยายามจะครอบครองลิขสิทธิ์นิยายเรื่องใหม่ให้ได้ด้วย?


หึ!


จางเย่พูดตามตรง "บรรณาธิการจาง รู้ไหมว่าทำไมตอนที่คุณเรียกค่าเสียหายสามล้านห้าตอนนั้น ผมถึงได้คืนให้คุณโดยไม่พูดอะไรมาก?"


"หืม?" จางขุยแปลกใจ เรื่องนี้ความจริงก็เป็นเรื่องที่ทางสำนักพิมพ์สงสัยมาโดยตลอด เรื่องนี้ว่ากันไปแล้ว คนปกติไม่มีใครคืนเงินให้อย่างสบายใจแบบนี้ จ่ายทั้งๆ ที่ไม่ต่อรองสักคำ จะว่าไปก็ไม่เคยเห็นใครที่คืนเงินแบบสบายใจอย่างจางเย่มาก่อนจริงๆ นั่นแหละ


"ก็เพราะว่า" จางเย่กล่าวเว้นช่วง "ภายในเวลาไม่นานนี้ สำนักพิมพ์คุณต้องขาดทุนยิ่งกว่าหลายเท่า! นี่คือเหตุผลที่ผมจ่ายเงินให้คุณอย่างสบายใจ ไม่มีการลังเล!" ชัดเจนว่าชายหนุ่มต้องคิดแก้แค้น ถูกสำนักพิมพ์รังแกขณะที่กำลังล้ม หากเขาไม่เอาคืน อย่างนั้นก็ไม่ใช่เขา! กัดฉันไปคำหนึ่ง! เอาอะไรไปฉันไม่เอาคืน แต่ฉันจะปล่อยให้เนื้อที่กัดไปนั่นเน่าในท้องแก ให้ท้องเสียไปตลอดชีวิต!


จางขุยหน้าเครียด เขาไม่เชื่อหรอก เสียหายยิ่งกว่า? พวกเขาจะเสียหายอะไรได้? ถึงจะไม่ได้ ‘บันทึกอู้คง’ มา ก็แค่ไม่ได้เงินจากเรื่องนี้ แล้วยังจะเสียหายจากอะไร? หึ ไม่เชื่อหรอก!


จากนั้นวางสายไป




……




อีกด้านหนึ่ง


ที่สำนักพิมพ์การศึกษาปักกิ่ง


จางขุยแค่นหัวเราะ กลับไปเริ่มงานประจำวัน เขาไม่ใส่ใจคำพูดของจางเย่ แม้จะน่าเสียดาย แต่พวกเขาไม่มีลิขสิทธิ์งานนี้ก็ยังไม่เป็นไร


อย่างไรก็ตาม เรื่องไม่ได้เรียบง่ายอย่างที่จางขุยคิด เขาไม่เคยคิดสักนิดว่าคำพูดของจางเย่..จะเป็นจริง ทั้งเป็นจริงรวดเร็วถึงขนาดนี้!


หนึ่งชั่วโมงต่อมา สำนักพิมพ์ได้รับคำแจ้งเตือนจากเบื้องบน ซึ่งได้รับคำสั่งต่อมาอีกทอด เป็นคำสั่งระงับที่น่าตื่นตระหนก!


ทั้งสำนักพิมพ์วุ่นวายกันจ้าละหวั่น!


"เป็นไปได้ยังไง!"


"อะไรวะ? นี่มัน..."


"ทำไมกลายเป็นแบบนี้!?"


สินค้าของสำนักพิมพ์พวกเขามากกว่าสิบรายการถูกสั่งเก็บ!


"ฤดูใบไม้ผลิของหญิงม่าย"


"กำเนิด"


"รวมผลงานเซี่ยงเซิงโดยถังต้าจาง --- บันทึกการแสดง"


"100 สุดยอดเซี่ยงเซิง --- บันทึกการแสดง"


มากมายต่างๆ นานาล้วนแล้วแต่ถูกสั่งเก็บคืน! รวมถึงหนังสือเล่มใหม่หลายเล่มและผลงานของถังต้าจาง ซึ่งพวกเขาเพิ่งจะซื้อลิงสิทธิ์และโฆษณาผลงานไปอย่างยิ่งใหญ่ แผ่น CD ปั๊มออกมาอย่างดี ยังไม่ทันจะได้ออกขาย จู่ๆ ดันถูกสั่งแบนเช่นนี้ เมื่อพวกเขาอ่านประกาศแล้วจึงพบว่าเนื้อหาถูกระบุว่ามีความเกี่ยวข้องกับการละเมิดลิขสิทธิ์และคำต้องห้าม!


ประชุมด่วน!


เหล่าผู้บริหารระดับสูงของสำนักพิมพ์มากันครบ!


จางขุยถึงคราวกระวนกระวายเข้าจริงๆ "ทำไม? ทำไมเกิดปัญหาได้ยังไง!?"


หัวหน้าบรรณาธิการหญิงคนหนึ่งพูดออกมาด้วยความเป็นกังวล "เมื่อครู่ให้คนตรวจสอบแล้วค่ะ เรื่องที่เบื้องบนออกคำสั่งลงมา มีเรื่องแบบนี้อยู่จริงๆ แต่เป็นแค่ส่วนเล็กมาก อีกอย่าง ก่อนหน้านี้ เรื่องแบบนี้ถือว่าไม่มีปัญหา ทางสำนักพิมพ์อื่นก็ทำกัน ทำไมจู่ๆ ถึงได้เซนเซอร์กันล่ะ?"


อีกคนหนึ่งถาม "สำนักพิมพ์อื่นล่ะ มีใครโดนอย่างเราไหม?"


ชายหนุ่มคนหนึ่งตอบ "ผมถามไปแล้ว ที่อื่นไม่มีปัญหาอะไรเลย ที่โดนตรวจสอบและส่งคำเตือนให้แก้ไข มีแต่ของเราที่เดียว!"


ทุกคนพลันตื่นตะลึง "นี่มัน..."


จางขุยตวาดลั่น "รีบๆ ติดต่อเบื้องบนเดี๋ยวนี้! ดูซิว่ามีทางอื่นไหม นิยายกับบันทึกการแสดงชุดนี้จะให้โดนถอดลงจากชั้นไม่ได้! ความเสียหายระดับนี้เรารับไม่ไหวแน่! จะให้เราทบทวน จะให้เราตัดตอนบางส่วนออกก็ได้ แต่ยังไงก็ต้องได้ขายต่อไป!"


ผู้รับผิดชอบเรื่องนี้เป็นชายวัยกลางคน เขารีบออกไปที่ฝ่ายประชาสัมพันธ์ทันที สิบนาทีให้หลังค่อยกลับเข้าห้องประชุมพร้อมสีหน้าเคร่งเครียด


ผู้บริหารท่านหนึ่ง "ว่ายังไง?"


ตัวผู้รับผิดชอบสูดลมหายใจลึก กล่าว "ไม่ได้ครับ ผลงานต้องถูกเก็บคืนทั้งหมด ไม่มีข้อยกเว้น จะแก้ไขอย่างไรก็ไม่มีทาง อีกอย่าง เราต้องจัดการเรียกคืนมาทันทีด้วย!"


จางขุยตกใจ "ยอมแก้ไขก็ไม่ได้อย่างนั้นหรือ?"


ชายผู้รับผิดชอบนั้นส่ายศีรษะ "ยังไงก็ต้องรอฟังคำอนุญาตอยู่ดี ยังต้องรออนุมัติอีก แต่มีคนกระซิบบอกผมมาว่า อย่าคาดหวังมากนัก"


จางขุยตบโต๊ะปั้งอย่างโมโหจัด "ทำไมกันวะ!"


บรรณาธิการวัยกลางคนอีกคนหนึ่งก็ว่า "นี่มันรังแกกันนี่หว่า!"


"เบื้องบนเข้ารับตำแหน่งใหม่ ผู้รับตำแหน่งต้องมีการแสดงออก แต่ว่าพวกเรา...กลายเป็นไก่ที่โดนเชือด? อีกอย่าง ทำไมถึงระบุตัวแต่พวกเรา?"


ห้องประชุมเต็มไปด้วยความกดดันและเสียงก่นด่า ทุกคนล้วนแต่งุนงงสงสัยที่สุด!


เป็นผลงานชั้นเยี่ยมรวมสิบกว่าชิ้นเชียวนะ โดยเฉพาะรวมผลงานเซี่ยงเซิง ในงานแข่งปีนี้ ถึงจะถูกยกเลิก แต่ผลงานของจางเย่ที่ล้ำยุคก็ทำให้วงการได้เวทีขึ้นมาใหม่ มีคนเรียกหามากขึ้น ทุกคนสนใจเซี่ยงเซิงยิ่งขึ้นกว่าเดิม ดังนั้นทางสำนักพิมพ์จึงเกาะกระแส จ่ายเงินออกไปจำนวนมากเพื่อผลงานชุดนี้ ทว่ากลับกลายเป็นถูกสั่งระงับก่อนที่จะได้ทันขายเสียอีก สำหรับสำนักพิมพ์แล้ว เรื่องนี้คือฝันร้ายชัดๆ!


จบเห่!


ขาดทุนหนักแล้ว!


แค่จำนวนแผ่น CD ทำออกมาก็ปาไปตั้งหลักล้าน! เรื่องนี้ยังเป็นแค่ส่วนน้อย เพราะเงินที่จ่ายไปเพื่อค่าลิขสิทธิ์ ค่าโปรโมท และทรัพยากรอื่นๆ ความเสียหายถึงกับขึ้นไปแตะหลักหลายล้านเลยทีเดียว อาจจะมากกว่าสิบล้านเสียด้วยซ้ำ!


เงินไม่ใช่เรื่องเดียว ทั้งชื่อเสียง ทั้งป้ายยี่ห้อ ล้วนได้รับผลกระทบ หากพวกเขาจะสูญเสียนักเขียนเจ้าประจำออกไปก็ไม่แปลก เพราะอะไร? เพราะว่าสำนักพิมพ์อื่นๆ ไม่ได้รับความเสียหาย ทั้งยังดำเนินการได้อย่างราบรื่น แต่กับสำนักพิมพ์ปักกิ่งแห่งนี้กลับได้รับผลกระทบทั้งหมด? ผลงานถูกกรรมการเซนเซอร์สั่งระงับ? เรื่องนี้ทำให้นักเขียนไม่สบายใจ พวกเขาล้วนสงสัยว่าปัญหาที่เกิดขึ้นนี้เป็นเพราะอะไร และเห็นว่าการอยู่กับสำนักพิมพ์แห่งนี้เป็นอันตราย เพราะไม่ทราบว่าจะกลายเป็นเป้าในวันไหนอีก พวกเขาจึงตัดสินใจไม่ขายลิขสิทธิ์ให้สำนักพิมพ์แห่งนี้อีก มูลค่าความเสียหายต่อชื่อเสียงความเชื่อมั่นร้ายแรงยิ่งกว่าตัวเงิน รากฐานของสำนักพิมพ์ถูกสั่นคลอนแล้ว!


ขาดทุนยับยิ่งกว่ายับ?


บรรณาธิการหญิงชะงักไปวูบ "เรื่องนี้ เกี่ยวข้องกับที่จางเย่ได้ปลดแบนรึเปล่าน่ะ? แถมตอนั้นสำนักพิมพ์เราก็ลงมือกับจางเย่หนักเกินไปเหมือนกันนะ"


"จางเย่?"


"หมอนั่นเหรอ?"


"เฮ้ย ผู้ดูแลคนใหม่มาจากเป่ยต้านี่หว่า!"


"จางเย่ชักใยอยู่หลังฉาก? หมอนั่นมีความสามารถขนาดนั้นได้ยังไง!"


ทุกคนล้วนขบคิดสงสัยกันสุดๆ


จางขุยคิดถึงคำพูดทิ้งท้ายที่จางเย่ ‘สาบาน’ เอาไว้ทางโทรศัพท์ คิดไปคิดมา เขาเองก็ใจหายวาบ เขาไม่รู้ว่าเรื่องนี้จางเย่สั่งการหรือไม่ แต่เขาทราบแน่นอนว่า เรื่องนี้เกี่ยวข้องกับจางเย่แน่ๆ!


บรรณาธิการหญิงนั้นถอนหายใจ ผ่านไปครู่ก็ถอนใจซ้ำ "ตอนแรกฉันก็บอกแล้ว ยังไงก็ควรเหลือทางถอยไว้สายหนึ่งเถอะ ต่อให้จางเย่โดนแบนก็ไม่น่าจะ... หมอนี่น่ะแปลกประหลาด ไม่เคยใช้ความคิดทั่วไปมาคาดเดาได้ เฮ้อ ตอนนี้พูดอะไรก็สายไปหมด"


ตอนที่พวกเขาเรียกค่าเสียหาย พวกเขาเองก็รู้ว่าสำนักพิมพ์เรียกเงินเยอะขนาดนี้ไม่ถูกต้อง ดูเหมือนพวกเขาจะทำความผิดพลาดร้ายแรงลงไป ดังนั้นจึงได้เกิดความลำบากในการร่วมมือกับจางเย่อีกรอบ!


"ทำยังไงดี?"


"ยังไงก็ต้องเก็บคืนมาก่อน เราไม่มีเงินจะหมุนต่อแน่ ขาดทุนรอบนี้รับไม่ไหวหรอก ผ่านไปไม่นานพวกนักเขียนต้องหนีไปแน่!"


"บัดซบเอ๊ย!"


"บรรณาธิการจาง หาทางเข้าเถอะ!"


ถ้าเกิดจัดการไม่ได้ พวกเขาต้องรับผิดชอบเองทั้งหมดเชียวนะ!


จางขุยไม่พูดอะไร เขารู้แล้วว่าตอนนี้ไร้หนทาง เขาอดรู้สึกสำนึกเสียใจขึ้นมาไม่ได้ แค่พลาดไปครั้งเดียว สำนักพิมพ์ถึงกับต้องรับผลสะท้อนสาหัสใหญ่หลวง อนาคตของเขากลายเป็นเลือนลาง เขาทราบว่าตำแหน่งของเขาตอนนี้จบสิ้นแล้วเช่นกัน เพียงแค่เพราะค่าเสียหายสามล้านห้า? คิดไปคิดมา เรื่องนี้มันคุ้นกันที่ไหน! ก็แค่สามล้านห้า! ไม่ใช่เงินที่สำนักพิมพ์จะเหลือบแลเลย! แต่เพราะเงินจำนวนนี้นี่แหละ ที่ทำให้พวกเขาต้องแบกรับภาระความเสียหายใหญ่หลวงกว่าเป็นสิบเท่า!


คุ้มกันแล้วหรือ?


ไม่เลยสักนิด!


แต่ตอนที่คำสั่งที่สี่สิบสามออกมา ใครกันจะไปคิดว่าจางเย่จะรอดมาได้โดยไร้ริ้วรอย? เขาถึงกับหาทางหวนกลับวงการได้อีก! ถ้ารู้อย่างนี้ พวกเขายังจะกล้าเรียกค่าเสียหาย? ถ้าตอนนั้นพวกเขายอมช่วยเหลือคนล้มสักนิด ไม่เพียงแต่พวกเขาจะไม่ได้รับผลกระทบอะไร ยังจะได้ลิขสิทธิ์ของ ‘บันทึกอู้คง’ มาทำเงินได้ยิ่งกว่านี้อีก แต่ดูสิ! ดู! พวกเขาสะบั้นไมตรีกับจางเย่เร็วเกินไป กระทืบซ้ำตอนหมอนั่นล้ม ตอนนี้พวกเขาได้แต่แบกรับสถานการณ์ที่ต้องเผชิญบ้าง!


จางขุยตบโต๊ะดังผางอีกครั้งหนึ่ง อ้าปากตะโกน "ยงไงก็ต้องชดเชยค่าเสียหายให้ได้!"


"คุณหมายความว่า?" รองหัวหน้าบรรณาธิการหญิงถาม


จางขุยสีหน้าดุดัน "ค่าลิขสิทธิ์ที่จ่ายไป ทวงคืนได้เท่าไรเอากลับมาเท่านั้น!"




……




อีกด้าหนึ่ง


ถังต้าจางกำลังดูโทรทัศน์อยู่บ้าน กริ๊งๆๆ โทรศัพท์ดังขึ้น


"สวัสดีครับอาจารย์ถัง ผมเสี่ยวเหยียนจากสำนักพิมพ์การศึกษาปักกิ่งนะครับ"


"อ่อ ฮ่าๆ สวัสดีเสี่ยวเหยียน มีอะไรหรือ? ยอดขายรวมผลงานเซี่ยงเซิงเป็นยังไง?"


"เรื่องนี้ เอ่อ รวมผลงานของคุณมีปัญหา เบื้องบนมีคำสั่งให้เก็บกลับคืนในทันที ดังนั้น...ดังนั้นพวกเราจึงติดต่อคุณเพื่อทวงค่าลิขสิทธิ์"


"เก็บคืน?"


"ครับ เพิ่งได้รับคำสั่งเมื่อครู่นี้เอง"


"พวกเธอจะทวงค่าลิขสิทธิ์?"


"ครับ พวกเรา..."


"ขายออกไม่ได้ก็ปัญหาของพวกเธอนี่ เกี่ยวอะไรกับฉัน?"


"ปัญหาอยู่ที่ตัวผลงานของคุณ ถึงได้ถูกสั่งเก็บกลับคืน จะให้พวกเรารับผิดชอบความเสียหายฝ่ายเดียวไม่ได้นี่ครับ คุณก็ว่าควรเป็นอย่างนั้นใช่ไหมล่ะ?"


"เรื่องนี้อย่าพูดถึงอีก เป็นไปไม่ได้เด็ดขาด"


"อาจารย์ถัง คุณก็เป็นถึงแนวหน้าของวงการ แบบนี้มัน..."


"ฉันบอกแล้วไง เรื่องนี้ไม่เกี่ยวกับฉัน ค่าลิขสิทธิ์จะคืนได้ยังไง"


"ในสัญญาระบุเรื่องนี้ไว้แล้ว ถ้าคุณยืนยันแบบนี้ ผมคงต้องปรึกษากับฝ่ายกฎหมาย ได้แต่ต้องให้ทนายจัดการนะครับ"


"ก็เอาสิ ฉันจะรอ!"


พอวางสาย ถังต้าจางมีสีหน้าเคร่งเครียด ใจนึกวิตกกังวลสารพัด หลายวันนี้เขาลืมดูดวงรึยังไงกันนะ? ทำไมถึงได้ซวยแบบนี้? ตอนเที่ยงรู้เรื่องที่จางเย่ได้ปลดแบนเขาก็อารมณ์ไม่ดีพออยู่แล้ว นี่ยังจะมามีเรื่องรำคาญใจอีก! ต้องเป็นคดีกันจริงหรือ? บัดซบ! ช่วงนี้เขาไปล่วงเกินใครเข้าวะ!


ขณะเดียวกัน


เหล่านักแสดงเซี่ยงเซิงที่ขายลิขสิทธิ์ผลงานออกไปได้รับการติดต่อจากสำนักพิมพ์เพื่อการศึกษาปักกิ่งถึงเรื่องทวงค่าลิขสิทธิ์


ศิษย์น้องคนหนึ่งของถังต้าจาง "อะไรนะ? เป็นไปไม่ได้!"


นักแสดงที่เมื่อก่อนเคยออกมาเรียกร้องให้ต่อต้าจางเย่ "อย่าแม้แต่จะคิด!"


ยังมีนักเขียนของเรื่อง แม่ม่ายในฤดูใบไม้ผลิ ซึ่งเป็นคนที่ออกมาตั้งแง่กับจางเย่ เขาเองก็โดนคำสั่งเก็บจาก SARFT ซึ่งทำให้เขาหงุดหงิดเต็มทน มาตอนนี้ทางสำนักพิมพ์ยังต้องการเรียกค่าลิขสิทธิ์ เขาไม่มีทางยอมอยู่แล้ว!


เกิดสงครามฝีปาก!


เรียกร้องค่าเสียหาย!


เหตุที่เกิดระหว่างสำนักพิมพ์กับพวกถังต้าจาง กลายเป็นข่าวพาดหัวบ่ายในวันเดียวกัน! บางสำนักพิมพ์ได้รายงานเรื่องที่หลายคนไม่ยอมให้กับสำนักพิมพ์ เน้นย้ำว่าหลายคนคงจะถึงขั้นต้องรบกันในชั้นศาล และคงใช้เวลาพักใหญ่กว่าจะจบเรื่องนี้ได้




......




ที่บ้าน


จางเย่เองก็เห็นข่าวนี้แล้ว เห็นคนที่เคยมีปัญหาเคยรบรากับเขาเป็นอย่างนี้ เขาได้แต่โบกมืออำลา จากนั้นเลิกสนใจ ก็เขาไม่เห็นว่าจะมีอะไรน่าสนใจสักนิดนี่นา นั่งฮัมเพลงหน้าจอคอมฯ ไปเพลินๆ ขณะเขียนตอนพิเศษของ ‘บันทึกอู้คง’ ต่อไป


ดูเหมือนว่า เขาจะได้คิดบัญชีกับพวกนี้แล้วสิ!




*-*-*-*-*-*-*-*-*-*-*-*-*-*-*




[Go To Next Chapter]( ./42.md)