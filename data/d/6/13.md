##บทที่ 513 : คุณใช้เครื่องคิดเลขใช่ไหมเนี่ย?
เวทีสักแห่งในพื้นที่ภูเขา


พระอาทิตย์ลอยขึ้นส่องสว่างช้าๆ ป่าสนเขียวขจี กล้าไม้แตกยอด


การแข่งขันโอลิมปิกคณิตศาสตร์เยาวชนระดับโลกที่มีแค่ปีละครั้งเริ่มต้นขึ้นแล้ว พื้นที่จัดงานกว้างขวาง ในบริเวณโดยรอบมีเชือกกั้นพร้อมป้าย ‘ห้ามผ่าน’ ด้วยระยะที่เว้นห่างกว้างมาก นักท่องเที่ยวภายนอกจึงไม่สามารถมองเห็นสถานการณ์การแข่งขัน ในเมื่อเป็นการแข่งขันระดับโลก ทีมจีนเองก็เป็นตัวเต็งทีมหนึ่ง ย่อมต้องมีคนให้ความสนใจจำนวนมาก ไม่อย่างนั้นคงไม่เลือกพื้นที่อย่างพระราชวังฤดูร้อนสำหรับการแข่งขัน เพื่อรองรับทั้งผู้เยี่ยมชมในประเทศและต่างประเทศ รวมถึงเพื่อนสนิทมิตรสหายทั้งหลาย บรรดาสื่อมวลชน และกิจกรรมเกมคณิตศาสตร์จัดขึ้นรอบๆ พื้นที่ เรียกได้ว่าพื้นที่ด้านนอกนี้แออัดจนไม่มีที่ว่าง


ปัญหาแต่ละข้อวางไว้ในพื้นที่ป่า มีบ้างแขวนบนต้นไม้ บ้างวางบนภูเขาหินจำลอง ข้อที่ค่อนข้างยากจะมีรางวัลเล็กๆ ให้กับนักท่องเที่ยวที่ร่วมสนุก


อย่างเช่นซูโดคุ


อย่างเช่นจัตุรัสกลเก้าช่อง


อย่างเช่นปัญหาคิดเลขเร็ว


พวกจางเย่กับอู๋เจ๋อชิงที่ขึ้นมาบนเขา เห็นว่ามีนักข่าว ทั้งสองก็ปล่อยมือจากกันอย่างเป็นธรรมชาติ มีโอกาสออกหน้ากล้องแบบนี้ ทำตัวเงียบๆ ไว้ได้ก็เงียบไว้หน่อยดีกว่า


นักท่องเที่ยวหญิงคนหนึ่งกล่าว "ทำไมถึงได้คึกคักแบบนี้เนี่ย?"


"แม่ ผมอยากเล่นเกมคิดเลขด้วย!" เด็กชายตัวน้อยกล่าว


ชายชราคนหนึ่งดูการแข่งขัน "ปีก่อนพวกอเมริกาชนะไป? ไม่รู้ปีนี้พวกเด็กๆ ของเราจะเป็นยังไงบ้างนะ"


ชายหนุ่มกล่าว "แชมเปียนส์ต้องเป็นของพวกเราสิ!"


นักท่องเที่ยวชาวต่างชาติหลายคนก็ออกันอยู่ตรงนี้ แต่ว่าพูดอะไรไปพวกเขาก็ไม่เข้าใจ ด่าไปก็เหมือนกัน


ทางนี้คนค่อนข้างแออัด จางเย่จึงไม่คิดจะเข้าไปข้างใน เพียงยืนอยู่ในดงไผ่สนด้านข้างทางเดินขึ้นเขา ส่วนอู๋เจ๋อชิงส่งข้อความหาซินหย่าบอกกล่าวคำหนึ่ง


ไม่นานนัก อู๋เจ๋อชิงก็กล่าว "มาแล้วล่ะ"


จางเย่มองหา "คนไหนเหรอ?"


อู๋เจ๋อชิงชี้นิ้ว "คนที่ใส่แว่นดำมานั่นไง"


คำพูดเพิ่งจบไป ซินหย่าก็มองเห็นเธอเข้าแล้ว ยิ้มให้พลางโบกมือ "ยัยอู๋!"


หญิงสาวไม่สูงนัก รูปร่างหน้าตาก็ธรรมดาสามัญ ผมสั้นออกจะบางเล็กน้อย ดูเหมือนจะเป็นอย่างที่โบราณว่าไว้ คนฉลาดผมไม่ยาว แม้ว่ารวมๆ จะไม่สวยนัก แต่ก็ถือว่าไม่เลว นัยน์ตาแฝงประกายภูมิปัญญา นับว่าไม่เหมือนภาพของเหล่านักคณิตศาสตร์ที่จางเย่คิดไว้เลย


แม้จะอยู่ห่างกัน แต่อู๋เจ๋อชิงก็คุยกับเธอแล้ว "ทำไมไม่เข้าไปล่ะ?"


"หัวหน้าทีมอยู่ข้างใน เสี่ยวหานจากเป่ยต้าเธอก็อยู่ ข้างในแน่นเกินน่ะ ฉันเลยออกมาข้างนอก" ซินหย่าหัวเราะ


อู๋เจ๋อชิงกล่าว "เสี่ยวหาน?"


"หานเหอเหนียนไง เมื่อเช้ายังสารภาพรักกับเธออยู่เลย" ซินหยากล่าว "รอบนี้อาจารย์ที่คุมทีมจีนก็มีเขาอยู่ด้วย เป็นผู้สังเกตการณ์"


คุณอู๋เดิมเป็นรองอธิการบดีของเป่ยต้า หานเหอเหนียนเป็นเพียงอาจารย์คนหนึ่งในภาควิชาคณิตศาสตร์ แม้ว่าจะมีผลงานมาตลอดหลายปี ทั้งเป็นดาวรุ่งดวงใหม่ในวงการคณิตศาสตร์ของประเทศ ก็ไม่ค่อยได้ติดต่อกับอู๋เจ๋อชิงนัก นับว่าอยู่กันคนละระดับ ดังนั้นอู๋เจ๋อชิงจึงไม่ค่อยสนิทกับเขา ถึงแม้เมื่อก่อนจะเคยเจอกัน แต่ก็ไม่ได้รู้จักอะไรกันเท่าไร ส่วนจางเย่จำชื่อนี้ได้นานแล้ว เขาไม่มีทางลืมศัตรูความรักแต่ละคนของเขาได้เด็ดขาด พยายามจะใช้กลอนซ่อนความจีบอู๋ของฉันงั้นเรอะ? หึ ไร้คุณธรรมสิ้นดี! จางเย่มีจิตมุ่งร้ายต่อศัตรูความรักของเขาทุกคน มีจิตลำเอียงต่อตัวบุคคลที่สุด!


คนเบียดซ้ายเบียดขวา ในที่สุดก็มาถึงตรงหน้าแล้ว


ซินหย่ายืนนิ่ง ใช้สายตาเคลือบแคลงสงสัยมองจางเย่ไม่วางตา "เฮ้อ ใส่มากไปแล้ว ไม่เห็นหน้าเลย"


"ศาสตราจารย์ซิน สวัสดีครับ" จางเย่หางตากระตุก ขณะยื่นมือออกไปทักทาย


"สวัสดีเหมือนกัน เด็กขนาดนี้เชียวเหรอ?" ซินหย่าจับมือกับเขา จากนั้นยิ้มน้อยๆ ให้เขา "บอกมานะ เธอสองคนมีความสัมพันธ์อะไรกัน? เริ่มมาตั้งแต่เมื่อไร?"


อู๋เจ๋อชิงยิ้มน้อยๆ "เธอเดาเองสิ"


"อายุเท่าไร?" ซินหย่าถามต่อ


อู๋เจ๋อชิง "ยี่สิบกว่า"


ซินหย่า "เด็กขนาดนั้น? ยัยอู๋ นี่เธอเป็นโคแก่กินหญ้าอ่อนเรอะเนี่ย?"


อู๋เจ๋อชิงหัวเราะ "เธอนี่นะ ปากสุนัขไม่มีงาช้างงอก[1] จริงๆ"


ซินหย่าสบถ "ก็ฉันสงสัยจริงๆ นี่ ไม่เห็นเธอคบกับใครมาตั้งหลายปี คิดว่าจะแก่ตายบนคานไปแล้วซะอีก จู่ๆ ก็งอกออกมาคนหนึ่ง ฉันไม่ค่อยชินเลยจริงๆ ไม่เปิดหน้าเปิดตาซะด้วย อย่างน้อยก็เปิดให้เห็นหน้าชัดๆ หน่อยสิ" เธอจ้องจางเย่อีกครั้ง


"คนเยอะเกิน มีพวกนักข่าวอีก ไม่สะดวก" อู๋เจ๋อชิงยิ้ม "รอให้ไม่มีคนก่อนนะ จะเปิดให้ดู"


ซินหย่าสงสัย "คนเยอะแล้วทำไมกัน? เธอไม่ใช่ดาราดังอะไรสักหน่อย ใครมันจะไปสนใจเธอยะ ยัยป้าโสดสนิท ยังจะกลัวข่าวซุบซิบอีก?"


จางเย่เหลือกตาขาวใส่ ยัยป้าอะไรของเธอเนี่ย!


อู๋เจ๋อชิงหัวเราะพลางส่ายหน้า "เธอน่ะอายุน้อยกว่าฉันแค่ปีครึ่งเอง ยังจะมาว่าฉัน? ฮ่าๆ ปากเธอนี่นะ ตั้งแต่เล็กจนโตไม่เคยดีเลย" จากนั้นหันมองจางเย่ "ปากเธอสองคนนี่วันไหนน่าจะมาประมือกันดูหน่อยนะ" ก่อนกล่าวกับซินหย่าต่อ "แต่ว่านะ ปากเธอน่ะ ฉันว่าสู้จางน้อยไม่ได้หรอก"


จางเย่ไม่พูดอะไร ค่อนข้างเงียบอยู่บ้าง


ซินหย่ากลับตะลึง "แปลว่าอะไรน่ะ? มีคนกล้าประชันฝีปากกับฉันอีก? ถึงฉันจะทำงานคณิตศาสตร์ แต่เรื่องด่าคนไม่เคยมีใครชนะฉันได้หรอกนะ ดูเพื่อนเธอเถอะ ท่าทางติ๋มๆ แบบนี้ ฉันมองไม่ออกเลยว่าจะสู้ฉันได้ยังไง" เธอเองก็แข็งกร้าว ไม่ยอมง่ายๆ เช่นกัน


จางเย่ยิ้มพลางโบกมือ "อู๋ยกย่องผมเกินไปแล้ว"


ประชันฝีปาก? จากเย่จะแพ้เธอไปได้อย่างไร ให้เขาพูดก็คือ ปากของเขามีไว้หากิน เป็นแหล่งทำเงินของเขา เขานับเป็นผู้เชี่ยวชาญยิ่งกว่าเชี่ยวชาญ ถ้าเกิดเป็นในอดีต เป็นคนอื่นเป็นที่อื่นล่ะก็ จางเย่ต้องถกเหตุผลกับเธอสักตั้ง แต่ว่าวันนี้เขากลับถ่อมตนและพยายามเก็บตัวสุดๆ


จางเย่ในวันนี้เป็นสุภาพบุรุษมาก พยายามแสดงท่าทางสง่างาม ควบคุมตนเองไว้อย่างดี เขาทราบดีว่าตั้งแต่เด็กมา เขาไม่เคยทำตัวดีแบบนี้มาก่อน ตอนนี้กลับช่วยไม่ได้ คุณอู๋ยืนอยู่ข้างเขา ต่อให้เขาอยากจะหาเรื่องเขาก็ไม่กล้าจะผยองอย่างเดิม เพราะเขาต้องการทำตัวดีๆ ให้เธอเห็น ซึ่งต้องใช้การควบคุมตนเองอย่างสูง เขาเห็นว่าเรื่องนี้คงเป็นเพราะพลังของความรัก อีกทั้งเขาไม่เคยยอมให้ใครมาก่อนเลย ขนาดกับพ่อแม่ยังไม่ค่อยเชื่อฟัง แต่ว่าคุณอู๋ทำให้เขาอยากจะทำตัวดีขึ้นมาได้ เหมือนซุนหงอคงพบกับพระยูไล เหมือนเนิร์ดพบโซระ อาโออิ คุณอู๋เป็นเหมือนทะเลอันอ่อนโยนที่เมื่อเขาตกลงไปแล้ว ไม่ว่าพยายามดิ้นรนแค่ไหนก็ไม่อาจหลุดพ้น


ซินหย่า "เธอทำงานอะไรเหรอ?"


อู๋เจ๋อชิงตอบแทน "อาจารย์ที่มหา'ลัยฉันเอง"


"อยู่เป่ยต้าเหมือนกันเหรอ?" ซินหยาชักสนใจ "ภาควิชาไหนน่ะ?"


คราวนี้จางเย่ตอบ "ภาษาจีนครับ"


ซินหย่าหัวเราะ "ภาควิชาของเรานี่คือคู่แข่งฟ้าประทานเลยนะ"


ภาควิชาภาษาจีนกับคณิตศาสตร์ ความจริงหนึ่งคือฟ้าแดนทักษิณอีกหนึ่งคือมหาสมุทรทิศอุดร แตกต่างกันสุดขั้ว


คุยกันได้ไม่กี่คำ ซินหย่าก็สังเกตเห็นอีกเรื่องหนึ่ง เธอมองกำไลข้อมือหยกที่มือของจางเย่ด้วยความประหลาดใจสุดๆ "หือ? ยัยอู๋ ยัยอู๋ของฉัน เธอให้กำไลข้อมือที่พ่อเธอให้เมื่อสิบกว่าปีก่อนกับเขา? ไอ้หยา เธอทุ่มเทจริงๆ สินะ?"


อู๋เจ๋อชิงแทบพูดไม่ออก "อย่าเสียงดังสิ ตะโกนดังไปแล้วนะเธอนี่"


"ฉันตกใจนี่นา" ซินหย่าเสียดสี "ตอนนั้นฉันบอกว่าชอบกำไลชิ้นนี้ สมัยพวกเราเรียนอยู่มหาลัย ฉันขอเธอไม่รู้ตั้งกี่รอบจะเป็นจะตาย เธอก็ไม่ให้ฉัน ฉันบอกว่ายืมสองวัน เธอก็ย้ำแล้วย้ำอีกว่าอย่าทำพัง ทีนี้บอกว่าให้เป็นให้เลย?"


อู๋เจ๋อชิงขยับเสื้อคลุม ยิ้ม "ก็แค่ของเล็กๆ น้อยๆ เธอนี่นะ อย่าพูดมากสิ เก็บไว้เป็นความลับบ้างเถอะ"


"เออๆ รู้แล้วๆ แต่ว่าฉันก็ไม่เข้าใจจริงๆ นะ" ซินหย่าบ่นซ้ำ "เขาให้อะไรแทนใจกลับมาให้เธอน่ะ? เร็ว เอามาให้ฉันดูหน่อยสิ"


อู๋เจ๋อชิงกำลังจะพูด


จางเย่ทราบว่าคุณอู๋ต้องหาทางบ่ายเบี่ยงให้เขา แต่เขาเห็นว่าไม่จำเป็น พูดไปตรงๆ จะดีกว่า จึงกล่าวด้วยความละอาย "ยังไม่ทันให้อะไรเลยครับ กำลังคิดอยู่เลย คุณแนะนำว่าไงดี?"


ซินหย่าหัวเราะ "ยัยอู๋เหรอ ก็ชอบพวกหยกพวกมรกตน่ะ ผู้หญิงเราชอบแบบนี้ทั้งนั้นนะ"


อู๋เจ๋อชิงหัวเราะพลางส่ายหน้า "ตอนนี้ฉันไม่ชอบอะไรแบบนั้นแล้ว"


ซินหย่ามองค้อน "เธอน้อยๆ หน่อยเถอะย่ะ"


จางเย่ทราบกระจ่างแก่ใจ คุณอู๋รู้ว่าตอนนี้เขาไม่มีเงิน จึงได้พูดออกไปแบบนั้น เพราะกลัวเขาจะยิ่งกดดันเกินไป ไม่อย่างนั้นก่อนหน้านี้คงไม่บอกเขาว่าเป็นของทำมือชิ้นเล็กๆ ก็พอ คุณอู๋เป็นหญิงงามกุลสตรีโบราณที่รู้จักดูแลผู้อื่นที่สุด หากไม่เป็นเช่นนี้ จางเย่ก็คงไม่หลงหนักขนาดนี้ ภาพเขียนลายมือของบุคคลมีชื่อเสียง? คุณอู๋ชอบแน่นอน แต่ว่าจะให้เป็นของแทนใจก็ยังไม่ได้ ดีที่ตอนได้คำพูดของซินหย่าช่วยชี้ช่องให้เขา หินหยก? มรกต? หรือว่าเพชร? อืม ต้องให้คุณอู๋สักชิ้นล่ะนะ อีกฝ่ายมอบกำไลข้อมือหยกที่สวมมานานสิบกว่าปีให้เขา หากจางเย่ไม่ให้อะไรกลับไปบ้าง อย่างนั้นก็ไม่ใช่เขาแล้ว!


ทั้งสามยืนคุยกัน


ตอนแรกจางเย่กับซินหย่ายังไม่สนิทกันนัก ไม่ได้พูดอะไรกันมาก ต่อมาคุยกันมากขึ้น เริ่มพูดกันได้มากขึ้น ไม่นานนักก็มีคนเข้ามาเสริม


หญิงสาวคนหนึ่งเดินเข้ามา "เอ๋ รองอธิการบดีอู๋ไม่ใช่เหรอคะ?"


อู๋เจ๋อชิงถอดแว่นกันแดดออก "ประธานเฉิน?"


ซินหย่ารู้จักเธอเช่นกัน "ประธานเฉินก็มาด้วยเหรอคะ?"


"ศาสตราจารย์ซิน เป็นรองกัปตันทีมไม่ใช่เหรอ? ทำไมอยู่ข้างนอกล่ะ?" มีคนของสมาคมคณิตศาสตร์อีกคนเดินเข้ามา "แข่งเสร็จแล้วเหรอ?"


ซินหย่ามองนาฬิกา "น่าจะใกล้แล้วล่ะ"


ชายวัยกลางคนในสมาคมนั้นกล่าวอีก "รองอธิการฯ อู๋วันนี้มาเชียร์ด้วยเหรอครับ?"


อู๋เจ๋อชิงหัวเราะ "ฉันแค่ผ่านทางมาน่ะค่ะ เลยแวะดูสักหน่อย"


นักคณิตศาสตร์วัยสามสิบกว่าท่านหนึ่งเดินมา เขาสวมแว่นดำ ตัดผมสั้นเกรียน ท่าทางเคร่งขรึมจริงจัง มาถึงไม่มองแม้แต่คนงามอย่างอู๋เจ๋อชิง เพียงกล่าวกับซินหย่า "ศาสตราจารย์ซิน ผมทำโจทย์กับพวกนักเรียน มีปัญหาเรื่องการถอดฟังก์ชั่น อยากจะปรึกษากับคุณสักหน่อย"


ซินหย่าหัวเราะ "รอแข่งเสร็จนะคะ"


พูดไปพูดมา ทางนี้ก็กลายเป็นวงสนทนาเล็กๆ ที่เริ่มคุยกันยาว


ในวงสนทนานั้นล้วนแต่เป็นศาสตราจารย์กับผู้มีอำนาจในวงการคณิตศาสตร์และการศึกษา อู๋เจ๋อชิงไม่รู้จักพวกเขาทั้งหมด แต่ว่าคนเหล่านั้นล้วนรู้จักอู๋เจ๋อชิง คนทั่วไปอาจไม่รู้จักผู้มีชื่อเสียงในวงการศึกษาท่านนี้ ทว่าคนในวงการนี้ล้วนรู้จักรองอธิการบดีของสถาบันศึกษาระดับชาติคนนี้ดี


ทันใดนั้น มีสื่อบางคนก็เห็นว่าอู๋เจ๋อชิงถอดแว่นตาดำออกแล้ว ในฐานะรองอธิการบดีของเป่ยต้า ฐานะของเธอในการแข่งขันนานาชาติเช่นนี้นับว่าเป็นผู้มีอำนาจสูงสุดคนหนึ่ง ย่อมต้องคุ้มค่าที่จะเข้าสัมภาษณ์ ดังนั้นจึงมีนักข่าวจากสถานีโทรทัศน์และหนังสือพิมพ์เข้าหาเช่นกัน


"รองอธิการฯ อู๋"


"ผมมาจากหนังสือพิมพ์จินซื่อครับ"


"ผมมาจากหนังสือพิมพ์นครหลวง ให้สัมภาษณ์สักหน่อยได้ไหมครับ?"


ในบรรดากลุ่มผู้ถกเรื่องคณิตศาสตร์ระดับสูง และความวุ่นวายของเหล่านักข่าว จางเย่ที่ยืนอยู่ด้านข้างรู้สึกเหมือนถูกกีดกันอยู่บ้าง เขาไม่มีอะไรจะคุยกับพวกนี้ ทั้งยังไม่สนใจจะคุยด้วย จึงเดินออกไปเงียบๆ หาที่เดินเล่นเองด้านข้าง


อู๋เจ๋อชิงที่กำลังให้สัมภาษณ์เห็นจางเย่เดินออกไปแล้ว แต่ก็ละสายตากลับมาให้สัมภาษณ์อีกครั้ง "เรื่องของเหล่านักศณิตศาสตร์เยาวชนเหล่านี้ พวกเราต้อง..."


มีทีมงานในภาควิชาคณิตศาสตร์เพิ่งจะเห็นจางเย่ที่ยืนอยู่ข้างกายอู๋เจ๋อชิงตลอดเวลา เขาหันไปถามซินหย่า "นั่นลูกศิษย์ใครน่ะ?"


ซินหย่าไม่ต่อปากต่อคำ "อาจารย์เหมือนกันนี่แหละ เพิ่งจะเจอกันเมื่อครู่ ได้คุยกันไม่กี่คำเอง"


เขาแปลกใจ "ไม่เคยเห็นเขาเลยนะ?"


"อาจารย์ภาษาจีนน่ะ" ซินหย่าเสริม


เขาตอบรับอย่างเข้าใจ "อ้อ ก็ว่าทำไมไม่คุ้น"


จากนั้นไม่มีใครสนใจจางเย่อีก ไม่มีใครคิดว่าเขามาด้วยกันกับอู๋เจ๋อชิง


……


ห่างไปไม่กี่สิบเมตร


จางเย่เดินร่อนมาถึงหน้าซุ้มตอบคำถามซึ่งเขาเห็นว่ามีผู้เข้าชมสวนมายืนรวมกันพยายามไขปริศนา เห็นแล้วเขาก็เห็นว่าน่าสนุกดีเช่นกัน


"อ๊ะ ฉันตอบถูกล่ะ"


"หนูน้อย ฉลาดจริงๆ นะ"


"มีรางวัลไหมครับ?"


"มีจ้ะ ให้ตุ๊กตาหมีเธอนะ"


ทุกคำถามล้วนมีชายหนุ่มหญิงสาวยืนข้างกระดาน เป็นนักศึกษาจากภาควิชาคณิตศาสตร์ในมหาวิทยาลัย วันนี้มาทำงานเป็นอาสาสมัคร


จางเย่มองคำถามของทุกกระดาน ทันใดนั้นเขาก็เห็นว่าคำถามหนึ่งที่ค่อนข้างยากมีโทรศัพท์มือถือให้เป็นของรางวัล เขาไม่เคยได้ยินยี่ห้อนี้มาก่อน แต่ดูเหมือนจะเป็นยี่ห้อระดับบนๆ จางเย่กำลังคิดจะเปลี่ยนมือถือพอดี เพียงแต่ยังไม่มีเงินในมือ สุดท้ายจึงตัดสินใจลงมือสักหน่อย เดินตรงเข้าไปยังกระดานคำถาม


หลังจากนั้น ซินหย่าก็ตามมาด้วย "ฮ่าๆ แซ่อะไรคะ?"


จางเย่หันกลับมา "อย่ามากมารยาทเลยครับ แซ่จาง ชื่อจางเย่"


ซินหย่ามองจางเย่ก่อนจะหันไปมองทาง "ทำไม? สนใจภาควิชาเราเหมือนกันเหรอ?"

"ก็พอไหวครับ" จางเย่ตอบ


ซินหย่า "คำถามนี้ไม่ง่ายเลยนะ"


เป็นปัญหาคิดเลขเร็ว 43821 x 81257 = ?


คำถามนี้สำหรับคนธรรมดาอาจยากเย็นยิ่ง ต้องใช้เครื่องคิดเลขช่วยคำนวณ แต่สำหรับนักคณิตศาสตร์แล้วนับว่าง่ายดาย มีวิธีไขปริศนาได้ทั้งเรื่องการแยกตัวประกอบและสูตร แต่ว่าตัวเลขห้าหลัก ทั้งยังยากจะแยกตัวประกอบ ให้คิดในใจเช่นนี้ แม้แต่นักคณิตศาสตร์ที่ชำนาญยังต้องใช้เวลาเล็กน้อย เผลอๆ อาจต้องมีกระดาษทดด้วยซ้ำไป


คำถามนี้ต้องการให้คิดในใจ กำหนดเวลาครึ่งนาที


จางเย่ยืนอยู่หน้ากระดาน เหลือบมองไม่กี่วินาที ก็ถามทีมงานนักศึกษาหญิงที่ยืนอยู่ข้างๆ "มีปากกาไหมครับ?"


"นี่ค่ะ" เธอส่งปากกาให้เขาด้ามหนึ่ง


จางเย่ยกมือเขียน 3560762997


อาสาสมัครคนนั้นตกตะลึง!


ซินหย่าที่ยืนอยู่ด้านหลังก็ตกใจเล็กน้อย


จางเย่ถาม "ถูกไหมครับ?"


"เอ่อ ถูกค่ะ" อาสาสมัครหญิงนั้นพยักหน้า
จางเย่ยืดมือออกไปรับ "งั้นมือถือนั่นก็ควรเป็นของผมสิ?"


อาสาสมัครหญิงส่ายหน้า "ไม่ได้ค่ะ ใช้เครื่องคิดเลขไม่นับ ต้องคิดในใจเท่านั้น"


จางเย่แทบเป็นลม "ผมคิดในใจนะ"


อาสาสมัครหญิงส่ายหน้าอย่างไม่เชื่อ "คุณดูแค่ไม่กี่วินาที ถ้าไม่ใช่นักคำนวณหรือนักคณิตศาสตร์มืออาชีพ คุณไม่มีทางตอบได้ง่ายๆ แน่ คุณต้องใช้เครื่องคิดเลขในมือถือตอนยืนมองแน่นอน ก่อนจะจำคำตอบเข้ามา ‘ลอง’ ตอบคำถามนี้ แบบนี้ไม่นับค่ะ"


จางเย่แทบเป็นลมอีกครั้ง "ผมคิดเองจริงๆ นะ"


ซินหย่าเห็นแล้วก็ขำ ถ้าให้เธอลองตอบคำถามนี้จริงๆ โดยไม่ทันได้เตรียมตัว เธอไม่มีทางทำได้เร็วกว่าจางเย่ คงต้องใช้เวลามากกว่าเขามาก อย่างไรเสียเธอก็ไม่ได้เน้นเรื่องการคิดเลขในใจมากนัก นี่คือเหตุผลที่เธอคิดว่าจางเย่ก็ใช้เครื่องคิดเลขก่อนจะเดินเข้าไป เธอพยายามแก้สถานการณ์ให้ว่า "เอาล่ะอาจารย์จาง คุณเป็นอาจารย์ของภาควิชาภาษาจีน เป็นอาจารย์แล้วก็เลิกแกล้งเด็กๆ เถอะน่า"


น้องสาวเธอน่ะสิ!


ฉันล้อเล่นที่ไหนกันวะ! ฉันจริงจังนะว้อย! บัดซบ ลูกพี่ไม่มีโอกาสอธิบายเลยเรอะ!


อีกด้าน อู๋เจ๋อชิงเพิ่งให้สัมภาษณ์เสร็จ กำลังเดินมาพอดี


ศาสตราจารย์และอาจารย์ในวงการคณิตศาสตร์ท่านอื่นๆ เห็นเหตุการณ์ที่เกิดขึ้น ก็เดินตรงเข้ามา


"ทำไมเหรอ?" คนของสมาคมออกปากถาม


"ทำไมล่ะ คำถามนี้มีคนตอบได้แล้ว? เมื่อกี้ฉันยังคิดจะลองอยู่เลย" นักคณิตศาสตร์


หนุ่มสงสัย "ใครตอบล่ะ? ใช้เวลาแค่ไหน?"


อาสาสมัครหญิงนั้นรีบชี้มาที่จางเย่ โอดครวญว่า "คุณคนนี้ใช้เวลาแค่ไม่กี่วินาทีก็เขียนคำตอบ หนู หนูไม่ให้รางวัลเพราะหนูว่าเขาต้องใช้เครื่องคิดเลขแน่ๆ" มือถือสามเครื่อง มีไว้ให้คนตอบไวที่สุดสามคนแรก รางวัลมีไม่มาก จะมอบให้ง่ายๆ ได้ยังไง


เหล่านักคณิตศาสตร์ต่างก็หันมองจางเย่
นักคณิตศาสตร์หนุ่มคนนั้นสะอึก "ไม่กี่วิ? ขนาดฉันใช้เวลาไม่กี่วินาทียังคิดไม่ออกเลย คำถามข้อนี้มีเลขหลายหลักเกินไป ต้องคิดหลายขั้นตอนเชียวนะ"


คำถามนี้มาจากสมาคมคณิตศาสตร์ ระดับความยากง่ายของทุกคำถามล้วนเป็นที่รับทราบ รางวัลก็จัดให้ตามความยากของคำถาม เหล่านักคณิตศาสตร์ทราบดีว่าคำถามนี้จะแก้ง่ายๆ ในเวลาไม่กี่วินาทีได้ยังไง


เหล่านักท่องเที่ยวและชาวจีนทั้งหลายที่อยู่รอบๆ ต่างก็หันมามองสหายจางน้อยสายตาเหยียดหยาม


น่าขายหน้า!


เป็นความขายหน้าของชนชาติจีนเราจริงๆ!


การแข่งขันนานาชาติ มีนักคณิตศาสตร์มากันจากทั่วทุกมุมโลก หมอนี่กล้าใช้เครื่องคิดเลขมาชิงรางวัล? หน้าหนาเกินไปแล้ว!


แม่คนหนึ่งปิดตาเด็กน้อยเอาไว้ "ไม่ต้องดูนะ ต่อไปอย่าเอาอย่างเขา"


เด็กหญิงพยักหน้าอย่างจริงจัง "รู้แล้วค่ะแม่"


จางเย่ "..."


ซินหย่าหัวเราะคิกๆ อ้อมเข้ามาช่วยจางเย่ อย่างไรเขาก็เป็นแฟนของเพื่อนสาวคนสนิท "อาจารย์จางล้อเล่นนี่คะ ใช่ไหม?"


จางเย่ "..."


จางเย่ไม่ทราบจะหัวเราะหรือร้องไห้ดี ฉันล้อเล่นกับน้องสาวพวกนายน่ะเซ่!


แน่นอน จางเย่คิดเองจริงๆ เขาแยกตัวประกอบอยู่หลายครั้งเป็นสองสมการ ก่อนจะคำนวณตัวเลขในใจให้ได้คำตอบ ก่อนหน้านี้เขากินหนังสือสกิลคณิตศาสตร์ระดับสูงมาร้อยเล่ม ครั้งนี้ใช้สกิล ‘ใหม่’ มาตอบคำถาม แต่ว่าเพราะเขาคิดออกไวเกินไป คนพวกนี้ถึงได้หาว่าเขาขี้โม้?


ฉันโม้กะน้องสาวนายน่ะสิ!


มือถือของฉันล่ะ!


=====================


[1] ปากสุนัขไม่มีงาช้างงอก ‘狗嘴里吐不出象牙’ เป็นสำนวน หมายถึง คนใจหยาบพูดเรื่องดีไม่เป็น


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./14.md)