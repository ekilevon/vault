##บทที่ 557 : เปลี่ยนสคริปต์?
เที่ยงวัน


ภายในหอประชุมร้อยปีของมหาวิทยาลัยเป่ยต้า


"ใกล้เริ่มแล้ว"


"ทุกคนเดินไวหน่อย"


"กลุ่มผู้แทนมาถึงแล้วนะ"


"อย่ามุง เข้าแถวให้ดี"


หน้าประตูหลัก มีทีมงานคอยกำกับเหล่านักศึกษาให้เป็นระเบียบเวลาเข้าหอประชุม ส่วนคณาจารย์ บุคลากรของมหาวิทยาลัยและตัวแทนจากที่ต่างๆ เข้าหอประชุมทางประตูข้าง


เมื่อจางเย่เข้าแถวตามเข้ามาในหอประชุมแล้วก็แยกจากศาสตราจารย์เจิง อาจารย์ซูน่า และคณาจารย์จากภาควิชาภาษาจีนไปยังที่นั่งซึ่งเตรียมไว้ให้แถวหน้า หนึ่งนั้นเพราะอีกสักครู่เขาต้องขึ้นพูดบนเวที หากนั่งไกลคงไม่ดี สองคือบรรดานักคณิตศาสตร์นานาชาตินั่งอยู่ทางโซนนี้ อย่างไรเสียจางเย่ก็ต้องต้อนรับขับสู้พวกเขาสักหน่อย พวกเขาล้วนเป็นนักคณิตศาสตร์ที่เดินทางมาจากทั่วทุกมุมโลกเพื่องานนี้ บางคนเป็นถึงบุคคลสำคัญระดับโลก เดิมทีต่างก็มากันเพราะเรื่องที่เขาแก้ปัญหาข้อความคาดการณ์ของเดลได้ แค่เรื่องที่จางเย่ไม่ไปเข้าร่วมพิสูจน์ก็นับว่าไม่เหมาะสมแล้ว มาตอนนี้พบหน้าหากยังไม่คิดจะพบ อย่างนั้นนับว่าเกินไปจริงๆ ซึ่งไม่ใช่วิธีการรับแขกบ้านแขกเมืองของจีนเด็ดขาด


ที่นั่งตอนกลาง แถวที่หนึ่ง


จางเย่เห็นคนเรียกเขาพอดี


ซินหย่ากวักมือ "ทางนี้"


"พวกเรานั่งแถวหน้า?" จางเย่ถาม


คณบดีพานเว้นที่นั่งไว้ให้จางเย่ที่หนึ่งพอดี "นั่งตรงนี้แหละ จัดเอาไว้เรียบร้อยแล้ว กลุ่มตัวแทนจากญี่ปุ่นนั่งอยู่ชั้นลอย"


จางเย่รับคำครั้งหนึ่ง นั่งลง


หานเหอเหนียนซึ่งนั่งอยู่แถวที่สามกล่าว "เมื่อครู่ข้างนอกมีปัญหาเหรอครับ? ทำไมวันสำคัญแบบนี้ นักศึกษาถึงได้ไปขวางทางรถของกลุ่มผู้แทนล่ะ?"


จางเย่ "เรื่องเล็ก ไม่ใช่ปัญหาอะไรหรอกครับ"


หานเหอเหนียนกล่าว "ดีที่ไม่ใช่เรื่องใหญ่ ไม่งั้นมีปัญหาใหญ่แน่"


คณบดีพานกล่าว "น่าจะจัดการเสร็จเรียบร้อยแล้วนะ"


แม้ว่าพวกเขาจะนั่งอยู่ในหอประชุมกับเหล่านักคณิตศาสตร์ แต่เรื่องราวภายนอกมากน้อยยังพอทราบ ชัดเจนว่ามีคนแจ้งข่าวให้พวกเขา


จากนั้น นักคณิตศาสตร์ฝรั่งเศสท่านหนึ่งได้ยินเข้าก็ถามจางเย่ "ฟังว่าศาสตราจารย์จางอ่านอะไรก็จำได้ไม่ผิดเพี้ยน?"


มีล่ามต่างชาติแปลออกมาเป็นภาษาจีนให้
จางเย่หัวเราะพลางโบกมือ "ไม่มีทางครับ ผมไม่มีความสามารถระดับนี้"


ข้างหลัง ในแถวที่สี่ มีอาจารย์หญิงจากคณะศิลปศาสตร์ท่านหนึ่งซึ่งก่อนหน้านี้อยู่ในเหตุการณ์กับจางเย่ด้วย ถามด้วยความสงสัยใจ "อาจารย์จางคะ อย่างนั้นคุณจำเนื้อหาในหนังสือพิมพ์นั้นได้อย่างไร?"


จางเย่เหลียวกลับไปมอง กล่าวกับอาจารย์หญิงท่านนั้นว่า "เพราะว่าข่าวนี้มีตัวเลขเยอะไงครับ"


อาจารย์หญิงประหลาดใจ "ตัวเลขยิ่งมากยิ่งจำได้ยากไม่ใช่เหรอคะ?"


ซินหย่าพูดแทนจางเย่ ตอบว่า "ฮ่าๆ พวกเราเหล่านักคณิตศาสตร์ ค่อนข้างจะไวกับตัวเลขพวกนี้มากหน่อยค่ะ"


"ที่แท้อย่างนี้เอง" อาจารย์ท่านนั้นหัวเราะ


"เป็นพวกคุณเหล่านักคณิตศาสตร์ร้ายกาจอยู่ดี"


อาจารย์หนุ่มของเป่ยต้าท่านหนึ่งหัวเราะ "อาจารย์ข่ง ผมว่าไม่เกี่ยวกับคณิตหรอก สำคัญที่อาจารย์จางเย่น่ะร้ายกาจ ข่าวชิ้นนี้ผมเพิ่งเห็นในเน็ตเหมือนกัน อย่าว่าแต่เหลือบมองเลย ให้ผมนั่งท่องตัวเลขพวกนี้ชั่วโมงสองชั่วโมง ยังไม่แน่ว่าจะพูดได้ถูกต้อง" เรื่องนี้พวกเขาทราบกันหมด เพราะเมื่อครู่ตอนจางเย่ยังมาไม่ถึง พวกเขากำลังคุยกันถึงเรื่องนี้เช่นกัน


เหล่าคณาจารย์หันมาพูดคุยกัน


จางเย่ถือโอกาสแลกเปลี่ยนความเห็น ถึงกับคุยกับชาวต่างชาติบางส่วนเป็นภาษาอังกฤษด้วย


คนในหอประชุมมากขึ้นเรื่อยๆ บรรยากาศยิ่งจ้อกแจ้กจอแจ ขืนพูดกันเบาเกินไป คนที่ห่างหน่อยจะได้ยินไม่ชัด


ขณะนั้น ทีมงานของเป่ยต้าคนหนึ่งเดินมาหาชายหนุ่ม


"อาจารย์จาง"


"เรียกผมเหรอครับ?"


"เชิญทางนี้หน่อยครับ พอดีมีเรื่องนิดหน่อย"


"ครับ"


จางเย่ตามชายหนุ่มคนนั้นไป จึงได้เห็นว่า ศาสตราจารย์เหยียนซึ่งอยู่แถวที่หนึ่งทางด้านขวามือกับอาจารย์อีกท่านของเป่ยต้าโดนเชิญตัวมาด้วย ทั้งหมดตรงไปยังมุมสงบหลังเวที ศาสตราจารย์เหยียนกับจางเย่แม้เป็นอาจารย์ของภาควิชาภาษาจีนเหมือนกัน แต่ทั้งสองมีความแค้นลึกล้ำ แม้เจอหน้ากันยังแทบไม่พูดจา


ศาสตราจารย์เหยียนถาม "มีอะไรหรือ?"


ทีมงานหนุ่มรีบกล่าว "ทางท่านอธิการบดีมีคำสั่งลงมาว่าอีกสักครู่ตอนที่ขึ้นกล่าวบนเวที กรุณาเพิ่มเติมเนื้อหาให้เน้นย้ำเรื่องความสัมพันธ์ระหว่างจีน - ญี่ปุ่นอีกสักหน่อย ยังมีเรื่องที่พวกนักศึกษาขวางทางรถ ทำให้มีผลกระทบค่อนข้างแย่ ทางตัวแทนและหัวหน้าทีมญี่ปุ่นไม่พอใจอย่างยิ่ง เบื้องบนจึงต้องการให้บทพูดต่อจากนั้นตำหนิพฤติกรรมคลั่งชาติของนักศึกษาในวันนี้ พยายามเน้นว่าเหตุการณ์เช่นนี้ส่งผลกระทบต่อความสัมพันธ์ของสองประเทศ แต่ไม่ต้องระบุรายละเอียดว่าเป็นเหตุในวันนี้"


ศาสตราจารย์เหยียนกับอาจารย์อีกท่านฟังเข้าใจ นายกรัฐมนตรีของญี่ปุ่นเยือนประเทศจีน นับว่าเป็นเหตุการณ์สำคัญ การเชื่อมสัมพันธ์ระหว่างมหาวิทยาลัยของญี่ปุ่น - จีนกลับเกิดเรื่องไม่น่ายินดีเช่นนี้นับว่าน่าอับอาย อาจจะใช้คำพูดแรงไปบ้าง แต่ถ้าว่ากันตามจริง เรื่องนี้นับว่าเป็นเรื่องอ่อนไหวทีเดียว เป่ยต้าเป็นสถาบันการศึกษาอันดับหนึ่งของประเทศ ย่อมไม่สมควรส่งข้อความออกไปผิดๆ ดังนั้นควรที่จะแสดงท่าทีสักน้อย วิจารณ์เรื่องการต่อต้านญี่ปุ่นโดยไร้เหตุผล เน้นย้ำหลักการและวัตถุประสงค์ เพื่อตอบรับกับแนวคิดความสัมพันธ์อันสันติของจีน - ญี่ปุ่น ส่วนเรื่องที่จะไม่พูดถึงเหตุการณ์ขวางรถนั้นเข้าใจได้ เพราะวันนี้มีนักข่าวมากันมาก เรื่องนี้พูดมากไม่ไปได้แน่นอน หากข่าวหลุดออกไปมีแต่จะสร้างความลำบาก จึงต้องควบคุมให้อยู่ในขอบเขตที่เหมาะสม


อาจารย์ท่านนั้นจึงกล่าว "ทำตอนนี้จะทันหรือ?"


ทีมงานหนุ่มกล่าว "ไม่ต้องแก้อะไรมากครับ แค่เติมไปสักสามสี่ประโยคก็พอแล้ว รายละเอียดพวกคุณลองดูเถอะ ผมเองก็ไม่ค่อยรู้เรื่องนี้มากนัก ผมแค่รับคำสั่งของท่านอธิการบดีมาเท่านั้น"


อาจารย์ท่านนั้นรับคำ "ผมจะลองดู"


จางเย่กลับไม่ยินดีนัก เติมบ้าเติมบออะไรกันเล่า ประสาทเรอะ "ผมเปลี่ยนไม่เป็น ผมบรรยายเน้นเรื่องวิชาการ เรื่องนี้ไม่เกี่ยวกับผม" พูดจบเขาก็เดินจากไป


ทีมงานหนุ่มสะอึก "อาจารย์จาง.. สักนิดเถอะครับ เติมลงไปตรงท้ายๆ ก็ได้นะ พูดจบแล้วแค่ชมๆ พวกนักคณิตศาสตร์ทางญี่ปุ่นสักหน่อย บอกว่าคาดหวังจะร่วมมือกับทางมหาวิทยาลัยของญี่ปุ่นในระยะยาวต่อๆ ไปก็พอครับ"


จางเย่กลับไม่ยอมเปลี่ยนคำพูดเลยสักนิด "แต่ผมไม่คาดหวัง"


คาดหวังจะร่วมมือกับพวกเขา? ไอ้พวกญี่ปุ่นนั่นเมื่อกี้พบเขายังเห็นจมูกไม่ใช่จมูกตาไม่ใช่ตา สงสัยนี่เคลือบแคลงนั่น ไม่เชื่อว่าคนจีนจะพิสูจน์ข้อความคาดการณ์ของเดลได้ ด้วยนิสัยแบบนี้ยังจะให้ลูกพี่มาร่วมมือ? คาดหวัง? คาดหวังกะน้องสาวนายน่ะสิ!


ทีมงานหนุ่ม "..." เชี่* คุณจะตรงเกินไปแล้ว!


ศาสตราจารย์เหยียนเหลือบมองเขา ก่อนก้มหน้าแก้ไขบทต่อไป


อาจารย์อีกท่านหนึ่งที่จะขึ้นเวทีกล่าวในวันนี้ กล่าวกลั้วหัวเราะกับจางเย่ "อาจารย์จาง ผมกลับที่นั่งก่อนล่ะ คุณก็เติมๆ ไปสักนิดเถอะ ถือเป็นงานการเมือง" เขาดูจะยอมรับได้กับการจัดการนี้ พูดตามที่เบื้องบนสั่งการลงมา


การแลกเปลี่ยนระหว่างมหาวิทยาลัยจีน - ญี่ปุ่นในครั้งนี้นับว่าเป็นเหตุการณ์ที่เกิดขึ้นได้ยากในประวัติศาสตร์ ทั้งยังเป็นความร่วมมือกันระหว่างสถาบันระดับประเทศที่สำคัญครั้งหนึ่ง หากเกิดเหตุอะไรผิดพลาด อย่างนั้นได้ย่ำแย่แน่ นักข่าวญี่ปุ่นมามากขนาดนี้ ชัดเจนว่าคนญี่ปุ่นเองก็ให้ความสำคัญกับเหตุการณ์นี้เช่นกัน งานสำคัญในวันสำคัญ การปาฐกถาย่อมต้องรวบรัดและชัดเจน ต่างกันกับการเปิดเทอมหรือปิดภาคเรียน ที่ถ้าพูดผิดแล้วก็แล้วไปเถอะ จะพลาดบ้างก็ช่างปะไร แต่เรื่องนี้พลาดไม่ได้เด็ดขาด การพูดที่มีส่วนเกี่ยวข้องกับการเมืองเช่นนี้ นอกจากมีตะกุกตะกักบ้าง ความผิดพลาดอย่างอื่นต้องไม่เกิดขึ้นเด็ดขาด ไม่อย่างนั้นต้องมีปัญหาใหญ่หลวง!


ดังนั้นอธิการบดีจึงได้เข้มงวดต่อการปาฐกถานี้มากสุดๆ อย่างการร่างคำพูดก็ควรจะมีสัญญาณอะไรออกมาชัดเจนบ้าง


"อาจารย์จาง รบกวนด้วยเถอะครับ" ทีมงานหนุ่มร้องขออีกครั้ง


จางเย่ส่ายหน้า "ค่อยว่ากันเถอะ ตอนนี้ก็สายไปแล้วล่ะ"


ทีมงานหนุ่มหมดความอดทน "คุณเป็นอาจารย์ภาควิชาภาษาจีน เติมๆ ไปสักหน่อย จะลำบากอะไรนักหนาครับ? ยังไงท่านอธิการบดีก็สั่งมา ผมแค่รับคำสั่งมาบอกคุณเท่านั้น" ที่สมควรบอกก็บอกแล้ว หน้าที่เขาเป็นอันหมด ยังมีเรื่องอื่นๆ รอให้เขาไปทำอยู่อีก


จางเย่มองตามเขาไป ก่อนกลับเข้าไปในหอประชุม


แค่ให้ฉันพูดงานวิชาการ ฉันก็ไม่ได้อยากจะพูดอะไรอยู่แล้วไม่พอ ยังจะมาเรียกร้องนี่นั่นอีก? ไสหัวไป!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./58.md)