##บทที่ 592 : เซียนเกะเป๊ะเนื้อ
หลังจากที่รอมาครึ่งชั่วโมง
“อาจารย์จาง ตกลงแล้วคุณจะทำรายการอะไรน่ะ?”
“เดี๋ยวก็รู้เอง”
“ไอ๊หยา คุณบอกพวกเราก่อนสิ”
“หึหึ ต้องรอให้ทางสถานียอมรับเงื่อนไขของผมซะก่อนนะ”
“คุณมีรูปแบบรายการเรียบร้อยแล้ว?”
“แน่นอน มันอยู่ในหัวผมหมดแล้ว”
บริเวณด้านนอกออฟฟิศ ได้ยินเสียงดังเซ็งแซ่จากความจอแจของผู้คนที่ทะยอยเข้ามา
หูเฟยกลับมาแล้ว ด้านหลังเขาตามมาด้วยหญิงชายประมาณเจ็ดแปดคน ประกอบไปด้วยผู้บริหารสถานี เจ้าหน้าที่ที่รับผิดชอบจากแผนกที่เกี่ยวข้อง และเจ้าหน้าที่ฝ่ายตรวจสอบรายการ เป็นต้น ชัดเจนว่า ทางสถานีให้ความสำคัญกับรายการใหม่นี้มากทีเดียว เป็นเพราะต้องออกฉายในช่วงไพรม์ไทม์นั่นเอง
เจ้าหน้าที่คนหนึ่งที่อยู่ด้านหน้าสุด กล่าวขึ้นทันทีที่เข้ามาว่า “อาจารย์จาง พวกเราได้ยินมาจากคุณหูแล้ว อันที่จริงพวกเรายังหวังว่าคุณจะมาร่วมทีมกับสถานีโทรทัศน์นครหลวงต่อ แต่คุณก็ไม่กลับมา พวกเรารู้สึกเสียดายมาก ว่าแต่เรื่องรายการใหม่ คุณหูบอกว่าคุณมีไอเดียรายการดีๆ อย่างนั้นใช่ไหม?”
“ใช่ครับ” จางเย่ยิ้มรับ
คนที่อยู่ด้านหลังคนหนึ่งกล่าว “แต่ว่าเรื่องการวางตัวพิธีกรตายตัวนี้ไม่เคยเกิดขึ้นมาก่อน ยิ่งเป็นพิธีกรหน้าใหม่ไร้ชื่อในวงการด้วยแล้ว คุณเปลี่ยนเงื่อนไขข้อนี้ไม่ดีกว่าหรือ? หากรายการนี้ไปได้ดีตามคาด และโดดเด่นกว่ารายการประเภทร้องเพลงที่มีอยู่ตอนนี้จริงๆ ทางสถานีย่อมจ่ายโบนัสเพิ่มนอกจากค่าลิขสิทธิ์และค่าผลิตรายการให้คุณอย่างงาม จนคุณพอใจแน่นอน”
ทุกคนนั่งลงเพื่อประชุมหารือ
จางเย่ส่ายศีรษะ “ แบบนั้นไม่ได้ครับ ผมบอกแล้วว่า ผมมีแค่เงื่อนไขเล็กๆ เพียงข้อเดียว”
เจ้าหน้าที่คนนั้นกล่าวแย้ง “นี่ไม่ใช่เงื่อนที่ไขเล็กเลย คุณก็รู้ ทางสถานีเราไม่ได้กังวลเรื่องหาพิธีกร เพราะเรามีพิธีกรเก่งๆ ที่โดดเด่นอยู่มากมาย รายการใหม่คลอดเมื่อไร เราก็ใช้พิธีกรที่ดังที่สุดที่เรามีเลยไม่ดีกว่าหรือ? แต่กลับจะไปหาพิธีกรหน้าใหม่มา? ….เรื่องแบบนี้ไม่เคยเกิดขึ้นมาก่อน ไม่อย่างนั้นคุณช่วยอธิบายรูปแบบผังรายการให้ทุกคนฟังก่อนสิ เราต้องดูก่อนว่ารายการนี้ใช้ได้รึเปล่า หลังจากนั้นค่อยว่ากันอีกที”
“ใช่ๆ ขอฟังดูก่อนว่าเป็นรายการอะไรยังไง”
“นั่นสิ อาจารย์จาง คุณรีบบอกมาก่อนเร็วเข้า”
คนอื่นๆ อีกสองคนกล่าวสนับสนุน
จางเย่ปฏิเสธเสียงสุภาพ “ถ้าอย่างนั้นก็ไม่ได้จริงๆ ครับ”
ในขณะที่กำลังถกเถียงกัน ทันใดนั้น ด้านนอกมีคนอีกสี่คนพากันเดินเข้ามา คนที่อยู่ตำแหน่งตรงกลาง เป็นหญิงชราร่างเล็กคนหนึ่ง ซึ่งก็คือหัวหน้าสถานีโทรทัศน์นครหลวง ฉีอวี่หง
“หัวหน้าสถานี?”
“ทำไมคุณถึงมาที่นี่ล่ะ?”
“ประธานฉี!”
“หัวหน้าสถานี!”
ทุกคนพากันยืนขึ้นต้อนรับ
ฉีอวี่หงกล่าวเสียงอ่อนโยน “ฉันได้ยินเรื่องนี้แล้ว คำแนะนำของจางน้อยนับว่าดีมาก ฉันเองก็รู้สึกสนใจมากเลยมาดูหน่อย พวกเธอคุยกันถึงไหนแล้วล่ะ?”
เจ้าหน้าที่คนหนึ่งที่ร่วมหารืออยู่ก่อนเป็นคนอธิบาย
จางเย่รู้สึกประทับใจกับหญิงชราคนนี้เป็นอย่างยิ่ง ในวันที่ทำโฆษณาครั้งนั้นเขาเอาแต่เรียกเธอว่าคุณป้า ทั้งยังชี้นิ้วสั่งให้เธอคอยหยิบจับทำโน่นนี่นั่นสารพัด แต่หญิงชรากลับไม่มีท่าทีโกรธเคืองสักนิด แสดงให้เห็นว่าเธอเป็นคนใจเย็นมากทีเดียว
เมื่อฉีอวี่หงฟังจบ หันมองมาทางจางเย่ “เรื่องที่จะไม่ใช้พิธีกรของสถานีเราในรายการนี้ไม่เคยทำมาก่อนจริงๆ นั่นแหละ แต่เอาเถอะจางน้อย ฉันรับปาก เธอบอกคอนเซ็ปท์รายการมาก่อนก็แล้วกัน ขอเพียงมันฟังดูใช้ได้ ไม่ใช่รายการร้องเพลงที่มีอยู่กลาดเกลื่อนเหมือนกับรายการของสถานีอื่น และให้ผู้เชี่ยวชาญของเราได้ตัดสินลู่ทางการตลาดเสียหน่อย ส่วนเรื่องจะใช้พิธีกรหน้าใหม่มาทำก็สุดแล้วแต่เธอ”
นี่ถือเป็นการตกปากรับคำแล้วนั่นเอง
เมื่อจางเย่ได้ฟังก็กล่าว “หัวหน้าสถานีใจกว้างจริงๆ ครับ”
ฉีอวี่หงกล่าวกลั้วหัวเราะ “อย่าเพิ่งมาชมฉันเลย เล่าแผนของเธอให้ฟังก่อนเถอะ รายการประกวดร้องเพลงก็ทำกันบ่อยแล้ว เธอแน่ใจได้ยังไงว่ารายการของเธอจะใช้ได้?”
จางเย่ตอบ “ขอแก้หน่อยนะครับ ผมยังไม่ได้บอกสักคำว่าจะทำรายการประกวดร้องเพลง”
“อ้าว?” เหล่าเจ้าหน้าที่สถานีทั้งหลายต่างงุนงง
หูเฟยไม่ทันคาดคิดมาก่อนเช่นกัน “ไม่ประกวดร้องเพลง? แล้วมันจะเป็นรายการร้องเพลงไปได้ยังไง?”
เจ้าหน้าที่คนหนึ่งถาม “ถ้างั้นแล้วจุดขายของคุณจะไปอยู่ตรงไหนกัน?”
รายการเกี่ยวกับการร้องเพลงของโลกใบนี้เพิ่งริเริ่มเป็นกระแสได้ไม่กี่ปีที่ผ่านมา ส่วนรายการก็แทบไม่แตกต่างกันสักเท่าไร ไม่ว่าจะเป็นรายการของช่องไหนๆ อีกทั้งการพัฒนารายการประเภทนี้ได้มาถึงคอขวดสักพักแล้ว กล่าวได้ว่า ตามธรรมชาติของผู้คนในโลกใบนี้ยังมีขอบเขตความคิดที่จำกัด ทว่าจางเย่ไม่เหมือนกับพวกเขา ในโลกใบเดิมของเขานั้น แม้ว่าวาไรตี้โชว์บางรายการจะเทียบกับโลกใบนี้ไม่ได้ แต่สำหรับรายการร้องเพลงนั้นนับว่าพัฒนาไปไกลกว่าที่นี่อยู่หลายปี
จางเย่กวาดตามองพวกเขา “รายการนี้มีชื่อว่า —— ‘เซียนเกะเป๊ะเนื้อ’ ซึ่งจะให้คนมาร้องเพลงคาราโอเกะทั้งหมดโดยไม่กำหนดข้อจำกัดของผู้สมัคร จุดประสงค์คือการสร้างพันธมิตรเพลงคาราโอเกะทั่วประเทศ กติกาง่ายๆ เพียงข้อเดียวนั่นคือ ใครร้องได้ถูกเนื้อ ไม่เน้นเสียง ไม่ดูการแสดง ดูแค่ความจำเท่านั้น ใครที่สามารถร้องคาราโอเกะเพลงที่กำหนดมาให้ถูกต้องตามเนื้อเพลงได้ก็เป็นผู้ชนะไป —— นี่คือจุดขายของรายการนี้ครับ”
กล่าวถึงตรงนี้ ทุกคนต่างเงียบกริบ
พวกเขานิ่งตะลึงค้างราวกับถูกสายฟ้าฟาดเปรี้ยง!
เนื้อเพลงเนี่ยนะ?
ให้จำเนื้อเพลง?
แบบนี้แม่* เรียกว่ารายการโทรทัศน์ได้เหรอ!?
เสี่ยวหลวี่ตะลึงงัน “อาจารย์จาง..แบบนี้มัน..ไม่ใช่แล้วมั้ง?”
เจ้าหน้าที่คนหนึ่งกล่าว “จางน้อย เธออย่ามาล้อเล่นแบบนี้สิ”
หูเฟยถามอย่างสงสัย “จำเนื้อร้องนี่มันไม่นับเป็นจุดขายมั้ง? รายการรูปแบบนี้ ฉันดูไม่ออกเลยว่ามันจะเป็นจุดดึงดูดความสนใจจากผู้ชมได้”
ผู้ตรวจสอบรายการคนหนึ่งพลันรู้สึกในสมองมีเสียงรัวราวกับตีกลอง ร่างกายโงนเงนไม่มั่นคง จำเนื้อร้องน้องสาวนายสิ! นี่มันบ้าไปแล้วชัดๆ!
โหวเกอทำเป็นหัวเราะออกมา “อาจารย์จางกำลังแสดงเซี่ยงเซิงอยู่แน่เลย หยอกทุกคนเข้าแล้วไง”
จางเย่กล่าวอย่างช่วยไม่ได้ “ผมไม่ได้ล้อเล่น ผมพูดจริงจัง”
โหวเกอ “......”
“ให้จางน้อยพูดให้จบก่อน” ฉีอวี่หงกล่าวตัดบท
จางเย่หัวเราะก่อนกล่าวต่อ “อันที่จริง ตราบใดที่รายการนี้ยังทำออกมาไม่เสร็จ ทุกคนฟังผมพูดอย่างเดียวคงจะไม่เห็นภาพชัดเจนเท่าไร ผมได้แต่อธิบายอย่างคร่าวๆ ว่าทำไมผมถึงวางแผนทำรายการนี้ออกมา หากฟังเพียงผิวเผิน การแข่งจำเนื้อร้องเช่นนี้ก็ดูธรรมดาจริงๆ นั่นแหละครับ และความห้วนทื่อนี้ก็เป็นเพียงมุมมองอย่างหนึ่ง แต่ถ้าปรับมุมมองให้กว้างขึ้นก็จะพบว่า การจำเนื้อเพลงนั้นไม่ได้แข่งขันกันเหมือนรายการประกวดร้องเพลงทั่วไป ตรงที่ไม่ต้องมีนักร้องสวยหล่อ ไม่จำเป็นต้องเสียงดี เมื่อนำมาเทียบกันจึงดูเหมือนจะแพ้รายการประกวดร้องเพลงอื่นๆ อย่างเห็นได้ชัด แต่เพราะจุดนี้นี่แหละที่ทำให้ ‘เซียนเกะเป๊ะเนื้อ’ ได้เปรียบที่จะทำให้รายการประกวดร้องเพลงอื่นๆ ตกกระป๋องไป นั่นเพราะมันง่าย! มันง่ายสุดๆ! และเพราะความง่ายนี่แหละที่จะดึงดูดผู้ชมทางบ้านให้เข้ามามีส่วนร่วม!”
หูเฟยตกอยู่ในภวังค์
คนอื่นๆ ต่างนิ่งเงียบใช้ความคิด
จางเย่กล่าว “พวกคุณลองคิดดูคร่าวๆ นะ ทั้งความง่าย ความธรรมดาสุดๆ นั้น ไม่ใช่ข้อด้อยของรายการนี้เลย ตรงกันข้าม ที่จริงแล้วมันเป็นจุดแข็งสำคัญของ ‘เซียนเกะเป๊ะเนื้อ’ เป็นข้อได้เปรียบที่สำคัญที่สุด เพราะโดยทั่วไปแล้วรายการประกวดร้องเพลงนั้น ที่ผ่านจะต้องมีแต่คนหน้าตาดี ผู้ชายหล่อ ผู้หญิงสวย ร้องดี เต้นเก่ง และผู้ชมทางบ้านไม่สามารถมีส่วนร่วมได้ เพราะมีสิ่งเหล่านี้ไม่ถึงขั้นมาตรฐาน ..แต่ในการจำเนื้อเพลงนั้น ใครบ้างล่ะที่จะทำไม่ได้? ตั้งแต่เด็กสามขวบก็จำเพลงได้แล้ว! ผู้ชมจึงสามารถมีส่วนร่วมได้ถึงวงใน พวกเขาจะสมัครเข้ามาแข่งขันก็ได้ หรือร้องตามอยู่หน้าจอก็ได้ แล้วจะมีอะไรวิเศษไปกว่าการที่คนทั้งประเทศมีสิ่งที่สามารถทำร่วมกันได้อีกล่ะครับ?”
หูเฟยเข้าใจในที่สุด “นี่นับเป็นการบุกเบิกทางใหม่จริงๆ!”
ต้าเฟยอุทาน “นี่มัน!...จริงเหรอ?”
จางเย่กล่าว “การประกวดร้องเพลงรายการอื่นๆ คือการมาแข่งกันว่าใครดูดีกว่า ร้องเพราะกว่า หรือใครที่มีสตอรี่ประกอบ ซึ่งผมเรียกมันว่า ‘เส้นทางของผู้มีพรสวรรค์’ ในขณะที่รายการใหม่ของผมนั้น ผมอยากจะให้มันเป็นเส้นทางของคนธรรมดาทั่วไป ตามที่ผมได้กล่าวไว้ ใครๆ ก็สามารถมีส่วนร่วมได้ ส่วนการมาลงทะเบียนร่วมแข่งขัน ไม่ต้องผ่านเกณฑ์อะไรทั้งนั้น ไม่มีข้อจำกัดคุณสมบัติ ขอเพียงอยากเข้าร่วม ทุกคนมีสิทธิ์มาออกรายการสดได้ ถึงแม้จะร้องเพี้ยนก็ตาม!”
เสี่ยวหลวี่ตื่นตะลึง “ห๊ะ? ร้องเพี้ยนก็ได้ด้วย?”
“ได้แน่นอน ที่ผมจะทำคือรายการจำเนื้อเพลงนะ ก็ต้องแข่งกันเรื่องนี้สิ ถึงจะร้องเพี้ยน แต่ถ้าร้องถูกเนื้อก็ชนะไป” จางเย่กล่าวต่อ “พูดให้ชัดขึ้นอีกคือ ผมยังตั้งใจจะหาคนร้องเพลงเพี้ยนมาร่วมออกรายการให้เกิดกระแส เชื่อมโยงถึงคนทั่วไป ตัวอย่างเช่น พอผู้ชมที่อยู่หน้าจอได้ดูคนที่ร้องเพี้ยนก็จะหัวเราะกับคนที่บ้านว่า แบบนี้ก็เอามาออกทีวีได้เหรอ? ฉันยังร้องดีกว่าอีก! นี่ถือเป็นการดึงบรรยากาศความมีส่วนร่วมและเป็นจุดขายที่ดึงเรทติ้ง ทุกท่านในที่นี้ต่างก็เป็นผู้เชี่ยวชาญ จะจัดการยังไงผมคงไม่จำเป็นต้องสาธยายให้มากความแล้ว”
ฉีอวี่หงถามขึ้น “จุดขายมีเพียงเท่านี้หรือ?”
“แน่นอนว่าไม่ใช่” จางเย่มองไปรอบๆ ก่อนเดินตรงไปยังกระดาน หยิบปากกาขึ้นมาเขียนลงบนกระดาน “รายการนี้ต้องการพิธีกรผู้ดำเนินรายการสองคน ชายหนึ่ง หญิงหนึ่ง มีหน้าที่สร้างอารมณ์ขันและคุมบรรยากาศโดยรวมให้เชื่อมกับผู้ชม ตัวพิธีกรไม่จำเป็นต้องมีประสบการณ์อะไรมากมาย และไม่จำเป็นต้องใช้ไหวพริบนัก ในทางกลับกัน ให้ดูธรรมดาๆ หน่อยจะดีกว่า เพราะมันเป็นรูปแบบของรายการอยู่แล้ว จากนั้นก็ต้องมีนักร้องนำ นักร้องนำจะเป็นหนึ่งในปัจจัยหลักของรายการ แล้วจะเลือกนักร้องนำออกมาอย่างไรน่ะหรือ? ผมจะค่อยๆ พูดไปทีละข้อ….”
ตั้งแต่เวทีไปจนถึงแสงไฟ
ตั้งแต่การเลือกนักร้องนำไปจนถึงการคัดผู้ชมในห้องส่ง
แม้กระทั่งมุมกล้องในจุดที่สำคัญ ล้วนถูกเขาแจกแจงโดยละเอียด
ในที่สุด เขาค่อยกล่าวว่า “กระบวนการก็มีเท่านี้ นี่เป็นเพียงโครงสร้างพื้นฐานของรายการ อย่างที่พวกคุณทราบ รายการนี้ไม่ใช่รายการประเภทประกวดความสามารถ จึงทำให้ขาดบรรยากาศในการแข่งขันไป ดังนั้นเพื่อที่จะจุดไฟกระตุ้นบรรยากาศการแข่ง ทุกสิ้นเดือน จะมีการจัดประกวดตัดสินเซียนไมค์คาราโอเกะจากทั่วทุกเมืองทั้งประเทศ โดยแบ่งเป็นห้าภาค ได้แก่ เหนือ ใต้ ออก ตก และภาคกลาง เมื่อได้ตัวแทนจากแต่ละเมืองแล้ว ก็ให้พวกเขามาแข่งทัวร์นาเมนท์กัน ซึ่งผู้ชมย่อมติดตามเชียร์ผู้แข่งขันจากเมืองของตนเองโดยธรรมชาติอยู่แล้ว และนี่จะทำให้เกิดบรรยากาศการประกวดแข่งขันขึ้นโดยอัตโนมัติ ในรอบสุดท้าย จะมีเพียงเมืองเดียวที่ได้รับการคัดเลือกประกาศให้เป็นที่หนึ่ง สำหรับการแข่งขันระดับเมืองจะคัดเลือกมาแข่งกันอย่างไรนั้น ผมจะอธิบายต่อไปดังนี้..…”
คุยไปคุยคุยมา ก็ปาไปยี่สิบนาที
คนของสถานีโทรทัศน์นครหลวงรับฟังอย่างตกตะลึง ทั้งหมดต่างอึ้งค้างจนพูดอะไรไม่ออก! พวกเขาอยากจะชี้ถึงปัญหา แต่พอจางเย่พูดขึ้นมาในแต่ละครั้ง พวกเขาพลันพบว่าจางเย่ได้คำนึงถึงปัญหาที่อาจจะเกิดขึ้นล่วงหน้าไว้ทุกหนทาง! ยังไม่ทันจะได้ถามปัญหาอะไร จางเย่ก็มีวิธีแก้ให้เรียบร้อยเสร็จสรรพ ทั้งยังเฉียบคมจนน่าประทับใจ แม้แต่เรื่องที่หลังจากฉายรายการไปแล้วในระยะหนึ่งปี สามปี ห้าปี ผู้ชมอาจจะรู้สึกเบื่อ รายการขาดความสดใหม่ จางเย่ก็พูดถึงการปรับเปลี่ยนที่จำเป็นอย่างการปรับกลเม็ดผู้ดำเนินรายการและเพิ่มเติมส่วนใหม่ๆ แต่ละอย่างโดยเฉพาะเจาะจง ในการนำมาใช้เพื่อรักษาเรทติ้งรายการ
โดยปกติแล้ว เวลาที่นักวางแผนออกแบบรายการทั่วไป จะต้องนำเสนอไอเดีย หรือคอนเซ็ปท์คร่าวๆ ออกมาก่อนเป็นอย่างแรก จากนั้นจึงจะค่อยๆ หารือรายละเอียดลึกลงไป ทีละน้อยๆ ค่อยๆ ปรับเปลี่ยนแก้ไขทีละจุดไปเรื่อยๆ สุดท้ายจึงจะสามารถอัดรายการได้ และเมื่อรายการออกอากาศไป ก็จะต้องคอยดูกระแสตอบรับจากผู้ชมอีกครั้งจึงจะนำมาปรับแก้ในแต่ละครั้ง ดูเรตติ้งในแต่ละตอนแล้ว จึงจะสามารถบอกได้ว่าต้องงัดเทคนิคอะไรมาใช้ในวันนี้ แล้วจึงจะสามารถทำการปรับปรุงเพิ่มเติมในสัปดาห์ถัดไป
แต่กับจางเย่น่ะเหรอ? เขาสามารถวางแผนงานทั้งหมดมาคุยได้อย่างไม่น่าเชื่อ แล้วยังหยิบยกปัญหาที่อาจจะเกิดในแต่ละช่วงเวลา นำเสนอเทคนิควิธีแก้ออกมาสาธยายล่วงหน้าไปถึงหกเจ็ดปี! เขาคิดไปถึงรายละเอียดปลีกย่อยทุกอย่าง กระทั่งการเปลี่ยนแปลงทางความคิดของผู้ชมได้อย่างเหลือเชื่อ จนไร้ช่องโหว่ใดๆ โดยสิ้นเชิง!
*-*-*-*-*-*-*-*-*-*-*-*-*-*-*-*


[Go To Next Chapter]( ./93.md)