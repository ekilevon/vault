##บทที่ 503 : ข้าหวังให้ฟ้าผืนนี้ ไม่อาจบดบังสายตาข้าได้อีก!
ในอินเทอร์เน็ต


คนที่ติดตามจางเย่หลายคนเคลื่อนไหวฉับพลัน!


"ฉันไปดูหน่อยสิ!"


"น่าสน!"


"ปล่อยงานชิ้นใหม่จริงอ่ะ? นิยายอะไรน่ะ?"


"เหมือนจะเป็นไซอิ๋วฉบับดัดแปลง? ทำไมมาถึงไม่แนะนำกันสักนิดเลยล่ะ?"


"เพิ่งบทเดียว? ช่างเถอะ นิยายจางเย่ไม่มีทางห่วยหรอก บทเดียวก็อ่าน! หลังอ่านคนขุดสุสานแล้ว ฉันยังไม่เจอนิยายระดับนั้นอีกเลย! รอคอยนิยายของจางเย่มานาน ในที่สุดก็มาสักที! ท่าทางอาจารย์จางไม่คิดจะเก็บตัว เขายังไม่ยอมแพ้! สำนักพิมพ์ไม่รับ? งั้นก็เขียนลงเน็ตเถอะ เขียนในเน็ตยังไงก็แบนไม่ได้ใช่ไหม? จางเย่ช่างแยบคายจริงๆ!"


"ฉันมาแล้ว!"


"หวังอู่แห่งทัพแฟนคลับจางเย่เข่นฆ่ามาถึงละเว้ย!"


"ต้าเปิ้นกว่อแห่งทัพแฟนคลับจางเย่มาแล้ว!"


"ต้าปิ่งแห่งทัพแฟนคลับจางเย่รายงานตัว หากคุณไม่ห่างไม่หาย เป็นตายร้ายดีผมจะอยู่เคียงข้าง!" --- นี่คือสโลแกนของกลุ่มแฟนคลับจางเย่ในเทียปา


"ดาบยักษ์ของข้ากระหายเลือดอีกแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้ว!"


"ฮ่าๆๆ ทุกครั้งที่พี่ชายดาบยักษ์ปรากฏตัวต้องอหังการ์ตลอด อ่านนิยายไม่ต้องลับคมดาบกระมังขอรับ?"


สิ่งที่อู๋เจ๋อชิงพูดนั้นถูกต้อง


การเผยแพร่นิยายทางอินเทอร์เน็ตนั้นมีจุดอ่อน เมื่อไม่อาจตีพิมพ์เป็นเล่มและโฆษณาได้ ก็จะส่งผลให้มีแรงดึงดูดผู้อ่านต่ำลงมาก ทว่าสำหรับแฟนคลับที่ชื่นชอบจางเย่เข้ากระดูกดำ กลับไม่ใช่ปัญหา พวกเขายังคงไม่ห่างไม่หาย แถมมากันเป็นชุดแรกอีกด้วย!


ทุกคนเริ่มต้นอ่าน!


รวมถึงเพื่อนฝูงของจางเย่เองก็ให้ความสนใจต่อความเคลื่อนไหวที่เกิดขึ้นบนบล็อกของจางเย่ด้วย ต่างเข้ามาร่วมอ่านร่วมชมอย่างแปลกใจ


อย่างเช่นน้องสาวคนโตของเขา


อย่างเช่นอาจารย์ซูน่าจากเป่ยต้า


อย่างเช่นเหยาเจี้ยนไฉกับลูกสาว เหยามี่


ไม่ว่าใครก็รู้ถึงความสามารถของจางเย่ เมื่อนิยายเรื่องใหม่ของเขาปรากฏขึ้น ย่อมต้องดึงดูดความสนใจของผู้คนไม่น้อย แม้แต่เหล่าสื่อและสำนักพิมพ์ต่างๆ ยังแอบเข้าไปอ่านบล็อกของจางเย่ ถึงจะอ่านนิยายจนจบแล้ว สื่อจะรายงานข่าวไม่ได้และสำนักพิมพ์จะตีพิมพ์ไม่ได้ ก็ไม่ใช่เรื่องแปลกอะไร พวกเขาเพียงแค่อยากอ่านงานใหม่ของจางเย่ต่อเท่านั้น อยากรู้จังว่าเป็นนิยายลี้ลับ? หรือแนวอื่นกันนะ?


หนึ่งพัน ห้าพัน หนึ่งหมื่น


ยอดคลิกไม่ถึงกับเร็วหรือช้า


อย่างรวดเร็ว ทุกคนก็อ่านกันเกือบหมดแล้ว มีคนอ่านไว บ้างอ่านช้า ทว่าสุดท้าย หลังอ่านผ่านตา ทุกคนล้วนแต่ต้องตกตะลึง นิยายเรื่องนี้ทั้งคุ้นเคยทั้งแปลกใหม่ ที่คุ้นเคยคือเรื่องไซอิ๋ว ตัวละครยังเป็นตัวเดิม ที่ว่าแปลกใหม่คือแม่*ไม่ใช่ไซอิ๋วเลยสักนิด! ตัวละครนิสัยไม่เหมือนเดิม ท้องเรื่องแตกต่าง ทั้งยังสไตล์การเขียนนั่น ในความขบขันแฝงแนวคิดที่ทำให้คนต้องขบคิดใคร่ครวญชนิดหนึ่ง ไหนจะทั้งตอนที่เน้นแต่บทสนทนาระหว่างตัวละคร!


มหัศจรรย์โคตร!


ไม่มีใครเคยเห็นนิยายในรูปแบบนี้มาก่อน!


จางเย่เขียนอะไรออกมากัน? คิดจะสื่อถึงอะไรกันแน่? ชั่วขณะนั้น หลายคนต่างไม่เข้าใจ เพราะตอนหนึ่งน้อยเกินไป ทำเอาพวกเขาค่อนข้างงงๆ


เสียงวิพากษ์วิจารณ์เต็มไปด้วยความสับสนอลม่าน


"ใครอ่านรู้เรื่องบ้าง?"


"ไม่รู้เรื่องแฮะ เรื่องอะไรหว่า?"


"ออกจะธรรมดานะ ดูกำกวมแปลกๆ ไม่เข้าใจง่ายอย่าง ‘คนขุดสุสาน’ "


"นั่นสิ ไม่เหมือนกำลังเล่านิทานด้วย แต่ก็ไม่ใช่ไซอิ๋วทั่วๆ ไปเหมือนกัน"


"ฉันว่าพอใช้ได้นะ งั้นเรารอดูต่อไปกันก่อนเถอะ ท่าทางจะน่าสนุก"


"เรื่องภาษาคำศัพท์ไม่ต้องพูดถึง ยอดเยี่ยม แต่โครงเรื่องคลุมเครือไปหน่อย"


"เพิ่งจะบทแรกเอง ยังไงฉันก็ว่าน่าสนใจสุดๆ! เหอๆๆ ฉันชอบไอ้เจ้า ‘บันทึกอู้คง’ นี่จัง! ตัวละครดูมีมิติดีนะ!"


"ใช่ น่าสนใจหนักมาก!"


มีทั้งเสียงชมรวมถึงเสียงตำหนิ คำวิพากษ์วิจารณ์ไม่ได้เป็นไปในทิศทางเดียวกัน


เพราะไม่ได้โฆษณาออกสื่อ คนที่รู้จึงมีเพียงส่วนน้อย คนที่อ่านแล้วออกมาวิจารณ์มีไม่มาก ความจริงคือ มีแค่เหล่าแฟนคลับจางเย่ที่คอยติดตามกันบ่อยๆ เท่านั้นเอง


ทันใดนั้น จางเย่ก็ปล่อยบทที่สองออกมาอย่างรวดเร็ว!




……




บทที่สอง :


พระถังซัมจั๋งกับศิษย์อีกสองตนกำลังนั่งกินผลไม้อยู่หน้ากองไฟ


ซุนอู้คงลากเท้าออกมาจากป่าช้าๆ


พระถังซัมจั๋งเงยหน้าขึ้นมอง "หือ เจ้ามาแล้วหรือ? นั่งสิ"


ซุนอู้คงไม่ส่งเสียงตอบ นั่งลงจ้องมองกองไฟอย่างเลื่อนลอย


"เฮ้ย ไอ้จ๋อวันนี้เป็นอะไรไป?" ตือโป้ยก่ายถาม "โดนใครตีมาจนเลอะเลือนหรืออย่างไร ฮ่าฮ่าฮ่า-----ฮ่า----"




……




"ออกมาแล้ว!"


"ตอนใหม่มาแล้ว!"


"ทำไมแค่แป๊บเดียวก็ออกตอนใหม่?"


"อาจารย์จางทำคนกระวนกระวายจริงๆ ในที่สุดก็ออกมาจนได้!"


"หรือว่าจางเย่เขียนไปพลางลงตอนใหม่ไปพลาง?"


"เอ๋? อาจารย์จางเขียนไวสุดๆ ไปเลยนะ ใช้คำพูดคำศัพท์แบบนี้ เขาไม่คิดไม่ต้องนึกอะไรหน่อยเหรอ? อ่อ ใช่แล้ว เมื่อก่อนจางเย่แต่งกลอนแต่งกวี เขาก็ไม่เคยได้คิดอะไรล่วงหน้าซะด้วยสิ เขียนขึ้นสดๆ ในงานตอนนั้น นี่ไม่นับอย่างอื่นอีก แค่เรื่องนี้ก็มหัศจรรย์พันลึก!"


"ฉันไปอ่านก่อนนะ"


"ฉันอ่านจบแล้ว"


"หือ ยิ่งอ่านยิ่งสนุกแฮะ!"


"นั่นสิ ฉันพอเดาโครงเรื่องออกแล้ว! สนุกนี่นา!"


จากนั้นเป็นตอนที่สาม ตอนที่สี่ ตอนที่ห้า


ผ่านไปสองสามชั่วโมง คนรู้ข่าวเรื่องนิยายของจางเย่ยิ่งมากขึ้นเรื่อยๆ ต่างแวบเข้ามาดู แม้ว่าจะไม่ได้มีชื่อเสียงเหมือนอย่างงานชิ้นก่อนๆ ของจางเย่ แต่ก็ค่อยๆ ดึงดูดคนได้ทีละน้อยและเพิ่มขึ้นเรื่อยๆ หลายคนเข้ามาอ่านอย่างจริงจัง จนเริ่มเข้าใจถึงส่วนที่คลุมเครือ ยิ่งอ่านยิ่งรู้สึกว่าเนื้อหาหนักหน่วงขึ้นเรื่อยๆ เริ่มละสายตาออกไปไหนไม่ได้ หวังจะอ่านจบในอึดใจด้วยความกระวนกระวาย!


"ลงเร็วมาก!"


"จางเย่ยอดเยี่ยม!"


"แต่งหนังสือดีสุดๆ!"


"ฉันยังอ่านไม่รู้เรื่องเลย แต่รู้สึกว่าต้องดีมากแน่ๆ!"


เพียงเวลาสั้นๆ มีคนถึงกับกลับไปอ่านซ้ำอีกรอบ อ่านไปสองรอบแล้วจึงค่อยๆ รับรู้ได้ถึงเนื้อความ ก็ยิ่งต้องตื่นตะลึง!


พี่ชายดาบยักษ์คำราม "ส่งตอนที่หกมาเร็ว!"


ตอนนี้พี่ชายดาบยักษ์คือหัวหน้ากลุ่มแฟนคลับของจางเย่ เมื่อ ‘เธอ’ ออกหน้ามา ทุกคนต่างติดตามมาร่วมมือ


"ตอนที่หก!"


"ออกเร็ว!"


"กำลังค้างเลย! ทำไมจบแล้วล่ะ!"


สุดท้าย ผ่านไปสิบกว่านาที ตอนที่หกก็ออกมาต่อ!


อ่านตอนใหม่แล้ว หลายคนที่ตอนแรกๆ ไม่ได้ลงมาร่วมวิจารณ์ออกความเห็น ต่างก็อดรนทนไม่ไหว ต้องปรี่เข้าร่วมสนทนาด้วย ยิ่งอ่านยิ่งอารมณ์ค้าง!


ทว่าก็ยังมีคนอ่านแล้วไม่เข้าใจ


เฟิงหลายเล่อ "ดีขนาดนั้นเชียว?"


ข้างหลังมีผี05 "ฉันพออ่านรู้เรื่องนิดหน่อย พวกเทพเซียนพุทธะพวกนี้น่ารังเกียจมาก สวรรค์สุดแสนบัดซบ ไม่รู้จางเย่ต้องการหมายถึงอะไรกันแน่ อืม? ฉันคงต้องอ่านซ้ำ"


ทันใดนั้น พลันมีคนตกตะลึง!


จากนั้น มีคนที่สอง คนที่สิบ คนที่ร้อย ต่างตกตะลึงไปตามๆ กัน!




……




ท้ายตอน


"ซัมจั๋ง เจ้าช่างชาญฉลาด ต่อไปคอยติดตามฝึกฝนข้างกายข้าเถอะ ที่ข้าศึกษาทั้งชีวิต ล้วนถ่ายทอดต่อให้กับเจ้า"


"อันที่จริง...ข้ากลับคิดว่า ข้าติดตามท่านรองเจ้าอาวาสต่อจะดีกว่า มีเวลาก็คอยปลูกดอกไม้ ชมท้องฟ้า ข้าจำพระสูตรพวกนั้นไม่ไหวหรอก"


"เจ้าไม่ตั้งใจศึกษา ต่อไปจะรับสืบทอดจากข้าได้อย่างไร?"


"ก็สิ่งที่ข้าอยากเรียน ท่านไม่ยอมสอนข้านี่นา"


"เจ้าอยากเรียนอะไรกัน?"




……




ตรงท้ายตอนที่หกนั้นเอง ทุกคนล้วนมีสีหน้าตื่นตระหนก มีคนอ่านแล้วขนลุกจนต้องลุกขึ้นยืน บ้างแววตาทอประกายวูบ บ้างร้องอุทานอยู่หน้าจอคอมพิวเตอร์ บ้างฮึกเหิมจนมือสั่น!


ชั่วขณะนั้น ทุกคนต้องคิดถึงจางเย่ คิดถึงคำสั่งที่ 43 ซึ่งสั่งแบนจางเย่ คิดถึงใบหน้าของเหล่าผู้บริหาร คนในวงการฉู่อี้ เซี่ยงเซิง ที่มองเขาระหว่างการแข่งขันเซี่ยงเซิงเมื่อหลายวันก่อน คิดถึงตอนที่จางเย่ถูกจับกุมตัวไว้ในสถานีตำรวจก็ยังบอกว่าตนเองคนเดียวที่เป็นคนทำร้ายอีอันอ๊กแทนฝูงชน คิดไปถึงเรื่องที่คนบนโลกไม่เข้าใจเขา จางเย่ก็ไม่เคยมีปากมีเสียง ทั้งไม่คิดว่าเขาทำในสิ่งที่ผิดพลาด!


จางเย่ต้องการสื่อถึงอะไร?


‘บันทึกอู้คง’ แฝงความนัยอะไรไว้?


ขณะนั้นเอง ทุกคนพลันถูกประโยคหนึ่งในเรื่องทำใจสั่นสะท้านหวั่นไหว!


เขาอยากเรียนอะไรกัน?


"ข้าหวังให้ฟ้าผืนนี้ ไม่อาจบดบังสายตาข้าได้อีก!"


"ข้าหวังให้ดินแผ่นนี้ ไม่อาจปกคลุมใจข้าได้อีก!"


"หวังให้สรรพชีวิต ล้วนเข้าใจความคิดข้า!"


"หวังให้พุทธะทั้งหลาย สาบสูญไปให้หมดสิ้น!"








*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./4.md)