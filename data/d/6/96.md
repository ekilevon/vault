##บทที่ 596 : พิธีกรที่ถูกกำหนดตัวไว้แล้ว!
ต่งซานซานอึ้งไปวูบหนึ่ง “ไม่ต้องมีสคริปต์? เขียนล่วงหน้าไว้ก่อนแล้วหรือคะ?”
โหวเกอหัวเราะ “ไม่มีเขียนไว้ก่อนหรอก แต่ไหนแต่ไร ทางเราอัดรายการก็ไม่เคยต้องมีสคริปต์ ขนาดถ่ายทอดสดยังไม่ต้องมีเลย ขึ้นเวทีพูดสดๆ เชียวนะ ที่สถานีมีเรื่องเล่าภายในที่มหัศจรรย์พันลึกลือกันอยู่ 12 เรื่อง เรื่องนี้คือหนึ่งในนั้น ที่เรียกว่าเป็นเรื่องเล่าภายในแปลกๆ น่ะ เพราะถึงพูดไป คนอื่นก็ไม่ทางเชื่อ คนข้างในเท่านั้นที่รู้ว่ามันเป็นเรื่องจริง”
หูเฟยสะกิดหลังเขา “อย่ามัวพูดจาไร้สาระ เธอพูดให้ซานซานฟังเกี่ยวกับแนวคิดของรายการและรายละเอียดของการดำเนินรายการก็พอ ส่วนคนอื่นๆ น่ะ เร่งมือกันหน่อยสิ อย่ายืนอยู่เฉยๆ !”
“ครับๆ”
“ได้ครับ”
“รับทราบ!”
กลุ่มคนมุงต่างตอบรับเสียงเซ็งแซ่ก่อนจำใจผละไปทำงานของตนเอง
โหวเกอพาต่งซานซานเดินไปที่มุมหนึ่งของห้องทำงาน เขาหยิบเอกสารออกมาหนึ่งปึก วางไล่เรียงทีละแผ่นลงบนโต๊ะ จากนั้นเริ่มอธิบายเกี่ยวกับรายการให้ต่งซานซานฟัง
ในฐานะพิธีกรมืออาชีพที่จบด้านวิทยุกระจายเสียงและวิทยุโทรทัศน์จากมหาวิทยาลัยที่มีชื่อเสียงของประเทศ ต่งซานซานได้ขบคิดถึงความเป็นไปได้หลายอย่างระหว่างทางที่มาเมืองหลวง ในเมื่อรายการมีสำคัญขนาดนี้ ทำไมทางสถานีดาวเทียมถึงได้กล้าเซ็นสัญญากับเธอ? เธอที่ไม่ค่อยมีชื่อเสียงมากนักเนี่ยนะ? หลังจากขบคิดอยู่หลายตลบก็ได้คำอธิบายแก่ตัวเองว่า รายการนี้จำเป็นต้องมี ‘สาวสวยประดับเวที’ ไว้เพื่อดึงดูดผู้ชมนั่นเอง หน้าที่โดยส่วนใหญ่คืออยู่บนเวทีคอยช่วยพูดรับมุขตลก หลังจากนั้นเป็นอันหมดหน้าที่ รายการแบบนี้ ความสวยของพิธีกรนอกจากมีไว้เพื่อความสวยงามแล้วนอกนั้นล้วนถูกมองข้ามไปทั้งสิ้น ต่งซานซานคิดว่าต้องเป็นแบบนี้แน่ๆ แต่ในเมื่อเธอมาแล้ว พอคุยเรื่องสัญญาเสร็จเธอก็เซ็นสัญญาโดยไม่ได้คิดทบทวนอีก แม้จะเป็นแค่พิธีกรเสริมที่ไม่มีบทบาทมากมาย แต่ก็เป็นรายการ ‘พี่ใหญ่แห่งเมืองเหนือ’ รายการใหญ่ของสถานีดาวเทียมในช่วงไพรม์ไทม์เชียวนะ! ต่อให้เธอต้องไปทุกอาทิตย์เพื่อแสดงแค่บทสมทบ เธอก็ยินดีทำ เวทีนี้ช่างยิ่งใหญ่ซะจริง!
แต่พอได้ยินโหวเกออธิบายแนวคิดของรายการและหน้าที่ของพิธีกรแล้ว ต่งซานซานกลับพบว่า..ความจริงนั้นเป็นคนละเรื่องกับที่คิดไว้!
สาวสวยประดับเวที?
ออกหน้ากล้องไม่มาก?
เป็นแค่พิธีกรสมทบ?
เหลวไหลทั้งเพ!
ความรับผิดชอบของพิธีกรในรายการมีมากกว่าที่คิดไว้เสียอีก! แม้ว่าหลักๆ ของรายการจะมุ่งจุดสนใจไปที่ผู้เข้าแข่งขัน การแข่งขันรอบระดับประเทศ หรือแม้แต่รอบนักร้องนำ ตัวพิธีกรก็ยังคงสำคัญและออกหน้ากล้องอยู่ตลอด เพราะพวกเขาต้องเป็นผู้ดำเนินรายการ เพื่อสร้างบรรยากาศให้กับผู้ชมได้รู้สึกสนุกตามไปด้วย!
ไม่มีกลุ่มพิธีกร!
ไม่มีพิธีกรสมทบ ลำดับที่สอง ลำดับสาม ลำดับสี่ หรือแม้กระทั่งลำดับที่ห้า!
มีพิธีกรเพียง 2 คนเท่านั้น หนึ่งชายหนึ่งหญิง พิธีกรหญิงคือต่งซานซาน เพราะพิธีกรชายหญิงมีได้อย่างละหนึ่ง ชัดเจนว่าไม่มีใครมาแย่งความเด่นกับเธอแน่!
โหวเกอมองเธอ “อาจารย์ซานซาน สรุปคร่าวๆ ก็แบบนี้แหละครับ”
ต่งซานซานได้สติกลับคืนมา “อ๋อ ค่ะ”
“ยังฟังไม่เข้าใจหรือครับ? ไม่เป็นไร ไม่เข้าใจตรงไหนถามได้เลย” โหวเกอกล่าวอย่างใจกว้าง สำหรับสาวสวยแล้วเขาจัดว่าเป็นพวกยอมทำให้ทุกอย่าง
ต่งซานซานคลี่ยิ้ม “ไม่ใช่ค่ะ ฟังเข้าใจหมดเลยค่ะ เพียงแต่รู้สึกว่า หน้าที่ของพิธีกรหนักมาก ฉันรู้สึกกดดันจังเลย อีกทั้งทางสถานีและทีมงานให้เกียรติฉันมากจริงๆ ไม่ว่าจะมอบรายการที่ดี ไหนจะได้ออกอากาศในช่วงไพรม์ไทม์และมอบหน้าที่อันยิ่งใหญ่ให้แก่ฉัน ฉันรับปากว่าจะทำให้ดีที่สุดค่ะ!”
โหวเกอปลอบใจว่า “ไม่ต้องกังวล แค่ทำงานไป ไม่ต้องเครียดครับ”
ต่งซานซาน “ปัญหาคือจะไม่เครียดได้ไงนี่แหละค่ะ บอกกันตามตรงเลยนะ นี่คือครั้งแรกที่ฉันเป็นพิธีกรของรายการใหญ่แบบนี้ และยังออกอากาศช่วงไพรม์ไทม์อีกด้วย ฉันไม่รู้ว่าทีมงานเห็นดีอะไรในตัวฉันถึงได้เชิญฉันมาร่วมทีม และยังให้ค่าตอบแทนรวมถึงสวัสดิการที่ดีขนาดนี้ ฉันกลัวว่าจะทำได้ไม่ดี แล้วก็ถูกไล่ออกค่ะ” เธอย้ำพูดแต่เรื่องมีแรงกดดัน ทว่าในคำพูดนั้นก็ยังแฝงความนัยเพื่อต้องการถามอะไรบางอย่าง
โหวเกอได้ยินก็หัวเราะ “ฟังผมนะอาจารย์ซานซาน คุณเอาใจไปไว้ที่ท้อง[1]เถอะ ไม่ต้องกังวลอะไร ผมพูดกับคุณได้เลยว่า รายการ ‘เซียนเกะเป๊ะเนื้อ’ นี้น่ะ จะเอาผมออกหรือไล่ทีมงานคนอื่นออกหมดเลยยังได้ แต่ไม่มีทางไล่คุณออกเด็ดขาด”
ทำไม?
คุณถูกไล่ออกแล้ว แต่ฉันอยู่ต่อได้?
ฟังไม่ผิดใช่ไหม?
ต่งซานซานมึนเบลอ “หา?”
โหวเกอ “เอาเป็นว่าคุณสบายใจได้!”
“คำพูดนี้หมายความว่าไงคะ?” ต่งซานซานมองไปที่เขา
โหวเกออ้ำๆ อึ้งๆ รู้สึกว่าตัวเองพออยู่ต่อหน้าสาวสวยแล้วพูดเยอะเกินไปหน่อย เขารีบสำรวมท่าที กระแอมไอ “ไม่มีความหมายอะไรหรอกครับ พูดเรื่อยเปื่อยไปอย่างนั้นเอง แค่คุณไม่รู้สึกถูกกดดันก็พอแล้ว”
ต่งซานซาน “โหวเกอ ฉันได้ยินใครๆ ก็เรียกคุณแบบนี้ ฉันขอเรียกแบบนี้ด้วยนะคะ”
“ได้ เรียกยังไงก็ได้ครับ” โหวเกอยิ้มกว้าง
ต่งซานซานพูดทีเล่นทีจริงว่า “พี่ชายหน้าเหมือนกับญาติผู้พี่ของฉันเลย เห็นปุ๊บก็รู้สึกสนิท ฉันเป็นคนที่เข้ากับคนง่าย ไม่นับพี่เป็นคนนอกแล้วนะ”
โหวเกอตอบอย่างยินดี “อย่าคิดว่าผมเป็นคนอื่นเด็ดขาด ไม่ต้องเกรงใจ มีเรื่องอะไรมาหาผมโหวเกอได้ ผมรับปากว่าขออะไรต้องได้ตามนั้น ไม่มีข้อแม้!”
แววตาของต่งซานซานแฝงความกลัดกลุ้มใจ ตั้งแต่เช้าแล้วที่ความสงสัยนี้ติดอยู่ในใจเธอ เธอคิดถึงเรื่องนี้ตลอดการเดินทางที่มาที่สถานี คิดอย่างไรก็คิดไม่ออก สัมผัสที่หกบอกกับเธอว่า เรื่องขนมเปี๊ยะยัดไส้ตกลงมาจากฟ้า[2]นี้ ไม่น่าจะเกิดขึ้นโดยไม่มีสาเหตุ “งั้นฉันอยากจะรู้ว่า ทำไมไล่ใครออกก็ได้ ยกเว้นฉัน? ไม่ว่ายังไงฉันก็ไม่เข้าใจอยู่ดีว่า รายการที่ใหญ่อย่างนี้ ทำไมสถานีถึงได้เลือกหน้าใหม่อย่างฉันมารับหน้าที่พิธีกรที่สำคัญคะ?”
โหวเกอมองไปทางขวา “เอ่อ ...”
ต่งซานซาน “พี่พูดแล้วนะ ขออะไรก็ทำให้”
โหวเกอยิ้มแหย พูดเสียงต่ำ “ไม่ใช่ผมไม่พูด แต่มีคนสั่งไม่ให้พูด”
“จางเย่ใช่ไหมคะ?” ต่งซานซานเป็นคนฉลาด พูดทีเดียวก็ถูกเผง
โหวเกอลังเล “หืม? ผมไม่ได้พูดอย่างนั้นนะ!”
ต่งซานซานจับสังเกตสีหน้าเขา “ต้องเป็นเขาแน่ๆ เมื่อกี้ที่พวกคุณพูดถึงพิธีกรที่ไม่เคยต้องการสคริปต์ก็คือจางเย่ใช่ไหมคะ? ฉันกับเขาเป็นเพื่อนเก่ากันนะ แถมเคยเป็นเพื่อนร่วมงานกันด้วย ความสามารถของเขาที่ไม่ต้องมีสคริปต์ รวมถึงการออกอากาศสดก็ยังไม่ใช้สคริปต์นั้น ฉันเคยเห็นมากับตาค่ะ ตั้งแต่เมื่อก่อนจนถึงตอนนี้จางเย่เป็นคนๆ เดียวที่กล้าบ้าบิ่นไม่เอาสคริปต์แถมยังขึ้นเวทีพูดสดๆ นอกจากเขาแล้วไม่มีใครอื่น มีแต่เขาเท่านั้นที่มีความกล้าขนาดนี้ ซึ่งนั่นหมายความว่าทีมงานของเราเมื่อก่อนนี้เป็นทีมงานที่ผลิตรายการ ‘ห้องเลคเชอร์’ ของช่องวรรณศิลป์ใช่ไหมคะ?”
โหวเกอรู้ดีว่าเรื่องนี้ปิดไม่มิดแล้ว “ถูกต้อง”
ต่งซานซานถาม “จางเย่แนะนำฉันให้กับทางสถานี?”
“อาจารย์จางน้อยไม่ใช่แค่แนะนำ” พอพูดคำนี้หลุดออกมา โหวเกอพลันยิ้มแหยๆ “ผมพูดกับคุณ แล้วคุณอย่าไปบอกกับคนอื่นว่าผมพูดนะ”
ต่งซานซานพยักหน้า “แน่นอนค่ะ”
โหวเกอ “ที่จริงทางสถานีอยากเชิญอาจารย์จางน้อยกลับมาเซ็นสัญญาระยะยาว เพื่อให้เขาช่วยทำหลายๆ รายการให้กับสถานี และช่วยดึงเรทติ้งขึ้นมาสักหน่อย แต่คุณก็รู้ว่ายังมีความขัดแย้งของจางน้อยกับทางสถานีอยู่ แถมเคยทะเลาะกันอย่างรุนแรงมาแล้วด้วย แม้ว่าตอนนี้จะดีกันแล้วก็ตาม แต่จางน้อยก็ไม่เคยคิดที่จะกลับมา อย่างน้อยก็ไม่ใช่ตอนนี้ที่จะกลับมาที่สถานีโทรทัศน์นครหลวง ว่ากันตามเรื่องก็จบเท่านี้ไม่มีผลอะไรตามมา ทว่าจู่ๆ อาจารย์จางกลับเสนอความคิดว่าจะทำรายการหนึ่งให้กับทางสถานี ถือซะว่าขายให้กับทางสถานี เขาไม่ได้มีข้อเรียกร้องเกี่ยวกับเงินแม้แต่น้อย ให้เท่าไรก็ได้ ทว่ามีข้อแม้ข้อเดียว หรือข้อเรียกร้องเพียงหนึ่งเดียว ก็คือ...”
โหวเกอยังพูดไม่ทันจบ
ต่งซานซานก็พูดต่อขึ้นมา สูดลมหายใจเบาๆ “ต้องให้ฉันเป็นพิธีกรหญิงของรายการนี้!”
“ถูกต้อง” โหวเกอยิ้ม “คุณก็เห็นแล้วนี่ว่าสุดท้ายแล้วทางสถานีท้ายตอบตกลง ถือเป็นครั้งแรกในประวัติศาสตร์เลยนะ เมื่อก่อนไม่เคยมีแบบนี้หรอก อันดับแรกเลยผู้รับผิดชอบของสถานีและผู้เกี่ยวข้องร่วมกันพิจารณาถึงรายการ ‘เซียนเกะเป๊ะเนื้อ’ ว่าเป็นรายการร้องเพลงที่มีความหลากหลายซึ่งต้องตีฝ่าจากกรอบเดิมๆ ของรายการร้องเพลงอื่นๆ ที่ทุกวันนี้มีอยู่เต็มไปหมด ไม่ว่าอย่างไรก็ต้องซื้อรายการนี้มาจากอาจารย์จางให้ได้ เพื่อไม่ให้ไปตกอยู่ในมือของสถานีอื่น ข้อสอง ใครๆ ก็รู้ถึงความสามารถทางด้านการดำเนินรายการของอาจารย์จาง เหล่าบอร์ดผู้บริหารจึงเชื่อมั่นว่าเพื่อนร่วมชั้นของอาจารย์จางที่เขากล้าตีอกรับประกันตอนระบุชื่อให้เป็นพิธีกร จะต้องเป็นตัวเลือกที่ดีแน่นอน แทนที่จะบอกว่านี่เป็นการเสนอชื่อควรจะพูดว่าทางทีมงานได้กำหนดคุณเป็นพิธีกรไว้แล้ว นี่เป็นสิ่งที่ทางพวกบอร์ดผู้บริหารได้เคาะไม้[3]มาแล้ว ดังนั้นไม่ว่าใครก็ไล่คุณออกไม่ได้!”
ต่งซานซาน “.......”
มีเสียงคนเรียกโหวเกอจากฝั่งโน้น “โหวเกอ คุณมาช่วยทางนี้หน่อยสิ”
“ครับ จะไปเดี๋ยวนี้” โหวเกอตอบรับกับทางโน้นเสร็จ ก็พูดกับต่งซานซาน “ที่ควรพูดผมก็พูดไปหมดแล้ว ความสัมพันธ์ของอาจารย์จางกับพวกเรานั้นดีมาก คุณกับอาจารย์จางเป็นเพื่อนสมัยเรียนกัน กับพวกเราก็เสมือนเป็นคนบ้านเดียวกัน เป็นเพื่อนกันหมด ทีมงานเองก็ดูรายการ ‘จางเย่ทอล์คโชว์’ ของอาจารย์จางบ่อยๆ ได้ยินเขาแซวคุณเล่นในรายการทอล์คโชว์บ่อยไป ฮ่าๆ พวกเราเลยรู้สึกคุ้นเคยกับคุณไปด้วย ไว้วันหลังพวกเราค่อยหาเวลาคุยกัน ทำความรู้จักกันให้เยอะขึ้นนะ”
โหวเกอเดินจากไปแล้ว
แต่ต่งซานซานยังคงขบคิดถึงคำพูดของเขาอยู่
ว่ากันตามจริงคือ กำหนดตัวเลือกของพิธีกรหญิงไว้แล้ว จึงมีรายการนี้ตามมา ถ้าหากไม่มีพิธีกรหญิงต่งซานซาน รายการนี้ก็คงไม่มีทางเกิดขึ้น! พอคิดถึงตรงนี้ ปมข้อสงสัยและปริศนาที่อยู่ในหัวของต่งซานซาน ในที่สุดท้ายก็ถูกไขได้หมด ทำให้เธอเข้าใจว่าทำไมผู้ผลิตรายการในช่วงไพรม์ไทม์ของสถานีดาวเทียมถึงได้ติดต่อเธอ เป็นเพราะเพื่อนร่วมชั้นเก่าคนนั้นคอยแอบช่วยเธออยู่ลับๆ แถมไม่บอกอะไรเธอสักคำ!




====================


[1] 把心放在肚子里 เอาใจไปไว้ที่ท้อง เป็นสำนวน หมายถึง ไม่ต้องกังวล หรือทำใจให้สบาย
[2] 天上掉馅饼 ขนมเปี๊ยะยัดไส้ตกลงมาจากฟ้า เป็นคำอุปมาอุปมัยว่า จู่ๆ ก็เกิดเรื่องดีๆ อย่างไม่คาดฝัน หรือคาดหวังในเรื่องที่ไม่สอดคล้องกับความเป็นจริง ซึ่งเกิดขึ้นได้ยากมาก มีความหมายว่า ไม่น่าจะเป็นจริงได้
[3] 拍板 เคาะไม้ หรือเคาะให้จังหวะ เป็นคำอุปมาอุปมัยว่า ได้ทำการตัดสินใจแล้ว


*-*-*-*-*-*-*-*-*-*-*-*-*-*-*-*-*






[Go To Next Chapter]( ./97.md)