##บทที่ 587 : ต้นว่านที่เปียกชุ่ม
ประตูห้องนอนเปิดและปิด
จางเย่ยกจานเดินออกมา
แม่หันมามอง “กินหมดแล้วเหรอเย่น้อย?”
“ครับ” จางเย่ตอบ
แม่กวาดตามองมาที่มือจางเย่ “โห เยอะขนาดนั้นยังกินหมด?”
จางเย่ยกจานไปไว้ในห้องครัวแล้วเดินออกมา “เมื่อวานผมไม่ค่อยได้กินอะไรเลยหิว”
แม่กล่าวทักคำหนึ่ง “ท้องไส้ไม่เป็นอะไรใช่ไหม? งั้นมาคุยกับพวกลุงป้าเถอะ พวกเรากำลังคุยกันเรื่องโฆษณาเลิกบุหรี่ของลูกกันอยู่ ลุงซุนดูแล้วถึงกับไม่กล้าสูบบุหรี่ไปทั้งวัน เห็นไหม เมื่อกี้แม่เพิ่งบ่นลูกอยู่เลยว่าทำโฆษณาเสียน่ากลัว ลุงซุนยังบอกอีกว่าในโลกนี้มีแต่ลูกเท่านั้นที่ทำแบบนี้ได้”
ลุงซุนกำลังก้มลงเล่นกับสุนัขได้ยินแล้วหัวเราะ “ว่าแต่สูบบุหรี่น้อยลงก็ดีเหมือนกัน เย่น้อยทำได้ดี โฆษณานี้ช่วยเตือนสติได้ผลชะงัก แบบนี้สิถึงจะเป็นโฆษณาที่ก่อให้เกิดประโยชน์ มีผลต่อคนดู!”
จางเย่โบกมือ “ลุงซุนชมเกินไปแล้วครับ”
“พวกเธอคุยกันไปก่อนนะ” แม่ทนอยู่นิ่งไม่ไหว “ฉันจะไปช่วยเย่น้อยพับผ้าห่ม ถึงเวลาจะได้ให้เด็กๆ เข้าไปคุยกันในห้องเย่น้อย”
จางเย่สะดุ้งรีบผวาเข้าขวาง “แม่อย่าลำบากเลย แม่พักผ่อนเถอะครับ มีคนคุยกันเยอะๆ สิ ถึงจะครึกครื้น อีกอย่างห้องผมมันก็เล็กนิดเดียวเอง”
ขณะเดียวกันโทรศัพท์ในกระเป๋าเสื้อดังขึ้น
จางเย่หยิบออกมาดู เป็นหูเฟยโทรมา จางเย่ยืนขวางประตูห้องนอนขณะรับโทรศัพท์ “ฮัลโหล พี่หูเหรอครับ?”
“จางน้อยยุ่งอยู่หรือเปล่า?” หูเฟยยิ้มถาม
“อ่า” จางเย่อึกๆ อักๆ
“ตอนเที่ยงว่างหรือเปล่า? ออกไปกินข้าวกันไหม?” หูเฟยถาม
“วันนี้เหรอ? วันนี้คงไม่ได้ครับ” จางเย่ตอบโดยไม่ต้องคิด
“อย่างนั้นเหรอ” หูเฟยกล่าวต่ออีกว่า “เหอๆ อันที่จริงก็ไม่ใช่ฉันชวนเธอไปกินข้าวหรอก พอดีมาช่วยพวกผู้จัดการสถานีจัดนัดสังสรรกันน่ะ คนมากันเยอะ เลยอยากชวนเธอมาด้วย”
เวลานี้จางเย่ไหนเลยจะมีอารมณ์อยากไป จางเย่จึงปฏิเสธ “ไม่เป็นไรหรอกพี่หู ผมไปไม่ได้จริงๆ ฝากพี่ช่วยบอกและขอบคุณพวกเขาด้วยนะครับ”
“เอ่อ รองผู้จัดการสถานีอยากเจอเธอ อาจเพราะมีธุระก็ได้นะ” หูเฟยกล่าวเสริม
“ไม่ใช่เพราะผมไม่อยากไว้หน้าพี่นะครับ แต่เป็นวันนี้ไม่ได้จริงๆ แล้วเรื่องความสัมพันธ์ของผมกับทางสถานีโทรทัศน์นครหลวงพี่ก็รู้ ถึงผมไปก็เป็นการหักหน้าพี่อยู่ดี ขืนผมไปนั่งล้อมวงกับทุกคนด้วย ผมก็ไม่มีอะไรจะคุยเหมือนกัน ผมไม่ไปจะดีกว่า” พูดจบจางเย่รีบวางสาย
ยังจะนัดกินข้าว?
ต่อให้ที่นั่นฟ้าจะถล่มลงมาฉันแม่*ก็ไม่ไป!
ฉันเองก็เหมือนกัน ตอนนี้ฟ้าฝั่งฉันจะถล่มแล้วเฟ้ย!
“มีธุระเหรอ? มีธุระก็ไปจัดการธุระสิ” พ่อถามทักขึ้นมา
“ไม่มีอะไรครับ แค่นัดกินข้าวผมจะไปไม่ไปก็ได้”
จางเย่ไม่มีอารมณ์ครุ่นคิดถึงความหมายของสิ่งที่หูเฟยพูดไว้ในสาย
“เย่น้อย นั่งลงสิ” ป้าหยูชักชวนพลางหัวเราะคิกคัก
“ได้ครับ เดี๋ยวผมไปหาเก้าอี้ก่อน” จางเย่ตอบรับ
ป้าชุยลุกขึ้น “เธอมานั่งบนโซฟานี่สิ”
“ไม่เป็นไรครับ ป้านั่งเถอะ ผมนั่งแค่เก้าอี้นี่แหละ” จางเย่คว้าเอาเก้าอี้หัวกลมมานั่งใกล้ประตูห้องนอนราวกับเป็น ‘ผู้พิทักษ์ประตู’ อย่างไรอย่างนั้น
เสี่ยวเหยียนรีบลุกสละที่นั่งให้ “พี่จางเย่ นั่งเก้าอี้ตัวนี้สิ นุ่มสบายกว่านะ”
“ไม่ต้องหรอก นั่งเก้าอี้ตัวนี้ก็พอ” จางเย่โบกมือ
“เฮ้อ ดูเย่น้อยของพวกเราสิ เป็นคนดังขนาดนี้แล้วไม่หยิ่งแถมขี้เกรงใจ ช่างดีจริงๆ” ป้าหยูเปรยขึ้น
“จะมีความหยิ่งอะไรล่ะ เขาก็เป็นคนที่พวกเธอเห็นตั้งแต่เด็กยันโตนั่นแหละ” แม่พูดไปยิ้มหน้าบานไป
“เอ้อ จริงสิ ใครจะไปคิดว่าเด็กน้อยคนนั้นพริบตาเดียวก็โตขนาดนี้แล้ว แถมยังกลายเป็นซูเปอร์สตาร์ พูดก็พูดเถอะ แม้แต่จางหย่วนฉีคนดังของวงการบันเทิง เย่น้อยยังเคยร่วมงานด้วย คาดไม่ถึงจริงๆ” คุณป้าคนข้างๆ ที่มองอยู่กล่าว
“พี่จางเย่ หนูชอบพี่จางหยวนฉีมากเลย พี่เคยเจอเธอจริงๆ เหรอ?” ลูกสาวคุณป้าได้ยินแล้วรีบถามขึ้นมา
“อ่า อืม” จางเย่อ้อมแอ้มตอบ
“เย่น้อยเขียนเพลงให้จางหย่วนฉีไป 2 เพลงเชียวนะ หนูคงไม่รู้ละสิ” ป้าหยูกล่าวอย่างตื่นเต้น
“งั้นพี่กับพี่สาวจางก็เป็นแฟนกัน?” เด็กสาวถามอย่างตื่นเต้นดีใจยิ่งกว่าเดิม
“เปล่า แค่เคยร่วมงานกัน 2 ครั้งเอง ไม่ได้เป็นอะไรกันสักหน่อย ไม่ได้สนิทอะไรมากมายด้วย เคยคุยกันแค่ไม่กี่คำเอง” จางเย่ตอบคลุมเครือทั้งปฏิเสธความสัมพันธ์ไปในตัว
“ในชีวิตจริงพี่สาวจางเป็นคนนิสัยดีและเฟรนด์ลี่มากๆ เลยใช่ไหมครับ? ผมไม่เคยเห็นเธอถือตัวว่าเป็นซุป’ตาร์เลย” เสี่ยวเหยียนถามถึงท่าทางเพ้ออาการหนัก
นิสัยดี?
เฟรนด์ลี่?
ก็คงตอบได้แค่ หึหึ!
จางเย่ตอบอย่างกระดากปาก “ใช่ นิสัยดีมาก ดีสุดๆ!” จางเย่อดไม่ได้ที่จะเหลือบตามองไปที่ประตูห้องนอนทางข้างหลัง ไม่รู้ว่าจางหยวนฉีหลับอยู่หรือเปล่า จะได้ยินไหมนะ
“พี่สาวจางเป็นไอดอลผมเชียวนะ หวังว่าสักวันจะได้เห็นหน้าพี่เขาสักครั้ง ขอแค่ได้มองเห็นจากไกลๆ ก็พอใจแล้วล่ะ!” เสี่ยวเหยียนกล่าวพร่ำเพ้อต่อไปอีก
จางเย่นึกในใจ ไม่ต้องสักวันหรอก แค่ตอนนี้ผลักประตูห้องพี่ชายเข้าไปก็เจอแล้ว ไม่เพียงแค่ได้เห็นหน้าปกตินะ เผลอๆ อาจจะได้เห็นหน้าตอนหลับเสียด้วยซ้ำ!
“ได้ข่าวว่าจางหย่วนฉีตอนนี้กำลังถ่ายหนังเรื่องใหม่แน่ะ”
“ใช่ รู้สึกว่าจะเป็นหนังแอคชั่น”
“พี่จางเย่ ถ้ามีโอกาสรบกวนพี่ช่วยขอลายเซ็นพี่จางหยวนฉีให้หน่อยสิ ผมชอบพี่เขามากๆ เลย แถมดูหนังทุกเรื่องที่พี่เขาเล่นเชียวนะ!”
ไม่รู้ว่าทำไมบทสนทนาถึงพุ่งไปที่จางหย่วนฉี อาจเพราะจางหย่วนฉีโด่งดังในวงการหนังวงการเพลง ทุกคนไม่ว่าอายุมากน้อยล้วนชอบเธอ อย่างป้าชุยกับลุงซุนที่อายุมากแล้ว หากพูดถึงดาราคนอื่นอาจไม่ค่อยรู้จักนัก แต่ถ้าพูดถึงจางหย่วนฉีที่เป็นนางฟ้าดาวเด่นของวงการแล้ว ทั้งสองมักมีเรื่องพูดแทรกขึ้นมาเสมอ อย่างเช่น ‘คิดถึงเมื่อ 10 ปีก่อนยุคที่จางหย่วนฉีขึ้นเวทีร้องเพลงจัง’ และเรื่องโน้นเรื่องนี้อีกสารพัด
การสนทนายิ่งคุยยิ่งครึกครื้น บรรยากาศครื้นเครงสุขสันต์
แม่มองดูนาฬิกาแล้วลุกไปทำอาหาร ยังมีคุณป้าอีก 3 คนเดินตามเข้าไปช่วยในครัว ไม่งั้นอาหารสำหรับคนจำนวนเยอะขนาดนี้คงทำไม่ไหวแน่
ติ๊ดติ๊ด เสียงข้อความเข้า
จางเย่หยิบมือถือดูหน้าจอแสดงเบอร์ของจางหย่วนฉี จะซ่อนตัวจากนายหน้าและงานเลี้ยงก็ควรจะปิดมือถือไปสิ ไม่รู้ว่าจะเปิดมือถือทำไมนะ
จางหยวนฉี : กลับเข้าห้อง
จางเย่ : มีอะไรเหรอ?
ครู่ต่อมามือถือดังอีกครั้ง : ฉันจะเข้าห้องน้ำ
จางเย่อ่านข้อความแล้วตกใจจนหนังหัวชาดิ๊ก เข้าห้องน้ำเหรอ? แล้วจะพาเข้าห้องน้ำยังไงล่ะ!? คุณรุ้ไหมว่าด้านนอกนี่มีคนตั้งเยอะขนาดไหน! แล้วทุกคนก็รู้จักคุณกันหมดด้วย! แถมเมื่อกี้เพิ่งจะมีคนวานให้ช่วยขอลายเซ็นพี่สาวอีกนะ ถ้างั้นพี่สาวจะออกมาทั้งทีก็ช่วยเซ็นๆ ให้ด้วยดีไหม!
“ทุกคนคุยกันไปก่อนนะครับ ผมขอเข้าห้องไปคุยโทรศัพท์หน่อย” จางเย่ขอตัวทันที
“ตามสบายนะเย่น้อย”
“ใช่ ไม่ต้องห่วงพวกเราหรอก”
“เรื่องร้ายแรงก็รีบไปจัดการเถอะ”
ป้าหยูกับป้าชุยกล่าวขึ้น
จางเย่รีบเปิดประตูห้อง แง้มประตูให้เล็กที่สุดตอนเข้าไป แค่ให้มีขนาดพอดีพอให้ตัวจางเย่เบียดเข้าไปได้ เขากลัวว่าคนข้างนอกจะมองลอดเข้าไปเห็นข้างใน
ในห้องนอน
ประตูถูกปิดและล๊อคเสร็จสรรพ
จางเย่มองไปที่เตียง จางหยวนฉีลุกจากเตียงแล้ว
หญิงสาวมีสีหน้าไม่น่าดูสักเท่าไร “เมื่อไรพวกเขาจะไป?”
จางเย่คร่ำครวญในใจ ก็บอกแล้วว่าเช้าๆ อย่าดื่มไวน์ซะมากขนาดนั้น แล้วเห็นไหมว่าเป็นยังไง เป็นยังไง! “ท่าทางต้องอยู่กินข้าวเที่ยงกันก่อน ผมก็ยังไม่รู้ว่าจะกินกันถึงกี่โมงกี่ยาม ยิ่งถ้ามีดื่มเหล้ากันด้วยก็ไม่รู้ว่าจะกินกันถึงเมื่อไรจริงๆ พี่สาวจางอดทนไว้นะ ผมจะให้พวกเขากลับกันเร็วที่สุด หลังกินข้าวกันเสร็จแล้วผมจะเร่งให้พ่อกับแม่ไปนอนกลางวัน จากนั้นคุณจะอยากไปไหนก็ได้เลย” จางเย่กล่าวอย่างร้อนรน น้ำเสียงไม่สู้ดี
“รอนานขนาดนั้นไม่ไหวหรอก” จางหยวนฉีค้านเสียงเย็นชาสุดๆ
“ยังไงก็ต้องรอก่อน” จางเย่เหงื่อตก
จางหย่วนฉีไม่สนใจจางเย่ หายใจฟึดฟัดสาวเท้าจะเดินออกไปท่าเดียว จ่างเย่พลันคว้าแขนรั้งไว้
“คุณบ้าไปแล้วเหรอ ดูแต่งตัวสิ แบบนี้จะอธิบายคนอื่นยังไง คนเห็นแล้วต้องยุ่งแน่ๆ คุณอยากเป็นข่าวพาดหัวเหรอ?” ถ้าเธอออกไปคงไม่ใช่แค่เพียงเป็นข่าวพาดหัว แต่สื่อทุกสื่อจะต้องร้อนเป็นไฟ!
“ปล่อยนะ” จางหยวนฉีสั่งเสียงเย็น
“ไม่ได้จริงๆ คุณอั้นไว้ก่อนนะไม่น่าเป็นไรหรอก ถ้าไม่ไหวก็...ก็ปล่อยในห้องนี่แหละ”
ทว่า ในห้องนอนไม่มีห้องน้ำจะให้ไปปล่อยที่ไหนล่ะ!
จางหยวนฉีตวัดตาขุ่นมองจางเย่อย่างเย็นยะเยียบ
จางเย่กระแอมไอ “เรื่องวันนี้ไม่ใช่ความผิดผมนะ คุณว่าจริงไหมล่ะ มันเป็นคราวซวยจริงๆ ใครจะไปคิดว่าแค่แป๊บเดียวคนมากันเยอะซะขนาดนี้ แล้วยังต้องโทษคุณด้วย ถ้าคุณไม่อาบน้ำก่อนเรื่องนี้คงพออธิบายง่ายหน่อย ถ้าคุณมาช้าอีกหน่อยปัญหานี้ก็ยิ่งจะไม่เกิด”
เจ้าทึ่มเริ่มปัดความรับผิดชอบ “เอ่อ ยังไงเรื่องก็เกิดแล้วย่อมต้องหาทางแก้ไข คุณลองนึกดูสิ คราวก่อนที่เกิดเรื่องในโรงแรมที่เราต้องหลบนักข่าวกันหัวซุกหัวซุน ตอนนั้นยังแย่กว่าตอนนี้อีก คราวคับขันครั้งนั้นเรายังฝ่าฟันมาด้วยกันได้เลย ครั้งนี้รับรองว่าต้องผ่านไปได้เหมือนกัน อืม ถ้างั้น..ในเมื่อคุณทำให้ตัวเองลำบากเองก็..ตามสบายนะ คุณสะดวกตรงมุมไหนของห้อง ก็ ก็จัดการไปแล้วกัน ขอแค่ไม่ออกไปให้คนอื่นเห็นเป็นพอ”
“พูดจบรึยัง?” จางหยวนฉีจ้องด้วยสายตาทิ่มแทง
“ยัง” จางเย่ก็ช่วยเดินหาที่เหมาะๆ อยู่นาน สุดท้ายเขาก็มาหยุดอยู่ตรงหน้าต่าง ก่อนชี้ไปที่กระถางต้นว่านตรงระเบียงหน้าต่าง “ถ้างั้นก็ปล่อยใส่กระถางต้นไม้เนอะ?”
จางหยวนฉีไม่พูดอะไร
จางเย่ไม่ส่งเสียงเช่นกัน
ในห้องตกอยู่ในความเงียบงันอยู่นาน
จางหย่วนฉีนั่งอยู่ข้างเตียงดูผิวเผินเหมือนไม่มีอะไร ถึงแม้จะไม่ได้นั่งท่าไขว่ห้างอะไรก็ตาม มีเพียงสีหน้าเท่านั้นที่ทำให้ใบหน้าแสนสวยกลายเป็นดูไม่สวยเท่าที่ควร
จางเย่รู้ว่าเธอกำลังอดกลั้นอยู่ อันที่จริงดื่มไวน์ไปตั้งเยอะต่อด้วยกินโจ๊กไปเมื่อเช้า ถึงตอนนี้จางเย่เองก็กลั้นไม่อยู่เช่นกัน “ผมไม่ยุ่งกับพี่ละนะ จะต้องไปเข้าห้องน้ำเหมือนกัน” นึกขึ้นได้ว่าคำพูดเมื่อกี้ค่อนข้างกวนโมโห จางเย่ได้แต่กระแอมแต่ไม่กล้ามองท่าทางของจางหยวนฉี ได้แต่คิดอยู่ในใจว่าคุณต้องทนให้ไหวนะ! ผมเชื่อว่าคุณทำได้! จากนั้นจางเย่รีบเดินออกจากห้องอย่างรวดเร็ว ขณะนั้นพลันได้กลิ่นอาหารลอยมา จางเย่รีบพุ่งเข้าห้องน้ำทันที
“เย่น้อย”
“ครับ เข้าห้องน้ำอยู่ครับ”
“กับข้าวใกล้เสร็จแล้วนะ เตรียมตัวกินข้าวกันเถอะ”
“ครับ รู้แล้ว”
หลังจากออกจากห้องน้ำ จางเย่เข้าไปคุยสั้นๆ กับเหล่าคนที่อยู่ในครัวจากนั้นกัดฟันไปบิดกลอนเปิดประตูห้องนอนตัวเอง นึกอยากรู้ว่าจางหยวนฉีกลั้นฉี่จนตายไปรึยัง
ข่าวที่1 ‘จางเย่นอนกับจางหยวนฉี’!
ข่าวที่2 ‘สตาร์ควีนกลั้นฉี่อาการสาหัสหามส่งรพ.ช่วยชีวิต’!
ข่าวไหนจะดังกว่า ตอนนี้จางเย่ไม่อาจคาดเดาได้ แต่ที่แน่ๆ คือไม่ว่าข่าวไหน ถ้าถูกเอาไปลงในหนังสือพิมพ์หรือทีวี ก็ล้วนแต่ทำให้สั่นสะท้าน!
ในห้องนอนเหมือนไม่มีอะไรเกิดขึ้น
จางหยวนฉีไม่รู้ว่านอนห่มผ้าหลับไปตั้งแต่เมื่อไร บนใบหน้าปราศจากความเหยเกเช่นก่อนหน้านี้!
เอ๋?
เกิดอะไรขึ้นหว่า?
กลั้นไหวจริงดิ?
จางเย่สอดส่ายสายตาอย่างงุนงงสงสัย ก่อนจะพบว่ากระถางต้นว่านที่เคยวางอยู่ตรงระเบียงหน้าต่างห้องนอนของเขาหายไปอย่างไร้ร่องรอย.. มันผิดปกติ
เขากวาดตาต่ออีกก็พบว่า ต้นว่านถูกคนนำออกไปวางไว้ที่ระเบียงนอกหน้าต่างและหน้าต่างถูกปิดแน่นสนิท ทิ้งให้ต้นว่านอยู่ข้างนอก ด้านนอกฝนหยุดตกแล้ว หากมีฟ้าคะนองก็อาจมีเม็ดฝนนิดหน่อยแต่ไม่มีทางที่จะหยดลงบนระเบียงนอกหน้าต่างได้ ทว่าต้นว่านกระถางนั้นกลับเต็มไปด้วยน้ำ ใบทั้งหมดเปียกชุ่มอีกทั้งมีน้ำหยดติ๋งๆ ไหลลงมา มองไปที่ดินในกระถาง เดิมทีจางเย่ไม่ได้รดน้ำมาสองสามวันแล้ว เพราะต้นว่านเป็นพืชที่ไม่ชอบน้ำ จึงรดน้ำมากไม่ได้ แต่ตอนนี้ดินในกระถางกลับชุ่มน้ำไปหมด!
จางเย่ดูปุ๊บก็รู้ปั๊บ!
ต้นว่านที่น่าสงสารกระถางนี้..คงเก็บเอาไว้ไม่ได้แล้ว!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./88.md)