##บทที่ 585 : พวกคุณมาทัวร์บ้านผมเรอะ!
ราวๆ เก้าโมง
ฝนข้างนอกกำลังตกหนัก
จางหย่วนฉีอาบน้ำเสร็จ เปลี่ยนเสื้อผ้าที่เปียกชุ่มออกแล้วเรียบร้อย เนื่องจากไม่มีเสื้อผ้าเปลี่ยน ได้แต่ใช้ชุดของจางเย่ไปก่อน ส่วนเสื้อผ้าของเธอก่อนหน้านี้ถอดไว้ในห้องน้ำ
บนโต๊ะในห้องนั่งเล่น ปริมาณไวน์แดงในขวดจวนเจียนจะหมด ทั้งคู่กระดกดื่มลงคอกันอย่างรวดเร็วจนพอใจกันแล้วก็เริ่มรู้สึกกรึ่มๆ พอไหวอยู่ จางเย่ไม่ได้กะจะดื่มมาก ถึงจะไม่ได้พูดอะไรแต่เขาก็ค่อนข้างห่วงว่าพี่สาวจางจะดื่มอย่างไม่บันยะบันยังเกินไป เลยให้ตัวเองดื่มมากขึ้นหน่อย เธอจะได้ดื่มได้น้อยลง อีกอย่างคือกลัวว่าหญิงสาวจะเมาหนักจนอาเจียนเลอะไปทั่วเหมือนตอนที่เขาเจอเธอครั้งแรก ตอนนั้นทำเอาพี่ชายเสียเวลาไปทั้งคืนกว่าจะเก็บกวาดเสร็จ!
“ดื่มพอยัง?” จางเย่ยิ้ม
จางหย่วนฉีหายใจเป็นจังหวะปกติดี ตอบ “อืม”
จางเย่กล่าวต่อ “ถ้าคราวหลังไม่มีคนดื่มเป็นเพื่อน คุณก็มาหาผมได้นะ เร็วๆ นี้น่าจะมีเรื่องยุ่งไม่น้อย แต่สำหรับเรื่องดื่มผมพอจะแบ่งเวลาได้ เพียงแค่พี่สาวจางเอ่ยปาก ผมย่อมไม่ปฏิเสธ”
จางเย่รู้ว่างานเธอยุ่งมาก แต่ไม่ได้ยุ่งแบบการทำงานของพวกมนุษย์เงินเดือน รูปแบบการทำงานของทั้งคู่ต่างกันอย่างสิ้นเชิง ในฐานะที่เป็นคนดังระดับ S ตารางงานของจางหย่วนฉีล้วนอัดแน่นตลอดปี วันนี้เธออาจบินไปเซี่ยงไฮ้ถ่าย MV ตอนบ่ายอาจบินลงใต้อีกรอบไปถ่ายหนังนอกสถานที่ ก่อนจะบินรอบดึกกลับไปเมืองหลวงถ่ายหนังในสตูดิโอ ตลอดทั้งวันอาจจะมีงานติดๆ กัน 16 - 17 งานเสียด้วยซ้ำ ความเครียดในการทำงานย่อมสะสมสูงจนไม่กล้าจะจินตนาการ ทว่าอย่างไรก็ต้องหาเวลาผ่อนคลายไว้บ้าง ซึ่งเป็นช่วงเวลาที่เธอจะทิ้งทุกอย่างไว้ข้างหลังได้ ไม่งั้นเธอคงทำงานจนซี้แหงแก๋แน่
หญิงสาวหันมองจางเย่ “เธอนี่แสนดีจริง”
“แน่นอน ผมปฏิบัติต่อเพื่อนดีอยู่แล้ว” จางเย่กล่าวต่อ “มิตรภาพของเราทั้งคู่น่ะ ถึงขนาดเข่นฆ่าศัตรูด้วยกันมาเชียวนะ นับได้ว่าเป็นสหายนักปฏิวัติสุดๆ!”
เธอ “มุกฝืด”
จางเย่ “......”
เธอวางแก้วไวน์ลง “ดื่มเสร็จแล้ว ไม่ดื่มต่อแล้ว”
“อืม ดื่มน้อยหน่อยก็ดี” จางเย่ชี้ไปที่ห้องของตัวเอง “เห็นคุณขอบตาคล้ำ เมื่อวานคงถ่ายหนังจนดึกล่ะสิ? อยากไปงีบหน่อยไหม? ผมจะได้ไปเก็บกวาดห้องสักหน่อย”
วันนี้พี่สาวจางมาที่บ้านจางเย่ก็เพราะต้องการดื่มสักนิดพักผ่อนสักหน่อยนั่นเอง เลยไม่ได้ตอบปัดอะไร “อือ งั้นงีบสักชั่วโมง”
จางเย่ “ชั่วโมงเดียวพอเหรอ? คุณจะกลับสี่โมงครึ่งก็ยังได้ พ่อแม่ผมไม่ได้กลับมากินข้าวเที่ยงที่บ้านหรอก คุณนอนพักให้สบายๆ เถอะ”
เปลือกตาบางของเธอเริ่มหรี่ปรือ “บ้านเธอจะไม่มีแขกใช่ไหม?”
จางเย่ยิ้ม “จะมีแขกได้ไง ไม่ต้องห่วง ไม่มีใครมาหรอก”
สิ้นคำพูดไม่ทันไร เสียงที่ทำให้หัวใจจางเย่สั่นสะท้านด้วยความตื่นกลัวพลันดังสนั่นขึ้นมา!
ติ๊งต่อง
เป็นเสียงกริ่งประตู!
มีคนกดกริ่งประตู!
จางหย่วนฉีสีหน้านิ่งเฉยเหลือบมองจางเย่ จางเย่ลอบหลั่งเหงื่อเย็น เขาก็ไม่รู้เหมือนกันว่าเป็นใคร งั้นเงียบไว้ก่อน ทำเป็นว่าไม่มีใครอยู่บ้านล่ะกัน!
ทว่าเสียงของแม่กลับดังมาจากข้างนอก “เย่น้อย เปิดประตูให้แม่หน่อย เพิ่งไปตลาดมา มือถือของเต็มไปหมด ขี้เกียจหากุญแจน่ะ”
แม่!
ติ๊งต่อง เสียงกริ่งดังอีกครั้ง!
รอบนี้เป็นเสียงพ่อที่ดังขึ้นมาด้วย “เย่น้อย!”
ใจจางเย่ร้องว่าฉิ*หายแล้ว! ถ้าเป็นแขกมาเยี่ยมจริงเขาคงนิ่งเฉยและทำเป็นว่าไม่มีคนอยู่บ้านได้ แต่ถ้าเป็นพ่อแม่ที่ในมือมีกุญแจล่ะก็ ถึงไม่เปิดประตูให้ พวกเขาก็เข้ามาเองได้ จางเย่ไม่รู้จะทำอย่างไรดีแล้วทีนี้!
ไม่ใช่ว่าทั้งคู่ไปทำงานแล้วเหรอ!? ไหงวันนี้พ่อกับแม่ถึงหยุดได้? แถมยังพากันไปตลาดซื้อของกันอีก? เฮ้อ! เขาก็ว่าอยู่ทำไมพ่อกับแม่ถึงไม่ทำอาหารเช้าไว้ให้ เป็นเพราะวันนี้เป็นวันหยุด พวกเขาจึงพากันไปตลาดซื้อวัตถุดิบทำกับข้าวมาน่ะสิ!
พี่สาวจางมองเขาก่อนเปิดปากขึ้น “ไหนว่าไม่มีคนไง?”
จางเย่กล่าวอย่างวิตก “ผมก็ไม่ได้คิดว่าจะเป็นงี้เหมือนกัน”
“หาทางออกซะ” เธอผลักปัญหาทุกอย่างไปให้จางเย่
ติ๊งต่อง
พร้อมเสียงเคาะประตู!
จางเย่มองไปที่ชุดของจางหย่วนฉี ใจร่ำร้องว่าพี่ชายคนนี้จะพูดอะไรดี! อย่างเช่น ไปอธิบายอะไรยังไง..อืม ถ้าส่วมชุดปกติก็คงพูดได้อยู่หรอก แต่นี่เล่นใส่ชุดคลุมอาบน้ำ! แถมผมเปียกๆ ก็มีผ้าเช็ดตัวเขาพันไว้อีก ถึงมีเป็นร้อยปากก็อธิบายได้ไม่หมดหรอก!
“เย่น้อย? ตื่นหรือยัง?” เสียงแม่ดังลอดประตูเข้ามา “ช่างเถอะ ฉันเปิดเองก็ได้”
จางเย่รู้ว่ายื้อเวลาต่อไปไม่ไหวแน่ เขารีบตะโกนออกไป “แม่ครับ เดี๋ยวผมไปเปิดประตูให้! กำลังไปแล้ว กำลังไป รอที่ประตูแป๊ปหนึ่ง!” อย่างน้อยก็พอยื้อได้อีกนิด
แม่รับคำ “เร็วหน่อย สวมเสื้อผ้าให้ดีๆ ด้วย”
จางเย่หันไปบอกจางหย่วนฉีให้เข้าไปในห้องนอนทันที “ไปหลบที่ห้องนอนผมก่อน ปิดประตูด้วย”
พี่สาวจางกล่าว “กระเป๋าฉัน”
“เดี๋ยวผมหยิบให้ เดี๋ยวผมหยิบให้” จางเย่ปรี่ไปที่ห้องน้ำแล้วโกยเครื่องสำอางของจางหย่วนฉีลงกระเป๋าอย่างรวดเร็ว ทันทีที่ถือกระเป๋าออกมาก็โยนไปที่ห้องของตัวเอง ก่อนจะรีบเก็บแก้วไวน์ขวดไวน์บนโต๊ะให้เรียบร้อย ตอนนี้เองที่เขาได้ยินเสียงกุญแจกำลังไขมาจากข้างนอก! ไม่แน่ว่าบางทีพ่อกับแม่อาจจะรอไม่ไหวจนไขกุญแจเปิดประตูเข้ามาเอง จางเย่ตระหนกจนขวัญหนีดีฝ่อรีบปรี่ไปปิดประตูห้องนอนทันที!
ก่อนประตูจะปิดลง พี่สาวจางไม่วายกระซิบว่า “เสื้อผ้าที่เปียกยังอยู่ในห้องน้ำ”
ประตูปิดสนิท
จางเย่รู้ดีว่าต่อให้ไวแค่ไหนไปเก็บตอนนี้ก็ไม่ทัน! ช่างเถอะ พ่อกับแม่คงไม่ใช้ห้องน้ำเร็วๆ นี้เหรอกมั้ง? ไม่ว่าอย่างไรก็ต้องหาทางเอาเสื้อผ้าออกมาให้ได้ ในเมื่อพ่อแม่เข้ามาในบ้านแล้ว ก็ต้องไปรับมือตรงนั้นก่อน รอมีโอกาสดีๆ เขาค่อยไปหยิบเสื้อผ้าของพี่สาวจางออกมา อืม เดี๋ยวไปบอกพ่อกับแม่ว่าอยากกินอาหารที่ทำยากๆ สักหน่อยแล้วกัน พ่อกับแม่จะได้ยุ่งวุ่นวายอยู่แต่ในครัว จากนั้นเขาค่อยปิดประตูห้องครัวแล้วรีบพาจางหย่วนฉีออกไปก็จบเรื่อง
ฟู้ววว
เข้าท่า ไม่น่ามีปัญหา
ในหัวจางเย่แล่นเร็วจี๋วางแผนไว้เสร็จสรรพ หลังจากมั่นใจว่าไม่มีข้อผิดพลาด ความวิตกกังวลค่อยคลี่คลายลงเล็กน้อย ชายหนุ่มเดินไปที่ประตูพร้อมยิ้มแย้มรับพ่อกับแม่กลับบ้าน
ยืดหยุ่นแผนตามสถานการณ์ ไม่ใช่เรื่องใหญ่อะไร พี่ชายรับมือได้อยู่น่า!
ประตุถูกเปิดออก
หลังจากนั้น จางเย่ก็ได้เห็นสิ่งที่ทำเอาอ้าปากตาค้าง!
พ่อเดินเข้ามาพร้อมถุงผักสองถุงใหญ่ “ตื่นหรือยังเนี่ย?”
ข้างหลัง แม่ยังไม่ได้เดินเข้ามา แต่ยืนกล่าวกับจางเย่ “ไม่ต้องนอนต่อแล้ว บ้านเรามีแขก ล้วนเป็นคนเก่าคนแก่คุ้นหน้าค่าตากัน พอดีไม่เจอกันนาน แม่เลยโทรเรียกมาเจอกัน” เธอหมุนตัวแล้วกล่าวว่า “ป้าชุย เข้ามาเร็วค่ะ เสี่ยวเหยียนด้วย ไม่ใช่ว่าเธอเรียนเอกโฆษณาเหรอ? เป็นเรื่องดีนะที่ได้มาคุยกับพี่จางเย่น่ะ”
ป้าชุยเดินเข้ามาพร้อมรอยยิ้ม “จางน้อย”
จางเย่ตกตะลึง “..คุณป้าชุย”
เสี่ยวเหยียนค้อมหัวอย่างอ่อนน้อม “พี่ชายจาง”
จางเย่ยังคงตกตะลึง “งะ..ไง”
ข้างหลังยังมีชายวัยกลางคนอีกคนเดินเข้ามาในบ้าน “จางน้อย! ฮ่าๆ ไม่เจอเธอแถวนี้มาครึ่งปีได้แฮะ น่าเศร้าจริงๆ ดูเธอตอนนี้สิ ได้เป็นดาราดังเชียวนะ!”
จางเย่ยังตกตะลึงอยู่เหมือนเดิม “......ลุงหู”
ข้างนอกยังมีผู้หญิงเดินตามเข้ามา “จางน้อย ยังจำฉันได้หรือเปล่า? ตอนเธอเรียนมัธยมฉันชอบแวะมาเล่นไพ่นกกระจอกที่นี่ไง”
จางเย่ยังตกตะลึงต่อไป “......น้าอวี๋”
จากนั้นข้างหลังเธอก็ตามมาด้วยชายวัยกลางคนอีกคน “ไง ไม่เจอกันสองปีแล้วนะ พี่ชายจาง พี่สาวเฉา ลูกพวกพี่นี่หล่อขึ้นเรื่อยๆ เลยนะ อืม อืม หน้าตาดีเหมือนพี่สาวเฉาเลย!”
จางเย่ “......ลุงอู๋”
แม่หัวเราะ “แน่นอน ลองหน้าตาคล้ายเหล่าจางสิ คงไม่มีใครมองแหง”
ประตูบ้านฝั่งตรงข้ามเปิดออก “อ้าว เหล่าเฉา เกิดอะไรขึ้นเหรอ?”
แม่ยิ้มแย้มทักทาย “พี่สาวหวาง ดีค่ะ พวกเราเพิ่งกลับจากไปซื้อของ แล้วไปเจอเพื่อนเก่าพอดี ยังคุยกันไม่เสร็จฝนก็ตกลงมาซะก่อน ทำเอาตลาดวุ่นไปหมด ก็เลยชวนทุกคนมาคุยกันต่อที่บ้านน่ะ พี่ชายหวางไม่อยู่บ้านเหรอ?”
พี่สาวหวางยิ้ม “อยู่บ้านๆ”
แม่เริ่มเชื้อเชิญพวกเขา “งั้นมาด้วยกันสิ มาที่บ้านฉัน พอกลางวันค่อยทำอะไรกินกันสักหน่อย ไหนๆ ก็เป็นเพื่อนบ้านกัน รู้จักกันหมดอยู่แล้ว ไม่ใช่คนอื่นคนไกล”
ป้าชุยก็รู้จักเธอเช่นกัน “เสี่ยวหวาง มาเถอะ”
พี่สาวหวางหัวเราะฮิๆ “โอเคค่ะ เดี๋ยวขอไปเรียกสามีก่อนนะคะ”
ตอนนั้นเองที่มีขีดสีดำทมิฬปรากฏขึ้นเต็มหน้าผากจางเย่ไปหมด ชายหนุ่มได้แต่มองพวกเขาอย่างทึ่มทื่อ!
ทันใดนั้นประตูบ้านใกล้เรือนเคียงก็เปิดออก มีชายวัยหกสิบเจ็ดสิบปีเดินออกมาพร้อมกับไม้เท้า “เสี่ยวเฉา จะเลี้ยงอาหารเหรอ?”
แม่หัวเราะ “ปู่หลิว ฉันกำลังเดินไปชวนคุณอยู่พอดี ใช่ค่ะ จะเลี้ยงอาหาร ดังนั้นจะไม่มีคุณได้ไง มาเร็วค่ะ มาคุยกันในบ้านดีกว่า”
ชัดเจนว่าคุณปู่ไม่มัวเกรงใจ เป็นเพื่อนบ้านกันมาหลายสิบปีขนาดนี้ ความสัมพันธ์ยาวนานขนาดนี้ ไม่จำเป็นต้องทำท่าเกรงใจกันอีก “ดีเลย การเคารพเทียบไม่ได้กับทำตามคำสั่ง อ่อใช่ หมาของลูกชายฉันอยู่ที่บ้านน่ะ”
แม่ “ฮวาฮวาเหรอ? คุณเอาเธอมาที่บ้านฉันด้วยก็ได้นะ เมื่อวานยังมีเนื้อเหลืออยู่ เดี๋ยวฉันอุ่นให้ฮวาฮวากินหน่อย”
คุณปู่ตอบรับ “งั้นก็ดีเลย งานเบาลงเยอะเชียว”
พ่อเรียก “เข้าบ้านมาเร็วครับ นั่งๆ เดี๋ยวฉันไปหาเก้าอี้ให้”
แม่ “เอาชาไหม?”
“น้ำเปล่าก็พอ”
“ฮ่าๆ มีชาเชียวไหม?”
“ขอชาเชียวด้วยคน”
“ขอน้ำอัดลมด้วยครับ!”
กลายเป็นว่ากลุ่มเพื่อนบ้านเก่าแก่ล้วนมารวมตัวที่บ้านของจางเย่!
รวมกันทั้งหมดสิบสองคน!
เหอๆ.. บวกกับหมาอีกตัว!
ตอนนี้บรรยากาศคึกคักกันสุดๆ ห้องขนาดเจ็ดสิบแปดสิบตารางเมตรเต็มไปด้วยผู้คน ต่างพูดกันโหวกเหวก เจี๊ยวจ๊าวยิ่งกว่าตลาดสดซะอีก!
จางเย่มองสถานการณ์นี้ด้วยสายตาว่างเปล่าราวปลาตาย กระเพาะรู้สึกวูบวาบไปหมด อยากจะกระอักเลือดให้ไกลสักสามจั้ง![1] แล้วก็หวังว่าตัวเองจะเป็นลมไปซะ! เช่นนี้เองสินะ พ่อกับแม่ถึงเคาะประตูทั้งๆ ที่มีกุญแจ ไม่ใช่เพราะถือของเยอะหรอก แต่เป็นเพราะกลัวว่าจางเย่จะแต่งตัวไม่เรียบร้อยหรืออยู่ในห้องน้ำต่างหาก กลัวจะทำให้แขกเห็นอะไรที่ไม่ควรเข้าจึงเคาะประตูเพื่อเตือนจางเย่ก่อน!
ใจเย็นไว้!
จางเย่ เอ็*ต้องใจเย็นๆ นะเว้ย!
ก็แค่.. ก็แค่มีคนเยอะกว่าที่คาดไว้เท่านั้นเอง ไม่เห็นมีปัญหาอะไรเลย แค่ต้องทำตามแผนที่วางไว้ว่าหิวข้าว! จากนั้นเรียกให้พ่อกับแม่ไปทำอาหารที่ห้องครัว เสร็จแล้วก็ไปห้องรับแขกเชิญพวกเขาบางคนให้ไปคุยกันในห้องของพ่อกับแม่ ก่อนกลับมาเชิญแขกที่เหลือไปยืนชมวิวตรงหน้าต่าง แล้วก็ทำให้มั่นใจว่าพวกเขาจะไม่หันกลับมา อ่า.. ใช่แล้ว มีสุนัขอีกตัวหนึ่งนี่หว่า ต้องจัดการด้วย บางทีน่าจะใส่ยานอนหลับในอาหาร แล้วก็....... แล้วก็......
แล้วก็อะไรต่อฟร่ะ!
ใจเย็นน้องสาวเอ็*สิโว้ย!
แผนบ้าบอคอแตกอะไรก็ไม่รอดทั้งนั้นแหละ!
คนเยอะขนาดนี้ สายตาจับจ้องมากขนาดนี้ ต่อให้ยัดจางหย่วนฉีลงกระเป๋ากางเกง ก็แอบเอาเธอออกไปไม่ได้!
นี่พวกคุณมาทำอะไรที่นี่เนี่ยยย?
วันนี้มันวันพิเศษอะไรเรอะ? ทำไมต้องแห่มากันหมดวันนี้ด้วย?
พวกคุณแม่*จะมาทัวร์บ้านผมเรอะ! ตั้งใจกันมาสินะ!?


======================


[1] จั้ง (丈) 1 จั้ง = 3.3 เมตร


*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./86.md)