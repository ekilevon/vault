##บทที่ 531 : ประชาชนทั้งประเทศต้องตาค้างอีกแล้ว!
สถานีโทรทัศน์นครหลวง


ที่ทำงานเก่าของจางเย่ BTV-วรรณศิลป์


"พี่หู! พี่หู!" ต้าเฟยวิ่งมาพร้อมกับหนังสือพิมพ์ในมือ


หัวหน้าหน่วยงานอย่างหูเฟยเห็นดังนั้นก็ถาม "ทำไม? มีเรื่องอะไรเหรอ?"


เสี่ยวหลวี่ โหวเกอ โหวตี้ก็อยู่ที่ออฟฟิศ ต่างหันมามองหน้ากันด้วยความงุนงง แหกปากดังขนาดนี้ มีน้ำท่วมแผ่นดินไหวหรือยังไงกัน?


ต้าเฟยเปิดหนังสือพิมพ์นครหลวงภาคบ่ายประจำวันนี้ด้วยสีหน้าตกตะลึง ชี้ไปที่พาดหัวข่าวด้านหน้ากล่าว "ดูสิ อาจารย์จางก่อเรื่องใหญ่อีกแล้ว!"


"เรื่องใหญ่อะไร?"


"เขาไปหาเรื่องใครอีกล่ะ?"


ทุกคนนั่งรุมล้อมดูด้วยกัน ไม่สนใจภาพลักษณ์อะไร เสี่ยวหลวี่สูดลมหายใจลึก ขณะที่หูเฟยกับคนอื่นๆ มองตากันด้วยความงุนงง!


"หือ?"


"ข้อความคาดการณ์ของเดล?"




……




เป่ยต้า


วันนี้ คณาอาจารย์หนุ่มสาวในเป่ยต้าจัดงานเลี้ยง อาจารย์มากันทุกภาควิชา กำลังนั่งอยู่ในร้านอาหารรอข้าว ทุกคนคุยกันไปพลางๆ ขณะรออาหารมาเสิร์ฟ โทรทัศน์ที่เปิดเอาไว้เป็นช่องข่าวของ CCTV ทว่าปิดเสียง ซึ่งไม่มีใครสนใจอะไร


"อาจารย์ซู ภาควิชาพวกคุณในเทอมหน้านี่ จางเย่จะได้มาสอนอีกไหม?" อาจารย์ชายวัยสามสิบกว่าถามอย่างสงสัย


"ทำไมจะไม่สอนล่ะคะ?" ซูน่าถามกลับ


อาจารย์หญิงอีกคน "ก็ตอนนี้ทาง SARFT แบนเขาไม่ใช่หรือ? โดนแบนแบบนี้ จะไม่มีผลต่อภาพลักษณ์ระหว่างสอนของเขาหรือ?"


ซูน่าเริ่มไม่แน่ใจ "SARFT ก็ส่วน SARFT เป่ยต้าก็ส่วนเป่ยต้าสิ ไม่ได้เกี่ยวอะไรกันนี่คะ เรื่องอาจารย์จะสอนไม่สอน เป่ยต้าคงไม่สั่งระงับเพราะเรื่องนี้ใช่ไหมล่ะคะ? ก็คงแบบนี้แหละ อีกอย่างพวกนักศึกษาเองก็คงไม่ยอมหรอกค่ะ" ขณะพูด ซูน่าก็ดื่มน้ำอึกหนึ่ง ก่อนจะหันหน้าไปแวบหนึ่ง หลังจากนั้นขณะหันกลับมา แววตาเธอพลันฉายแววตื่นตะลึง รีบหันหลังขวับกลับไปดูอีกครั้ง ปากก็ร้องตะโกน "เปิดเสียงโทรทัศน์ขึ้นอีกสิคะ!"


"หา?"


"ทำไม?"


ทุกคนตกใจ


ซูน่าย้ำเร่ง "เปิดเสียงทีวีค่ะ!"


อาจารย์ชายที่อยู่ใกล้กับโทรทัศน์ที่สุดฟังซูน่าแล้วหันกลับไปกดเปิดเสียงเร่งขึ้น จึงได้ยิน CCTV กำลังรายงานข่าว พวกเขาพลันต้องชะงักค้างไปเช่นกัน!


"....โอลิมปิกคณิตศาสตร์นานาชาติซึ่งจัดขึ้นที่พระราชวังฤดูร้อนวันนี้ มีรายงานมาว่าจางเย่ทำการพิสูจน์ข้อความคาดการณ์ของเดลได้เป็นที่เรียบร้อย บัณฑิตว่านแห่งสมาพันธ์วิทยาศาสตร์แห่งชาติทำการจัดตั้งหน่วยงานพิสูจน์ยืนยัน โดยส่งคำเชิญต่อเหล่านักคณิตศาสตร์ทั่วโลก"


ชั่วขณะนั้น ทุกคนตกอยู่ในความเงียบงัน!


ก่อนที่จะระเบิดเสียงฮือฮา!


"หา?"


"เชี่*!"


"อะไรนะ?"


ถึงกับมีอาจารย์บางท่านของเป่ยต้างงงันไปเลย คิดไม่ออกว่าเกิดเรื่องอะไรขึ้น เพราะพวกเขาคิดอย่างไรก็ไม่เข้าใจ ดาราในวงการบันเทิง ซึ่งเป็นอาจารย์พิเศษที่ถูกเชิญมาสอนภาษาจีนในเป่ยต้าคนหนึ่ง ทำไมแม่*ถึงได้มีส่วนเกี่ยวข้องกับปัญหาที่ยากที่สุดปัญหาหนึ่งในวงการคณิตศาสตร์ได้ล่ะ!




……




วันนี้ ในวงการเซี่ยงเซิงเองก็มีงานเลี้ยงเช่นกัน


คนริเริ่มคือถังต้าจาง เขาเชิญทั้งหน้าใหม่และผู้อาวุโสในวงการเซี่ยงเซิงมาด้วย เพราะตัวเขาถือว่าเป็นมือหนึ่งมือสองในวงการ ทั้งยังมีชื่อเสียงมีหน้ามีตา ทุกคนจึงให้เกียรติเขา


ทั้งหมดกินดื่มกันอย่างมีความสุข


"มา"


"ดื่มๆ"


"ไอ้จางเย่นั่นตอนนี้เป็นยังไงบ้างนะ?"


"หมอนั่นเหรอ นั่งว่างอยู่บ้านมั้ง คราวนี้ระหว่างการแข่งด่าคนหาเรื่องคนเขาไปทั่ว ชื่อเสียงป่นปี้ คงสร้างเรื่องอะไรต่อไม่ได้หรอก"


"เหอๆ ก็ทำตัวเองก็รับกรรมไปล่ะนะ"


"ไอ้คนแซ่จางนี่มันน่ารังเกียจจริงๆ แข่งเซี่ยงเซิงกันดีๆ แท้ๆ เหล่าถังเป็นกรรมการ ยังไม่ทันจะได้ออกทีวีก็โดนสั่งระงับ! นี่มันเรื่องบ้าอะไรกัน!"


"ช่างเถอะ อย่าพูดเรื่องนี้เลย"


"ใช่ ช่างมันๆ ดื่มๆ กินข้าวๆ"


ถังต้าจางไม่พูดอะไร เห็นได้ชัดว่าไม่อยากจะพูดถึงจางเย่อีก


ก๊อกๆ ประตูห้องถูกคนผลักเข้ามา เป็นนักแสดงหนุ่มคนหนึ่งที่ทำตัวลีบ ในมือถือหนังสือพิมพ์ฉบับหนึ่ง "ขอโทษที่มาสายครับๆ รถติด"


นักแสดงอาวุโสท่านหนึ่งปรายตามองเขา "เสี่ยวซุนเอ๊ย ไม่ได้ว่าอะไรเธอหรอกนะ แต่นี่ตั้งหลายรอบแล้ว เธอรถติดทุกทีน่ะหรือ?" เขามองของในมืออีกฝ่าย "แถมมีเวลาไปซื้อหนังสือพิมพ์ด้วย?"


ชายหนุ่มคนนั้นกระอักกระอ่วนเล็กน้อย "หนังสือพิมพ์ฉบับนี้ ... เอ่อ ผมเดินๆ อยู่แล้วเห็น พาดหัวข่าวมันน่าตกใจเกินไปเลยซื้อมาน่ะครับ"


นักแสดงอาวุโสคนนั้นหัวเราะ "งั้นให้ฉันดูหน่อยสิ พาดหัวข่าวแบบไหนกันที่สำคัญกว่างานเลี้ยงนี่อีก" พูดจบเขาก็รับหนังสือพิมพ์มาเปิดกางลงบนโต๊ะ


พาดหัวข่าวฟาดเปรี้ยงเข้าเต็มหน้า!


--- จางเย่ทลายข้อจำกัด! ไขปริศนาข้อความคาดการณ์ระดับโลก!


นักแสดงเซี่ยงเซิงอาวุโสคนนั้นตาถลน!


ถังต้าจางกับคนที่มุงอยู่พลันตะลึงงัน!


ข้อความคาดการณ์ทางคณิตศาสตร์? หมอนี่ไขข้อคาดการณ์แบบนี้ได้? เชี่*! หมอนี่มันจะเกินไปรึเปล่า! เพิ่งรังควาญพวกเราเสร็จไม่ใช่รึ? พวกถังต้าจางยังคิดอยู่เลยว่าหมอนี่คงไม่โผล่หัวออกมาอีกแล้ว โดนแบนจนไม่เหลืออะไรขนาดนี้ แต่นี่เพิ่งผ่านไปแค่วันเดียว! เพิ่งจะกระพริบตาไปแวบเดียว! ไอ้หมอนี่ก็โผล่หัวที่วงการคณิตศาสตร์ไปกวนน้ำที่นั่นจนเละอีก!


ได้ลงข่าว?


แถมขึ้นพาดหัวหน้าหนึ่ง?




……




ภาพเช่นเดียวกันนี้ปรากฏอยู่ทั่วประเทศ!


โดยเฉพาะที่บ้านของพ่อแม่จางเย่ยิ่งคึกครื้นกว่าที่ไหนๆ!


แม่ตื่นขึ้นมาตอนเช้า ใช้เวลาอยู่ครู่หนึ่ง มัวแต่ลองหาทางติดตามความเคลื่อนไหวของลูกชาย พอตกบ่ายก็นอนกลางวันกับสามี วันว่างมีไม่ง่าย อย่างไรก็ควรได้พัก


จากนั้นไม่ทราบผ่านไปนานเท่าไร ได้ยินเสียงคนกดกริ่งประตู


"ใครน่ะ?" แม่ชะเง้อมอง


พ่อที่ตื่นแล้วเปรยถาม "เย่น้อยกลับบ้านเหรอ?"


แม่ลุกขึ้นนสวมเสื้อผ้า อ้าปากหาวหวอด "ฉันไปดูหน่อยนะ"


กริ๊ง กริ๊ง เสียงกริ่งประตูดังขึ้นซ้ำๆ จากการกดถี่ๆ


แม่เดินพลางตะโกนไปด้วย "เร่งอะไร รีบทำไมนัก! รอก่อนๆ มาแล้วๆ" พอไปถึงประตูก็เปิด "ใครน่ะ?"


ข้างนอก มีคนยืนออกันอยู่สิบกว่าคน ล้วนแต่เป็นนักข่าวที่ไม่ทราบว่าไปหาที่อยู่บ้านพ่อกับแม่จางเย่ได้อย่างไร มากันพร้อมพรัก!


"คุณน้า!"


"สวัสดีครับคุณน้า!"


"นี่บ้านอาจารย์จางเย่หรือเปล่าครับ?"


แม่ตัวสั่น เห็นว่าคนทั้งสิบกว่าคนนั้นถือของมา เธอไม่ทันมองให้ดีก็คิดว่าจะมีคนมาปล้นบ้าน รีบวิ่งกลับเข้าไปในห้องตะโกนลั่นแปดหลอด "ตาแก่!"


พ่อได้ยินดังนั้นก็รีบออกมา ตรงเข้าไปในครัว กลับออกมาพร้อมมีดหั่นผัก!


คนที่อยู่หน้าสุดรีบออกมาบอก "คุณน้าคุณอาทั้งสอง ผมมาจากสถานีโทรทัศน์นครหลวง เป็นเพื่อนร่วมงานเก่าของอาจารย์จางเย่ ตอนประชุมกันครั้งก่อนก็เคยเจอหน้าอาจารย์จางอยู่ด้วย!"


"ผมเป็นนักข่าวจากหนังสือพิมพ์หัวตงครับ!"


"พวกเรามาจากสำนักข่าวออนไลน์รายสัปดาห์!"


"คุณน้า ให้พวกเราสัมภาษณ์หน่อยได้ไหมครับ!"


พ่อกับแม่เพิ่งได้เห็นว่าในมือของพวกเขานั้นคือไมโครโฟน เครื่องบันทกเสียง และกล้องวิดีโอ จึงได้ระบายลมหายใจเฮือก ทว่าพวกเขาต้องงงงันหนักกว่าเดิมอีก "สัมภาษณ์อะไรน่ะ? ลูกฉันไม่ใช่เป็นนักแสดงที่ถูกแบนหรอกหรือ? ไหนว่ามีความประพฤติไม่เหมาะสมไง?"


นักข่าวหญิงคนหนึ่งรีบทัก "คุณยังไม่ทราบเหรอคะ?"


แม่มึนงง "รู้อะไร?"


นักข่าวชายวัยกลางคนคนหนึ่งรีบบอก "เมื่อสองชั่วโมงก่อน อาจารย์จางไขปัญหาข้อความคาดการณ์ทางคณิตศาสตร์ระดับโลกได้ พวกเรารายงานข่าวไปทาง CCTV 1 แล้วด้วย!"


พ่อก็งงเช่นกัน "อะไรคาดการณ์นะ?"


นักข่าว "ข้อความคาดการณ์ระดับโลก!"


แม่ฟังแล้วยังคงไม่เข้าใจ "เธอพูดอีกรอบสิ?"


"คือ.....ข้อ ความ คาด การณ์ ระ ดับ โลก" เขาเน้นย้ำออกมาทีละคำ "ชื่อว่าข้อความคาดการณ์ของเดล หลังพิสูจน์เรียบร้อย คงกลายป็นทฤษฎีบทของเดลหรือทฤษฎีบทของจางเย่น่ะครับ!"


พ่องุนงงจนไม่อาจจะงุนงงได้อีก เขาเป็นพ่อที่รู้จักลูกชายดี ลูกชายมีความสามารถแค่ไหน คนอื่นไม่รู้หรอก แต่พวกเขาสองคนที่เป็นพ่อแม่มีหรือจะไม่รู้ เขาโบกมือปฏิเสธทั้งที่แปลกใจไม่หาย "พวกคุณมาผิดที่หรือเปล่า? ลูกผมน่ะเป็นนักเรียนสายศิลป์ ตอนเรียนมัธยมยังสอบตกวิชาเลขด้วยซ้ำ อย่าว่าแต่ข้อความอะไรระดับโลกนั่นเลย ให้เขาบวกลบคูณหารเลขตอนนี้ ไม่แน่ว่าจะทำถูกด้วยเสียซ้ำ"


"จริงๆ นะครับ!"


"พวกเราจะหลอกคุณทำไม!"


"อาจารย์จางทำการพิสูจน์ปัญหาที่ไม่มีคนแก้ได้มาหลายสิบปีออกมาคนเดียว! นับเป็นเกียรติยศของชาติเชียวนะครับ!"


"ใช่ครับ ไม่เชื่อคุณลองเปิดทีวีเปิดเน็ตได้เลย ตอนนี้เป็นกระแสไปทั้งประเทศ แต่ที่คุณบอกว่าตอนสมัยเรียนอาจารย์จางเย่ได้เกรดไม่ดี? เรื่องนี้คุณเล่าให้พวกเราฟังมากกว่านี้ได้ไหมครับ? พวกเราสนใจมากๆ อยากจะทำสกู๊ปพิเศษเรื่องนี้!"


"ตอนเด็กๆ จางเย่ไม่เก่งเลข?"


"เขาไม่ได้มีพรสวรรค์ด้านนี้?"


"อย่างนั้นทำไมเขาถึงไขปริศนาชิ้นนี้ได้ล่ะ?"


เหล่านักข่าวสนใจเรื่องนี้อย่างเห็นได้ชัด มีทั้งคนบันทึก มีทั้งคนเก็บภาพ


บรรดาเพื่อนบ้านโดยรอบได้ยินเสียงดัง ต่างก็เปิดประตูกันออกมาดู มุงกันเข้ามาด้วย เอ๋? ลูกบ้านจางก่อเรื่องอะไรอีกแล้ว?


พ่อกล่าวอย่างจริงจัง "ผมเองก็งงนะเนี่ย ถึงได้ถามพวกคุณไงว่าจริงหรือเปล่า"


แม่กลับห้ามเขาเอาไว้ กระแอมเบาๆ "ให้ฉันบอกเถอะ"


"เอ้อ เธอบอกกับพวกนักข่าวสิ" พ่ออดคิดทบทวนหลายตลบไม่ได้ "เกรดลูกตอนเรียนที่โรงเรียน ห่วยแตกตลอดไม่ใช่เหรอ?"


แม่พยักหน้า มองนักข่าว มองไปยังเหล่าเพื่อนบ้านรอบทิศทาง "วิชาเลขน่ะ เย่น้อยได้เกรดไม่ดีมาโดยตลอด"


พ่อพูดเสริม "เห็นไหมล่ะ ต้องมีอะไรผิดพลาดแน่ๆ"


แต่สุดท้ายแม่กลับลำโค้งใหญ่ซะงั้น "ทำไมถึงไม่ดี? ฮ่าๆ ก็เพราะว่า...แม่ให้เขาเก็บตัวไงล่ะ!"


พ่องงเป็นไก่ตาแตก!


แม่กลับโม้เสียใหญ่โต ยืดตัวขึ้นยืนตรง กล่าวว่า "ฉันน่ะ ตั้งแต่ลูกเล็กๆ ก็สอนตลอดว่าเขาต้องถ่อมตน หมั่นเก็บตัวเข้าไว้ อย่าได้ทำตัวโดดเด่น ไม่อย่างนั้นจะมีปัญหาตามมาไม่หยุดหย่อน ลูกฉันก็แสนจะกตัญญู เชื่อฟังฉันมาโดยตลอด ดังนั้นตอนทำข้อสอบจึงแกล้งทำให้คะแนนไม่ค่อยดี บางทีก็จงใจสอบตก กลัวว่าถ้าเกิดมีพรสวรรค์แบบนี้ จะเข้ากับเพื่อนไม่ได้อีก จะไม่ได้อยู่เหมือนคนธรรมดาต่อไป ความจริงแล้วพรสวรรค์ของเย่น้อยโผล่ออกมาตั้งแต่ตอนเขาอายุไม่กี่เดือน เรื่องนี้คงได้มาจากฉันนี่แหละ เย่น้อยตอนนั้นก็พิสูจน์ข้อ...ข้ออะไรสักอย่าง ความจริงฉันเองก็ไม่ประหลาดใจหรอก ถ้าเกิดฉันไม่บอกให้ลูกเก็บเนื้อเก็บตัวบ้าง ฉันว่าตอนเย่น้อยอยู่ ม.ปลายก็คงพิสูจน์ไอ้ข้อความคาดการณ์ของเดลนี่ได้แล้วล่ะ!"


พ่อ "..."


เหล่าเพื่อนบ้าน "..."


เพื่อนบ้านเก่าแก่ทั้งหลายต่างก็ได้เห็นจางเย่ตั้งแต่เล็กจนโต เด็กบ้านไหนเป็นอย่างไร พวกเขาล้วนทราบแก่ใจ แต่ไม่เคยได้ยินว่าลูกบ้านสกุลจางมีความสามารถเช่นนี้ เรื่องนี้..น่าตกใจเกินไปแล้ว


เหล่านักข่าวได้แต่หัวเราะจืดเจื่อน โดนแม่ของจางเย่พูดจนมึนงงหมดแล้วเนี่ย!




*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./32.md)