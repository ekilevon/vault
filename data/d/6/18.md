##บทที่ 518 : ไม่กลัวเรื่องใหญ่!
บนอินเทอร์เน็ต


วันนี้ค่อนข้างสงบ เวยป๋อล้วนมีแต่เรื่องรักใคร่ ส่วนบนเทียปาก็กำลังเฉลิมฉลองวันวาเลนไทน์กันคึกคัก ในกระดานสนทนาทั้งหลายมีแต่ความสุขสดชื่น อาจเพราะก่อนหน้านี้บนอินเทอร์เน็ตมีเรื่องมากมายเกินไป ปัญหาวุ่นวาย ออกศึกไม่หยุดหย่อน ทุกสิ่งจึงพลิกกลับ พอวันนี้บนอินเทอร์เน็ตสงบสุขขึ้นมา ฝูงชนก็พลอยชื่นมื่นกลมเกลียว


ทว่า ความเงียบสงบคงอยู่เพียงครู่เดียว


ตอนสิบโมงกว่า ในเวยป๋อดันมีคนออกมาโวยวายจนได้!


"ข่าวด่วนสดๆ! ถ่ายทอดสดจากเหตุการณ์จริง! จางเย่ปรากฏตัวที่การแข่งขันโอลิมปิกคณิตศาสตร์ระดับเยาวชนในพระราชวังฤดูร้อนของเมืองหลวง! ด่าวงการคณิตศาสตร์! ตอนนี้วุ่นวายใหญ่โตแล้ว! หน้างานแทบจะไม่กล้ามองกันตรงๆ!"


"หือ?"


"งงอ่ะ"


"จริงหรือล้อเล่นหว่า?"


"หือ? อาจารย์จางก่อเรื่องอีกแล้ว?"


"ถล่มแม่*มันสิบแปดตลบ! ฉันก็นึกว่าจางเย่อยู่บ้านเขียน ‘บันทึกอู้คง’ ซะอีก กำลังรออ่านต่ออยู่เนี่ย ทำไมถึงได้ไปก่อเรื่องกับวงการคณิตศาสตร์แล้วล่ะ?"


"เฮ้ย ขำเยี่ยวเล็ดเลย!"


"รีบบอกมาเร็ว! สรุปแล้วยังไงกัน?"


ชาวเน็ตส่งภาพเหตุการณ์ พร้อมใช้อักษรบรรยายถึงสถานการณ์ปัจจุบันกับต้นเหตุแห่งความขัดแย้ง จากนั้นมีผู้ชมที่มีความรู้ภาษาจีนไม่เลวถอดความเรียงของจางเย่ออกมาเป็นคำ บางทีตอนจางเย่กำลังท่องนั้นคงมีคนทันบันทึกเอาไว้ อีกทั้งบทความนี้ไม่ได้ซับซ้อนอะไร สามารถเข้าใจได้ง่าย ‘ว่าด้วยอาชา’ บทนึ้จึงโด่งดังไปทั่วอินเทอร์เน็ต!


โลกใบนี้เองก็มีนิทานและสำนวนเรื่องป๋อเล่อกับอาชาพันลี้ ทว่าก็มีเพียงเท่านี้ แต่ ‘ว่าด้วยอาชา’ ของหานอวี้ไม่มีอยู่ ดังนั้นบทความที่เต็มไปด้วยภูมิปัญญา ปรัชญา และสัจธรรมบทนี้ จึงได้ก่อความวุ่นวายครั้งใหญ่ในเวยป๋ออีกครั้ง!


หลายคนที่ได้เห็นต่างต้องตะลึงกันสุดขีด!


"เรียงความที่ดี!"


"คลาสสิก!"


"แต่ละคำล้วนมีค่า! เจ๋งสุดๆ!"


"พรืด! ด้วยความสามารถเชิงภาษาของอาจารย์จางแม่*ไม่ควรเอามาใช้ในเรื่องนี้เลย! พรสวรรค์ของเขาถ้าเกิดใช้เพื่อสังคม นับว่าเป็นบุญคุณต่อประเทศนี้อย่างใหญ่หลวง แต่ว่าตัวหนังสือสะเทือนฟ้าสะท้านดินเต็มท้องของจางเย่ ดันเอามาใช้ด่าคนเท่านั้นเนี่ยดิ! ฮ่าๆๆ! ช่วงหลายวันมานี้ ตอนแรกเขายังเปิดศึกสะท้านฟ้ากับวงการเซี่ยงเซิงอยู่เลย ด่าจบไปรอบหนึ่งก็ออกมาด่าวงการคณิตศาสตร์ต่อ?"


"จางเย่ตั้งแต่เปิดตัวมาก็ทำให้คนหัวเราะไม่ออกร้องไห้ไม่ได้ รบกับวงการสถานีวิทยุ สถานีโทรทัศน์ ต่อกรกับ SARFT เซี่ยงไฮ้ เปิดศึกกับวงการวรรณกรรม ยกทัพต่อยตีกับวงการเซี่ยงเซิง ไม่พอ ตอนนี้ก็เลยมาถึงวงการคณิตศาสตร์ด้วย อาจารย์จาง ผมขอร้องล่ะ หยุดสักวันไม่ได้เหรอ? สักวันเองนะ? ไปเขียน ‘บันทึกอู้คง’ ตอนใหม่ให้จบก่อนค่อยมาก่อเรื่องเถอะ พวกเรายังรอตอนจบอยู่นะ! ถ้าเกิดคุณไม่ทำออกมาให้ดี ยังจะฟันฝ่ากลับสู่ยอดสูงนั้นอีกได้ยังไง!"


"อาจารย์จางก่อเรื่อง ยังน่าดูกว่านิยายเขาอีก สนับสนุนจางเย่! ‘ว่าด้วยอาชา’ พูดได้สวย! พวกคนในวงการเลขคณิตรังแกเด็กๆ เกินไป!"


"อาจารย์จางชอบสอดมือเข้าเรื่องคนอื่นสุดๆ!"


"นั่นสิๆ แต่ว่านะ ฉันชอบอาจารย์จางที่ชอบสอดมือนี่แหละ!"


"น่าเสียดาย ความจริงไร้ม้าดี? หรือว่าที่แท้ไร้ผู้รู้อาชา -- ท่อนนี้สุดยอดเลย แต่ละคำแทงใจดำเป็นบ้า! อาจารย์จางเจ๋ง เด็กๆ ที่เข้าแข่งก็เจ๋ง!"


หัวข้อนี้กลายเป็นกระแสแล้ว!


มีคนเปิดโพลโหวตว่าป๋อเล่อสำคัญหรืออาชาพันลี้สำคัญกันแน่ด้วย!




……




พระราชวังฤดูร้อน


พื้นที่จัดการแข่งขัน


ภายใต้การชี้นำของบทความจางเย่ ผู้ชมรอบๆ ต่างก็ร่ำร้องดังลั่น เหล่านักคณิตศาสตร์ของชาติ เวลานี้สีหน้าล้วนไม่น่าดู!


จางเย่!


ไอ้หมอนี่มาทำบ้าอะไรวะ?


เหล่าชาวต่างชาติไม่รู้จักจางเย่ เพราะชื่อของเขายังไม่โด่งดังขนาดนั้น ดังนั้นเหล่านักคณิตศาสตร์และเยาวชนตัวแทน ไม่ว่าจะเป็นจากทีมอังกฤษหรือฝรั่งเศสจึงล้วนมีสีหน้างุนงง ตาจ้องมองชายหนุ่ม หูฟังล่ามข้างตัวบรรยายสถานการณ์ออกมา ส่วนเหล่านักคณิตศาสตร์ของจีน นอกจากคนที่ทำการศึกษาทั้งวันไม่ถามไถ่เรื่องราวทางโลกแล้ว คนอื่นๆ ล้วนรู้จักจางเย่ ไม่ต้องว่าอย่างอื่น โฆษณา ‘เบรนโกลด์’ นั้นพวกเขาเคยได้ยิน เสียงเพลงยังติดหูพวกเขาตั้งพักใหญ่ ปวดหัวไม่หาย พวกเขาทราบถึงคำวิจารณ์ที่คนอื่นๆ มีต่อจางเย่ด้วย แม้แต่เวลาไปกินข้าวกันยังมีเพื่อนต้องพูดถึงเขาขึ้นมา!


-- ตัววิเศษในวงการบันเทิง!


-- หนามตำตาในวงการศึกษา!


-- นักเลงแห่งบรรณพิภพ!


ชื่อเสียงของชายหนุ่มฉาวโฉ่ไกลถึงบ้านบรรพบุรุษ! ล่วงเกินคนมากเสียยิ่งกว่ามาก หลายองค์กรล้วนเคยโดนเขาด่ายับ เป็นคนที่ใครๆ ต่างบอกต้องจัดการ!


เมื่อก่อนไม่เคยพบไม่เคยสัมผัสกับเขา เหล่านักคณิตศาสตร์ยังเห็นว่าคำร่ำลือนั้นเกินจริง เห็นว่ามีคนอวดอ้างกันเกินไป พวกเขาคิดว่าคนหนึ่งคน EQ ต่อให้ต่ำแค่ไหนก็ไม่ต่ำถึงขั้นสอดจมูกแส่เรื่องคนอื่นด่าเขาไปทั่ว มีใครทำแบบนั้นกัน? แต่วันนี้เพิ่งจะได้เจอกับความบ้าของจางเย่แล้ว พวกเขาแทบจะมีเลือดออกทั้งทางตาหูจมูกปาก! คำร่ำลือเกินจริง? ผายลม! ไม่เกินจริงแม้แต่น้อย! ไม่ได้อวดอ้างเลยสักนิด พวกเขายังเห็นว่าคำร่ำลือเกี่ยวกับไอ้หมอนี่น่ะน้อยไปด้วยซ้ำ! น้อยเกินไปแล้ว!


หนามเรอะ?


นี่มันเม่นต่างหากเล่า! แถมยังมาถึงวงการคณิตศาสตร์เราละเนี่ย!


ซินหย่าหันขมับมองอู๋เจ๋อชิง จ้องเขม็งพลางกัดฟันกรอดๆ ยัยอู๋ พ่อแฟนหนุ่มของเธอนี่มันบ้าเกินไปแล้ว รีบพาไปเลยนะยะ!


อู๋เจ๋อชิงกลับมองไม่เห็น ยังคงวางท่าทีนิ่งเฉย


ขณะนั้นจางเย่เดินตรงเข้าไปในพื้นที่จัดงาน เข้าไปหาเหล่าเด็กๆ ที่เข้าแข่งขัน


เมื่อมีคำว่า ‘ฉันอยากเห็นว่าใครกล้า’ ของอู๋เจ๋อชิงเมื่อกี้นี้ เหล่า รปภ. ในสถานที่จัดงานได้แต่หันมองหน้ากันแล้วก็ไม่ขวางเขา อืม เหตุผลคือไม่กล้านี่แหละ ตอนงานรายการคืนส่งปี จางเย่ทำร้ายผู้คุมกันไปด้วยเรื่องของอีอันอ๊ก เหล่าทีมงามที่ดูแลพื้นที่นี้ล้วนรับรู้ ถ้าเกิดทำหมอนี่โกรธขึ้นมาล่ะก็ ไอ้นักเลงคนนี้ก็กล้าลงมือจริงๆ! ข้อนี้ยิ่งทำให้เห็นว่าชื่อเสียงจางเย่โด่งดังขึ้นทุกวันๆ เมื่อก่อนเขาเดินไปไหนไม่มีใครรู้จัก แต่ตอนนี้น่ะหรือ? ขอแค่เอาชื่อออกมาวาง ต้องมีคนสั่นสะท้านไม่น้อย!


หวงหลิงหลิงพอเห็นจางเย่ก็ตื่นเต้นจนเก็บอาการไว้ไม่อยู่


"พี่! อาจารย์จางล่ะ!" น้องชายของเธอหวงเหลยเหล่ยตื่นเต้นไม่หยุด แทบจะกระโดดโลดเต้น "จางเย่ที่เขียน ‘ผู้เยาว์ของชาติ’ นั่นไง!"


เด็กหนุ่มอีกคนข้างๆ แทบไม่อยากเชื่อ "อาจารย์จางเย่ ...ช่วยพูดแทนพวกเรา?"


เด็กหนุ่มอีกคนกระตุ้นหวงหลิงหลิง "กัปตัน ไม่ใช่ว่าคุณชอบอาจารย์จางมากเหรอ!"


หวงหลิงหลิงรู้จักจางเย่ด้วยบท ‘ผู้เยาว์ของชาติ’ เธอยังจำได้ถึงคืนนั้น ตอนที่ได้ยินคำว่า ‘ผู้เยาว์อันงดงามแห่งชนชาติข้า ยืนยงยิ่งฟ้า ชนชาติอันเข้มแข็งและเยาว์วัยแห่งข้า แผ่นดินไร้พรมแดน!’ หวงหลิงหลิงถึงกับตื่นเต้นจนนอนไม่หลับ รีบหางานชิ้นเก่าๆ ของจางเย่ทันที ไล่ดูทอล์คโชว์ของเขา ถึงขั้นฟังเซี่ยงเซิงทั้งสามบทของเขาไปด้วยเลย หวงหลิงหลิงถึงกับฟังซ้ำวนไปหลายรอบ ถึงจะมีคนด่าจางเย่มากมายขนาดนั้น หลายคนต่างด่าเซี่ยงเซิงและผลงานของเขาว่าหยาบคาย แต่ว่าหวงหลิงหลิงก็ยังคงชอบฟังชอบดูอยู่ดี!


การฝึกซ้อมทักษะคณิตศาสตร์ในครึ่งปีมานี้ลำบากยากเข็ญ เหน็ดเหนื่อยสุดแรงล้า ในเวลาพักที่หาได้ยากนั้น หวงหลิงหลิงเพียงเปิดโทรศัพท์มือถือฟังผลงานของจางเย่ โดนพ่อแม่พบสองครั้ง โดนอาจารย์เห็นครั้งหนึ่ง เธอล้วนถูกด่าเละ ทว่านับแต่เด็กจนโตเธอล้วนเชื่อฟังพ่อแม่ครูบาอาจารย์มาตลอด นี่จึงเป็นครั้งแรกที่เธอแสดงความดื้อดึง ปากตอบว่าได้ แต่พอกลางคืน ใต้ผ้าห่มนั้น เธอมักแอบใช้โทรศัพท์มือถือดูต่อไป นับวันยิ่งรู้สึกสนอกสนใจจางเย่สุดๆ เห็นจางเย่เข่นฆ่าสี่ทิศทาง เธอเองก็ยินดี เห็นจางเย่ถูกด่าเละเทะ เธอก็เศร้าใจ เพื่อนพี่น้องรอบตัวล้วนทราบ ว่าเธอเป็นแฟนคลับเดนตายของจางเย่ หวงหลิงหลิงไม่คิดเลยว่าวันนี้จะได้เจอจางเย่ตัวเป็นๆ!


ตัวคนเดินเข้ามาหา


จางเย่ยืนอยู่ตรงหน้าเธอแล้ว หยิบผ้าเช็ดหน้าออกมาจากกระเป๋าเสื้อ เขานั่งลงยองๆ ยื่นมือออกไปปาดเช็ดน้ำตาให้กับหวงหลิงหลิง


หวงหลิงหลิงมือไม้ปั่นป่วน "อา.. อาจารย์จาง!"


จางเย่คลี่ยิ้ม "ไม่ต้องร้องแล้ว เรื่องเล็กน้อยแค่นี้เอง"


"ขอบคุณค่ะ" หวงหลิงหลิงรีบใช้ผ้าเช็ดหน้าเช็ดน้ำตา "หนูชอบคุณมากๆ มาตลอดเลย ผลงานของคุณ หนะ หนู หนูตามอ่านหมดด้วย!" เธอขัดเขินซะจนพูดตะกุกตะกัก


จางเย่ยิ้มให้อีก "อย่างนั้นเหรอ?"


หวงเหลยเหล่ยรีบพูด "จริงๆ นะครับ พี่ผมชอบคุณมากเลย!"


หวงหลิงหลิงก็พยักหน้าสุดแรงเกิด


เป็นแฟนคลับตัวน้อยของลูกพี่คนนี้ด้วย? ช่างมีวิสัยทัศน์! เหอๆ จางเย่หัวเราะแล้วกล่าว "ฉันอยู่ตรงนี้ ไม่ต้องกลัวแล้วนะ!" ก่อนหันมองเหล่านักคณิตศาสตร์ที่ห่างไปไม่ไกล "ไม่ต้องสนใจพวกเขาหรอก หาว่าพวกเธอพรสวรรค์มีไม่พอ? อยากเสาะหาอาชาพันลี้? ก็ได้ แต่ก่อนอื่นตักน้ำชะโงกดูเงาตัวเองก่อนเถอะ! พวกเขาคือป๋อเล่อหรือเปล่า!"


จางเย่เป็นคนแบบนี้มาตลอด มีอะไรมักพูดอย่างนั้น อยากด่าก็ด่า ไม่สนใจว่าอีกฝ่ายเป็นใครมีพวกมากแค่ไหน ไม่สนใจว่ารอบๆ จะมีสื่อหรือไม่ เวลาทีี่เขาลงมือทำอะไรล้วนเป็นเช่นนี้ แม้จะมีหลายคนเกลียดเขาจนต้องขบฟันกรอด จางเย่ก็ยังคงยึดมั่นในแนวทางของตนเองต่อไป!


หานเหอเหนียนสบถ "ปากคุณน่ะพูดให้มันดีๆ หน่อย!"


ศาสตราจารย์ผู้เฒ่าซึ่งเป็นผู้มีอำนาจในวงการสีหน้าทะมึน "พวกเราสอนศิษย์ มีเรื่องของเธอตรงไหน? เธอก็แค่มาก่อเรื่องเพิ่มขึ้นเท่านั้น! ตอนนี้วุ่นวายใหญ่โต ไม่กลัวขายหน้าคนหรือไง!" เดิมพวกเด็กๆ ไม่ประมาณตนคิดแก้ปัญหาระดับโลก ต่อมาจางเย่ยังก่อเรื่องซ้ำ งานแข่งขันในวันนี้นับว่าวุ่นวายหนัก ถึงเวลาพอสื่อต่างประเทศรายงานข่าวไป พวกเขาคงต้องขายหน้าต่อคนทั่วโลก!


จางเย่ไม่ส่งเสียง เหล่าผู้ชมกลับไม่ยอม!


"บัดซบ!"


"อ้างอาวุโสอีกแล้ว!"


"พวกคุณสอนเด็กตรงไหนอะไรกัน! พวกคุณกำลังทำลายพวกเขาต่างหาก!"


"เด็กๆ ต้องการกำลังใจและการสนับสนุน พวกคุณสอนบ้าอะไรของพวกคุณกัน?"


"พวกคุณแค่ช่วยวุ่นวายชัดๆ! ขายหน้าประเทศเราจริงๆ!"


ถ้าวันนี้จางเย่ไม่ลุกขึ้นมา หากว่าวันนี้ไม่มี ‘ว่าด้วยอาชา’ บทนี้ เหล่าผู้ชมทั้งหลายรอบๆ คงไม่พูดอะไรมากความ โอกาสเช่นนี้ อย่างไรพวกเขาก็ไม่มีทางได้สอดปาก ยิ่งไม่อาจจะด่าใครได้ อย่างมากคงได้แค่เพียงไม่สบายใจ แต่วันนี้จางเย่ลุกขึ้นด่านำ เหล่าผู้ชมเองทราบว่าจางเย่เป็นแนวหน้า ต่างก็คึกคักเข้มแข็ง จากนั้นหลายหน้าหลายตา เธอคำฉันคำ อีกทั้งจางเย่เองในเมืองหลวงก็มีชื่อในการระดมกำลังทัพไม่น้อย!


เหล่าคณาจารย์โดนด่ากันจนหนำใจ


จางเย่ไม่ช่วยพวกเขา กลับมองหวงหลิงหลิงและพวกเด็กๆ "ฉันจะสอนอะไรพวกเธอให้นะ ถ้าเกิดมีคนรังแกพวกเธอ พวกเธอก็ถอยไปสักก้าวหนึ่ง"


หวงหลิงหลิงตั้งใจฟัง


เหล่าผู้ชมเงียบเสียงลง ฟังอย่างตั้งใจ


จางเย่กล่าวต่อ "ถ้ายังมีคนกล้ารังแกเธออีก เธอก็ถอยอีกก้าวหนึ่ง"


หวงหลิงหลิงกับพวกเด็กๆ พยักหน้า


ซินหย่าและหานเหอเหนียนและพวกมองเขาอย่างไม่เป็นมิตร


จางเย่กล่าวต่อ "ถ้ายังจะมีคนกล้ามารังแกเธออีก เธอก็ถอยไปเพิ่มอีกก้าว" หยุดไปครู่ ก่อนกล่าวว่า "แต่ว่า ถ้าเกิดหลังเธอเป็นกำแพง ไม่มีทางจะถอย แล้วพวกนั้นยังจะกล้ารังแกเธออีก จะทำยังไง?"


เด็กหนุ่มคนหนึ่งกล่าวอย่างงุนงง "ทำยังไงครับ?"


"ต่อยมันให้คว่ำ!" จางเย่พูดประโยคนี้ขึ้นมาในทันทีทันใด!


หวงหลิงหลิง “……”


ซินหย่า “……”


หานเหอเหนียน “……”


เหล่าผู้ชมทั้งหลายขำกันพรืด!


ในบรรดาอาจารย์ทั้งหลาย คนที่กล้าพูดเช่นนี้ เห็นจะมีแต่จางเย่คนเดียวเท่านั้น หมอนี่แต่ไหนแต่ไรไม่กลัวเรื่องใหญ่อะไร กลัวแต่เรื่องไม่ใหญ่พอเท่านั้น!










*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./19.md)