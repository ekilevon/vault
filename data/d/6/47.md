##บทที่ 547 : การอัพเกรดของแหวนเกม!
ดึกสงัด


ที่บ้านตากับยายของจางเย่


เวลาผ่านไปค่อนคืน ทุกคนหลับกันเกือบหมด ข้างนอกมีแมวสองตัวร้องหง่าวอยู่ในสวนดอกไม้ ฤดูติดสัดของแมว นับว่าเสียงดังอยู่บ้าง


"แม้ว!"


"หือ..."


จางเย่นอนไถหน้าจอโทรศัพท์มือถือดูเวยป๋ออยู่บนเตียง ผลคะแนนเพิ่งออกมาว่าเขาเป็นแชมป์โหวตดาราสุดชิงชัง เขายังคงนึกก่นด่าโวยวายไม่หยุด เหล่าชาวเน็ตในเวยป่อช่างโหดร้ายสิ้นดี แม้เขาจะไม่ใช่ดารายอดนิยม แต่ถึงกับโหวตว่าเป็นดาราสุดชิงชังนี่ก็เกินไปนะเฟ้ย!


เฮ้อ ช่างเถอะ


หากทุกคนชอบใจกันก็ดีล่ะ


สุดชิงชังก็ชิงชังไปสิ อย่างน้อยๆ เขาก็ได้แชมป์ไม่ใช่หรือไง? หากเป็นคนอื่น ต่อให้อยากได้แค่ไหนก็ไม่ได้ มองอีกแง่มุมหนึ่ง นี่คือเรื่องตรงกันข้ามอย่างหนึ่ง เหมือนดาราเล็กๆ ที่เอาแต่สร้างความเกลียดชัง หรือคนที่เอาแต่ทำตัวเป็นดาราใหญ่ทั้งที่มีทักษะการแสดงห่วยแตก ไม่ก็นักร้องที่แหกปากร้องเสียงหลง ถึงจะอยากได้ฉายานี้ ซึ่งพวกเขาไม่ได้มองว่ามันจะมีปัญหาตรงไหน อย่างไรก็ตาม คะแนนของเขาทำลายสถิติเก่าถึงสิบเท่าเชียวนะ จางเย่ช่างสมฉายาดาราสุดชิงชังโดยแท้ ขนาดเอาคะแนนโหวตของครั้งก่อนๆ มารวมกันยังไม่เท่าของเขาเพียงคนเดียว!


บอกว่าสุดชิงชัง แต่ความจริงถ้าสุดชิงชัง ผู้คนคงไม่สนใจคุณตั้งแต่แรกหรอก แล้วจะมาโหวตให้คุณได้อย่างไรล่ะจริงไหม? รางวัลนี้เป็นเหมือนกับรางวัลราสเบอร์รี่ทองคำ(Golden raspberry award) ในโลกของเขา การที่จางเย่ได้รางวัลนี้ไม่ได้แปลว่าเขาจะมีคนเกลียดมากจริงๆ สักหน่อย เพียงแต่ช่วยเพิ่มสีสันความขบขันให้วงการเท่านั้น ยิ่งไปกว่านั้นมันยังเพิ่มชื่อเสียงและเกียรติยศให้กับจางเย่อีกด้วย เทียบกับกรณีของคนทั่วไปในโหวตปกติ เขากลับได้ประโยชน์เชียวนะ นี่แหละข้อดีที่เขาพบ


จริงสิ


พูดถึงค่าชื่อเสียง เขาเพิ่งนึกขึ้นได้!


จางเย่มองแหวนเกมที่นิ้วก้อยมือซ้าย พลันนึกขึ้นได้ว่าไม่ได้เปิดดูมานานแล้วสิ ถ้าเขาจำไม่ผิด ครั้งสุดท้ายคือตอนอยู่ที่พระราชวังฤดูร้อน ระหว่างการแข่งขันโอลิมปิกส์คณิตศาสตร์ระดับโลก เพื่อควานหาข้อมูลเรื่องทฤษฎีบทของแฟร์มาต์ในความทรงจำ ซึ่งในโลกนี้มีชื่อว่าข้อความคาดการณ์ของเดล หลังจากเขาซื้อมาแล้ว ก็ไม่ได้มีเวลาดูค่าชื่อเสียงอะไรอีก แม้จะได้ใช้ไปตอนเขียน ‘บันทึกอู้คง’ แต่นั่นเป็นเรื่องก่อนการแก้ปริศนาโจทย์ จากนั้นก็มัวแต่วุ่นวายจนลืมไปเสียสนิท


นี่คือสมบัติชิ้นใหญ่แสนสำคัญของเขา!


จางเย่เบนความสนใจจากผลโพลของเวยป๋อมาไว้ที่แหวนเกมทันที ป่านนี้น่าจะได้ค่าชื่อเสียงมามากล่ะ ระยะนี้พอไม่ได้สุ่มลอตเตอรี่มานาน ทำเอาเขาตื่นเต้นขึ้นอีก ในเมื่อได้ปลดแบน ได้ทำงานอีกครั้ง เขาทราบดีว่าต้องการของบางอย่างมาช่วยสนับสนุนต่อไป แววตาของจางเย่ฉายแววกระตือรือร้นและมุ่งมั่น เมื่อเห็นว่าเข้าใกล้ทำเนียบระดับ B เต็มที


ความมั่นใจมาเต็มร้อย!


เปิดแหวน!


แวบ ภาพโฮโลแกรมปรากฏขึ้นมา!


หน้าจอเกมยังคงเหมือนเดิม เรียงลำดับเป็น :


【ไอเทม】


【ร้านค้า】


【ลอตเตอรี่】


กวาดตามาที่ 【ชื่อเสียง ---- สองร้อยยี่สิบสี่ล้านห้าแสนเจ็ดหมื่นสามพันจุด】


เนื่องจากผลงานทุกชิ้นยังคงมีคนที่เพิ่งจะได้รู้จัก ค่าชื่อเสียงเขาจึงเพิ่มขึ้นอย่างมั่นคง อย่างเช่น ‘บันทึกอู้คง’ อันดับรายการโหวตของเวยป๋อ บทความ ‘ว่าด้วยอาชา’ บทกวี ‘หนทางไร้ผู้จร’ และอื่นๆ อีกมากมาย


+3!


+2!


+11!


+8!


+6!


เพิ่มขึ้นต่อเนื่องไม่สิ้นสุด


ต่อให้เป็นช่วงที่ไม่มีผลงาน ก็เพียงเพิ่มช้าลงบ้างบางจังหวะ


จางเย่ไม่แปลกใจที่เขาได้ค่าชื่อเสียงมาสักสองร้อยล้านจุด แต่ก็อดตะลึงอยู่บ้างไม่ได้ เขารู้ว่าผลงานจาก ‘บันทึกอู้คง’ และงานเขียนอื่นๆ ไม่มีทางได้เป็นก้อนใหญ่ ที่ทำได้คือตอนที่เขาแก้ข้อความคาดการณ์ของเดลนั่นต่างหาก แม้คณิตศาสตร์จะไม่ใช่เรื่องที่ทุกคนสนใจ แต่จางเย่พิสูจน์หนึ่งในสิบโจทย์สุดหินระดับโลกได้ กลายเป็นว่าตอนนี้เขาคือนักคณิตศาตร์ที่เปล่งประกายที่สุดในวงการ แม้แต่คนที่ไม่รู้เรื่องนี้ ไม่เคยได้ยินเรื่องข้อความคาดการณ์นี้ ยังเข้าใจเลยว่าเรื่องนี้เป็นความสำเร็จระดับไหน ด้วยการยอมรับ ความตกตะลึง และเสียงชื่นชม ทั้งหมดล้วนกลายเป็นค่าชื่อเสียงในแหวนเกมของจางเย่ไปโดยปริยาย


ค่าชื่อเสียงสองร้อยกว่าล้านจุด!


นี่คือค่าชื่อเสียงที่มากสุดเท่าที่จางเย่เคยได้มาตั้งแต่มีแหวนเกมวงนี้ เปรียบกับก่อนหน้านี้ นับว่าต่างกันโดยสิ้นเชิง!


เยอะโคตร! โคตร!


เยอะจนไม่รู้เลยว่าจะเอาไปทำอะไร!


จางเย่ยิ้มยินดี พอเขาเปิดหน้าจอดูอีกครั้ง ปลายนิ้วสัมผัสโดนปุ่มๆ หนึ่งเข้า หลังจากแสดงหน้าจอเรียกการใช้งานเล็กๆ นั่น ก็มีหน้าต่างข้อความใหม่ปรากฏ


【ตรวจพบการอัพเดท】


อัพเดท?


ระบบนี้ยังมีการอัพเดทด้วย?


จางเย่ตะลึง ปราศจากปฏิกิริยาใดๆ


หน้าจอกระพริบวาบ ก่อนตามด้วยข้อความอธิบาย


【แพทช์โน้ต】: สามารถทำการอัพเกรดระบบได้ ค่าอัพเกรดใช้ค่าชื่อเสียงสองร้อยล้านจุด หลังการอัพเกรดจะเพิ่มเติมระบบลอตเตอรี่และของรางวัลพิเศษ


【ตกลง】 / 【ปฏิเสธ】


สุดท้ายมีทางเลือกสองทาง


จางเย่งุนงง อัพเดทระบบ? เพราะว่าเขาได้ค่าชื่อเสียงถึงสองร้อยล้านจุด หรือเป็นเพราะก่อนหน้านี้ไม่ได้เปิดแหวนเกมเลยถึงได้มีการอัพเดทนี้กันนะ? อีกอย่างการอัพเดทนี้มีราคาถึงสองร้อยล้านจุด? เชี่*เอ๊ย ลูกพี่ลำบากยากเย็นกว่าจะได้ชื่อเสียงมากขนาดนี้ กลับต้องจ่ายให้ระบบอัพเดท!? น่าโมโหฉิ*! สองร้อยล้านนับว่ามากแค่ไหนน่ะเรอะ? นี่คิดว่าเขาต้องสะสมมากี่รอบกัน? แค่อัพเดทเดียวก็ดูดคะแนนหายวับไปในคืนเดียว? ไหนจะเรื่องที่ว่าเพิ่มลอตเตอรี่นั่นคือยังไงกัน? ก็มีอยู่แล้วไม่ใช่เหรอ? แต่เอ๊ะ คิดไปคิดมา ทุกครั้งที่หมุนลอตเตอรี่ เขาก็ได้แต่หีบสมบัติ (เล็ก) หมดเลยนี่นา งั้นก็แปลว่ารางวัลนี้จะสูงกว่าหีบสมบัติ (เล็ก) น่ะสิ? แล้วรางวัลพิเศษล่ะ? คือพิเศษอะไร?


ข้อมูลน้อยเกินไป


ไม่มีอะไรช่วยเลือกตัดสินใจเลย


จางเย่ลังเลยิ่ง กัดฟัน สุดท้ายก็กดยกเลิกไปก่อน เขายังติดสินใจไม่ได้ หน้าต่างอัพเกรดระบบไม่ได้หายไปไหน เพียงย่อไปอยู่ตรงมุมขวาล่างสุดของหน้าจอหลัก กลายเป็นเครื่องหมาย 【 ! 】เท่านั้น จางเย่ลองกดเปิดอีกครั้ง หน้าต่างก็ขยายกลับมาใหม่ พอกดยกเลิก ก็ปิดกลับเป็นเหมือนเดิม


ไว้ค่อยคิดดูอีกทีดีกว่า


ขบคิดใคร่ครวญอีกครั้ง เห็นว่าจะสุ่มลอตเตอรี่ก่อนสักรอบสองรอบก็ไม่สาย มีค่าชื่อเสียงในมือมากขนาดนี้ โปรยเล่นสักหน่อยล่ะกัน จับความรู้สึกของคนรวยสักหน่อยเถอะ


เรื่องอัพเกรดระบบพักไว้ก่อน ขอลองเล่นลอตเตอรี่ก่อนแล้วกัน!


เห็นค่าชื่อเสียงแล้ว จางเย่ก็กดเปิดหน้าจอลอตเตอรี่ขึ้นมา จ่ายไปหนึ่งแสนจุดซื้อลอตเตอรี่ จากนั้นกดเพิ่มเดิมพันไปอีกสิบเก้าครั้ง กลายเป็นสองล้านจุด


กระดานเริ่มหมุน!


ปลายเข็มหมุนไปอย่างรวดเร็ว!


ผ่านไปสิบกว่าวินาที ค่อยๆ ช้าลงเรื่อยๆ ใกล้จะหยุดแล้ว!


หมวดใช้แล้วทิ้ง…


หมวดสเตตัส…


ในที่สุด กลับมาถึงหมวดของใช้แล้วทิ้งอีกครั้ง!


จางเย่แค่ทดลองดูเล่นๆ ไม่ว่าจะเป็นไอเทมประเภทไหน ขอแค่ดีเป็นใชได้ เขากดเปิดหน้าต่างช่องเก็บของ นำหีบสมบัติ (เล็ก) ยี่สิบใบออกมาทีละใบ เปิดฝาหีบขึ้นแวบแสงประกายสีทองวูบ ภายในเป็นหลอดแก้วสีเขียวรูปร่างคล้ายหลอดทดลอง ด้านบนมีจุกไม้ปิดไว้ ภายในบรรจุของเหลวท่าทางประหลาดๆ เปล่งประกายล้อแสงเล็กน้อย


【ยาเพิ่มความอึด(เล็ก)】*20 : หลังใช้งาน เพิ่มค่าความอึด


เพราะค่าความอึดนั้นสามารถเพิ่มเองได้ ดังนั้นยาชนิดนี้จึงไม่มีกำหนดใช้งาน กลายเป็นของใช้แล้วทิ้ง


ยี่สิบขวด?


ออกจะธรรมดาไปนะ


จางเย่ส่ายหน้าน้อยๆ ไม่ค่อยพอใจนัก แต่ก็ไม่ได้ผิดหวังอะไร คิดๆ ดูแล้วเขาก็จัดการสุ่มรางวัลอีกครั้ง คราวนี้ยังออกไพ่ใหญ่ใบหนึ่งด้วย!


【รัศมีแห่งโชค】


กดเปิดแล้ว!


วงแหวนสีขาวปรากฏขึ้นมากลางศีรษะ เปล่งประกายงามจับใจ


ค่าชื่อเสียง - 10,000!


ค่าชื่อเสียง - 10,000!


ขณะแสดงผลใช้ค่าชื่อเสียงหนึ่งหมื่นจุดต่อวินาที! ช่างหรูหรายิ่ง!


โชคดีที่ตอนนี้จางเย่มี ‘เงิน’ ถึงได้ไม่ต้องกังวล เขาพลิกตัวกดเปิดหน้าจอลอตเตอรี่ สั่งซื้อแล้วเพิ่มเดิมพันอีกสิบเก้าครั้ง!


สุ่มลอตเตอรี่!


เข็มหมุนติ้ว!


หนึ่งรอบ...ห้ารอบ...สิบรอบ…


เพราะมีผลจากรัศมีแห่งโชคด้วย จางเย่จึงคาดหวังกับผลลอตเตอรี่ในครั้งนี้ เขาอยากให้ตกลงในช่องพิเศษ เพราะนี่คือสิทธิ์ในการซื้อไอเทมจากร้านค้า แม้ของจะดีแค่ไหน แต่การหมุนลอตเตอรี่ให้ได้ของซ้ำๆ นั้นเป็นไปได้ยาก เทียบกับสิทธิ์ในการซื้อไม่ได้เลยด้วยซ้ำ ดังนั้น จะเสียไปเท่าไรนั้นไม่นับว่ามากเกิน!


หมวดพิเศษ!


หมวดพิเศษ!


เขานึกในใจ หวังให้โชคดีขึ้นอีกบ้าง


ปลายเข็มใกล้หยุดลง เข้าใกล้หมวดพิเศษมากขึ้นเรื่อยๆ ยิ่งมายิ่งใกล้เข้าเรื่อยๆ


ทว่าพอมาถึงหมวดพิเศษ เข็มกลับมีแรงเฮือกสุดท้ายขยับอีกนิดไปตกช่องของหมวดสเตตัส!


หีบสมบัติ(เล็ก) ยี่สิบใบปรากฏ!


【ผลเพิ่มความว่องไว】 *20 : หลังรับประทาน เพิ่มค่าว่องไว


จางเย่รีบปิดการใช้งานของรัศมีแห่งโชคก่อนถอนหายใจพรืด คราวนี้ท่าทางวงแหวนจะช่วยอะไรเขาไม่ได้มาก ในจังหวะสำคัญเช่นนี้กลับไม่อาจทำหน้าที่ได้ คิดไปคิดมา รวมกับประสบการณ์ครั้งก่อนๆ ขนมปังโชคดีควรจะมีผลอย่างเดียวกับรัศมีแห่งโชค เพียงแต่มันเป็นของใช้แล้วทิ้ง ขณะที่รัศมีแห่งโชคใช้ได้นานเท่าที่เขามีค่าชื่อเสียงจ่าย อีกทั้งค่าโชคของไอเทมทั้งสองดูจะมีจำกัด อย่างเช่น ถ้าเขาใช้กับลูกเต๋าปรับระดับความยาก เขาอาจจะหมุนได้ลดระดับความยากสิบเท่าแทนที่จะเป็นห้าเท่า ดังนั้นดูจากการสุ่มลอตเตอรรี่คราวนี้ เขาได้เห็นข้อจำกัดของรัศมีแห่งโชคซึ่งไม่ได้มีประสิทธิภาพทุกครั้งที่ใช้เสมอไป


สุดท้ายการหมุนลอตเตอรรี่รอบนี้ก็ไม่เป็นไปดังหวัง บางครั้งผลลัพธ์ก็ไม่เป็นดังคิด ดูข้อความอัพเดท ท่าทางจะเป็นลอตเตอรี่อัพเกรด ซึ่งนั่นแปลว่าเขาจะต้องจ่ายไปสองร้อยล้านเพื่ออัพเกรดระบบ?


อัพ? ไม่อัพ?


อัพหรือไม่อัพดี?


จางเย่ได้พบกับปัญหาอย่างเดียวกับเหล่าสหายหญิงที่พบว่าตัวเองท้องขึ้นมาแล้ว!








*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./48.md)