##บทที่ 544 : การคัดเลือกดารายอดนิยม!
ตอนเที่ยง


ที่บ้านตายายของจางเย่


"พี่ แต๊ะเอีย" น้องสาวสามยื่นมือออกมาจ่อตรงหน้า


น้องสาวคนโตสะบัดปลายผมอย่างเท่ กล่าวนิ่งๆ "หนูด้วย"


น้องสาวคนรองก้นเพิ่งแตะเตียงก็กระเด้งขึ้นมาเกาะ "หนูด้วยๆ!"


จางเย่เหลือกตาขาวใส่ "ผ่านมาตั้งนาน นี่ครึ่งเดือนแล้วนะ! วันตรุษจีนก็ไม่ใช่ด้วยซ้ำ มีเงินแต๊ะเอียที่ไหนกัน ไม่มี!"


น้องสาวคนรองของเขาเบ้ปาก "ไม่มีได้ไงกัน ตอนปีใหม่พี่ไม่ได้กลับบ้านสักหน่อย เงินแต๊ะเอียพี่ติดไว้อยู่ ยังไงก็ต้องให้ดิ หนังสือเพิ่งขายได้นี่นา ใช่ไหมล่ะ? คนขุดสุสานกับพวกนิทานก็จะตีพิมพ์ครั้งที่สอง? หนูได้ยินจากป้ามาหมดแล้วน่า ได้มาสองสามล้านเลยนี่! น่านะพี่จ๋า เงินแต๊ะเอียของพี่ช่วยชีวิตหนูเลยน๊าาา หนูยังอยากซื้อนี่ซื้อนั่นอีกเยอะแยะ!"


จางเย่กล่าวอย่างจริงจังว่า "อย่าพูดเรื่องเงินสิ พูดเรื่องเงินเรื่องทองทำลายมิตรภาพนะ"


น้องสอง "ไม่พูดเรื่องเงินยิ่งทำลายมิตรภาพนะพี่!"


น้องสาวคนโตกระพริบตาปริบๆ "พี่ชาย"


น้องสาวสามเข้ามาเกาะแขนอ้อน "พี่..."


"นิดเดียวน่า แค่ไหนก็ได้!" น้องสาวทั้งสามร้องขอเป็นเสียงเดียวกัน


จางเย่จนหนทาง ได้แต่ควักกระเป๋าเงินออกมาอย่างปวดใจ แต๊ะเอีย? เอาชีวิตกันชัดๆ! เขาทำใจหยิบออกหกร้อยพอ "บอกเองนะว่าเท่าไรก็ได้น่ะ เอาไปคนละสองร้อย"


น้องสามแทบเป็นลม "ทำไมพี่ขี้ตืดงี้! พี่ใกล้จะเข้าระดับ B เชียวนะ สองร้อยมันไม่สมฐานะพี่เลยอ่ะ!"


น้องรอง "..."


สุดท้าย จางเย่ก็รับมือลูกไม้ทั้งอ่อนทั้งแข็งของน้องสาวทั้งสามคนไม่ไหว เงินในกระเป๋าทั้งห้าพันถูกขุดออกไปจนหมด กระเป๋าเบาหวิวว่างเปล่า น้องสาวทั้งสามรับเงินไปคนละพันกว่า พากันหัวเราะฮิฮะมีความสุขกันน่าดู น้องสาวคนโตยังดีหน่อย ดูสงบนิ่งเงียบ แต่น้องสองกับน้องสามยิ้มหน้าบานไปนานแล้ว พวกเธอรีบหาที่ซ่อนเงินเอาไว้ก่อนผู้ใหญ่จะเข้ามาเห็น น้องสองซ่อนไว้ในกระเป๋าลับด้านในเสื้อ ส่วนน้องสามไม่มี ได้แต่ถอดพื้นรองเท้าออก ซ่อนในพื้นรองเท้าแทน


ขืนปล่อยให้ผู้ใหญ่เห็นเข้า เงินจำนวนนี้เก็บไม่ได้แน่! เพราะผู้ใหญ่จะมีข้ออ้างที่เป็นการโกหกคำโตที่สุดในชีวิตอย่าง ‘เงินแต๊ะเอียนี่ฉันเก็บไว้ให้เธอก่อนนะ’


กริ๊งๆๆ โทรศัพท์มือถือน้องสามดังขึ้น


"ฮัลโหล หลิงหลิง" เธอรับสาย "หา? โหวตอะไรนะ...อ่อๆๆ จำได้แล้ว ก็ต้องรู้สิ แหม... วันนี้เริ่ม? กี่โมงนะ? รู้แล้ว...พี่? พี่เอาด้วยอยู่แล้ว อยู่ข้างฉันนี่ไง คิกๆๆ ... ใช่ ... ต้องได้ตำแหน่งหน่อยน่า พี่ฉันเป็นใครกัน ต้องกวาดพวกนั้นเรียบสิ ... ฉันโม้ยังไง โธ่ นี่พูดจริงนะ .... ใช่ หลิงหลิง พวกเธอก็โหวตให้พี่ด้วยสิ! เปิดแล้วก็โหวตเลยนะ อย่าลืมล่ะ ... อืม บอกพ่อแม่กับพี่เธอด้วยนะ...."


วางสายไป


น้องสาวคนโตถาม "โหวตอะไรเหรอ?"


จางเย่งง "โหวต?"


น้องสาวสามเสนอหน้าเข้ามา "ก็ดารายอดนิยมที่เวยป๋อจัดโพลไง ทุกปีมีโพลนี่นา หลังตรุษจีน ช่วงเดือนกุมภาฯ ช้าสุดก็ต้นมีนาฯ!"


"อ่อ โพลนี้เอง ฉันรู้จัก" น้องสาวสองเพิ่งนึกออก "รู้สึกว่าก่อนหน้านี้เวยป๋อทำโฆษณาตลอดนี่ ดาราก็็ออกมาขอผลโหวตด้วย"


จางเย่ "ทำไมฉันไม่รู้ล่ะ?"


น้องคนโต "ตอนนั้นพี่ยุ่งๆ เลยไม่สนใจมั้ง"


หลายเรื่องในโลกใบนี้ จางเย่ยังไม่คุ้นเคยสักเท่าไร จึงถามต่อ "โหวตยังไง? ผลของทางการ? มีรางวัลไหม?"


น้องสาวคนโตตอบ "ไม่ใช่ทางการหรอก เวยป๋อจัดเองค่ะ จัดทุกปีแหละ ปีนี้ปีที่สี่ที่ห้าละมั้ง เลือกกันสองอันดับ ดารายอดนิยมกับดาราสุดชิงชัง ขอแค่เป็นดารา ก็เข้าร่วมได้หมด ผู้ใช้เวยป๋อทุกคนจะได้คนละเสียง เริ่มเที่ยงวันนี้ คืนนี้เที่ยงคืนก็ปิดโหวต"


"มีรางวัลดาราสุดชิงชังด้วย?" จางเย่ขำพรืด


น้องสาวคนโตของเขาพยักหน้า "มีสิ"


จางเย่กล่าวติดตลก "งั้นใครได้สามอันดับแรก ไม่ร้องไห้ตายรึไง"


ฟังไปฟังมาจางเย่ถึงเข้าใจ เมื่ออยู่ในวงการบันเทิง อย่างไรก็ต้องมีการแข่งขันประเภทนี้ รางวัลดารายอดนิยมคราวนี้เป็นกิจกรรมขององค์กรเอกชน ไม่ใช่รางวัลไก่ทองไก่เงินไก่ดินเผาอะไรพวกนั้น ที่แม้จะถือเป็นรางวัลใหญ่แต่กลับไม่ค่อยได้รับความสนใจนัก การโหวตนี้ไม่ได้มุ่งเน้นที่ตัวผลงาน เพียงขอแค่เป็นดารา ยิ่งเพิ่งออกผลงานที่เป็นกระแสในช่วงใกล้ๆ นี้ แม้ดาราชั้นรองยังมีสิทธิ์เอาชนะชั้นแนวหน้าได้ ด้วยลักษณะของเวยป๋อ ต้องมีคนในวงการบันเทิงให้ความสนใจแน่นอน เพียงแต่ไม่มีรางวัล ไม่ได้อะไรก็ไม่เจ็บไม่คัน หรือต่อให้ขึ้นทำเนียบ ก็ไม่มีรางวัลอะไรให้อยู่ดี


ทว่านี่คือมุมมองของคนนอกเท่านั้น


ความจริงสำหรับดาราในวงการบันเทิงแล้ว ไม่ว่าจะเป็นการแข่งโหวตอะไร พวกเขาล้วนเห็นว่าสำคัญทั้งนั้น เพราะสำหรับพวกเขา นี่ถือเป็นเกียรติยศอย่างหนึ่ง คือการสนับสนุนและยอมรับจากประชาชน เผลอๆ หลังจากนี้อาจได้ออกสื่อพูดอะไรสักคำให้สัมภาษณ์สักหน่อย โดยเฉพาะดารายอดนิยมสิบอันดับแรก ถือว่ามีชื่อในวงการสื่อ ยิ่งผู้ใช้เวยป๋อมีจำนวนมาก ยิ่งสำคัญ! ดังนั้นดาราหลายคนจึงออกมาขอคะแนนกันล่วงหน้า หวังจะมีชื่อตนเองติดเข้าไป และจะได้เห็นถึงความเหนียวแน่นจงรักภักดีของแฟนคลับ


แข่งพลัง?


วัดแฟนคลับ?


เหอๆ จางเย่เคยกลัวใครด้วยหรือ?


น้องสามตาเป็นประกายระยิบระยับ "พี่จ๋า ปีนี้จะเข้าไหมเอ่ย?"


"เข้าสิ!" จางเย่ตอบรับทันที "ลูกพี่รู้แล้ว ยังไงก็ต้องเข้า! โดนแบนไปตั้งนาน วันนี้ลูกพี่ได้กลับคืนสู่ยุทธภพ! มาดูกันว่าใครคือดารายอดนิยมในวงการนี้ ข้า! หูฮันซาน[1]! กลับมาแล้ว!"


น้องสาวคนโตมึนงง "ใครอ่ะหูฮั่นซาน?"


เอ่อ เพิ่งนึกออกว่าโลกนี้ไม่รู้จักนี่หว่า จางเย่แถต่อไป "คำเปรียบเปรยน่ะ ช่างเถอะๆๆ บอกไปเธอก็ไม่รู้"


น้องรองกระตือรือร้น "เร็วๆ สิ ถ้าจะเข้าแข่งก็รีบๆ ขอคะแนนโหวตเร็ว ตอนนี้สิบเอ็ดโมงห้าสิบ อีกสิบนาทีจะเริ่มโหวตแล้วนะ!"


"ได้!" จางเย่เปิดเวยป๋อของตนเอง กวาดตามองการโหวตในครั้งนี้


แม้จะเป็นแค่ผลโหวตบนเวยป๋อ แต่ก็ถือว่าเป็นรายการใหญ่พอสมควร เพราะทางเวยป๋อได้โปรโมทบนหน้าหลัก ซึ่งสามารถเห็นได้อย่างเด่นชัด ทำให้ขณะนี้หัวข้อฮอตกลายเป็นเรื่องคะแนนโหวตที่มักคุยกันมากกว่าสิบล้านครั้ง รายชื่อบุคคลนับพันปรากฏขึ้นมาให้ได้เห็น ในขณะที่การโหวตยังไม่เริ่มจึงแสดงเป็นเลข 0 เรียงชื่อตามลำดับตัวอักษร จางเย่แซ่จาง ตัวอักษร Z อยู่ด้านล่าง ชื่อของเขาอยู่ด้านหลัง เท่านี้เขาก็พอใจ รู้ดีว่าถ้ายังไม่หลุดแบน เขาอาจไม่มีโอกาสได้เข้าร่วมหรอก


หันไปดูเวยป๋อของคนอื่นๆ บ้างสิ


คนรู้จักกับเพื่อนเขาไม่น้อยต่างออกมาขอผลโหวต


เหยาเจี้ยนไฉไม่มีความเคลื่อนไหวอะไร เหล่าเหยาคงทราบว่าตนเองไม่มีโอกาสเข้าร้อยอันดับแรก จึงไม่ได้สนใจ ส่วนสหายของจางเย่อย่างต่งซานซานกลับออกแรงเต็มที่


ต่งซานซานโพสต์ "รายการก็อตทาเลนต์จะจบแล้วนะคะ ทุกคนชอบใจกับผลงานของฉันบ้างไหม? ถ้าเกิดชอบล่ะก็โหวตให้หน่อยนะคะ เสี่ยวซานขอบคุณทุกคนล่วงหน้าค่ะ"


มีแฟนคลับนับไม่ถ้วนเข้ามาเชียร์


"อ๊า นางฟ้า!"


"นางฟ้าสุดเซ็กซี่ของผม! สนับสนุนคุณเต็มที่เลย!"


"อาจารย์ซานซานสู้ๆ พวกเราเชียร์คุณ!"


"ก็อตทาเลนต์ยอดเยี่ยม คุณก็ยอดงาม เซ็กซี่สุดยอด!"


"น้ำลายไหลเลย! ซานซาน ผมรักคุณ!"


เห็นเสียงสนับสนุนในเวยป๋อก็ทราบแล้วว่ากลุ่มเป้าหมายของต่งซานซานนั้นเหนียวแน่น ยังคงเน้นผู้ชมเพศชายตั้งแต่เริ่มเข้าวงการ


จางเย่เห็นแล้วก็รู้ว่ารายการของต่งซานซานใกล้จบ ไพล่นึกไปถึงตอนนั้นที่ทอล์คโชว์ของเขากับรายการของเธอได้เริ่มต้นพร้อมๆ กัน เพียงแต่เพราะการปรับนโยบาย ทอล์คโชว์ของเขาจึงได้เร่งออกอากาศรายการวันละหลายตอน จนจบรายการไปก่อนนานแล้ว ขณะที่รายการของต่งซานซานเพิ่งจะจบ


เวลาเดียวกันนั้น


ดาราเกาหลีอย่างอีอันอ๊ก "ขอคะแนนโหวตด้วยนะครับ!"


นักแสดงใหม่ "ถึงเวลาโหวตของเวยป๋อปีนี้แล้ว ต้องบอกอะไรอีก? ทุกคนลุย!"


ถังต้าจางซึ่งขณะนี้กำลังติดพันคดีความ "เพื่อนพ้องน้องพี่ที่ชื่นชอบเสียงเซี่ยงเซิง ขอเชิญสนับสนุนให้พวกเราได้เห็นแรงสนับสนุนกันด้วยเถอะ!"


เหล่าดาราคนดังพยายามขอผลโหวตกันนับไม่ถ้วน


ขณะที่จางหย่วนฉีไม่ได้กล่าวอะไร เห็นได้ชัดว่าชื่อเสียงเธอช่างยิ่งใหญ่ เธอไม่ต้องขอผลโหวตเลยด้วยซ้ำ หรืออาจเห็นว่าเวทีนี้ไม่มีประโยชน์ ชื่อเสียงของพี่สาวจางไม่ได้หยุดอยู่แค่ในประเทศ แต่ดังออกไปไกลถึงนอกประเทศด้วย เธออยู่คนละระดับไปแล้ว


อย่างไรเสีย ความเคลื่อนไหวนี้นับว่ากลายเป็นกระแสใหญ่โตทีเดียว


"พี่! ไวๆ หน่อยสิ!" น้องรองเร่ง


น้องสาวคนโตรู้สึกกังวลยิ่งกว่าจางเย่เสียอีก "เร็วๆ เข้าค่ะ ใกล้เริ่มแล้วนะ!"


จางเย่พยักหน้า เปิดเวยป๋อของตนเอง นั่งคิดอยู่นาน นึกถึงเรื่องของตนเอง เขาคิดว่าถ้าเขียนอะไรอย่าง ‘ขอคะแนนโหวตจากทุกคน’ อย่างนั้นก็ถือว่าเสื่อมเสียเกียรติของความเป็นกวีน่ะสิ!


อ๊ะ มีๆ!


นี่แหละ!


เขาพิมพ์อย่างรวดเร็วแล้วส่งข้อความลงเวยป๋อ


‘Go-your-own-way;
let-others-talk!’


——เดินตามทางของตนเอง ปล่อยให้ผู้อื่นพูดไปเถิด!


ประโยคนี้มาจากผลงานสร้างชื่อของดังเต้ กวีชาวอิตาลีนามอุโฆษ ‘บันเทิงเทวา’ (Divine Comedy) ถ้าเขาจำไม่ผิดนั้น ข้อความนี้มาจากองก์ที่สอง แดนชำระ ในชั้นที่สาม ประโยคนี้โด่งดังขนาดที่ใครๆ ก็ต้องรู้จัก! แถมประโยคนี้ยังเป็นสิ่งที่บรรยายถึงช่วงเวลาที่จางเย่ถูกแบน ต้องทนรับเสียงก่นด่าประณามได้อย่างดีที่สุด ทั้งยังเป็นที่มาของ ‘หนทางไร้ผู้จร’ ที่จางเย่ใช้ตอนที่ให้สัมภาษณ์อีกด้วย!


เห็นฉัน?


หรือไม่เห็น?


ฉันยังอยู่ตรงนี้ ให้ผู้คนวิจารณ์!




=======================




[1] หูฮั่นซาน เป็นตัวร้ายเจ้าของที่ดินในภาพยนตร์เรื่อง ดาวแดงทอประกาย (闪闪红星) ปี ค.ศ. 1974 ซึ่งเป็นภาพยนตร์โฆษณาชวนเชื่อของคณะคอมมิวนิสต์จีน




*********


(1) ข้อความ Go your own way; let others talk! เป็นความผิดพลาดทางการแปล
ผู้อ้างอิงประโยคนี้คนแรกคือ คาร์ล มาร์กซ์ บิดาแห่งสังคมนิยม ซึ่งอ้างอิงมาในต้นฉบับว่า
Segui il tuo corso,e lascia dir le genti
ในขณะที่ต้นฉบับของดังเต้ ใช้คำว่า
Keep up with me; let other talk! ซึ่ง me ในที่นี้คือ Virgil ผู้นำทางดังเต้ท่องไตรภูมิตะวันตก
ต้นฉบับมีว่า
Vien dietro a me, e lascia dir le genti:
ซึ่งอยู่ในบท Purgatory, Canto V (แดนชำระบาป ท่อนที่ห้า ** ใช่ จางเย่จำผิด)


(2) Divine Comedy เป็นวรรณกรรมศาสนาของกวีอิตาลี ดังเต้ อาลิกิเอรี บรรยายถึงตัวดังเต้ซึ่งได้ท่องแดนนรกภูมิ แดนชำระบาป และสวรรค์ของคริสต์ศาสนาโดยมีผู้นำทางคือเวอร์จิล ยอดกวีชาวกรีก




*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./45.md)