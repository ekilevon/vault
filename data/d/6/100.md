##บทที่ 600 : ทดสอบทักษะการแสดง?
เช้าวันต่อมา
ชานเมืองหลวง ตึกอำนวยการภาพยนตร์และโทรทัศน์ที่ใหญ่ที่สุดในเมืองหลวง
ครั้งก่อน จางเย่ได้รับบทตัวประกอบของเรื่อง ‘ยุทธจักรยิ่งใหญ่’ ผ่านการแนะนำของจางหย่วนฉี ตอนนั้นที่เขามาที่นี่ เขายังไม่เป็นที่รู้จัก แต่วันนี้หลังจากที่ได้ขับรถมายังประตูคุ้นถนนเคย[1]อีกครั้ง ชื่อเสียงของจางเย่นั้นผิดไปจากอดีต[2]แล้ว
บทที่มาออดิชั่นในครั้งนี้ไม่ใช่บทชาวบ้านเบอร์หนึ่งเบอร์สองอีกต่อไป ค่อนข้างจะเป็นบทรองหลักๆ เลยก็ว่าได้ เป้าหมายครั้งนี้ของเขาคือการคว้าบทนี้ให้ได้ เพื่อยกระดับตัวเองให้โลดแล่นสู่วงการภาพยนตร์และล้างความอดสูจากการว่างงานสักที และที่สำคัญคือ เพื่อมุ่งสู่หน้าประตูระดับ B !
เดินทางมาถึงที่หมายแล้ว
“อาจารย์จาง?”
“ครับ”
“คุณมาแล้วเหรอ? เชิญทางนี้เลยครับ”
“ได้”
เขาลงจากรถ มีสตาฟจากในกองมารอรับอยู่ด้านนอก หลังจากเหลียวนู่นแลนี่ สตาฟกองถ่ายก็นำทางจางเย่มาถึงบริเวณภายใน ฉากภาพยนตร์ร่วมสมัยถูกเซทไว้อย่างเรียบร้อย ดูเหมือนจะมีการเตรียมฉากถ่ายทำการระเบิดอยู่ด้านข้างอีกด้วย ชัดเจนว่าฉากนี้ต้องถ่ายทำที่นี่ หลักๆ โดยแปดสิบเปอร์เซ็นต์นั้นจึงไม่ได้ถ่ายทำที่อื่น นอกจากนี้ฉากร่วมสมัยดูค่อนข้างวุ่นวายไปด้วยเหล่านักแสดงตัวประกอบจำนวนไม่น้อย มีสตาฟกองถ่ายบางส่วนกำลังคุยอะไรกับทุกคนอยู่อีกมุมหนึ่ง แต่ละคนดูเร่งรีบ เพราะวันนี้จะต้องตัดสินแล้วว่าใครจะได้มารับบทนักแสดงนำแทน พอเสร็จแล้วก็จะต้องเริ่มถ่ายทำต่อทันที
ที่ลานออดิชั่น
มีคนกำลังออดิชั่นอยู่ก่อนแล้ว
เมื่อจางเย่เดินเข้ามาก็มองเห็นผู้กำกับหวังเฉิงเผิง และผู้ช่วยผู้กำกับพร้อมกับสตาฟจำหนวนหนึ่งอยู่ด้านในสุด ดาราชายคนหนึ่งกำลังทำการแสดง จางหย่วนฉีกับต้าหลงและเหล่านักแสดงนำต่างยืนอยู่บริเวณโดยรอบ คนเป็นสิบๆ นี้กำลังชมการออดิชั่นที่อยู่ตรงหน้า
สตาฟกองถ่ายคนนั้นกระซิบ “อาจารย์จางกรุณารอสักครู่”
“ได้สิ” จางเย่ผงกศีรษะ
จางหย่วนฉีมองมา แย้มยิ้ม “จางน้อย?”
จางเย่รีบเดินเข้าไปหา “พี่สาวจาง”
“ไม่เจอกันนานนะ” จางหย่วนฉียื่นมือมาให้อย่างสดใสระยิบระยับ
จางเย่รีบแสร้งยื่นมือไปคว้ามือเธอมาจับ ในใจร่ำร้อง…. ไม่เจอกันนานกับผีสิ! เมื่อสองวันก่อนพี่สาวยังมาที่บ้านผมอยู่เลย ค่าต้นว่านพี่สาวก็ยังไม่ได้จ่ายผมเลยนะ!
จางหย่วนฉียิ้มถาม “ช่วงนี้เป็นไงบ้างคะ?”
จางเย่ยิ้มตอบ “ก็ดีครับ ได้พักผ่อนอยู่บ้าน”
ทั้งสองพูดคุยกันเพียงไม่กี่ประโยค ดูสุภาพเกรงอกเกรงใจกันเป็นอย่างมาก ใครเห็นคงคิดว่าทั้งคู่รู้จักแต่ไม่ได้สนิทกัน คนมากมายต่างรู้ว่าจางเย่เคยเขียนเพลงให้จางหย่วนฉี จึงไม่แปลกที่ทั้งสองจะรู้จักกัน แต่ในความเป็นจริงแล้ว ความสัมพันธ์ระหว่างจางเย่และจางหย่วนฉีนั้น ไม่ว่าใครย่อมคาดไม่ถึง จางเย่อดรู้สึกพิลึกชอบกลไม่ได้ เพราะพี่สาวจางคนนี้ คือบุคคลิกที่อยู่ต่อหน้าคนอื่น แต่ลับหลังคนอื่นน่ะเหรอ? โคตรต่าง!
อีกด้านหนึ่ง ดาราชายบทพระรองเดินเข้ามาหา “จางเย่”
จางเย่หันไปจับมือกับเขา “สวัสดีครับ”
พระรองยิ้มกล่าว “ได้ยินชื่อเสียงคุณมานานแล้ว”
“ผมต่างหากล่ะครับ ที่ได้ยินชื่อเสียงของคุณมานาน” จางเย่กล่าวถ่อมตัว
จางเย่เคยดูรายชื่อคัดตัวนักแสดงมาแล้ว จึงพอรู้ว่าเขาชื่อ ‘เถียนเสวี่ยเทา’ ยังหนุ่มอยู่มาก น่าจะอายุมากกว่าจางเย่แค่ไม่กี่ปีเท่านั้น เขาคนนี้เพิ่งแจ้งเกิดจากภาพยนตร์เล็กๆ เรื่องหนึ่งเมื่อสองปีก่อน ซึ่งเดบิวต์มาได้หลายปีแล้ว ทว่าได้บทตัวประกอบมาโดยตลอด เพิ่งจะเริ่มได้รับบทดีๆ ก็สองปีมานี้เอง นับว่าค่อยๆ ไต่เต้าจนสำเร็จ อีกทั้งเขามีหน้าตาหล่อเหลา หล่อแบบหนุ่มหน้าขาวเจ้าสำอาง รูปร่างผอมบางแบบมาตรฐานดารา
เมื่อกล่าวถึงความนิยม เถียนเสวี่ยเทานั้นน่าจะพอๆ กับจางเย่ เพียงแต่ด้านฐานความนิยม เขาอาจจะน้อยกว่าจางเย่อยู่บ้าง เพราะอย่างไรเสีย ฐานแฟนคลับของจางเย่นั้นทั้งกว้าง ทั้งมาก เพราะจางเย่เป็นทั้งพิธีกร ทำโฆษณา และยังสอนหนังสือ แต่ถ้าเทียบความนิยมกันเฉพาะในวงการภาพยนตร์ เถียนเสวี่ยเทาถือว่าอยู่มานานกว่าหลายปี ส่วนจางเย่นั้น ในวงการภาพยนตร์เขายังไม่นับเป็นแม้แต่หน้าใหม่เสียด้วยซ้ำ อีกอย่าง เถียนเสวี่ยเทาอยู่วงการนี้มาหลายปีย่อมมีสปอนเซอร์สนับสนุน แม้ว่าทักษะการแสดงของเขายังไม่โดดเด่น แต่ก็มีฐานแฟนคลับที่เหนียวแน่นมั่นคง ไม่เช่นนั้นเขาคงไม่ได้มารับบทพระรองในหนังโปรดักชั่นใหญ่ระดับนี้แน่
เถียนเสวี่ยเทาประหลาดใจมาก “คุณก็มาแคสบทเหรอครับ?”
“ใช่” จางเย่ยิ้มตอบกลับไป “ผมมาลองเปิดโลกใหม่ ดีกว่าที่หลายวันมานี้ได้แต่อยู่บ้านเฉยๆ น่ะครับ”
ด้านข้าง สตาฟคนหนึ่งเดินเข้ามา ยื่นบทให้จางเย่ “อาจารย์จาง ลองอ่านดูก่อนนะครับ”
“ดีเลย” จางเย่รับมาอ่าน
ด้านข้างของเขา จางหย่วนฉีเดินหายไปแล้ว ต้าหลงปรายตามองมาทางจางเย่จากจุดที่ยืนอยู่นิ่งๆ ไม่ได้เดินเข้ามา เขายังคงอยู่ดูการออดิชั่นของนักแสดงในลานต่อไป การรับบทดารานำชายนั้น แม้ว่าต้าหลงจะไม่ได้อยู่ในระดับเดียวกับจางหย่วนฉี ทั้งไม่ได้ถูกยกเป็นสตาร์คิง แต่เขาก็เป็นดาราคุณภาพสมน้ำสมเนื้อในระดับ A ผ่านการโลดแล่นในวงการภาพยนตร์มาแล้วหลายปี ถือเป็นบุคคลหนึ่งผู้คร่ำหวอดอยู่ในวงการ และยังมาจากสังกัดเดียวกันกับจางหย่วนฉี เขาอายุรุ่นราวคราวเดียวกับเธอ แต่เพราะเดบิวต์ทีหลัง จึงถือเป็นรุ่นน้องของพี่สาวจาง ไม่ว่าจะในด้านความอาวุโสของวงการ ความนิยม หรือประสบการณ์ เมื่อต้าหลงเจอหน้าจางหย่วนฉี ก็ยังต้องเรียกเธอว่าพี่สาวจางอย่างเกรงอกเกรงใจ
ผู้กำกับกล่าว “เสียวอวี่ เธอแสดงให้โหดเหี้ยมกว่านี่อีกได้ไหม?”
นักแสดงที่มาออดิชั่นคนนั้นพยักหน้า รีบเล่นซ้ำ จากนั้นกล่าวบทประโยคเดิมอีกครั้ง “เหลวไหล! ในยุคสมัยนี้ ยังมีใครกล้าเรียกตนเองว่าเป็นปรมาจารย์อีก? อาจารย์ของนายยังไม่คู่ควร ส่วนนาย...ยิ่งไม่คู่ควร!”
ผู้กำกับพยักหน้ากล่าว “พอแล้ว”
นักแสดงคนนั้นหยุดเล่น “ผู้กำกับหวัง?”
ผู้กำกับหวังเฉิงเผิงส่ายหน้า “เสียวอวี่ บทนี้ไม่เหมาะกับเธอ ความดุดันไม่พอ การแสดงของเธอดึงอารมณ์ของตัวละครตัวนี้ออกมาไม่ได้”
ผู้ช่วยผู้กำกับแทรกมุกตลกเข้าไป “เสียวอวี่เหมาะจะเล่นเป็นคนใจบุญมากกว่า ถ้ามีสมัครบทนี้รับรองว่าได้แน่” ที่จริงแล้วคือการปฏิเสธอีกฝ่ายอย่างอ้อมๆ
นักแสดงคนนั้นขยับยิ้ม “ไม่เป็นไรครับ”
หวังเฉิงเผิงกล่าว “งั้นเธอกลับไปก่อนแล้วกัน ปีนี้ฉันยังมีหนังอีกเรื่อง วางบทไว้ให้เธอเรียบร้อยแล้ว เป็นบทที่ดีด้วย แล้วจะติดต่อไปนะ”
“ได้ครับ ขอบคุณผู้กำกับหวังที่เอาใจใส่” นักแสดงคนนั้นหันกลับไปทักทายต้าหลง แล้วร้องทักจางหย่วนฉีว่าพี่สาวจางอย่างร่าเริง เขาไม่ได้จากไป แต่คอยอยู่ดูต่อ
หวังเฉิงเผิงตะโกนเรียกคนถัดไป “เสียวฉวี่”
ชายหนุ่มที่ยืนอยู่ตรงมุมหนึ่งก้าวเข้ามา “ตาผมแล้วใช่ไหมครับ ผู้กำกับหวัง?”
“ตาเธอแล้ว” หวังเฉิงเผิงกล่าว “ลองแสดงกังฟูก่อน”
ผู้กำกับคิวบู๊ประจำกองก้าวมาด้านหน้าสองสามก้าว ก่อนเริ่มสาธิตให้ดู
ผู้กำกับหวังเฉิงเผิงกล่าว “ให้เธอทำตาม พวกเราจะคอยดู”
นักแสดงคนนั้นรีบทำตามผู้กำกับคิวบู๊ที่กำลังรำหมัดมวยให้ดูทันที ทั้งออกหมัด ตวัดขาเตะ ซัดฝ่ามือ ทั้งที่การเคลื่อนไหวเหล่านั้นไม่ได้ยากเย็นอะไร แต่เขากลับทำตามอย่างเก้ๆ กังๆ
เขาลองเล่นอีกสองสามฉาก
สิบนาทีผ่านไป ผู้กำกับจึงสั่งหยุด “เสียวฉวี่ เธอไปพักก่อนเถอะ” ไม่ได้บอกว่าผ่านหรือไม่ผ่าน ดูท่าทางไม่ค่อยพอใจสักเท่าไรแต่แค่ไม่พูดออกมา หวังเฉิงเผิงไว้หนวดดกทรงเคราแพะ เขาไม่ยิ้ม ไม่พูดไม่จา ไม่รู้ว่าเป็นเพราะวิกฤตในครั้งนี้หรือเป็นบุคลิกส่วนตัวของเขากันแน่ ใบหน้าของหวังเฉิงเผิงในตอนนี้จึงยิ่งไม่น่ามอง สีหน้าแววตาฉายชัดถึงอารมณ์รีบเร่งหงุดหงิด
ผู้กำกับถาม “ยังมีอีกไหม?”
ผู้ช่วยผู้กำกับตอบ “ยังเหลืออีกคน คือ จางเย่”
ผู้กำกับมองไปรอบๆ “อาจารย์จางมาแล้วเหรอ?”
“ผมอยู่นี่ครับ ผู้กำกับหวัง” จางเย่เห็นว่าถึงตาตัวเองแล้วจึงรีบก้าวออกไป
ทุกคนที่อยู่ในกอง ต่างพากันมองมาทางจางเย่เป็นตาเดียว
ก่อนหน้านี้ หวังเฉิงเผิงเรียกนักแสดง เสียวอวี่ออกมาออดิชั่นเป็นคนแรก ต่อด้วย เสียวฉวี่ เป็นคนที่สอง ซึ่งล้วนเป็นการเรียกแบบกันเอง แม้แต่ดารานำชายเขายังเรียกด้วยชื่อว่า ‘ต้าหลง’ เฉยๆ ไม่ได้มีพิธีรีตองหรือมีความเกรงใจอะไรนัก ความจริงแล้ว ชื่อเสียงของจางเย่กับอีกสองคนที่เพิ่งออดิชั่นไปนั้น ถือว่าไม่ได้ห่างกันมากมายอะไร ยิ่งเทียบกับต้าหลงซึ่งเป็นดาราระดับ A ยังไม่ได้เสียด้วยซ้ำ หากผู้กำกับจะเรียกเขาว่า ‘จางน้อย’ ก็ไม่ถือว่าแปลก ทั้งยังเหมาะสม แต่ผู้กำกับกลับเรียกเขาว่า ‘อาจารย์จาง’
มีสตาฟกองถ่ายคนหนึ่ง ไม่ค่อยคุ้นหน้าจางเย่ เมื่อได้ยินเช่นนั้นก็แปลกใจ รีบหันไปถามคนที่อยู่ข้างๆ “หมอนี่ใครน่ะ? ทำไมผู้กำกับถึงต้องเกรงใจขนาดนี้?”
คนข้างๆ นั้นตอบ “นายไม่รู้จักเขาเหรอ?”
“รู้จักก็รู้จักอยู่หรอก แต่เขาเป็นแค่พิธีกรไม่ใช่เหรอ? ทำไมผู้กำกับถึงเรียกเขาว่าอาจารย์ล่ะ? ขนาดพี่สาวจางที่เป็นดาราระดับ S ผู้กำกับหวังยังไม่ใช้คำว่าอาจารย์เลย?” เขาถามต่ออย่างงุนงง “แถมใช้น้ำเสียงสุภาพขนาดนั้นด้วย?”
คนนั้นยิ้มกล่าว “สถานการณ์มันไม่เหมือนกันนี่ สถานะของเขาค่อนข้างพิเศษกว่า”
“พิเศษ ? พิเศษยังไงอ่ะ?” เขาไม่เข้าใจ
“เพราะว่าเขาเป็นรองศาสตราจารย์ของเป่ยต้าด้วยน่ะสิ!”
เรื่องนี้มีคำอธิบายได้ว่า
เพราะจางเย่ไม่เหมือนกับดาราคนอื่นๆ ที่มาถ่ายหนังถ่ายละคร ด้วยประสบการณ์และสถานะของหวังเฉิงเผิง จะเรียกนักแสดงอย่างไรก็ได้ แต่กับจางเย่นั้นไม่เหมือนกัน เขาไม่ได้เป็นเพียงพิธีกรเท่านั้น แต่ยังเป็นนักวรรณคดีชื่อดังระดับประเทศ เป็นนักคณิตศาสตร์ชื่อก้องระดับโลก แถมยังมีตำแหน่งอยู่ในภาควิชาภาษาจีน และเป็นถึงรองศาสตราจารย์ภาควิชาคณิตศาสตร์ของมหาวิทยาลัยเป่ยต้าอีก อ่ะแฮ่ม.. ถึงตอนนี้จะชะลอไว้ก่อนก็เถอะ แต่ก็ไม่ได้โดนริบตำแหน่งคืน รองศาตราจารย์ยังไงก็คือรองศาสตราจารย์อยู่วันยังค่ำ!
เมื่อมีตำแหน่งศาสตราจารย์ห้อยชื่ออยู่ในสถาบันศึกษาอันดับหนึ่งของประเทศ ย่อมควรค่าแก่การยกย่อง ไม่แปลกที่ผู้กำกับและผู้ช่วยผู้กำกับซึ่งไม่รู้จักมักคุ้นจะเรียกเขาว่า ‘อาจารย์จาง’ จึงไม่ใช่การไม่เหมาะสม ดังนั้นคนที่เข้าใจสถานการณ์ต่างไม่รู้สึกแปลกใจเลย
กับดาราคนอื่นน่ะเหรอ?
ชัดเจนว่าไม่มีทางได้รับการปฏิบัติเช่นนี้
ผู้ช่วยผู้กำกับถาม “ได้ดูบทหรือยังครับ?”
จางเย่ผงกศีรษะ “ดูแล้วครับ เพิ่งทำความเข้าใจไปคร่าวๆ”
ผู้ช่วยผู้กำกับกล่าวต่อ “ถ้าอย่างนั้นพวกเรามาลองบทพูดกันก่อน ลองสวมบทบาทดูว่าคุณสื่อ…”
“ขอดูทักษะการแสดงก่อน” หวังเฉิงเผิงขัดขึ้น
ผู้ช่วยผู้กำกับสะอึกไป พยักหน้ากล่าวกับจางเย่ “ขอลองดูทักษะการแสดงก่อนนะครับ”
กับนักแสดงคนอื่นๆ นั้น พวกเขาล้วนคุ้นเคยกันดี เพราะทั้งหมดต่างก็อยู่ในวงการภาพยนตร์กันมานานทั้งนั้น นักแสดงบางคนยังเคยร่วมงานกันมาก่อน ถึงมีบ้างที่ยังไม่เคยร่วมงานด้วย แต่ส่วนใหญ่คนในกองถ่ายก็เคยดูหนังและการแสดงของแต่ละคนมาบ้างแล้ว ทักษะการแสดงของใครเป็นอย่างไร พวกเขาล้วนให้คะแนนไว้ในใจ มีแต่หน้าใหม่เท่านั้นที่ต้องดูทักษะการแสดงก่อน ซึ่งดาราที่เป็นที่รู้จักส่วนใหญ่จะได้ลองออดิชั่นบทดูโดยตรง
สำหรับจางเย่นั้น พวกเขาค่อนข้างเข้าใจดีว่า ชายหนุ่มประสบความสำเร็จจากวงการอื่น แต่วงการภาพยนตร์ล่ะ? ทักษะการแสดงเป็นยังไง? ไม่มีใครรู้ว่าจางเย่จะมีฝีมือหรือเปล่า ดังนั้นเมื่อเห็นเขามาออดิชั่นย่อมต้องคิดว่าเขาเป็นมือใหม่โดยอัตโนมัติ ต้องรอดูก่อนว่าทักษะการแสดงของเขาเป็นยังไง ผ่านไม่ผ่าน ถ้าแค่เริ่มแรกยังไม่ได้เรื่อง บทที่เหลือยิ่งไม่ต้องพูดถึง ใช้ไม่ได้แน่นอน นี่จึงเป็นเหตุผลว่าทำไมถึงไม่ค่อยพบเห็นดาราหน้าใหม่จากวงการอื่นข้ามมาได้บ่อยนัก และยิ่งยากเย็นเข้าไปอีกกว่าจะเข้ามาแล้วจะประสบความสำเร็จได้ บางอย่างนั้นใช่ว่าจะใช้ความนิยมมาเป็นตัวตัดสินได้ ใช่ว่าแค่มีชื่อเสียงโด่งดังก็พอ ทุกอาชีพล้วนมีมาตรฐานของอาชีพนั้นๆ อยู่ หากคุณอยากจะประสบความสำเร็จอยู่ในอาชีพนี้ จะต้องยึดกฎเกณฑ์ของอาชีพนี้!


======================
[1] 熟门熟路 ประตูคุ้น ถนนเคย เป็นสำนวน หมายถึง คุ้นทาง, เข้าใจสถานการณ์, มีประสบการณ์มาก่อน
[2] 今非昔比 อดีตไม่เท่าวันนี้ เป็นสำนวน หมายถึง มีการเปลี่ยนแปลงที่ต่างไปจากเดิมลิบลับ


*-*-*-*-*-*-*-*-*-*-*-*-*-*-*-*-*-*

