##บทที่ 560 : ทำไมผมต้องให้อภัยคุณ!
ป๋ายอี้ชะงักไปวูบหนึ่ง


คนอื่นๆ ล้วนเหลียวไปมองด้วย


ผู้ที่มาขัดการพูดบนเวที เป็นผู้บริหารของมหาวิทยาลัยท่านหนึ่ง เขาดูเหมือนเพิ่งจะคุยโทรศัพท์เสร็จจึงได้ตะโกนบอกทางนี้ "รอสักครู่ครับ มีแขก VIP ขอเข้าร่วมด้วย!"


แขก VIP?


เป็นใครกัน?


ถึงกับต้องชะลอพิธีการต้อนรับ?


ชั้นบน เห็นเหล่าคณะตัวแทนลุกขึ้นยืนด้วยความเคารพอย่างยิ่ง แต่ละคนตรงออกไปทางประตูเข้าชั้นบน โดยที่หัวหน้ากลุ่มตรงเข้าไปรับหน้าด้วยตนเอง ท่าทีแตกต่างกับที่ปฏิบัติต่อทางจีนโดยสิ้นเชิง ฝ่ายเป่ยต้าเองก็รีบให้คนเข้าไปร่วมต้อนรับเช่นกัน โทรศัพท์สายนี้กะทันหันเกินไป เนื่องจากไม่มีการแจ้งล่วงหน้า คณะเยี่ยมชมจากประเทศญี่ปุ่นนั้นนำทีมโดยเจ้าหน้าที่ระดับสูงของประเทศซึ่งเปลี่ยนกำหนดการณ์กะทันหัน เห็นทีคงเป็นเพราะได้ยินว่าทางเป่ยต้ามีคนมาเข้าร่วมพิธีการกันไม่น้อย จึงมีคณะมาเยือนกลุ่มหนึ่งเลือกเข้ามาที่นี่!


"ใครมาน่ะ?"


"ไม่รู้สิ"


"ไอ้หยา คณะมาเยือนของญี่ปุ่นนี่หว่า!"


"พวกนั้นมาเป่ยต้าด้วย?"


"เฮ้ย ทำไมนักข่าวเยอะงั้นล่ะ!"


ที่เห็นเป็นสิ่งแรกไม่ใช่เงาคน แต่เป็นแสงแฟลชวูบวาบ นักข่าวทั้งจีนและญี่ปุ่นยี่สิบกว่าคนตรงเข้ามา เดินพลางถ่ายภาพไปด้วย มีนักข่าวจีนคนหนึ่งถ่ายรูปไม่ทันระวัง ลื่นไถลล้มลง แต่ก็รีบลุกขึ้นมาถ่ายภาพใหม่อีกครั้ง ไม่สนใจเศษดินเศษฝุ่นบนตัวเลยสักนิด


เป็นกลุ่มคนขนาดสิบกว่าคน


หัวหน้ากลุ่มเป็นฝ่ายภาครัฐของญี่ปุ่นชื่อว่ามัตสึโมโตะ "สวัสดีครับ"


ฝ่ายเป่ยต้ารีบกล่าว "ยินดีต้อนรับครับๆ"


มัตสึโมโตะยิ้มกล่าว "&amp;…￥#）@!"


ล่ามแปลให้ว่า "เพราะได้ยินมาว่าวันนี้มีการแลกเปลี่ยนกันระหว่างมหาวิทยาลัยของจีนกับญี่ปุ่น พวกเราเองก็ยินดีอย่างยิ่ง จึงได้เข้ามาร่วมเยี่ยมชมความร่วมมือกันเช่นนี้ พวกคุณดำเนินงานต่อไปเถอะ ไม่ต้องสนใจพวกเรา"


คนใหญ่คนโตมาถึง ย่อมต้องเชิญนั่งแถวหน้าสุดของชั้นบน ส่วนคณะแลกเปลี่ยนของมหาวิทยาลัยญี่ปุ่นก็ขยับไปนั่งแถวหลังแทน โดยเว้นที่นั่งแถวหน้าไว้ให้ ตำแหน่งอื่นๆ เป็นฝ่ายเป่ยต้าจัดการหาที่นั่งให้ทั้งคณะเยี่ยมชมได้นั่งกันจนเต็มพื้นที่ บางคนดูคุ้นหน้าคุ้นตา เป็นเจ้าหน้าที่ฝ่ายการศึกษาของประเทศจีนนี่เองที่ร่วมเดินทางมากับฝ่ายประเทศญี่ปุ่น


เจ้าหน้าที่ฝ่ายจีนคนหนึ่งกล่าวกับทางเป่ยต้า "ต่อเลยครับ อย่าให้ทางเรามัวรบกวน"


ฝ่ายเป่ยต้าพยักหน้า "ครับ อาจารย์ป๋ายกำลังจะเริ่มการบรรยาย อย่างนั้น...พวกเราจะดำเนินการต่อครับ" เขาแสดงสัญญาณมือให้เริ่มต่อไปได้


เหล่านักศึกษาของเป่ยต้าสงบลง มีบางคนเหลียวมองชั้นบนเป็นระยะ ไม่เคยเห็นคนใหญ่คนโตมากขนาดนี้มาก่อน ทำเอาหยุดซุบซิบกันไม่ได้


ป๋ายอี้เห็นความเคลื่อนไหวของฝ่ายทีมเยือนประเทศ เขาพลันตกตะลึงอย่างยิ่ง หลังยืดเหยียดขึ้นเล็กน้อย รู้สึกตื่นเต้นอยู่บ้าง เริ่มเปิดปากกล่าวบรรยายต่อ "ความสนใจต่อประเทศญี่ปุ่นของเราในตอนนี้ มาจากทั้งเรื่องของวัฒนธรรม เทคโลโลยี และความเป็นระเบียบ สิ่งที่เราทำไม่ได้ ญี่ปุ่นและชาติตะวันตกทำได้แล้ว ชาติตะวันตกกับทางญี่ปุ่นยังสามารถพัฒนาสอดคล้องกันจนทางฝ่ายตะวันตกเห็นว่าเจริญขึ้นทัดเทียม สายตาจับจ้องอยู่ที่วัฒนธรรมญี่ปุ่น การเมือง ประวัติศาสตร์ ดังนั้น ความรู้สึกของพวกเราจึงยิ่งซับซ้อนยิ่งกว่า"


ป๋ายอี้ไม่ใช่คนทำงานด้านภาษา บทกล่าวของเขาจึงไม่สละสลวยเท่าศาสตราจารย์เหยียน ไม่สอดประสาน แต่ก็สามารถแสดงให้เห็นถึงความคิดหลักๆ ในใจ


"พวกเราสนใจญี่ปุ่นในฐานะอีกประเทศหนึ่ง เพื่อจะได้เรียนรู้จากกัน ทั้งยังเป็นความคาดหวังที่ประเทศนี้วางให้ตนเอง หมายจะพัฒนาให้ถึงขั้น โดยใช้ญี่ปุ่นเป็นเป้าหมาย เพื่อการศึกษาเรียนรู้และสานสัมพันธ์ พวกเราในฐานะประเทศจีน เล็งเห็นว่าญี่ปุ่นนั้นเป็นเป้าหมายในกระบวนการสำคัญต่อปัจจัยความจำเป็น แต่เพื่อการนี้ เราต้องแสดงความมุ่งมั่นในการสังเกต ไม่ใช่เป็นแค่ผู้สังเกตการณ์ภายนอก ที่ไม่แสดงตัวอันใด ซึ่งถือว่าไม่เป็นธรรม"


มุมมองนี้มีคนที่คิดเคลือบแคลง แต่ก็พอเข้าใจได้ การพูดถึงญี่ปุ่นในแง่มุมนี้นับว่าพบได้น้อยมาก


มัตสึโมโตะบนชั้นลอยพยักหน้า หันไปกระซิบกระซาบกับเจ้าหน้าที่ชั้นสูงด้านข้าง
ป๋ายอี้ "พวกเราต้องเริ่มจากตนเอง ศึกษาการให้อภัย..."


ป๋ายอี้ "พวกเราต้องเริ่มจากตนเอง ศึกษาการเคารพต่อกัน..."


ทีละจุด ทีละจุด สุดท้ายค่อยเน้นย้ำ "ไม่มีความเข้าใจ ย่อมไร้สิทธิ์พูดจา พวกเราควรจะเรียนรู้เพื่อเข้าใจคนอื่นๆ ประเทศอื่นๆ เรียนรู้ที่จะให้ความเคารพและให้อภัยคนอื่นๆ ประเทศอื่นๆ นี่คือความคิดของผม การบรรยายของผมจบแล้ว ขอบคุณครับ" เขาโค้งคำนับ
มัตสึโมโตะนำปรบมือ!


เหล่าคณะเยือนประเทศก็ปรบมือตาม


นักศึกษาและคณาจารย์มหาวิทยาลัยโตเกียวปรบมือด้วยความจริงใจ!


มีเพียงเหล่านักศึกษาของมหาวิทยาลัยเป่ยต้าชั้นล่างที่นั่งเงียบ มีคนปรบมือ หากสายตากลับว่างเปล่า เสียงปรบมือคล้ายหุ่นยนต์ หลายคนรู้สึกอึดอัดคับข้องใจ เห็นว่าการบรรยายนี้แม้ดูมีเหตุผล แต่ก็ยากทนรับ ชัดเจนว่ามีบางสิ่งไม่ถูกต้อง!


คณาจารย์ของเป่ยต้าเองก็เช่นกัน


ซูน่าสูดลมหายใจลึก รู้สึกแย่อย่างไรไม่รู้


อาจารย์ของภาควิชาประวัติศาสตร์วัยห้าสิบกว่าอีกท่านหนึ่งตีสีหน้าเครียดไม่พูดจา


เคารพ?


ให้อภัย?


ขณะเดียวกัน มีหลายคนที่รู้สึกว่ามีคำพูดอยู่เต็มปาก แต่ไร้คำจะเอ่ย ไม่ทราบควรกล่าวอย่างไร! โดยเฉพาะเมื่อมีคณะผู้มาเยือนจากประเทศญี่ปุ่นและคณะตัวแทนจากมหาวิทยาลัยอื่นอยู่ด้วย ดังนั้น พวกเขาจึงได้แต่ปรบมือ ได้แต่ยอมไหลไปตามกระแส!


นักศึกษาหญิงจากเป่ยต้าคนหนึ่งกล่าวรำพึงรำพัน "ท่าทีก่อนหน้านี้ พวกเราทำผิดไปจริงๆ? ไร้ความหมาย? พวกเราควรเรียนรู้ที่จะให้อภัย?"


นักศึกษาใหม่ด้านข้างส่ายหน้า "ฉันก็ไม่รู้"


นักศึกษาร่วมชั้นอีกคนของทั้งสองก็ว่า "ศาสตราจารย์เหยียนกับอาจารย์ป๋ายว่าอย่างนั้น คงมีเหตุผลอยู่บ้างแหละ เฮ้อ แต่ว่าในใจนี่รู้สึกแปลกๆ อึดอัดยังไงไม่รู้!"


นักศึกษาอีกคนกล่าวแผ่วเบา "ก็พวกเรา..ไม่มีทางโยนเครื่องใช้ไฟฟ้าญี่ปุ่นทิ้งไปได้จริงๆ นี่นา"


เหยามี่ที่นั่งแถวหลังเงียบไปถนัดตา


หลี่ลี่กล่าว "มี่มี่ เป็นอะไรเปล่า?"


เหยามี่กำหมัดแน่น "ฉันไม่ค่อยสบาย อยากกลับแล้วอ่ะ"


"ไม่สบายตัวเหรอ?" หลี่อิงถามอย่างกังวล


รุ่นพี่ซ่งที่นั่งอยู่ด้านข้างหน้าเครียด "เธอไม่สบายใจน่ะ ฉันเองก็เหมือนกัน เหมือนในอกมันคับแน่น หายใจไม่ค่อยจะออก!"


รุ่นพี่โจวเองก็ใคร่ครวญถึงคำสุนทรพจน์ของอาจารย์ป๋าย "ให้อภัย?"


ขณะนั้น พิธีกรบนเวทีกล่าวประกาศ "ลำดับต่อไป ขอเชิญอาจารย์จางเย่ นักคณิตศาสตร์ผู้มีชื่อเสียง รองศาตราจารย์ประจำภาควิชาคณิตศาสตร์ มหาวิทยาลัยเป่ยต้า ขึ้นกล่าวบรรยายบนเวที ขอเสียงปรบมือครับ" พิธีกรไม่พูดถึงเรื่องข้อความคาดการณ์ของเดล เพราะงานนี้เป็นงานทางการ ขณะที่ข้อความคาดการณ์ของเดลยังไม่ได้รับการพิสูจน์ชัด ย่อมใช้บรรยายไม่ได้


เสียงปรบมือดังขึ้น


ทว่านักศึกษาและคณาจารย์ของเป่ยต้าหน้าเวทีกลับยังคงดูนิ่งงัน


ทีมงานของเป่ยต้าที่ชั้นบนแนะนำกับคณะเยือนประเทศว่า "ท่านนี้คือจางเย่ เป็นนักคณิตศาสตร์ที่กำลังสร้างความก้าวหน้าครั้งใหญ่ในการพิสูจน์เรื่องข้อความคาดการณ์ของเดลครับ"


มัตสึโมโตะรับคำ


นักคณิตศาสตร์ของญี่ปุ่นเสริมขึ้น บอกกับพวกมัตสึโมโตะ "ข้อความคาดการณ์ของเดลยังไม่ได้รับการพิสูจน์แน่ชัด สุดท้ายเป็นอย่างไร ยังไม่แน่นอน"


ประโยคนี้ไม่ได้รับการแปลออกมา


มัตสึโมโตะกับเหล่าเจ้าหน้าที่ระดับสูงพยักหน้า มองจางเย่ด้วยความสนอกสนใจ


คณะเยี่ยมชมกับกลุ่มตัวแทนของญี่ปุ่นจับจ้องจางเย่ด้วยความสนใจ นักข่าวที่มาทำข่าวก็จับภาพไปยังจางเย่ รอฟังว่าเขาจะพูดเรื่องข้อความคาดการณ์ของเดลอย่างไร


บรรยากาศชั้นบนชั้นล่างนั้นแตกต่างกันอย่างสิ้นเชิง ประหนึ่งไฟกับน้ำแข็ง


จางเย่หยิบสคริปต์ก้าวขึ้นไปบนเวที เขาเห็นอารมณ์ความรู้สึกของเหล่านักศึกษาของเป่ยต้าแล้ว ฝั่งศาสตราจารย์เหยียน หลังบรรยายจบก็กลับไปนั่งชั้นบนแล้วรับรองคณะผู้มาเยือนจากญี่ปุ่น ส่วนป๋ายอี้พอลงจากเวทีก็กำลังก้าวขึ้นไปชั้นบนอย่างรวดเร็ว เพื่อพบหน้าเหล่าเจ้าหน้าที่ระดับสูงของญี่ปุ่น จางเย่มองคนนี้ เหลียวหาคนนั้นที กวาดตามองชั้นบน ทอดสายตามองชั้นล่าง ท่าทีเงียบงัน ไร้ความมีชีวิตชีวา


พิธีกรกระพริบตามองปริบๆ


ซูน่างุนงง จางเย่เป็นอะไรไป?


คณบดีพานมองเขา ลืมบทหรืออย่างไรกัน? ด้วยความจำของคุณ ลืมเป็นด้วยหรือ? ไม่ไหวก็ดูบทสิ ก็อยู่ในมือนั่นไม่ใช่หรือ?


ให้อภัย และให้ความเคารพต่อกัน?


จางเย่ถามตัวเองในใจ


จากนั้นเขาก็เปิดสคริปต์ขึ้น กวาดตามอง ทราบว่าในเวลาที่มีคณะผู้มาเยือนอยู่เช่นนี้ ในเวลาที่มีคณะตัวแทนจับจ้องมอง ในเวลาที่บรรยากาศแห่งความสัมพันธ์ของสองชาติชื่นมื่น ตัวเขาเองไม่ควรจะทำอะไรให้มากความ พวกคุณอยากพูดอะไรก็พูดไป ตัวเขาอ่านไปตามสคริปต์ อ่านจบก็ถือว่าจบแล้ว เขาคิดอย่างนี้จริงๆ แต่เมื่อกำลังจะเปิดปากกำลังจะเปล่งเสียง กลับพบว่าเขาพูดอะไรไม่ออกแม้แต่คำเดียว ในสมองนั้นมีเสียงเสียงหนึ่งคอยกระตุ้นเตือนเขา ร่ำร้องไม่สิ้นสุด


เขาลดมือลด มองไปรอบๆ วางสคริปต์ลงบนโต๊ะช้าๆ มือคว้าจับไมโครโฟน อ้าปากเตรียมจะพูด


เมื่อเขาอ้าปาก เหล่าผู้ที่รอฟังการบรรยายเรื่องการศึกษาและข้อความคาดการณ์ของเดล ล้วนต้องงุนงง


จางเย่ใช้น้ำเสียงที่อ่อนโยนชนิดหนึ่งกล่าว "ท่านนายกรัฐมนตรีของญี่ปุ่นเยือนประเทศจีน คณะเยี่ยมชมมาเยือนมหาวิทยาลัยปักกิ่ง มีชาวจีนไม่น้อยที่ต้องยินดี ความสัมพันธ์ระหว่างประเทศจีนและญี่ปุ่น พลิกเปิดหน้าใหม่แล้ว!"


ชั้นบนเงียบลงทันควัน!


มัตสึโมโตะฟังคำแปลแล้ว สีหน้างุนงงสงสัย
ศาสตราจารย์เหยียนตกตะลึง!


ป๋ายอี้เองยังมองจางเย่ที่อยู่บนเวทีเขม็ง!


เหล่านักข่าวทั้งชาวจีนและต่างชาติ เหล่านักศึกษาและคณาจารย์ในเป่ยต้า แม้แต่เหล่านักศึกษาที่กำลังจมจ่อม ใคร่ครวญถึงการบรรยายสองครั้งก่อนหน้า ยังตะลึงงันไม่หยุด!


จางเย่กล่าวด้วยเสียงอันนุ่มนวล "มุมมองใหม่ต่อประเทศญี่ปุ่นของศาสตราจารย์เหยียนได้รับการยอมรับ ทฤษฎีมิตรภาพญี่ปุ่นของอาจารย์ป๋ายเองก็สามารถปฏิบัติได้จริง มีคนวิจารณ์ว่า คนจีนที่ ‘เข้าใจญี่ปุ่น’ ยังมีน้อยกว่าคนญี่ปุ่นที่ ‘รู้จักจีน’ มีคนเสียใจที่คนจีนเรามีมารยาทน้อยยิ่งกว่าญี่ปุ่น ยังมีคนที่ด่าว่าคนจีนนั้นใจคับแคบ มีแต่จิตชาตินิยม ไร้ซึ่งความเปิดกว้างของมหาประเทศ ... ดูเหมือนความสัมพันธ์หลังสงครามระหว่างจีนกับญี่ปุ่นตลอดหลายสิบปีมานี้ที่ไม่ปกตินั้น เป็นเพราะคนจีนเราก่อเรื่องวุ่นวายไปเอง พวกเราควรจะพลิกประวัติศาสตร์หน้าใหม่ เผชิญหน้ากับอนาคต เริ่มต้นความสัมพันธ์อันดีระหว่างจีนกับญี่ปุ่น"


หนึ่งวินาที


สองวินาที


สามวินาที


"ถุย!"


ในหอประชุมอันเงียบงัน จู่ๆ กลับมีเสียง "ถุย" คำหนึ่งดังลั่น ทุกคนพลันต้องตะลึงงันวูบ มีบ้างถึงกับหลั่งเหงื่อเย็นเยียบ!


จางเย่ตบโต๊ะดังผาง "ทำไมผมต้องให้อภัยคุณ! ญี่ปุ่น!"


*-*-*-*-*-*-*-*-*-*-*-*-*-*-*-*-*


[Go To Next Chapter]( ./61.md)