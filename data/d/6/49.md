##บทที่ 549 : วิชาเลือกสุดฮอต!
แหวนเกมอัพเดตเสร็จสิ้น


ชื่อเสียง : น้อยกว่าหนึ่งหมื่น


สกิล : จำนวนมาก


สเตตัส : จำนวนมาก


สิทธิ์ซื้อไอเทม :


1. แคปซูลความจำ


2. หนังสือสกิลมวยไทเก๊ก


3. รัศมีแห่งโชค (อัพเกรด)


ไอเทมในช่องเก็บของ : ลูกเต๋าปรับระดับความยาก*1 ยาหยอดตามองทะลุ*1 หยุดเกม*1 ยาเพิ่มความอึด*20 แทนชะตา*1


นี่คือ ‘คลัง’ ของจางเย่ในตอนนี้ หลังตรวจสอบรอบหนึ่ง เขาค่อยเอนตัวลงนอนพักผ่อน ได้พักมาหลายวัน คงได้เวลาทำงานต่อแล้วสินะ


……


วันต่อมา


ยามเช้า จางเย่ตื่นไวกว่าปกติ เขาอุ่นนม ต้มไข่หลายฟอง มีฟองหนึ่งแตกร้าวนิดหน่อย แต่ไม่ได้มีปัญหาอะไร ถือเป็นมื้อเช้าที่ดีทีเดียว


แม่ตื่นมาเห็นเข้าก็ตกใจ "หือ! วันนี้พระอาทิตย์ขึ้นทางทิศตะวันตกงั้นเหรอ?"


"เย่น้อยทำกับข้าว?" พ่อเดินออกมาจากห้อง
จางเย่หัวเราะ "กินเถอะครับ"


แม่บ่น "ไข่ร้าวนี่นา ต้มไข่วันหลังใส่เกลือลงไปหน่อย น้ำก็อย่าให้ร้อนขนาดนี้"


"เอาน่า เย่น้อยนานๆ จะทำกับข้าวที เธอยังเอาแต่บ่นนั่นบ่นนี่อีก" พ่อเข้าไปล้างหน้าในห้องน้ำ ตะโกนออกมา "ไข่ที่แตกฉันกินเอง"


จางเย่นั่งลงกล่าว "ไม่ต้องครับ ผมกินเอง"


เปิดโทรทัศน์ ข่าวเช้าถ่ายทอดสดไปแล้ว


"เมื่อวาน นายกรัฐมนตรีของญี่ปุ่นมาเยือนประเทศจีน"


"เพื่อหารือเรื่องสถานการณ์เศรษฐกิจและความร่วมมือกันระหว่างการค้า..."


"เปิดหน้าใหม่ของความสัมพันธ์ระหว่างจีน-ญี่ปุ่น...."


ข่าวค่อนข้างยาว สรุปตบท้ายความสัมพันธ์ระหว่างสองชาติในช่วงสองปีมานี้รอบหนึ่งได้ว่า บนโลกใบนี้ บุคคลและเรื่องราวในประวัติศาสตร์มีการเปลี่ยนแปลงเพียงเล็กน้อย ส่วนเรื่องใหญ่ๆ ยังคงเกิดขึ้นตามเดิม อย่างการสังหารหมู่นานกิง กับสงครามต่อต้านญี่ปุ่น บางเหตุการณ์แตกต่างเพียงชื่อและเวลาที่เกิดเท่านั้น


ชายหนุ่มมัวแต่กินไม่ได้ตั้งใจฟังเท่าไรนัก ปกติจางเย่ไม่ค่อยสนใจเรื่องพวกนี้อยู่แล้ว


พ่อล้างหน้าเสร็จ เพิ่งได้มากินข้าว "เอ๋ มีความร่วมมือทางการศึกษาและวิจัยด้วย? พวกมหาวิทยาลัยของญี่ปุ่นก็มาด้วย? ทางมหา’ลัยเป่ยต้าก็เปิดเรียนวันนี้?"


จางเย่ได้ข่าวแล้วเช่นกัน ตอบแกนๆ "ใช่ครับ"


"ลูก ยังต้องไปสอนไหม?" แม่ถาม


"ครับ วันนี้เปิดเรียน เมื่อวานมีโทรศัพท์มาบอกผมแล้วล่ะ แต่ยังไม่มีสอนอีกหลายวัน ผมเองก็ยังไม่ได้คิดเลยว่าเทอมนี้จะสอนอะไรดี วิชาเลือกของผมไม่มีอะไรบังคับ ทางเป่ยต้าเองก็ไม่ได้มีข้อจำกัดอะไรนัก" ก่อนที่จางเย่จะปลดแบน ก็ไม่ได้รับการติดต่ออะไรมาและเขาไม่ได้ติดต่อไป ทั้งยังไม่คิดจะออกไปหางานเพิ่มเติม เพราะเขาทราบว่างานแรกที่เขาควรต้องสนใจคือคาบเรียนวิชา ‘วรรณคดีโบราณวิจักษณ์’ นี้ อย่างอื่นสามารถเลื่อนไปก่อนได้ ส่วนงานอื่นๆ ค่อยว่ากัน


แม่ "งั้นก็ไปเร็วๆ หน่อย อย่าให้สาย"


"สายไม่ได้หรอก" จางเย่กล่าว


พ่อเสริม "สอนดีๆ อย่าไปก่อเรื่องวุ่นวายล่ะ"


จางเย่หัวเราะ "วางใจได้ครับ ผมไม่ทำร้ายนักศึกษาหรอก"


กินข้าวเช้าอิ่ม จางเย่ออกบ้าน สตาร์ทรถขับไปเป่ยต้า


ขับรถใกล้ถึงที่หมาย ระหว่างทางมองเห็นนักศึกษาจำนวนไม่น้อยเดินกันขวักไขว่แถวประตู บางคนคงเพิ่งกลับมาวันนี้ คนที่ท่าทางเพิ่งลงรถไฟไม่นาน จะมีกระเป๋าน้อยใหญ่แบกสะพายกันหลายคน บางคนมีพ่อแม่ช่วยถือของและมาส่ง บริเวณนี้เป็นพื้นที่ของมหาวิทยาลัย จึงมีหลายรั้วมหาวิทยาลัยที่ตั้งติดกัน วันเปิดเทอมต่างกันแค่วันสองวัน ดังนั้นระหว่างทางจึงคึกคัก เหล่านักศึกษาเองส่วนใหญ่ก็กลับมากันช่วงเวลานี้


เข้าไปทางประตูหลัก


เพิ่งเข้ามาในรั้วมหาวิทยาลัย รถของจางเย่ก็มีคนจำได้แล้ว


"ดูนั่นสิ บีเอ็ม!"


"ทะเบียนรถอาจารย์จางนี่!"


"อาจารย์จาง!"


"อาจารย์จางเย่จริงๆ ฉันจะถ่ายรูป!"


นักศึกษาเป่ยต้าล้วนยินดี ต่างมองตามรถตะโกนโหวกเหวกเสียงดัง


จางเย่เพิ่งได้รับตำแหน่งดาราสุดชิงชัง เดิมทีก็หดหู่เต็มทน พอเห็นว่าเหล่านักศึกษาแห่มาต้อนรับเขา อารมณ์หดหู่หมองหม่นจึงจางหาย เหอๆ สุดชิงชังอะไรกัน ลูกพี่ยังดังอยู่นี่หว่า ชายหนุ่มพลอยรู้สึกอารมณ์ดีชื่นบานขึ้นทันตา สถานศึกษานี้เป็นสถานที่ประหลาด อยู่ที่นี่แล้ว คุณสามารถพบความฝันหนหลังและความเยาว์วัยได้ ยิ่งเห็นสีหน้าที่เต็มไปด้วยรอยยิ้มดีใจ จางเย่รู้สึกเลยว่าเปรียบกับวงการบันเทิงแล้ว เขาชื่นชอบที่นี่กว่าเยอะ


ลูกสาวของเหยาเจี้ยนไฉอย่างเหยามี่ก็อยู่ในฝูงชน เห็นรถบีเอ็มดับเบิ้ลยูคันนี้แล้วก็โบกมือให้อย่างเอาเป็นเอาตาย "อาจาง! อาจางคะ!"


หลี่อิงกับหลี่ลี่สองคนฝาแฝดที่ติดตามเหยามี่เป็นเงาตามตัวยืนอยู่ข้างๆ ทั้งสามเรียนชั้นเดียวกันและเป็นเพื่อนสนิทกัน


หลี่ลี่กล่าว "ไม่รู้ว่าอาจารย์จางจะมาสอนอะไรเทอมนี้ ฉันล่ะอยากเห็นจริงๆ"


หลี่อิงโบกมือ "ไม่ว่าจะสอนอะไร พวกเราก็อดเรียนคาบอาจารย์จางล่ะ เราได้เกรดจากวิชา ‘วรรณคดีโบราณวิจักษณ์’ แล้วนี่"


เหยามี่กล่าว "ถ้าเกิดเป็นคาบเปิดสาธารณะ พวกเราก็เข้าฟังได้นะ"


จางเย่มองไม่เห็นพวกเธอ จึงขับผ่านเลยไปตามเส้นทางอย่างช้าๆ


เหยามี่จึงได้หยุดมือ หันหน้ามาตอบ "ไปกันเถอะ ฉันกลับหอก่อนล่ะ เห็นว่าเที่ยงวันนี้มีพวกคนจากมหาวิทยาลัยญี่ปุ่นมาเยี่ยม เฮอะ ยังจะมีพิธีการต้อนรับ ไม่รู้อะไรรึไงนะ! พวกนั้นยังจะต้องให้การต้อนรับทำซากอะไรกัน เห็นหน้าแล้วขัดใจเป็นบ้า!"


หลี่ลี่แหย่ "เธอกลายเป็นพวกแก๊งคลั่งชาติตั้งแต่เมื่อไรเนี่ย?"


"ฉันน่ะเป็นมาตั้งนานแล้ว เธอไม่รู้เหรอ?" เหยามี่หัวเราะคิกคัก


หลี่อิงแทบพูดไม่ออก "ปีที่แล้วฝ่ายเรายังมีปัญหากับฝ่ายโน้นนิดหน่อย ปีนี้ค่อยดีขึ้นมานิด ทางพวกสื่อเองก็เอาแต่ออกมาพูดเรื่องความสัมพันธ์จีน-ญี่ปุ่นๆ "


นักศึกษาของเป่ยต้าที่ผ่านทางมาก็ว่า “เรามีความสัมพันธ์อะไรกับพวกนั้นน่ะเรอะ? หึ! ยังต้องมาต้อนรับด้วย? ..ไงก็เถอะ ฉันยังคิดไม่ตกอยู่เลยว่าจะลงวิชาเลือกของอาจารย์จางเย่ได้ยังไงเนี่ย!"


"หือ เธอก็ด้วยเหรอ?"


"ใช่ ก็ประกาศตั้งแต่สิ้นเทอมที่แล้วไง"


"ฉันด้วย เห็นว่าคนลงแน่นเอี๊ยด"


"นั่นสิ ไม่รู้ว่าจะยังไง คนลงชื่อมากขนาดนี้ ให้เข้าทั้งหมดไม่น่าจะได้หรอกมั้ง"


ก่อนหน้านี้คาบวิชาเลือกของมหาวิทยาลัยเป่ยต้าต้องลงทะเบียนล่วงหน้า ทุกคนจึงล้วนมองหาว่าตัวเองอยากเรียนอะไรก่อนจะจัดการปรับเวลาเรียนให้ตรงกัน แต่ว่าเทอมนี้แตกต่างกันเล็กน้อย วิชาเลือกของจางเย่ปีก่อนบรรยายความฝันในหอแดงจนเป็นกระแสใหญ่โต พอรวมกับชื่อเสียงของจางเย่ในช่วงนี้ ในสิบคนมีแปดคนลงทะเบียนวิชาของเขา กลายเป็นเรื่องใหญ่พอสมควร


……


ภาควิชาภาษาจีน มหาวิทยาลัยเป่ยต้า


ในห้องทำงานของคณาจารย์ชั้นบน มีคนมาร่วมถกสถานการณ์กันจำนวนมาก


หัวหน้าภาควิชาภาษาจีนฉางข่ายเกอถูกเหล่าอาจารย์พิเศษรุมล้อม ซูน่ากับคณาจารย์ในภาควิชาคนอื่นๆ ล้วนมองด้วยสีหน้าหัวเราะไม่ออกร้องไห้ไม่ได้


อาจารย์วัยกลางคนท่านหนึ่งลูบหนวดถลึงตาใส่ "เฒ่าฉาง ก่อนหน้านี้วิชาพิเศษเต็มแล้วก็ไม่ให้ลงทะเบียนเพิ่มไม่ใช่เรอะ ทำไมวิชาพิเศษของภาคนายถึงได้มีข้อยกเว้น? ลงทะเบียนแค่ไหนก็ยังลงได้ต่อ? คนเยอะแบบนี้สอนได้เรอะ!"


ฉางข่ายเกอเป็นเพื่อนกับอีกฝ่ายตั้งแต่สมัยเรียน ทั้งสนิทกันไม่เลว "เฒ่าไห่ ก็ตอนนั้นระบบลงทะเบียนเรียนมีปัญหาไง นี่เพิ่งแก้กันเสร็จนี่แหละ"


อาจารย์พิเศษหญิงอีกท่านกล่าว "น้ำแกงสักถ้วยก็ไม่เหลือให้พวกเรา?" พูดแล้วเธอเองก็สะเทือนใจทั้งฉุนไม่หาย "ตอนนี้ดูสิว่าคนลงทะเบียน ‘วรรณคดีโบราณวิจักษณ์’ ตั้งเท่าไร ไม่ดูคนลงทะเบียนวิชาฉันบ้างล่ะ แค่เก้าคน เก้าคนเองนะ! เทอมนี้จะให้ฉันสอนอะไร?"


มีอาจารย์ชายอีกท่านว่า "วิชาผมมีแค่สิบเอ็ดคน! จะเอาไปเตะฟุตบอลกันหรือยังไง!"


อาจารย์หญิง "เทอมก่อนก็เหมือนกัน จางเย่เปิดชั้นเรียนสาธารณะ นักศึกษาของฉันโดดเรียน ไม่ยอมให้พวกเราสอนกันเลย!"


ทุกคนเต็มไปด้วยความอัดอั้นตันใจบ่นกันไฟแลบ ทั้งยังกระวนกระวายใจยิกๆ หากไม่กระวนกระวายน่ะสิแปลก นักศึกษาลงชื่อเข้าเรียนน้อยขนาดนี้ ทางมหาวิทยาลัยอาจจะสั่งปิดวิชาของพวกเขาได้เชียวนะ!


ฉางข่ายเกอยิ้มแหยๆ พยายามแก้สถานการณ์ "อาจารย์ทุกท่าน เรื่องนี้ผมได้ทำการรายงานไปทางท่านอธิการบดีแล้ว ส่วนจะแก้ปัญหาอย่างไร คงมีการตอบกลับมาโดยเร็วที่สุด อีกอย่างอาจารย์จางเย่รับคนมากขนาดนั้นไม่ได้แน่ และก็จะไม่เปิดเป็นชั้นเรียนสาธารณะอย่างเทอมก่อนด้วย"


ขณะนั้น จางเย่ที่มาถึงได้ผลักประตูเปิดเข้ามาพอดี เห็นมีคนมากขนาดนี้ก็ยิ้มแย้มทักทายทุกคน "หัวหน้าภาคฉาง อาจารย์อู๋ โอ๊ะ อาจารย์ซูก็มาเช้าจัง?"


ซูน่าหันมามองค้อนเขา


อาจารย์หนุ่มของภาควิชาอีกคนหนึ่งฝืนยิ้มแข็งๆ ชี้นิ้วไปอีกด้านหนึ่ง


อาจารย์พิเศษหญิงเห็นดังนั้นก็รีบพูดทันที "อาจารย์จาง คุณมาพอดีเลยค่ะ ตอนนี้ปิดการลงทะเบียนแล้ว นักศึกษาในวิชาคนมากขนาดนั้น เปิดสอนไม่ได้หรอก แบ่งให้ฉันสักห้าสิบคนนะ"


อาจารย์วัยกลางคนอีกทาน "จางน้อย ไม่พูดอะไรมาก ฉันขอแค่สามสิบคนพอ"


ทั้งสองไม่พูดอะไรก็ทวงถามขอคนทันที
จางเย่งุนงง "แบ่งอะไรกันครับ?"


ฉางข่ายเกอแทบพูดไม่ออก "ทำแบบนี้ไม่ได้หรอกนะ มันผิดกฎ วิชาเลือกต้องให้นักศึกษาลงทะเบียนด้วยตัวเองสิ อีกอย่างพอถึงเวลาไกล่เกลี่ยแล้วคิดว่าคงพอจะเปิดสอนได้ทุกวิชานะครับ"


ความวุ่นวายตรงหน้านี้


จางเย่ไม่เข้าใจกระจ่างนัก เลยเหลียวหลังกลับไปถาม


ซูน่ายิ้มแหยๆ กล่าวกระซิบ "วิชาของคุณมีคนลงทะเบียนตั้งสองพันหนึ่งร้อยกว่าคนแน่ะ ส่วนใหญ่เป็นนักศึกษาปีสองปีสาม แต่ปีหนึ่งก็ไม่น้อยเช่นกัน สุดท้ายกลายเป็นว่ารายวิชาอื่นๆ ไม่มีคนลงทะเบียนเลย ได้มาสิบกว่าคนนี่ถือว่ามากแล้วค่ะ เมื่อเช้าฉันได้ยินว่ามีวิชาหนึ่งมีคนลงทะเบียนเรียนแค่สองคนเอง อาจารย์ทุกคนถึงได้ตรงมาหาคุณเพราะทนไม่ไหวน่ะสิคะ"


จางเย่ปาดเหงื่อ เขาเพิ่งทราบว่าทำไมอาจารย์เหล่านี้ถึงได้ดุร้ายนัก


สองพันกว่าคน? ลงเรียนวิชาเดียว?


ในประวัติศาสตร์ของเป่ยต้า.. ในประวัติศาสตร์ของทุกมหาวิทยาลัยในประเทศ.. ไม่เคยมีเรื่องเช่นนี้! วิชาเดียวมีคนลงทะเบียนมากขนาดนี้ ไม่มีใครคาดคิดมาก่อน!


ช่วยไม่ได้! ก็จางเย่ดังเกินไปนี่หว่า!


สุดท้าย เลขานุการภาควิชาเจินซูฉวนกลับมาพร้อมกับคำสั่งจากท่านคณบดี ให้วิชาเรียนของจางเย่รับนักศึกษาตามลำดับก่อนหลับ ส่วนคนอื่นๆ ให้ลงเรียนในรายวิชาอื่นๆ โดยจะเปิดให้ลงทะเบียนใหม่อีกครั้งหนึ่ง


สถานการณ์นี้จึงได้คลี่คลายลง


ไม่อย่างนั้น อาจารย์พิเศษเหล่านี้ต้องรุมล้อมจางเย่ไม่เลิก ไม่เราตายก็ท่านสิ้นเป็นแน่!


*-*-*-*-*-*-*-*-*-*-*-*-*-*-*-*-*


[Go To Next Chapter]( ./50.md)