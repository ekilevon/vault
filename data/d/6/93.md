##บทที่ 593 : รายการใหม่เริ่มแล้ว!
ตอนเช้า
10 โมงตรง
จางเย่พูดจนรู้สึกลำคอแห้งผาก เขาถามเสียงแหบ “มีน้ำไหมครับ?”
“มีค่ะๆ” เสี่ยวหลวี่รีบวิ่งไปหยิบน้ำแร่มาหนึ่งขวด “นี่ค่ะ อาจารย์จาง”
“ขอบคุณครับ” จางเย่ดื่มน้ำอึกใหญ่ปาไปครึ่งขวด เหลือบเห็นคนอื่นๆ กำลังขบคิดอย่างเหม่อลอย จึงพูด “หลักๆ มีเพียงเท่านี้ ถ้าผมไม่ได้ลืมอะไรไปก็จบแล้วครับ หากท่านใดมีคำถามเชิญถามมาได้เลย ผมจะตอบให้”
ผู้จัดการรายการของหูเฟยตั้งคำถามที่สาหัสที่สุดซึ่งสามารถตัดสินชะตาของรายการใหม่ออกมา “คุณคิดว่ารายการนี้จะได้เรตติ้งประมาณเท่าไร?”
จางเย่ยิ้ม “เรตติ้งอันไหนล่ะครับ?”
เรตติ้งรายการแบ่งออกเป็นหลายอย่าง มีทั้งเรตติ้ง 50 เมือง เรตติ้งท้องถิ่น เรตติ้งทั่วประเทศ
เรตติ้งท้องถิ่นนั้นจะวัดจากยอดรวมของเมืองๆ หนึ่งเท่านั้น อย่างเช่น รายการห้องเลคเชอร์ของจางเย่ของช่อง BTV-วรรณศิลป์ก่อนหน้านี้ มีเรตติ้งอยู่ที่ 7 - 8% ซึ่งเป็นยอดรวมจากพื้นที่เมืองหลวงเท่านั้น เพราะช่องวรรณศิลป์จะออกอากาศแค่ในพื้นที่เมืองหลวงเป็นส่วนใหญ่ จึงวัดเป็นเรตติ้งระดับท้องถิ่น และเพราะช่องท้องถิ่นเป็นของคนในพื้นที่นั้นๆ เอง ทางสถานีท้องถิ่นจึงย่อมได้รับเรตติ้งจากคนท้องถิ่นสูงกว่า
เรตติ้ง 50 เมือง พูดง่ายๆ คือ เป็นเรตติ้งจากเมืองหลักทั่วประเทศ โดยไม่รวมเขตพื้นที่ชนบท เป็นสถิติที่สถานีโทรทัศน์ใช้กันบ่อยที่สุด
ส่วนเรตติ้งทั่วประเทศนั้นนับว่าหินสุด เพราะฐานกว้าง การนับเรตติ้งจากระดับนี้จึงได้ตัวเลขที่น้อยมาก หากแตะถึงเรตติ้ง 1% ได้ก็ถือว่าเป็นรายการที่ได้รับความนิยมแล้ว การมีเรตติ้ง 1% หมายความว่าในจำนวนประชากรทั้งประเทศนั้น ทุกๆ 100 คน จะมีผู้ชมรายการ 1 คน และด้วยจำนวนประชากรของประเทศจีนทั้งหมด แค่คิดคงเห็นภาพได้ไม่ยาก
ผู้จัดการคนนั้นกล่าว “เรตติ้งทั่วประเทศ”
คนอื่นๆ ต่างจับจ้องจางเย่เป็นตาเดียว รอฟังการคาดการณ์ของเขา
จางเย่คิดครู่หนึ่งก่อนตอบ “ในสัปดาห์แรก ผมคาดการณ์แน่นอนไม่ถูก เพราะมันขึ้นอยู่กับการโปรโมท โฆษณาและปัจจัยอื่นๆ แต่ถ้าพูดถึงเรตติ้งหลังออกอากาศไปได้สักพัก หลายๆ ตอนจนได้เรตติ้งเฉลี่ยแล้ว ผมคาดว่า ‘เซียนเกะเป๊ะเนื้อ’ จะมีเรตติ้งทั่วประเทศขั้นต่ำราวๆ 0.6 % สูงสุดต้องไปได้ถึง 1% แน่นอนครับ”
พนักงานคนหนึ่งร้องขึ้นทันที “เป็นไปไม่ได้!”
เสี่ยวหลวี่อุทาน “เยอะขนาดนั้นเชียว?”
โหวเกอตื่นตะลึง “ถ้าพูดถึงรายการเพลงที่สถานีอื่นๆ ฉายอยู่ตอนนี้ เรตติ้งสูงสุดอยู่ที่ 0.5 % ต่ำสุดยัง 0.3 % เลยนะ เพราะเอาออกมาฉายพร้อมกัน ทำให้ผู้ชมไหลไปไหลมา แถมเร็วๆ นี้ยังไม่มีรายการเพลงไหนที่โดดเด่นเป็นพิเศษ ถ้าหาก ‘เซียนเกะเป๊ะเนื้อ’ ได้เรตติ้ง 1% จริงๆ ล่ะก็..ต้องสุดยอดไปเลย!”
จางเย่กล่าวน้ำเสียงหนักแน่น “เรตติ้งจะมีแต่สูงกว่านี้ ไม่มีทางต่ำไปกว่านี้แน่นอน! แต่ก็นั่นล่ะครับ นี่เป็นการคาดการณ์ในมุมมองของผม คิดว่าทุกคนคงมีการคาดการณ์ในมุมของตนเองอยู่แล้ว”
‘ฉันรักการจำเนื้อเพลง’[1] เป็นรายการที่มีชื่อเสียงมากรายการหนึ่งที่โลกของจางเย่ในช่วงเวลาไม่กี่ปีมานี้ มันไม่ใช่รายการประเภทที่ดังพรวดพราดเพียงชั่วข้ามคืน แต่จะค่อยๆ ไต่ระดับขึ้นมาทีละนิด เดิมทีจางเย่ก็เหมือนกับพวกเขาที่ไม่เข้าใจว่ารายการที่มีจุดขายแค่จำเนื้อร้องเพียงอย่างเดียวนี้ ทำไมถึงได้มีเรตติ้งไม่เลวนัก ตอนหลังพอได้ดูจริงๆ เพียงไม่กี่ตอนถึงเข้าใจ ทุกรายการต่างก็มีเหตุผลของมันเอง! เอ่อ.. ถึงจะฉายมาหลายปีจนปีหลังๆ เรตติ้งตกลงไปหน่อย แต่ในตอนเริ่มแรก ‘ฉันรักการจำเนื้อเพลง’ นับเป็นรายการที่เปล่งประกายโดดเด่นทีเดียว แม้เรตติ้งไม่ได้ถล่มทลายและอาจจะไม่ได้เลิศเลออะไร แต่อย่างน้อยก็นับว่าประสบความสำเร็จ ขณะเดียวกันก็ติดอันดับหนึ่ง อันดับสองของเรตติ้งทั่วประเทศอยู่เสมอ นับเป็นรายการที่มีค่ามากรายการหนึ่ง
ทำไมเขาถึงเลือกรายการนี้น่ะเหรอ?
จางเย่ใคร่ครวญมาเป็นอย่างดี
ข้อแรก ‘ฉันรักการจำเนื้อเพลง’ เรตติ้งดีมาก
ข้อสอง เขาไม่คิดจะใช้รายการนี้ ถึงคนอื่นจะมองว่าเรตติ้งรายการนี้เข้าขั้นประสบความสำเร็จ แต่จางเย่ก็ไม่รู้สึกสนใจ เพราะรูปแบบของรายการนี้ไม่สัมพันธ์กับรูปแบบการพัฒนาของเขา อีกทั้งสิ่งที่เขาต้องการนั้นไม่ใช่เพียงแค่ความสำเร็จ แต่เขาต้องการสิ่งที่ดีที่สุดในวงการบันเทิง รายการนี้สำหรับเขาแล้วไม่มีค่ามากนัก อีกทั้งจางเย่ยังเป็นพิธีกรเองไม่ได้ หากเขาอยากจะเป็นพิธีกรสักรายการหนึ่ง ย่อมต้องเลือกแล้วเลือกอีกเป็นอย่างดี ในเมื่อไม่ได้ใช้เองก็ไม่อยากให้เสียของ เมื่อพูดถึงแนวคิดดั้งเดิมและรูปแบบของรายการก็ยังคงมีคุณค่ามากอยู่ดี เหมาะที่จะนำมาใช้ในช่วงเวลาที่วงการรายการเพลงกำลังติดคอขวดแบบนี้ ดังนั้นจางเย่จึงเอาออกมาใช้ นอกจากจะเป็นการช่วยขับเคลื่อนวงการนี้แล้ว ยังเป็นการช่วยเหลือเพื่อนเก่า ทั้งยังสามารถช่วยงานของหูเฟย รวมถึงพวกเสี่ยวหลวี่ ต้าเฟย และทีมงานทุกคนด้วย สุขสิ่งใยนิ่งเสีย[2]ล่ะจริงไหม?
ที่ควรพูดก็พูดไปจนหมด จางเย่จึงรอคำตอบจากพวกเขา
ผู้จัดการกับหูเฟยและนักวางแผนรายการอีกสองสามคน เริ่มพูดคุยหารือกัน บางครั้งกระซิบกระซาบ บ้างพยักหน้า บ้างสั่นศีรษะ แต่ละคนสีหน้าเคร่งเครียด
ผ่านไปอีกพักใหญ่
จางเย่คอยไม่ไหวอีกต่อไป “แผนรายการทุกอย่างผมก็ได้บอกไปหมดแล้ว มีรายละเอียดล่วงหน้าไปอีกถึงสองสามปี ถ้าทุกท่านคิดว่ามันใช้ได้ ก็เชิญนำไปใช้ ตามที่ผมได้บอกไว้ ว่าผมมีเงื่อนไขเล็กๆ เพียงข้อเดียว นั่นคือให้ต่งซานซานมาเป็นพิธีกรหญิง ส่วนพิธีกรชายผมไม่ยุ่ง”
ผู้จัดการยังคงปิดปากเงียบ
ผู้บริหารคนอื่นๆ ก็ไม่ส่งเสียง
จางเย่กล่าวต่อ “หากรู้สึกว่ารายการนี้ใช้ไม่ได้หรือคิดว่าเรตติ้งจะไม่ถึงตามเป้า ก็ไม่เป็นไร ถ้างั้นผมคงไม่มีอะไรจะพูด ขอตัวครับ” กล่าวจบก็ลุกขึ้นเตรียมจากไป
ผู้จัดการช่องดาวเทียมได้ยินก็รีบเข้ามาห้ามเขา “เฮ้ยๆ จางน้อย คุณอย่าเพิ่งไปสิ เข้าใจผิดแล้ว! เราไม่ได้บอกว่ารายการนี้ใช้ไม่ได้นะ!”
“อย่าเพิ่งไป อย่าเพิ่งไป คุณนั่งก่อนนะ พวกเราไม่ได้บอกว่าไม่เอาสักหน่อย!” ผู้ช่วยคนอื่นๆ รีบรั้งชายหนุ่มไว้
ผู้จัดการมองไปทางฉีอวี่หง “หัวหน้าสถานี คุณคิดว่าอย่างไร?”
ฉีอวี่หงโบกมือตอบ “เรื่องของแผนกพวกคุณ ฉันไม่เกี่ยว พวกคุณตัดสินใจเองเถอะ” ตั้งแต่ต้นจนจบเธอไม่ได้พูดอะไร มาเป็นเพียงผู้ชมเสียมากกว่า
ผู้จัดการพลันเข้าใจ หันมองหูเฟย “เหล่าหู?”
หูเฟยฉีกยิ้มกว้างตอบ “ผมว่ามันเยี่ยมมาก! แหวกแนวจากรายการเพลงที่มีอยู่ เรียกได้ว่าโดดเด่นเหนือใคร! สำหรับพวกเรา ไม่มีรายการไหนดีกว่านี้แล้ว หนำซ้ำยังประหยัดงบได้อีกโข ไม่ต้องเชิญดาราดังมาเป็นแขกรับเชิญ พองบส่วนนี้ลดลงก็เอาเงินไปใช้ด้านอื่นได้มากขึ้น อย่างใช้โปรโมทรายการให้ดีขึ้น”
รายการเพลงทั้งหลายทุกวันนี้ต่างให้ความสำคัญในการทุ่มทุนแย่งชิงกันเชิญดาราดัง นักร้องดัง บางคนมีการเรียกค่าตัวมากกว่าสิบล้าน เมื่อเทียบกับงบอื่นๆ แล้ว นับว่าส่วนนี้กินงบแทบทั้งหมด!
แต่การจำเนื้อเพลงไม่ใช้งบนี้! ประหยัดเงินก้อนโต!
ยิ่งดีต่อรายการสถานีดาวเทียมที่งบน้อยสุดๆ!
ผู้จัดการพยักหน้าเบาๆ คลี่ยิ้มกริ่ม “ผมเห็นด้วยกับคุณ รายการนี้เหมาะกับช่วงไพรม์ไทม์วันศุกร์ของช่องดาวเทียมเราที่สุด ความสามารถในการสรรค์สร้างรายการของอาจารย์จางน้อย วันนี้ผมได้ประจักษ์แล้ว ‘ห้องเลคเชอร์’ ก็ดี ‘จางเย่ทอล์คโชว์’ ก็ดี ชื่อเสียงของคุณช่างสมคำร่ำลือจริงๆ นักวางแผนรายการ และพนักงานของสถานีเรามีกันตั้งมากมายขนาดนี้ จัดประชุมกันมาตั้งหลายวันก็ยังไม่ได้อะไรเลย แต่พอคุณมา แค่แป๊บเดียวก็แจกแผนงานที่สมบูรณ์แบบขนาดนี้ออกมาได้! ส่งฟืนไฟกลางหิมะ[3]แท้ๆ!”
นักวางแผนรายการที่อยู่ด้านหลังกล่าวอย่างกระตือรือร้น “อาจารย์จาง คุณกลับมาเถอะ! ถ้ารายการนี้ได้คุณเป็นพิธีกรล่ะก็ จะยิ่งสมบูรณ์แบบขึ้นไปอีกแน่นอน!”
ผู้จัดการรีบชักชวนทันที “ใช่แล้วจางน้อย กลับมาเถอะ”
จางเย่กล่าว “ไว้มีโอกาสวันหลังนะครับ”
ผู้จัดการรู้สึกเสียใจมาก “ได้ ถ้าอย่างนั้นผมไม่เซ้าซี้แล้ว เรามาคุยเรื่องรายการนี่กันก่อน อาจารย์จางน้อย รายการ ‘เซียนเกะเป๊ะเนื้อ’ นี้ เราจะทำ ส่วนราคา…..สามล้าน คุณโอเครึเปล่า?”
จางเย่ยักไหล่ “ผมบอกไปแล้ว เรื่องราคาผมไม่ซีเรียส”
ผู้จัดการลังเลเล็กน้อย แล้วจึงหันไปทางพนักงานที่อยู่ด้านหลัง “บอกคุณหวังฝ่ายบุคคล ติดต่ออาจารย์ต่งซานซาน ต้องทำให้เธอมาร่วมงานกับเราให้ได้! ค่ายกเลิกสัญญาพวกเรารับผิดชอบเอง!”
จางเย่แทรกขึ้น “ไม่ต้องใช้ค่าสัญญาหรอก ตอนนี้อาจารย์ซานซานไม่ได้ทำงาน ไม่ได้ติดสัญญากับสถานีไหน เธอลาออกมาเมื่อสองวันก่อนครับ”
ผู้จัดการกล่าวอย่างโล่งอก “ค่อยง่ายขึ้นหน่อย”
จางเย่กล่าวอย่างจริงใจ “ขอบคุณมากครับ”
ผู้จัดการโบกมือ “อย่าเลย พวกเราต่างหากที่ต้องขอบคุณ”
รายการดีๆ ย่อมมีค่ามากกว่าพิธีกรดีๆ มากนัก การที่จางเย่มอบแผนรายการที่สมบูรณ์แบบออกมาให้นี้ ทำให้สถานีโทรทัศน์นครหลวงประทับใจเป็นอย่างมาก!
ไม่รู้ว่าฉีอวี่หงกลับไปตอนไหน ไม่เห็นแม้แต่ร่องรอย
เมื่อหัวหน้าสถานีจากไป บรรยากาศจึงผ่อนคลายลงมาก ไม่เครียดเคร่งเกร็งหนักขนาดนั้น
ผู้จัดการและหูเฟยเข้ามาดึงจางเย่แล้วถามรายละเอียดปลีกย่อยแผนรายการกันอย่างกระตือรือร้น เมื่อจางเย่รับบทเป็นนักวางแผนรายการ ชัดเจนว่าเขาต้องรับผิดชอบไปจนจบ เพียงแต่ส่วนใหญ่เป็นเรื่องที่ต้องทำให้เสร็จภายในวันนี้ หลังจากรายการเริ่มถ่ายทำแล้ว จางเย่ก็ไม่จำเป็นต้องทำอะไรอีก ปล่อยให้การผลิตรายการเป็นเรื่องของหูเฟยและทีมงาน จางเย่ไม่ได้วางแผนที่จะกลับมาทำงานกับสถานีโทรทัศน์นครหลวง เขาเพียงแค่วางแผน ไม่ต้องร่วมลงมือถ่ายทำ
หลังจากนั้นไม่นาน ผู้จัดการคนนั้นก็พาทีมของเขาจากไป
หูเฟยเริ่มมอบหมายหน้าที่ รายการใหม่นี้ไม่ได้มีเพียงทีมงานไม่กี่คนกับพวกเสี่ยวหลวี่อีกต่อไป จึงจำเป็นต้องมีจำนวนพนักงานเพิ่มขึ้น “นับจากวันนี้รายการ ‘เซียนเกะเป๊ะเนื้อ’ จะเริ่มดำเนินการอย่างเป็นทางการ เสี่ยวหลวี่ เธอไปทำแผนโฆษณามา ต้าเฟย ฉากหลังเวทีตรงนั้นต้องแก้ใหม่ ปรับจากที่เซทเอาไว้เยอะหน่อย ต้องทำตามแผนเวทีที่อาจารย์จางน้อยให้มา ส่วนเธอ ไปติดต่อกับทีมงานห้องส่ง…..”


===================


[1] 我爱记歌词 ฉันรักการจำเนื้อเพลง มีชื่อลิขสิทธิ์ภาษาอังกฤษว่า Do you remember me เป็นรายการของช่องดาวเทียมเจ้อเจียงทีวี (浙江卫视)
[2] 何乐而不为 สุขสิ่งใยนิ่งเสีย เป็นสำนวน หมายถึง เจอเรื่องเบิกบานใจทำไมจะไม่ทำ , ได้ทั้งขึ้นทั้งล่อง จะมีเหตุผลใดให้ยั้งมือ
[3] 雪中送炭 ส่งฟืนไฟกลางหิมะ เป็นสำนวน หมายถึง ให้ความช่วยเหลือได้ทันเวลา, เหมาะเจาะ


*-*-*-*-*-*-*-*-*-*-*-*-*-*-*-*-*


[Go To Next Chapter]( ./94.md)