##บทที่ 571 : งานใหม่มาแล้ว!
หลายวันนี้
เรื่องที่เป่ยต้าทวีความเข้มข้นขึ้นกว่าเดิม!
แม้ว่าสื่อบางแห่งจะพยายามควบคุมการแพร่กระจายของความคิดในเชิงลบจากเหตุการณ์ บางสถานีถึงกับไม่พูดถึง แต่กับเรื่องใหญ่ขนาดนี้ กับเรื่องที่ไม่เคยเกิดขึ้นมาก่อนนี้จะให้ปิดบังอย่างไรไหว เช่น ในอินเทอร์เน็ตที่ยังคงมีการถกเถียงพูดคุยกันอย่างร้อนแรง ทั้งที่ผ่านไปหลายวัน แต่พอพูดถึงเรื่องที่เป่ยต้าทีไร ทุกคนเป็นต้องคึกคักกันไม่เปลี่ยน!
"สนับสนุนจางเย่!"
"ฉันด้วย!"
"จางจอมหักหน้าโชว์พาวอีกแล้ว!"
"สนับสนุนการ ‘รักชาติสามบรรทัด’ ของจางเย่!"
"เฮ้อ สองสามวันนี้ พวกนายทำไมถึงได้เอาแต่พูดถึงเรื่องนี้กันนะ? ช่วงนี้เข้าเน็ตก็เห็นแต่เรื่องพวกนี้ จะจริงจังอะไรกันได้บ้างเนี่ย? ว่างนักก็เปิดวาร์ปให้ฉันเถอะดีไหม? นี่มันซีเรียสนะเว้ย! แยกแยะกันหน่อยพี่น้อง!"


……


เช้านี้
จางเย่ลืมตาตื่น พลิกตัวมาพยายามจุดบุหรี่สูบสักฟอดให้สดชื่น แต่เพิ่งคิดได้ว่าวันนี้เป็นวันงดสูดบุหรี่โลก -- วันงดสูดบุหรี่โลกของโลกใบนี้กับโลกใบก่อนไม่ใช่วันเดียวกัน เมื่อถึงช่วงนี้ จะเริ่มมีโฆษณารณรงค์งดสูบบุหรี่ที่ออกจะ ‘น่าขยะแขยง’ ทางโทรทัศน์ พอนึกถึงภาพเหล่านั้นเขาก็หมดความอยากแล้ว โยนบุหรี่ทิ้งพลางอ้าปากหาววอดๆ นอนพิงหัวเตียงไถโทรศัพท์มือถืออ่านเวยป๋อ ดูชาวเน็ตถกเถียงกันไปพลาง
ยังจะด่าฉันต่ออีก?
ยังไงเสีย คนเข้าข้างฉันก็เยอะกว่านี่เนอะ
จางเย่เลื่อนผ่านคอมเมนต์ของทุกคนแล้วก็ยิ่งขำ เขาเห็นว่าเหล่าแฟนคลับตัวยังมอบฉายาใหม่ให้เขาอีกแล้ว --- มารคลั่งแห่งสุนทรพจน์!
นี่มันฉายาอะไรฟะ!
ต้องดุดันขนาดนั้นเชียวเรอะ!
ทันใดนั้น สำนักพิมพ์ตงฟางก็โทรมา
ปลายสายเป็นเสียงสดใสของผู้หญิง คือ หลี่เหมย บรรณาธิการหญิงที่เคยมาติดต่อจางเย่ถึงบ้านครั้งก่อนนั่นเอง "อาจารย์จาง เสี่ยวหลี่นะคะ ยังนอนอยู่ไหม?"
จางเย่ลุกขึ้นนั่งแล้วหัวเราะ "เพิ่งตื่นนี่แหละครับ"
หลี่เหมยกล่าว "วันนี้ ‘บันทึกอู้คง’ ของคุณวางแผงตามร้านหนังสือใหญ่ๆ แล้วนะคะ"
เรื่องนี้จางเย่ทราบอยู่แล้ว "ยอดเป็นอย่างไรบ้างครับ?"
"ฉันอยู่ที่อาคารหนังสือ ยอดขายยังไม่ออกมาแน่ชัด เพราะเพิ่งเปิดประตูร้านได้ไม่นาน ฉันลองนั่งคำนวณดูคร่าวๆ ด้วยสายตา เห็นว่ามีวัยรุ่นหลายสิบคนตรงเข้ามาซื้อ ‘บันทุกอู้คง’ บางคนไม่ดูราคาอะไรเลยด้วยซ้ำ รีบซื้อรีบอ่าน ตอนนี้ที่ชั้นวางมีคนล้อมอยู่ไม่น้อยเลยค่ะ"
"งั้นก็ไม่เลวนี่"
"เพราะหนังสือดีต่างหากล่ะคะ"
"ฮ่าๆ ลำบากเธอล่ะนะ กลับมาก็แวะที่บ้านสิ แม่ถามถึงเธออยู่วันก่อน"
"ได้ค่ะๆ ฉันก็คิดถึงคุณน้าเหมือนกัน งั้นฉันขอทำงานก่อนนะคะอาจารย์จาง กำลังจะคุยกับพนักงานของตึกหนังสือกับร้านใหญ่อื่นๆ อยู่พอดี ‘คนขุดสุสาน’ กับ ‘รวมบทประพันธ์จางเย่’ ของคุณที่ขายลิขสิทธิ์ให้กับเรานั้น ฉบับตีพิมพ์ครั้งที่สองใกล้จะออกมาในอีกไม่นาน พวกเรากำลังคิดว่าจะให้ทางนี้แยกชั้นหนังสือของคุณออกมาเลยดีไหม คนมากันไม่น้อย ไม่งั้นไม่สะดวกเท่าไรค่ะ"
"ถ้างั้นรบกวนเธอแล้ว"
"ดูพูดเข้าสิคะ นี่งานของฉันไงคะ"
หลี่เหมยน้ำเสียงเบิกบานยินดีสุดๆ ลิขสิทธิ์ของ ‘บันทึกอู้คง’ เป็นเธอได้มาจากจางเย่ เบียดสำนักพิมพ์ใหญ่นับไม่ถ้วนตกเวที เรียกได้ว่าชิงหมูจากปากเสือ ทำให้หลี่เหมยมีชื่อเสียงในวงการ ตอนนี้เธอเพียงรับผิดชอบเรื่อง ‘บันทึกอู้คง’ ให้พูดชัดๆ ก็คือรับผิดชอบเรื่องงานของจางเย่แค่คนเดียวเท่านั้น คนขุดสุสานก็เป็นเธอจัดการเอง ส่วนงานของคนอื่นๆ เธอไม่ได้เกี่ยวข้องด้วย ซึ่งถือเป็นป้ายยี่ห้อใหญ่ของสำนักพิมพ์ไปแล้ว จางเย่แค่หลับตาพูดอะไรออกมามั่วๆ ก็ทำเงินได้ยิ่งกว่านักเขียนคนอื่นๆ ขนาดนี้ นี่เป็นสิทธิ์พิเศษของเขาจริงๆ
พอวางสาย จางเย่ก็คิดจะเข้าไปดูอันดับของตัวเองในทำเนียบดาราสักหน่อย แม้ว่าเรื่องที่เป่ยต้าจะเป็นที่ถกเถียงกัน แต่ตัวเขาเองก็ถูกวิพากษ์วิจารณ์ยิ่งกว่า ถึงอย่างนั้นก็มีคนมาสนับสนุนเขามากเช่นกัน ดังนั้นเขาคิดว่าเขาคงได้ค่าชื่อเสียงมาไม่น้อย รีบเปิดเข้าไปดูดีกว่า
รายการทำเนียบดารา
หน้าต่อไป…
หน้าต่อไป…
ทำเนียบดาราระดับ C:
อันดับหนึ่ง : สืออวี้
อันดับสอง : จางเย่
อันดับสาม : เฉินฟางฮัว
เป็นที่แน่นอนแล้ว อันดับขึ้น ค่าชื่อเสียงเองก็เพิ่มขึ้นมาก
ไม่กี่วันก่อนหลังจากเขาไขปริศนาข้อความคาดการณ์ของเดลได้ ค่าชื่อเสียงพุ่งทะยานมาที่กลุ่มนำของทำเนียบระดับ C เลย ตอนนั้นเขายังอยู่อันดับสี่อันดับห้าโดดไปโดดมา แต่วันนี้เขามาถึงอันดับสองแล้ว ชื่อเสียงยิ่งเข้าใกล้ระดับสูงสุดยิ่งยากจะเลื่อนขั้นจริงๆ คะแนนทิ้งห่างกันก็ยิ่งมากขึ้น คนยิ่งลดลง ช่องห่างยิ่งเว้นกันไกล เห็นจางเย่จะขึ้นมาเป็นอันดับสองจากที่สี่ที่ห้า ความจริงคือต้องใช้ค่าชื่อเสียงมากมายมหาศาล!
อันดับสองแล้ว หมายความว่าจางเย่ต้องการอีกแค่ตำแห่งเดียว จากนั้นเบียดเข้าไปอยู่ในระดับ B โดยเอาชนะดาราคนสุดท้ายให้ได้ เขาก็จะสำเร็จเป้าหมายการเข้าสู่ทำเนียบระดับ B ที่วางไว้ก่อนหน้านี้แล้ว!
อีกก้าวเดียวเท่านั้น!
ขาดอีกแค่ก้าวเดียวแท้ๆ!
แน่นอน ถึงจะบอกว่าแค่อันดับเดียว แต่ถ้าดูจากค่าชื่อเสียงที่ต้องการแล้ว เขายังห่างอีกไกล ในทำเนียบดาราระดับ B มีใครบ้างไม่มีชื่อเสียงทั่วประเทศ แม้แต่ดาราระดับต่ำที่สุดยังไม่ใช่คนไร้ชื่อไร้เสียง ดังนั้นจางเย่ไม่ได้เชื่องมงายกับเรื่องโอกาสของตัวเองนัก เขารู้ว่าเขายังต้องเดินทางอีกไกล ทั้งยังไม่ง่าย โดยเฉพาะเมื่อเขาเลือกเดินทางที่ไม่มีใครเคยผ่าน เรื่องที่คนอื่นทำได้ง่ายดาย เขาต้องทุ่มเทยิ่งกว่าเป็นร้อยพันเท่า!
นอกห้อง แม่ตะโกนเรียกเขา
"ลูก!"
"ครับ!"
"ออกมากินข้าวได้แล้ว"
"เดี๋ยวไปครับ"
จางเย่ลุกขึ้นล้างหน้า ก่อนออกไปนั่งร่วมโต๊ะกับพ่อแม่
แม่แกะไข่ส่งให้เขา "กินสิ"
"ขอบคุณครับแม่" จางเย่รับมากิน
พ่อค้อนใส่ "โตขนาดไหนแล้ว เธอยังแกะไข่ให้อีก มันแกะเองไม่เป็นหรือไง? ไม่เห็นเธอปอกไข่ให้ฉันมาตั้งหลายปีมั่งเลย"
แม่เหลือกตามองบน "ลูกฉันเป็นรองศาสตราจารย์ ยังจะระดับเดียวกับเธออีกหรือ?"
จางเย่หัวเราะ "เอาน่า พ่อ ผมปอกให้ ผมปอกไข่ให้"
เห็นลูกปอกไข่ให้ พ่อจึงส่งเสียงอืมในลำคอ "ต้องแบบนี้สิ" พอกินเข้าปาก กลืนแล้วถึงกล่าว "งานเป็นยังไงบ้าง? มีงานต่อไปหรือยัง?"
แม่เปิดโทรทัศน์
จางเย่ฟังแล้วก็ส่ายหน้า "ยังไม่มีเลย"
แม่หันมาถาม "ทำไมล่ะ? ไม่มีใครติดต่อมาเลยเหรอ?"
จางเย่โบกมือ "นั่นสิ หลายวันแล้ว ไม่มีเลยสักนิด"
"เฮ้อ คนพวกนั้นมีตากลับไม่เห็นไท่ซาน" แม่ไม่ค่อยพอใจ "เมื่อก่อนมีแต่บริษัทมาหาตัวลูก จะให้ลูกทำนั่นทำนี่ แต่พอลูกดังขึ้น กลับไม่มีใครมาควานหาตัว? ลูก เพราะเรื่องเป่ยต้าหรือเปล่า? โดนแบนอีกแล้วเหรอ? ไม่หรอกๆ ก็นิยายเรื่องใหม่ลูกวางขายวันนี้นี่? โฆษณาเบรนโกลด์ของลูกก็ยังอยู่ดีอยู่เลย"
พ่อว่า "ก่อเรื่องขนาดนี้ ไม่โดนแบนก็ดีแค่ไหนแล้ว ยังหวังจะมีสถานีโทรทัศน์ยอมมาหาตัวเขา? คนพวกนั้นเองก็กำลังยั้งเท้ารอดูอยู่แค่นั่นแหละ"
เป็นเช่นนี้จริง จางเย่เองก็มองออก ความจริง เพราะสุนทรพจน์ครั้งนี้ เขาจึงได้ค่าชื่อเสียงเพิ่มขึ้นพอสมควร ทั้งยังได้แฟนคลับใหม่ ไม่โดนแบน เพียงโดนพักงานชั่วคราว ดูเผินๆ เหมือนจะไม่ได้รับผลกระทบอะไรนัก ทั้งยังทำอะไรได้ตามใจต่อไป แต่ความจริงไม่ได้ง่ายดายเพียงนั้น เรื่องนี้เป็นเรื่องละเอียดอ่อน ไม่มีใครรู้ว่าจางเย่จะรอดจากการลงโทษไปได้จริงหรือไม่ เขาอาจจะรอดไปได้ แต่ถ้าสถานีโทรทัศน์กล้าเชิญเขาไปทำรายการ เบื้องบนอาจจะสั่งแบนเขาเสียพรุ่งนี้ก็ยังได้ นั่นจะพลอยทำให้ทางสถานีต้องสูญเสียทรัพยากรไปกับเขา นี่เองที่ทำให้พวกเขาลังเลกันอยู่ สำหรับหลายคนแล้ว จางเย่คือระเบิดเวลาที่จะระเบิดตอนไหนก็ได้!
นี่คือเหตุผลหนึ่ง อีกเหตุผลคือเพราะนิสัยของจางเย่เอง เรื่องที่เป่ยต้าทำให้ทุกคนรู้เรื่องนี้กันมากขึ้น ต่อให้ไม่มีเรื่องการเมือง จางเย่ก็ยังคงเป็นระเบิดเวลาที่พร้อมจะระเบิดเมื่อไรก็ได้ จนสร้างผลกระทบอันร้ายแรง ดังนั้น เมื่อรวมเหตุผลเหล่านี้เข้าด้วยกันแล้ว ทุกคนยิ่งกังวลกับเขาหนักมาก ไม่มีใครสงสัยเรื่องความสามารถ ไม่มีใครปฏิเสธความเก่งกาจ ทุกคนล้วนเห็น แต่ที่น่ากังวลที่สุดคือนิสัยเจ้าอารมณ์ของเขา มีแต่สถานีที่กล้าหาญที่สุดเท่านั้นจึงคิดจะจ้างจางเย่ต่อ
ท่าทางคงเป็นเช่นนี้
จะว่าไปสถานการณ์ของจางเย่ออกจะประหลาดอยู่บ้างจริงๆ
……
ในอินเทอร์เน็ต มีคนกังวลว่าจางเย่จะไปทำอะไรต่อเช่นกัน
"หลายวันนี้ไม่เจอจางเย่เลยนะ?"
"จางเย่ไปไหนอีกเปล่า?"
"มีงานใหม่หรือยัง?"
"โดนพักงาน คิดจะฟังเลคเชอร์เขาก็ทำไม่ได้ ส่วน ‘บันทึกอู้คง’ ก็อ่านในเน็ตแล้ว ช่วงนี้อาจารย์จางไม่มีงานชิ้นใหม่ ไม่มีความเคลื่อนไหวอะไรเลยเหรอ?"
"ไม่ใช่โดนแบนอีกหรอกนะ?"
"นั่นสิ ไม่มีข่าวเลยแฮะ"
"ไม่มีสถานีไหนติดต่ออาจารย์จางไปเลยเหรอ?"
"พวกสถานีโทรทัศน์ทำอะไรกันน่ะ? รีบๆ เชิญจางเย่ไปเส่ อาจารย์จางทำรายการมาตั้งมาก เป็นได้ทั้งพิธีกรทั้งผู้กำกับ แต่ละรายการก็ฮอตยิ่งกว่าอะไรดี ไม่เคยพลาดมาก่อนด้วย ยังจะมาลังเลทำไมเล่า? จ่ายค่าตัวปีละแปดล้านก็ไม่ขาดทุนหรอก! ได้ยินไหมพวกสถานีทั้งหลาย!"
"พรืด อาจารย์จางมีแต่คนกลัวมากไปแล้ว"
"ฉันหวังว่าคราวนี้จางเย่จะได้ทำรายการวาไรตี้นะ หมอนี่ขำเป็นบ้า!"
"ไม่ ฉันอยากให้ทำห้องเลคเชอร์หรือรายการการศึกษาต่อมากกว่า ได้ความรู้ดี ฉันชอบแบบนี้ รออยู่เลย"
"ฉันชอบรายการร้องเพลง"
แล้วชาวเน็ตก็ออกมาร่วมถกเรื่องผลงานชิ้นต่อไปของจางเย่กันให้ควั่ก
……
ที่บ้าน
รอไปรอมา
จางเย่ดันได้งานที่เขาไม่คิดไม่ฝันมาก่อนเนี่ยสิ!




*-*-*-*-*-*-*-*-*-*-*-*-*-*-*-*






[Go To Next Chapter]( ./72.md)