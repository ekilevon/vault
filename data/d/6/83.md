##บทที่ 583 : นางฟ้าซูเปอร์สตาร์มาเยือน!
วันต่อมา
แปดโมงเช้า
ท้องฟ้าขมุกขมัวไปด้วยเมฆฝนที่ตกปรอยๆ เป็นสัญญาณบ่งบอกว่าเริ่มเข้าสู่ฤดูฝนของปีนี้ ถึงจะตกไม่หนักนักก็ยังแว่วยินเสียงยามเม็ดฝนตกกระทบลงบนบานหน้าต่างกระจก
จางเย่นอนอุดอู้คลุมโปงอยู่บนเตียง ไม่ถึงกับหลับเป็นตายเพียงแค่ครึ่งหลับครึ่งตื่นเท่านั้น เพราะเมื่อคืนนอนไปไม่น้อย หลังนอนไปกว่ายี่สิบชั่วโมง เลือดลมก็ฟื้นฟูกลับคืนมา
กริ๊ง กริ๊ง กริ๊ง
เสียงสายเรียกเข้าดังขึ้น
เขาปรือตาขึ้นมาคลำหาโทรศัพท์สักพักก่อนจะเจอว่าอยู่ระหว่างหมอนกับหัวเตียง เหลือบมองหน้าจอที่ขึ้นโชว์เบอร์แปลก
จางเย่รับสาย “ฮัลโหล นี่ใครครับ?”
“อาจารย์จาง ผมซุนหานจากสถานีโทรทัศน์นครหลวงครับ” เป็นคนรู้จักนี่เอง
จางเย่กล่าวตอบ “สวัสดีครับ”
“คุณเห็นกระแสตอบรับต่อโฆษณาเพื่อสังคมของเราหรือยัง?” ซุนหานกล่าวน้ำเสียงกระตือรือร้นอารมณ์ดี “ต้องขอบคุณคุณมากๆ ตั้งแต่เมื่อวานนี้ก็มีสื่อหลายสำนักเลยที่กำลังพูดเกี่ยวกับตัวโฆษณาเพื่อสังคมของเรา ประเด็นเกี่ยวกับโฆษณาเพื่อสังคมก็เต็มอินเทอร์เน็ตกับหนังสือพิมพ์ไปหมด พวกหัวหน้าในสถานีก็ไม่คิดว่าเราจะเอาตัวรอดจากเรื่องนี้ไปได้ อย่างไรก็ต้องขอบคุณคุณจริงๆ เราไม่ได้แค่รอดตัวไปนะ โฆษณาชิ้นนี้ยังทำให้สถานีพลอยมีชื่อเสียงเพิ่มขึ้นเยอะเชียวล่ะ!”
จางเย่หัวเราะ “เมื่อวานคุณก็ขอบคุณผมไปเยอะแล้ว ไม่เป็นไรหรอก แค่เรื่องเล็กๆ น้อยๆ เอง”
ซุนหานกล่าวต่อ “อาใช่ ที่ผมโทรหาคุณเพราะว่าเมื่อสิบนาทีก่อน ทางสถานีได้รับแจ้งว่าเบื้องบนเห็นโฆษณารณรงค์งดสูบบุหรี่ของเราแล้ว และถูกเสนอชื่อเข้ารับรางวัลโฆษณาเพื่อสังคมแห่งปีด้วยนะ! ได้รับการเสนอชื่อวันเดียวกับวันฉายถือเป็นเป็นครั้งแรกเลย! ไม่ขอพูดอะไรมาก นอกจากยินดีด้วยครับ!”
รางวัลโฆษณาเพื่อสังคม?
ถ้าชนะได้นับเป็นเรื่องยอดเยี่ยมเลยน่ะสิ!
“ต้องขอบคุณพวกเราทุกคนที่ร่วมกันทุ่มเทครับ” จางเย่ไม่คิดจะรับเครดิตไว้เพียงคนเดียว แรกเริ่มเดิมทีเขาไม่คิดว่าจะได้รับการตอบรับดีขนาดนี้ ที่มาทำเป็นเพราะต้องการช่วยหัวหน้าเก่าอย่างหูเฟยเท่านั้น ไม่ได้คิดอะไรอื่นสักนิด
วางสายเสร็จก็บิดขี้เกียจ ช่วงเวลาไม่กี่วันมานี้ค่อนข้างสงบสุขดีจริงๆ ตอนนี้เหลือแค่หางานดีๆ ทำ อีกทั้งเรื่องยุ่งยากที่เป่ยต้าก็ใกล้จะผ่านพ้นสักที กว่าจะถึงตอนนั้นช่วงนี้เขาได้แต่อยู่เงียบๆ แถมได้อุทิศตนทำงานเพื่อสาธารณะด้วยอีก ทำให้ลูกพี่ดูดีมีคุณธรรมขึ้นมาไม่เลว! เฮ้อ ก็ทำอะไรต่อไม่ได้นอกจากรอคนเข้ามาเสนองานให้
ถ่ายหนัง?
เล่นละคร?
หรือทำวาไรตี้โชว์ดี?
หรือว่าไปเป็นแขกรับเชิญรายการต่างๆ ยาวเลยดี?
ตอนนี้สถานการณ์เขาไม่ค่อยดีเท่าไร เพราะทั้งวงการบันเทิงต่างรับรู้ถึงความอารมณ์ร้ายเขากันทั้งนั้น สถานีโทรทัศน์หรือค่ายหนังที่ไหนจะจ้างเขาก็ต้องคิดแล้วคิดอีก นี่จึงเป็นเหตุผลที่ว่าทำไมตอนนี้จางเย่จึงรับงานทุกอย่างตราบใดที่ข้อเสนอเข้าท่า การแข่งขันในวงการบันเทิงนั้นรุนแรงมาก หากไม่ปรากฏตัวนานพอ ในแต่ละวันความนิยมมีแต่จะถดถอยลงเรื่อยๆ จนกระทั่งถูกลืมเลือนจากสายตาของสาธารณะชนไปในที่สุด แต่ถ้าไม่ปรากฏแค่ชั่วครู่ชั่วคร่าวก็ไม่นับว่ามีผลอะไรนัก ทว่าหากเป็นระยะเวลานานแล้วล่ะก็ ถือเป็นการดับเส้นทางดาราไปได้เลย! นี่จึงเป็นเหตุผลที่ว่าทำไมบริษัทบันเทิงต่างๆ จึงลงโทษดาราที่ไม่เชื่อฟังด้วยการแช่แข็งไว้ ล้วนเป็นอย่างนี้กันหมดทุกที่ไม่ว่าคุณจะมีชื่อเสียงหรือความนิยมขนาดไหน แม้กระทั่งดาราในทำเนียบคนดังระดับ A ยังสามารถถูกลืมได้หากไม่ปรากฏตัวออกมาเลย!
จางเย่เข้าใจดี อย่างไรก็ตาม เขาไม่ได้เรื่องมากอะไรอยู่แล้ว ไม่ได้หวังจะโด่งดังเพียงชั่วข้ามคืน ไม่ว่าตัวเองจะมีชื่อเสียงมากหรือน้อย เขาก็ยังคงก้าวต่อไปบนเส้นทางนี้อย่างมั่นคง อย่างที่พูดนั่นแหละ——นี่คือสิ่งที่จางเย่ปฏิบัติเสมอมา!
เรื่องเร่งด่วนตอนนี้คือหางานทำ แน่นอนว่าเขาหวังว่าอย่างดีสุดคือได้ทำงานที่สถานีโทรทัศน์ เพราะเป็นงานที่คุ้นเคยดีและเป็นงานที่เขาเชี่ยวชาญที่สุด จางเย่เชื่อว่าหากได้รับโอกาสให้แสดงพรสวรรค์ เช่น ให้ทำวาไรตี้โชว์ มั่นใจได้เลยว่าเขาจะต้องก้าวกระโดดไปอยู่ในทำเนียบคนดังระดับ B ! ตอนนี้เขาอยู่ห่างทำเนียบคนดังระดับ B แค่สองลำดับเท่านั้น ถ้าผ่านอุปสรรคนี้ไปได้ หลังจากนั้นสิ่งที่รออยู่จะเป็นโลกใบใหม่ จากนั้นสถานการณ์ของเขาก็จะเปลี่ยนไป เพราะช่องว่างระหว่างระดับ B กับ C นั้นแตกต่างกันอย่างสิ้นเชิง!
ถ้าสามารถไปถึงระดับ B ได้?
นั่นก็จะเป็นช่วงที่นกสามารถบินบนท้องฟ้าได้อย่างอิสรเสรี!
ในเมื่อระดับไม่เหมือนเดิม ทิวทัศน์ย่อมต้องไม่เหมือนเดิม!
“พ่อ?”
“แม่?”
ขณะนอนเล่นอยู่บนเตียง เขาตะโกนไปทางห้องนั่งเล่นอยู่สองครั้ง แต่ไม่มีคนตอบรับ เหลือบดูนาฬิกา อืม ป่านนี้พ่อกับแม่คงออกไปทำงานกันหมด จางเย่นอนบนเตียงเอามือก่ายหน้าผาก ใจคิดวางแผนเกี่ยวกับงานในอนาคตไปเรื่อยๆ
ระดับ B......
ระดับ B......
ต้องไปถึงให้เร็วๆ!
พลันมีเสียงโทรศัพท์ดังขึ้น
เป็นสายที่เขาไม่คิดว่าจะโทรมา
จางเย่มองไปที่เบอร์โทร เอ๋ นางฟ้าซุป’ตาร์เหรอ?
เขาคิดสักพักก่อนจะกดรับสาย “ฮัลโหล?”
เสียงเย็นชาของผู้หญิงจากปลายสายดังขึ้น “นานจังกว่าจะรับ?”
“เฮ้ ผมยังไม่ตื่นดีเลย มีอะไรหรือเปล่าครับพี่สาวจาง?” น้ำเสียงของจางเย่ไม่ค่อยสู้ดีนัก เมื่อไรที่พี่สาวจางโทรมามักมีเรื่องซวยทุกที!
ได้ยินเธอพูด “มาดื่มกัน”
จางเย่แทบหน้ามืด กล่าวอย่างแตกตื่น “จะดื่มแต่เช้าเลยเหรอ!”
หญิงสาวกล่าวน้ำเสียงเย็นชาสุดๆ “เธอหาที่ๆ ไม่ค่อยมีคน แล้วก็ไม่มีใครมารบกวนด้วย”
“จะให้ผมไปหาที่ดื่มตอนนี้เนี่ยนะ? ร้านเหล้าก็ปิด โรงแรมก็ยังไม่เปิด” จางเย่แทบพูดอะไรไม่ออก “นี่คุณโดดงาน?”
จู่ๆ เสียงจากฝั่งตรงข้ามพลันเงียบหายไป
“ฮัลโหล พี่สาวจาง?” จางเย่พูดอีกรอบ
ทันใดนั้นเขาก็ได้ยินเสียงจากไกลๆ ผ่านโทรศัพท์ เหมือนจะเป็นเสียงชายหญิงกลุ่มหนึ่ง หนึ่งในนั้นเป็นเสียงที่คุ้นเคย เหมือนจะเป็นเสียงฟางเว่ยหงผู้จัดการของจางหย่วนฉี
“พี่สาวจางล่ะ?”
“ไม่รู้เหมือนกัน”
“หลิวเอ๋อร์ เห็นพี่สาวจางไหม?”
“ไม่เห็นนะพี่เว่ยหง อาจารย์จางหายไปอีกแล้วเหรอ?”
“ตอนเที่ยงจะมีงานเลี้ยงของทีมงานแล้วนะ! ไหนจะผู้อำนวยการที่มาเข้าร่วมอีก! พี่สาวจางหายไปไหนอีกเนี่ยยยย! หายตัวไปหลายครั้งแล้วนะ! ฉันจะไปอธิบายกับผู้อำนวยการยังไงล่ะทีนี้! รีบไปตามพี่สาวจางกลับมา! วันนี้เธอเป็นคนนำ!”
“ได้!”
“ฉันจะไปถามคนอื่นๆ”
“ใครๆ ก็อิจฉาที่ฉันเป็นผู้จัดการของสตาร์ควีน พวกคุณพูดมา วันๆ ฉันดูมีความสุขมากนักสิ!”
“พี่สาวเว่ยหง ใจร่มๆ นะ ยังไงนี่ก็ไม่ใช่ครั้งแรก พี่สาวจางไม่ค่อยสนใจออกงานสังคมอยู่แล้ว พี่สาวจาง.......ก็คงไม่มีความสุขเหมือนกันหรอก”
“ยังไงเธอก็ต้องเข้าร่วม! พวกนักลงทุนก็มาเหมือนกัน! พวกเธอหาที่นี่ต่อ ฉันจะไปหาที่บ้าน!”
เสียงค่อยๆ ไกลออกไป
หลังจากนั้นหนึ่งนาที จางหย่วนฉีค่อยเริ่มพูดออกมากอีกครั้ง “ก่อนหน้าเธอพูดว่าอะไรนะ?”
จางเย่พูดไม่ออก “ไม่มีอะไร”
เห็นเรื่องเป็นเช่นนี้ จางเย่เข้าใจแล้วว่าอะไรเป็นอะไร
เธอถามเสียงเย็น “อยู่บ้านหรือเปล่า?”
จางเย่ตอบ “ไม่ได้อยู่ที่เจี่ยวเหมิน ผมอยู่บ้านพ่อแม่”
เธอถาม “อยู่คนเดียว?”
จางเย่ “ใช่ วันนี้พ่อแม่ผมออกไปทำงาน”
เธอกล่าวรวบรัด “เอาที่อยู่มา ฉันจะซื้อไวน์ เธออยู่บ้านรอ”
จางเย่รีบท้วง “เอ๋ เดี๋ยวนะ! ผมว่า......”
เธอตัดบท “ตามนั้น!”
ตู๊ดตู๊ด อีกฝ่ายวางสายไปแล้ว
เอิ่ม..
เฮ้อ อยากมาก็มา!
จางเย่เบ้ปาก ใจคิดว่าในเมื่อพ่อกับแม่น่าจะกลับมาราวๆ ห้าหกโมงเย็น คงไม่น่ามีปัญหาอะไรหรอกมั้งถ้าจะส่งที่อยู่ไปให้จางหย่วนฉี เขาหาวแล้วลุกออกจากเตียง เดินไปดูที่ห้องนั่งเล่นสักรอบหนึ่ง ค่อยมั่นใจว่าพ่อกับแม่ไม่อยู่แถวนี้แน่ๆ อืม อาหารเช้าบนโต๊ะก็ไม่มี ชักจะหิวแล้วสิ
เขาเดินเข้าห้องน้ำ เปิดน้ำร้อนอาบ พออาบน้ำเสร็จก็เดินออกมาเป่าผมให้แห้ง มองออกไปนอกหน้าต่างสายฝนยังคงโปรยปรายลงมา
ฝนตกพรำๆ
หมอกปกคลุม
ทิวทัศน์สวยงามยิ่ง
จางเย่เริ่มจัดบ้าน พี่สาวจางจะมา ต้องทำความสะอาดสักหน่อย พับผ้าห่ม เก็บเสื้อผ้า ต่อด้วยทำความสะอาดห้องนั่งเล่นไปพลางๆ


*-*-*-*-*-*-*-*-*-*-*-*-*-*-*-*-*


[Go To Next Chapter]( ./84.md)