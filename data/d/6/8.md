##บทที่ 508 : สารภาพรักกับคุณอู๋!
ลืมตาตื่นสู่เช้าวันต่อมา


ฟ้ายังไม่ทันสว่าง เพิ่งจะหกโมงเช้า


นอกหน้าต่าง มองเห็นคู่ชายหญิงชราตื่นแต่เช้าตรู่พากันมาออกกำลังกาย นอกนั้นแล้วไม่เห็นใคร หมู่บ้านที่หรูหราเช่นนี้ มักมีผู้อยู่อาศัยไม่มาก


จางเย่ลุกขึ้นมาจากเตียงนอนที่บ้านของคุณอู๋ หาวหวอดพลางบิดขี้เกียจ นอนอย่างไรก็หลับต่อไม่ลง เดิมทีเขาก็ไม่ชินกับการนอนที่บ้านคนอื่นนัก เปลี่ยนที่นอน อย่างไรก็ไม่คุ้นเคย


เข้าห้องน้ำล้างหน้าล้างตา จากนั้นเดินออกมาดูรอบๆ อย่างระมัดระวัง ทั้งชั้นบนชั้นล่างไม่มีความเคลื่อนไหวใดๆ คุณอู๋ท่าทางยังไม่ตื่น ดูตามเวลานอนปกติเจ็ดชั่วโมงกว่า คุณอู๋คงตื่นราวๆ แปดโมงนั่นแหละ จางเย่หาใบชาอย่างระมัดระวัง นั่งลงต้มน้ำ ชงชาเสร็จจึงถือไปห้องหนังสือ เขาไม่คิดจะนอนต่อแล้ว ขณะที่เปิดคอมพิวเตอร์ในห้องหนังสือ


เริ่มเขียนต่อ


……


‘บันทึกอู้คง’


บทที่เจ็ด :


พระถังซัมจั๋งกลับมาถึงห้องน้อยแล้ว


ปลาตัวนั้นยังอยู่ในขวดโหลใบเดิม


"พื้นเปียกขนาดนี้ เจ้าซุกซนอีกแล้วสิท่า!" พระถังซัมจั๋งกล่าวกับมังกรขาวตัวน้อย


มังกรขาวโบกปลายหางแทนรอยยิ้ม นางพบว่านางยินดีเป็นปลาเช่นนี้ต่อไป ขอเพียงได้อยู่ข้างกายเขาเช่นนี้


……


เมื่อวานที่เขียนนิยาย จางเย่เองก็มีความคาดหวังบางส่วน มาตอนนี้อนาคตยากคาดเดา คำสั่งแบนยังคงอยู่ ตัวเขายกระดับจากกลุ่มกลางๆ ของทำเนียบระดับ C ขึ้นมาอยู่แนวหน้า นับว่าไม่ใช่ดาราตัวเล็กๆ อีกต่อไป ดาราระดับนี้ ต้องการแหล่งชื่อเสียงสนับสนุนจำนวนมาก หากคิดจะรักษาระดับเอาไว้ เพราะดาราซ้ายขวาหน้าหลังในระดับเดียวกันต่างไม่ใช่คนตาย ไม่ได้มีแค่จางเย่ที่สามารถเพิ่มค่าชื่อเสียง คนอื่นก็ทำได้ คนอื่นๆ ยังสามารถ ดังนั้นหากจางเย่ถือดีอะไรก็ไม่ยอมขยับ ตำแหน่งนี้ใช่จะเปลี่ยนแปลงไม่ได้ มีโอกาสตกต่ำลงไปอีกครั้งได้เสมอ จางเย่ย่อมต้องหาวิธีรักษาระดับนี้ไว้ เขารู้สึกคาดหวังต่อบันทึกอู้คงพอสมควร เพียงแต่หวังให้หนังสือเล่มนี้เปิดทางก้าวหน้าให้ค่าชื่อเสียงตนเองด้วย หวังให้สามารถมียอดวิวและมีการคุยกันปากต่อปาก อย่าให้เขาต้องตกอันดับไปก็พอ


ขณะนี้ดูไป เป้าหมายได้ตามต้องการแล้ว แต่ยังห่างจากที่เขาต้องการอีกไกล เมื่อวานก่อศึกครั้งใหญ่จน ‘บันทึกอู้คง’ ติดกระแสลมบน หากบอกว่าเมื่อวานที่เขียนนิยายเพราะอะไร เหตุผลหลักๆ คือเพื่อคุณอู๋ แต่วันนี้ จางเย่เขียนเพื่อตนเอง


ก๊อกแก๊กๆๆ!


เสียงคีย์บอร์ดระรัวดังคลื่นซัดสาด


ตอนเช้าเพิ่งตื่นก็เป็นเช่นนี้ หนึ่งตอนที่เขียนเสร็จช้ากว่าเมื่อวานอย่างขลุกขลัก จางเย่ตรวจทานคำผิดอีกรอบก่อนจะจัดการอัพโหลดลงในบล็อก


ชาวเน็ตบางคนกำลังรอคอยอยู่


"อ๊ะ! มาแล้วๆ!"


"ฉันนั่งรีเฟรชทั้งคืนแน่ะ! ในที่สุดก็มาแล้ว!"


"ฮ่าๆๆ รอจนเบื่อตายแล้ว! ฉันอ่านก่อนล่ะ!"


"อ่านจบแล้ว! สะใจฉิ*!"


"ดีสุดๆ!"


"อาจารย์จางยังมีอีกไหม! อัพๆ มาเร็วสิ! คนค้างจะตายกันอยู่แล้ว!"


ในคอมเมนต์ของบล็อกจางเย่หลงเหลือความสะเปะสะปะของเศษซากจากการศึกให้ได้เห็น แน่นอนว่ามีบางคนยังไม่ยอมหยุดด่า ซึ่งมีแค่ประปรายไม่นับเป็นอย่างไร สงครามฝีปากถือว่าสงบลงแล้วจริงๆ


คนที่เข้ามาในบล็อกของเขาตั้งแต่เช้าส่วนใหญ่ต่างกำลังคอย ‘บันทึกอู้คง’


มีคนคอมเมนต์ "เชี่* วันนี้ฉันไม่ไปเที่ยววาเลนไทน์แล้ว อยู่บ้านรอนิยายตอนใหม่นี่แหละ!"


หือ?


วาเลนไทน์?


เห็นข้อความนั้นแล้วจางเย่พลันชะงักกึก เอาโทรศัพท์มือถือออกมาดูวันที่ จริงด้วย เพิ่งจะสิ้นปีผ่านไป วันนี้เป็นวันที่สิบสี่กุมภาพอดี เข้าใบไม้ฤดูผลิแล้วสิ อย่างไรก็ตามชายหนุ่มทราบแล้วก็ไม่ว่าอะไร ยังคงทุ่มเทแรงกายแรงใจเขียนบทที่แปดต่อไป ในฐานะคนคลั่งชาติยิ่งกว่าคลั่งแล้ว จางเย่ไม่อาจไปสนใจวันวาเลนไทน์ของพวกต่างชาติอะไรได้ อีกอย่างจีนเองก็มีวันชีซี[1]เช่นกัน ถือว่าไม่แตกต่าง


หนึ่งพันคำ


สองพันคำ


กว่าจางเย่จะเริ่มชินมือก็ปาเข้าไปจบบทที่แปด ทั้งที่พิมพ์ไวขึ้นกว่าเดิมแต่หลังอัพบทนี้ เขาก็เตรียมจะหยุดพักเสียแล้วอย่างเริ่มปวดมือขึ้นมา เมื่อวานรวดเดียวพิมพ์ไปหลายตัวอักษร ตอนแรกไม่รู้สึกอะไร แต่พอหลับไปแล้ว ถึงรู้สึกว่าไม่ค่อยดีนัก อีกอย่างเมื่อคืนยังช่วยคุณอู๋ถ่ายภาพ ปรับมุมกล้องใช้มือประคองนี่นั่น ไม่ทราบกดชัตเตอร์ไปกี่รอบ นับว่ามากเกินพอ


เปิดหน้าต่าง สูดลมหายใจลึกเฮือกหนึ่ง


เจ็ดโมงกว่า ฟ้าเริ่มสว่าง ไม่เห็นดวงตะวันแต่ก็เห็นแสงขอบฟ้ารำไร ปฐพีฟื้นคืนชีวิต ไม้เล็กเริ่มแตกยอดออกหน่อ นอกหน้าต่างนั้นเต็มไปด้วยชีวิตชีวา


นอกห้องบริเวณทางเดิน มีเสียงเรียก


เป็นเสียงหญิงสาวคนหนึ่ง "จางน้อย?"


จางเย่รีบหันหน้ากลับมาตอบ "เจ๊อู๋ ผมอยู่นี่ครับ" เขาดึงหน้าต่างปิด ก่อนรีบสาวเท้าเข้าไปจะเปิดประตู เพิ่งจะห่างประตูแค่เมตรเดียว ประตูก็เปิดก่อน


เงาร่างของอู๋เจ๋อชิงปรากฏแก่สายตา ท่าทางคุณอู๋เพิ่งตื่นนอน ผมของหญิงสาวดูยุ่งน้อยๆ


จางเย่ยิ้มแย้มแจ่มใส "ตื่นแล้วเหรอครับ?"


"เพิ่งตื่นนี่แหละ คิดอยู่ว่าจะไปปลุกนายจากเตียงมากินข้าว ดูเข้าไปในห้องกลับไม่เจอใคร คิกๆ ทำไมมาห้องหนังสือล่ะ?" เธอกล่าว


จางเย่พยักหน้า กล่าวติดอวดๆ "เพิ่งเขียนจบไปสองบทแน่ะ"


อู๋เจ๋อชิงถาม "ทำไมตื่นเช้าขนาดนั้นล่ะ?"


จางเย่ตอบกลับ "วันนี้ดันตื่นซะเช้า จะนอนต่อก็นอนไม่หลับ"


"เอาล่ะ งั้นเธอเขียนต่อไปเถอะ พี่สาวจะไปทำอาหารเช้าสักครู่ หิวหรือยัง?" อู๋เจ๋อชิงหัวเราะ "อย่างมากก็สิบนาทีน่ะ เดี๋ยวก็ได้กินแล้ว"


"ไม่เขียนแล้ว ผมลงไปข้างล่างด้วยดีกว่า" จางเย่เดินตามเธอออกจากห้องหนังสือต้อยๆ


เมื่อชายหนุ่มเดินผ่านห้องนอนที่เขาหลับก็ชะงัก "ไอ้หยา ทำไมเจ๊เก็บเตียงให้ผมล่ะ! อ๊ะ ผมขอโทษครับๆ ผมลืมเอง" ผ้าห่มในห้อง หมอนทุกใบล้วนวางจัดเรียงเป็นระเบียบบนเตียง แม้แต่แก้วกาแฟกับถาดเขี่ยบุหรี่ที่เขาใช้เมื่อคืน คุณอู๋ไม่ทราบเอาไปจัดการตั้งแต่เมื่อไร จางเย่รู้สึกละอายใจเหลือเกิน กินข้าวบ้านเขานอนบ้านเขา ยังต้องให้เจ้าของบ้านเก็บตามหลังให้อีก เฮ้อ!


คุณอู๋กลับไม่สนใจ เดินลงไปอย่างเรียบเรื่อยปกติ


จางเย่มองเธอตามหลัง รู้สึกได้ถึงความนุ่มนวลอ่อนโยน เขานึกจะพูดแต่ก็ชะงักหลายครั้ง รวบรวมความกล้าขึ้นมาหลายคราว สุดท้ายเลยไม่ได้พูดอะไรออกไป ทว่าหน้ากลับแดงก่ำ อย่าได้เห็นว่าชายหนุ่มบางเวลาทำใหญ่โตบอกด่าเป็นด่า แต่กับผู้หญิงแล้ว โดยเฉพาะสาวสวยแบบนี้ เขาจะระวังตัวยิ่งกว่าอะไรดี คำพูดในใจมีมากมาย เมื่อคืนจางเย่ถ่ายรูปให้คุณอู๋อยู่นานก็คิดจะพูดออกไป แต่มาตอนนี้เขายิ่งไม่กล้าเปิดปาก เวลาของลูกเต๋าลดระดับความยากเหลือแค่ไม่กี่วัน หกวันนั้นใช้เกือบหมดไปแล้ว ตอนนี้เหลือเพียงแค่ราวๆ สามวันเท่านั้น ถ้าไม่ใช้โอกาสนี้บอกกับคุณอู๋ไป ภายหลังก็ไม่มีโอกาสอีก!


ทั้งสองต่างกันขนาดนี้เชียวหรือ?


ใช้คำว่าราวฟ้ากับดินก็ยังบรรยายไม่ได้!


คุณอู๋ประสบความสำเร็จในหน้าที่การงาน เพิ่งสามสิบกว่าก็ดำรงตำแหน่งสูง แล้วเขาล่ะ? อาจจะดูเหมือนกำลังโดดเด่น แต่ความจริงหน้าที่การงานเขาเพิ่งจะเริ่มต้น คุณอู๋หน้าตาสะสวย จากหัวจรดเท้าภายในสู่ภายนอกล้วนแต่งดงาม ตัวเขาล่ะ? ธรรมดาสามัญ จะว่าหล่อก็ไม่ได้ คุณอู๋นิสัยดีประเสริฐ รู้จักดูแลผู้คน ให้ความเคารพผู้คน ทุกด้านล้วนแต่ขบคิดรอบคอบ แล้วเขาล่ะ? วันๆ หาแต่เรื่อง ทำเป็นแต่ก่อความวุ่นวาย ทำกับข้าวก็ไม่เป็น ดูแลใครก็ไม่ดี แถมยังขี้เกียจอีก เฮ้ย อย่าพูดเลย พูดไปแล้วก็มีแต่ชอกช้ำเสียน้ำตา!


"ไข่ต้ม?"


"อะไรก็ได้ครับ"


"อืม ฉันอุ่นนมก่อนแล้วกัน"


ชั้นล่าง อู๋เจ๋อชิงเริ่มทำครัวแล้ว


จางเย่ไม่อาจลงมือช่วย ได้แต่ยืนมองทางด้านข้าง ในใจขบคิดใคร่ครวญไม่หยุดยั้งว่าจะใช้วิธีการใดสารภาพรัก จะพูดอ้อมๆ หรือจะบอกตรงๆ ดี? หรือจะให้ดูเท่หน่อยดี?


เสียงโทรศัพท์มือถือดังขึ้น


เป็นมือถือของคุณอู๋


เธอดูปลายสาย ยิ้มน้อยๆ ก่อนรับสาย "สวัสดีค่ะผู้กำกับหวัง"


จางเย่ยืนอยู่ใกล้ จึงพอได้ยินอยู่บ้าง ปลายสายเป็นเสียงผู้ชาย ฟังดูราวสามสิบกว่า ไม่ได้หนุ่มมากแต่ก็ไม่ได้อาวุโสเท่าไร "รองอธิการฯ อู๋ ได้ยินว่าได้เลื่อนตำแหน่งเหรอครับ?"


เธอกล่าว "โยกย้ายน่ะค่ะ"


ปลายสายกล่าว "ไปไหนเหรอ?"


เธอตอบ "ทางใต้ค่ะ แต่ยังไม่ได้ยืนยัน"


ปลายสายเงียบไปครู่ "วันนี้วันวาเลนไทน์ คุณมีเวลาไหมครับ? ขอเชิญคุณไปทานข้าวได้ไหม?"


จางเย่หูผึ่งขึ้นมาทันที เชี่* ไอ้คนแซ่หวังนี่มันเป็นใครฟะ? กล้ามาแย่งกับลูกพี่คนนี้เชียวหรือ!?


ได้ยินเพียงอู๋เจ๋อชิงหัวเราะ "ครั้งหน้าแล้วกันนะคะ วันนี้มีธุระนิดหน่อย"


เขากล่าว "มีนัดแล้วเหรอครับ?"


เธอตอบ "คิกๆ ไม่ถึงขั้นนั้นหรอกค่ะ แต่ว่าไปไม่ได้จริงๆ ยังไงเลี้ยงส่งวันนั้นก็ได้แล้วล่ะค่ะ ถึงเวลาก่อนจะไปฉันจะบอกพวกเรากันอีกครั้งหนึ่ง ทุกคนจะได้ร่ำลากัน"


ปลายสายได้แต่กล่าว "งั้นก็ได้ครับ"


วางสายแล้วเสร็จ กิ๊งๆ กริ่งประตูดังขึ้นมา


ด้านนอกมีเสียงผู้ชายคนหนึ่งตะโกนอยู่ในลานหน้าบ้าน "ส่งของครับ"


อู๋เจ๋อชิงเปิดประตู


พนักงานส่งของเห็นอู๋เจ๋อชิงก็แอบตะลึงไปชั่วขณะ จากนั้นจึงว่า "คุณผู้หญิงอู๋ใช่ไหมครับ? พัสดุของคุณครับ รบกวนเซ็นชื่อด้วย"


"อ้อ ขอบคุณค่ะ" อู๋เจ๋อชิงเซ็นชื่อ รับของกลับมาดู เป็นช็อกโกแลตรูปหัวใจจากต่างประเทศกล่องใหญ่ ท่าทางไม่ถูกเลย


พนักงานส่งของนั้นเพิ่งจะออกไป ที่ก้าวมาต่อเป็นคนจากร้านดอกไม้ มาพร้อมกับดอกกุหลาบสองช่อใหญ่ ช่อหนึ่งสีแดง ช่อหนึ่งสีน้ำเงิน พร้อมขอให้อู๋เจ๋อชิงลงชื่อ


อู๋เจ๋อชิงสีหน้ายังไม่เปลี่ยนด้วยซ้ำ "ของฉันหมดเลยเหรอคะ?"


พนักงานร้านดอกไม้หญิงตอบ "ของคุณหมดเลยค่ะ ทางเราได้สองออเดอร์นี้เมื่อวาน วันนี้เพิ่งจะระบุเวลาส่งมาให้ ที่อยู่ก็ที่อยู่เดียวกัน ดังนั้นเลยส่งมาพร้อมกัน แค่กๆ ช่อหนึ่งเป็นของคุณจาง อีกช่อเป็นของคุณหลิว รบกวนเซ็นชื่อสองครั้งนะคะ"


ไม่ใช่เรื่องบังเอิญ ร้านดอกไม้ร้านนี้เป็นร้านใหญ่ในละแวกเถาหรานถิง เป็นร้านที่มีชื่อเสียง ดังนั้นทั้งสองคนจึงได้สั่งมาพร้อมกัน อย่างไรก็สั่งทางเว็บไซต์ได้ พนักงานส่งดอกไม้นั้นก่อนหน้านี้ยังนึกสงสัย เรื่องเช่นนี้พบได้น้อยนัก แต่เมื่อเห็นอู๋เจ๋อชิงแล้ว เธอพลันเข้าใจได้ทันที ผู้หญิงสวยขนาดนี้ หากยังไม่แต่งงาน จะได้ดอกไม้เป็นโหลก็นับว่าไม่แปลก ดอกไม้แค่สองช่อนับเป็นอย่างไรได้


อู๋เจ๋อชิงเซ็นชื่อ "ขอบคุณค่ะ"


จางเย่ที่ยืนอยู่ด้านข้างแค้นกัดฟันกรอดๆ ในใจพ่นไฟด่าว่าคนที่ส่งของพวกนี้ไปรอบหนึ่ง รังแกกันเกินไป! พวกนายรังแกกันเกินไปแล้ว!


วันนี้ต้องบอกให้ได้!


ต้องบอก!


ไม่งั้นคุณอู๋ต้องโดนคนอื่นชิงไปแน่ๆ!


========================


[1] เทศกาลชิซี (传统七夕) ตรงกับวันขึ้น 7 ค่ำเดือน 7 ตามปฏิทินจันทรคติของจีน หรือเทศกาลที่หนุ่มสาวในยุคปัจจุบันเรียกว่าวันแห่งความรัก เนื่องจากมีตำนานเล่ากันว่า เป็นวันที่หนุ่มเลี้ยงวัว (หนิวหลาง) กับสาวทอผ้า (จือหนี่ว์) พบกันปีละครั้ง แต่ในสมัยโบราณ ความหมายของเทศกาลชีซีไม่ได้เน้นความรักมากนัก หากมีความหมายเพื่อเซ่นไหว้เทพธิดา ‘จือหนี่ว์’ เทพแห่งการเย็บปักถักร้อยในหมู่ผู้หญิงมากกว่า


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./9.md)