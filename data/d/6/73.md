##บทที่ 573 : โฆษณารณรงค์งดสูบบุหรี่ที่น่ากลัวที่สุดในประวัติศาสตร์?
ที่สถานี
ชั้นห้า สำนักงานแผนกสื่อโฆษณาเพื่อสังคม
ซุนหานผลักประตูเข้าไปประกาศว่า "เอาล่ะ ทุกคนวางมือลงให้หมด ขอบคุณครับ เรื่องโฆษณารณรงค์งดสูบบุหรี่ ผมเชิญคนมีชื่อเสียงในวงการมาช่วยเราแล้ว" พูดจบ ก็ผายมือไปด้านข้างที่จางเย่ยืนอยู่ "ผมไม่ต้องแนะนำอาจารย์จางให้ทุกคนหรอกมั้ง? ทุกคนรู้จักกันแล้วเนอะ บอกก่อนนะว่า คราวนี้อาจารย์จางมาช่วยเราเป็นการส่วนตัว ไม่ได้รับค่าตัวอะไร เรื่องโฆษณาทั้งหมด อาจารย์จางจะจัดการทั้งสิ้น ก่อนถึงเส้นตายวันพรุ่งนี้ พวกเราในหน่วยงานนี้ทุกคนต้องเชื่อฟังคำสั่งอาจารย์จาง มีคำถามไหม?"
“ไม่มี!”
“อาจารย์จาง?”
“แจ๋วสุด!”
“โฆษณาของอาจารย์จางน่ะดังไปทั่วประเทศเชียวนะ!”
นอกจากหัวหน้าแผนกซุนหาน ในหน่วยงานยังมีคนอื่นอีกสี่คน ชายวัยเกือบห้าสิบปีนั่งอยู่ทางซ้าย เด็กสาววัยสิบแปดสิบเก้านั่งทางขวา ดูไม่ออกว่าเป็นเด็กฝึกงานหรือพนักงานของบริษัท ยังมีชายหนุ่มสวมผ้าปิดปากไอเป็นครั้งคราว คงเป็นหวัดอยู่ ที่เหลืออีกคนหนึ่งพันเฝือกรอบมือ สงสัยจะมีอะไรหัก
จางเย่พอเห็นทั้งแผนกพลันหน้าเครียดขึ้นกะทันหัน
แก่!
เด็ก!
ป่วย!
พิการ!
ช่างเป็นทีมที่ดีเหลือเกิน!
จางเย่ถาม "มีแค่พวกเราไม่กี่คนนี้?"
ซุนหานพูดอย่างละอาย "แผนกเรามีแค่นี้ครับ แต่ว่าผมติดต่อแผนกอื่นไว้แล้ว แผนกสื่อโฆษณาเองก็จะมาช่วยเราด้วย"
จางเย่ได้แต่กล่าว "เวลาไม่คอยท่า ทำงานเถอะกันเถอะครับ"
ซุนหาน "ได้ครับ ให้อาจารย์จางเห็นโฆษณาตัวเก่าของเราก่อนนะครับ"
"อยู่นี่ค่ะ" หญิงสาวหยิบมาให้ "นี่เป็นโฆษณาที่โดนสั่งตัดไป"
จางเย่มองผ่านๆ แวบหนึ่ง "เรื่องนี้ผมพอรู้มาบ้าง ไม่มีภาพคนจริง ห้ามสยดสยอง แล้วมีเวลาโฆษณาเท่าไร?"
ผู้เฒ่าร่างเล็ก "สิบห้าวินาที"
จางเย่ถามต่อ "อยากได้แบบไหนครับ?"
ซุนหานลังเล "โฆษณารณรงค์งดสูบบุหรี่ ย่อมต้องขู่คนได้ ถึงจะเป็นไปตามเป้าหมายที่คนกลัวจนตัวสั่น แต่ปัญหาคือตอนนี้เรามีนโยบายใหม่ที่ไม่อนุญาตให้ทำตามเดิมที่คนเคยใช้ๆ กันแล้ว วิธีเก่าๆ อย่างสถิติอัตราการตายก็ไม่ได้ผลแล้วถ้าไม่มีภาพประกอบ อีกอย่างก็ตกยุคไปแล้ว ถึงได้ลำบากกันขนาดนี้ แถมยังเหลือเวลาทำอีกวันเดียว พวกเรา..."
จางเย่ว่า "เอาให้น่ากลัว? ไม่จำเป็นต้องเห็นเลือดเห็นเนื้อ ไม่จำเป็นต้องใช้ภาพคนจริงกับปอดเน่าๆ นั่น ภาพแบบนั้นน่ะคือการขู่ขวัญคนระดับ ‘ต่ำสุด’ ต่างหาก"
ซุนหานพอเห็นแนวคิดของจางเย่แล้ว รีบบอก "ผมไม่ชำนาญเรื่องเทคโนโลยี อาจารย์จาง เอาตามคุณหมดเลย คุณสั่งมา พวกเราจะทำตาม"
คนทั้งสี่พยักหน้า
ขณะนั้น ประตูมีคนเปิดเข้ามาพอดี
"เสี่ยวซุน พวกเรามาช่วยแล้ว!"
"หัวหน้าแผนกซุน หัวหน้าใช้ให้พวกเรามาครับ!"
"หัวหน้าแผนกเสี่ยวซุน อยากได้คนเพิ่มเหรอ? ผมมาช่วยได้ถึงบ่ายสาม เอ๊ะ อาจารย์จางเย่? อาจารย์จางมาได้ไงน่ะ? คุณรับโฆษณานี้เหรอครับ?"
"อ้าว อาจารย์จางน้อย?"
คนของแผนกโฆษณาเข้ามากันทีละคนๆ สุดท้ายมากันราวๆ สิบเอ็ดคน เห็นชัดว่าขนย้ายกันมาจากทีมงานอื่นไม่น้อย ทางสถานีเองก็คงกังวลใจ ไม่อย่างนั้นคงไม่มีทีมงานมากขนาดนี้เข้ามาช่วยหรอก! พอเห็นจางเย่ ทุกคนพลันตกใจ ก่อนจะเข้าใจสถานการณ์ พวกเขาพบว่าทางสถานีต้องขอความช่วยเหลือจากจางเย่ให้ผ่านปัญหาเฉพาะหน้านี้ไปได้ แต่ว่าคนที่ทำงานที่นี่เมื่อปีก่อนล้วนทราบว่าเกิดความขัดแย้งขึ้นระหว่างทั้งสองฝ่าย ดังนั้นจึงตกตะลึงกันเช่นนี้ว่าทางสถานีถึงกับยอมเชิญจางเย่มาช่วย ทั้งจางเย่ยังตกลงจะช่วยเหลืออีกด้วย!
จางเย่ไม่มีเวลาอธิบายกับพวกเขาต่อ วันนี้ที่เขามามีเหตุผลแค่อย่างเดียวคือเพื่อสหายเท่านั้น เขาต้องทำให้เสร็จ เรื่องอื่นเขาไม่สนใจ!
เวลาหนึ่งวัน!
ไม่มีทางพออยู่แล้ว!
ทำเหมือนเดิมไม่ได้!
เห็นเลือดมากไม่ได้!
ให้เห็นภาพคนจริงไม่ได้!
สำคัญคือยังต้องข่มขู่คนให้ได้?
ในสมองของจางเย่ตอนนี้เต็มไปด้วยความคิดรอบหนึ่ง เขาคอยคัดกรองอย่างรวดเร็ว โฆษณารณรงค์เลิกบุหรี่จำนวนมากจากโลกของเขา โฆษณาบน CCTV ล้วนแต่ถูกเปรียบเทียบกับโฆษณาอื่นๆ ทั้งในและนอกประเทศ บ้างไม่น่าสนใจ บ้างไม่มีความคิดสร้างสรร เมื่อวิเคราะห์ดูแล้ว ก็เป็นได้แค่โฆษณาที่แห้งแล้งน่าเบื่อ! แต่บางโฆษณาใช้ความเรียบง่ายนี้เองที่ทำให้โฆษณาแค่ไม่กี่วินาทีอันไร้เสียงนี้กลายเป็นโฆษณาที่น่ากลัวที่สุดสำหรับนักสูบ นักสูบจำนวนมากต่างกลัวโฆษณานี้จนไม่กล้าจะไปหาบุหรี่มาสูบอีกเลย โฆษณาชิ้นนี้ในครั้งนั้นทำให้เกิดการถกเถียงกันใหญ่โต
อันนี้แหละ!
สำคัญคือไม่ต้องถ่ายทำข้างนอก ใช้งบน้อย แรงคนก็ไม่ได้ต้องการมาก การถ่ายทำก็ง่าย!
ในบรรดาโฆษณารณรงค์ให้เลิกบุหรี่ทั้งหลายสิบชิ้นในสมองเขานั้น จางเย่ไม่ได้ต้องเลือกอะไรมากมายเลย เขาเลือกโฆษณานี้ในทันที ลุกขึ้นยืนแจกจ่ายงาน "ขอสองคน! ผมต้องการบุหรี่อย่างน้อยหนึ่งพันมวน จะเป็นยี่ห้อไหนรสไหนก็ได้ ขอแค่ไส้กรองสีเหลืองเท่านั้น สำคัญคือต้องมีร้อยมวนที่ไส้กรองต้องเป็นสีเหลืองล้วน อย่าให้มียี่ห้ออะไรเห็นชัดเจน!
"เอ๋? สีเหลือง?"
"อย่าให้เห็นตัวอักษรกับยี่ห้อ?"
"หมายความว่ายังไงกัน?"
คำสั่งแรก ทุกคนก็ต้องงุนงงสงสัยแล้ว
ซุนหานพูดทันที "เหล่าสวี พี่หู รบกวนคุณสองคนแล้ว"
ทีมงานสองคนจากแผนกอื่น "ได้ ในเมื่อหัวหน้าให้พวกเรามาช่วย อย่างนั้นจะรับคำสั่งจากพวกคุณ บุหรี่หนึ่งพันมวน อย่าให้เห็นยี่ห้อชัดเจน? ได้ พวกเราจัดการเอง!" ทั้งสองทำงานในทันที พวกเขาเองก็ติดบุหรี่ รู้ว่าจะไปหายี่ห้อไหน
จางเย่พูดต่อ "จากนั้น ผมต้องการเพลง อย่าให้ติดเรื่องลิขสิทธิ์ หยิบๆ มาใช้ได้เลย เงื่อนไขคือ เพลงต้องทุ้ม ช้า ฟังดูเศร้า"
ชายหนุ่มยกมือ "ผมจัดการเอง เรื่องนี้งานผม"
จางเย่เสริม "หามาให้สักยี่สิบเพลงนะครับ เลือกเสร็จ ผมจะมาเลือกอีกที"
ผู้หญิงจากแผนกโฆษณาขันอาสาร่วม "งั้นฉันไปช่วย"
สำนักงานรองรับคนมากขนาดนี้ไม่ได้ ทั้งสองรับงานแล้วก็รีบจากไป
จางเย่รีบพูดต่อทันที "จองห้องอัดไว้ให้ผมด้วย ฝ่ายอนิเมชั่น ดีไซน์ ตัดต่อ เรื่องนี้ไม่ต้องบอกทุกคนก็คงทราบอยู่แล้ว ขอให้ทุกอย่างเตรียมให้เรียบร้อยพร้อมใช้ สำคัญที่สุดอย่างสุดท้าย ผมต้องการฝ่าย 3D ขอสักห้าคน ผมต้องการให้พวกคุณประกอบบุหรี่ขึ้นให้เป็นภาพปอดสามมิติที่สมจริงที่สุด"




*-*-*-*-*-*-*-*-*-*-*-*-*-*






[Go To Next Chapter]( ./74.md)