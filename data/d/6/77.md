##บทที่ 577 : หญิงชราท่านนี้ เป็นหัวหน้าสถานี?
เจ็ดโมงเช้า
ฟ้าสว่างแล้ว
คนทำงานกะเช้า เหล่าแม่บ้าน ล้วนมาทำงานกัน สถานีโทรทัศน์นครหลวงแต่ละแผนกนั้นเริ่มเปิดไฟสว่าง บ่งบอกว่าวันใหม่ได้เริ่มต้นขึ้น
ในห้องอัด
จางเย่แยกของและอุปกรณ์ทีละชิ้น จัดการเก็บกวาดห้องให้ไวไม้ไวมือ เนื่องจากจองห้องไว้ถึงแค่แปดโมงเช้าและมีคนรอใช้ห้องอัดอยู่ หลังจากเก็บกวาดจนพอใจ จางเย่ทิ้งตัวลงนั่งบนเก้าอี้ด้วยความเหน็ดเหนื่อยเมื่อยล้าเต็มที รู้สึกว่าแขนขาแทบไม่ได้เป็นของเขาอีกต่อไป ขณะที่นั่ง ในแววตาไม่มีความอ่อนล้าเลยสันนิด ความจริงนัยน์ตาเขากลับยิ่งกระจ่างใส เพราะเขาทำสิ่งที่คนอื่นคิดว่าเป็นไปไม่ได้สำเร็จแล้ว!
ทำเสร็จแล้ว!
โฆษณาเสร็จแล้ว!
จางเย่หันไปมอง "คุณป้า ไม่พูดอะไรมากล่ะครับ นอกจากขอบคุณมากจริงๆ ครับ กลับไปผมจะบอกให้ทุกคนช่วยพูดกับทางสถานีให้ โฆษณาชิ้นนี้มีผลงานของคุณส่วนหนึ่ง จะต้องให้ฝ่ายอุปกรณ์เลื่อนตำแหน่งคุณล่ะ ฮ่าๆ"
ฉีอวี้หงหัวเราะ "ไม่ต้องหรอก"
"ต้องสิครับ คุณช่วยผมไว้เยอะเลย" จางเย่กล่าว
ฉีอวี้หงส่ายหน้า "ตำแหน่งฉันน่ะ พวกเขาเลื่อนขั้นไม่ได้แล้วล่ะ"
จางเย่ประหลาดใจ "เอ๋ คุณก็ไปล่วงเกินคนมา? ล่วงเกินใครกัน?"
ฉีอวี้หงหัวเราะ "ฉันก็อยากจะถามเธอนี่ล่ะ ฉันไปล่วงเกินใครไว้?"
“งั้นทำไมคนเก่าคนแก่อย่างคุณถึงไม่ได้เลื่อนขั้นล่ะครับ? อย่างน้อยๆ ก็ขึ้นเงินเดือนสิ อย่ากังวล ผมจะช่วยคุณแน่นอน ถึงผมจะไม่ได้มีความสัมพันธ์กับสถานีดีนัก ความสัมพันธ์ส่วนตัวก็อ่อนด้อย แต่ว่าเรื่องเล็กแค่นี้ไม่เป็นปัญหา” จางเย่กล่าว “คุณเป็นคนที่ชำนาญรอบด้าน คล่องแคล่วมีความสามารถ อยู่ในห้องอุปกรณ์ ออกจะน่าเสียดาย”
ฉีอวี้หงหัวเราะน้อยๆ "ขอบคุณมากนะสำหรับคำชม"
จากนั้น เสียงกรนที่ไม่ห่างออกไปพลันหยุดกะทันหัน
ซุนหานตื่นแล้ว เขาผุดลุกขึ้นจากเก้าอี้ ปฏิกิริยาแรกคือดูนาฬิกา เห็นเวลาแล้วก็ขนลุกซู่ไปทั้งตัว ตะโกนลั่น "ไอ้หยา! ทำไมแปดโมงกว่าแล้วล่ะ!"
เสียงตะโกนของเขา ปลุกคนอื่นๆ ขึ้นมาด้วย
กลุ่มสี่เด็กแก่ป่วยพิการตื่นขึ้นตามเสียง ลุกขึ้นมาทีละคน!
"อาจารย์จาง!"
"ทำไมเช้าแล้วล่ะ?"
"คุณ ทำไมคุณไม่ปลุกพวกเรา!"
"นั่นสิ ไหนบอกว่างีบครึ่งชั่วโมงจะปลุกไง!"
พวกซุนหานคิดว่าโฆษณาชิ้นนี้ไม่ทันแน่ พวกเขาทั้งหลายคงโดนลงโทษไม่น้อย สถานีโทรทัศน์นครหลวงก็คงโดนค่าปรับจำนวนมหาศาล แต่ว่าปรับส่วนปรับ เรื่องท่าทียังต้องแสดง จางเย่มาช่วยพวกเขาเต็มกำลัง จนอีกฝ่ายไม่ได้พักผ่อนเลย พวกเขาอาศัยอะไรมานอนหกเจ็ดชั่วโมงกัน นี่มันไม่ดีเลยนะ!
จางเย่ไม่เห็นเป็นอย่างไร "ไม่มีอะไร ผมเห็นพวกคุณเหนื่อยกันมากแล้ว ตื่นมาก็ช่วยอะไรได้ไม่มาก ผมเลยไม่ปลุก"
ซุนหานหน้าเจื่อน "เรื่องนี้พวกเรา..."
เด็กฝึกงานสาวหน้าแดง "ขอโทษนะคะอาจารย์จาง ให้คุณยุ่งวุ่นวายอยู่คนเดียว ไหนจะทำงานตั้งแต่เที่ยงคืนจนตอนนี้ ..ไม่ได้หลับเลยเหรอคะ?"
จางเย่หัวเราะ "ผมทำโอทีจนชินล่ะ"
ถึงโฆษณาจะทำไม่เสร็จ ซุนหานก็ต้องยอมรับนับถือจางเย่สำหรับเรื่องนี้ เรื่องราวของจางเย่กับสิ่งที่เขาทำไว้ กลายเป็นเรื่องที่เล่ากันในสถานี เขานั้นเป็นคนที่มีปัญหาอยู่บ่อยครั้ง คำวิพากษ์วิจารณ์ก็มากตาม ทว่าเมื่อได้เจอหน้าคุยกันกับจางเย่จริงๆ ซุนหานกลับพบว่าจางเย่ช่างต่างจากที่เล่าๆ กันไว้มาก แค่จากเรื่องนี้ก็เห็นได้แล้วว่าจางเย่นั้นให้ความสำคัญกับเพื่อนฝูง หัวหน้าเก่าเรียกตัวมาช่วย เขาก็มาทันที ทำงานยี่สิบสี่ชั่วโมงโดยไม่พักไม่บ่น ถึงจะไม่เสร็จ เขาก็ทำดีที่สุดแล้ว ซุนหานเห็นว่ามีเพื่อนอย่างจางเย่ นับว่าโชคดียิ่ง
"ขอโทษนะอาจารย์จาง คราวนี้ทำคุณวุ่นวายทั้งวัน" พูดยังไม่ทันจบ ซุนหานพลันเหลือบเห็นผู้หญิงคนหนึ่งในห้องอัดจากหางตาเข้า หญิงชราคนหนึ่ง!
เอ๋?
ทำไมคุ้นๆ จัง?
ฉับพลันซุนหานก็ตาค้างไป "..หัวหน้าสถานี!?"
แก๊งสี่คนเด็กแก่ป่วยพิการเห็นเธอแล้วก็ต้องอุทานเช่นกัน "หัวหน้าสถานี!"
จางเย่ฟังพวกเขาเรียก สองตาของเขาแทบจะมืดทะมึน เชี่*! เล่นอะไรเนี่ย? หัวหน้าสถานี? หัวหน้าสถานีอะไร? เธอนี่นะ? หญิงชราคนนี้?
ฉีอวี้หงหัวเราะ "อรุณสวัสดิ์ ลำบากทุกคนหน่อยนะ"
ซุนหานรีบพูด "ไม่ลำบากครับไม่ลำบาก พวกเราสมควรทำแล้ว คุณ ทำไมคุณมาอยู่นี่ล่ะ?"
ฉีอวี้หงตอบ "ฉันเหรอ? เดินผ่านมาดูน่ะ ไม่มีอะไรหรอก กลับล่ะนะ" พูดจบก็ไม่ต่อความยาวสาวความยืด ก้าวออกจากห้องอัดไปทั้งอย่างนั้น
เหลือไว้เพียงจางเย่ที่มองตามเธอด้วยความตื่นตะลึงจนตาค้าง!
มือหนึ่งของสถานีโทรทัศน์นครหลวง หัวหน้าสถานีฉีอวี้หง คือเธอนี่เอง!?
กับชื่อนี้ สำหรับจางเย่ไม่ได้แปลกอะไรเลย เขาเคยได้ยินมาก่อน เพียงแต่ไม่เคยพบหน้าค่าตา จึงไม่คิดว่าหญิงชราจากแผนกอุปกรณ์ที่เขาชี้นิ้วสั่งคนนี้จะกลายเป็นหัวหน้าสถานีโทรทัศน์นครหลวงไปได้! เธอบอกว่าทำงานข้างบน? ข้างบนไม่ได้มีแต่ห้องอุปกรณ์นี่นา บนของบนของบนมันคือออฟฟิศของหัวหน้าสถานีนี่! เชี่*! ไม่แปลกเลยว่าทำไมเธอถึงได้คล่องเรื่องคอมพิวเตอร์ มีทักษะรอด้าน ถ้าเขาคิดเอะใจแต่แรก ควรรู้แล้วว่าไม่ใช่คนดูแลอุปกรณ์หรอก! โดยเฉพาะกับหญิงชราวัยนี้ จะมีทักษะซับซ้อนแบบนี้ได้อย่างไร? มีความสามารถในการเรียนรู้มากขนาดนี้ได้อย่างไร? เธอต้องมาจากกลุ่มนักศึกษามหาวิทยาลัยรุ่นแรกๆ ของจีนแน่! ตอนนั้นคนที่สามารถเข้ามหาวิทยาลัยได้ต้องนับว่าหายากสุดๆ ยิ่งหงส์เหนือมังกรเช่นนี้ ไม่ใช่คนธรรมดาเด็ดขาด ต่อให้ไม่ได้เก่งกาจอะไร ก็ไม่ได้อยู่แค่การดูแลอุปกรณ์แน่!
สวรรค์!
คนที่เขายืนสั่งงานมาตลอดหลายชั่วโมง คือคนที่ใหญ่ที่สุดในสถานี? ตัวเขากลับร้องขอให้หัวหน้าสถานีช่วยเขาหยิบของ? เขาสั่งนี่สั่งนั่นเธอวุ่นวาย? เอ่อ..ทั้งสถานี ไม่สิ ทั้งวงการนี้ไม่มีใครกล้าทำอะไรแบบนี้หรอก!
จางเย่คิดไปถึงว่าเขายังจะบอกให้หญิงชราได้เลื่อนขั้นได้เพิ่มเงินเดือน เขาพบว่าเขาเล่นตลกซะแล้ว เงินเดือนหัวหน้าสถานี เป็นทางรัฐจัดการให้ เขาทำเรื่องแบบนั้นได้ที่ไหนละเฟ้ย!
ไม่จริงใจนี่หว่า!
ยัยป้านั่นไม่จริงใจนี่หว่า!
เมื่อหัวหน้าสถานีจากไป ซุนหานจึงผ่อนลงชั่วคราว รีบถาม "อาจารย์จาง หัวหน้าสถานีมาหาเราได้ยังไง? มาเร่งเรื่องโฆษณาใช่ไหมครับ?"
"อ่อ ใช่ๆ" จางเย่ตอบปัดไป เขาเองจะบอกไปก็ดูไม่ดี ว่าตัวเองดันใช้งานหัวหน้าสถานีไปตั้งสามชั่วโมง
ซุนหานกับแก๊งสี่คนมองตากันไปมา เห็นว่าพวกเขานั้นจบสิ้นแล้ว หัวหน้าสถานีสนใจกับเรื่องนี้ขนาดนี้ พวกเขายังทำไม่เสร็จ ต้องได้เรื่องแน่ๆ!
จางเย่ "พวกเราย้ายของกลับออฟฟิศกันเถอะ"
ของเก็บเสร็จเรียบร้อย ทุกคนช่วยหยิบกันไปคนละอย่างเดินกลับขึ้นออฟฟิศ






*-*-*-*-*-*-*-*-*-*-*-*-*-*-*-*






[Go To Next Chapter]( ./78.md)