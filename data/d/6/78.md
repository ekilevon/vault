##บทที่ 578 : ตาค้าง!
ที่สถานีโทรทัศน์
ชั้นห้า แผนกสื่อโฆษณา
โฆษณารณรงค์ในวันงดสูบบุหรี่โลกมีแผนจะปล่อยออกมาช่วงเที่ยง ดังนั้นแปดเก้าโมงเช้างานต้องเสร็จเรียบร้อยแล้ว เพื่อส่งไปตรวจสอบ อนุมัติ ก่อนจะได้ขึ้นฉายบนหน้าจอ ดังนั้นเวลานี้จึงมีคนในแผนกมารอแล้ว นี่คือ ‘วิกฤติโฆษณาเพื่อสังคม’ ครั้งหนึ่งของสถานี ดังนั้น หัวหน้าแผนกที่รับผิดชอบเรื่องนี้ต่างต้องมารอชมกระดาษคำตอบของหน่วยสื่อโฆษณาเพื่อสังคม
"คนอื่นล่ะ?"
"ทำไมยังไม่มากัน?"
"อยู่ห้องอัดรึเปล่า?"
"อัดอยู่?"
"จบกัน ไม่ทันแน่!"
คนที่มาช่วยงานหน่วยโฆษณาเพื่อสังคมเมื่อวานก็มากันแต่เช้า หวังจะช่วยอะไรได้อีกบ้าง แต่พอเห็นว่าในออฟฟิศไม่มีคน ดูท่าแล้วพวกเขาคงไม่ต้องช่วยอะไรอีก มัน..ไม่ทันแล้ว
ซุนหานเดินขึ้นมาพร้อมกับของในมือ
"เสี่ยวซุน" หัวหน้าแผนกสื่อโฆษณาคนหนึ่งรีบถาม "เป็นยังไง? ทุกคนรอผลงานพวกเธออยู่นะ ทันไหม?"
รองหัวหน้าแผนกหน้าเครียด "ไม่ทันเหรอ?"
ซุนหานถอนหายใจยาว "หัวหน้า ขอโทษครับ เป็นความรับผิดชอบของผมเอง"
รองหัวหน้าแผนกหน้าถอดสี "เมื่อวานให้คนไปตั้งเยอะ ทำไมถึง...? เฮ้อ ช่างเถอะ" เขาพูดได้แค่นั้นก็เงียบไป ในฐานะที่เป็นหัวหน้าแผนกโฆษณา เขาทราบดีว่าต้องใช้เวลาและกำลังคนในการทำโฆษณามากเพียงใด แม้จะมีเวลาทั้งวัน จะให้ทำโฆษณาออกมาได้ยังนับว่ายากเย็นยิ่ง โดยเฉพาะโฆษณาที่ต้องถ่ายให้เข้ากับกฎใหม่ ตอนแรกที่เริ่มทำงานทุกคนก็คิดว่าเป็นไปไม่ได้อยู่แล้ว ทั้งเป็นงานที่ไม่มีบริษัทไหนยอมรับทำ จึงไม่มีใครหวังอะไรตั้งแต่แรก ตอนนี้เมื่อทำไม่สำเร็จ ก็ยังเห็นว่าเป็นเรื่องที่ถูกต้อง
เด็กฝึกงานสาวที่ตามขึ้นมากล่าวสัมทับ "อาจารย์จางพยายามเต็มที่แล้วค่ะ เขาไม่ได้นอนตั้งยี่สิบสี่ชั่วโมงแน่ะ!" คนส่วนใหญ่ไม่นอนทั้งวันทั้งคืนก็ไม่มีปัญหา แต่ว่าเงื่อนไขคือต้องไม่ใช้แรง ต้องไม่ใช้สมองอะไร ดูหนังยี่สิบสี่ชั่วโมง พักทำงานนิดหน่อย กับทำงานตลอดยี่สิบสี่ชั่วโมง นับว่าต่างกันราวฟ้ากับเหว
คนในแผนกโฆษณาได้ยินดังนั้นต่างก็ต้องสูดลมหายใจลึก!
"ดิ้นรนอยู่ยี่สิบสี่ชั่วโมง?"
"จางเย่ล้อเล่นกับชีวิตแล้ว!"
"เฮ้อ คราวนี้จางเย่ก็ไม่สบายเลยนะ"
"หน้าที่คราวนี้ ใครก็ทำไม่ได้หรอก เวลามันกระชั้นเกินไป"
"จบกัน คราวนี้โดนปรับแน่"
"ขืนสื่ออื่นรายงาน ชื่อเสียงกับหน้าตาของสถานีเราต้องได้รับผลกระทบแน่ นโยบายใหม่ก็เหมือนกัน เหมือนมุ่งเป้ามาที่พวกเราอย่างนั้นล่ะ"
"อย่าบ่นน่า ใครใช้ให้พวกเราซวยบรม!"
"ถ้าเกิดให้เวลาอีกวันก็พอมีหวังอยู่หรอก"
"่ช่างเถอะ เฮ้อ พวกเราพยายามเต็มที่แล้วนี่"
"นั่นสิ ที่ทำได้ ทุกคนก็ทำหมดแล้ว ไม่ทันก็จนปัญญา ถือเป็นชะตาเถอะ"
เหล่าคนในแผนกโฆษณาเตรียมตัวแยกย้ายกันออกไป
ฝ่ายผู้รับผิดชอบโฆษณาชิ้นนี้เห็นดังนั้น ก็ได้แต่ทอดถอนใจเบาๆ หมุนตัวไปพร้อมกับหัวหน้าแผนกเตรียมจากไปเช่นกัน
ทว่าตอนนั้นเอง จางเย่ขึ้นบันไดมาพอดี เห็นท่าทีของทุกคนเข้าเขาพลันตกใจยกใหญ่ "เอ๊ะ! ทำไมคนเยอะจัง? ทำไมล่ะ? เกิดอะไรขึ้น!?"
ฝ่ายทีมตรวจสอบเห็นดังนั้นก็ปลอบใจเขา "อาจารย์จาง รอบนี้ขอบคุณคุณมากนะ พวกเรากำลังลำบาก คุณก็ยังอุตส่าห์มาช่วย" ก่อนหน้านี้มีโฆษณาประหยัดไฟฟ้า เขาก็ทำร่วมกับจางเย่ พวกเขาไม่นับว่าแปลกหน้ากัน แต่เขาก็ยังต้องช่วยปลอบประโลมอยู่หลายคำ
ซุนหานกล่าว "ขอบคุณนะ"
หูเฟยไม่ทราบมาตั้งแต่ตอนไหน เดินเข้ามากล่าวปลอบด้วยอีกคน "จางน้อย เธอทำเต็มที่แล้ว"
จางเย่งุนงงกับท่าทีของพวกเขา ยิ้มเจื่อนๆ "พวกคุณพูดอะไรกัน? ผมบอกตอนไหนว่าโฆษณาทำไม่เสร็จน่ะ?"
เด็กฝึกงานสาวอุทานเสียงหลง "หา?"
ซุนหานตะลึงตาค้าง "ไม่ใช่ว่าตัวโมเดลมีปัญหาหรอกเหรอ?"
"ปัญหาน่ะมี" จางเย่ยิ้ม "แต่ว่าพอโต้รุ่ง ผมก็ทำโมเดลอย่างที่ต้องการออกมาได้สำเร็จ เสร็จเรียบร้อยเชียวแหละ ก็อยู่ที่กล่องในมือพวกคุณนั่นไง ผมบอกแล้วว่าโฆษณาชิ้นนี้ต้องเสร็จ ผมก็ต้องทำให้สำเร็จ ทั้งยังทำให้เสร็จสมบูรณ์ด้วย พวกคุณทำไมถึงคิดว่าผมทำไม่เสร็จกันล่ะ?"
หูเฟยร้องเสียงหลง "อะไรนะ!?"
ซุนหานตื่นเต้นสุดขีด "คุณ! คุณทำคนเดียวจนเสร็จ!?"
"ไม่ใช่แค่เสร็จนะ" จางเย่น้ำเสียงดูมั่นใจสุดๆ ด้วย "แต่ผมทำออกมาได้น่าพอใจที่สุด ผมว่าไม่มีที่ติเลยแหละ!"
รองหัวหน้าแผนกรีบถามทันที "อยู่ไหน?"
จางเย่ยกแลปท็อปในมือเขาขึ้นมา
"เร็ว ขอดูหน่อย" หัวหน้าแผนกยังคงไม่คิดว่าจะทำทัน
ทุกคนมาออกันที่ออฟฟิศ ซึ่งมีหน้าจอขนาดยักษ์พร้อมอุปกรณ์
จากนั้น อีกมุมหนึ่งมีคนเดินเข้ามาถึงเจ็ดแปดคน พวกเขาหันมอง เห็นเป็นหัวหน้าสถานีฉีอวี้หงกับผู้บริหารท่านอื่นพร้อมกับเหล่าทีมงานจากแผนกอื่นๆ ด้วย!
หัวหน้าสถานีก็มา!
"หัวหน้าสถานี" ทุกคนรีบลุกขึ้นทักทายอย่างตื่นตัว
ฉีอวี้หงยิ้มบางๆ "โฆษณาเสร็จแล้วเหรอ?"
รองหัวหน้าแผนกสื่อโฆษณากล่าว "อาจารย์จางเย่บอกว่าเสร็จแล้วครับ ทุกคนกำลังจะดูกันพอดี ถ้าเกิดว่าดูแล้วใช้ได้ก็จะส่งขออนุมัติ จะได้ทันเวลาครับ"
ฉีอวี้หงพยักหน้า "ได้ มาดูกัน"
หัวหน้าสถานีมาแล้ว หัวหน้าแผนกสื่อโฆษณากับหน่วยงานอื่นๆ ที่มีส่วนเกี่ยวข้องนั้นต่างก็ตามมากันอย่างต่อเนื่อง ทั้งหัวหน้าแผนกระดับกลางและผู้บริหารระดับสูงทั้งหลายต่างมารวมกันอยู่ในออฟฟิศใหญ่ ล้วนนั่งลงรอชม
จางเย่มองฉีอวี้หงแวบหนึ่ง พยักหน้า
ฉีอวี้หงยิ้ม พยักหน้าให้กับเขา
จางเย่เริ่มต่ออุปกรณ์ส่งสัญญาณออกมา เพราะว่าต้องใช้ตัวขยายเสียง ดังนั้นจึงต้องปรับแก้อยู่หลายนาที
คนที่นั่งอยู่ด้านล่างล้วนแต่รอคอย ผู้บริหารบางคนหันไปถามฉีอวี้หง เห็นฉีอวี้หงพยักหน้า เขาก็ทดลองจุดบุหรี่ขึ้น เหล่าสิงห์อมควันคนอื่นๆ เห็นดังนั้นก็ล้วงมาจุดกันคนละมวน
ผ่านไปนานพอสมควร
เสียงดนตรีดังขึ้น โฆษณาเริ่มแล้ว!
"มาแล้ว!"
"ทุกคนสงบลงหน่อย!"
"ปิดเสียงมือถือด้วย"
ทุกคนยืนจ้องหน้าจอเขม็ง นึกสงสัยว่าผลงานจะออกมาเป็นอย่างไร แม้จางเย่จะบอกว่าเสร็จเรียบร้อย พวกเขาก็ไม่วางใจจนกว่าจะได้เห็นกับตา ปล่อยจางเย่ทำงานคนเดียวในเวลาสั้นๆ จะได้โฆษณาแบบไหนออกมานะ? เหล่าทีมงานที่มีส่วนร่วมทราบว่างานนี้ไม่มีบทพากษ์ ไม่มีตัวละคร มีแค่โมเดลที่แปลกตาชิ้นหนึ่ง ไม่มีใครทราบเหตุผลอะไร ในโฆษณานั้น ใช้โมเดลชิ้นเดียวทำสื่อโฆษณาเพื่อสังคม ยังจะทำอะไรได้หรือ? ไม่มีใครทราบว่าจางเย่จะทำโฆษณาออกมาแบบไหนสักคน!
ชั่วขณะนั้น โฆษณาก็เริ่มฉาย!
ฉากแรกนั้นเริ่มต้นด้วยเสียงเพลง เป็นเสียงเพลงที่จางเย่เอามาจากโฆษณาในโลกของเขา ซึ่งถูกปรับแต่งออกมาให้คล้ายที่สุด โดยให้ซุนหานหาตัวคนในสถานีทำออกมากลางดึก ลงแรงไปขนาดนั้น จึงเห็นได้ว่าผลงานออกมาอย่างเป็นรูปเป็นร่าง
ภาพแรกที่เห็น คือกล้องจับไปที่บุหรี่มวนหนึ่ง
ภาพที่สอง คือบุหรี่นั้นเริ่มมัดรวมกัน แต่ยังมองอะไรไม่ออก
ซุนหานเหงื่อตก "นี่มันอะไรน่ะ?"
สี่เด็กแก่ป่วยพิการนั้นว่า "นี่จะทำอะไรกันน่ะ?"
"ไม่รู้สิ" คนอื่นๆ ในหน่วยงานโฆษณาเริ่มแสดงท่าทางสิ้นหวัง ไม่พูดอะไร ไม่มีคนทำอะไร ไม่มีแม้แต่ข้อมูลว่าคนตายไปแต่ละปีนั้นกี่ล้านหรือเท่าไร นี่..ยังจะเรียกว่าโฆษณารณรงค์เลิกบุหรี่ได้อย่างไร? ชักชวนให้เลิกบุหรี่ได้ตรงไหนกัน!
ด้านล่างเริ่มมีเสียงคนถกเถียงกันเบาๆ
เหล่าผู้รับผิดชอบในหน่วยโฆษณาต่างนึกสงสัย พวกเขาเคลือบแคลงต่อฝีมือของจางเย่เป็นครั้งแรก เพราะดูจากห้าวินาทีแรกแล้ว เห็นเพียงแต่ความแปลกประหลาด ดูแปลกเกินไป จนถึงตอนนี้ พวกเขาก็ยังไม่เห็นว่านี่จะเกี่ยวกับการเลิกบุหรี่ตรงไหน อีกอย่าางเวลามีจำกัดเพียงสิบห้าวินาที ผ่านไปห้าวินาทีแล้ว? พวกเขาจึงเลิกคาดหวังกับตอนท้ายๆ!
ทว่า ขณะที่ทุกคนเป็นเช่นนั้นเอง ภาพในหนึ่งวินาทีต่อมากลับทำให้เสียงพูดคุยสงบลง!
นิ่งเงียบ!
เพราะว่าภาพบนจอกลายเป็นโมเดลของปอดที่ทำจากบุหรี่จนดูเหมือนจริงมาก แม้ทราบว่าเป็นบุหรี่ แม้ทราบว่าเป็นของปลอม แต่ว่าเอฟเฟคต์กับความเป็นศิลปะนั้น ทำให้ปอดนี้ดูน่าตื่นตระหนกเหลือเกิน! ยิ่งรวมกับภาพบุหรี่ที่เชื่อมต่อรวมกันเป็นชุดเช่นนี้ คนที่กลัวการมองภาพเป็นรูถึงกับไม่กล้าดู!
เวลานั้นเอง บุหรี่ก็เริ่มจุดติดไฟ!
จากจุดหนึ่ง จากนั้นก็จุดที่สอง ต่อด้วยจุดที่สาม!
ในโมเดลปอดนั้น จุดที่จุดติดไฟได้เริ่มพ่นควันบางเบาออกมา และที่ทำให้คนต้องเย็นวาบถึงกระดูกคือเสียงลมหายใจเบื้องหลัง!
ซื้ด!
อ้า!
ซื้ด!
อ้า!
ผู้บริหารของสถานีคนหนึ่งกำลังสูบบุหรี่ มือสั่นสะท้าน บุหรี่ในมือร่วงตกลงพื้น!
พร้อมกับเสียงสูดลมหายใจช้าๆ ไฟที่จุดติดบุหรี่ทั้งสามจุดยิ่งแดงวาบ บุหรี่ที่มอดไหม้นั้นลามติดไปยังมวนอื่นๆ ตอนแรกมีแค่หนึ่ง แต่พร้อมกับการสูดลมหายใจ บุหรี่มวนอื่นก็เป็นเช่นปอดที่กำลังไหม้ ขยายจุดมอดไหม้ไปเรื่อยๆ บุหรี่ไหม้ไปทีละมวน บริเวณของเถ้าบุหรี่ยิ่งกระจายวงกว้างออกไปอีก!
ซู้ด....
ไหม้....
ซู้ด....
ไหม้…
ทั่วทั้งปอดนั้นติดไฟ!
เหล่าสิงห์อมควันในออฟฟิศทั้งหลาย เหงื่อตกเรียบร้อยแล้ว พวกเขาโยนบุหรี่ในมือทิ้ง หน้าซีดเผือดกันถ้วนหน้า!
เชี่*เอ๊ย!
โฆษณาแม่*อะไรของมันวะ!
สุดท้าย ในภาพนั้น มีเสียงของชายหญิงหลายคนไอเสียงขรม ก่อนปรากฏตัวอักษรแถวหนึ่ง --- เลิกบุหรี่ มอบโอกาสใหม่ให้ชีวิต!
จบแล้ว!
โฆษณาจบแล้ว!


*-*-*-*-*-*-*-*-*-*-*-*-*-*-*-*-*-*-*
ประกาศ
เนื่องจากปัญหาสุขภาพของนักแปล ทำให้ต้องเข้าโรงพยาบาลกะทันหัน นักแปลและทีมงานจึงจำเป็นต้องหยุดอัพนิยายตั้งแต่วันอาทิตย์ที่ 7 ตุลาคม
โดยจะกลับมาอัพตอนใหม่อีกครั้งในเดือนพฤศจิกายน ต้องขออภัยในความไม่สะดวก และขอขอบคุณนักอ่านทุกท่านที่คอยสนับสนุนมาโดยตลอด อย่างไรช่วยเป็นกำลังใจให้นักแปลด้วยนะคะ


[Go To Next Chapter]( ./79.md)