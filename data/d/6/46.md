##บทที่ 546 : ตำแหน่งดาราสุดชิงชัง!
เที่ยงตรง


การโหวตคัดเลือกดารายอดนิยมและดาราสุดชิงชังของเวยป๋อเริ่มต้นขึ้น


"มาแล้ว!"


"เปิดโหวตแล้วๆ!"


"ฮ่าๆๆ สตาร์คิงเฉิน!"


"ต้องพี่สาวจางสิ!"


"ปีนี้มีคนอ้วนอู๋ที่ทำผลงานได้ดีอยู่นะ เลือกเขาสิ!"


"จางเย่หนึ่งคะแนน! ปีนี้ลำบากอาจารย์จางมามาก!"


"เฮ้ย โหวตให้จางเย่เหมือนกัน!"


"ไม่ ตำแหน่งดารายอดนิยมจะให้คนอื่นได้หมดเว้นเขา นี่ถึงกับกล้าขอคะแนน หน้าด้านเป็นบ้าชะมัด เขาออกไปหาเรื่องชาวบ้านแบบนี้ ขอแค่ไม่มีคำว่ายอดนิยมคำนี้ ฉันจะโหวตให้เขา พอลองนึกๆ ดูหมอนี่มันหน้าหนานะ ดาราเกาหลี วงการวรรณกรรม วงการเซี่ยงเซิง และอีกหลายแห่งโดนเขาหาเรื่องหมด เขายังจะกล้าออกมาขอคะแนนอีก? คิดดูสิ คนทั่วๆ ไปหน้าหนาแบบนี้ได้เหรอ?"


"โหวตจางเย่ สร้างชื่อให้ประเทศชาติด้วยการไขปริศนาระดับโลก!"


"อืม ถ้าเกิดว่าจางเย่ไม่ออกมาด่านักคณิตศาสตร์ของเราด้วย ‘ว่าด้วยอาชา’ ฉันก็จะโหวตให้เขาอยู่หรอก!"


"ให้ใครก็ยังดีกว่าจางเย่ แค่ช่วงตรุษจีน โทรทัศน์ฉายแต่โฆษณาของเบรนโกลด์ ฉันแม่*อ้วกไปเป็นหมื่นรอบหมื่นหมื่นรอบ!"


"ขอค้าน! หมอนี่ทำผลงานในการแข่งเซี่ยงเซิงได้ดีด้วย!"


ที่ยืนในวงการบันเทิงของจางเย่ในตอนนี้นับว่าแปลกประหลาด จะหาดาราที่มีคนวิจารณ์ไปคนละทิศคนละทางแบบนี้อย่างเขาที่ไหนได้ล่ะจริงไหม?


ขณะนี้การช่วงชิงอันดับเข้มข้นขึ้นเรื่อยๆ


ดาราทุกคนล้วนหาหนทางขอคะแนน ไม่นานนักร้อยรายชื่อแรกก็เผยออกมา แน่นอนว่ายังไม่กำหนดตายตัว ผลคะแนนปรับใหม่ตามจริงทุกวินาที ไม่มีการเชื่องช้า ทุกคนจึงเห็นอย่างชัดเจน หน้าแรกมีร้อยอันดับ หน้าต่อๆ ไปแม้จะมีอีก แต่ทุกคนก็สนใจแค่ร้อยอันดับแรกเท่านั้น


รายชื่อบนฝ่ายดารายอดนิยม


จากโพสต์ขอคะแนนครั้งก่อน ต่งซานซานอัพเดทเวยป๋ออีกครั้ง ไม่ใช่ข้อความ แต่เป็นภาพเซลฟี่ที่บ้าน หญิงสาวไม่ได้แต่งหน้ามาก แต่ก็สวมชุดค่อนข้างเซ็กซี่ไม่เบา ในภาพเธอใช้มือทั้งสองยันคางแล้วส่งจูบให้ เห็นได้ชัดว่าเธอให้ความสำคัญกับการโหวตรคราวนี้


"ซานซาน พวกเรามาแล้ว!"


"นางฟ้าของผม!"


"ทุกคนโหวตเร็วเข้า!"


แค่ไม่กี่นาทีที่โพสต์ภาพขอคะแนน คะแนนของต่งซานซานก็ตรงขึ้นไปสู่ร้อยอันดับแรก รออยู่ในอันดับที่แปดสิบเก้าอยู่ครู่หนึ่ง ก่อนถูกกระชากลงมาที่สามร้อย สำหรับต่งซานซานที่เพิ่งได้เปิดตัวไม่นาน ค่าชื่อเสียงเลยยังไม่สูง แม้รายการจะมีผู้ชมจำนวนมาก และเธอเองก็หน้าตาสะสวย ก็ยังนับว่าเธอมีแฟนคลับติดตามอยู่พอสมควร ตอนนี้เธอยังเป็นแค่คนดังระดับ E กาได้เข้าร้อยอันดับแรกเพียงชั่วครู่ชั่วยามก็นับว่าเป็นผลงานที่โดดเด่นได้แล้ว


เหยาเจี้ยนไฉแม้จะได้เลื่อนขั้นมาอยู่ในทำเนียบระดับ C แต่เพราะเขาไม่ได้ขอคะแนน อีกทั้งช่วงนี้ไม่มีผลงานใหม่ๆ สุดท้ายจึงไม่เข้าระดับห้าร้อยชื่อแรก


จางหย่วนฉีแม้ไม่ได้ขอคะแนนโหวต แต่ในเมื่อเป็นถึงนางฟ้าซูเปอร์สตาร์ ถึงอีกฝ่ายจะไม่ได้พูดอะไร แต่ก็มีแฟนคลับไม่น้อยคอยสนับสนุน นับตั้งแต่เริ่มต้นโหวตนาทีแรก จางหย่วนฉีก็อยู่ในสิบอันดับแรกของดารายอดนิยมแล้ว เธอไม่ได้ตกชั้นไปไหน ยังคงแขวนอยู่อันดับแปดอันดับเก้า


อีอันอ๊กอยู่ที่อันดับหนึ่งร้อยห้า เรื่องราวความไม่สงบที่งานเลี้ยงส่งปีนั้นได้ส่งผลกระทบต่อชื่อเสียงของเขาในประเทศอย่างยิ่ง แถมมีแต่จะตกไปอยู่หลังร้อยอันดับลงไปทุกทีๆ


นักร้องเกาหลีอีพัคอูอันดับห้าสิบเก้า


ถังต้าจางนักเซี่ยงเซิงอยู่ที่สองร้อยสามสิบสาม


จางเสียนักร้องหญิงอาวุโสอยู่ที่สามร้อยเก้าสิบเก้า


ฉือซิ่วฟางนักแสดงละครตลกอยู่ที่สี่ร้อยยี่สิบเอ็ด


เห็นได้ชัดว่าตำแหน่งดารายอดนิยมนี้แตกต่างจากการจัดอันดับอย่างเป็นทางการ ซึ่งเน้นการเก็บข้อมูลและกำหนดเป้าหมายในการจัดการ นี่เป็นสิ่งที่บ่งชี้ถึงความสามารถโดยรวม ส่วนการจัดโหวตของเวยป๋อ เป็นแค่คะแนนอย่างไม่เป็นทางการที่ใช้หาความนิยมของดารา ซึ่งมีปัจจัยเบื้องหลัง ไม่ว่าจะความเหนียวแน่น การปรากฏตัวตามสื่อ ข่าวหรือกิจกรรมในระยะนี้ นอกจากนี้ยังมีผลจากการขอคะแนนโหวตด้วย พลอยทำให้เห็นถึงความแตกต่างอย่างใหญ่หลวง ไม่อย่างนั้นถ้าผลโหวตนี้เหมือนกับผลทางการ มันจะไปมีความหมายอะไรล่ะ?


แล้วลำดับของจางเย่เล่า?


ที่บ้านของยาย เหล่าน้องสาวเขาร้องกันวุ่นวาย!


"พี่ โหวตให้แล้ว!"


"เพื่อนหนูเจ็ดคนก็โหวตให้พี่ด้วย"


"อันดับเท่าไรอ่ะ เท่าไร?"


จางเย่ยกโทรศัพท์มือถือมาโหวตให้ตัวเองบ้าง ก่อนจะไถผ่านๆ ดูอันดับพร้อมกับน้องๆ อืม ใช้ได้ เจ็ดหมื่นกว่าคะแนน ตอนนี้เข้าอันดับห้าสิบแปดแล้ว


น้องสามปรบมือหัวเราะคิกๆ "สูงกว่าอีพัคอูอันดับเดียว?"


"น้อยไป" น้องรองกล่าว "พี่น่ะมีความสามารถจะเข้าไปถึงห้าสิบอันดับแรกเชียวนะ!"


จางเย่หัวเราะฮ่าๆ "พูดแบบนี้ฉันชอบนะเนี่ย"


น้องคนโตกล่าว "หนูจะลองไปถามเพื่อนดูใหม่ว่ามีใครไม่โหวตอีกบ้าง"


น้องสามลุกขึ้นยืน "พ่อกับแม่ก็มีเวยป๋อ หนูจะไปโหวตแทนให้"


ความจริงจางเย่ก็ทราบว่าอันดับห้าสิบแปดนับว่าดีมากแล้ว เขายังเป็นเพียงดาราอันดับ C แม้จะห่างจาก B ไม่ไกล แต่ค่าชื่อเสียงเขาก็ยังถือว่ามีอยู่ นอกจากนี้ยังมีคนได้รับความนิยมมากกว่าเขาอีกมาก แค่ดาราระดับ S กับ A และพวกดาราต่างชาติก็ยึดห้าสิบอันดับแรกกันไปหมดแล้ว ถึงกับกินพื้นที่ไปมากกว่าเยอะ ดังนั้นตำแหน่งของจางเย่ตอนนี้ส่วนใหญ่จึงมาจากการแก้ข้อความคาดการณ์ที่กระแสยังไม่ตกไป ไม่ว่าจะได้ลงหนังสือพิมพ์อยู่ และผู้คนยังคุยกันถึงเรื่องนี้ตลอดช่วงที่ผ่านมาแค่ไม่กี่วันเอง ไหนจะหัวข่าวในเวยป๋อที่ยังคงอยู่ที่เขา หลายวันก่อนก็เพิ่งได้ออกสัมภาษณ์อีก ดังนั้นจางเย่จึงได้คะแนนค่อนข้างดีทีเดียว


แฟนคลับของจางเย่ออกมาชูธงโห่ร้อง!


"บุกขึ้นไป!"


"ห้าสิบแปดแล้ว!"


"ทำไมกำลังศึกเราน้อยงี้หว่า?"


"บุกเข้าไป! ศึกแรกหลังอาจารย์จางหวนคืนวงการ จะให้เป็นแบบนี้ไม่ได้ ออกแรงหน่อย! เอาให้สมกับสไตล์ของพวกเราสิ!"


"พูดได้ดี! ฉันจะไปลากเพื่อนมา!"


ผ่านไปหน่งชั่วโมง


อันดับที่ห้าสิบหก…


อันดับที่ห้าสิบ…


อันดับที่สี่สิบเก้า…


ผลโหวตของจางเย่นั้นเพิ่มขึ้นอย่างมั่นคง ซึ่งเห็นได้ชัดว่าการปีนอันดับต้องใช้ความพยายามมากขนาดไหน พวกดาราเหล่านั้นมีแฟนคลับมากกว่าหมื่น การเลื่อนขั้นคือการข่มกันของแฟนคลับ เข้าสู่ห้าสิบอันดับแรกนับว่าดีมากแล้ว ก่อนการโหวต ไม่มีใครคิดว่าเขาจะมาถึงที่นี่ได้ด้วยซ้ำ


ขณะเดียวกันบนเวยป๋อนั้น คนที่ไม่ชอบขี้หน้าจางเย่หลายคนทนดูไม่ไหวแล้ว!


"ให้ตายสิ!"


"คนแซ่จางเข้าห้าสิบอันดับแรกแล้ว!"


"ทำไมถึงมีคนโหวตให้มันมากขนาดนั้นฟะ?"


"อย่าปล่อยมันขึ้นไป รีบโต้กลับเร็ว!"


"ลากมันลงมา!"


"พี่น้องที่ถูกเบรนโกลด์ล้างสมองเอ๋ย จงลุกขึ้นเถิด!"


คนลงมือทวีมากขึ้นเรื่อยๆ ทั้งคนที่จางเย่เคยล่วงเกิน วงการเซี่ยงเซิง วงการวรรณกรรม เหล่าแฟนๆ ของคนที่เคยมีปัญหากับเขา และแม้แต่คนที่เข้ามาร่วมเล่นสนุก ทุกคนต่างช่วยกันอย่างขันแข็งโหวตใส่จางเย่อย่างรวดเร็ว ด้วยการโหวตจางเย่ในตำแหน่งดาราสุดชิงชัง! อีกทั้งต่อให้โหวตตำแหน่งสุดชิงชัง ก็ไม่ได้มีผลอะไรต่อผลโหวตดารายอดนิยม ถ้าทุกคนรั้งเขาไม่ได้ อย่างนั้นก็ต้องโหวตให้ได้ผลลบที่สุด!


ถึงเวลากินข้าวของจางเย่


ทั้งบ้านเริ่มมื้อเที่ยงกันแล้ว น้องสาวทั้งสามถูกผู้ใหญ่เรียกไปพร้อมกัน ทุกคนในครอบครัวล้วนนั่งกันในห้องรับแขกเพราะคนเยอะ โต๊ะตั้งแยกเป็นสอง คนดื่มโต๊ะหนึ่ง ไม่ดื่มโต๊ะหนึ่ง


ยายถาม "พวกเธออยู่ในห้องทำอะไรกันน่ะ?"


น้องสามหัวเราะคิด “โหวตให้พี่ในเวยป๋อไงคะ พี่เป็นดารายอดนิยมห้าสิบอันดับแรกแล้วนะ เขาเป็นดาราระดับ C คนเดียวในกลุ่ม A กับ B ด้วย”


พวกอีอันอ๊ก อีพัคอูและดาราต่างประเทศนั้น การจัดอันดับคนดังของจีนไม่ได้นับรวมพวกเขา ที่ว่าอีอันอ๊กเป็นดาราระดับ C ก็คือ C ในเกาหลีเท่านั้น ซึ่งมีความต่างกันอยู่บ้างกับของจีน


แม่ "สูงงั้นเชียว?"


จางเย่ดื่มกับคุณตาเล็กน้อย ก่อนเปิดปากกล่าวว่า "แน่นอน ลูกแม่ไม่ใช่คนธรรมดาแล้วนะ แฟนคลับเป็นพันเป็นหมื่น เรียกคนได้ไม่น้อยเชียวล่ะ!"


พ่อปรายตามองนิ่งๆ "พอเถอะ อย่าโม้เลย"


"โม้ตรงไหนกันพ่อ นี่เรื่องจริงนะ" จางเย่ฟังแล้วไม่ชอบใจ


น้าใหญ่กล่าว "แค่กๆ โฆษณาเบรนโกลด์เธอมีคนออกมาด่ากันเยอะนะ"


จางเย่ปัดมือ ตอบกลับขำๆ “น้าใหญ่ แค่เพราะคนด่าผมเยอะก็ไม่ได้แปลว่าผมจะไม่เป็นที่นิยมด้วยนะ ความจริงพวกเขาไม่ได้ด่าผมหรอก พวกเขาน่ะชอบผมต่างหาก ลองดูอันดับผมสิ ถ้าเกิดทุกคนไม่ได้ชอบผม จะโหวตให้ได้ยังไง? จะมีคนเข้ามาทั้งๆ ที่ผมขอผลโหวตไปนิดเดียวได้ยังไง? อย่าโดนพวกนักวิจารณ์ออนไลน์หลอกสิครับ พวกนั้นน่ะเป็นศัตรูผม เลยจ้างมาก่อกวนผม ถ้าไม่เชื่อลองถามในโลกออกไลน์ก็ได้ ในร้อยคน มีเก้าสิบเก้าคนเข้าข้างผมอยู่แล้ว”


น้องคนโตหัวเราะ ไม่พูดอะไร


น้องรองกลอกตา ไม่พูดอะไรอีก


มีแต่ยายเขาตอบรับ "นั่นสิ ไม่มีใครสู้เย่น้อยเราได้หรอก"


"ดูสิ มีแต่ยายนี่แหละที่ฉลาดที่สู๊ดดด" จางเย่คีบกับข้าวให้คุณยายอย่างเอาใจ


จากนั้น น้องสามที่ถือโทรศัพท์อยู่ในมือก็อุทานดังลั่น "อะไรกันเนี่ย!?"


"อะรไรรึ?" น้าสะใภ้ใหญ่ถาม


ยายจ้องพวกเธอดุๆ "ทำฉันตกใจหมด พวกเธอนี่"


จางเย่เองก็มองตาม หัวเราะเบาๆ "ชื่อได้เลื่อนอันดับอีกแล้ว? เท่าไรรึ?"


น้องสามยิ้มเจื่อนๆ "พี่ พี่ดูเองเถอะ เห็นแล้วพี่ก็รู้เองล่ะ!
"
"เฮ้อ ยังจะมาเล่นแง่อีก" จางเย่หยิบโทรศัพท์มือถือออกจากกระเป๋าเปิดรายชื่อดู "ก็ยังสี่สิบเก้านี่ ไม่เห็นจะเปลี่ยน"


แม่กับน้ารองและน้าสะใภ้รองของจางเย่ก็หยิบมือถือขึ้นมาดูเช่นกัน


น้องสามพูดด้วยเสียงตกตะลึง "ไม่ใช่ยอดนิยม พี่ พี่ดูรายชื่อดาราสุดชิงชังดูสิ!"


จางเย่สบถ “ทำไมฉันต้องดูด้วย พี่เธอน่ะเป็นดาราะดับประเทศที่ได้ชื่อว่าเป็นบุคคลตัวอย่างในวงการเชียวนะ ฉันจะไปอยู่ในฝั่งนั้นได้ยังไง?” ว่าแล้วเขาก็กดเข้าไปดูรายการดาราสุดชิงชังสิบอันดับแรก


ทุกปีในการจัดอันดับของเวยป๋อ ผู้คนไม่ได้ให้ความสนใจที่ตำแหน่งดารายอดนิยมนัก แต่สนใจที่ดาราสุดชิงชังมากกว่า เพราะอะไร? เพราะว่านี่คือความคิดของคนที่ชอบดูความเดือดร้อนของผู้อื่นน่ะสิ


โดยปกติแล้วในพวกดารายอดนิยม สุดเซ็กซี่ เพลงเด่น หนังยอดฮิต ทั้งในและนอกประเทศมักสนใจแค่เพียงด้านบวกเท่านั้น เลยกลายเป็นฐานการโหวตอย่างหนึ่งไป แต่กับตำแหน่งสุดชิงชังนี้ไม่เคยมีใครได้ยินมาก่อนนอกจากที่เวยป๋อ กล่าวได้ว่า ใบไม้เขียวกลางทุ่งดอกไม้นั้นโดดเด่นยิ่งกว่าสมบัติชาติ กระแสพลิกกลับเช่นนี้นั้นหายากยิ่งกว่ายาก ดังนั้นทุกคนจึงเห็นอันดับนี้เป็นเรื่องขำขัน และให้ความสนใจกันสุดๆ สงสัยว่าใครจะได้รับเกียรติเช่นนี้


ปีก่อนตำแหน่งนี้ชิงกันดุเดือดมากระหว่างผู้กำกับสามคนที่มีส่วนในเรื่องคดีที่รู้กันดีถึงความไม่ชอบมาพากลในวงการ


ปีก่อนโน้นเป็นสามคนที่มีส่วนในเพลงยอดฮิต ทั้งตัวนักแต่งเพลง นักร้อง และนักดนตรี ซึ่งกลายเป็นที่รู้กันว่าทุกคนต้องโหวตให้พวกเขา ตำแหน่งนี้ตัดสินกันในนาทีสุดท้ายเมื่อทุกคนเห็นว่าตัวนักแต่งเพลงนั้นแย่ที่สุด


สำหรับในปีนี้ มีการคุยกันอยู่ล่วงหน้าแล้ว และมักคุยถึงกันที่สุดคือเรื่องของเจียงสุ่ย ซึ่งอ้างว่ามีการลงทุนใหญ่โตและมีผู้กำกับดารานำมากมายเข้าร่วมแสดง แต่พอออกฉายเท่านั้นแหละ กลับกลายเป็นมีเสียงก่นด่าตั้งแต่ต้นจนจบ ทุกคนล้วนเห็นว่าหนังเรื่องนี้คือขยะที่ไม่ควรค่าแก่การชม ดังนั้นทั้งผู้กำกับ นักเขียนบทและดารานำจึงกลายเป็นผู้ต้องหาที่น่าจะกวาดสามอันดับแรกในทำเนียบดาราสุดชิงชังไป


--- นี่คือที่ทุกคนคิด


ความจริงล่ะ?


ความจริงกลับทำให้หลายคนต้องอดขำไม่ได้!


จางเย่เปิดหน้าจอดาราสุดชิงชัง เขาก็แทบกระอักเลือด เห็นรายชื่ออันดับหนึ่ง เขียนด้วยตัวสีแดงสว่างจ้าทิ่มหน้าทิ่มตา!


--- จางเย่!


คะแนน : หนึ่งล้านเก้าแสนหนึ่งหมื่น!


แม่ "..."


ยาย "..."


ตา "..."


น้ารอง "..."


น้าใหญ่ "..."


จางเย่แทบโมโหตาย "ทำไมเป็นผมล่ะ!?"


น้องรองกระแอมคำหนึ่งก่อนเสริม "อีกอย่าง คะแนนทิ้งห่างสุดๆ เชียวนะ"


ตามมาด้วยอันดับสองคือดารานำในเรื่องเจียงสุ่ย แม้ว่าจะเป็นอันดับสอง ผลโหวตของเขาก็แค่แปดหมื่นเจ็ดพัน ทิ้งห่างจางเย่ไกลทีเดียว ไม่เพียงแต่จางเย่ถือตำแหน่งอย่างมั่นคง แต่เขายังทิ้งห่างจากอันดับสองช่วงใหญ่อีกด้วย!


เพิ่งผ่านไปชั่วโมงกว่า?


คะแนนโหวตดาราสุดชิงชังเกือบสองล้าน?


จางเย่แทบจะสำลัก โกรธจนตบโต๊ะดังปั้ง "โหวตมั่วนี่หว่า! ไอ้พวกนั้นต้องโหวตกันมั่วแน่ๆ!"


น้องรองกระแอมเบาๆ "มั่วยังไงล่ะพี่ ไม่มีทางมั่วหรอกน่า ทุกปีไม่เคยมีเหตุการณ์โหวตมีปัญหาสักที"


จางเย่จ้องเขม็ง "ก็นั่นปีก่อนๆ ไง ปีนี้ต้องมีปัญหาแน่!"


น้องรอง "..."


จางเย่โวยวายแล้ว "ไอ้พวกนั้นมันบ้ากันไปแล้ว! ไร้คุณธรรมสิ้นดี! ฉันน่ะเป็นดาราทรงคุณธรรมคนหนึ่งแห่งวงการ กลับโดนพวกนายหาว่าเป็นที่น่าชัง?"


น้องคนโตปาดเหงื่อ ตายังดูมือถือ


"นี่...คะแนนโหวตยังเพิ่มขึ้นเรื่อยๆ นะ"


สองล้าน!


สองล้านห้า!


สองล้านเจ็ด!


การโหวตเริ่มมาชั่วโมงหนึ่งแล้ว ตำแหน่งดาราสุดชิงชังได้คะแนนไปสามล้าน? นี่มันทะลุสถิติไปแล้วเรียบร้อย! ผ่านไปทุกวินาที สถิติก็ทะลุซ้ำแล้วซ้ำเล่า!


คะแนนโหวตสูงไปแล้ว!


มีคนพยายามรุมจางเย่ไม่หยุดยั้ง!


……


ชาวเน็ตที่เล่นเวยป๋อล้วนทราบเรื่องนี้แล้วเช่นกัน!


คนที่เกลียดจางเย่ล้วนหัวเราะกันสุดเสียง!


"วะฮ่าๆๆๆๆ!"


"โคตรเจ๋ง! พี่น้องเราทำได้ดีมาก!"


"ทุกคนช่างยอดเยี่ยม! ปีนี้ตำแหน่งดาราสุดชิงชัง ยังไงก็ต้องเป็นจางเย่!"


"เหอๆ ฉายานี้นี่สั่งตัดมาพอดีตัวจางเย่เป๊ะ!"


“พรืด ยังคิดว่าจะเป็นคนจากเจียงสุ่ยเสียอีก? ดูท่าอาจารย์จางจะทำได้อีกแล้ว หนังห่วยๆ ขนาดนั้นยังโดนจางเย่เอาเปรียบได้อีก! ดูคะแนนนั่นสิ ไม่อยากจะเชื่อ! อาจารย์จางได้ไปหลายล้าน ที่สองเพิ่งจะได้ไม่ถึงแสน! เห็นแล้วโดนใจจริงๆ เว้ย ดูท่าจางเย่จะได้รับคะแนนโหวตให้เป็นดาราสุดชิงชังจากทุกคนแหงๆ!”


"พวกนายนี่เลวจริงๆ กร๊ากๆๆๆ!"


"ความจริงฉันก็เป็นแฟนคลับของอาจารย์จางเย่นะ แต่ว่าฉันก็โหวตให้อาจารย์จางตำแหน่งนี้เหมือนกัน เหอๆๆ ได้เห็นความวุ่นวาย ไม่กลัวก่อเรื่องใหญ่เว้ย!"


"เม้นต์บน ฉันล่ะพูดไม่ออกจริงๆ!"


"ไอ้หยา ขำแทบตายแน่ะ คะแนนโหวตนี่ฮาเป็นบ้า!"


"นั่นสิ เห็นแล้วขำเกือบตาย ทุกปีตำแหน่งนี้เสียงแตกกันกระจาย แต่ดูรอบนี้สิ ฮาโคตร!"


"อาจารย์จางนับว่าสมตำแหน่งจริงๆ นะ!"


"เทียบกับความชั่วช้าของอาจารย์จางน่ะ เจียงสุ่ยยังนับว่าด้อยกว่ากันเยอะ!"


"เหอๆๆ พวกนายอย่าทำแบบนี้สิ อาจารย์จางน่ะน่าสงสารออก ถ้าเกิดว่าเขาไม่ชอบใจล่ะก็ เขาต้องก่อเรื่องใหญ่อีกแน่!"


"งั้นก็ดีสิ อยากเห็นเรื่องใหญ่อยู่แล้ว!"


"ใช่ๆ ไม่ใช่ฉันไม่ชอบเขานะ ฉันโหวตให้เพราะอยากเห็นเขาก่อเรื่องต่างหาก! มันต้องสนุกแน่ๆ ทุกคนโหวตดาราสุดชิงชัง? เขาหน้าหนาอยู่แล้ว คงไม่อายหรอก วันนี้จางเย่หวนคืนวงการ ฉันว่ารางวัลนี้ต้องทำให้เขาเป็นกระแสแน่ๆ จะสนใจทำไมว่าเป็นดาราสุดชิงชัง ยังไงก็เป็นที่หนึ่ง ก็เหมือนๆ กันนั่นแหละ!"


"งั้นฉันจะช่วยเติมไฟให้ โหวต!"


"ฉันว่าพวกนายโหดร้ายกับอาจารย์จางกันไปหน่อยนะ ...โหวต!"


"พวกนายนี่เลวจริง ...โหวต!"


"เฮ้อ สงสารอาจารย์จางจริงๆ แฮะ ...โหวต! ไม่ต้องขอบคุณล่ะ เรียกฉันว่ายุวชนแดงก็พอ!"


"สงสารแต่ดันโหวตเนี่ยนะ? พรืด!"


สามล้าน!


สี่ล้าน!


หนทางของจางเย่ในตำแหน่งดาราสุดชิงชัง...ยิ่งก้าวไกลก้าวหน้าพุ่งทะยานไปลิบลิ่ว!


สุดท้าย แม้แต่แฟนคลับของจางเย่ก็จนหนทางเต็มที เห็นดังนี้แล้ว ก็หันมาร่วมโหวตตำแหน่งดาราสุดชิงชังให้จางเย่ด้วยเลย!


"โหวตเถอะ!"


"ความจริงก็ไม่เลวนะ"


"ทำเนียบยอดนิยมเขาไม่ถึงสี่สิบแน่ๆ แขวนอยู่สี่ห้าสิบนี่แหละ ฉันว่าตำแหน่งดาราสุดชิงชังน่าหวังมากกว่า ยังไงก็ที่หนึ่ง ช่วยกันทำลายสถิติเถอะ! เมื่อก่อนที่หนึ่งอยู่แค่ราวๆ หนึ่งล้าน ต่อให้เป็นดาราสุดชิงชัง เราจะแพ้ใครไม่ได้ เราจะทำลายสถิติ และทำลายให้ได้มากกว่าสิบเท่า นี่แหละคือความเป็นแฟนคลับจางเย่! เราจะเป็นคนธรรมดาไม่ได้!"


"พูดได้ถูกต้อง! ในเมื่อทำดีที่สุดไม่ได้ อย่างนั้นพวกเราก็ต้องเลวที่สุด!"


"...ฉันล่ะยอมใจพวกนายฉิ*!"


"เฮ้ย ทุกคนจะเอาจริงดิ!?"


"คราวนี้อาจารย์จางไม่ร้องไห้ตายเรอะ?"


จางเย่ซึ่งกำลังกินข้าวที่บ้านยายแทบร้องไห้ เขาไม่คิดเลยว่าการร้องขอผลโหวตแบบนี้จะนำมาซึ่งสถานการณ์เช่นนี้ เขาแค่ทำได้ค่อนข้างดีในแง่ของการเป็นกระแส แต่กลับเป็นที่หนึ่งในดาราสุดชิงชังเนี่ยนะ? ขนาดแฟนคลับเขายังกดโหวตให้อย่างยินดีเนี่ยนะ!?


นี่คือ..แฟนคลับฉันเหรอ?


พวกนายแม่*เป็นไส้ศึกใช่ไหม!


เท่านี้ยังไม่พอ ในเวยป๋อยังมีคนมาล้อเขาเล่นอีกเป็นจำนวนมาก


เหยาเจี้ยนไฉที่ไม่โผล่หน้า ตอนนี้กลับปรากฏตัว พิมพ์ข้อความว่า "@จางเย่ ยินดีด้วยนะน้องชาย ผลแพ้ชนะกำหนดแน่แล้ว!"


จางเย่ "..."


สหายต่งซานซานก็เข้ามา "ร่วมยินดี" ทั้งแหย่เขาว่า "@จางเย่ อันดับหนึ่งไม่หลุดไปไหนแล้ว เมื่อไรจะเลี้ยงข้าวฉัน?"


จางเย่ "..."


ซูน่าจากมหาวิทยาลัยเป่ยต้า "อันดับหนึ่ง อาจารย์จางนับว่าสมตำแหน่งทีเดียวนะคะ!"


เยาะหยัน!


นี่มันเข้ามาเย้ยกันชัดๆ!


จางเย่ทำเป็นไม่สนใจพวกเขา เพื่อนพวกนี้ ช่างถมหินลงบ่อนัก! สมตำแหน่งบ้าอะไรกัน? ฉันเป็นดาราสุดชิงชังอะไรได้ยังไง?


ในทำเนียบยอดนิยม สิบอันดับแรกยังยากจะตัดสิน ทุกคนมีคะแนนไล่ๆ กันมา แต่ฝั่งสุดชิงชังนั้น ไม่มีความก้ำกึ่ง อันดับหนึ่งต้องเป็นจางเย่แน่นอน ต่อให้ที่สองพยายามโกงคะแนน ต่อให้ใช้เงินว่าจ้าง ก็ไม่มีทางตามเขาทัน!


ช่างอหังการ์อะไรเยี่ยงนี้!


มิน่าถึงได้ไม่มีใครหยุดสักที!


ผ่านไปทั้งบ่าย และเวลาทั้งคืนผ่านไปอย่างรวดเร็ว


เที่ยงคืน ผลโหวตหยุดลงแล้ว คะแนนของจางเย่ได้อันดับที่สี่สิบเก้าในทำเนียบดารายอดนิยมด้วยคะแนนหนึ่งล้านเก้าแสน ส่วนฝั่งสุดชิงชัง เขาครองอันดับหนึ่งด้วยคะแนนยี่สิบเอ็ดล้านแต้ม


จางเย่ได้ตำแหน่งผู้ชนะของทำเนียบดาราสุดชิงชังของเวยป๋อ!


ตัวเลขที่แน่นอนได้รับการบันทึก!


ตรงเข้าสู่หอเกียรติยศของเวยป๋อ!


เมื่อประกาศผล ทุกคนล้วนฮือฮากันอีกครั้ง!


"ฮ่าๆๆๆ อาจารย์จางสร้างชื่อให้ประเทศ พวกเรากลับตอบแทนเขาด้วยตำแหน่งดาราสุดชิงชัง คิดว่านี่มันเหมาะสมแล้วหรือ!"


"เฮ้ย สหายเม้นต์บน ถ้านายไม่หัวเราะนี่ พวกเราจะคิดว่านายช่วยทวงความยุติธรรมให้อาจารย์จางจริงๆ นะ"


"น่าอายตรงไหนกัน ไม่ใช่ครั้งแรกที่อาจารย์จางกลายเป็นหัวข้อขำขันสักหน่อย เขาน่ะชินแล้วล่ะ ดูในเวยป๋อสิ ทั้งเพื่อนทั้งพี่น้องเข้ามาแกล้งเขาด้วยนี่นา สุดชิงชัง...ก็ยังเป็นเกียรติอย่างหนึ่ง! ไม่ใช่สิ่งที่ใครๆ ก็ทำได้นะเว้ย!"


"อาจารย์จางไม่ได้เข้าร่วมในโหวตปีก่อนใช่ไหม?"


"ไม่ใช่ จางเย่เพิ่งเข้าวงการกลางปีที่แล้วนี่เอง นี่ปีแรกของเขานี่แหละ"


"ปีแรกก็ได้ตำแหน่งดาราสุดชิงชัง? ฉันล่ะสังหรณ์ใจฉิ*ว่าเขาต้องเป็นตัวเก็งตำแหน่งนี้แน่!"


"ด้วยนิสัยอย่างจางเย่ ตำแหน่งนี้น่ะต้องอยู่กับเขาอย่างน้อยๆ อีกสามปี!"


"สามปีเรอะ? ฉันว่านะ ขอแค่เขายังอยู่ ไม่มีใครกล้าท้าชิงตำแหน่งนี้หรอก!"


ทุกคนยิ่งพูดยิ่งตลก!


เห็นได้แน่ชัดว่าจางเย่คนนี้..ความจริงก็ไม่เป็นที่รักใคร่ของผู้คนจริงๆ นั่นล่ะ!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./47.md)