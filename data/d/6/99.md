##บทที่ 599 : คำเชิญจากกองถ่าย ‘ปรมาจารย์’ !
ที่บ้าน
ชายหนุ่มยังคงเฝ้ารอ รอคอยผลลัพธ์ของ ‘รัศมีแห่งโชค’ ตั้งแต่เช้าจรดเที่ยง จากเที่ยงยันเย็น จนไม่รู้ว่าเวลาผ่านไปนานกี่ชั่วโมง ทำไมถึงยังไม่มีอะไรเปลี่ยนแปลงไปเลยละ หา!
โทรศัพท์? เงียบกริบ!
รายงานข่าว? ไม่มีเรื่องเขา!
กริ่งประตู? ก็ไร้เสียง!
ทุกอย่างเคยอยู่ยังไงก็อย่างงั้น!
แม้แต่ข้อความที่ชนะรางวัลได้ค่าโทรฟรียี่สิบหยวนยังไม่มี!
ต้องปล่อยให้ค่าชื่อเสียงสามสิบล้านจุดลอยหายไปเฉยๆ เนี่ยนะ? อย่างไรก็ตามลึกๆ แล้วเขาย่อมต้องคาดหวังอะไรบ้างสิ แต่รอแล้วรอเล่าก็ยังไม่มีอะไรเกิดขึ้น เขาชักนั่งไม่ติดที่แล้ว! ลูกพี่ทุ่มค่าชื่อเสียงไปหมดหน้าตักขนาดนี้ ก็ไม่ควรจะเงียบกริบแบบนี้สิจริงไหม? เกิดอะไรขึ้น? ไม่ใช่ว่าโดนโกงหรอกนะ? จางเย่ที่นั่งอยู่บนโซฟาเฝ้าหน้าจอโทรทัศน์อดรู้สึกไม่ได้ว่า ลำพังแค่ข่าวสารจากทางนี้อาจไม่เพียงพอ จึงตัดสินใจกลับเข้าห้องไปเปิดคอมพิวเตอร์ เข้าอินเตอร์เน็ตไปค้นหาข่าวคราวอะไรที่อาจจะเกี่ยวกับตนเองบ้าง
เขายังคงแน่ใจว่า การใช้ ‘รัศมีแห่งโชค’ ไม่มีทางที่จะไม่ปรากฏผลลัพธ์เด็ดขาด มันจะต้องเกิดขึ้นแล้วแน่ๆ ที่ไหนสักแห่ง เพียงแต่เขายังไม่รู้เท่านั้นเอง
เวยป๋อ—-ไม่มี
เว็บบอร์ด—-ไม่มี
ข่าวที่เกี่ยวกับตัวเขามีแต่ข่าวเกี่ยวกับรายการ ‘เซียนเกะเป๊ะเนื้อ’ ล่าสุดเมื่อสองวันที่ผ่านมา ซึ่งไม่มีแม้แต่เงาภาพของจางเย่
ในเมื่อวงการบันเทิงไม่ได้มีแค่จางเย่เพียงคนเดียว ชัดเจนว่าไม่มีทางที่สื่อมวลชนจะมาวนเวียนอยู่แต่กับตัวเขา ยังมีคนที่โด่งดังกว่าเขา คนที่เป็นข่าวแล้วขายได้มากกว่าเขาก็มีถมเถไป อย่างเช่นข่าวคนนี้โดนโกง คนนั้นมีเรื่องอื้อฉาว คนโน้นย้ายค่าย หรือแม้แต่คนไหนฆ่าตัวตาย กล่าวได้ว่า ในวงการบันเทิงนั้นไม่เคยขาดแคลนข่าวต่างๆ ทุกวันมักจะมีข่าวดาราโน่นนี่นั่น ทำเรื่องโน่นนี่นั่นออกมาอยู่ตลอด จางเย่จึงเป็นแค่ส่วนประกอบเล็กๆ ท่ามกลางเหตุการณ์ปกติธรรมดาที่เกิดขึ้นในวงการบันเทิง
อันที่จริงข่าวใหญ่ที่สุดของวันนี้เป็นเรื่องเกี่ยวกับดาราคนหนึ่งที่โดนจับข้อหาเสพยา
‘ช็อก! พี่ชายสุ่ย ถูกจับข้อหาเสพยา!’
‘ฉางฉือสุ่ยถูกตำรวจเซี่ยงไฮ้บุกจับกุมในบ้าน!’
‘รายที่แปดแห่งปี แฟชั่นดาราติดยา?’
‘ปิดฉาก ปรมาจารย์ พี่ชายสุ่ยถูกจับ กองถ่ายปรมาจารย์ถึงคราวเคราะห์หนัก!’
ความจริงแล้วจางเย่ไม่ได้สนใจข่าวเหล่านี้สักนิด แค่บังเอิญเหลือบเห็นข่าวที่กล่าวถึงชื่อภาพยนตร์เรื่อง ‘ปรมาจารย์’ จึงผงะไปเล็กน้อย ก่อนจะรีบคลิกเข้าไปดู
เขาจำได้ว่าจางหย่วนฉีเคยพูดถึงในวันที่เธอมาที่บ้านเขา หนังเรื่องใหม่ที่พี่สาวจางกำลังถ่ายอยู่ก็คือเรื่อง ‘ปรมาจารย์’ นี่เอง ซึ่งดูเหมือนว่าจะตัดต่อเสร็จไปก่อนหน้านี้แล้ว ทางกองถ่ายได้ติดต่อโรงฉาย พร้อมกำหนดวันเวลาฉลองรอบปฐมทัศน์ไปเรียบร้อย
ในข่าวรายงานไว้อย่างชัดเจน ไม่ใช่ข่าวลือแต่อย่างใด ยืนยันว่าตำรวจจับจริง แม้กระทั่งผลตรวจปัสสาวะยังถูกนำออกมาเปิดเผย
บังเอิญว่าก่อนหน้านี้ นักแสดง ‘ฉางฉือสุ่ย’ ที่รับบทเป็น ‘ขี้ยา’ ในเรื่องนั้น ได้รับรางวัลนักแสดงสมทบชายยอดเยี่ยมด้วย และดันถูกจับเพราะเล่นยาเข้าจริงๆ เสียอย่างนั้น! ในวงการภาพยนตร์นั้นชื่อเสียงของเขาค่อนข้างใช้ได้ บทที่ได้รับในหนังใหม่เรื่อง ‘ปรมาจารย์’ นี้นับว่าเป็นบทสำคัญทีเดียว แทบจะเรียกได้ว่าเป็นบทที่เปลี่ยนแปลงไม่ได้และขาดไปไม่ได้ ถ้าเป็นจริงตามรายงานข่าว คงต้องรอดูว่าทาง SARFT ฉบับที่ 43 จะมีคำสั่งลงมาเช่นไร หาก ‘ปรมาจารย์’ ไม่ตัดฉากที่ฉางฉือสุ่ยแสดงออก ชัดเจนว่าเสี่ยงต่อการถูกห้ามฉาย
ชาวเน็ตต่างโกลาหล!
“เป็นไปได้ไง! พี่ชายสุ่ยเสพยาจริงดิ!?”
“วงการบันเทิงนี่ยังมีคนดีๆ อยู่ไหม?”
“เฮ้อ! น่าสงสาร ดาราชื่อดับไปอีกคนแล้วสิ!”
“ฉันไม่สนหรอกว่าพี่ชายสุ่ยจะเป็นยังไง ฉันเป็นห่วงแต่ ‘ปรมาจารย์’ มากกว่า ฉันรอหนังเรื่องนี้มาเป็นปีเชียวนะ! พี่สาวจางของฉันล่ะ? ต้าหลงของฉันล่ะ? จะโดนห้ามฉายด้วยมั้งเนี่ย?”
“จบสิ้นแหงๆ เว้นแต่จะลบฉากที่มีพี่ชายสุ่ยออกไปอะนะ เหอๆ”
“เขาเป็นนักแสดงนำชายหมายเลขสามเลยไม่ใช่เหรอ? แล้วจะลบยังไงล่ะ!”
“ถ้าลบออก หนังเรื่องนี้คงดูไม่รู้เรื่องกันพอดี เนื้อเรื่องก็ไม่สมบูรณ์สิ!”
“น่ารำคาญจริง ไอ้ฉางฉือสุ่ย แม่* ทำคนอื่นเดือดร้อนไปหมด!”
“ฉันได้ยินมาว่า กองถ่าย ‘ปรมาจารย์’ กำลังเร่งหาทางแก้ไขเรื่องนี้กันอยู่นะ จะว่าไปเมื่อวานหลังจากปิดกล้อง พี่สาวจางถึงกับบินลงใต้ไปอัดรายการหลายๆ สถานีเพื่อช่วยโปรโมทหนังเรื่อง ‘ปรมาจารย์’ เชียวนะ! แต่ผลปรากฏว่า..ตอนเที่ยงวันนี้กลับถูกเรียกกลับกองถ่ายซะงั้น ส่วนผู้กำกับก็โมโหเดือดเลย! เฮ้อ เจอเรื่องช็อกเบอร์นี้เป็นใครล่ะจะไม่คลั่ง อีกนิดเดียวก็จะได้เข้าโรงแท้ๆ แบบนี้ไม่ได้เข้าฉายชัวร์!”
“ทำไงดีล่ะทีนี้?”
“ฉันตั้งตารอ ‘ปรมาจารย์’ เลยนะเว้ย!”
“หนังเรื่องนี้ลงทุนไปถึง 50 ล้านเลยใช่เปล่า? นี่ไม่ใช่ว่าคว้าน้ำเหลวหรอกเหรอ? น่าสงสารเกินไปแล้ว! พวกนักแสดงคงทนรับความสูญเสียนี้ไม่ไหวแหง!”
หลังจากเลื่อนอ่านไปสักพัก จางเย่ถึงเข้าใจเรื่องราวทั้งหมด เขาปิดหน้าเว็บลง ไม่ว่างมาเป็นเดือดเป็นร้อนไปกับคนอื่นเกี่ยวกับหนังเรื่องนี้ด้วยอีกคนหรอก
ในใจเขาตอนนี้เต็มไปด้วยความกังวลถึงผลลัพธ์ของ ‘รัศมีแห่งโชค’ ที่ควรจะต้องเกิดขึ้นอยู่ ว่าแต่ไปไหนเสียแล้ว? จ่ายค่าชื่อเสียงมหาศาลตั้งขนาดนี้ เกลี้ยงไปหมดแล้วนะเว้ย! มีอะไรมาแลกคืนบ้างเซ่!
โชคดีที่พ่อแม่ของจางเย่ยังไม่เลิกงาน ไม่อย่างนั้นคงได้ตกใจแย่ที่เห็นลูกชายเดินเอามือไพล่หลังวนไปวนมาอยู่ในบ้าน
โชคลูกพี่อยู่ไหน?
งานลูกพี่อยู่หนใด?
ทันใดนั้น โทรศัพท์มือถือดังขึ้น!
จางเย่ดูชื่อคนโทรเข้าแล้วงุนงงไปวูบหนึ่ง เพราะคนโทรมาไม่ใช่ใครที่ไหน แต่คือคนที่กำลังเป็นข่าว ซึ่งเขาเพิ่งอ่านเจอ—-จางหย่วนฉี
จางเย่ร้องอุทานในใจคำหนึ่ง หนังใหม่ของคุณเพิ่งจะฉายไม่ได้ไม่ใช่เหรอ? คุณไม่ใช่ว่ากำลังมีเรื่องยุ่งอยู่หรือไง? แล้วทำไมถึงมาโทรหาผมล่ะ?
เอาเหอะ รับก่อนเถอะ
จางเย่ได้ข้อสรุปว่าพี่สาวจางคงจะอยากดื่มกับตนอีก จิตใจเขากำลังกระวนกระวายจากเรื่องที่หาผลลัพธ์ของไอเทมไม่เจออยู่พอดี ได้ดื่มสักหน่อยก็ดี
“ฮัลโหล พี่สาวจาง โทรมาหาที่หลบอีกแล้วเหรอ? ผมเห็นข่าวแล้ว ไม่เป็นไรนะ คุณมาเถอะ มาดื่มกันสักหน่อย แต่วันนี้ที่บ้านผมไม่ได้ คุณหาที่อื่นดีไหม?”
ใครจะคิดว่าจางหย่วนฉีกลับตอบมาเสียงเย็นยะเยือก “ทำเป็นแค่สักแต่หาเรื่องดื่มเท่านั้นรึ?”
“อ้าว?” จางเย่ถึงกับมึนเบลอไปวูบ ครั้งไหนๆ พี่สาวก็จับผมไปดื่มแต่เหล้าตลอดนี่!
ประโยคต่อมา หญิงสาวตัดเข้าประเด็นทันที “มีงานชั่วคราวมาให้ เธอจะทำไม่ทำ?”
จางเย่สงสัย “งานอะไรครับ?”
เธอกล่าวเสียงเรียบเย็น “หนังเรื่อง ‘ปรมาจารย์’ กองถ่ายประชุมกันว่าจะตัดทุกฉากที่ฉางฉือสุ่ยแสดง แล้วถ่ายฉากพวกนั้นใหม่หมด จึงต้องการนักแสดงมาแทน เธอทำได้ไหม?”
พอฟังจบ จางเย่แทบจะสำลักความสุขตาย “ได้สิ! ผมทำได้แน่นอน! เป็นตัวประกอบบทไหนครับ ? สำคัญกับกองรึเปล่า? ไม่ใช่ลิ่วล้อประดับฉากใช่ไหม?”
เธอตอบเสียงเย็นชา “ถ้าไม่ใช่บทสำคัญ แค่ลบทิ้งทันทีก็จบแล้ว ยังจะต้องมาหาตัวแสดงแทนทำไมล่ะ? บทนี้สำคัญกับหนังทั้งเรื่องและมีเวลาปรากฏตัวเป็นอันดับสี่ นักแสดงนำชายอันดับที่สาม บทตัวร้าย!”
“ชายสาม? ตัวร้าย?”
“จะเล่นไม่เล่น?”
“เล่น! เล่นแน่นอน!”
“ดี ฉันจะแนะนำเธอให้ผู้กำกับ พรุ่งนี้ตอนเช้ามาลองคัดตัวด้วย”
“ได้ครับ ขอบคุณมากเลยพี่สาวจาง คุณนี่สุดยอดไปเลย!”
“กองถ่ายเรียกนักแสดงมาหลายคน ล้วนเป็นนักแสดงอาชีพกันทั้งหมด ยังไม่แน่ว่าเธอจะได้รึเปล่า ฉันทำได้แค่แนะนำ เรื่องอื่นฉันไม่เกี่ยว”
“รับทราบครับ!”
“วางแล้ว วันเวลาสถานที่ฉันจะให้ผู้จัดการส่งให้”
หลังวางสาย จางเย่หัวเราะดังวะฮ่าๆ รีบค้นเน็ตหารายละเอียดของข่าวเกี่ยวกับ ‘ปรมาจารย์’ ดู อย่างที่คาด เรื่องนี้เป็นหนังฟอร์มยักษ์ เริ่มเปิดกล้องถ่ายทำไปตั้งแต่กลางปีที่แล้ว ถ่ายๆ หยุดๆจนถึงปัจจุบัน ใช้เวลาไปกว่าครึ่งปี ลงทุนไปแล้ว 50 ล้าน ตอนหลังเพิ่มทุนอีก 20 ล้าน รวมเป็น 70 ล้าน ในส่วนของรายละเอียดไม่ระบุแน่ชัด ทว่ากับคนวงในต่างรู้ว่าเงินจำนวนขนาดนี้เกินจริงไปมาก และไม่มีใครรู้ถึงรายละเอียดที่แท้จริง อย่างไรเสีย นี่ยังคงถือว่าเป็นหนังฟอร์มยักษ์ได้อยู่ดี และผู้กำกับก็ค่อนข้างมีชื่อเสียง ถึงจะไม่นับว่าโด่งดังอะไรนัก แต่ก็เคยสร้างหนังออกมาสองเรื่อง ทำรายได้สูงถึง 100 ล้าน นอกจากนี้ ยังมีนางฟ้าซูเปอร์สตาร์อย่าง ‘จางหย่วนฉี’ พร้อมเหล่านักแสดงยอดนิยมอย่าง ‘ต้าหลง’ และ ‘พี่ชายสุ่ย’ ร่วมด้วยคนอื่นๆ ทำให้หนังเรื่องนี้เป็นที่จับตามองตั้งแต่ก่อนเข้าฉาย เป็นหนึ่งในหนังยักษ์ใหญ่เพียงไม่กี่เรื่องในปัจจุบัน
ลงทุนมหาศาล
ผู้กำกับใหญ่
ขบวนนักแสดงไร้ที่ติ
หลับตาดูก็รู้ ภาพยนตร์เช่นนี้ไม่มีผู้ชมที่ไม่ตั้งตาคอย ต่อให้หนังออกมาห่วย แต่ด้วยแรงโฆษณาประชาสัมพันธ์ ย่อมต้องขายตั๋วได้ไม่ต่ำกว่าร้อยล้าน ยิ่งมีจางหย่วนฉีมานั่งแท่นนักแสดง ยิ่งเป็นตัวการันตีรายได้ห้องขายตั๋วอันแข็งแกร่ง!
เวทีใหญ่ขนาดนี้ นักแสดงล้วนไม่พลาดที่จะต้องฟาดฟันแห่แหนกันไปคัดตัวเพื่อให้ได้รับบทในเรื่อง ขณะที่จางเย่นับเป็นคนนอกวงการภาพยนตร์ กลับได้รับโอกาสเป็นนักแสดงนำชายอันดับสามโดยไม่คาดฝัน? ได้โอกาสเข้าสู่วงการภาพยนตร์อย่างเป็นทางการ? สำหรับจางเย่แล้ว นี่เป็นสิ่งที่มีความหมายอันยิ่งใหญ่! เอ่อ...ถึงจะต้องไปแคสบทพรุ่งนี้ดูก่อนจึงจะรู้ผลก็เถอะ แต่โอกาสแบบนี้ ลูกพี่สู้ตาย!
โอกาสทองมาแล้ว!
ดูเหมือนว่าที่ตนเองบอกปัดไม่รับงานแสดงจากบริษัทเล็กๆ เหล่านั้นโดยไม่ลังเลเป็นสิ่งที่ถูกต้อง
ดูสิ ดูๆๆ!
นี่ยังไม่ใช่โชคลาภฟ้าประทานอีกหรือ?
หืม? โชคลาภ?
เดี๋ยวนะ ..อย่าบอกนะว่า?
จางเย่พลันตกตะลึง เมื่อนึกอะไรขึ้นมาได้ เขารีบเปิดเน็ตค้นข่าวทันที คราวนี้เขาเจาะจงคลิกไปยังข่าวเกี่ยวกับรายงานฉางฉือสุ่ยถูกจับกุม ค้นเจอเวลาที่ระบุตอนที่ฉางฉือสุ่ยถูกจับกุมคาบ้าน
ตอนเช้า เวลา 8:25 น.?
นี่มันเวลาที่เขาเปิดใช้ ‘รัศมีแห่งโชค’ พอดีเลยไม่ใช่เรอะ!?
จางเย่พลันกระจ่าง ที่จริงแล้วแม่*เป็นฝีมือการใช้ ‘รัศมีแห่งโชค’ นี่ต่างหาก! จริงๆ แล้วโอกาสนี้ก็เป็นการใช้ ‘รัศมีแห่งโชค’ ไปไฟท์ให้ได้มา!
ก็ว่าอยู่..
ว่าแต่ทำไมตอนใช้รัศมีแห่งโชคเวอร์ชั่นเก่าถึงเห็นผลทันที พออัพเกรดแล้วกลับไม่รู้ว่าใช้ได้ผลรึเปล่าทันทีล่ะ?
เขาลองเปรียบเทียบ.. อืม คุณภาพตามราคาจริงๆ!
ก่อนหน้านี้ขนมปังโชคดีก็ดี อีกทั้งรัศมีแห่งโชคเวอร์ชั่นเก่าก็ได้ให้โชคไม่น้อยเลย ทั้งสองไอเทมต่างช่วยจางเย่ไว้ไม่น้อย อย่างเช่น สลับชื่อบนถ้วยรางวัลไมโครโฟนเงิน สลับเพลงของอีอันอ๊กกับเพลง ‘ดอกไม้ของสตรี’ หักหน้าหมอนั่นกลางคอนเสิร์ต หรือจะเป็นการเปิดใช้รัศมีแห่งโชคแล้วสุ่มลอตเตอรี่ให้ได้ของที่ตัวเองต้องการ และอย่างอื่นอีกมากมาย!
แต่ปัจจุบันนี้ชื่อเสียงของจางเย่นับวันยิ่งเพิ่มพูนมากขึ้น ระดับในวงการบันเทิงของเขานั้นไม่ได้มีสภาพแวดล้อมดังเช่นก่อนหน้านี้อีกต่อไป ดังนั้นหากยังใช้โชคลาภเล็กๆ น้อยๆ เหมือนตอนที่ยังอยู่ในระดับต่ำๆ ก็ย่อมจะไม่เพียงพอต่อความต้องการในปัจจุบันของจางเย่อย่างแน่นอน
ใช้โชคสลับเพลงหักหน้าคน? ก็คงไม่เจ็บไม่คัน
ใช้โชคเพิ่มโอกาสสุ่มลอตเตอรี่หาของ? บางทีก็ไม่ได้ของที่ต้องการ แถมใช่ว่าจะใช้ได้ผลทุกครั้ง
ดังนั้นเมื่อแหวนเกมอัพเกรดใหม่และได้รับ ‘รัศมีแห่งโชค(อัพเกรด)’ มาในครั้งนี้ จางเย่จึงคาดหวังไว้สูง ดูจากประสิทธิภาพของไอเทมในวันนี้แล้ว ไม่ผิดหวังเลยจริงๆ!
แพง - โคตร - โคตร!
แต่ผลลัพธ์ก็แตกต่างจากเวอร์ชั่นเก่าโดยสิ้นเชิง!
จางเย่เป็นเพียงพิธีกรคนหนึ่ง เป็นทั้ง นักกวีชั้นยอด นักคณิตศาสตร์ หรือแม้แต่เคยผ่านงานแสดงมาบ้าง ก็มีแต่ครั้งที่ไปถ่ายเรื่อง ‘ยุทธจักรยิ่งใหญ่’ อีกนั่นแหละ เขารับบทเป็นแค่ตัวประกอบในหมู่ตัวประกอบ พูดอีกอย่างคือเป็นตัวแถมประดับฉากนั่นล่ะ เอาให้แคบลงมาอีกคือครั้งนั้นไม่นับว่าเขามีชื่ออยู่ในรายชื่อคัดตัวนักแสดงเสียด้วยซ้ำ
ดังนั้นตามหลักแล้วหนังโปรดักชั่นใหญ่ขนาดนี้ให้ตายยังไงก็ไม่มีทางเหลียวแลลองให้เขาได้คัดตัวแน่ๆ เพราะคนที่เหมาะสมกว่าเขามีให้เลือกอยู่เยอะแยะ แต่ตอนนี้ นักแสดงในกองดันก่อเรื่องไม่คาดฝัน จางเย่จึงมีโอกาสได้ไปลองรับบทดู นี่แหละคือสิ่งที่ ‘รัศมีแห่งโชค’ สัมฤทธิ์ผลให้นั่นเอง พออัพเกรดแล้วโชคก็เพิ่มระดับสูงขึ้น ช่างเหมาะเจาะกับสภาพงานของจางเย่ในปัจจุบันนี้เหลือเกิน!
ทว่าเรื่องมันเศร้าตรงที่ แม่*โคตรสูบค่าชื่อเสียงจริงๆ! ไม่อย่างนั้นจางเย่คงจะใช้มันอีกสักสองสามรอบ รอบหนึ่งใช้ผ่านไปรับบท อีกรอบหนึ่งใช้เป็นตั๋วผ่านไปเป็นนักแสดงนำระดับร้อยล้าน ด้วยความที่ภาพยนตร์เป็นหมวดวงการบันเทิงที่ใหญ่ที่สุด ถึงตอนนั้น คงไม่ต้องมัวกังวลกับค่าชื่อเสียงนี่หรอกจริงไหม?
*-*-*-*-*-*-*-*-*-*-*-*-*-*-*-*-*


[Go To Next Chapter]( ./100.md)