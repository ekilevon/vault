##บทที่ 565 : ออกจากเป่ยต้า!
นอกหอประชุม
เป็นเวลาสี่โมงเย็นกว่า
นักคณิตศาสตร์จากแคมบริดจ์อย่างเบค มองจางเย่ที่เพิ่งเดินออกมาด้วยสีหน้ายอมรับนับถือเต็มเปี่ยม กล่าวภาษาอังกฤษสำเนียงได้มาตรฐานว่า "จาง ฝีปากคุณนี่ทำให้คนได้เปิดหูเปิดตาจริงๆ นะ" พวกเขาอยู่ที่นี่กันหมด ทั้งยังมีล่ามภาษาอังกฤษคอยแปลให้ ล้วนแต่ได้ฟังอย่างชัดเจนแจ่มแจ้ง
จางเย่กล่าว "อย่างนั้นเหรอครับ?"
เบควิจารณ์ "ขนาดอาจารย์ด้านภาษาที่ทำการศึกษามายาวนานที่แคมบริดจ์ของเรา ยังเลือกใช้คำพูดได้ไม่ดีเท่าคุณเลย" แคมบริดจ์คือสถานที่แบบไหน? หากบอกว่าเป่ยต้าคือสถาบันสูงสุดของประเทศ อย่างนั้นแคมบริดจ์คือสถาบันระดับสูงสุดของโลกแล้ว อันดับต่างกันโข เรียกได้ว่าอยู่คนละชั้น ดังนั้นการวิจารณ์ของเบคคือคำชมอย่างสูง เพียงไม่ทราบว่าเขาพูดจริงหรือยกย่องไปอย่างเลิศลอย "ตอนนี้ฉันชักสงสัยแล้วว่า คุณเป็นนักคณิตศาสตร์จริงๆ หรือ? ในวงการเรา มีคนปากกล้าอย่างนี้ได้อย่างไรนะ?"
ซินหย่ากล่าว "อาจารย์จางเย่จากเป่ยต้า ก่อนหน้านี้จบมาจากคณะนิเทศศาสตร์มหาวิทยาลัยสื่อและการกระจายเสียง เขาไม่เพียงแต่เป็นนักคณิตศาสตร์ แต่ยังเป็นพิธีกรมืออาชีพในประเทศจีนอีกด้วยค่ะ"
เบคไม่รู้มาก่อน "หา?"
นักคณิตศาสตร์คนอื่นๆ ล้วนตะลึงไปเช่นกัน "อะไรนะ?"
มีนักคณิตศาสตร์ต่างชาติแค่ไม่กี่คนเท่านั้นที่รู้เรื่องปูมหลังของจางเย่ ส่วนคนอื่นๆ ล้วนแต่คาดไม่ถึงกันทั้งสิ้น
จางเย่ปัด "ไม่ขนาดนั้นหรอก ศาสตราจารย์ซินยกย่องผมเกินไปแล้ว ในวงการพิธีกรของประเทศนี้ผมนับว่าแค่กลางๆ เท่านั้น แค่นี้เองครับ" เขาถ่อมตน ความจริงก็เป็นดังนั้น กลางหรือไม่ยังต้องถกกัน แต่นับว่ามีความสามารถสูงอยู่คนหนึ่ง หากบอกว่าโดดเด่นก็ยังไม่ถึงขนาดนั้น ก็เขาน่ะยังไม่มีรายการในระดับประเทศเลย เพียงแต่มีรายการในสถานีวิทยุ สถานีโทรทัศน์ รายการทีวีออนไลน์ ‘เล็กๆ’ เท่านั้น ซึ่งห่างไกลอีกมาก
นักคณิตศาสตร์ชาวเยอรมันกล่าว "ผมรอชมรายการของอาจารย์จางใจจดใจจ่อเลยครับ"
จางเย่ยิ้ม "ได้ครับ ถ้าทุกคนสนใจจริงๆ ครั้งหน้าผมจะเชิญพวกคุณมาชมตอนอัดรายการ ผมว่ารายการต่อไปคงอีกไม่นานแล้ว" เขาพูดด้วยความอับจนหนทาง หากไร้ซึ่งความหดหู่ ชายหนุ่มคิดเอาไว้อยู่แล้ว
ชาวต่างชาติอาจไม่เข้าใจ แต่คณาจารย์ของเป่ยต้าล้วนฟังสารที่ซ่อนอยู่ออกได้ รายการต่อไปอีกไม่นาน? นั่นสิ นายควรจะได้ไปทำรายการอยู่แล้ว! วันนี้ก่อเรื่องขนาดนี้ หากได้สอนต่อก็ประหลาดล่ะ และคำสั่งลงโทษไม่เบาแน่นอน ในความเห็นของคณาจารณ์เป่ยต้าล้วนเห็นว่า ตอนนี้จางเย่คิดจะไปทำรายการก็ออกจะหวังมากไป อีกทั้งรื่องนี้ยังไม่รู้ว่าจะจัดการเรียบร้อยอย่างไรได้ ไม่รู้จะจบลงเช่นไร ดังนั้นอย่าได้คิดว่าจะได้รอดแบนอีกครั้ง!
เหล่านักคณิตศาสตร์กลับกันไปแล้ว
จางเย่ส่งพวกเขาขึ้นรถ ก่อนร่วมทางกับคณบดีพานกลับ
ระหว่างทาง เหล่านักศึกษาของเป่ยตาผ่านไปผ่านมา เห็นเขาแล้ว แต่ละคนล้วนตื่นเต้นกันสุดๆ โบกไม้โบกมือให้จางเย่ตลอดทาง
"อาจารย์จาง!"
"เจ๋งไปเลย!"
"อาจารย์จางสุดยอด!"
"อาจารย์เก่งสุดๆ!"
เหล่านักศึกษาที่ไม่ได้อยู่ในงานพิธีการต้อนรับที่หอประชุม ฟังเพื่อนกลับมาเล่าเหตุการณ์ตอนนั้นว่าจางเย่นี่แหละที่นำนักศึกษาของเป่ยต้านับพันชี้หน้าด่าคนญี่ปุ่นว่าหน้าโง่ เหล่านักศึกษาทั้งหลายฟังจนเลือดลมพลุ่งพล่าน เหล่าคนคลั่งชาติล้วนคาดหวังถึงช่วงเวลานั้น คับแค้นใจตัวเองที่ไม่ได้อยู่หอประชุมร้อยปีฉิ*!
จางเย่ทักทายกับคนอีกครู่หนึ่ง เมื่อกลับมาถึงออฟฟิศของภาควิชาภาษาจีน คำสั่งลงโทษของเป่ยต้าก็ลงมา!
พักงาน!
ปิดรายวิชา!
เหล่านักศึกษาที่เลือกเรียนรายวิชาเลือกของจางเย่ หารายวิชาอื่นลงเรียนภายในเวลาสามวัน
คำสั่งนี้ถูกประกาศโดยหัวหน้าภาคฉางข่ายเกอ ปิดรายวิชาคือสั่งปิดรายวิชาที่จางเย่สอน พักงาน คือให้หยุดทำงานที่เป่ยต้าชั่วคราว ทั้งการเป็นอาจารย์ในภาควิชาภาษาจีนและคณิตศาสตร์ สำหรับในเวลาปกติ นี่นับเป็นเรื่องร้ายแรง ปิดรายวิชาและพักงาน ต้องทำความผิดร้ายแรงเท่านั้นจึงจะมีปัญหานี้ แต่ว่าสำหรับสิ่งที่จางเย่ทำไปในวันนี้แล้ว บทลงโทษออกจะเบาไปบ้าง?
แค่พักงาน?
ไม่สั่งให้ออก? ไม่ได้ไล่ออก?
จางเย่เห็นบทลงโทษแล้วค่อยระบายลมหายใจด้วยความโล่งอก คำสั่งลงโทษนี้เขายังรับได้อยู่ ฐานะอาจารย์ของเป่ยต้า เขาไม่อยากจะเสียไปจริงๆ ไม่ใช่เพียงเพราะชื่อเสียงและตำแหน่ง แต่ว่าเพราะวันเวลาในมหาวิทยาลัยที่ได้อยู่กับเหล่านักศึกษาในช่วงเหล่านั้น เขาชอบที่นี่ เขาชอบมหาวิทยาลัย เขาชอบนักศึกษาที่น่ารักของเป่ยต้าทุกคน ดังนั้นจึงไม่คิดจะจากไป พักงานแม้ว่าจะฟังดูเย็นชา ถึงกับเรียกได้ว่าใกล้จะไล่ออกรอมร่อ แต่อย่างไรก็ยังคงรั้งจางเย่ไว้ ต่อไปไม่แน่อาจได้กลับมาสอนใหม่!
ฉางข่ายเกอมองเขา "เฮ้อ คุณนี่จริงๆ เลย!"
เลขานุการภาคเจินซูฉวนแสนเสียดายที่เหล็กไม่ยอมเป็นเหล็กกล้า "แค่เปิดเทอมวันแรก คุณก็ก่อเรื่องซะแบบนี้ วิชาก็โดนสั่งปิด เพียงเพราะสุนทรพจสั้นๆ คุณว่าคุณขาดทุนไหม?"
ขาดทุน?
จางเย่ไม่คิดอย่างนั้น!
อยากพูดแต่ไม่กล้าพูด อยากทำแต่ไม่กล้าลงมือ หากเป็นเช่นนั้น ชีวิตจึงเรียกว่าขาดทุนต่างหากล่ะ เข้าโลงไปยังต้องถอนใจด้วยความเสียดาย!
ฉางข่ายเกอกล่าว "คุณกลับบ้านไปพักก่อนเถอะนะ ทางมหาวิทยาลัย ผมกับเลขาฯ เจินจะช่วยคุณหาทางดูอีกแรง ลองดูว่าพอจะต่อรองอะไรกันได้ไหม หรือว่าต่อไปยังจะมาสอนได้รึเปล่า คงไม่ใช่เร็วๆ นี้หรอก อย่างเร็วคงเป็นเทอมหน้า คุณก็เตรียมใจไว้ก่อนนะ"
จางเย่บอกทันที "ขอบคุณครับหัวหน้าภาคฉาง ขอบคุณครับเลขาฯ เจิน เห็นผมทำเรื่องวุ่นวายแบบนี้ ทำให้พวกคุณทั้งสองต้องกังวลใจไปด้วย ไม่เป็นไรครับ ผมไม่เป็นไร ผมยอมรับโทษ"
ในเมื่อทำเรื่องเช่นนี้ลงไป จางเย่นับว่าเตรียมใจรับผลตามหลังไว้นานแล้ว ..ไม่ใช่ครั้งแรก เขาจึงสงบนิ่งเยือกเย็น หากเกิดกับอาจารย์ท่านอื่นๆ โดนคำสั่งลงโทษเช่นนี้ คงรู้สึกคล้ายฟ้าถล่มลงต่อหน้า เหมือนเดินมาถึงทางตัน แต่จางเย่นั้นแตกต่าง เขาผ่านร้อยศึกมาแล้ว แค่พักงาน? ระงับการสอน? โดนแบน? เข้าซังเต? อะไรเขาก็ผ่านมาแล้ว เรียกได้ว่า ชายหนุ่มประสาทแข็งจนไม่เหมือนคนทั่วไป!
ติ๊ดๆ
มีข้อความเข้ามาพอดี
จางเย่ดู เห็นเป็นข้อความจากคณบดีพานแห่งคณะวิทยาศาสตร์และคณิตศาสตร์
ข้อความบอกว่า : ตำแหน่งรองศาสตราจารย์ไม่ถูกเพิกถอน ยังคงเป็นของเธอ พักสักพักเถอะ ทุกคนรอเธอกลับมา
ไม่เพิกถอนตำแหน่งรองศาสตราจารย์?
จางเย่ทราบว่าต้องเป็นเพราะพานหยางช่วยออกหน้าให้ ไม่อย่างนั้นทำความผิดเช่นนี้ เขาไม่มีทางรักษาตำแหน่งรองศาสตราจารย์ที่ยังไม่รับรองได้เด็ดขาด แน่ล่ะ มีเรื่องข้อความคาดการร์ของเดลด้วยที่ทำให้มหาวิทยาลัยไม่กล้าจะปฏิเสธความสำเร็จของจางเย่ หลังการพิจารณาหลายตลบ สุดท้ายเป่ยต้าก็ยังเหลือทางออกไว้สายหนึ่ง เป่ยต้าย่อมต้องปกป้องตัวเอง ถึงเหล่าผู้บริหารโกรธจะเป็นจะตาย แต่สุดท้ายก็ยังมีความคิดปกป้องเขา มองในอีกมุมคือเป็นการลงโทษให้คนอื่นดูเท่านั้นเอง
ทอดถอนหายใจ จางเย่ลงมือเก็บข้าวของบนโต๊ะอย่างรวดเร็ว ของไม่ได้มากมายอะไร พอยกขึ้นก็กล่าว "เอาล่ะ ผมไปล่ะครับ"
ซูน่าตาแดงก่ำอย่างสะเทือนใจ "อาจารย์จาง"
ศาสตราจารย์เจิงอารมณ์ยังไม่ดีนัก "เฮ้อ"
อาจารย์หนุ่มคนหนึ่งกล่าว "ไม่มีคุณ ผมไม่ชินจริงๆ" เมื่อจางเย่มาเป่ยต้า ภาควิชาภาษาจีนก็คึกคัดขึ้นมาก สนุกขึ้นยิ่งกว่าเดิม ส่วนอาจารย์บางคนที่ไม่ค่อยสนิทกับจางเย่ ก็ไม่พูดอะไรมาก แต่พอเห็นจางเย่จากไป พวกเขาก็พลอยสลดใจอยู่บ้าง
จางเย่หัวเราะ "ไม่เป็นไรครับ ต่อไปไม่แน่ว่าอาจจะได้กลับมาอีก ถึงเวลานั้นได้ร่วมงานกันอีกแล้วล่ะ ผมน่ะนิสัยไม่ค่อยดี ชอบก่อเรื่อง แต่ว่าพวกคุณก็รู้ ผมไม่ได้เลวร้ายอะไรสักหน่อย คิดอะไรก็พูดอย่างนั้นเท่านั้นเอง ก่อนหน้านี้พวกเราสนิทกัน ผมก็ไม่พูดอะไรมากนอกจาก ผมต้องขอขอบคุณทุกคนจริงๆ ช่วงที่อยู่เป่ยต้า ขอบคุณที่ทุกคนยินดีต้อนรับผมครับ"
ซูน่าเบือนหน้าลอบปาดเช็ดน้ำตาที่หางตา จางเย่ไม่พูดยังดี แต่พอพูดขึ้นมาเธอเองก็รับไม่ได้อยู่บ้าง เธอถือเป็นเพื่อนร่วมงานที่สนิทกับจางเย่ที่สุดในเป่ยต้า ไม่เพียงเป็นเพื่อนร่วมงาน ยังถือเป็นเพื่อนที่ดีต่อกันคนหนึ่ง
ศาสตราจารย์อู่ "กลับมาเร็วๆ นะ ทุกคนคอยเธออยู่"
อาจารย์หญิงคนหนึ่งพยักหน้า "ค่ะ รอคุณนะ"
"ไปกัน ลงไปกันเถอะ" ศาสตราจารย์เจิงกล่าว
ฉางข่ายเกอ "ไปกันเถอะ ทุกคนจะลงไปส่ง"




*-*-*-*-*-*-*-*-*-*-*-*-*-*-*




[Go To Next Chapter]( ./66.md)