##บทที่ 582 : ลูกรักของวงการโฆษณา!
ที่บ้าน
บ่ายโมงกว่า
ดูอยู่ครู่หนึ่ง จางเย่ค่อยห่มผ้าห่อตัวหลับตาลงอย่างพอใจ กรนไปกรนมา เขาก็จมสู่ความหลับฝัน ขณะที่โลกภายนอกและในอินเทอร์เน็ตยังคงพูดถึงตำนานของเขาไม่หยุด โฆษณาสื่อสาธารณะที่ปกติไม่อยู่ในสายตา.. โฆษณารณรงค์เลิกบุหรี่เล็กๆ ที่ปกติไม่มีคนสนใจ.. วันนี้กลับเกิดกระแสอย่างพลิกฟ้าคว่ำแผ่นดิน! เรื่องนี้เป็นสิ่งที่พบเห็นไม่บ่อยนักในหน้าประวัติศาสตร์ของประเทศ จึงสร้างการถกเถียงและความตกตะลึง กลายเป็นตำนานอีกบทแห่งวงการโฆษณา!
แม่ของจางเย่นั่งโทรศัพท์อยู่ในห้องนั่งเล่น
"ดูหรือยัง?" แม่ยิ้มหน้าบานไม่หุบ
เพื่อนบ้านปลายสายกล่าว "ดูแล้วๆ เย่น้อยบ้านเธอสร้างชื่อให้เธออีกแล้วสิ ตาแก่ที่บ้านฉันดูโฆษณาแล้วเหมือนกัน ปกติชั่วโมงหนึ่งจะต้องสูบบุหรี่สักสามสี่มวน แต่นี่ไม่แตะบุหรี่มาชั่วโมงแล้ว เสี่ยวเฉาเอ๊ย ถ้าตาแก่ฉันเลิกบุหรี่ได้นะ ต้องขอบคุณลูกชายเธอจริงๆ ล่ะ"
แม่หัวเราะ "เกรงใจกันไปแล้วป้าชุย"
ป้าชุย "คืนนี้ฉันจะเอาไส้กรอกถั่วเม็ดสนไปให้"
"ไม่ต้องหรอก ที่บ้านมีของกินเยอะแล้ว" แม่กล่าวด้วยความเกรงใจ
ป้าชุยไม่ยอมให้บ่ายเบี่ยง "เมื่อวานฉันซื้อมาเยอะเกิน ว่าจะแบ่งมาให้เธอพอดี เย่น้อยชอบกินไส้กรอกถั่วเม็ดสนมาตั้งแต่เด็กแล้วนี่ ฮ่าๆ หลานนอกฉันเพิ่งเข้ามหา’ลัย เรียนการโฆษณาพอดี เรียนจบแล้วสงสัยคงต้องรบกวนเย่น้อยเธอหางานให้ล่ะนะ ตอนนี้งานหายาก นับวันยิ่งยากขึ้นเรื่อยๆ เย่น้อยมีชื่อเสียงอยู่ในวงการโฆษณาทั้งที ฉันก็อยากให้หลานฉันได้เรียนรู้จากเขามากๆ หน่อย ได้สักเสี้ยวของลูกเธอ ต่อไปอยู่ในวงการนี้ก็ไม่ต้องกลัวอะไร"
แม่ยิ่งฟังยิ่งชอบใจ ปากกลับกล่าว "เฮ้อ ลูกฉันมีอะไรกัน ป้าชุยจะมาก็มาเถอะ ไม่ต้องเอาอะไรมาหรอก พวกเราเป็นเพื่อนบ้านกันมานานหลายปี มีอะไรต้องเกรงใจกันอีก เสี่ยวเหยียนเรียนจบเมื่อไร เธอค่อยบอกฉันอีกที ฉันจะให้ลูกช่วยหางานให้"
ป้าชุยรีบพูด "อย่างนั้นฉันขอบคุณเธอล่วงหน้านะเสี่ยวเฉา ไม่รบกวนไปใช่ไหม?"
แม่ "รบกวนอะไรกัน ลูกฉันถึงจะไม่ได้ดังอะไรนักก็ยังพอมีหน้ามีตา วางใจเถอะ ฉันจัดการให้"
วางสายได้เพียงแป๊บหนึ่ง น้าใหญ่ของจางเย่ก็โทรมา
น้าใหญ่ "พี่ เย่น้อยล่ะ?"
"นอนอยู่น่ะ มีอะไร?" แม่ถาม
น้าใหญ่แทบพูดไม่ออก "ฉัน ฉันมีเรื่องต้องพูดกับเขา! ทำโฆษณาทำร้ายคนกันเกินไปแล้ว! ตอนเที่ยงเห็นเข้าถึงกับกินข้าวไม่ลงเชียวนะ รีบๆ ให้เย่น้อยหางานใหม่เถอะพี่ แล้วก็อย่าให้ทำงานโฆษณาสาธารณะต่อไปอีกเด็ดขาด สูบบุหรี่เป็นงานอดิเรกเล็กๆ น้อยๆ ของฉันนะ เกือบโดนเขาทำจนจะไม่ได้สูบแล้วเนี่ย!"
แม่ฟังแล้วยิ่งยินดี "ฮ่าๆ สมควรๆ สูบน้อยลงหน่อยไม่ดีรึ? เย่น้อยทำโฆษณาชิ้นนี้ก็เพื่อให้พวกสิงห์อมควันอย่างเธอเลิกบุหรี่ไง"
น้าบ่นโอดครวญต่อไป "ฉันว่าเขากำลังหาเรื่องพวกเรามากกว่า"
……
ในอินเทอร์เน็ตมีทั้งเสียงชื่นชมและก่นด่า
"อาจารย์จาง ฉันเกลียดคุณ!"
"ตอนแรกนึกว่าหลังเรื่องนักศึกษาลุกฮือในมหาวิทยาลัยเป่ยต้าแล้วจะสงบลงสักหน่อยเสียอีก ใครจะไปคิดว่าแค่ไม่กี่วันอาจารย์จางจะโผล่หน้าออกมากระทำการ ‘ชั่วร้าย’ อีกแล้ว! ครั้งก่อนเขาประกาศศึกกับญี่ปุ่น คราวนี้จางเย่หันปากกระบอกปืนเข้ามาใส่เหล่าสิงห์อมควันผู้น่าสงสารอย่างพวกเรางั้นเหรอ! น้ำตาไหลพลั่กๆ! คว่ำโต๊ะ! คิดว่าพวกเราสบายนักเรอะ! ฉันจะบอยคอตจางเย่! บอยคอตโฆษณาเลิกบุหรี่แม่*!"
"พรืด!"
"บอยคอตด้วย!"
"รีบๆ เอาโฆษณาออกไปเลยนะ! @สถานีโทรทัศน์นครหลวง!"
"นั่นสิ จะขอบคุณมากถ้าเอาไอ้โฆษณานี่ออกไปไวๆ เทียบกับโฆษณาชิ้นนี้ ฉันอยากเห็นโฆษณาที่มีเลือดมีเนื้อมีปอดดำๆ มากกว่า! นโยบายใหม่วุ่นวายไปแล้วนะ ทำไมถึงต้องเอาโฆษณาเลือดเนื้อออกไปด้วย! ทำไม! คนที่อนุมัติโฆษณาชิ้นนี้ตาบอดเรอะ? ไม่เห็นเหรอว่าโฆษณาของจางเย่น่ะโหดเหี้ยมยิ่งกว่าไอ้ปอดดำๆ ที่เห็นอยู่ก่อนหน้านี้อีกน่ะ!"
"โฆษณาของจางเย่ที่ทำให้ BTV ชิ้นนี้ เห็นครั้งเดียวก็ไม่อยากเห็นอีกเลย!"
"จางเย่โคตรมีลูกเล่นแปลกใหม่ในวงการโฆษณาจริงๆ!"
แม้จะมีเสียงก่นด่า แต่คำ ‘ก่นด่า’ เหล่านี้หากว่ากันตรงๆ ก็ไม่ใช่การด่าอะไรจริงๆ จังๆ หรอก แค่เป็นการหยอกล้อกันเล่นเสียมากกว่า ถึงกับบอกได้ว่านี่คือการตอบรับระดับมาตรฐานโฆษณาเพื่อสื่อสาธารณะของจางเย่ ถ้าเป็นโฆษณาอื่นๆ โดยทั่วไปเหล่านักสูบคงเพียงแค่ชมแล้วคงลืมกันไป ถึงจะไม่ชอบ พวกเขาเพียงแค่เพิกเฉยใส่ กลับกัน การได้รับการประท้วงจากเหล่านักสูบนั้นบ่งบอกว่านี่ไม่ใช่โฆษณาแบบดาษดื่น ชัดเจนว่าทุกคนมองข้ามโฆษณาชิ้นนี้ไม่ได้ ทั้งยังบ่งบอกว่าโฆษณาชิ้นนี้น่ากลัวถึงเพียงไหนด้วย น่ากลัวจนฝังลงในจิตสำนึกของพวกเขา! โฆษณาอื่นๆ โดนด่า อาจหมายถึงปัญหาของนักโฆษณา แต่สำหรับโฆษณาเพื่อสาธารณะเช่นนี้ การโดนด่านั้นหมายถึงการพัฒนาของโฆษณาชิ้นนี้!
ช่างมีประสิทธิผลนัก!
นี่แหละคือเป้าหมายสูงสุดของสื่อโฆษณาเพื่อการสาธารณะ!
……
ในหนังสือพิมพ์พาดหัวบ่าย หนังสือพิมพ์ในหลายภาคส่วนทั่วประเทศล้วนรายงานข่าวโฆษณารณรงค์งดสูบบุหรี่
"ยุคใหม่ของสื่อโฆษณาสาธารณะ?"
"ตะลึง! โฆษณารณรงค์เลิกสูบบุหรี่ที่น่าสะพรึงที่สุดแห่งประวัติศาสตร์!"
"สถานีโทรทัศน์นครหลวงจับมือกับจางเย่อีกครั้ง!"
"นายเก่าข้าแก่จับมือกันอย่างคลุมเครืออีกครั้ง!"
"ระดับโฆษณาของจางเย่ แซงหน้าโลกไปกี่ปีกัน?"
"โฆษณารณรงค์เลิกบุหรี่ที่ล้ำประวัติศาสตร์!"
"จางเย่ ลูกรักของวงการโฆษณา!"
เพราะว่าโฆษณาสื่อสาธารณะไม่ใช่กระแสหลักสักเท่าไร จึงมีรายงานข่าวไม่มาก ทว่าพาดหัวข่าวเหล่านี้กลับดึงดูดความสนใจจากสังคมได้อย่างยิ่ง โดยเฉพาะเมื่อวันนี้เป็นวันงดสูบบุหรี่ หนังสือพิมพ์บางฉบับจึงลงพาดหัวไว้ในตำแหน่งที่เด่นพอสมควร
จวบจนสองทุ่ม ทันใดนั้น พลันมีผลงานลอกเลียนแบบปรากฏขึ้นบนอินเทอร์เน็ต!
เว็บท่าใหญ่เป็นสำนักแรกที่รายงานข่าวนี้บนหน้าแรกของเว็บไซต์ ในข่าว มีภาพที่ดูคล้ายกับโฆษณาของ BTV-1 อย่างยิ่ง แต่แทนที่จะเป็นปอดซึ่งทำมาจากบุหรี่ กลับเป็นกระเพาะอาหารที่กำลังลุกไหม้ โดยโฆษณารณรงค์เป็นภาพนิ่งแทนที่จะเป็นวิดีโอ ข่าวนี้ยังบอกอีกว่าภาพนี้มาจากสถานีโทรทัศน์แห่งหนึ่งของเนเธอร์แลนด์ในวันรณรงค์งดสูบบุหรี่โลก นอกจากความแตกต่างเรื่องโมเดลประกอบฉากแล้ว ตัวแก่นแกนของโฆษณาชิ้นนี้ก็ลอกเลียน BTV-1 ไปจนหมด!
ชาวเน็ตไม่นิ่งเฉย
"นี่มันก๊อปกันชัดๆ!"
"สถานีเนเธอร์แลนด์ต้องเห็นงานของจางเย่แหงแซะ!"
"แรงบันดาลใจมั้ง"
"แรงบันดาลใจกะผีน่ะสิ นี่มันก็อปปี้เว้ย!"
"บอกพวกเขาสิ"
"@สถานีโทรทัศน์นครหลวง ฝรั่งก๊อปงานของเราแล้ว!"
"ครั้งแรกเลยนะ ครั้งแรกเลยที่พวกฝรั่งลอกโฆษณาเพื่อสื่อสาธารณะของเรา ก่อนหน้านี้มีแต่วงการโฆษณาของประเทศเราเรียนรู้ความก้าวหน้าของคนอื่น!"
"ถึงจะไม่ชอบใจที่โดนก็อป แต่พูดก็พูดเถอะ จางเย่สร้างชื่อให้ประเทศได้จริงๆ ขนาดฝรั่งยังต้องมาศึกษาเพราะโดนดึงดูดเข้ามาทั้งนั้น นี่คือสิ่งที่บอกว่าโฆษณาของประเทศเรามีมาตรฐาน ไม่ได้ล้าหลังระดับโลก!"
"พูดไปพูดมา ยังคงเป็นจางเย่ที่ร้ายกาจ"
"ใช่ มีคนด่าจางเย่นี่ด่าจางเย่นั่น แต่ดูสิ สุดท้ายตอนลำบากก็ยังต้องให้จางเย่มาช่วยกู้หน้า แถมสร้างชื่อให้ประเทศเราได้อีก! ถึงฉันจะรู้ว่าอาจารย์จางเย่คนนี้ออกจะเจ้าอารมณ์ นิสัยอื่นๆ ก็ไม่ดีนัก ก็แล้วล่ะ? ไม่มีใครสมบูรณ์แบบสักหน่อย! ที่อัจฉริยะเป็นอัจฉริยะได้ ไม่ใช่เพราะแตกต่างจากคนอื่นหรือไง!"
"ยืนหยัดเพื่ออาจารย์จางตลอดไป!"
"ถูกต้อง ไม่ว่าคนอื่นๆ จะพูดถึงนายยังไง วิพากษ์วิจารณ์นายยังไง ในสายตาฉัน นายคือความภาคภูมิใจของชาติ!"
ขณะนั้น นักสังคมศาสตร์ซึ่งได้รับการยืนยันตัวตนในเวยป๋อแล้ว ได้ออกมากล่าว โดยโพสต์ไว้ว่า "หลายวันก่อน ฉันได้วิจารณ์จางเย่เนื่องจากเหตุการณ์ที่มหาวิทยาลัยเป่ยต้า เพราะฉันเห็นว่าการกระทำของเขามีปัญหา แต่พูดก็พูดเถอะ ฉันยอมรับว่าหลังจากดูโฆษณารณรงค์ของเขาแล้ว ฉันต้องนับถือจางเย่จริงๆ ถึงไม่ใช่มืออาชีพในวงการโฆษณา แต่ฉันก็พอรู้ว่าโฆษณานี้มีความสำคัญและยอดเยี่ยมแค่ไหน ฉันวิจารณ์เรื่องราวที่ตัวเรื่องไม่ใช่ตัวบุคคล ดังนั้นเพราะโฆษณาชิ้นนี้ ฉันถึงต้องยกนิ้วให้จางเย่เลยทีเดียว!"
คราวนี้ ผลงานของจางเย่ไม่ได้สร้างความสับสนให้กับฝูงชนอย่างงานชิ้นก่อนๆ ของเขาอีกต่อไป ทุกคนดูจะเห็นตรงกัน มีแต่ความเห็นในเชิงบวกทั้งสิ้น อีกอย่าง โฆษณาชิ้นที่จางเย่เลือกนี้มีข้อด้อยน้อยอย่างยิ่ง แทบจะสมบูรณ์แบบ อย่างที่ชาวเน็ตว่า ต่อให้ไม่ได้ทำเพื่อกระตุ้นให้เลิกบุหรี่ แต่ผลงานชิ้นนี้ก็มีความเป็นศิลป์ เป็นศิลปะชั้นสูงที่สามารถชื่นชมได้ในหลายแง่มุม!
……
คืนนั้น
บริษัทโฆษณาและหน่วยโฆษณาของสถานีโทรทัศน์หลายแห่งล้วนต่างทำงานล่วงเวลา
ทุกคนนั่งในห้องประชุม ตามคำสั่งของหัวหน้า เพื่อให้ลงลึกถึงรายละเอียดในโฆษณาของ BTV-1 ผ่านไปสิบรอบ สิบห้ารอบ ยี่สิบรอบ ทุกคนยังคงดูอย่างตั้งใจ!
"ร้ายกาจมาก!"
"ทำนองเพลงนี้ กำลังพอเหมาะจริงๆ!"
"นัยน์ตามังกรคือเสียงลมหายใจ[1]นี่แหละ ไม่รู้จางเย่คิดได้ยังไง ถ้าเกิดพวกเราเอาเสียงหายใจออกล่ะก็ โฆษณาชิ้นนี้ไม่มีทางสร้างผลกระทบได้ขนาดนี้แน่นอน!"
"ใช่ ตอนที่ดูครั้งแรก ฉันคิดแค่ว่ามันน่าขนลุกชะมัด คิดว่าที่โฆษณาชิ้นนี้ดีได้ก็เพราะปอดบุหรี่คู่นี้ แต่หลังจากดูไปสิบรอบ ฉันก็ไม่คิดว่ามันเรียบง่ายอีกต่อไป ตั้งแต่ตอนเริ่ม ตอนเปิดโฆษณาไม่กี่วินาทีที่ดูไร้ความหมาย เพลง เสียงหายใจ แสงไฟ ล้วนแล้วแต่วางแผนมาเป็นอย่างดี เป็นศิลปะการโฆษณาที่ผ่านการใคร่ครวญมา จางเย่คนนี้...ร้ายกาจชะมัด! พวกนายแน่ใจนะว่าเขาจบจากสาขาวิทยุกระจายเสียงและวิทยุโทรทัศน์?"
"เฮ้อ คนกับคนเปรียบกันไม่ได้จริงๆ"
"สถานีโทรทัศน์เนเธอร์แลนด์ลอกงานของจางเย่ เรื่องนี้นับว่าเป็นเรื่องมหัศจรรย์ จะว่าไป นี่ไม่เคยเกิดขึ้นมาก่อนในประวัติศาสตร์เลยใช่ไหม? พวกดัตช์ลงมือกันไวจริงๆ แฮะ!"
"พวกเขาตามีแวว รู้ว่าโฆษณานี้มีราคาแค่ไหนไง"
วิเคราะห์!
ศึกษา!
วิเคราะห์อีกครั้ง!
บริษัทโฆษณาบางแห่งที่ไม่ได้ทำโฆษณาเพื่อสื่อสาธารณะ ได้ถือโอการนี้ประชุมปรึกษาและศึกษาแก่นรายละเอียดของสื่อสาธารณะเช่นนี้ไปในตัว ไม่ใช่เพราะพวกเขาวางแผนจะทำโฆษณากลุ่มนี้ แต่เป็นเพราะโฆษณาทุกชิ้นล้วนแต่มีจุดคล้ายคลึง อย่างที่พวกเขาเคยศึกษาเบรนโกลด์ของจางเย่ ไม่ใช่เพราะเพื่อจะลอกเลียน แต่เพราะพวกเขาต้องการทราบว่าเหตุใดเรื่องราวจึงสำเร็จได้ดังที่เห็น พวกเขาต้องการเข้าใจว่าเหตุใดโฆษณานี้จึงดึงดูดใจคนอยู่หมัด เพื่อการซึมซับและเรียนรู้ เพื่อเพิ่มระดับในวงการโฆษณาที่หากไม่พัฒนาไปข้างหน้า ก็ต้องถูกกำจัดออก!
โฆษณาของจางเย่ทั้งหลายแหล่เหล่านั้น ไม่ต้องสงสัยเลยว่ากำลังเปิดประตูบานใหม่ให้แก่วงการโฆษณาของจีน!
=====================
[1] 点睛之笔是那呼吸声 นัยน์ตามังกรคือเสียงลมหายใจ มาจากสำนวน วาดมังกรแต้มนัยน์ตา คือ จุดสำคัญ จุดตาย


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./83.md)