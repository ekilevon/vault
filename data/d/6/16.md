##บทที่ 516 : ทฤษฎีบทสุดท้ายของแฟร์มาต์!
คุ้น!


ยิ่งดูยิ่งคุ้น!


จางเย่ไม่สนใจคำวิจารณ์และเสียงวุ่นวายของฝูงชน เขาเดินออกไปข้างนอก หาพื้นที่ที่ไม่มีคนแล้วนั่งลง เปิดหน้าต่างร้านค้าของแหวนเกมทันที กดซื้อไอเทม ‘แคปซูลความจำ’ มาเม็ดหนึ่ง กลืนลงไปอย่างไม่ลังเล หลับตาลง ย้อนกลับไปในห้วงความทรงจำ




……




ในโลกอีกใบหนึ่ง


ขณะที่กำลังเรียนอยู่ชั้นมัธยม


ตอนนั้นบ่ายวันศุกร์เป็นคาบว่าง แต่เพราะข้อบังคับของกลุ่มงานศึกษาธิการ ครึ่งปีหลัง บ่ายวันศุกร์จึงกลายเป็นคาบเรียนตามความสนใจ ทุกคนต้องมีหนึ่งวิชา เดิมทีจางเย่คิดจะเข้าคาบศิลปะ เพราะเป็นคาบที่ค่อนข้างมีเวลาว่าง แต่เพราะทุกคนก็คิดเหมือนกัน สุดท้ายจึงเต็มไปเรียบร้อยแล้ว เขาได้แต่ย้ายมาเข้าคาบเลข ซึ่งในตัวคาบวิชาเสริมนี้กลับไม่ได้เรียนเพื่อการสอบอะไร แต่เป็นเหมือนการเสริมความรู้เท่านั้น


"นี่คือการคาดการณ์ของแฟร์มาต์ เป็นหนึ่งในสามการคาดการณ์ทางคณิตศาสตร์ที่ยิ่งใหญ่ของโลก ผ่านเวลามาสามร้อยกว่าปี ในที่สุดเมื่อปี ค.ศ. 1995 จึงสามารถพิสูจน์ได้ ดังนั้นตอนนี้ไม่ใช่การคาดการณ์ แต่เป็นทฤษฎีบทของแฟร์มาต์ได้แล้ว"


"อาจารย์ ขอดูบทพิสูจน์หน่อยสิ?"


"ฮ่าๆ อาจารย์มีเอกสารข้อมูลอยู่ตรงนี้ งั้นจะฉายให้ดูบนสไลด์เลยนะ ความจริงสอนไปทุกคนก็ฟังไม่รู้เรื่องหรอก อืม อาจารย์เองก็ยังไม่ถึงระดับนั้นเหมือนกัน ขั้นตอนการพิสูจน์ของทฤษฎีนี้ซับซ้อนมาก ต้องยอมรับจริงๆ ว่าอาจารย์เองก็ยังไม่ถึงขั้น"


"โหหหห"


"ภาษาอังกฤษหรือจีนอ่ะ?"


"โคตรลึกล้ำ ร้ายกาจสุด!"


"หือ? อ่านรู้ไหมนายน่ะ?"


"เอ่อ ไม่รู้เรื่องซ้ากกกกะตัวเดียว!"




……




คนกลับมาแล้ว ลืมตาโพลง


ก่อนหน้านี้จางเย่ยังดูสับสน แต่ขณะนี้กลับกระจ่างแจ้ง เขาก็คิดอยู่ว่าทำไมถึงได้คุ้นตานัก การคาดการณ์ของเดลของเอเซอร์เอซุสอะไรกันเล่า! ก็แค่เปลี่ยนชื่อนี่หว่า! ที่โลกนี้เรียกเช่นนี้ก็เพราะคนตั้งคำถามนี้ชื่อเดลเท่านั้นเอง แต่ตัวบทนั้นไม่ได้มีอะไรเกี่ยวกับชื่อเลยสักนิด ที่ว่าการคาดการณ์ของเดล ความจริงก็คือทฤษฎีบทสุดท้ายของแฟร์มาต์ในโลกของเขานั่นแหละ!


ต่างกันอยู่เพียงเรื่องเดียวเท่านั้นเอง!


ตัวทฤษฎีบทเป็นเช่นเดียวกัน!


ที่แตกต่างกันมีเพียงแค่ในโลกใบนี้ ข้อความคาดการณ์นี่ยังไม่ได้รับการพิสูจน์ ทั้งเพิ่งจะถูกพูดถึงมาเพียงสิบกว่าปี แต่ในโลกของจางเย่นั้น คำถามนี้ถูกพิสูจน์ได้แล้ว ทฤษฎีบทสุดท้ายของแฟร์มาต์[1] ทฤษฎีบทแผนที่สี่สี[2] และข้อความคาดการณ์ของโกลด์บาค[3] ล้วนเป็นสามข้อความคาดการณ์ที่มีชื่อเสียงที่สุดในวงการคณิตศาสตร์!


จางเย่เหลือบมองนักคณิตศาสตร์อเมริกันทางด้านนั้นวูบหนึ่ง


คนที่ชื่อลูอิสยังคงหลับตาทำสมาธิ


ชายหนุ่มอีกคนที่ชื่อเดวิดกำลังเดินไปหาทีมฝรั่งเศส คุยกับนักคณิตศาสตร์หญิงของฝรั่งเศสอีกคนอย่างออกรส คงกำลังจีบสาว


แม้แต่เหล่าผู้เข้าแข่งขันเยาวชนของอเมริกาในครั้งนี้ เนื่องจากคว้ารางวัลกลับมาได้ พวกเขาต่างก็มีสีหน้าภาคภูมิใจ ยิ้มแป้นทั่วใบหน้า


จางเย่แค่นหัวเราะ


ข้อความคาดการณ์ของเดล? ก็แค่เท่านี้เอง!


เขาหยิบโทรศัพท์มือถือขึ้นมา หาชื่อของอู๋เจ๋อชิง ส่งข้อความไปหาเธอสั้นๆ "อู๋"


แผ่นหลังของอู๋เจ๋อชิงมองเห็นได้จากที่ไกลๆ ดูเหมือนกำลังมองแหวนมรกตวงนั้นอยู่ เธอยังไม่มีปฏิกิริยาอะไร คนมากเสียงรบกวนดัง คงไม่ได้ยิน


จางเย่โทราหาเธอสายหนึ่ง เสียงโทรศัพท์รอสายดังขึ้นหลายครั้ง


จนกระทั่งเขาเห็นว่า อู๋เจ๋อชิงเพิ่งจะหยิบโทรศัพท์มือถือขึ้นมา


ผ่านไปครู่หนึ่ง อีกฝ่ายพิมพ์ตอบมา : อืม


จางเย่ถาม : ชอบแหวนมรกตวงนั้นไหม?


อู๋เจ๋อชิง : อิอิ น่าสนใจนะ


จางเย่ : งั้นก็แปลว่าเจ๊ชอบสินะ


อู๋เจ๋อชิง : พวกเขาไม่ขายหรอก ถึงจะขาย พี่สาวก็ซื้อไม่ลง น่าจะเป็นของเก่าจากในวังเชียวนะ ราคาไม่ถูกแน่


จางเย่เห็นดังนั้น ก็ตอบกลับไปแค่คำเดียว : โอเค!


อู๋เจ๋อชิง : ?


คุณอู๋ไม่เข้าใจว่าหมายความว่าอย่างไร


ส่วนจางเย่ก็ไม่พิมพ์อะไรต่อ เขาเก็บโทรศัพท์มือถือสอดลงกระเป๋ากางเกง เดินฝ่าฝูงชนเข้าไป




……




ในงานนั้น


วังอี้หมิงในฐานะผู้ควบคุมทีม เดินตรงไปยังพื้นที่ของอเมริกา ซินหย่ากับหานเหอเหนียนเดินตามไปด้านหลัง ประท้วงกับเหล่านักคณิตศาสตร์ของอเมริกาด้วยภาษาอังกฤษ


วังอี้หมิงกล่าว "ทำไมของรางวัลปีนี้ถึงใช้ของเก่าจากประเทศเรา?"


หัวหน้าทีมของอเมริกา ลูอิส หันมองพวกเขา แน่นอนว่าต้องรู้จักกันดี ทุกคนล้วนแต่ไม่ใช่คนแปลกหน้า "เฮ้อ นี่มันของพวกเราต่างหาก"


วังอี้หมิง "ผมตีความว่าพวกคุณกำลังยั่วยุเราได้ใช่ไหม?"


"โน โน โน" ลูอิสว่า "ของชิ้นนี้เป็นมรดกของศาสตราจารย์ท่านหนึ่งในสมาคม ก่อนลาโลกไปได้มอบให้สมาคมเพื่อสนับสนุนการวิจัยและศึกษา ผมไม่ทราบประวัติของมัน แต่ว่าตอนนี้ไม่ใช่ของพวกคุณแน่ๆ กรรมสิทธิ์อยู่ที่พวกเรา พวกเรามีสิทธิ์จัดการเต็มที่ จะใช้อย่างไรก็แล้วแต่ ไม่ได้มีเจตนาอื่นแต่ประการใด โปรดอย่าเข้าใจผิด"


ซินหย่า "แต่ว่าคุณตั้งใจทำให้พวกเราเข้าใจผิด!"


เดวิดที่เดินออกไปจีบสาวกลับมาแล้ว "เกิดอะไรขึ้นน่ะ?"


วังอี้หมิงชี้กระดานคำถาม "คำถามของพวกคุณเปลี่ยนเดี๋ยวนี้เลยนะ คิดว่าพวกเรามาวัดระดับกันเล่นๆ รึไง"


"โน" ลูอิสส่ายนิ้ว "นี่คือคำถามของเรา วัง พวกเราพยายามศึกษาข้อความคาดการณ์ของเดลข้อนี้ตลอดเวลา ทั้งยังคิดจะใช้คำถามระดับโลกข้อนี้เพื่อให้เกิดการศึกษาแลกเปลี่ยความรู้ร่วมกัน มีปัญหาอะไรหรือ? ไม่มีตรงไหนไม่เหมาะสมเลยสักนิด อีกอย่าง การแข่งขันน่ะจบไปแล้ว ทีมของพวกเราได้ชัยชนะในตอนท้าย นั่นคือผลการแข่งขัน ไม่ได้มีการแข่งอื่นสักหน่อย"


เดวิดโบกมือ หัวเราะร่า "น่าเสียดายจังนะ"


แพ้การแข่งขันไม่พอ การแลกเปลี่ยนวิชาครั้งนี้ยังหาโอกาสเอาคืนไม่ได้ แถมยังให้พวกมันเอาสมบัติของชาติที่ถูกปล้นชิงไปมาเยาะเย้ยเป็นของรางวัลอีก เหล่านักคณิตศาสตร์ของจีนเดือดเป็นฟืนเป็นไฟ!


ผู้เข้าชมหลายคนเห็นเข้าดังนั้น โดยเฉพาะพวกหนุ่มๆ ที่ภาษาอังกฤษไม่เลวแล้ว


"น้องสาวนายน่ะเซ่!"


"เกินไปแล้วว้อย!"


"ทำเบ่งอะไรของนาย!"


"บัดซบ!"


เหล่าผู้เข้าชมเริ่มด่าชาวต่างชาติทั้งหลาย


ชายหนุ่มที่ชื่อเดวิดเห็นเช่นนั้น ความจริงแม้จะฟังไม่ออกว่าทุกคนพูดอะไร แต่ก็ยังฉีกยิ้มให้อย่างหล่อเหลา โบกมือให้ทุกคนพร้อมทำท่าส่งจูบให้กับผู้เข้าชมหญิงที่โหนกแก้มสูงคนหนึ่ง เขาแม้ดูเหลาะแหละ แต่ก็กลับมีความมั่นใจในตัวเองไม่น้อย


เหล่าผู้ชมยิ่งขุ่นแค้นหนักเข้า!


ตรงมุมหนึ่ง


สมาชิกทีมตัวน้อยของจีนล้วนยืนอยู่ที่นั่น


"พี่ หยุดร้องเถอะ" หวงเหลยเหล่ยเห็นพี่สาวเศร้าใจ เขาเองก็อารมณ์ไม่ดีเช่นกัน เด็กชายตัวน้อยยืนกอดแขนพี่สาวอยู่ข้างๆ ตลอดเวลา


"กัปตัน"


"กัปตัน ไม่ว่าเธอจริงๆ"


เด็กคนอื่นๆ พยายามช่วยกันปลอบ ครึ่งปีมานี้หวงหลิงหลิงเป็นเหมือนพี่สาวที่คอยดูแลพวกเขา ทุกคนชอบเธอมาก ไม่อยากเห็นเธอต้องเสียใจ


แต่หวงหลิงหลิงเป็นเด็กสาวที่ดื้อรั้น ปีนี้เธอเป็นกัปตันทีมเยาวชนของประเทศที่เข้าแข่งขัน เป็นหัวกะทิที่ได้รับเลือกมาจากโรงเรียนนับพัน นักเรียนนับล้าน ไม่ได้เป็นเพียงตัวแทนของตนเอง ตัวแทนของโรงเรียน แต่ยังเป็นตัวแทนของชาติ ในฐานะกัปตัน เธอกลับทำผิดพลาดในจังหวะที่สำคัญที่สุด เรื่องนี้ทำให้เธอเสียใจที่สุด ถึงกับคิดว่าหากไม่ใช่ตนเองเข้าแข่งขัน หากว่าเป็นคนอื่นๆ เข้าแทนตนเอง บางทีพวกเขาคงทำได้ดีกว่า เรื่องนี้นับเป็นความผิดเธอทั้งหมด เพราะว่าเธอไม่อาจตอบสนองความคาดหวังของอาจารย์และเหล่าศาสตราจารย์ได้ เห็นว่าเมื่อเหล่าคณาจารย์เพิกเฉยกับพวกเธอหลังการแข่งขัน หวงหลิงหลิงก็ทราบแก่ใจ คณาจารย์ทั้งหลายหมดหวังกับพวกเธอแล้ว!


ด่าฉันสิ!


ด่าฉันเถอะทุกคน!


หวงหลิงหลิงกัดริมฝีปากแน่นไม่พูดไม่จา ทันใดนั้นเธอก็เงยหน้าขึ้น เห็นกระดานคำถามของทางฝั่งอเมริกา สายตาแปรเปลี่ยนเป็นมุ่งมั่นหนักแน่น เธอก้าวเข้าไปที่หน้ากระดานทันที


หวงเหลยเหล่ยตกใจ "พี่ พี่ทำอะไรน่ะ!?"


ลูกทีมตัวน้อยคนอื่นๆ ล้วนแต่วิ่งเข้าไปกับเธอ "กัปตัน?"


อย่างรวดเร็ว คนอื่นๆ ก็เห็นความเคลื่อนไหวอันแปลกประหลาดของหวงหลิงหลิงแล้ว แต่ก็แค่เห็น ไม่มีใครทราบว่าเธอจะทำอะไร


ลูอิสมองเด็กสาวตัวน้อยด้วยความสงสัย "หืม?"


วินาทีต่อมา หวงหลิงหลิงก็ถือปากกาที่ใช้ตอนแข่ง ยืนอยู่หน้ากระดานคำถามของฝ่ายอเมริกัน มองคำถามระดับโลกที่อยู่ตรงหน้า เธอยังคงดื้อดึงใช้ปากกาพยายามตอบลงบนกระดานว่างทางด้านข้าง เขียนสูตรคณิตศาสตร์ลงไป กัดฟันแล้วปาดมือลบ จากนั้นเขียนใหม่อีกครั้ง เขียนเขียนหยุดหยุด ล้วนแล้วแต่วุ่นวายกระวนกระวาย ด้วยระดับของเธอ แน่นอนว่าไม่อาจแก้ปัญหานี้ได้เด็ดขาด ไม่เพียงแต่เธอ แม้แต่อาจารย์ของอาจารย์ของอาจารย์ก็ยังไขปัญหานี้ไม่ออก!


เหล่าผู้ชมเพิ่งเข้าใจ ที่แท้เด็กสาวคิดจะทำการพิสูจน์การคาดการณ์ของเดลให้ได้ หวังจะชดเชยความผิดพลาดที่ก่อในการแข่งขัน เพื่อเกียรติยศ? หรือว่า...เพื่อศักดิ์ศรี?


ชั่วขณะนั้น บรรดาผู้ชมต้องจิตใจสั่นไหว!


รวมถึงจางเย่ เขาซึ่งกำลังก้าวเดินมาชะงักเท้าลงครู่หนึ่ง มองเด็กหญิงผู้ดื้อรั้นคนนั้นไม่วางตา


นักคณิตศาสตร์จากประเทศอื่นๆ ที่เข้าร่วมการแข่งขันมองมา บ้างตกตะลึง บ้างไร้คำพูดจะเอ่ย บ้างถึงกับยิ้มเยาะ


เดวิด นักคณิตศาสตร์ของอเมริกาผู้นั้นส่ายหน้า ปากเอ่ยคำพูดที่ไม่มีคนอื่นฟังเข้าใจ เห็นทีไม่ใช่คำพูดที่ดีงามอะไรนัก


ผู้เข้าแข่งขันของอเมริกาคนหนึ่งมองหวงหลิงหลิง "เธอจะทำอะไรน่ะ?"


"ไม่รู้สิ" เด็กหญิงอีกคนหยามหยัน "วงการคณิตศาสตร์ใช้เวลาศึกษากันหลายสิบปียังไขปัญหานี้ไม่ออก หึ เธอคิดว่าเธอเป็นใครกัน?"


"ตลก!" วัยรุ่นชาวอเมริกันยิ้มเหยียด


เหล่าเยาวชนทีมตัวแทนของอเมริกาล้วนแค่นหัวเราะ


ทว่าทีมอังกฤษกลับมีความเป็นสุภาพบุรุษกว่า ใช้ภาษาอังกฤษบอกกับพวกเธอด้วยความปรารถนาดีว่า "เธออย่าเขียนต่ออีกเลย เธอทำไม่ได้หรอก ก่อนหน้านี้ที่แพ้การแข่งก็แค่ประมาทเล็กน้อยเท่านั้น ครั้งหน้ายังแก้มือใหม่ได้นะ"


เด็กสาวชาวฝรั่งเศสกล่าวว่า "นั่นสิ เธอเก่งมากแล้ว"


แต่หวงหลิงหลิงกลับคล้ายไม่ได้ยิน ยังคงพยายามพิสูจน์สุดชีวิต เขียนภาพแล้วภาพเล่า


อู๋เจ๋อชิงถอนใจอีกครั้ง


แม้แต่ผู้ชมภายนอกยังทนมองไม่ไหว


"ยัยหนู อย่าเขียนอีกเลย"


"แพ้การแข่งขันแล้วก็จริง ไม่เห็นเป็นไรเลย ไม่ใช่ความผิดของเธอนะ!"


"เด็กน้อย พวกเธอเป็นหน้าเป็นตาของประเทศนี้ อย่าโทษตัวเองอีกเลย ไม่เป็นไรหรอก ไม่เป็นไรจริงๆ!"


ได้ยินคำพูดของทุกคน หวงหลิงหลิงเริ่มมีขอบตาแดงก่ำอีกครั้ง น้ำตาไหลลงมาถึงมุมปาก แต่เธอไม่ปาดเช็ด ยังคงทำการคิดคำนวณต่อไปอย่างกินแรง


หวงเหลยเหล่ยกำหมัดแน่น เดินตรงเข้ามา "พี่ ผมช่วย!"


"ฉันด้วย" เด็กหนุ่มในทีมจีนอีกคนถือปากกาเดินเข้ามา


"กัปตัน ยังมีพวกเราอีก! ทุกคนช่วยกันเถอะ!" เหล่าลูกทีมของจีนต่างมายืนกันข้างๆ หวงหลิงหลิง พวกเขาหลายคนเพิ่งอายุสิบกว่าปี สูงยังไม่ทันถึงหนึ่งร้อยสี่สิบเซนติเมตร ขนาดคว้าปากกามาจะเขียนกระดานตรงหน้ายังต้องเขย่งปลายเท้าขึ้นสุดชีวิต


ต่อหน้าคำถามระดับโลกของวงการเช่นนี้ พวกเขาล้วนไร้ความหมาย






======================


[1] ทฤษฏีบทสุดท้ายของแฟร์มาต์
- ไม่มีจำนวนเต็มบวก x, y, z ใดๆ ที่ทำให้ x^n + y^n = z^n เมื่อ n เป็นจำนวนเต็มที่มากกว่า 2
- ปีแยร์ เดอ แฟร์มา นักคณิตศาสตร์ในคริสต์ศตวรรษที่ 17 ได้เขียนทฤษฎีบทนี้ลงในหน้ากระดาษหนังสือ Arithmetica ของไดโอแฟนตัส ฉบับแปลเป็นภาษาละตินโดย Claude-Gaspar Bachet เขาเขียนว่า "ฉันมีบทพิสูจน์ที่น่าอัศจรรย์สำหรับบทสรุปนี้ แต่พื้นที่กระดาษเหลือน้อยเกินไปที่จะอธิบายได้" (เขียนเป็นภาษาละตินว่า "Cuius rei demonstrationem mirabilem sane detexi. Hanc marginis exiguitas non caperet.")
- กลายเป็นปริศนามาตลอด 357 ปี เพราะเป็นข้อความคาดการณ์ที่อ่านแล้วเข้าใจได้ง่ายมาก แต่กลับยากจะทำการพิสูจน์
- แอนดรูว์ ไวลส์ (Andrew Wiles) นักคณิตศาสตร์ชาวอังกฤษจากมหาวิทยาลัยแคมบริดจ์ ได้พิสูจน์ทฤษฎีบทสุดท้ายของแฟร์มา โดยใช้เครื่องมือในการพิสูจน์คือ เรขาคณิตเชิงพีชคณิต (ในเรื่องเส้นโค้งเชิงวงรี และ รูปแบบมอดุลาร์) , ทฤษฎีกาโลอิส และ พีชคณิต เรื่อง ring of heck โดยได้รับความช่วยเหลือจาก ริชาร์ด เทย์เลอร์ (Richard Taylor) ซึ่งเป็นลูกศิษย์ของเขาเอง บทพิสูจน์ของเขาได้ตีพิมพ์ลงในวารสาร annals of mathematics 1995 Modular elliptic curves and Fermat's Last Theorem ไวลส์ใช้เวลา 7 ปีในการพิสูจน์ทฤษฎีบทสุดท้ายของแฟร์มา เขาทำการพิสูจน์โดยลำพัง และเก็บเรื่องนี้เป็นความลับมาโดยตลอด (ยกเว้น ตอนตรวจทานครั้งสุดท้าย ซึ่งเขาได้ขอความช่วยเหลือจากเพื่อนของเขาที่ชื่อ Nick Katz) ในวันที่ 21-23 มิถุนายน ค.ศ. 1993 เขาก็ได้แสดงบทพิสูจน์ของเขาที่มหาวิทยาลัยเคมบริดจ์ ผู้เข้าฟังการบรรยายครั้งนั้นต่างก็ประหลาดใจไปกับวิธีการต่างๆ ในบทพิสูจน์ของเขา ต่อมา เขาก็พบข้อผิดพลาดในบทพิสูจน์ แต่ไวลส์และเทย์เลอร์ยังไม่ละทิ้งความพยายาม เขาใช้เวลาอยู่หนึ่งปีในการแก้ไข และในเดือนกันยายน ค.ศ. 1994 เขาก็ได้เสนอบทพิสูจน์ใหม่อีกครั้งโดยใช้วิธีการที่แตกต่างไปจากเดิม

[2] ทฤษฎีบทแผนที่สี่สี
- แผนที่ทางภูมิศาสตร์สามารถระบายด้วยสี 4 สี ซึ่งไม่มีพื้นที่ที่อยู่ติดกันมีสีเดียวกันได้เสมอ ซึ่งเราเรียกพื้นที่ว่าติดกันก็ต่อเมื่อมันมีส่วนของขอบร่วมกัน ไม่ใช่แค่จุดร่วมกัน และพื้นที่แต่ละชิ้นจะต้องติดเป็นอันหนึ่งอันเดียวกัน

เป็นที่ประจักษ์ว่าสี 3 สีนั้นไม่เพียงพอ ซึ่งพิสูจน์ได้ไม่ยาก นอกจากนั้น เราสามารถพิสูจน์ได้ว่าสี 5 สีนั้นเพียงพอในการระบายแผนที่

ทฤษฎีบทสี่สี เป็นทฤษฎีบทแรกที่ถูกพิสูจน์ด้วยคอมพิวเตอร์ แต่การพิสูจน์นี้ไม่เป็นที่ยอมรับจากนักคณิตศาสตร์ส่วนใหญ่ เพราะว่ามันไม่สามารถตรวจสอบด้วยคนได้ และบางคนถึงกับกังวลในความถูกต้องของตัวแปลภาษา (คอมไพเลอร์) และฮาร์ดแวร์ที่ใช้ทำงานโปรแกรมสำหรับการพิสูจน์

การขาดความสง่างามทางคณิตศาสตร์ก็เป็นอีกสาเหตุหนึ่ง ดังคำกล่าวอันหนึ่งว่า "บทพิสูจน์ทางคณิตศาสตร์ที่ดีเป็นดั่งบทกวี — แต่นี่มันคือสมุดจดเบอร์โทรศัพท์ชัดๆ!"

[3] ข้อความคาดการณ์ของโกลด์บาค
- ทุกจำนวนคู่ที่มากกว่า 2 สามารถเขียนอยู่ในรูปผลบวกของจำนวนเฉพาะ 2 จำนวนได้ และจำนวนคี่ที่มากกว่า 7 เขียนในรูปการบวกกันของจำนวนเฉพาะที่เป็นจำนวนคี่สามจำนวนได้


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./17.md)