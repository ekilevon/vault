##บทที่ 580 : พรั่นพรึงทั่วประเทศ!
เก้าโมงเช้า
ที่บ้านของพ่อกับแม่
จางเย่เดินลงมาจากรถอย่างเหนื่อยอ่อน อ้าปากหาวหวอดไปสองรอบ ก่อนจะตบหน้าตัวเองปลุกสองสามครั้ง สะบัดศีรษะขณะเดินขึ้นบันไดไปชั้นบนพลางเอามือถือออกมาอ่านข่าวแวบหนึ่ง เขาไม่เห็นว่ามีอะไรน่าสนใจ จึงใช้มือเดียวพิมพ์หาชื่อของตนเอง มีหัวข้อข่าวที่ตรงกับความต้องการค้นหาปรากฏขึ้น เป็นหน้าเว็บไซต์ข่าวที่ปรากฏขึ้นเล็กๆ เมื่อสามชั่วโมงก่อน ซึ่งดึงความสนใจคนได้ไม่มาก และเนื้อหาข่าวเองก็ไม่ได้น่าสนใจอะไรนัก
--- ‘จางเย่ปรากฏตัวที่สถานีโทรทัศน์นครหลวง’
ด้านล่างมีอีกหลายภาพ ซึ่งล้วนถ่ายจากห้องโถงของสถานีโทรทัศน์นครหลวง
ตัวเนื้อข่าวไม่ได้มีรายละเอียดอะไรมาก เพียงลงรายละเอียดบุญคุณความแค้นของจางเย่กับสถานีโทรทัศน์นครหลวงเอาไว้ โดยระบุรายละเอียดออกมาเป็นอย่างๆ จากนั้นตอนจบค่อยเล่าว่าการปรากฏตัวของจางเย่ที่ห้องโถงของสถานีโทรทัศน์นั้นมีความแปลกประหลาด และคาดเดาเรื่องราวอย่างไม่น่าจะเชื่อถือได้
ถึงแม้ว่าข่าวชิ้นนี้จะไม่เป็นที่สนใจนัก แต่จางเย่เห็นแล้วก็อดยินดีสุดๆ ไม่ได้ เหตุผลนั้นเรียบง่าย เป็นเพราะนับวันเขายิ่งตระหนักได้ว่าชื่อเสียงของตัวเองนั้นต่างจากก่อนหน้านี้ไปแล้ว ไม่ได้ง่ายดายอย่างวันก่อนๆ อีก ตอนแรกที่เขาเพิ่งจะเปิดตัว จางเย่แม้นับว่าจะทำเรื่องใหญ่ชวนตระหนกไม่น้อย แต่คิดจะขึ้นหน้าหนึ่งยังทำไม่ได้เลย ภายหลัง เมื่อเขาทำเรื่องใหญ่ขึ้น สื่อถึงได้ลงข่าวเขาหลายครั้ง พอได้ขึ้นหน้าหนึ่ง นั่นก็เพียงเวลาที่ทำ ‘เรื่องใหญ่’ เท่านั้น หากสองวันมานี้เขาไม่ได้ทำเรื่องใหญ่อะไร ก็แค่โผล่หน้าแวบๆ ไปที่สถานีโทรทัศน์นครหลวงเท่านั้น ก็มีสื่อให้ความสนใจรายงานออกมาแล้ว อย่าสนใจว่ารายงานนี้มีคนสนใจมากเท่าไร มียอดวิวมากน้อยขนาดไหน แค่สัญญาณนี้ ก็นับว่าชื่อเสียงของจางเย่พุ่งทะยานขึ้นกว่าเดิม!
ก่อเรื่องใหญ่ถึงมีข่าว นับว่าเป็นดาราชั้นธรรมดา มีแต่ไม่มีเรื่องมีราวยังมีข่าว จึงถือเป็นศิลปินที่ประสบความสำเร็จ จางเย่นับว่ามาถึงขั้นนี้แล้ว!
กลับถึงบ้าน
วันนี้วันหยุด มีเพียงแม่ที่อยู่บ้าน
"ทำไมไม่กลับบ้านมาทั้งวันล่ะ?" แม่หันมองเขาตาเขม็ง
จางเย่ "เฮ้อ ก็เพิ่งช่วยเพื่อนเสร็จน่ะสิ ทำล่วงเวลาด้วย"
แม่บ่น "วันหลังไม่กลับบ้านก็โทรบอกบ้าง ฉันกับพ่อแกนั่งรอจนห้าทุ่มกว่าถึงได้นอนจะโทรไปหาแกก็กลัวแกจะยุ่งอยู่"
"รู้แล้วแม่ ผมผิดเองแหละครับ" จางเย่หัวเราะ "ยังไม่คุยนะ ขอไปงีบก่อน เที่ยงแล้วแม่ค่อยปลุกผมนะ"
แม่มองเหวี่ยงๆ ไม่วายถาม "เที่ยงอยากกินอะไร?"
จางเย่รีบประจบ "แม่ทำอะไรผมก็ชอบกินหมดแหละ อะไรก็ได้"
"ไปนอนไป วันหลังก็อย่านอนดึก" แม่บ่น
พอเข้าห้อง จางเย่ถึงเตียงก็ทิ้งตัวลงนอนหลับสนิททันที เขาถอดแค่รองเท้ากางเกง เสื้อคลุมยังไม่ถอดเลยด้วยซ้ำไป เห็นได้ชัดว่าเหนื่อยมากแค่ไหน


……


ตอนเที่ยง
แสงอันอบอุ่นส่องลอดบานหน้าต่างเข้ามาในห้อง
จางเย่ที่หลับอุตุนอนเคี้ยวปากแจ๊บๆ งึมงำๆ นอนพลิกตะแคงอย่างสุขสบาย กระทั่งประตูห้องมีคนตบปึงปัง เสียงของแม่จึงลอดเข้ามา
"ลูก!"
"...อือ"
"กินข้าว"
"...อือ"
"รีบลุกเร็ว"
"อือ มาแล้ว"
เห็นได้ชัดว่าจางเย่ยังนอนไม่พอ แต่ก็พยายามคืบคลานขึ้นมากินข้าว สิ่งแรกที่ทำคือเปิดช่อง BTV - 1 ผลงานที่เขาทำมายี่สิบสี่ชั่วโมงไม่หลับไม่นอนผลิดอกออกผลทั้งที เขาย่อมต้อง ‘ตรวจงาน’ สักรอบ และจะต้องรอชมการ ‘ฉายรอบแรก’ ด้วย
แม่มองมาก็รู้ "รอข่าวอะไร?"
จางเย่หัวเราะ "โฆษณา โฆษณาเพื่อสังคมน่ะ แม่รอดูนะ"
แม่ถาม "แกทำ?"
"ครับ เป็นโฆษณาที่ผมทำออกมาแล้วพอใจที่สุดชิ้นหนึ่งเลยล่ะ ฮ่าๆ" สิ้นเสียงหัวเราะ จางเย่ก็กินข้าวพลางพูดว่า "แต่ว่านะ กับคนอื่นสงสัยจะไม่อยากดูเท่าไร"
แม่แทบพูดไม่ออก "งั้นแกจะดีใจทำอะไร?"
จางเย่ขำพรืด "ก็นั่นไง ผมก็อยากให้พวกเขาไม่อยากดูนั่นแหละ นี่โฆษณารณรงค์งดสูบบุหรี่นะ ถ้าคนเห็นแล้วไม่กลัวจนตัวสั่น มันจะไปมีความหมายอะไรล่ะ? แม่รอดูเถอะ ผมไม่กล้าบอกว่าจะทำให้คนกลัวได้ทุกคน แต่อย่างน้อยๆ ต้องมีสักครึ่งแหละที่ต้องกลัวเกรง เท่านี้ผมก็ถือว่าสร้างรอยประทับในใจพวกเขา อย่างน้อยก็ต้องกลัวบุหรี่กันบ้างล่ะ!"
ฟังลูกบอกอย่างนั้น แม่ก็มีความคาดหวังอยู่บ้าง ว่าแล้วก็หยิบโทรศัพท์มือถือขึ้นมาโทรหาบรรดาญาติๆ "ฮัลโหล น้าสามของเย่น้อย...อยู่บ้านไหม? เหอๆ เย่น้อยออกงานใหม่ โฆษณาทาง BTV-1 เลยบอกเธอสักคำ...ใช่ ใกล้แล้ว... ดี"
ทุกครั้งที่จางเย่มีงานชิ้นใหม่ ขอแค่ไม่ใช่เรื่องด่าคนต่อยตีคน แม่เป็นต้องโทรหาเพื่อนฝูงญาติพี่น้องตลอด


……


ในโลกออนไลน์
วันนี้เป็นวันงดสูบบุหรี่โลก ข่าวเรื่องนี้นับว่าเลี่ยงไม่ได้ ทั้งข่าว ทั้งสื่อจำนวนมาก ล้วนเผยแพร่ภัยจากการสูบบุหรี่
ทว่าชาวเน็ตกลับไม่ให้ความสนใจเท่าที่ควร
"เฮ้อ วุ่นวายเป็นบ้า"
"เหมือนเดิมทุกปี มีประโยชน์อะไรบ้างเนี่ย?"
"นั่นสิ แต่ละปีก็มุกเดิมๆ ใครไม่รู้บ้างว่าสูบบุหรี่น่ะไม่ดี? เลิกได้ป่านนี้เลิกกันไปนานแล้ว คนมันอยากบุหรี่น่ะพูดอะไรสาธยายแค่ไหนก็ไม่มีใครฟังหรอก ฉันเองก็เห็นอย่างนี้ตลอด โฆษณาเพื่อสังคมเอยทั้งหลายแหล่นั่น แบบไหนก็ไม่เห็นจะได้ผลอะไรสักนิด เฮอะ ดูโฆษณาชิ้นเดียวจะให้เลิกบุหรี่? หวังสูงเกินไปเปล่า ถ้าฉันอยากสูบบุหรี่ขึ้นมา ต่อให้ฉายโฆษณายี่สิบสี่ชั่วโมง ฉันก็ต้องสูบอยู่ดี"
"ปัญหาหลักยังคงอยู่ที่คุณภาพของโฆษณารณรงค์งดสูบบุหรี่ยิ่งย่ำแย่ลงเรื่อยๆ หลายวันมานี้ทั้งโลกตีประเด็นเรื่องงดสูบบุหรี่ ในประเทศก็ดี ต่างประเทศก็ดี ฉันดูมาเกือบหมด ไม่เห็นจะมีอะไรแปลกใหม่ เอาแต่ใช้ข้อมูลชุดเดิมๆ ไม่ก็เอาให้เลือดสาดเข้าหน่อย อย่างโฆษณาต่างประเทศหลายชิ้น หลายปีก่อนยังเห็นแล้วพอกลัวบ้าง แต่ว่าทุกปีจะเป็นแบบนี้ไม่ได้สิ ทั้งโลกใช้วิธีเดิมๆ ออกมาทำโฆษณาอีก เห็นกันมานานจนชินชา ไม่มีใครเขากลัวอะไรกันแล้ว"
"พูดไปก็ใช่ ตอนนี้น่ะโฆษณารณรงค์งดสูบบุหรี่เข้าทางตันแล้ว ไอเดียที่พอมีให้ใช้ก็หมดไปหลายปี เพราะงั้นได้แต่เล่นมุกเดิมซ้ำๆ ไร้ประโยชน์เข้าไปทุกทีๆ"
"ยกเว้นว่าจะแปลกใหม่หน่อยนะ"
"ท่าจะแปลกไม่ได้น่ะสิ"
"ใครจะทำอะไรแปลกใหม่ได้อีกล่ะ ก็เหมือนๆ กันทั้งนั้น"
"เรื่องความแปลกใหม่ของโฆษณา ยังไงก็ต้องดูต่างประเทศเขา ระดับมาตรฐานของโฆษณาเพื่อสังคมในต่างประเทศน่ะ ถือว่ายอดเยี่ยมยิ่งกว่าในประเทศเราเยอะ อีกอย่างตอนนี้ แม้แต่ต่างประเทศก็ยังเล่นมุกพันหมื่นแบบเดิมซ้ำๆ เลย นายยังคิดว่าคนโฆษณาในประเทศเราจะยังมีไอเดียอะไรใหม่ๆ ได้เรอะ? ไม่ใช่ฉันเข้าข้างคนนอกนะ แต่ความจริงก็เป็นแบบนี้จริงๆ ระดับมันคนละชั้น โดยเฉพาะคนในประเทศเราเนี่ย"
"หลายวันมานี้โฆษณารณรงค์เลิกสูบบุหรี่เยอะเกินไปแล้วนะ มีกันทุกสถานี ฉันเห็นจนชินชา ตอนนี้กลายเป็นว่าฉันเห็นโฆษณางดสูบบุหรี่เมื่อไร ก็ไม่เห็นจะรู้สึกอะไรสักนิดเดียว"
"ฉันก็ด้วย"
"ฮ่าๆ ก็เหมือนๆ เดิมนี่หว่า"


……


เที่ยงกว่า
หลังรายการข่าวล่าสุด เมื่อปรากฏชื่อทีมงานแล้ว หลังจากนั้นก็เป็นโฆษณายาสระผม ต่อด้วยโฆษณาน้ำแร่ อันดับสาม คือโฆษณางดสูบบุหรี่ของจางเย่!
แม้ว่าจะมีคนนั่งเฝ้าหน้าจอโทรทัศน์ไม่น้อย แต่ส่วนใหญ่ก็เพื่อรับข่าวสาร ไม่มีใครสนใจโฆษณาอะไรนั่นนักหรอก ทั้งไม่ได้น่าดูอะไรขนาดนั้นด้วย
มีคนกินข้าว
มีคนทำกับข้าว
มีคนกำลังจะเปลี่ยนช่อง
มีบางคน อาจจะเพราะเพิ่งดูข่าวจากสถานีท้องถิ่นจบ เห็นโฆษณาก็เปลี่ยนช่องมาพอดี
สัญญาณคลื่นผ่านดาวเทียมนั้นมีขอบเขตครอบคลุมทั่วทั้งประเทศ ถึงแม้บางพื้นที่อาจจะส่งไปไม่ถึงก็ตาม เรียกได้ว่ายังไม่ถึงร้อยเปอร์เซ็นเต็ม แค่เกือบๆ เท่านั้น อย่างไรก็ตาม เมื่อเทียบกับช่องBTV-วรรณศิลป์ของนครหลวงที่รณรงค์เรื่องประหยัดไฟแล้ว การโฆษณาผ่านช่องสัญญาณดาวเทียม นับว่ามียอดการรับชมมากกว่า อย่างเช่นโฆษณา ‘เบรนโกลด์’ ที่รู้จักกันทั้งประเทศนั่นแหละ!
ทันใดนั้น บนหน้าจอของสถานีโทรทัศน์นครหลวงได้ฉายโฆษณารณรงค์งดสูบบุหรี่ของปีนี้!
บุหรี่!
บุหรี่ที่อัดแน่น!
พร้อมๆ กับเสียงดนตรี เสียงลมหายใจสูดเข้าออกนั้นได้ยินอย่างชัดเจน บนหน้าจอทีวี บุหรี่อันน่าตื่นตระหนกนั้นประกอบกันเป็นรูปปอดคู่หนึ่ง เผาไหม้ด้วยความเร็วที่เห็นได้ชัดด้วยตาเปล่า พร้อมกับเสียงลมหายใจนั้น ตัวปอดได้เปลี่ยนแปลงไปอย่างน่าตื่นตระหนก!
หายใจเข้า!
หายใจออก!
หายใจเข้าอีกครั้งหนึ่ง!
หน้าตาของปอดบนทีวีนั้นดูไม่ได้สุดๆ!
จนถึงตอนท้ายสุด บนหน้าจอโฆษณามีประโยคขึ้นมาประโยคหนึ่ง เป็นประโยคสโลแกนประโยคเดียว ‘เลิกบุหรี่ มอบโอกาสใหม่ให้ชีวิต!’
จบ
ที่มุมขวาล่าง
--- จางเย่สร้างสรรค์
โฆษณาจบลง ต่อจากนั้นเป็นโฆษณานมวัวเข้ามารับช่วงต่อ!


……


ที่บ้านหลังหนึ่งในเขตเมืองหลวง
คนเป็นลูกกำลังก้มหน้าก้มตาคุยอยู่ในเวยป๋อเรื่องความไร้สาระของโฆษณารณรงค์งดสูบบุหรี่ในระยะนี้ เขาเงยหน้าขึ้นตะโกนอย่างไม่ทันหายขำว่า "แม่ ผมหิวแล้วอ่ะ!"
คนแม่ยิ้มขำ "จะกินอะไรดี?"
คนลูก "อะไรก็ได้ หิวจนจะกินวัวได้ทั้งตัวแล้ว!"
คนพ่อสูบบุหรี่แล้วว่า "ฉันก็หิวแล้วเหมือนกัน คืนนี้ทำโอที เที่ยงนี้คงต้องกินเยอะหน่อย เนื้อแห้งที่ตาจางเอามาฝากจากบ้านยังมีไหม? กินไอ้นั่นเถอะ"
ขณะเดียวกัน หน้าจอโทรทัศน์ด้านข้างนั้นกำลังฉายโฆษณาของ BTV-1 พอดี
คนลูกมองไปเห็นก่อน จากนั้นพลันตะลึงจนตัวสั่น
ต่อด้วยคนพ่อมองเห็นโฆษณากำลังฉายพอดี พอรับชมโฆษณาต่อไป สีหน้าเขามีแต่ยิ่งดูยากขึ้นเรื่อยๆ บุหรี่ที่ถืออยู่ในมือสั่นสะท้าน กระทั่งขวัญหนีจนโยนบุหรี่ทิ้งแล้วใช้เท้ากระทืบดับ อดสบถลั่นออกมาไม่ได้ "เช็*แม่ปู่เอ็งดิวะ! ใครทำโฆษณาชิ้นนี้เนี่ย!"
คนลูกเองก็เป็นนักสูบเช่นกัน เขาสูดลมหายใจที่สั่นสะท้านลึก รู้สึกเหมือนตัวเองจวนจะหายใจไม่ออก แล้วค่อยๆ เริ่มหายใจไม่เป็นจังหวะ "แม่.. ผม.. ผมไม่หิวแล้วล่ะ!"
คนแม่ "หา?"
คนพ่อว่า "ฉันก็...ไม่อยากกินแล้ว"


……


ตงเป่ย
ร้านตัดผมแห่งหนึ่ง
"เชี่* โฆษณาอีกแล้ว!"
"วันนี้วันรณรงค์งดสูบบุหรี่ หนีไม่พ้นหรอกน่า"
"ฉันเบื่อมากเลยนะ ไม่มีอะไรแปลกใหม่สักนิด"
วันนี้ไม่มีลูกค้า เหล่าช่างตัดผมนั่งสูบบุหรี่คุยเล่นกันไปเรื่อย หัวเราะเฮฮาร่าเริง สุดท้าย เมื่อโฆษณาฉายผ่านไปทีละวินาที เสียงหัวเราะของพวกเขากลับยิ่งเบาลง สุดท้ายไม่มีใครพูดอะไรนอกจากเงยหน้าขึ้นมองจอแอลซีดีที่เพิ่งติดตั้งบนผนังเมื่อไม่กี่วันก่อนหน้า ไม่มีใครขยับไปไหนสักคน
คนผอมกระทืบเท้าดับบุหรี่ทิ้งก่อนใครเพื่อน "ฉัน ฉันจะออกไปสูดอากาศข้างนอก!"
"รอฉันด้วย!" คนหนุ่มร่างอ้วนอีกคนหนึ่งนั้นเอามือกุมอกด้วยความหวาดกลัว พอออกนอกประตู ก็โยนก้นบุหรี่ลงบนถนนทันที ไม่กล้าสูบแม้อีกฟอด ดูจากสีหน้าท่าทาง เห็นได้ชัดว่าเขากำลังหวาดหวั่นพรั่นพรึงจนยากจะเชื่อสายตา "ใครแม่*ทำโฆษณาชิ้นนี้วะ! โฆษณาบ้าอะไร! ขอถล่มบรรพบุรุษมันสิบแปดรุ่น! ฉันแม่*เกือบหายใจไม่ออก!"
คนผอมหน้าซีดเผือด "ฉันอยากเลิกบุหรี่!"
คนอ้วนรีบล้วงซองบุหรี่ในกระเป๋ากางเกงออกมา อย่างน้อยในเวลาสองชั่วโมงนี้ เขาคงไม่รู้สึกอยากบุหรี่เลยสักนิด สักฟอดก็ไม่อยาก!
……
พร้อมกันนั้น
ภาพเช่นนี้เกิดขี้นพร้อมกันทั่วประเทศ!
*-*-*-*-*-*-*-*-*-*-*-*-*-*-*-*-*
ประกาศ
เนื่องจากปัญหาสุขภาพของนักแปล จึงจะงดอัพตอนใหม่ค่ะ
และจะกลับมาอัพใหม่อีกครั้งเร็วๆ นี้ อย่างไรก็ต้องขออภัยด้วยค่ะ




[Go To Next Chapter]( ./81.md)