##บทที่ 545 : เริ่มการโหวต!
ในเวยป๋อ


เหล่าผู้ติดตามของจางเย่ล้วนคึกคักสนุกสนานกันขึ้นมา


"ว้าว อาจารย์จางออกหน้าแล้ว!"


"จางเย่จะเข้าร่วมโหวตดารายอดนิยมด้วยเหรอ?"


"เหอๆ คราวนี้สนุกแล้วสิ ศึกแรกหลังกลับมาของอาจารย์จางเย่!"


"เสแสร้งว่ะ! หมอนี่โคตรเสแสร้ง! กล้าใช้ภาษาอังกฤษเชียวเรอะ? แต่...ฉันก็ชอบว่ะ! คิกๆๆ!"


"เดินทางของตัวเอง ปล่อยคนอื่นวิจารณ์ไป? พูดได้ดีมีแง่คิด! คำพูดที่คลาสสิกขนาดนี้มีแต่ปากของจางเย่นี่แหละที่พูดออมกมาได้ง่ายยิ่งกว่ากะหล่ำปลีที่ขายตามตลาด อยากพูดก็พูด อยากได้แค่ไหนก็ได้ พูดกันตรงๆ เลยนะ นี่คือความสามารถของจางเย่แค่คนเดียว!"


"อาจารย์จางสู้ๆ!"


"พวกเราเข้าข้างคุณ โหวตให้เลย!"


"นั่นสิ เหล่าแฟนคลับทั้งหลาย ออกมาโหวตกันเถอะ!"


"ประโยคนี้แทงใจฉิบเป๋ง มาในเชิงเดียวกับ ‘หนทางไร้ผู้จร’ นั่นเลยอ่ะ"


"ใกล้เปิดโหวตแล้ว อย่าให้น้อยหน้าใครเขาล่ะ เราต้องโหวตชิงตำแหน่งมาให้อาจารย์จางให้ได้! เพื่อต้อนรับการกลับสู่ยุทธภพ ดันเขาให้ขึ้นกันเถอะ!"


"ผมมาแล้ว!"


"ฉันก็มาแล้ว!"


"ไม่ต้องพูดมาก เข้าข้างจางเย่!"


"อาจารย์จางกลับมาสักที ให้พวกเรารอกันซะนานเชียวนะ!"


จางเย่มีแฟนคลับจำนวนมากในเวยป๋อ เทียบกับดาราในระดับ C คนอื่นๆ ความเหนียวแน่นจงรักภักดีของแฟนๆ เขานั้นมากจนเทียบกับชั้น B ชั้น A ได้ พูดอีกอย่างคือ เหล่าแฟนคลับเดนตายเหล่านั้นชอบจางเย่มากเสียจนเมื่อเขาอัพเดทเวยป๋อเช่นนั้น ทุกคนก็เข้าใจและตรงเข้ามาประคับประคองจางเย่ทันที!


อย่างไรก็ตาม มีชาวเน็ตหลายคนที่ไม่เห็นด้วย


"ตำแหน่งดารายอดนิยมปีนี้ไม่น่าจะพ้นพวกดาราเกาหลีญี่ปุ่นล่ะมั้ง? อย่างน้อยๆ ตำแหน่งหน้าๆ มีพวกนี้ยึด จางเย่ไม่น่าจะมีโอกาส"


"ถึงจางเย่จะได้รับความนิยมค่อนข้างมาก แต่เทียบกับพวกระดับท็อปแล้วยังห่างกันอีกพอสมควร ถ้าเกิดจางเย่จะสู้จริงๆ ที่พอจะดึงเขาได้คือที่เขาแก้ข้อความคาดการณ์ระดับโลกได้ ฉันว่าเขาขึ้นร้อยอันดับแรกได้สบายๆ แต่กับห้าสิบอันดับแรกนี่? ออกจะยากไปหน่อยนะ"


"ก็ไม่แน่หรอก จางเย่น่ะประหลาด ไม่เหมือนดาราคนอื่นทั่วๆ ไป ถ้าหมอนี่เข้าห้าสิบอันดับแรก ฉันก็ไม่แปลกใจหรอกนะ"


"มาขอคะแนนตอนนี้ก็สายไปแล้ว"


"นั่นสิ พวกดาราคนอื่นน่ะออกมาขอคะแนนตั้งนานแล้ว"


"ฉันก็ไม่คิดว่าจางเย่จะรอดนะ แค่เขาเบียดเข้าร้อยอันดับแรกได้ก็ไม่เลวแล้ว สไตล์ของหมอนี่น่ะ ยังไงคำว่า ‘ยอดนิยม’ ก็ไม่เข้ากับเขาเลยสักนิด!"


ถ้าชายหนุ่มติดหนึ่งในห้าสิบอันดับแรก นับว่าเป็นผลลัพธ์ที่ดีมากเกินพอ เดิมทีก็มีศิลปินที่เข้าข่ายในรายชื่อนับหมื่น รวมถึงนักเขียน นางแบบ ดาราต่างประเทศ กล่าวได้ว่าห้าสิบอันดับแรกคือแถวหน้าของวงการนั่นเอง เทียบกับปีก่อน ห้าสิบอันดับแรกล้วนเป็นดาราในระดับ A และ B ซึ่งแม้แต่ B ก็ยังลำบากเมื่อรวมถึงดาราสัญชาติญี่ปุ่น เกาหลี ยุโรป อเมริกา ดังนั้น ห้าสิบอันดับแรกจึงนับว่าสูงมาก


ใกล้เที่ยงเต็มที


ผู้ใช้เวยป๋อจำนวนมากล็อกอินเข้ามารอโหวตให้ดาราที่ตนเองชื่นชอบ ผู้ใช้งานทุกคนสามารถโหวตได้ทั้งดารายอดนิยมและดาราสุดชิงชัง


การโหวตโพลครั้งนี้ทำให้มีคนเข้าเวยป๋อจำนวนมาก จางเย่ไม่ใช่ดาราที่ดังที่สุด เขาเป็นแค่คนหนึ่งในจำนวนนั้น ทว่าเมื่อเทียบกับคนอื่นๆ เวยป๋อของเขากลับยังดึงดูดความสนใจคนที่ไม่ชอบขี้หน้าเขาได้ทั้งหมด!




……




ที่บ้านของตายาย


เหล่าเด็กๆ วุ่นวายกับการส่งข้อความ


น้องสาวคนโตของเขาโพสต์ข้อความลงในกรุ๊ปห้องเรียน พร้อมแนบลิงก์ก่อนพิมพ์ข้อความชักชวน “มีใครอยู่บ้างคะ รบกวนโหวตให้จางเย่ในเวยป๋อกันหน่อยได้ไหม ขอบคุณนะคะ”


"เฮ้ เจ๊ตาน!"


"สหายตานตาน ฉันมาแล้ว!"


"สหายเฉายอมออกปากทั้งที ต้องทำได้แน่!"


"ได้ รีบโหวตให้เลย!"


"เอ่อ ของฉันมีคนจะโหวตให้แล้วอ่ะ ฉันโหวตให้เหยียนเกอเกอ ขอโทษนะตานตาน ครั้งหน้านะ"


น้องสาวคนโตของเขานั้นหน้าตาใช้ได้ นิสัยเรียบร้อย นิ่งเงียบ และเป็นที่นิยมในมหาวิทยาลัย ถึงไม่มีใครรู้ว่าพี่ชายของเธอคือจางเย่ แต่เพื่อนๆ ก็ให้เกียรติเป็นอย่างดี บางคนที่มีคนในใจแล้วอาจไม่โหวตให้ ส่วนคนที่ไม่มีล้วนแต่โหวตตามเฉาตาน หลายคนโทรแจ้ง หลายคนถ่ายภาพ เพื่อรายงานว่าทำการโหวตให้แล้วนะ


น้องรองเห็นดังนั้น ก็ส่งข้อความไปหาเพื่อนพี่น้องร่วมชั้นเรียนในกลุ่มครั้งหนึ่ง "รุ่นพี่รุ่นน้องทั้งหลาย! คะแนนโหวตในเวยป๋อ ขอให้จางเย่นะ!"


เหล่าเพื่อนนักเรียนของเธอออกมาคุยกันวุ่นวาย


"จางเย่เป็นใครเหรอ?"


"ไม่รู้สิ"


"ทำไมไม่รู้จักล่ะ ก็ท่านเทพที่หลายวันก่อนออกมาแก้ปริศนาข้อความคาดการณ์ระดับโลกนั่นไง ตานตาน ทำไมเธอโหวตให้จางเย่ล่ะ? ไอดอลของเธอเหรอ?"


"คนหล่อๆ ตั้งเยอะเธอไม่ชอบ ชอบจางเย่เนี่ยนะ?"


"เอ่อ ถงถง รสนิยมของเธอนี่.. มีเอกลักษณ์ดีเนอะ"


น้องรองโวยวาย "อย่าเพ้อเจ้อ รีบๆ โหวตเลย!"


เพื่อนหญิงคนหนึ่งกล่าว "ไม่เอา ฉันจะโหวตให้สตีเว่น ไอดอลรูปหล่อของฉัน!"


เพื่อนสาวอีกคนบอก "ฉันก็ไม่เอา ฉันจะโหวตให้เอนโด ลุงญี่ปุ่นสุดหล่อ! ฉันโหวตให้เขาทุกปีแหละ!"


สุดท้าย ไม่มีใครไว้หน้าน้องรองเลยสักนิด


น้องรองเฉาถงโมโหจนกระทืบเท้า เทียบกับพี่สาวน้องสาวแล้วเธออยากตายจริงๆ!


น้องสามเฉาเหมิงเหมิงโทรศัพท์สายแล้วสายเล่า "เฮ้ย ตงจื่อ ไม่ต้องถามเลยนะ โหวตให้พี่ฉันเลย ... พี่ฉันคือใครรึ! จางเย่ไงเล่า!"


ในห้องมีเสียงวุ่นวายสับสนเจื้อยแจ้ว


จางเย่เหงื่อตก แม่*เสื่อมเสียหน้าฉิ* เขาได้แต่กล่อม "ฉันว่าพวกเธอไม่ต้องขอผลโหวตหรอก ขอไปไม่กี่โหวตก็ไม่ได้มีผลอะไรหรอกนะ พี่เธอเป็นถึงอันดับต้นๆ ในทำเนียบระดับ C แค่ส่งเสียงหน่อยก็มีคนโหวตให้แล้ว เธอไปขอคะแนนกันแบบนี้ เหมือนพี่ไม่ป๊อปยังไงยังงั้น!"


ทั้งสามคนไม่ฟัง ไม่มีใครสนใจคำพูดจางเย่สักนิด ยังคงตั้งหน้าตั้งตาโทรหาเพื่อนๆ ต่อไป


เห็นเหล่าน้องสาวของเขาลงแรงแข็งขัน จางเย่ก็ประทับใจมาก ในใจรู้สึกภาคภูมิใจ เห็นว่าตัวเขาเองถ้าไม่พยายาม คงต้องทำให้น้องๆ ต้องผิดหวังแล้วสิ


โหวต?


อ๊ะ ยังมีอีกนี่นา!


ท่อนของ ‘บันเทิงเทวา’ เมื่อครู่ แม้จะมีความงาม แต่กลับขาดความห้าวหาญดุดัน ยังไม่ค่อยโดนสักเท่าไรแฮะ


สุดท้าย เขาก็เผลอเหลือบไปเห็นคอมเมนต์ที่ตั้งคำถามต่อตนเอง


"หมอนี่ก็จะเล่นด้วย?"


"อย่าทำอะไรเกินตัวน่า!"


"พวกเขาเป็นดาราระดับ A ระดับ B นายยังจะไปสู้อะไรกับเขาได้ หา?"


"จางเย่ได้ปลดแบนแล้วจริงสิ? ชื่อโหวตมีชื่อเขาด้วย? SARFT เล่นบ้าอะไรน่ะ คนแบบนี้มันควรจะถูกแบนไปทั้งชีวิตดิ ปล่อยมันออกมา มันด่าคนไปทั่วแน่ วงการบันเทิงวุ่นวายอีกแหง! ครั้งก่อนที่ไล่ด่าดาราที่เคยมีปัญหากับเขาว่า XX ห่วยแตกนั่นน่ะมีคนเกลียดเขาเข้ากระดูกดำแค่ไหนกัน มีคนโมโหจนต้องการกระทืบมันให้บี้แบนมากแค่ไหนกัน!"


ความสงสัยไม่น้อย ..ดันมาจากแฟนคลับเดนตายของเขาซะงั้น


จางเย่เห็นดังนั้นก็ลงมือ นิสัยอันน่าชังของเขากำเริบแล้วสิ รีบโพสต์เวยป๋อ "ขอทุกคนร่วมโหวตให้ผมสักคะแนนนะครับ" จากนั้นก็โพสต์ข้อความล้อเลียนจากก่อนหน้า "...ลองใส่รองเท้าคนอื่น คนอื่นจะได้ไม่มีรองเท้าใส่ ลองเดินหนทางของคนอื่น คนอื่นจะได้ไม่มีทางให้เดิน!"


คนที่ได้เห็นเวยป๋อนี้ล้วนหลุดขำพรืด!


"พรืด!"


"โขมยรองเท้าชาวบ้านทำไมฟะ!"


"อาจารย์จางทำอะไรเนี่ยยยยย!"


"ฮ่าๆๆๆ คนอื่นจะได้ไม่มีทางให้เดินงั้นเรอะ!"


"นั่นสิ พวกเราเหล่าแฟนเดนตายของจางเย่ต้องเกาะกระแสนี้ไว้! พบเทพสังหารเทพ พบพุทธะสังหารพุทธะ! ฉันจะปล่อยให้ฟ้าผืนนี้บดบังสายตาฉันไม่ได้! ยังมีดินผืนนี้ ไม่อาจบดบังใจฉันได้! ไอ้พวกดาราที่อยู่กันเต็มฟ้า ล้วนต้องไสหัวไปให้หมด!"


"จัดการมัน!"


"โหวตให้จางเย่เถอะ!"


"ศึกแรกหลังอาจารย์จางหวนกลับมา พวกเรารบกับพวกนั้นเถอะ! ต้องให้อาจารย์จางได้ตำแหน่งดีๆ ให้ได้"


"กำลังจะออกศึกแล้วเว้ย!"


"เหอๆๆ ให้ลมฝนรุนแรงไปบ้างจะเป็นไร!"


เหล่าแฟนเดนตายของจางเย่ล้วนอยากออกศึกกับเขาเต็มแก่ พวกเขาผ่านลมฝน เข่นฆ่าร่วมกันมา ไม่มีอะไรให้ต้องกลัว กลัวแต่จะไม่มีเรื่องให้สนุกเท่านั้น! เห็นการศึกทีไร ล้วนแต่ประกายตาวิบวับกันทุกที นี่คือนิสัยของแฟนคลับจางเย่ ต่อให้เป็นในประเทศหรือต่างประเทศ จะไปหาแฟนคลับเช่นนี้ได้จากที่ไหนล่ะจริงไหม!


ดาราคนอื่นๆ เห็นโพสต์ของจางเย่แล้วล้วนแต่พูดกันไม่ออก โดยเฉพาะพวกที่เคยมีเรื่องกับจางเย่มานับครั้งไม่ถ้วน ทั้งพวกแฟนคลับของอีอันอ๊ก อีพัคอู ถังต้าจาง ล้วนแต่คิดได้อย่างเดียวคือ ในเมื่อได้ปลดแบนแล้ว นายก็ยังพยายามจะหาทางกลับมาอีกเรอะ อย่างนั้นก็ช่วยทำเงียบๆ สิวะ! ทำไมต้องมาปูพรมใส่คนอื่นๆ โวยวายจะเดินทางของคนอื่นเขาด้วย! จะใส่รองเท้าของชาวบ้านนี่คือยังไง? นายแม่*ไม่มีรองเท้าจะใส่เรอะไง?


ระวังจะเจอรองเท้าเหม็นเข้าก็แล้วกัน!


มีคนออกมาสวนกลับทันควัน


"บัดซบ!"


"ฆ่าจางเย่ซะ!"


"ใช่ ทุกคนร่วมมือกันกำจัดเขาซะ!"


"ไอ้หมอนี่โคตรน่าโมโห! แฟนคลับมันก็โคตรน่ารังเกียจ!"


"เหอๆ ทุกคนไม่ใช่เพิ่งรู้จักจางเย่แค่วันสองวันเสียหน่อย หมอนี่นิสัยเป็นยังไง พวกคุณยังไม่รู้อีกหรือ? หมอนี่น่ะมีเสน่ห์อยู่อย่างหนึ่ง ทุกคำที่พูด ล้วนแต่ทำให้คนเกลียดชัง! ดูสิ เพิ่งจะกลับเข้าวงการ หมอนี่ก็เริ่มเอาอีกแล้ว! สันดานเขาน่ะแก้ยาก!"


ก่นด่าชื่นชมไม่ร่วมทาง!


ความขัดแย้งเกิดขึ้นอีกครั้ง!


เรื่องราวดูจะขยายวงกว้าง ทว่า มีแต่จางเย่เท่านั้นที่ทราบ ที่เขาว่าไปไม่ได้มีความคิดอะไรเกินเลยจริงๆ เขาแค่ขอคะแนนโหวตเลยปั่นกระแสสักหน่อย แซะคนที่หาเรื่องเขาสักนิด ทำไมคนพวกนี้ถึงได้มีปฏิกิริยาโอเวอร์นักนะ? คิดว่าจะเปิดศึกดารากันอีกเนี่ยนะ? ลูกพี่ไม่ได้คิดแบบนั้นนะว้อย!


พวกนายน่ะ ไม่รู้เรื่องศิลปะกันสักนิด!


จางเย่ส่ายหน้าน้อยๆ ลองใส่รองเท้าคนอื่น คนอื่นจะได้ไม่มีรองเท้าใส่ ลองเดินหนทางของคนอื่น คนอื่นจะได้ไม่มีทางให้เดิน ข้อความนี้หมายความว่าอย่างไรพวกเขาฟังกันไม่ออกหรือ? จะว่าไปประโยคนี้ก็ค่อนข้างลึกซึ้งอยู่บ้าง เพราะมีคุณค่าในเชิงของวรรณศิลป์ จึงไม่ได้เรียบง่ายอะไรปานนั้น หากมองเพียงผิวเผิน แม้จะดูเหมือนไม่มีอะไร แต่ความจริงหากอ่านแล้วคิดใคร่ครวญให้ดีๆ คนที่พอมีทักษะเชิงวรรณกรรมอยู่บ้างจะพบว่า....เฮ้ย! แม่*ไม่มีอะไรจริงๆ นั่นแหละ!








*-*-*-*-*-*-*-*-*-*-*-*-*-*-*-*-*




[Go To Next Chapter]( ./46.md)