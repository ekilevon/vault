##บทที่ 564 : ผมก็บอกแล้วไง! อย่าให้ผมขึ้นเวที!
เสียงด่าจากชั้นล่างดังระงม!
ผู้คนที่ชั้นล่างนั้นโกรธจนแทบลุกเป็นไฟ!
ป๋ายอี้ตบที่เท้าแขนของเก้าอี้ตวาดลั่น "ไร้เหตุผล!"
เหยียนเจี้ยนเทาระเบิดอารมณ์ "ไอ้จางเย่นั่น! ฉันบอกตั้งแต่แรกแล้วว่าอย่ารับมันเข้ามาในเป่ยต้า! อาจารย์คนหนึ่ง ยังจะเป็นแกนนำด่าคนได้อย่างไร? นำนักศึกษาตั้งขนาดนี้ออกมาก่อเรื่อง? คิดกบฏชัดๆ!"
มัตสึโมโตะ “%##@￥￥#！”
เจ้าหน้าที่ระดับสูงในคณะผู้มาเยือนจากประเทศญี่ปุ่น “（）……%￥￥##@！”
ล่ามญี่ปุ่นตะโกน "พวกเราจะยื่นเรื่องประท้วง! สิ่งที่พวกคุณทำทั้งหมด คือการทำลายความสัมพันธ์ระหว่างสองประเทศ มีผลกระทบต่อความร่วมมือในหลายด้านของประเทศอย่างรุนแรง!"
ผู้บริหารคนหนึ่งของเป่ยต้ารีบออกมาเกลี้ยกล่อม "นี่เป็นการกระทำของอาจารย์คนเดียวของมหาวิทยาลัยเท่านั้น เขาไม่ได้เป็นตัวแทนของมหาวิทยาลัยปักกิ่ง! ยิ่งไม่ใช่ตัวแทนของประเทศ!"
การกระทำของคนคนเดียว?
คำนี้พูดออกมาแล้วฟังออกจะหลักลอยอยู่บ้าง
น้องสาวคุณน่ะสิ! คนชั้นล่างด่ากันเป็นพัน บอกว่าเป็นการกระทำของคนคนเดียว..จำนวนมันดูจะมากเกินนะ แต่ว่าไม่ทำอย่างนี้จะให้ทำอย่างไร? จะให้บอกอย่างไรเล่า!
อย่างไรก็ตาม เขาทราบว่าทีมของมัตสึโมโตะนั้นเป็นเพียงส่วนหนึ่ง พวกนั้นเกี่ยวพันกับเรื่องเฉพาะการศึกษา ไม่ใช่ตัวแทนของทั้งคณะ ทั้งไม่ใช่ตัวแทนของประเทศญี่ปุ่น เหตุการณ์วันนี้ความจริงแม้จะร้ายแรง ทั้งยังเป็นเรื่องยุ่งยาก กลายเป็นความวุ่นวายที่เป่ยต้านั้นไม่เคยประสบมาก่อน แต่ให้บอกว่ามีผลกระทบต่อความสัมพันธ์ระดับประเทศ มันก็ไม่ได้ร้ายแรงขนาดนั้น โครงการหลักหมื่นล้าน ความสัมพันธ์ของรัฐต่อรัฐ กับแค่เพราะประชาชนออกมาด่า เพียงเพราะนักศึกษาออกมาด่า บอกไม่ร่วมมือคือไม่ร่วมมือ? บอกว่าตัดความสัมพันธ์เป็นตัดความสัมพันธ์? เรื่องนั้นออกจะเด็กน้อยเกินไปหน่อย ไม่ได้เป็นเรื่องอะไรขนาดนั้นหรอก!
ฟังไปไม่กี่คำ มัตสึโมโตะกับพวกก็ทนนั่งฟังต่อไม่ไหว หูแทบระเบิดด้วยเสียงด่า เห็นมัตสึโมโตะจากไป สมาชิกคณะมาเยือนคนอื่นๆ ได้แต่ต้องทิ้งคำพูดไว้ไม่กี่คำก่อนตามหลังไปอย่างรวดเร็วด้วย คนอื่นๆ อย่างพวกคณะแลกเปลี่ยนและนักศึกษาจากมหาวิทยาลัยโตเกียวก็ไม่มีทางอยู่ต่อได้ ร่วมมือ? ร่วมมือห่*อะไรกัน! เสียงด่าของมวลชนด้วยความโกรธแค้นขนาดนี้..ขืนอยู่ต่อไป สวรรค์เท่านั้นที่จะรู้ว่าจะโดนพวกนักเรียนรุมทำร้ายหรือเปล่า พวกเขาเองก่อนหน้านี้ก็มาสายเสียสองชั่วโมงด้วย!
คนทั้งหมดจากไป!
หรือควรบอกว่า เป็นก้มหน้าก้มตามุดหนีไปจึงจะถูก!
อย่าได้เห็นว่าฝ่ายคณะผู้มาเยือนโกรธแค้นเดือดดาล จากการทิ้งวาจาร้ายกาจ ทั้งจะยื่นประท้วงอย่างจริงจังอะไรเลย ความจริงแต่ละคนขลาดกลัวจนหางจุกก้นกันหมด คนเป็นพันเชียวนะ แถมตรงประตูใหญ่ยังมีนักศึกษามาออกกันมากขึ้นเรื่อยๆ แต่ละคนถ่มน้ำลายใส่คำหนึ่งก็พอท่วมพวกเขาตายแล้ว! ไม่ไปจะได้หรือ!
ฝ่ายนักข่าวญี่ปุ่นเห็นดังนั้นก็ไม่รีรอ รีบเผ่นหนีตามไปทันที เดิมทีพวกเขามาด้วยความรู้สึกผยองของผู้อยู่เหนือกว่า เห็นว่าพวกตนเองเป็นสำนักข่าวต่างประเทศ และช่วงนี้เป็นเวลาที่นายกรัฐมนตรีมาเยือนประเทศพอดี คนอื่นๆ จึงต้องเห็นพวกเขาเป็นแขก บางกลุ่มถือโอกาสเชื้อเชิญพวกเขา หวังให้รายงานเรื่องของตัวเองเพิ่มขึ้นอีกสักหน่อย ใครกันจะไปคิด ที่เป่ยต้าแห่งนี้ สถาบันการศึกษาสูงสุดของประเทศ ต่อหน้าคณาจารย์และนักศึกษาที่ดีที่สุดของชาติ พวกเขากลับต้องโดนด่า ทั้งยังใช้คำด่าอย่างคำว่า ‘หน้าโง่!’ นี่เป็นเรื่องที่พวกเขาคาดไม่ถึงมาก่อนจริงๆ!
ช่างไร้เหตุผล!
ไร้เหตุผลเกินไปแล้ว!
นักข่าวญี่ปุ่นเหล่านั้นแทบจะเป็นลม!
มีแต่นักข่าวจีนที่คึกคักยิ่งกว่าได้ยาโด๊ป คอยเก็บภาพตามหลัง ถ่ายภาพทีมคณะผู้มาเยือนและเหล่านักข่าวที่โดนด่าจนต้องรีบหนี!
"ตื่นเต้นเป็นบ้า!"
"ข่าวใหญ่เลยล่ะคราวนี้!"
"ตอนแรกคิดว่าจะได้แค่ข่าวการเมือง คงไม่ได้ลงหน้าหนึ่ง เพราะไม่มีอะไรน่าดู ตอนนี้ดูๆ ไป ท่าทางจะได้ขึ้นหน้าหนึ่งไม่ใช่แค่วันเดียว คงได้ลากยาวสองสามวันแหง!"
"คลิปนี้ลงข่าวได้ไหมหว่า?"
"ไม่รู้สิ ฉันว่าไม่น่าจะได้นะ!"
"ก็ถ่ายๆ ไว้เถอะ ฉากนี้น่ะชวนตะลึงเป็นบ้า พวกนักศึกษาก็กล้าหาญทีเดียว ฉันเพิ่งรู้ว่าพวกนักศึกษามหาวิทยาลัยน่ะรักความยุติธรรมขนาดนี้"
"เฮ้อ ก็สุนทรพจน์ของจางเย่น่ะมันร้าย ฉันตั้งใจฟังเลยนะเมื่อกี้ พอฟังจบ ขนาดอายุขนาดนี้แล้วยังอยากออกไปด่าด้วยกันกับเด็กมันเลย! นี่ขนาดฉันไม่ใช่คนคลั่งชาตินะเนี่ย!"
"พรืด! จางเย่อีกแล้ว!"
"ความสามารถระดับนี้ ทำไมไม่ยอมเอามาใช้ดีๆ กันนะ!"
"นั่นสิ เป็นเหล็กดี กลับไม่ยอมขึ้นคมเป็นมีดสักที!"
"หมอนี่ก่อเรื่องใหญ่อีกแล้ว คราวนี้ไม่ใช่แค่ด่าดาราเล็กๆ ด้วย นี่มันด่าตัวแทนระหว่างประเทศ สงสัยจะจบไม่สวยแน่!"
"เขาน่ะหาเรื่องใส่ตัวชัดๆ!"
"นิสัยอย่างอาจารย์จางเย่น่ะ ก็เน่าแบบนี้มาแต่ไหนแต่ไรนี่!"
นักข่าวของฝ่ายจีนกลับดูสงบกว่า ด้วยความเป็นมืออาชีพค้ำคอ บางคนยังสามารถเยือกเย็นได้จนแทบไม่มีปฏิกิริยา แน่ละ มีนักข่าวหนุ่มๆ บางคนถูกสุนทรพจน์ของจางเย่แทงใจดำ แทบจะเข้าไปร่วมวงด่า ‘หน้าโง่’ กับพวกจางเย่อยู่รอมร่อ แต่ถูกนักข่าวของสถานีหรือนักข่าวอาวุโสคนอื่นๆ ห้ามไว้ พวกเขาจะหาความยุ่งยากมาใส่สถานีไม่ได้ นักศึกษาด่าแล้วให้ด่าไป สื่ออย่างพวกเขาเข้าร่วม จะกลายเป็นเรื่องใหญ่โตน่ะสิ!
ตัวการใหญ่จากไป เหล่านักศึกษายังคงด่าไล่หลังอีกสองคำจึงค่อยๆ สงบลง บ้างด่าจนหายใจไม่ทัน ทรุดลงนั่งหอบหายใจ บ้างด่าจนคอแห้งผาก คว้าน้ำจากเพื่อนด้านข้างมากรอกอึกๆ จนแทบหมดขวด
ความเงียบสงบดำเนินไปสิบกว่าวินาที
ทันใดนั้น เสียงปรบมือไม่ทราบเริ่มขึ้นจากที่ใด ค่อยๆ ดังขึ้นไปเรื่อยๆ!
"โอ๊ะ!"
"ด่าไปแล้วแฮะ!"
"เหย* พวกเราทำอะไรไปเนี่ย?"
"พวกเราด่าคณะตัวแทนจนหนีไปเลยเว้ย!"
"สวรรค์ พวกเราร้ายกาจสุดๆ!"
"สะใจโคตร!"
"แม่*โคตรสะใจเป็นบ้า!"
"เพิ่งรู้ว่าฉันก็ด่าเป็นกับเขาด้วย!"
เหล่านักศึกษาของเป่ยต้าล้วนแต่คึกคัก พวกเขาปรบมือกันสุดชีวิต เสียงปรบมือไม่ได้มอบให้ใคร แต่เป็นเพื่อพวกเขาเอง! เพื่อตัวเองที่ถูกกดดันมายาวนาน! เพื่อตัวเองที่ต้องเงียบงันมาเนิ่นนาน!
พวกเขาความจริงก็ด่าคนกันแบบนี้ได้!
ความจริงพวกเขา...ก็มีความกล้าต่อกรกับสวรรค์เหมือนกัน!
ทันใดนั้น ผู้บริหารของเป่ยต้าชั้นบนก็ตะโกนสุดเสียง "ทุกคนหยุดไว้ให้ฉัน! ห้ามไปไหนทั้งสิ้น! รอให้อาจารย์กับผู้ปกครองมาพาตัวไป!"
"หา?"
"ทำไงดี?"
"ยังจะมาทำไงดี ทุกคนฟังคำสั่งฉัน...สหายเอ๋ย! หนีว้อย!"
สิ้นเสียง เหล่านักศึกษาของเป่ยต้าทางหนึ่งตะโกนทางหนึ่งแยกย้ายกันอลเวง บางคนมีปฏิกิริยาตอบสนองช้าไปบ้าง ก่อนจะวิ่งตามคนอื่นๆ ไป!
"วิ่งเร็ว!"
"อย่าให้โดนจับเชียว!"
"ทุกคนต้องอยู่รอดปลอดภัย!"
"สหายเอ๋ย! กลับไปแล้วเจอกันนะ!"
ทางหนึ่งวิ่ง ทางหนึ่งยังคงหัวเราะเฮฮา พวกเขาล้วนเบิกบานยินดีกันที่สุดเลย ประตูไม่ใหญ่พอ คนกลับมีมากกว่า ถึงอย่างนั้นก็ไม่มีความวุ่นวายแย่งชิงอะไรสักนิด ล้วนพากันเข้าแถวเป็นระเบียบทยอยออกไป สาวๆ ออกก่อน นักศึกษาใหม่ออกตาม ต่อด้วยปีสอง ปิดท้ายปีสามคอยระวังด้านข้าง เพิ่งผ่านศึกเป็นสหายร่วมรบ ทุกคนพร้อมใจรวมกันเป็นน้ำหนึ่งอย่างยิ่ง!
ภายใต้เสียงร่ำร้องของเหล่าผู้บริหาร พนักงานรักษาความปลอดภัยเองก็อยากเข้าควบคุมสถานการณ์ ติดตรงที่คนมากเกินไป ไม่มีทางควบคุมอยู่ แค่จะเข้าไปยังไม่กล้ากันสักคน ก็จำนวนมันต่างกันเกินไปน่ะสิ!
เอาล่ะ อยู่รอดูนักศึกษาวิ่งหนีไปก่อนแล้วกัน!
การเชิญผู้ปกครอง เป็นวิธีที่ไม่ค่อยใช้กันในมหาวิทยาลัย ซึ่งต่างจากการศึกษาในระดับเดียวกันนี้ของที่อื่นๆ อีกทั้งเรื่องเช่นนี้แทบไม่เคยพบในมหาวิทยาลัยเลยด้วยซ้ำ อย่างไรก็ตามเรื่องในวันนี้ใหญ่มาก ไม่เพียงแต่เชิญผู้ปกครอง ต่อให้ไล่ออกหรือสั่งพักการเรียนด้วยก็ไม่ถือว่าทำเกินไป สำหรับนักศึกษาที่กล้าชี้หน้าด่าแขกต่างประเทศ หากเป่ยต้าไล่ออก ใครก็พูดอะไรไม่ได้ เพียงแต่ว่าเหตุวันนี้นั้น ‘ค่อนข้างจะ’ แตกต่าง เพราะคนด่ามีถึงสองพัน! เป่ยต้าในปีๆ หนึ่งรับนักศึกษาเท่าไรกัน? ไล่ออกทั้งหมด? เป็นไปไม่ได้! ยกเว้นจะปิดเป่ยต้าไปเลยเท่านั้น! ไล่ออกเยอะขนาดนี้ต้องเผชิญความโกรธแค้นของพ่อแม่ผู้ปกครองนับพันหมื่นแน่!
กฎหมายไม่บังคับคนหมู่มาก เห็นได้ชัดตรงนี้เอง!
ไล่ออก? ทำไม่ได้หรอก! ลงโทษวิธีอื่น? คนเกือบสองพัน แค่กรอกข้อมูลตรงนี้ก็ต้องให้อาจารย์ทำงานกันสามวันสามคืน แถมอาจจะไม่เสร็จด้วยซ้ำ! จะทำอะไรก็ไม่ได้! หลังครุ่นคิดอยู่นาน ผู้บริหารของเป่ยต้าคิดจนหัวแทบแตกก็ยังคิดไม่ออก!
จางเย่!
เพราะจางเย่นี่แหละก่อเรื่อง!
นักศึกษาหนีไปหมดแล้ว คุณหนีไม่พ้นหรอก!
ทันใดนั้น เหล่าผู้บริหารของเป่ยต้ากับคณาจารย์ก็เดินตรงเข้ามา สายตาล้วนจับจ้องอยู่ที่จางเย่เป็นตาเดียว!
เหล่าผู้บริหารโกรธแค้น!
ซูน่าท่าทางวิตกกังวล
ศาสตราจารย์เจิงได้แต่ถอนใจแล้วยิ้มเจื่อนๆ
คณบดีพานเองก็ได้แต่ก่ายหน้าผากอับจนปัญญา!
ซินหย่ามองจางเย่ พูดอะไรไม่ออกสักคำ!
เห็นสีหน้าท่าทีของเหล่าคณาจารย์และผู้บริหารทั้งสิบกว่าคน จางเย่ก็ทราบว่าเขาก่อเรื่องใหญ่ ขณะที่เดินลงมาจากเวทีช้าๆ ก็เห็นว่าพวกเขากำลังจะเข้ามาคิดบัญชี จางเย่ไม่รอให้พวกเขาพูดอะไร รีบตบขาตัวเองก่อนเสียงดังลั่น ตะโกนออกไปว่า "ไอ้หยา! พวกคุณทำไมถึงไม่ห้ามผมเล่า! ทำไมไม่ห้ามผม! คณบดีพาน!" เขาหันมองคณบดีของคณะวิทยาศาสตร์และคณิตศาสตร์ "ผมก็บอกแล้วว่าผมไม่อยากขึ้นเวทีไง! ผมบอกแล้ว คุณก็ยังจะให้ผมขึ้นไป ให้ผมขึ้นไปอีก! ดูสิ เกิดเรื่องแล้วเห็นไหมครับ!"
คณบดีพานฟังจนมึนงงไปหมด "หา?"
จางเย่หันมองเจ้าหน้าที่สำนักอธิการบดีที่ใช้ให้เขาแก้ไขสคริปต์ "ตรงหลังเวทีผมก็บอกแล้วว่าเปลี่ยนคนเถอะ คุณก็ไม่ฟัง คุณก็ไม่ฟังเลยเห็นไหม! ดูสิ คุณดูตอนนี้สิ! ด่าคนไปแล้ว ฮือ จะทำยังไงดี! ชื่อเสียงของเป่ยต้าเราจะทำยังไงดี!"
เหล่าทีมงานแทบจะด่าแม่*ออกมา เชี่*เอ๊ย!
ยังจะแก้ตัว?
ยังจะหาข้อแก้ตัว?
โยนความผิดใส่พวกเรา? หาว่าพวกเราไม่ยอมห้ามคุณ?
จางเย่ยอมรับผิด "แต่ก็นั่นล่ะนะ เรื่องนี้ความจริงผมเองก็มีความผิดส่วนหนึ่ง เฮ้อ นิสัยผมนี่มันไม่ไหวจริงๆ เลยนะครับ คว้าไมค์แล้วต้องเดือดจนหยุดไม่ลงสักที!"
มีความผิดส่วนหนึ่ง?
เอ็ง..กล้าเรียกว่าส่วนหนึ่ง!?
ผู้บริหาร "..."
ซินหย่า "..."
เหล่านักคณิตศาสตร์ต่างประเทศ "..."
เหล่านักข่าวจีน "..."
เห็นท่าทีแก้ตัวติดตลกของจางเย่แล้ว เหล่าผู้บริหารยิ่งโกรธจนพูดอะไรไม่ออก! ชี้หน้าเขาหอบหายใจอยู่หลายคำก็ยังพูดอะไรไม่ออก! มือกำหมัดแน่นสั่นกึกๆ เดินออกไปก่อนใครเพื่อน! กลัวว่าขืนฟังคำพูดของจางเย่ต่ออีกหลายคำเข้า ตัวเองจะโมโหตายคาที่แม่*ตรงนี้!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./65.md)