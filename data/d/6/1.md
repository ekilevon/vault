##บทที่ 501 : นิยายที่จำเป็นสำหรับนักเดินทาง ‘บันทึกอู้คง’!
ตกบ่าย ห้าโมงกว่า


บ้านสกุลอู๋


จางเย่หยุดรถบริเวณหน้าบ้านอู๋เจ๋อชิง บีบแตรเรียกครั้งหนึ่ง จากนั้นเหลือบมองเข้าไปในบ้าน ชั่วขณะหนึ่ง ประตูโรงรถอัตโนมัติก็เปิดออก เขาขยับรถเข้าไปจอดข้างในอย่างกินแรงพอควร ด้วยพื้นที่ค่อนข้างแคบ ด้านในเองก็มีรถ BMW สีขาวของอู๋เจ๋อชิงจอดอยู่แล้วคันหนึ่ง ใช้เวลาครู่ใหญ่กว่าจะเรียบร้อย เพราะเขากลัวจะไปทำให้รถของอู๋เจ๋อชิงเป็นรอย ตัวรถเขาเองไม่เป็นอะไรอยู่แล้ว X5 คันนี้เป็นรุ่นกันกระสุน ไม่ต้องพูดถึงเรื่องมีริ้วรอยใดๆ ต่อให้ชนแรงสักหน่อยก็แทบไม่เกิดรอย เขาลงจากรถแล้วเดินเข้าไปในบ้าน


ประตูบ้านเปิดรอไว้อยู่แล้ว


"เจ๊อู๋" จางเย่เข้าประตูไปทักทาย


ในห้องครัวด้านหลังของชั้นล่างมีเงาร่างแสนงามสง่ายืนอยู่ก่อน พอได้ยินเสียงก็เงยหน้ามอง อู๋เจ๋อชิงคลี่ยิ้มบาง "มาแล้วเหรอ? เข้ามานั่งก่อนสิ ฝากปิดประตูด้วยนะ"


"ครับผม" จางเย่ปิดประตูถอดรองเท้า "มีรองเท้าแตะไหมครับ?"


อู๋เจ๋อชิงเช็ดมือก่อนเดินมาหา "มีคู่ที่นายใส่อยู่วันก่อนนะ ฉันหาแป๊บ"


จางเย่รีบห้าม "ไม่ต้องๆ ผมหาเองครับ"


"เอาน่า นายไปนั่งเถอะ" อู๋เจ๋อชิงนั่งยองลงหน้าตู้รองเท้า เปิดตู้หา


ไม่เจอเจ๊อู๋มาพักใหญ่ จางเย่คิดถึงเธอมากจริงๆ วันนี้อู๋เจ๋อชิงสวมเสื้อไหมพรมสีกาแฟอย่างในรูปเป๊ะ ดูหลวมกว้างและอ่อนนุ่ม ท่าทางจะใส่สบายมากๆ


"เจอแล้ว" อู๋เจ๋อชิงหยิบออกมาให้


จางเย่รีบเข้าไปเปลี่ยน "ขอบคุณมากครับ"


อู๋เจ๋อชิงยันมือประคองตัวขึ้น ตรงเข้าไปล้างมือก่อนจะชงชามาให้จางเย่ พร้อมกับผลไม้ ถั่วและเม็ดแตง ก่อนจะเข้าไปทำกับข้าวในครัวต่อ ท่าทางดูไม่เหมือนคนเป็นเจ้าพนักงานระดับสูงเลยสักนิด แต่กลับคล้ายเจ้าบ้านหญิงกุลสตรีอันได้มาตรฐาน


ผ่านไปครู่ใหญ่


กับข้าวเสร็จเรียบร้อย เริ่มกินได้


อู๋เจ๋อชิงนั่งตรงข้ามกับเขา ยิ้มน้อยๆ "ลองชิมสิ"


จางเย่ยกตะเกียบ กล่าวอย่างรู้สึกไม่ดี "เจ๊อู๋ ผมล่ะเกรงใจจริงๆ มาที่บ้านคุณทุกครั้งก็เป็นแบบนี้ตลอด คุณไม่ยอมให้ผมทำอะไรเลย ช่วยล้างช่วยทำกับข้าวก็ไม่ได้ ผมช่วยอะไรคุณสักนิดไม่ได้เลยเหรอครับ? ผมเกรงใจจริงๆ นะครับ จะให้มากินฟรีทุกครั้งแบบนี้ได้ยังไงกัน" มัวแต่รีบมาจนลืมซื้อของติดไม้ติดมือมาซะได้ ไหนจะหลังรถมีเบรนโกลด์ก็ดันลืมสนิท ถึงจะเอามาให้แต่ของก็เป็นของบริษัทหลานชายอู๋เจ๋อชิงที่ชื่ออู๋ม่อ เจ๊อู๋อยากได้เท่าไรก็มีเท่านั้น จางเย่จะยืมดอกไม้ไหว้พระจึงไม่สมควร ได้แต่มามือเปล่า


ใบหน้าอันอ่อนโยนของอู๋เจ๋อชิงไร้ริ้วรอยตามกาลเวลาแม้เพียงนิด ถึงมีก็มองไม่ออก "ไม่ต้องสนใจหรอกน่า แค่มีคนมากินข้าวกับฉัน ฉันก็จะได้กินได้มากหน่อย มาๆ ชิมดูสิ"


"อื้ม อร่อยมากครับ!"


"อย่างนั้นก็กินเยอะๆ นะ"


"ได้ครับ งั้นผมไม่เกรงใจละนะ"


กินข้าวเสร็จ จางเย่ไม่พูดอะไรก็เก็บจานไปที่อ่างล้างจาน


สุดท้ายเพิ่งเปิดน้ำ อู๋เจ๋อชิงที่เดินมาจากด้านหลังช้าๆ ก็ขวางเขาไว้ มือเนียนนุ่มนั้นจับบ่าจางเย่ไว้ "อย่าให้เจ๊โกรธสิ ไปดูทีวีเถอะ"


จางเย่โอด "ขอผมล้างเองนะ"


อู๋เจ๋อชิงไม่ฟัง เบียดเขาออกเบาๆ "เขยิบไปข้างๆ เลยค่ะ"


เรียวแขนของอู๋เจ๋อชิงเบียดบดบนหน้าอกของจางเย่ ทำให้จางเย่ใจเต้นตึกตัก เขาไม่กล้าออกแรงอะไร ได้แต่ยอมถอยออกไปก้าวหนึ่ง ตามองอู๋เจ๋อชิงล้างจาน ไม่ได้ขยับไปไหน ยืนอยู่ข้างๆ ชวนเธอคุยไปเรื่อย "ผมเห็นในห้องนั่งเล่นมีกระเป๋าเดินทาง? คุณกำลังจะออกไปหรือเพิ่งกลับมาเหรอครับ?"


อู๋เจ๋อชิงตอบด้วยน้ำเสียงนุ่มนวลตามปกติ "เพิ่งจะกลับมาถึงบ้าน ตอนแรกคิดว่าพ้นตรุษจีนแล้วจะออกไปเที่ยวสักหน่อย ไม่คิดว่าทางพรรคจะมีคำสั่งลงมาให้เข้าไปรับการอบรมที่สถาบันน่ะ นี่เพิ่งจะกลับมาเมื่อกี้เอง"


จางเย่สงสัย "จะได้เลื่อนขั้นเหรอครับ?"


เธอตอบ "แค่ย้าย ไม่ได้เลื่อนขั้นน่ะ"


จางเย่ "ก็ถือว่าได้ขยับขึ้น ยินดีด้วยครับ ไปที่ไหนเหรอ?"


"ยังไม่กำหนดตายตัว ตอนนี้เรื่องยังอยู่ที่เป่ยต้า" อู๋เจ๋อชิงวางจานลง "ถ้าไม่มีอะไรเกิดขึ้น คราวนี้น่าจะต้องลงใต้ ตามที่ลือๆ กันน่ะ"


จางเย่หลุบตาลง "ไกลขนาดนั้น?"


อู๋เจ๋อชิงพยักหน้า "คงไม่ใกล้"


"ทำไมคุณไม่อยู่ในมหา'ลัยต่อล่ะครับ?" จางเย่ถาม


อู๋เจ๋อชิงยิ้ม "ฉันเข้าไปเป่ยต้าความจริงก็ถือเป็นการลงไปช่วยงานต่ำกว่าตำแหน่งนะ ฉันไม่ใช่คนในวงการศึกษา อยู่ที่มหาวิทยาลัยต่อทั้งชีวิตคงไม่ได้ ฉันทำงานศึกษาแล้ว ทำงานสายประชาสัมพันธ์พรรค ทำงานพัฒนาเขตเมืองก็แล้ว อยู่มาหลายปี งานอะไรก็พอผ่านมาบ้าง ยังจะมีงานแบบไหน ที่แบบไหนบ้างไม่เคยไป ล้วนแล้วแต่เบื้องบนจัดการมานั่นแหละ อีกอย่างคำสั่งเต็มยังไม่ลงมา ก็ไม่แน่ว่าจะต้องไปเมืองทางใต้"


จางเย่รู้สึกว้าวุ่นใจขึ้นมา "ไปเมื่อไรครับ?"


"น่าจะเร็วๆ นี้ นี่ก็รอข่าวอยู่" เธอพูดถึงตรงนี้ก็หันมามองจางเย่ "วันนี้ที่โทรหานาย เรียกนายมาก็เพราะเรื่องที่นายถูกแบนรอบนี้แหละ เจ๊ดูแล้ว ท่าทางจะลำบาก ตำแหน่งที่เป่ยต้าของพี่สาวมีคนเข้ามารับไปแล้ว หากเจ๊แทรกแซงหรือพูดแทนนายมากเข้า จะยิ่งทำให้นายลำบากกว่าเดิมอีก ฉะนั้นอย่าคิดมากเลยนะ"


จางเย่ "ผมทราบ ไม่เป็นไรครับ"


อู๋เจ๋อชิงกล่าว "รออีกสักพัก เจ๊จะลองช่วยดูๆ ให้ แต่ยังไงก็อย่าหวังมากนัก เจ๊จะลองหาวิธีช่วยนายให้ดีที่สุด"


จางเย่เข้าใจ "มีคำพูดนี้ของคุณก็พอแล้ว ไม่เป็นไรครับ คราวนี้คุณไม่ต้องอะไรหรอก ผมรบกวนมามากแล้ว"


"แค่จัดการยากเท่านั้นเองน่า" อู๋เจ๋อชิงเช็ดถ้วยชาเสร็จ "แล้วนายจะทำอะไรต่อไป?"


จางเย่ขยับยิ้ม "ผมคงไม่ทำอะไรละครับ แถมทำอะไรไม่ได้ด้วย ทางโดนปิดหมดแล้ว ตอนนี้ทำอะไรก็ไม่ได้ ผมคงอยู่บ้านไปก่อน"


เธอถาม "ไม่ทำอะไรเลยเหรอ?"


จางเย่ "ยังจะทำอะไรได้ละครับ?"


เธอเงยหน้าขึ้น "ไป ขึ้นไปดื่มชากัน"


ทั้งสองขึ้นไปชั้นบน เข้าไปในห้องเห็นโต๊ะเล็กตั้งพื้นตัวหนึ่งก็ถอดรองเท้าลงนั่งขัดสมาธิ


อู๋เจ๋อชิงชงชาขณะที่กล่าวไปด้วยว่า "คำพูดเมื่อกี้ไม่เหมือนคำพูดของนายเลย จางน้อยที่ฉันรู้จักไม่ใช่อย่างนี้นี่" ตอนที่จางเย่บรรยายความฝันในหอแดง ทุกคนล้วนแต่ต่อต้านเคลือบแคลงสงสัย มีเพียงอู๋เจ๋อชิงเท่านั้นที่คอยสนับสนุน เวลาที่จางเย่เล่าความฝันของตัวเองให้คนอื่นๆ ฟัง ทุกคนล้วนเห็นเป็นเรื่องชวนหัว แต่มีแค่อู๋เจ๋อชิงเท่านั้นที่เห็นว่าเขาทำได้ คอยให้กำลังใจทั้งให้คำแนะนำ ทว่าวันนี้ คำพูดของอู๋เจ๋อชิงเพิ่งแฝงความหมายตำหนิเป็นครั้งแรก "ทีวีไม่ฉาย ข่าวไม่ออก หนังสือถูกเก็บคืน คำสั่งแบนครั้งนี้ถือว่ารุนแรงที่สุดในวงการบันเทิงครั้งหนึ่งก็ว่าได้ แต่เพราะคำสั่งแบน เพราะว่าออกทีวีไม่ได้ นายก็เลยจะไม่ทำอะไรอย่างนั้นหรือ?"


จางเย่ไร้คำพูด


เธอกล่าว "จางเย่คนที่โดนแบนไปแล้วก็ยังออกมาตะโกนในงานแถลงข่าวว่า ‘คนต่ำช้ามีทางเดินของคนต่ำช้า’ ไปไหนกัน? จางเย่คนที่โดนแบนแล้วก็ยังออกมาก่อความวุ่นวายในการแข่งขันเซี่ยงเซิงคนนั้นไปไหนแล้ว? ความสามารถของนาย ความรู้ของนายมีอยู่เต็มท้องตั้งเท่าไร ผลงานของนายไม่ควรจะตกต่ำอย่างนี้ ไม่ใช่แค่เพราะว่าไม่อาจออกทีวี ไม่อาจออกหนังสือ ก็ไม่ทำอะไรเลยสิ หากเป็นอย่างนั้น นายก็ทำให้พี่สาวผิดหวังจริงๆ คืนนั้น ใครกันที่บอกฉันว่าจะเป็นดาราอันดับหนึ่งของโลกให้ได้? ความดื้อดึงของนายเป็นแค่ลมปากอย่างนั้นหรือ?"


จางเย่ยังคงนิ่งเงียบ


อู๋เจ๋อชิงถอนหายใจ มองเขา "อย่าให้แฟนคลับที่รักชอบนายต้องผิดหวัง อย่าให้ชื่อเสียงเหล่านั้นบดบังสายตาไป มีหรือไม่มีชื่อก็เท่านั้น ได้ออกหรือไม่ออกทีวีแล้วอย่างไร ฉันเชื่อว่าต่อให้มีคำสั่งแบน ต้องมีแฟนคลับของนายนับไม่ถ้วนที่เฝ้ารองานชิ้นใหม่อยู่ ทำออกมาสิ ให้พวกแฟนคลับนายได้เห็น ให้ปรปักษ์นายได้เห็น ให้ทุกคนได้เห็น บอกพวกเขาไป ก็แค่คำสั่งแบน ก็แค่พวกสื่อทีวีสำนักพิมพ์กีดกันเท่านั้นเอง นายยังไม่ล้ม ยังมีปาก ยังพูดได้ ยังมีมือ ยังเขียนได้ แล้วจะเก็บตัวอยู่ที่บ้านทำไม?"


คำพูดของคุณอู๋ช่วยเตือนสติได้ถูกเวลา ทำให้จางเย่คลี่คลายได้หลายสิ่ง เขาสนใจชื่อเสียง สนใจความนิยมมากเกินไป คำสั่งแบนไม่ได้ปิดปาก ไม่ได้มัดมือมัดเท้าสักหน่อย เขาอยากทำอะไรก็ยังทำได้อย่างนั้นเหมือนก่อนมาเสมอ หากเขาอยากแสดงผลงานให้คนทั่วไปได้เห็น ไม่ใช่ว่าออกอากาศไม่ได้ ไม่ใช่ว่าถ้าคนดูน้อยลงก็ไม่ทำแล้วสักหน่อย ในเมื่อตอนนี้มีเรื่องเช่นนี้ อย่างคำสั่งแบน ซึ่งยังหาวิธีแก้ไขไม่ได้ ก็ไม่ได้หมายความว่าเขาจะไม่ทำอะไรอีก ที่ควรทำอย่างไรก็ทำ ชื่อเสียงลดน้อยลงหน่อยแล้วเป็นยังไง ไม่ใช่จะถูกลืมได้ง่ายๆ ก่อนการแข่งขันเซี่ยงเซิงจะได้รับความสนใจ เขาเคยออกผลงาน ก็ใช่ว่าจะมีคนเห็นน้อยลงสักนิด บางทียังสามารถเข้าถึงจุดหมายได้แม้จะไม่สำเร็จก็เถอะ


จางเย่กระแอม "คุณวิจารณ์ได้ถูกต้อง อย่างนั้นผมจะทำอะไรดีล่ะ?"


ทำอะไร?


เขาคิดไม่ออก กระพริบตามองปริบๆ


อู๋เจ๋อชิงเงียบไปครู่ ก่อนเปิดปาก "เขียนนิยายก็ได้นะ ไม่ต้องตีพิมพ์ ลงในเน็ตนี่ล่ะ เขียนลงบล็อกของนายก็ได้"


ในโลกใบนี้ บล็อกยังไม่ได้ล้าหลังเกินไป


จางเย่ถาม "นิยาย?"


เธอกล่าวเบาๆ "อ่าน ‘คนขุดสุสาน’ ของนายแล้ว หลังจากนั้นยังไม่ได้เห็นงานชิ้นใหม่ของนายเลย ฉันเองก็อยากอ่านเรื่องใหม่ของนายต่อเหมือนกันนะ"


ฟังคำนี้ จางเย่ไม่ต้องคิดอะไรต่ออีก "ได้! ผมจะเขียนนิยาย!"


อู๋เจ๋อชิงจ้องมองเขา "พี่สาวก็แค่แนะนำ แค่อยากเห็นความคิดสร้างสรรค์ของนายเท่านั้น เรื่องนี้เป็นแค่ความหวังส่วนตัว ไม่ใช่คนอื่นๆ ต้องการนะ"


จางเย่ตบโต๊ะ "เอานี่แหละ! ผมจะเขียนนิยาย!"


ทำงานอะไรไม่สำคัญ คุณอู๋ชื่นชอบทั้งคน จางเย่ต้องเขียน!


อู๋เจ๋อชิงพยักหน้า "อีกสองวันก็มีคำสั่งลงมาแล้ว พี่สาวหลังจากไปรับตำแหน่งจะยุ่งอีกสักพัก คงได้แต่รออ่านวันหลังแล้วล่ะ"


คุณอู๋จะไปแล้วจริงๆ?


อีกแค่ไม่กี่วันนี้ด้วย?


ฟังคำนี้แล้ว ความกระหายในการสร้างผลงานของจางเย่ยิ่งรุนแรงขึ้น ดื่มชาคำหนึ่งก็ผลุดลุกขึ้นยืน "ไม่ต้องวันหลัง วันนี้คุณได้อ่านแน่!"


เธอคลี่ยิ้มบางเบา "หมายความว่ายังไง?"


จางเย่ "ผมจะเขียนตอนนี้เลย!"


เธอกล่าว "ดูนิสัยนายนี่สิ เพิ่งจะแนะนำให้เขียนนิยาย นายก็มีพล็อตมีเรื่องแล้ว?"


ชัดเจนว่าจางเย่มีอยู่แล้ว คิดอยากจะเขียนนิยายสักเล่ม เขาย่อมมีวิธี ไม่ต้องเสียเวลาคิดเวลาขัดเกลา เพราะว่านี่คือนิยายที่จำเป็นสำหรับนักเดินทาง!


------- ‘บันทึกอู้คง’[1]!






====================


[1] บันทึกอู้คง (悟空传) เป็นนวนิยายเรื่องหนึ่ง แต่งขึ้นเพื่อล้อเลียนไซอิ๋ว โดยใช้เรื่องไซอิ๋วตีความใหม่ สร้างเป็นภาพยนตร์ในชื่อ Wu Kong ชื่อไทยคือ ‘หงอคง กำเนิดเทพเจ้าวานร’


*-*-*-*-*-*-*-*-*-*-*-*-*-*-*-*-*


[Go To Next Chapter]( ./2.md)