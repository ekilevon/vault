##บทที่ 534 : โอกาสเทียมฟ้า!
ไม่นานนัก
ฟ้าก็มืดลงอย่างรวดเร็ว
ในห้องค่อนข้างจะอุดอู้ มองออกไปเห็นแสงไฟดูคึกครื้นสนุกสนาน จางเย่จึงชวนลงไปเดินเล่นข้างล่าง และเขาก็รู้สึกหิวแล้วด้วย อู๋เจ๋อชิงไม่ว่าอะไร ก่อนหยิบเสื้อนอกออกมาจากห้องแล้วปิดประตู ทั้งสองลงลิฟต์ไปชั้นล่างสุด จางเย่สวมแว่นดำและผ้าปิดปาก เหลียวซ้ายแลขวาเสร็จค่อยจับมือของคุณอู๋เอาไว้ กระชับมือให้แน่น ขณะที่เดินเข้าไปในสวนของโรงแรมด้วยกัน
กลิ่นปลาย่างหอมลอยมา
เตาถ่านแดงจ้าแตกดังเปรี๊ยปร๊ะ แขกเหรื่อหลายคนยืนเป็นคู่บ้างกลุ่มบ้างอยู่รอบบริเวณ ส่วนใหญ่ล้วนเป็นคู่ชายหญิง ดูเหมือนจะมีงานเลี้ยงในคืนวาเลนไทน์ ขอเพียงเป็นแขกที่เข้าพักวันนี้ ล้วนได้รับปลาย่างสูตรพิเศษ เนื้อปลามีให้เลือกเพียงไม่กี่ชนิด ซึ่งเป็นปลาราคามีคุณภาพราคาแพง นอกจากนี้ได้ยินมาอีกว่าเป็นปลาที่ตกมาจากบ่อที่เลี้ยงไว้แถวนี้ จึงล้วนแต่สดใหม่
จางเย่กลืนน้ำลายเอื๊อก "เราสองคน สองตัวไหม?"
"พี่สาวกินเยอะขนาดนั้นไม่ไหวหรอกนะ" คุณอู๋หัวเราะ
"ไม่เป็นไร คุณกินเหลือผมกินต่อ" จางเย่ส่งคีย์การ์ดให้กับพนักงานดู อีกฝ่ายหยิบปลาขึ้นมาให้สองตัว
เขากับคุณอู๋แบ่งกันคนละตัว แล้วปลีกตัวห่างจากผู้คน ค่อยกวาดตามองหาที่ลับตาคนสักหน่อยนั่ง ไม่อยากให้ใครจำได้
ไม่ไกลออกไป มีเสียงคนคุยกัน
ท่าทางจะเป็นครอบครัวใหญ่
ลูกสาวกล่าว "พวกพ่อกับแม่ได้ยินเรื่องจางเย่รึยัง?"
แม่ของเธอกล่าว "ได้ยินแล้ว แม่กับพ่อก็ดูข่าวในห้องนั่นแหละ"
"จางเย่คนนั้น นับว่ามีความสามารถจริงๆ" พ่อกล่าว "ไขปัญหาระดับโลก? คราวนี้เขาได้ชื่อได้หน้าใหญ่โตแล้ว"
ลูกสะใภ้ "หนูก็เพิ่งรู้จักจางเย่ตอนเห็นข่าววันนี้นี่เองค่ะ ไม่เคยรู้จักเขามาก่อนเลย ความจริงชาติเราก็มีคนที่เก่งกาจอย่างนี้เหมือนกันเนอะ!"
ลูกชายกล่าว "ใครใช้ให้เธอเอาแต่ตามดารายุโรปอเมริกากันล่ะ คิดแต่ว่าของนอกอะไรๆ ก็ดีกว่า ว่าแต่ขนาดจางเย่ก็ยังไม่รู้จักจริงเหรอ? ฉันน่ะตามเขามานานแล้ว ประเทศเราเองก็มีคนเก่งนะ แถมเก่งกว่าพวกดาราฝรั่งตั้งเยอะ ลองหยิบดาราคนไหนออกมาก็ได้ มีใครพิสูจน์ข้อความคาดการณ์ของเดลได้? ฮ่าๆๆ หมอนี่ช่างเป็นชื่อเสียงแก่ประเทศชาติจริงๆ!"
ไม่ห่างออกไปนัก มีคู่หนุ่มสาวคุยกันเรื่องนี้พอดี
จางเย่ยิ้มน้อยๆ ฟังเหล่าคนธรรมดาคุยกันเรื่องเขา เขาพลอยมีความสุขไม่น้อย ริมฝีปากเองกินอย่างออกรสออกชาติ ปลาพอตกถึงท้องพลันโพล่งว่า "ฟู่ ร้อนๆ! แต่ก็อร่อยดีจัง!"
คุณอู๋ยิ่งกินยิ่งช้าลงเรื่อยๆ "รสชาติใช้ได้นะ"
"ทำไมเหรอ? กินไม่ไหวแล้ว?" จางเย่ถาม
อู๋เจ๋อชิงคลี่ยิ้มบางเบา "กินไม่ค่อยไหวแล้วน่ะ ไม่ค่อยหิวเท่าไร"
จางเย่รับมา บอกว่า "ถ้ากินไม่หมดก็อย่าฝืนเลย ผมกินให้เอง" เขาไม่สนใจว่าเป็นของกินเหลือของอู๋เจ๋อชิงหรอก รับมาก็กัดไปคำหนึ่งทันที
คุณอู๋นั่งลง มือตบที่ตักของเขาเบาๆ อย่างอ่อนโยน ก่อนจะวางมือไว้บนหน้าตักของเขา
ผ่านไปครู่หนึ่ง มีคนออกมาร้องเพลง มีคนออกมาเล่นเกมจับฉลากของโรงแรม แต่จางเย่กับอู๋เจ๋อชิงไม่สนใจ พอกินเสร็จทั้งสองก็กลับขึ้นห้องไปตามเดิม
เพราะอากาศภายนอกออกจะหนาวเล็กน้อย เสื้อผ้ามีไอเย็นเกาะอยู่ อู๋เจ๋อชิงพอกลับมาแล้วจึงเข้าไปห้องของตัวเอง พอออกมาก็เปลี่ยนจากชุดกี่เพ้าเป็นชุดคลุมอาบน้ำสีเนื้อ ที่เอวคาดสายรัด ผมก็เกล้าขึ้น ดูแล้วดูอ่อนโยนนุ่มนวลยิ่งกว่าเดิมอีก จางเย่เห็นอย่างนั้นก็กลับเข้าห้องไปเปลี่ยนเสื้อเช่นกัน เป็นชุดคลุมอาบน้ำที่โรงแรมจัดไว้ให้อย่างเดียวกัน
เวลายังเช้า
ดูนาฬิกา ยังไม่ทันจะสองทุ่ม
"ง่วงหรือยัง?" จางเย่ถาม
"ยังเช้าอยู่ ไม่ค่อยง่วงเท่าไร" เธอตอบ
จางเย่เหลียวซ้ายแลขวา "งั้นทำอะไรดี? ดูทีวี? เล่นเน็ต?"
คุณอู๋หัวเราะ "ถ้าเกิดยังมีแรงล่ะก็ เขียนนิยายต่อสิ"
"ก็ได้ แต่ว่าถ้าผมเขียน คุณจะทำอะไรล่ะ?" ทั้งสองออกมาหาเวลาอยู่ด้วยกันได้ทั้งที จะปล่อยคุณอู๋นั่งคนเดียวได้อย่างไร?
เธอกล่าว "นายเขียนเถอะ ฉันจะนั่งดูอยู่ข้างๆ"
จางเย่ดวงตาทอประกาย "งั้นก็ได้ ผมดูหน่อยว่าคอมฯ ของโรงแรมเป็นยังไง" เขาเปิดเครื่องลองอยู่ครู่หนึ่งก็เห็นว่าพอใช้ คีย์บอร์ดใหม่ เครื่องก็เร็ว ดูไม่เลวทีเดียว เขาจึงดึงเก้าอี้มาด้านหน้า หันไปถามเธอ "งั้น ผมเขียนเลยเนอะ?"
คุณอู๋เองก็ลากเก้าอี้มานั่งข้างๆ เขาพร้อมสรรพ ภายใต้ชุดคลุมอาบน้ำ ขาข้างหนึ่งไขว่ทับอีกข้าง ผิวขาวนวลเนียนเผยออกมาไม่น้อย "ได้ พี่สาวนั่งดู" พูดจบก็กล่าวเพิ่ม "พี่สาวไม่รบกวนสมาธินายใช่ไหม?"
จางเย่ตอบทันที "ไม่มีปัญหาอยู่แล้ว"
"อิๆ แบบนั้นก็ดี" คุณอู๋พยักหน้ายิ้มๆ
หญิงงามอยู่ใกล้ จางเย่ยิ่งมีเรี่ยวมีแรง รัวคีย์บอร์ดยิ่งกว่าได้ยาโด๊ป สร้างไฟล์ใหม่เสร็จก็เริ่มพิมพ์อย่างรวดเร็วในทันที!


……


ตอนที่เก้า
ย้อนความ
ห้าร้อยปีก่อน
"เจ้ารู้ไหม ฟากฟ้า ความจริงก็แค่ทะเลทรายผืนหนึ่ง" จื่อเสียกล่าว "เดิมทีอาจสร้างขึ้นจากสิ่งสวยงามทั้งหลาย แต่พอกลายเป็นส่วนหนึ่งของแดนสวรรค์ ก็สูญเสียจิตวิญญาณไป เจ้ารู้หรือเปล่า?"
ไม่มีใครตอบ เพราะรอบกายนางไร้ผู้ใด


……


วันนี้เขาอารมณ์ดีสุดยอด
คงเพราะมีอู๋เจ๋อชิงอยู่ข้างกาย เพราะอยากจะอ่านทุกตัวอักษรที่เขาเขียน คุณอู๋จึงคอยรออ่านตอนต่อไปจากตรงนี้ จางเย่พลันรู้สึกถึงความรีบเร่งเล็กน้อย เขาไม่อยากให้เธอต้องรอนาน มือจึงกลายเป็นพรมนิ้วเร็วขึ้น ราวกับเหินบินอยู่บนคีย์บอร์ดดุจมีเทพหนุนเสริม บทหนึ่งใช้เวลาแค่สิบสามสิบสี่นาทีก็เขียนจบ ไม่เคยเร็วอย่างนี้มาก่อน!
เขาเขียนจบ คุณอู๋ก็อ่านจบพอดี
"เป็นไงบ้าง?" เขาถาม
"ดีมากเลย" คุณอู๋อ่านอย่างออกรสออกชาติ
จางเย่พึงใจที่สุด เขาอัพโหลดลงในบล็อก ไม่รอดูคอมเมนต์เพราะไม่อยากแบ่งแยกสมธิ ปิดหน้าเว็บแล้วก็เริ่มเขียนต่อทันที!


……


ตอนที่สิบ
"อะไรเอ่ย เหนือฟ้าใต้หล้า มีเพียงข้าบงการ" พระถังซัมจั๋งถาม
"ลิงไง!" ซุนหงอคงกล่าว
"ไม่ใช่! หมูต่างหาก!" ตือโป๊ยก่ายตะโกน
"ผิดหมดนั่นแหละ คือข้าต่างหาก" พระถังซัมจั๋งตอบ "ตอนพระพุทธองค์ถือกำเนิด นิ้วหนึ่งชี้ฟ้า อีกนิ้วชี้ดิน ก็พูดแบบนี้เอง"


……


ตอนที่สิบเอ็ด
ตอนที่สิบสอง
ตอนที่สิบสาม
แค่อึดใจเดียวเขียนไปได้ห้าหกตอนรวดโดยไม่ต้องหยุดพัก
ส่วนอู๋เจ๋อชิงหลับไปแล้ว ใบหน้ายามหลับไหลของคุณอู๋ดูอ่อนโยนเพลินตา ไม่ได้ดูร้ายกาจเหมือนอย่างเหล่าผู้บริหารหญิงทั้งหลาย คุณอู๋ดูไม่มีคำว่าร้ายกาจเลยสักนิด ทั้งเนื้อทั้งตัวนั้นเปี่ยมไปด้วยความสุขุมลุ่มลึกอ่อนโยนถึงกระดูก แม้แต่นอนยังงดงามขนาดนี้!
"อู๋?"
"อู๋?"
"ที่นี่หนาวนะ ไปนอนในห้องไหม?"
กระซิบเรียกเบาๆ ตั้งหลายครั้ง อีกฝ่ายก็ยังไม่ตื่น
จางเย่คิดจะยื่นมือออกไปปลุก แต่ว่ามือเขาเพิ่งยื่นออกไปก็หยุด กระเดือกขยับไหว มองริมฝีปากที่ชุ่มชื้นด้วยลิปมันของคุณอู๋ เขากลืนน้ำลายเอื๊อก ..มือก็จับแล้ว ขาก็จับแล้ว เหลือแต่ปากที่ยังไม่ได้จูบ เขารอโอกาสนี้ เห็นว่าคุณอู๋นอนอยู่ไม่รู้สึกตัว จางเย่ก็ยิ่งคันในหัวใจขึ้นมา ใจเต้นตึกตัก ตากระพริบปริบๆ
จูบ?
หรือจะไม่จูบ?
จางเย่นั่งลังเลอยู่นานสองนานก็ตัดสินใจไม่ได้
หนึ่งวินาที
สองวินาที
จางเย่ยิ่งร้อนผ่านในหัวใจ ขณะที่ขยับเข้าใกล้ใบหน้าของอู๋เจ๋อชิงเข้าทุกทีๆ ห่างจากเธอไม่ถึงสามสิบเซนติเมตรเท่านั้น ในที่สุดเขาก็ตัดสินใจ ระบายลมหายใจเบาๆ หน้ายิ่งก้มยิ่งต่ำ นัยน์ตาเหลือบมองริมฝีปากคู่งาม เข้าใกล้ทีละน้อย ระบายลมหายใจช้าๆ ริมฝีปากประกบเข้ากับเธอในที่สุด
จูบแล้ว!
หัวใจเขาเต้นแทบจะกระดอนออกจากอก!
ริมฝีปากให้ความรู้สึกดีอย่างยิ่ง ทั้งนุ่มละมุน ทั้งมีความลื่นจากลิปมันเล็กน้อย ออกจะหวานสักหน่อย ไม่ทราบเป็นรสของริมฝีปากหรือลิปสติกกันนะ
ครั้งนี้ที่จางเย่มีความกล้าขึ้นมานั้น หนึ่งเพราะเขาอดใจไม่ไหว สองเพราะมีลูกเต๋าลดระดับความยาก เขาคิดว่าควรฉวยโอกาสตอนที่เหล็กยังร้อน หลังจากหมดโอกาสนี้แล้ว คงยากจะหาโอกาสได้อีก พอมีลูกเต๋าลดระดับความยากห้าเท่า ดูจากประสบการณ์หลายวันนี้ จางเย่แทบจะไร้เทียมทาน ฉะนั้นจะปล่อยผ่านไปได้อย่างไร! อีกทั้งเขาก็คิดจะสานสัมพันธ์ใกล้ชิดกับอู๋เจ๋อชิงมากยิ่งกว่านี้ด้วย แม้ว่าพวกเขาจะรู้จักกันไม่นานและเพิ่งเริ่มต้นความสัมพันธ์ ความรักยังไม่ลึกล้ำ จึงแน่นอน ทั้งสองเมื่อตกลงปลงใจ อย่างนั้นทุกอย่างก็ค่อยๆ เพาะร่วมกันได้
ทั้งละมุน
ทั้งอ่อนนุ่ม
ทั้งหอม
ทั้งหวาน
จางเย่ขบริมฝีปากน้อยๆ ลิ้มรสริมฝีปากของเธอช้าๆ ก่อนจะสอดลิ้นผ่านเข้าริมฝีปากของอู๋เจ๋อชิง
"อืม"
เสียงดังมาจากฝ่ายอู๋เจ๋อชิง เธอได้สติขึ้นช้าๆ นัยน์ตาคู่งามนั้นหรี่ปรือขึ้นทีละน้อย มองมายังจางเย่
กระทั่งเรียวลิ้นคู่หนึ่งเกี่ยวกระหวัดกันอยู่ครู่ ใบหน้าชิดใกล้ สายตาสองคู่สบประสาน
จางเย่พลันกระวนกระวายขึ้นมา เขารีบถอนลิ้นออกมา อ้าปากถาม "ตื่นแล้ว?"
อู๋เจ๋อชิงเพียงถามอย่างนุ่มนวล "พี่สาวหลับไปนานแค่ไหน?"
"อืม นานพอสมควรแหละ เมื่อกี้เรียก คุณก็ไม่ตื่น" จางเย่ตอบ
อู๋เจ๋อชิงลูบคอ เปลี่ยนขาสลับไขว้ ตอนที่เอนตัวคงปวดเมื่อยนิดหน่อย หัวเราะถาม "เขียนไปถึงไหนแล้ว? ฉันอ่านถึงตรงไหนก็ลืมแล้วเหมือนกัน"
จางเย่รีบตอบ "บทที่สิบสาม"
"มา ฉันดูหน่อย" คุณอู๋กระเถิบเข้ามา
"ไม่นอนหรือ?" จางเย่ทัก
คุณอู๋คลี่ยิ้มตอบ "ได้งีบสักครู่ ก็ตื่นแล้วล่ะ"






*-*-*-*-*-*-*-*-*-*-*-*-*-*-*-*-*-*-*-*








[Go To Next Chapter]( ./35.md)