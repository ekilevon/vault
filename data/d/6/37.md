##บทที่ 537 : หนทางไร้ผู้จรของจางเย่!
ประโยคนี้ทำให้ทุกคนที่เห็นต้องตะลึง!


อย่างไรที่เรียกว่าต้านต่อฟ้า ฝืนต่อดิน ขืนขัดคน?


อะไรที่ว่าสุขเหลือคณา?


แปลว่าไม่ว่าพวกเขาจะยินยอมหรือไม่ จางเย่ก็ไม่สนใจจะส่งเอกสารยอมรับ? ไม่ได้คิดจะรับผิดอะไรตั้งแต่แรก? และไม่ยอมรับว่าเขาทำผิดที่ทำร้ายอีอันอ๊ก? ..ไม่ยอมรับทางถอยนี้? แม่*ยังจะสู้ต่ออีก!?


บรรดาชาวเน็ตต่างต้องตะลึง!


"ถล่มแม่*มันเถอะ!"


"อาจารย์จางทำบ้าอะไรวะ!"


"เฮ้ย กะจะรบอีกเรอะ! มีโอกาสจะได้ปลดแบนแบบนี้ก็ดีแล้วนี่ ยังจะก่อเรื่องทำซากอะไรอีก ..อาจารย์จางจะยอมสักนิดเลยไม่ได้เหรอ?"


"ยอมกะผีอะไรวะ! ฉันสนับสนุนจางเย่เว้ย!"


"ใช่ อาจารย์จางเย่ทำอะไร ฉันล้วนเอาด้วยหมด!"


"ที่จริงจางเย่ก็ไม่ควรจะขึ้นทำเนียบนี้ตั้งแต่แรกเถอะ คราวนี้เขาทำความดีความชอบใหญ่หลวง ยังจะให้อาจารย์จางยอมรับผิดถึงจะปลดแบน? อาศัยอะไร! อาศัยอะไรให้จางเย่ต้องก้มหัวให้! อาศัยอะไรให้พวกเขามีสิทธิ์ก่อเรื่องแล้วไม่สนว่าตนเองทำอะไรผิด ห๊ะ! แล้วยังจะให้อาจารย์จางเย่ยอมถอยสักก้าวให้พวกเขามีทางลงอีก? เว*เอ๊ย! ก็ใครมันผลักอาจารย์จางขึ้นเวทีล่ะวะ!"


"หึๆ ประโยคนี้ของจางเย่สะใจฉิ* เห็นชัดๆ เลยว่าเป็นสไตล์ของเขา"


"ฮ่าๆๆ ประโยคนี้เห็นแล้วอารมณ์ดีโคตรๆ ดาราคนอื่นๆ โดนแบนแล้วก็ต้องกินไม่ได้นอนไม่หลับ ออกมารับผิดต่อประชาชนว่าตัวเองเป็นฝ่ายผิด แต่จางเย่เหรอ? เขาไม่ยอมรับว่าตัวเองผิด แถมคราวนี้ก็จะรบแล้วรบอีก สุดท้ายยังจะมาบอกว่าเป็นสุขเหลือคณา! ไอ้หยา! หมอนี่เห็นเป็นเรื่องสนุกไปซะได้ ฉันล่ะพูดอะไรไม่ออกจริงๆ ช่างเจ้าอารมณ์เป็นบ้า!"


"เฮ้ย เอาแบบนี้จะดีจริงดิ?"


"ไม่ดีตรงไหนกัน! รบกับพวกแม่*นั่นแหละ!"


"เฮ้อ อาจารย์จางนี่ชวนปวดหัวจริงๆ ไม่เคยทำให้คนวางใจได้สักรอบ!"


"ฮ่าๆ ถ้าเกิดเขาทำคนวางใจได้ เขาก็ไม่ใช่จางเย่สิ ที่คนชอบเขามาก ก็ไม่ใช่เพราะชอบนิสัยหาที่ตายของเขาหรอกเหรอ!"


"เสร็จแน่ รอบนี้เละแล้ว ไม่มีทางได้ปลดแบนแน่!"


……


SARFT


ในหน่วยงาน


"ไอ้จางเย่นี่!"


"หัวหน้า หมอนี่มันร้าย!"


"ให้โอกาสมันแล้ว มันไม่เอา? นี่มันคนบ้าอะไรวะ!"


"จะให้ทำยังไงดีครับ? เขาไม่ยอม งั้นพวกเราจะปลดแบนให้เขาได้ยังไง?"


"ก็ช่างหัวมันสิ! ท่านประธานคนใหม่กำลังจะมาแล้ว ที่ควรทำพวกเราก็ทำแล้ว เรื่องอื่นๆ ไว้รอหัวหน้าสั่งเถอะ!"


"คงได้แต่แบบนี้ล่ะ"


"รอท่านรองคนใหม่มาแล้วกัน เปิดทางลงให้ดีๆ มันไม่เอาเอง"


"นั่นสิ คนใหม่ที่มารับตำแหน่งคงได้ร้อนๆ กันหน่อยล่ะ จางเย่ควักปืนจ่อแบบนี้ ขนาดเรายื่นมือออกไปให้เขา เขายังจะไม่ยอมจับมือด้วย! ฉันว่าคงไม่มีทางแล้วล่ะ ต่อให้พวกเราจะโทรหาเขาคุยกันให้ชัดๆ ไปก็ไม่มีประโยชน์ ก็ทำไปตามนี้แล้วกัน ทั้งที่เรายอมถอยให้เขา ขอแค่เขายอมส่งเอกสารชิ้นนี้มาก็ปลดแบนให้แท้ๆ ในเมื่อไม่อยากทำ งั้นก็ไม่ใช่ความรับผิดชอบของเรา!"


……


การที่จางเย่โพสต์เวยป๋อได้สร้างผลกระทบเป็นวงกว้าง


สื่อบางแห่งเตรียมจะทำข่าวอย่างละเอียดทั้งเรื่องของการพิสูจน์ข้อความคาดการณ์นี้และเรื่องในอดีตให้กับจางเย่ บางคนเตรียมจะปล่อยข่าวอีกหลายชุดเพราะเชื่อว่า SARFT ต้องปลดแบนให้เขาแน่ ในฐานะสื่อ พวกเขาล้วนแต่มีสังหรณ์เฉียบคมยิ่งกว่าคนทั่วไป แต่ไม่มีใครคิดเลยว่าต่อให้ SARFT เปิดทางรอดให้ จางเย่ก็ยังคงมีปฏิกิริยาไม่ยอมประนีประนอมกับเงื่อนไขของ SARFT ซึ่งนี่มีผลกระทบต่อแผนการของสื่อที่เตรียมไว้มากทีเดียว!


ทำอย่างไรดี?


จะรายงานต่อหรือไม่รายงาน?


ถ้ารายงานข่าวเรื่องจางเย่ต่อไป จะรายงานในรูปไหน? ต้องรายงานด้วยความเห็นอย่างไร? เรื่องนี้ยังต้องถกกันก่อนเชียวนะเฟ้ย!


เดิมทีพวกสื่อสำนักพิมพ์ล้วนขึ้นตรงกับหน่วยกำกับควบคุมสื่อและข่าวสาร จนกระทั่งถูกยุบรวมเข้ากับ SARFT พวกเขาย่อมต้องเห็นแก่หน่วยงานเบื้องบนที่ควบคุม ในเมื่อความสัมพันธ์ของ SARFT กับจางเย่ย่ำแย่ถึงเพียงนี้ สื่อย่อมต้องพิจารณาให้ถี่ถ้วนว่าจะทำการรายงานออกมาได้อย่างไร และรายงานอะไรไม่ได้บ้าง ส่วนเรื่องข้อความคาดการร์คณิตศาสตร์นี้ ในเมื่อเป็นเรื่องใหญ่ที่สื่อทั่วโลกให้ความสนใจ ชัดเจนว่าพวกเขาแค่พูดผ่านๆ ไม่ได้ แต่เรื่องแบบนั้นก็เอาไปบอกใครไม่ได้เหมือนกันนะเว้ย!


สรุปแล้วมีแค่เรื่องเดียว..


ไอ้จางเย่คนนี้ ช่างสามารถก่อเรื่องฉิ*หายเลย!


……


ที่โรงแรม


ในห้องพัก


จางเย่ไม่ได้รับผลกระทบอะไรจากโลกภายนอกทั้งสิ้น พอโพสต์เวยป๋อเสร็จ เขาก็หันมาสนใจเรื่องการเขียนนิยายต่อ โทรศัพท์มือถือที่วางไว้ใกล้ตัวดังขึ้นอีกครั้ง มีสายเข้าอีกแล้วสิ


เป็นเหยาเจี้ยนไฉ


"ไอ้น้องชาย! นายทำบ้าอะไรวะ!"


จางเย่หัวเราะ "ไม่ได้ทำอะไรนี่ครับ"


เหยาเจี้ยนไฉไม่พอใจน่าดู "แค่เห็นก็รู้แล้ว นายทำไมถึง....เฮ้อ ก็แค่เขียนเอกสารใบหนึ่ง ไม่อยากเขียนฉันจะเขียนให้ก็ได้ เรื่องลายมือนี่จะลอกให้เหมือนนายเปะเลยเอ้า!"


"ไม่ต้องหรอกเหล่าเหยา"


"เชื่อพี่นายสักครั้งไม่ได้เหรอ?"


"ไม่ใช่ผมไม่เชื่อ" จางเย่ยอมรับ "มีเรื่องบางอย่าง พอก้มหัวให้ครั้งหนึ่ง คิดจะเงยหน้าขึ้นก็ยากแล้ว ผมเป็นคนอย่างไรคุณเองใช่จะไม่รู้ ในสมองของผมน่ะ ไม่มีคำว่าก้มหัวให้!"


"นายนี่ ฉันจะทำยังไงกับนายดีนะ!"


"ช่างผมเถอะน่าเหล่าเหยา คุณเองปลดแบนแล้วก็ไปถ่ายหนังดีๆ กลับมาอย่างลืมพาผมไปกินข้าวบ้าง ส่วนผมจะตั้งป้อมกับพวกนั้นอยู่นี่แหละ" น้ำเสียงจางเย่เต็มไปด้วยความยินดีด้วยไม่น้อยเลย


"เอาล่ะๆ" ในที่สุด เหยาเจี้ยนไฉก็วางสายอย่างระอาใจไปเอง


ทว่าพลันมีเสียงเตือนจากมือถือเข้ามา มีข้อความส่งมาให้


เป็นข้อความจากนักร้องหญิงอาวุโส คุณย่าจางเสีย : ฉันเห็นข่าวแล้ว เวยป๋อเธอฉันก็อ่านแล้ว เรื่องเอกสาร ความจริงก็ไม่ใช่จะให้รับผิดอะไรมากมายสักหน่อย ไม่ได้ร้ายแรงอย่างที่เธอคิดหรอกนะ


จางเย่ตอบกลับ : คุณย่าจาง ผมทราบครับ


จางเสีย : งั้นก็ไปเขียนเอกสารสิ


จางเย่พิมพ์ : เขียนไม่ได้จริงๆ ครับ


จางเสีย : เอาเถอะ ในเมื่อเธอตัดสินใจแล้ว ฉันคงบังคับอะไรไม่ได้


จางเย่ : ขอบคุณที่ใส่ใจนะครับ


จากนั้น ผู้จัดการส่วนตัวของจางหย่วนฉี ฟางเว่ยหงก็โทรมา


ฟางเว่ยหงพูดแค่คำเดียว "ทำไม?"


จางเย่หัวเราะ "ก็ไม่ทำไม"


ฟางเว่ยหงนึกเสียดาย "คุณมีพรสวรรค์ในการแต่งเพลงแต่งทำนอง พี่สาวจางเองก็อยากจะร่วมงานกับคุณมานานแล้ว แต่ถ้าคุณยังติดชื่อในทำเนียบของดาราผู้มีความประพฤติไม่เหมาะสม เพลงของคุณพวกเราก็ใช้อะไรไม่ได้สิ ต่อให้เผยแพร่ออกไปก็ต้องโดนแบนกลับมา ดังนั้นส่วนตัวแล้ว ฉันอยากให้คุณหาทางปลดแบนได้ไวๆ จะได้ทำงานอย่างอื่นต่อ ตอนนี้ไม่จำเป็นต้องทนอยู่อย่างนี้นี่ ใช่ไหมล่ะ?"


จางเย่หัวเราะ ไม่พูดอะไรต่อ


ฟางเว่ยหงได้แต่ส่ายหน้า "เอาล่ะ ไม่พูดแล้ว"


เหล่าเพื่อนฝูงทั้งหลายล้วนพากันโทรมา ส่งข้อความหา คำถามที่เจอมากที่สุดคือ ‘เพราะอะไร?’


จางเย่เขียนต่อไม่ได้ เขาต้องตอบกลับทุกคนเสียก่อน ดังนั้นจึงเปิดโทรทัศน์ดูไปพลางๆ เปลี่ยนช่องไปเรื่อยๆ ก่อนมาหยุดที่ช่องดาวเทียม BTV-1 รายการตอนนี้คือถ่ายทอดสด ‘จุดเดือด’ มีพิธีกรพร้อมด้วยคนอื่นๆ ทีี่เป็นนักวิจารณ์กำลังคุยกันเรื่องข่าวล่าสุด จางเย่เคยดูรายการนี้ แต่ไม่ได้สนใจอะไรนัก ทว่าวันนี้เขาดูเพราะข่าวกำลังพูดถึงตนเองอยู่


หัวข้อของวันนี้คือข้อความคาดการณ์ทางคณิตศาสตร์ ก่อนหัวข้อจะค่อยๆ เปลี่ยนมาเป็นเรื่องการแบนจางเย่พร้อมกับเรื่องข่าวในเวยป๋อ ด้านหลังพวกเขาคือหน้าจอขนาดใหญ่ ข้อความคอมเมนต์ของชาวเน็ตนั้นเห็นได้อย่างชัดเจนทีเดียว ในนั้นต่างแสดงความประหลาดใจต่อการตัดสินใจของจางเย่!


แขกรับเชิญชาย "ผมเองก็แปลกใจจริงๆ นะครับ"


แขกรับเชิญหญิง "ฉันก็แปลกใจเหมือนกันค่ะ ฉันติดตามผลงานของอาจารย์จางเย่มาตลอด ทุกการตัดสินใจและตัวเลือกของเขา ดูจะไม่เหมือนกับพวกเราส่วนใหญ่เท่าไร"


พิธีกร "พวกเราได้เบอร์โทรของจางเย่มาแล้วครับ"


เบอร์ของจางเย่หายาก ซึ่งคนส่วนใหญ่ไม่มีทางหาได้ ทั้งไม่มีทางติดต่อเขาได้เลย จางเย่ไม่เคยคิดจะรับงานนอก จึงไม่เคยทิ้งเบอร์ไว้ให้ใคร แต่ในเมื่อช่อง BTV เป็นนายจ้างเก่า ดังนั้นพวกเขาจะเก็บเบอร์ของจางเย่เอาไว้เปล่าๆ ไปทำไม? อีกอย่าง ถ้าอยากได้มาก แค่ไปหาเพื่อนร่วมงานเก่าแก่ของจางเย่ก็ได้แล้ว


แขกรับเชิญชายอันดับสองประหลาดใจ "เอ๋? ติดต่อจางเย่ได้เหรอ?"


พิธีกรพยักหน้า "พวกเราไม่ทราบว่าสายจะติดหรือเปล่านะครับ" จากนั้นก็สวมหูฟัง


"รบกวนทีมงานช่วยต่อสายอาจารย์จางเย่ให้ด้วยครับ"


จางเย่ดูรายการนี้พอดี พอฟังถึงตรงนี้เขาต้องหลุดหัวเราะอย่างช่วยไม่ได้


จากนั้นเสียงโทรศัพท์มือถือของเขาก็ดัง ปลายสายเป็นเบอร์ที่ไม่รู้จัก จางเย่นั่งดูอยู่ครู่หนึ่งก่อนตัดสินใจรับสาย


ขณะเดียวกัน ประตูห้องนอนก็เปิดออก


อู๋เจ๋อชิงในชุดคลุมอาบน้ำก้าวออกมา ในมือถือมือถือที่หน้าจอสว่างอยู่ ท่าทางจะเห็นเวยป๋อของจางเย่แล้ว ทราบว่าเขาทิ้งโอกาสปลดแบนไป


จางเย่ทำสัญญาณให้เงียบไว้


อู๋เจ๋อชิงก้มหน้า รินน้ำดื่ม


บนจอโทรทัศน์ พิธีกรโพล่งขึ้นมาว่า "ติดแล้ว"


จางเย่ได้ยินเสียงสองคำจากสองทาง หนึ่งคือคำว่า ‘ติดแล้ว’ จากโทรศัพท์มือถือ อีกหนึ่งคือเสียงจากทีวี มือถือเขาสัญญาณมาเร็วกว่าเล็กน้อยเพราะเป็นเสียงสด รายการสดที่บอกว่าถ่ายทอดสด ความจริงแล้วมีระยะเว้นเล็กน้อย ช้าไปราวหนึ่งวินาทีนิดๆ


……


ในอินเทอร์เน็ต


มีคนออกมาตะโกน


"เชี่*! ดู BTV-1 เร็ว!"


"หืม ทำไม?"


"รายการ ‘จุดเดือด’ ต่อสายตรงหาจางเย่! ถ่ายทอดสดด้วย ทุกคนรีบเปิดเลย เร็วๆ พิธีกรเหมือนจะเตรียมถามว่าทำไมอาจารย์จางไม่ยอมให้กับ SARFT!"


"จริงดิ? มาแล้วๆ!"


"รีบบอกคนอื่นด้วย ต้องดูๆ!"


บรรดาแฟนคลับของจางเย่กับชาวเน็ตคนอื่นๆ ล้วนเปิดโทรทัศน์กันทันที


……


ที่บ้านของเหยาเจี้ยนไฉ


"พ่อ!"


"ว่าไง?"


"มาเร็ว! รายการทีวีสัมภาษณ์อาจารย์จางแน่ะ!"


"หือ? มาแล้วๆ!"


……


ฝั่งฮ่องกง


ที่หน้าจอโทรทัศน์


ฟางเว่ยหงมองหน้าจอทีวีแล้วพลันอุทาน "จางเย่?" จากนั้นเหลียวกลับไปตะโกน "พี่สาวจางจะดูหน่อยไหม ทีวีสัมภาษณ์จางเย่แน่ะ!"


"งั้นหรอกเหรอ?"


……


คนที่ดูรายการนี้คลั่งไปแล้ว!


เดิมทีเรื่องนี้ก็กลายเป็นกระทู้ร้อนแรงไปแล้ว ยิ่งทางรายการทีวีสามารถติดต่อคนต้นเรื่องได้ ทุกคนย่อมต้องสงสัยสุดๆ ว่าตอนให้สัมภาษณ์จางเย่จะว่าอย่างไร!


บนโทรทัศน์


พิธีกรคนนั้นไม่คิดเลยว่าจะติดต่อจางเย่ได้ในลักษณะเช่นนี้ ท่าทางเขาพลันดูคึกคักขึ้นมาบ้าง "สวัสดีครับ อาจารย์จางเย่หรือเปล่าครับ? ผมเป็นพิธีกรรายการข่าว ‘จุดเดือด’ จ้าวเจ้านะครับ"


จางเย่ตอบกลับอย่างสุภาพ "สวัสดีครับ"


ฝ่ายพิธีกรนั้นถามยืนยันตัวอีกครั้ง "อาจารย์จางจริงๆ ใช่ไหมครับ?"


จางเย่หัวเราะ "คำอาจารย์ผมไม่กล้ารับ แต่ว่าผมแซ่จางจริงๆ"


พิธีกรรีบกล่าวต่อทันที "ผมอยู่กับนักวิจารณ์อีกหลายท่าน กำลังคุยกันเรื่องการที่คุณปฏิเสธการส่งหนังสือยอมรับความผิด พวกเราหลายคน รวมถึงเหล่าชาวเน็ตจำนวนมากที่มาคอมเมนต์กำลังสงสัยกันสุดๆ เลยครับ ถ้าเกิดไม่ได้ปลดแบน เรื่องงานต่อๆ ไปของคุณคงลำบากใช่ไหมล่ะครับ? บอกพวกเราสักหน่อยได้ไหมครับว่าทำไม..คุณถึงตัดสินใจเช่นนี้? ทำไมถึงได้เลือกทางที่คนอื่นๆ ไม่เข้าใจ?"


อู๋เจ๋อชิงดิ่มชาอยู่ข้างๆ นั่งพิงกำแพง มองจอโทรทัศน์


จางเย่เองก็นั่งอยู่หน้าจอ เขาก้มมองมือถือครู่หนึ่ง ไม่ทราบควรจะตอบไปอย่างไรดี ทั้งทราบว่าไม่ว่าคำพูดอะไร ก็ไม่อาจแสดงความรู้สึกนี้ออกมาได้


เพราะอะไร?


เพราะเหตุใด?


คำถามนี้ ตอบไม่ง่ายเลยจริงๆ


ในที่สุด จางเย่หลุบตาลงเล็กน้อย ก่อนตัดสินใจพูดเบาๆ


"ป่าใหญ่ใบไม้เหลือง แยกออกเป็นทางสองสาย"


"เสียดายข้ามิอาจเดินร่วมทั้งสองทาง"


พอฟังเช่นนี้ พิธีกรบนหน้าจอทีวีตาค้างไปแล้ว แขกรับเชิญอีกสามคนที่อยู่ด้านข้างก็ต้องตะลึงงันเช่นกัน รวมถึงเหล่าผู้ชมที่นั่งชมการถ่ายทอดสดทางหน้าจอ ต่างก็มีปฏิิริยาไม่แตกต่างกัน!


ทางสองสาย?


สายหนึ่งคือการยอมประนีประนอม กลับคืนสู่วงการบันเทิงใหม่? อีกสายหนึ่งคือความดื้อรั้น ไร้ซึ่งอนาคตหนทาง?


ในโทรทัศน์นั้น ได้ยินเพียงเสียงของจางเย่กำลังกล่าวต่อไปว่า


"ข้ายืนที่ปากทางนานแสนนาน"


"เมื่อมองทางสายหนึ่ง..."


"เห็นแต่ทางอันทอดไกล กระทั่งลับไปในเงาไม้"


"หากข้าเลือกแล้ว ซึ่งทางอีกสายหนึ่ง"


"ในหญ้ารกชัฏ ทั้งเดียวดายเปล่าเปลี่ยว"


"แต่กลับดึงดูด แต่กลับงดงาม"


"แม้ว่าทางสายนี้นั้น"


"หลงเหลือรอยเท้าผู้ผ่านเพียงน้อย"


"รุ่งอรุณของวันนั้น ทิ้งไว้เพียงใบไม้ร่วงเกลื่อนกล่น"


"ณ ทางสองสาย อันไร้ซึ่งรอยเท้าของผู้ใด"


"อ้า! ปล่อยทางอีกสายหนึ่งไว้ พรุ่งนี้ค่อยพบกันเถิด!"


"เพียงแต่ข้าก็ทราบ ว่าหนทางนั้นไร้ทางหวนมาใหม่"


"เกรงว่าตัวข้า ยากจะย้อนกลับมาอีก"


"บางที อีกหลายปี ณ ที่แห่งหนึ่ง"


"ข้าคงถอนใจบางเบา เล่าหวนถึงอดีตหนหลัง"


"ว่า ณ ทางสองสาย อันทอดยาวกลางป่าใหญ่"


"ข้าได้เลือกแล้ว ซึ่งหนทางอันน้อยคนเดินผ่าน"


"และนั่น...คือข้าได้เลือกแล้ว ซึ่งหนทางแห่งชีวิต!"


กลอนบทนี้ แน่นอนว่าไม่มีปรากฏบนโลกใบนี้ แต่ในโลกของจางเย่ นี่เป็นผลงานของนักกวีชาวอเมริกันผู้หนึ่งนาม โรเบิร์ต ฟรอสต์ --- ‘หนทางไร้ผู้จร’


สำหรับคำถามของพิธีกร สำหรับข้อสงสัยของเหล่าชาวเน็ตและเพื่อนพ้อง จางเย่ไม่ทราบจะอธิบายด้วยภาษาตนเองออกมาอย่างไร เพราะอะไรอย่างนั้นหรือ? เขาไม่มีวิธีจะบอกได้จริงๆ! ดังนั้นจึงได้แต่ใช้กลอนบทหนึ่ง ซึ่งเขาเห็นว่าเป็นกลอนบทที่สามารถแสดงความรู้สักของเขาออกมาได้ทั้งหมด!


ในทางแยกทุกทางของชีวิต มีเพียงตัวเลือกเดียวเท่านั้น และจางเย่ก็ได้เลือกแล้วซึ่งหนทางที่น้อยคนเดินผ่าน ถนนสายนี้ อาจไม่มีผู้ใดเคยจรผ่านมา ทางสายนี้ อาจเต็มไปด้วยขวากหนามและความมืดมิด แต่เขาไม่นึกเสียใจ ทั้งไม่คิดเดินย้อนกลับไป! เพราะนี่..คือหนทางที่ตัวเขาเลือกเอง!


ที่เขาต้องทำก็แค่เดินหน้าต่อไป เดินหน้าต่อไป!


หนทางสายนี้ ไม่ได้มีคำว่า 'เพราะอะไร' มากขนาดนั้นอยู่แล้ว!


ส่วนทางที่เขาไม่ได้เลือก เขาเองก็ไม่ได้อยากจะรู้ ว่าทางสายนั้นที่สุดแล้วงดงามเพียงใด!


========================


**** Robert Frost; The road not taken***


นักกวีชาวอเมริกันผู้หนึ่งนาม โรเบิร์ต ฟรอสต์ --- ‘หนทางไร้ผู้จร’


我在那路口久久伫立。


ข้ายืนที่ปากทางนานแสนนาน


我向着一条路极目望去……


เมื่อมองทางสายหนึ่ง...


直到它 消失在 丛林深处。


เห็นแต่ทางอันทอดไกล กระทั่งลับไปในเงาไม้


但我却 选择了另外一条路。


หากข้าเลือกแล้ว ซึ่งทางอีกสายหนึ่ง


它荒草萋萋，十分 幽寂。


ในหญ้ารกชัฏ ทั้งเดียวดายเปล่าเปลี่ยว


显得 更诱人，更美丽；


แต่กลับดึงดูด แต่กลับงดงาม


虽然 在这条小路上。


แม้ว่าทางสายนี้นั้น


很少留下 旅人的足迹。


หลงเหลือรอยเท้าผู้ผ่านเพียงน้อย


那天清晨 落叶满地。


รุ่งอรุณของวันนั้น ทิ้งไว้เพียงใบไม้ร่วงเกลื่อนกล่น


两条路 都未经 脚印污染。


ณ ทางสองสาย อันไร้ซึ่งรอยเท้าของผู้ใด


呵，留下一条路等 改日再见！


อ้า! ปล่อยทางอีกสายหนึ่งไว้ พรุ่งนี้ค่อยพบกันเถิด!


但我知道 路径延绵无尽头。


เพียงแต่ข้าก็ทราบ ว่าหนทางนั้นไร้ทางหวนมาใหม่


恐怕 我难以再回返。


เกรงว่าตัวข้า ยากจะย้อนกลับมาอีก


也许多少年后在某个地方。


บางที อีกหลายปี ณ ที่แห่งหนึ่ง


我将轻声叹息 将往事回顾。


ข้าคงถอนใจบางเบา เล่าหวนถึงอดีตหนหลัง


一片树林里分出两条路。


ว่า ณ ทางสองสาย อันทอดยาวกลางป่าใหญ่


而我选择了人迹更少的一条。


ข้าได้เลือกแล้ว ซึ่งหนทางอันน้อยคนเดินผ่าน


从此……决定了我一生的道路！


และนั่น...คือข้าได้เลือกแล้ว ซึ่งหนทางแห่งชีวิต!


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./38.md)