##บทที่ 569 : งามสง่าดังก่อน!
จางเย่ออกรถไป ไม่ได้นำพาเมฆไปแม้แต่ก้อนเดียว เหลือไว้เพียงควันจากท้ายรถ
เหล่านักศึกษาของเป่ยต้า เมื่อได้ฟังกลอนบทนี้แล้ว หลายคนยืนนิ่งไม่ไหวติง ไม่ติดตาม ไม่พูดอะไรอีก คล้ายได้ทราบความในใจของจางเย่ คล้ายได้ทราบว่าคนที่สามารถแต่งกลอนอันจับใจคล้ายเลือดจะหยาดหยดในเวลานี้ได้นั้นเป็นเช่นไร
ความรู้สึกที่มีต่อเป่ยต้า?
ความรู้สึกที่มีต่อเหล่านักศึกษา?
ล้วนแล้วแต่บ่งบอกด้วยบทกลอนนั้นเอง!
จากนั้น เหล่านักศึกษาแยกย้าย มีคนโพสต์กลอนขึ้นไปบนอินเทอร์เน็ต
นักศึกษาของเป่ยต้านับไม่ถ้วนต่างโพสต์ข้อความอย่างรวดเร็ว ไม่ใช่ข้อความยาวมาก มีเพียงประโยคนี้ --- ‘อาจารย์จางเย่ ไม่ว่านานแค่ไหน พวกเราจะรอคุณกลับมา!’
"รอคุณกลับมา!"
"รอคุณกลับมา!"
เกิดเรื่องอยู่สองชั่วโมง ชาวเน็ตแทบไม่เจอเหล่านักศึกษาของเป่ยต้าออกมาพูดอะไรเลย แม้จะเห็นคลิปและได้รู้สถานการณ์คร่าวๆ ในเป่ยต้าแล้ว ทว่ากลับไม่มีรายละเอียดอะไรอื่นจากทางเป่ยต้าเลย พวกเขายังคงไม่ทราบกระจ่างจึงต่างกระหายใคร่รู้ พอเห็นว่ามีนักศึกษาเป่ยต้าโผล่หน้าออกมา ทั้งยังรวมกลุ่มกันอยู่ในอินเทอร์เน็ต เหล่าชาวเน็ตมืดฟ้ามัวดินพลันแห่เข้ารุมล้อม!
"เจอคนแล้ว!"
"ลูกผู้ชายตัวจริง! พวกนายเป็นไงบ้าง?"
"วีรบุรุษวีรสตรีของเป่ยต้า! ขอยกย่องชมเชยพวกนาย!"
"พวกนายโดนลงโทษกันไหม?"
"อาจารย์จางล่ะ? อาจารย์จางเป็นไงบ้าง?"
"รอคุณกลับมา? อาจารย์จางโดนพักงานจริงๆ?"
จากนั้นทุกคนก็ได้เห็นว่าเหล่านักศึกษานั้นโพสต์กลอนลงไปบทหนึ่งด้วย นักศึกษาคนหนึ่งบอกกับทุกคนอย่างโศกเศร้าว่านี่คือคำพูดสุดท้ายก่อนจางเย่จากไป
‘ลาแล้วเป่ยต้า’
--จางเย่
"ฉันจากไปช้าๆ"
"ดังที่เข้ามาช้าๆ"
"โบกมือเบาๆ"
"อำลาเมฆที่ฟ้าตะวันตก"
—
"เงียบเมื่อยามฉันจากลา"
"เช่นฉันเงียบงันเมื่อมาเยือน"
"โบกเอยโบกแขนเสื้อ"
"อย่าให้เมฆขาวติดมือไป"
พออ่านจบ ชาวเน็ตพลันต้องเงียบไปชั่วขณะ!
เป็นบทกวีที่บางเบา บางเบาเสียจนพออ่านแล้ว ในปากราวกับปราศจากรสชาติอันใดอยู่ บางเบาเสียจนไม่มีแม้แต่คำระคายหู ไม่เหมือนอย่างสไตล์อันดุดันของจางเย่ที่ผ่านๆ มา ช่างเป็นกลอนที่เรียบเรื่อยเหลือเกิน หากก็เป็นกลอนบทนี้เองที่ทำให้หลายคนต้องหวั่นไหว!
นักศึกษาปีสี่ที่ใกล้จะจบแล้วกล่าว "อีกไม่นานก็ต้องออกจากมหาวิทยาลัย ในใจยังคงรู้สึกสับสน ไม่ทราบจะแสดงความรู้สึกเช่นไรออกมาได้ ทว่าเมื่อเห็นกลอนบทนี้ของจางเย่แล้ว ผมถึงได้คิด เห็นทีคงเป็นอย่างนี้เอง ยามมา มาอย่างแผ่วเบา เหมือนผม...ที่เดินเข้ามาเงียบๆ"
ชาวเน็ตโพสต์ในเวยป๋อ "เมื่อก่อนเห็นคนด่าว่าจางเย่เป็นนักเลง ไม่เหมาะจะเป็นครูสอนอะไร ผมไพล่คิดไปถึงที่เขาพูดว่า ‘หน้าโง่’ หากว่าคนที่เขียนกลอนแบบนี้ออกมาได้คือนักเลงคนหนึ่ง อย่างนั้นผมก็อยากเป็นนักเลงเหมือนกัน เป็นนักเลงผู้ยิ่งใหญ่!"
ชาวเน็ตอีกคน "กลอนจากคลิปนี้อย่าง ‘ต้นไม้ที่เบ่งบาน’ ความจริงก็ถือเป็นผลงานที่ยอดเยี่ยมมากแล้ว อย่างในช่วงไม่กี่คำสุดท้าย --
พุทธองค์ทรงประทาน ให้ฉันเป็นไม้ต้นหนึ่ง เติบโตริมทางที่คุณต้องผ่านมา ดอกไม้เบ่งบานถ้วนทั่วใต้แสงตะวัน งดงามอย่างที่ฉันในชาติก่อนใฝ่ฝันถึง เมื่อคุณใกล้เข้ามา โปรดฟังให้ชัด ใบไม้ที่สั่นไหว คือฉันที่รอคอยอย่างจริงใจ ท้ายที่สุดเมื่อคุณเดินผ่านไป ที่ร่วงหล่นเคลียแผ่นหลังของคุณ สหายเอ๋ย นั่นไม่ใช่กลีบดอกไม้... มาถึงตรงนี้ ถ้าผมวิเคราะห์ไม่ผิด ท่อนนี้ควรจะเป็น ‘แต่เป็นน้ำตา หรือดวงใจที่หลุดลอยของฉันเอย’ หรือคำคล้ายๆ กันนี้เอง กลอนบทนี้ควรจะกลายเป็นกลอนรัก แต่จากเย่แค่แก้ไขท่อนจบของมัน ก็กลายเป็นกลอนอีกประเภทหนึ่งไปทันทีว่า ‘แต่เป็นฉัน ที่กล่าวกับคุณเบาๆ ...หน้า-โง่!’ แค่ประโยคเดียว ทั้งยังเป็นการแก้ไขที่ดูกลมกลืนมาก จางเย่ทำให้ฉันเข้าใจกวีสมัยใหม่อีกครั้งแล้ว อาจารย์จางมีความคิดสร้างสรรค์ในเชิงอักษร จะเป็นสุนทรพจน์บทกวี เขาใช้อารมณ์เรียงร้อยถ้อยคำจนเข้าด้วยกันได้ สำหรับฉันแล้ว นี่แหละคือปรมาจารย์ที่แท้จริง!"
"พูดได้ดีมาก!"
"เห็นด้วย!"
ทันใดนั้น เวยป๋อของอาจารย์จากมหาวิทยาลัยชิงหัวได้ออกมากล่าว "ไม่ต้องสงสัยเลยว่า สองท่อนสุดท้ายของ ‘ลาแล้วเป่ยต้า’ คือจุดสูงสุดของผลงานจางเย่ ฉันไม่กล้าบอกว่าจะไม่มีกลอนบทอื่นที่สามารถยิ่งใหญ่ได้เท่านี้ แต่อย่างน้อยฉันก็แน่ใจว่าจะให้ถึงระดับของจางเย่อย่าง ‘ฉันจากไปช้าๆ ดังที่เข้ามาช้าๆ’ แบบนี้คงยากอย่างยิ่ง ไม่ว่านิสัยกับอารมณ์ส่วนตัวจางเย่จะเป็นอย่างไร แค่ความสามารถระดับนี้ จางเย่ถือว่าถึงระดับที่บางคนไม่อาจเข้าถึงได้ตลอดชีวิตแล้ว!"
มีคำกล่าวว่าปราชญ์ล้วนอิจฉากัน คำพูดนี้ถูกต้องทีเดียว
แต่ตอนนี้ ในขณะนี้ อาจารย์ของมหาวิทยาลัยชั้นแนวหน้าอย่างชิงหัวผู้ซึ่งคลุกคลีกับวงการวรรณกรรมยังออกมาวิจารณ์ มองไปแล้ว เรื่องนี้เห็นได้ชัดว่ากลอนบทนี้ถือว่าสุดยอดทีเดียว!
"ท่อนท้ายสองตอนนั่น ปลายพู่กันเทพยดาโดยแท้!"
"น่าเสียดาย ถ้าจางเย่แก้ไขนิสัยตัวเองสักหน่อย ต่อไปเขาต้องเป็นแนวหน้าในวงการอักษรแน่นอน เรื่องนี้ทุกคนล้วนยอมรับ เพียงแต่นิสัยของหมอนี่มัน...เฮ้อ อย่าพูดเลย!"
"นั่นสิ นิสัยเขา ใครๆ ก็รักษาไม่ได้!"
"วันนี้ยังไม่รู้เลยว่าจะจบยังไง จางเย่จะเป็นยังไงก็ไม่รู้! คงไม่โดนแบนอีกนะ? แต่ถ้าแบนเขาอีกที คงสนุกน่าดู!"
"ผมไม่เห็นด้วยกับเมนต์บนๆ นะ ผมว่าที่จางเย่เขียนผลงานที่ยิ่งใหญ่ออกมาได้ ก็เพราะมีนิสัยที่คนอื่นๆ ไม่ชอบใจนักนี่แหละ!"
"นั่นสิ!"
"สนับสนุนจางเย่!"
"ฉันชอบนิสัยของจางเย่นะ!"
"ฮ่าๆ กลอนของจางเย่น่ะยอดเยี่ยม คน...ยิ่งยอดเยี่ยม!"
"เฮ้อ ฉันว่านะ เรื่องคราวนี้จะโทษจางเย่ก็ไม่ได้ ต้องโทษคนที่กล้าปล่อยเขาขึ้นเวทีมากกว่า ฉันจะเป็นลม พวกนายเพิ่งรู้จักจางเย่กันวันแรกหรือยังไง? ตอนรับรางวัลไมโครโฟนเงิน จางเย่ใช้ ‘น้ำนิ่ง’ ด่าหัวหน้าสถานี จำได้ไหม? งานศพของคุณพ่อเว่ย จางเย่ใช้ ‘คนบางคน’ ด่าหวัหน้าสถานีโทรทัศน์นครหลวง ยังจำได้ไหม? งานแถลงข่าวของ SARFT เขาก็เอา ‘คำตอบ’ กับ ‘สุนทรพจน์สุดท้าย’ ออกมา ยังจำกันได้ไหม? งานประชุมโรงเรียนทั่วประเทศจางเย่ก็หยิบ ‘ผู้เยาว์ของชาติ’ มาเขย่าเวที ลืมแล้วหรือ? พวกคุณยังจะกล้าให้เขาถือไมค์? ผมล่ะนับถือพวกคุณจริงๆ! ถือว่าขวัญพวกคุณกล้ามาก!"
"เฮ้อ ก็จริงนะ"
"หมอนี่ถือไมโครโฟนเมื่อไรล่ะก็ เตรียมมีเรื่องได้เลย!"
"นี่แหละคือประสบการณ์ที่สอนมา!"
"ผมว่าหลังจากวันนี้ ใครเห็นจางเย่ถือไมค์ในมือ คงต้องมีใจสั่นกันบ้างล่ะ แม่*โคตรน่ากลัวฉิ*!"
"ปากของจางเย่นี่น่ะ ยิ่งกว่าขีปนาวุธซะอีก! มีแต่ต้องระวังป้องกันไว้ตลอดเวลาเท่านั้น ไม่งั้นเผลอปล่อยไปแวบเดียว เขาก็บินเข้าหาแล้ว ขนาดตายยังไม่รู้ว่าตายยังไงด้วยซ้ำ!"
สุดท้าย การถกเถียงกลับมาตรงจุดเริ่มต้น ก็คือการที่จางเย่ด่าคนญี่ปุ่นออกอากาศในที่สาธารณะนี่สมควรหรือไม่ เหมาะสมหรือไม่
มีคนเห็นด้วย!
มีคนคัดค้าน!
เรื่องนี้คงกลายเป็นข้อถกเถียงกันไม่จบสิ้น!
……
ไม่นานนัก
หนังสือพิมพ์ออกข่าว
โทรทัศน์ออกอากาศ
เพราะว่าเรื่องในวันนี้ใหญ่หลวงเกินไป คนที่ไม่ได้มีนิสัยอ่านหนังสือพิมพ์ดูข่าวล้วนแต่มุ่งความสนใจมาด้วยความสงสัย พวกเขาอยากทราบว่าสื่อจะรายงานเรื่องนี้อย่างไร ซึ่งที่ทุกคนประหลาดใจที่สุดคือรายการข่าวของ CCTV 1 ไม่พูดถึงเรื่องนี้ เสมือนไม่มีอะไรเกิดขึ้นแม้แต่น้อย ทุกอย่างยังคงเป็นไปตามปกติ ข่าวรายงานเรื่องนโยบายบางส่วน พูดถึงเรื่องนายกรัฐมนตรีญี่ปุ่นมาเยือนประเทศจีนเพื่อเซ็นสัญญาความร่วมมือสำคัญบางประการ พูดถึงเรื่องวันงดสูบบุหรี่ในอีกไม่กี่วันข้างหน้า แต่ไม่พูดถึงเรื่องที่มหาวิทยาลัยเป่ยต้าสักนิด!
คนที่ดูข่าวประจำเห็นได้ชัดว่าเรื่องนี้กำลังถูกปกปิดด้วยความตั้งใจ CCTV แสร้งไม่สนใจเรื่องนี้ไปสนใจเรื่องอื่น คงเพราะคำขอจากเบื้องบน!
ส่วนข่าวหนังสือพิมพ์ มีวิธีจัดการแตกต่างกันไป
หนังสือพิมพ์ใหญ่ๆ ไม่พูดถึงเรื่องของมหาวิทยาลัยเป่ยต้า บ้างลงเป็นรายงานจากคนที่ผ่านไปพบเห็น ขณะเดียวกันกลับวิจารณ์จางเย่ตรงๆ ไม่มียั้ง บ้างกลัวหัวข้อนี้จะมีปัญหา จึงใช้แค่คำว่าอาจารย์บ้าง การส่งต่อพลังบวกบ้าง ไม่มองภาพรวมบ้างโดยคลุมเครืออย่างยิ่ง!
แต่สื่อไปในทิศทางเดียวกัน ไม่มีใครเข้าข้างจางเย่
บนโลกออนไลน์กลับหลากหลายกว่า ความเห็นของผู้คนออกจะไม่ตรงไปตรงมาสักหน่อย คนที่สนับสนุนจางเย่กับเหล่านักศึกษาของมหาวิทยาลัยกลับเป็นคนส่วนใหญ่ จะเห็นได้ว่ามีดาราสี่ห้าคนที่ไม่เปิดเผยชื่อแอบกดไลก์ให้โพสต์ที่ว่าด้วยเรื่อง ‘คลิปจากมหาวิทยาลัยเป่ยต้า’
ความจริงคลิปถูกลบไปแล้ว แต่คอมเมนต์ทั้งหลายแหล่ยังอยู่ คลิปลิงก์ถูกแก้ไขไปหลายครั้ง ที่ล้วนกระจายไปตามเว็บไซต์ต่างๆ
ลบแล้วอัพ
อัพแล้วลบ
เปลี่ยนชื่อ เร้นร่องรอย
เซี่ยงเซิงของจางเย่เอง ตอนแรกก็ตกอยู่ในสถานการณ์เดียวกัน
มีสื่อที่ด่าจางเย่ก่อนหน้านี้เห็นสถานการณ์ในเวยป๋อก็หยิบยกออกมา ไม่ทราบไปโกรธแค้นมาจากไหนถึงได้เริ่มลากตัวดาราที่กดไลก์ออกมาวิจารณ์ว่าพวกเขาเป็นบุคคลสาธารณะ แต่กลับมากดไลก์กับคลิปที่มีปัญหาเช่นนี้ นับว่าเป็นความผิดร้ายแรงบลาๆๆ
ดาราคนหนึ่งที่ออกมากดไลก์ตอบ "พวกคุณว่ายังไงนะ? กดไลก์? อ่อ ฉันดูอะไรจบก็กดไลก์ไปหมดนั่นแหละ ชาวเน็ตลำบากลำบนทำออกมาทั้งที ไม่ใช่ฉันชอบอะไรจริงๆ หรอกนะ"
ในจำนวนนั้นยังมีต่งซานซานซึ่งร่วมกดไลก์ด้วย
คำตอบของต่งซานซานนั้นโหดร้ายยิ่งกว่า "...เอ่อ เมื่อกี้โดนแฮ็กค่ะ" สหายร่วมชั้นเรียนของจางเย่ ไม่เคยมีความจริงออกจากปากอยู่แล้ว!
โดนแฮ็ก!
มีโดนแฮ็กด้วย!
ดูสิ ช่างเป็นการแก้ตัวที่คลาสสิกขนาดไหน!
สื่อสำนักพิมพ์นั้นพอเห็นเข้า ถึงกับพูดไม่ออก! แม้แต่คนโง่ยังไม่เชื่อคำนี้ แต่พวกเขาก็ไม่รู้จะพูดอย่างไรได้!
เหยาเจี้ยนไฉผู้ซึ่งกดไลก์ไปเช่นกันสงบนิ่งมากที่สุด เห็นสื่อ @ เขามา เหล่าเหยาไม่เพียงแต่ไม่สนใจจะแก้ตัว คอมเมนต์แถมไปคำหนึ่ง ‘น้องเรายังงามสง่าดังก่อน!’ ไม่พูดไม่แสดงท่าทีอะไรออกมาชัดเจน แต่ก็ไม่ได้ปกปิดท่าทีกับทุกคน เหยาเจี้ยนไฉผ่านร้อยศึกมาในการแสดงเซี่ยงเซิงกับจางเย่แล้ว โดนสื่อออกมาตั้งคำถามออกมาตีกระทบเขาตั้งมากมาย ก็ไม่อาจขู่ขวัญเหยาเจี้ยนไฉได้!
โจมตีทุกทิศทาง!
เสียงตะโกนทั่วทุกทิศ!
อินเทอร์เน็ต วุ่นวายใหญ่โต!


*-*-*-*-*-*-*-*-*-*-*-*-*-*-*-*-*


[Go To Next Chapter]( ./70.md)