##บทที่ 553 : ความขัดแย้งยกใหญ่!
ไม่ไกล


นักศึกษาบางคนกำลังเล่นบาสเก็ตบอลกัน ตรงนั้นมีเสียงดังตึงๆ เพราะไม่มีสนามบาส เวลาที่นักศึกษาของเป่ยต้าเดินผ่านก็จะได้ยินเสียงผู้หญิงหัวเราะต่อกระซิบกันฮุๆ ฮิๆ


“ส่งมาให้ฉัน”


“ฮ่าๆ”


“ระวังตรงทะเลสาบด้วย อย่าโยนไปนะ”


นกร้องจิ๊บๆ นักเรียนเฮฮา


สิ่งต่างๆ รอบตัวเหล่านี้ทำให้จางเย่ผ่อนคลายสบายใจ รอบนี้เขาไม่ใช้แคปซูลความจำ หลังจากอ่านไปไม่กี่ครั้งก็จำได้ด้วยตนเอง สคริปต์ไม่ได้มีข้อมูลอะไรสำคัญนักแค่กล่าวโดยคร่าวๆ ถึงเรื่องความแข็งแกร่งทางคณิตศาสตร์ของจีนในนานาชาติ ร่วมด้วยการกล่าวถึงบรรดาตัวแทนจากที่ต่างๆ และมหาวิทยาลัยญี่ปุ่น ว่าพวกเขาจะสามารถร่วมกันทำงานได้ในวงการคณิตศาสตร์ มันมีคำไม่เยอะนัก จำไม่ยากเท่าไร


ตอนนั้นเอง มีบางอย่างเกิดขึ้น


“เฮ้!”


“บอลเด้งไปแล้ว!”


“ระวัง มีรถ!”


มีบางคนร้องตะโกน บ้างกรีดร้องขึ้นมา


ทันใดนั้นเสียงเบรกรถกระทันหันก็ดังขึ้น ถึงแม้เสียงไม่ดังสนั่น แต่เสียงที่ดังมาจากไหนไม่รู้ก็ทำให้จางเย่ผงะตกใจ เขาหันไปมองรอบๆ หาว่าเสียงมาจากไหนก่อนจะเห็นรถบัสของนักท่องเที่ยวสามคันจอดอยู่กลางถนน ลูกบาสเก็ตบอลค่อยๆ กลิ้งข้ามถนนตัดหน้ารถบัสก่อนจะเด้งตกบันไดไปหยุดที่ต้นหลิวกลางสนาม


นักศึกษาหญิงของเป่ยต้าคนหนึ่งรีบวิ่งไปเก็บบอล


นักศึกษาหญิงอีกคนก็ขอโทษขอโพย “หนูขอโทษค่ะ หนูขอโทษ!”


ขณะนั้นก็มีนักศึกษาใหม่ของมหาวิทยาลัยเป่ยต้ามองไปที่คนขับด้วยสายตาขออภัย “พวกเราขอโทษค่ะ บอลหลุดจากมือหนูไป เป็นความผิดหนูเอง”


รอบๆ มีนักศึกษาบางคนที่ผ่านเข้ามา แต่ละคนต่างหยุดยืนมอง พอเห็นว่าไม่มีอะไร คนส่วนใหญ่ก็กลับไปทำธุระที่ตัวเองคั่งค้าง


ตอนนั้นเอง หน้าต่างข้างรถคันที่สองก็เปิดออก มีนักศึกษาคนหนึ่งโผล่หน้าออกมาพูดว่า “(*%#@@。”


ดูจากการพูดแล้วน่าจะไม่ใช่ภาษาจีน เหมือนจะเป็นภาษาญี่ปุ่น


นักศึกษาคนหนึ่งจากรถบัสอีกคันชะโงกหน้าออกมามอง พูดอะไรบางอย่างเหมือนกัน


นักศึกษาใหม่ของเป่ยต้าเงยหน้ามอง “คนญี่ปุ่น?”


ในรถบัสนักศึกษาทุกคนมองไปที่เขา “ %￥#@。”


รถบัสคันที่สองกับสามก็เต็มไปด้วยนักศึกษาญี่ปุ่นเหมือนกัน พวกเขากำลังพูดคุยกันด้วยภาษาญี่ปุ่น ชี้มือชี้ไม้ไปที่คนเคยเล่นบาสเก็ตบอลก่อนหน้านี้ บางครั้งก็ชี้ไปที่นักศึกษาของเป่ยต้า บางคราวถึงกับชี้ไปที่อาจารย์ด้วย เหมือนกำลังถกอะไรบางอย่างกันอยู่ พอเห็นว่านักศึกษาญี่ปุ่นมองไปที่พวกเขาอย่างไม่ค่อยเคารพเท่าไรนัก ก็พอเดาได้ว่าไม่ใช่เรื่องดีแน่


ทันใดนั้น นักศึกษาสาวรุ่นพี่ปีสามกับแฟนที่เดินมาในสวนก็จ้องเขม็งไปที่พวกเขาแล้วตะโกนว่า “คนพวกนั้นพูดว่านักศึกษาของมหาวิทยาลัยเป่ยต้าเป็นพวกคุณภาพต่ำ!”


นักศึกษาชายสองคนที่ยืนดูอยู่ใกล้ๆ ได้ยินอย่างนั้นก็หัวเสีย “พูดอย่างนั้นจริงดิ?”


นักศึกษารุ่นพี่กล่าว “แน่สิ ฉันเรียกเอกภาษาญี่ปุ่น! พวกเขาเป็นนักศึกษาจากมหาวิทยาลัยโตเกียว!”


พวกเราคุณภาพต่ำงั้นเหรอ?


พวกเรานักศึกษามหาวิทยาลัยเป่ยต้าคุณภาพต่ำงั้นเหรอ?


“พูดงี้ได้ไงฮะ!”


“พวกแกคนพูดนั่นแหละที่คุณภาพต่ำ!”


“ไม่ใช่ว่าเรื่องเล็กๆ น้อยๆ อย่างลูกบาสเก็ตบอลทำเอาเสียเวลาไปหน่อยเหรอไง! นักศึกษาพวกนั้นก็ขอโทษไปแล้วไง มันจะไปเกี่ยวกับคุณภงคุณภาพตรงไหน? ถึงกับว่าพวกเราทั้งมหาวิทยาลัยเลย?”


คนของมหาวิทยาลัยเป่ยต้าล้อมรถบัสทั้งสามคันไว้


หญิงสาวคนแรกที่วิ่งเข้าไปเก็บบอลอารมณ์ขึ้นแล้ว ถ้าจะด่าฉันน่ะด่าได้ แต่ดันมาด่าทั้งมหาวิทลัยเป่ยต้าเหรอ? นั่นรับไม่ได้! “นี่เหรอตัวแทนจากมหาวิทยาลัยญี่ปุ่น? ฉันล่ะสงสัยจริงว่าทำไมมหาวิทยาลัยเราถึงรับกลุ่มอย่างนี้มาได้? พวกนายมีคุณภาพขนาดไหนกัน! ถึงพูดอะไรอย่างนี้ออกมาได้! พวกแกคิดได้ไงถึงมาด่าคนในเขตมหาวิทยาลัยปักกิ่งของพวกเรา? บอกว่าพวกเราคุณภาพต่ำเหรอ? แล้วพวกแกล่ะ! ไปมองดูคุณภาพของพวกแกก่อนไป!”


ในกลุ่มของมหาวิทยาลัยโตเกียวมีล่ามและนักศึกษาพูดจีนเป็นอยู่ด้วย พวกเขากำลังแปลคำพูดให้เพื่อนๆ บนรถฟัง นักศึกษาของเป่ยต้าบางคนก็พูดแรงเกินไป ทำให้คนต่างมหาวิทยาลัยโตเกียวไม่พอใจ สงครามน้ำลายเริ่มขึ้นแล้ว!


สงครามน้ำลายทั้งสองฝั่งฟังดูโหวกเหวกโวยวาย!


รถบัสคันแรกบีบแตรรัวๆ อย่างคนอารมณ์ร้อนดังแป๊ดๆๆ ในรถมีคนรุ่นเยาว์ไม่เยอะนัก ส่วนมากผู้โดยสารอายุราวๆ สามสิบถึงสี่สิบ น่าจะเป็นคณะหัวหน้าของตัวแทนจากมหาวิทยาลัยโตเกียว อย่างพวกอธิการบดี ผู้นำของมหาวิทยาลัย สมาชิกวงการศึกษา หรือผู้สื่อข่าวชาวญี่ปุ่น


ท้ายที่สุด ประตูรถบัสคันแรกก็เปิดออก เป็นชายวัยกลางคนผู้หนึ่งออกมาพร้อมหน้าดำคร่ำเครียด โบกไม้โบกมือเหมือนไล่แมลงวัน “หลบออกไปให้พ้น กำลังทำอะไรอยู่น่ะ!”


“อาจารย์ป๋าย?”


“อาจารย์ป๋าย!”


นักศึกษาจากมหาวิทยาลัยปักกิ่งหลายคนรู้จักเขา อาจารย์ป๋ายอี้ มาจากภาควิชาภาษาญี่ปุ่นของมหาวิทยาลัยเป่ยต้า เขาเชี่ยวชาญด้านการศึกษาวัฒนธรรมญี่ปุ่นและเป็นหนึ่งในผู้ได้รับหน้าที่ให้มาต้อนรับคณะตัวแทนจากมหาวิทยาลัยญี่ปุ่น กล่าวได้ว่า เป็นหนึ่งในหัวหอกสำคัญของการร่วมมือและแลกเปลี่ยนระหว่างมหาวิทยาลัยจีนกับญี่ปุ่น เนื่องด้วยภรรยาของป๋ายอี้เป็นอาจารย์ที่รู้จักกันดีของมหาวิทยาลัยโตเกียว ป๋ายอี้จึงมีสัมพันธ์อันดีกับมหาวิทยาลัยโตเกียวไปด้วย ในภาษาจีนจะเรียกเขาเป็นบุตรบุญธรรมของมหาวิทยาลัยโตเกียวก็ว่าได้ การร่วมมือและแลกเปลี่ยนอันยากเย็นแสนเข็ญของมหาวิทยาลัยปักกิ่งและโตเกียวจึงเกิดขึ้นได้เพราะเขาเป็นคนกลางคอยจัดการเรื่องต่างๆ


ป๋ายอี้ตะโกนเสียงดัง “กลับไปให้หมด! ยังจะมีอะไรอีก! นี่คือวันอะไร! วันนี้คือวันที่จะมีงานแลกเปลี่ยนนะ! ยังจะมาสร้างปัญหาอะไรกัน!”


นักศึกษาของเป่ยต้าคนหนึ่งเถียงกลับคอเป็นเอ็น “แต่พวกเขาเป็นคนเริ่มด่าก่อนนะคะ!”


ป๋ายอี้จ้องเขม็ง “เธอมาจากคณะไหน? ปีอะไร?”


พอนักศึกษาคนนั้นได้ยิน ก็หน้าเขียวแล้วหยุดพูดทันที


พอเห็นว่าพวกเขาไม่พูดมากแล้ว ป๋ายอี้ก็ชี้ไปที่นักศึกษาหญิงที่ถือลูกบาสเก็ตบอลอยู่ “ถ้าเธอจะเล่นบาส ก็ไปเล่นที่สนามบาสสิ มาเล่นอะไรตรงนี้! ลูกบาสเกือบกลิ้งไปใต้ท้องรถอยู่แล้ว! ถ้ารถบัสพลิกคว่ำเพราะสาเหตุนั้นล่ะ? พวกเธอจะรับผิดชอบยังไง? พวกเธอกลับไปให้หมด! หยุดพูดอะไรไร้สาระ!”


มีอีกสองคนออกมาจากรถบัสคันแรก เป็นหญิงชายที่มีป้ายนักข่าวห้อยอยู่บนคอ พวกเขาก้าวออกมาข้างหน้าอย่างไม่พูดไม่จาก็รัวชัตเตอร์ไปที่นักศึกษาของมหาวิทยาลักเป่ยต้าที่เคยมาล้อมรถบัสไว้ ก่อนพวกเขาจะกระซิบกันเป็นภาษาญี่ปุ่น น่าจะพูดอะไรบางอย่างเหมือนกับที่นักศึกษาชาวญี่ปุ่นเคยพูดก่อนหน้านี้เกี่ยวกับคุณภาพ!


ป๋ายอี้หันไปมอง ก่อนจะหันกลับมาบอกเหล่านักศึกษาของเป่ยต้าด้วยสายตาเย็นชา แต่ลึกๆ แล้วกลับรู้สึกกังวลมากกว่าเดิม เขารีบกลับไปคุยกับนักข่าวสองคนแล้วพูดเป็นภาษาจีน “นักข่าวฮอนดะ นี่ไม่ต้องถ่ายรูปก็ได้มั้ง?”


นักข่าวฮอนดะตอบกลับเป็นภาษาจีนอย่างคล่องแคล่ว น่าจะเพราะทำงานเป็นผู้สื่อข่าวต่างประเทศ “พวกเราแค่ถ่ายๆ ไปเผื่อใช้เฉยๆ น่ะ ไม่ต้องกังวลอะไรหรอก”


ป๋ายอี้ยังคงกังวลอยู่นิดหน่อย “นี่ไม่เห็นต้องใช้เลย วันนี้เดี๋ยวก็ไม่อะไรแล้ว แค่เรื่องบังเอิญน่ะ นักศึกษาของมหาวิทยาลัยเป่ยต้าเรายังคงมีคุณภาพสูงส่งอยู่”


นักข่าวทั้งสองคนแค่รับทราบ แต่ยังคงรัวถ่ายรูปเหมือนเดิม


นักศึกษาปีสองคนหนึ่งพลันฉุนเฉียว “นี่เอ็งจะถ่ายรูปพวกเราทำไม!”


ป๋ายอี้โมโหเขายิ่งกว่า “หุบปาก!”


“อาจารย์ป๋าย” นักศึกษาของเป่ยต้าชี้ไปที่พวกคนญี่ปุ่น “พวกเขาบอกว่าพวกเราคุณภาพต่ำ แถมยังด่าเราอีก คุณไม่คิดจะพูดอะไรให้พวกเราหน่อยเหรอ?”


“ใช่!”


“ทำไม!”


“ถึงกับถ่ายรูปพวกเรา! หมายความว่ายังไง!”


คนมารวมตัวกันเยอะขึ้นเรื่อยๆ โดยเฉพาะนักศึกษาของมหาวิทยาลัยเป่ยต้าที่รู้ข่าวว่าตรงนี้มีอะไรเกิดขึ้น ชาวมหาวิทยาลัยเป่ยต้าได้รวมตัวกันเป็นหนึ่งเดียว ถึงแม้ไม่รู้ว่าจะเกิดอะไรขึ้นก็ตาม พวกเขาเพียงตามหลังคนมาก่อนแล้วเข้ามาล้อมรถบัสไว้


ป๋ายอี้พูดอย่างโมโห “พวกเธอโยนลูกบอลมาทางรถวิ่ง พวกเธอว่ามีเหตุอะไรขึ้นมารึยัง?”


นักศึกษาสาวของเป่ยต้ากระแอม “ใครบอกว่าพวกเราตั้งใจล่ะ? แต่บอลมันหลุดอย่างไม่ตั้งใจ พวกเราก็รีบเข้ามาขอโทษแล้วนะคะ ขอโทษหลายรอบด้วย! แล้วทำไมพวกเขายังด่าคนอีกล่ะ? ไม่ใช่แค่พวกหนูนะ ยังด่ามหาวิทยาลัยเป่ยต้าของพวกเราด้วย? ถ้าด่าแค่พวกหนูก็ไม่เป็นไรหรอก! แต่เล่นด่าทั้งมหาลัยอย่างนี้หนูทนไม่ได้!”


คนของเป่ยต้าล้วนภูมิใจในสถาบันของตน จนบรรยายออกมาเป็นคำพูดไม่ได้!


นักศึกษาของเป่ยต้าที่เพิ่งมาถึงได้ยินอย่างนั้นก็เข้าใจสถานการณ์ในทันที คนแล้วคนเล่าที่อารมณ์ลุกโชน เสียงก่นด่าทะยานไปทั่วฟ้า!


“ไอ้ญี่ปุ่นพวกนี้นี่!”


“มามหาวิทลัยพวกเรายังจะมาด่าพวกเราอีก?”


“อยากจะตดใส่มากกว่ายินดีต้อนรับ! มาจากไหนกลับไปทางนั้นซะ!”


“มาเป่ยต้าแต่ก่นด่าใส่เป่ยต้าของพวกเรา? ใครกันแน่ที่คุณภาพต่ำ!”


“กลิ้งกลับบ้านไป! ใครขอร้องให้พวกแกมา!”


ตอนแรก ด้วยทั้งสองประเทศต่างมีข้อพิพาทกันอยู่แล้ว คนในประเทศจึงไม่ได้รู้สึกดีๆ กับคนญี่ปุ่นด้วย แถมนี้วัยรุ่นวัยยี่สิบผู้เลือดร้อนทั้งหลาย กำลังโมโหเดือดที่ต้องถูกบังคับให้ไปช่วยในพิธีต้อนรับแขกชาวญี่ปุ่นอีก เท่านั้นไม่พอ ทันทีที่แขกพวกนี้มาถึง พวกเขาก็แสดงกิริยามารยาทไม่ดี ทุกคนจึงระงับอารมณ์ที่พลุกพล่านไว้ไม่อยู่ หลายคนถึงกับชวนเพื่อนมาร่วมวงด้วย!


“ฮัลโหล? หวางเออร์ รีบมาเร็ว!”


“พวกคนต่างชาติมาหาเรื่องในเขตเรา!”


“รีบมาด่วนๆ! ตรงนี้มีเรื่อง! ที่สวนข้างทะเลสาบจำลอง!”


สายแล้วสายเล่า สุดท้ายข้างทะเลสาบก็เต็มไปด้วยนักศึกษากว่าพันคน อีกทั้งพื้นที่ตรงนี้ไม่ไกลจากหอพักเท่าไร ทุกคนจึงมาถึงกันไวมาก ในก็สามชั้นนอกก็สามชั้น[1]!


ท้ายที่สุด ชายวัยกลางคนก็ก้าวออกมาจากรถบัสคันแรก น่าจะเป็นผู้รับผิดชอบกลุ่มตัวแทน อารมณ์เขาไม่น่าดูนัก เขามองไปที่ป๋ายอี้ด้วยสายตาตั้งคำถาม ใครจะรู้ว่าเรื่องอย่างนี้จะเกิดขึ้นได้ล่ะ?


อารมณ์ป๋ายอี้จวนจะระเบิดแล้ว เขาผลักดันโครงการแลกเปลี่ยนแทบตายกว่าจะสำเร็จ ดังนั้นย่อมไม่พอใจอยู่แล้วหากมีอะไรแย่ๆ เกิดขึ้นก่อนที่งานจะเริ่มอย่างเป็นทางการ ถึงแม้ดูเหมือนจะไม่ส่งผลกระทบอะไรในงานความร่วมมือและแลกเปลี่ยนมากนัก แต่ทางเราก็ทุ่มเทเยอะมาก จนเหนื่อยกันไปหมด เขารีบอธิบายและขอโทษชาวญี่ปุ่นคนนั้นทันที “เป็นเพราะพวกเราไม่ดูแลให้ดี เรื่องพวกนี้ถึงได้เกิดขึ้น แถมทำให้พวกคุณที่เป็นแขกของเราต้องไม่สะดวกใจอีก เดี๋ยวผมจะจัดการเดี๋ยวนี้เองครับ!”


ชายวัยกลางคนแค่นเสียงทีหนึ่ง แล้วหันกลับไปในรถด้วยอารมณ์ไม่ดีนัก






==================


[1] ในก็สามชั้นนอกก็สามชั้น (里三层外三层) หมายถึง แออัดกันจนแน่น


*-*-*-*-*-*-*-*-*-*-*-*-*-*-*



[Go To Next Chapter]( ./54.md)