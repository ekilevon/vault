##บทที่ 528 : มอบของแทนใจ!
นอกพระราชวังฤดูร้อน


รถขับออกมาไกลแล้ว


บนรถ จางเย่ขับรถ ส่วนอู๋เจ๋อชิงที่นั่งข้างคนขับกำลังโทรศัพท์


ปลายสาย เสียงของซินหย่าดังออกมาทางลำโพงมือถือ ในรถซึ่งเงียบสนิทได้ยินเสียงนี้อย่างชัดเจน "ยัยอู๋ เธอนี่มันใจร้ายจัง พวกเราสองคนรู้จักกันมาสามสิบปี ข้างตัวซ่อนแฟนหนุ่มนักคณิตศาสตร์เอาไว้ ไม่บอกฉันสักคำ ส่งซิกกันสักนิดก็ไม่มี ซ่อนแฟนไว้ดีจริงนะยะ ทำไม? กลัวคนแย่งแฟนรึไง? เธอจะเกินไปหน่อยมั้ง!"


อู๋เจ๋อชิงหัวเราะคิก "เมื่อกี้ฉันก็บอกเธอไปแล้วไง ฉันไม่รู้ว่าจางน้อยน่ะเก่งเลขด้วย ถ้ารู้ ฉันคงบอกเธอไปแล้ว เราสองคนน่ะมีอะไรก็บอกกันหมดนี่นา"


ซินหย่า "ฉันไม่เชื่อหรอก"


อู๋เจ๋อชิง "เธอไม่เชื่อฉันก็ทำอะไรไม่ได้นะ คิกๆ"


"เธออยู่ไหนน่ะ? ทำไมเงียบๆ?" ซินหย่าถาม


"อยู่บนรถสิ ฉันออกมากับจางน้อยก่อน พวกเธอน่ะจุ้นเกินไปนะ" อู๋เจ๋อชิงกล่าว


ผู้หญิงที่ปลายสายเองก็ไม่ได้มากเรื่องอะไรนัก กล่าวว่า "จางเย่ก็อยู่กับเธอ? หึ เมื่อกี้คนเยอะ สื่อก็แยะ ฉันจะพูดอะไรมากก็ไม่ได้ ไว้สักวันฉันต้องจัดการเขาแน่! ด่าพวกเราต่อหน้าคนตั้งมาก ยังจะลากฉันเข้าไปด้วยอีก เถียงย้อนฉันอีกแน่ะ! ยัยอู๋ เรื่องนี้เธอก็เห็นใช่ไหม? เธอจะทำยังไง พ่อแฟนหนุ่มเธอไม่ไว้หน้าฉันสักนิดน่ะ หืม?"


จางเย่ปรายตามอง


อู๋เจ๋อชิงบุ้ยปากทำทีบอกให้เขามองข้างหน้าเวลาขับรถ ปากขยับพูดผ่านมือถือ "เขาว่าเธอก็ไม่เห็นเป็นไร ท่าทีที่เธอทำกับพวกเด็กๆ น่ะ มันรับไม่ได้จริงๆ นะ"


ซินหย่าแทบจะโมโหตาย "เธอปกป้องพ่อแฟนตัวน้อยเธอดีนักใช่ไหม?"


"ฉันก็วิจารณ์ไปตามเรื่อง" อู๋เจ๋อชิงกลั้วหัวเราะ


ซินหย่าร้องหึในลำคอ "ฉันรู้หรอกน่า เธอน่ะเห็นแฟนดีกว่าเพื่อน ไม่พูดกับพวกเธอแล้ว ฉันยังมีเรื่องอีกเยอะเลย กลับไปแล้วฉันค่อยจัดการแฟนเธอ"


"วางสายละนะ" อู๋เจ๋อชิงวางสาย จากนั้นหันหน้ามามองจางเย่ด้วยความนุ่มนวล "ซินหย่าบอกว่า กลับไปแล้วจะจัดการนายแน่ะ"


จางเย่ยิ้ม "ผมได้ยินแล้ว"


อู๋เจ๋อชิงถามไปเรื่อย "นายไปเรียนเลขมาตอนไหนเหรอ?"


"ฮ่าๆ ก็เรียนๆ ไปงั้นแหละ ใช้ได้ใช่ไหมล่ะอู๋? วันนี้ตอนผมออกไปทำโจทย์น่ะเท่มากใช่ไหมล่ะ? หล่อล่ะสิ?" จางเย่โม้ไปหลายคำ


อู๋เจ๋อชิงตอบกลับน้ำเสียงนุ่มนวล "คิกๆ ก็ ใช้ได้อยู่"


พอฟังคำชมจากแฟนสาว จางเย่ก็พออกพอใจยืดได้อีก "เอาล่ะ ใช้ได้ก็ดีแล้ว อู๋ เราสองคนจะไปไหนดี? ตอนแรกคิดว่าจะพาออกไปเที่ยวเล่นสักหน่อยก่อนเธอไปทางใต้ สรุปวันนี้ก็ไม่ได้อะไรเลย ยืนขาแข็งกันอยู่ในพระราชวังฤดูร้อนซะอย่างนั้น กินข้าวก็ไม่ได้กินดีๆ เฮ้อ"


"นายอยากไปไหนล่ะ?" อู๋เจ๋อชิงถามเขา


"ไม่รู้สิ ตามใจคุณ" จางเย่กล่าว


เธอคิดก่อนกล่าว "พี่สาวรู้จักบ่อน้ำพุร้อนใกล้ๆ แถวนี้ เมื่อก่อนเคยไปเที่ยว เจ๊ว่าไม่เลวนะ"


จางเย่ "คุณบอกทางเลย"


เธอว่า "จากนี่ไปไม่ไกลหรอก"




……




ตอนบ่าย


ในเมืองหลวง เป็นวิลล่าบ่อน้ำพุร้อนแห่งหนึ่ง


ถึงวันนี้จะเป็นวันวาเลนไทน์ แต่คงเพราะที่นี่ค่าใช้จ่ายสูงกว่า จึงมีคนไม่มากนัก รถที่จอดในลานจอดล้วนเป็นรถชั้นดี ที่ราคาต่ำกว่าห้าแสนเหรียญมีน้อยเสียยิ่งกว่าน้อย


จางเย่รออย่บนรถ ขณะที่อู๋เจ๋อชิงลงจากรถไปจัดการเรื่องก่อน ความจริงจางเย่ก็อยากจะทำตัวป๋า แต่ติดที่ตอนนี้เขาน่ะจนยิ่งกว่าอะไร แถมที่นี่ท่าทางจะแพง เงินที่เหลือในบัตรเขาไม่รู้จะพอหรือเปล่าอีก เห็นเช่นนนี้ จางเย่จึงไม่ได้ทำอะไร


ติ๊ดๆ ข้อความส่งมาแล้ว


อู๋เจ๋อชิง : เข้ามาเถอะ หลี่ต้ง ชั้นห้า ห้อง 566


ที่นี่มีตึกสามสี่ตึก และมีลานขนาดเล็ก พร้อมบ่อน้ำพุร้อนขนาดใหญ่ ได้ยินว่าข้างหลังยังมีลานสกีกำลังก่อสร้างอยู่ แต่ปีนี้เปิดใช้งานไม่ทัน เนื่องจากจางเย่กับอู๋เจ๋อชิงล้วนมีฐานะไม่ธรรมดา พวกเขาจึงลงบ่อน้ำพุร้อนรวมไม่ได้ เพราะไม่อยากให้มีคนจำหน้าได้ จะให้ใส่แว่นดำปิดผ้าปิดปากลงบ่อ? นั่นก็จะประหลาดเกินไป เรื่องแบบนี้จางเย่ไม่มีทางทำเด็ดขาด โชคดีที่คุณอู๋บอกว่าบางห้องในตึกมีอ่างน้ำร้อนส่วนตัวอยู่ในห้อง ทั้งเงียบสงบปราศจากคนรบกวน


ฝั่งหลี่ต้ง


ลิฟต์ขึ้นมาถึงชั้นห้า


เมื่อเดินหาไปตามระเบียงถึงพบว่าประตูห้องไม่ได้ปิด จางเย่ผลักประตูเข้าไป เห็นว่าด้านในมีห้องนั่งเล่นขนาดใหญ่ พร้อมชุดโฮมเธียเตอร์ มีคอมพิวเตอร์ และครัวเปิดด้านนอก ซึ่งมีกระจกใสมองเห็นทะลุได้ ด้านซ้ายมีประตูห้องนอนสองห้อง


อู๋เจ๋อชิงพาดเสื้อคลุมไว้บนราว ภายในห้องอบอุ่นกำลังดี เธอจึงสวมเพียงชุดยาวตัวเดียวพอ ที่นี่ไม่ร้อนไม่หนาวอะไร หลังพาดเสื้อเรียบร้อยก็หันหน้ากลับมาถาม "สองห้อง นายเลือกก่อน"


จางเย่ปฏิเสธอย่างสุภาพ "คุณเลือกก่อน"


เธอชี้นิ้วสบายๆ "งั้นพี่สาวเอาด้านนี้แล้วกัน หิวหรือยัง?"


"หิวมากๆ" จางเย่ลูบท้อง "ยืนทั้งวัน ทั้งหิวทั้งเหนื่อย" โดยเฉพาะแขนที่ปวดเมื่อยเป็นพิเศษ เขายืนเขียนอยู่ห้าชั่วโมงเต็มๆ เชียวนะ


เธอยิ้มน้อยๆ "งั้นพวกเราสั่งข้าวกันเถอะ ให้เขามาส่งแล้วกัน ตอนเที่ยงพี่สาวก็ไม่ได้กินอะไรมาก"


"ได้ คุณสั่งเลยตามสบาย ผมขอเข้าไปนั่งในห้องสักหน่อย" จางเย่วางกระเป๋า ผลักประตูเปิดเข้าไปในห้อง ห้องนี้แค่เห็นก็ทราบว่าสวยทีเดียว


ห้องนอนอยู่ติดกับอ่างน้ำ ด้านข้างเป็นระเบียงยื่นออกไป ถึงจะเรียกว่าระเบียง ความจริงต้องบอกว่าเป็นสวนดอกไม้จะเหมาะกว่า พื้นที่ที่ต่อขยายออกไปนี้ นับว่ากว้างกว่าห้องนอนเสียอีก ด้านนอกติดกระจกโปร่งใส เป็นกระจกแบบที่ด้านในมองทะลุ ด้านนอกกลับมองเข้ามาไม่เห็น ไม่ต้องกังวลว่าจะมีใครมองเข้ามาเลย กลางสวนมีอ่างขนาดใหญ่ จุได้ที่นั่งได้ห้าหกคนก็ไม่เบียดเสียดนัก ด้านหนึ่งยังปลูกดอกไม้สีเขียวสีเหลืองละลานตาประดับด้วย


สวยจริงๆ!


อ่างนี้ต้องสบายมากแน่ๆ!


จางเย่เอนตัวนอนลงบนเตียง อยากอาบน้ำกับกับคุณอู๋จังเลย ช่างเป็นวันน้อยๆ ที่มีความสุขน่าดู


"ข้าวมาแล้ว" อู๋เจ๋อชิงเข้ามาเรียกถึงในห้องนอน


จางเย่ไม่หันหน้ากลับไปมอง เขารู้สึกเหนื่อยมากเลย เพียงส่งเสียงตอบในลำคอ "อือฮึ"


เพียงไม่กี่วินาทีต่อมา ด้านหลังเขามีมือคู่หนึ่งมานวดให้ที่บ่า บีบให้อยู่หลายคราว "เหนื่อยใช่ไหม? ฉันจะนวดให้ค่ะ"


จางเย่รีบพลิกตัวกลับมาทันที ปฏิเสธท่าทางแตกตื่นนิดๆ "ไม่ได้ๆ คุณเองก็ยืนมาทั้งวัน แบบนี้ไม่ได้ ไม่ได้ๆ ผมนอนแป๊บเดียวก็พอจริงๆ ครับ คุณไม่ต้องหรอก"


มือเธอยังคงนวดให้เขาต่อ "ปวดตรงไหนคะ?"


จางเย่รีบชี้ไหล่ เลิกลีลา "ตรงนี้แหละ ข้างนี้เลย"


เธอหัวเราะคิก "ฉันยังคิดว่านายจะเกรงใจซะอีก"


จางเย่กระแอม "ก็ เกรงใจพอแล้วเนอะ"


เธอถาม "ตรงนี้?"


จางเย่ "ข้างล่างอีกนิด ใช่เลย"


เธอหัวเราะให้ครั้งหนึ่ง มือเนียนนุ่มขยับอย่างนุ่มนวล


"ขอบคุณนะอู๋" จางเย่ไม่เกรงใจ อย่างไรทั้งสองก็เป็นแฟนกันแล้ว แค่ยังไม่เคยชินเท่านั้นเอง


เธอถาม "ดีขึ้นไหม?"


จางเย่พยักหน้า กล่าวชม "ดีขึ้นเยอะเลย ถ้าเกิดเป็นคนอื่นนวดคงไม่ได้ผล ให้คุณนวดแล้วผมสดชื่นขึ้นเยอะ ตอนนี้ให้ออกไปวิ่งมาราธอนก็ยังไหว"


เธอหัวเราะ "ฉันเก่งขนาดนั้นเชียว?"


"แน่นอน" จางเย่กล่าว "นวดเก่งมากๆ"


"ได้ งั้นฉันจะนวดให้นายอีก อย่าขยับล่ะ" เธอกล่าว


เมื่อกี้อู๋เจ๋อชิงยืนอยู่ มาตอนนี้เธอจึงได้นั่งลงบนขอบเตียง เพราะจางเย่กินที่ไปไม่น้อย เธอจึงได้แต่นั่งลงแค่ครึ่งก้น สะโพกงอนงามครึ่งหนึ่งเบียดชิดกับต้นขาของจางเย่ เสื้อนอกเขาไม่ได้หนาอะไร พอสัมผัสก็รู้สึกถึงความเต่งตึงของเนื้อหนังแทรกเข้ามาช้าๆ คุณอู๋ตัวอุ่นกว่าที่เขาคิดเสียอีก


จางเย่เหลือบมองลงไปแวบหนึ่ง เขาเห็นแต่ท่อนล่างของอู๋เจ๋อชิงที่ถูกชุดกี่เพ้ารัดรึง ทั้งเต่งตึงชวนปรารถนา รองเท้าส้นสูงเอียงกะเท่เร่นั้นแทบจะหลุดออกจากเท้า เผยให้เห็นเท้าเนียนเรียวสวยที่ห้อยไว้กับปลายนิ้วโป้งเท้าเท่านั้น ทุกครั้งที่เธอบีบนวดให้จางเย่ รองเท้าจะแกว่งไปมา หากฟังดีๆ จะได้ยินเสียงเนื้อหนั่นเสียดสีกับถุงน่องนั้นอีกด้วย


กริ๊ง


กริ่งประตูดัง ข้าวมาส่งแล้ว


คนที่นั่งอยู่ข้างหลังจางเย่ทุบหลังเขาเบาๆ "เอาล่ะ กินข้าวกันค่ะ"


"ครับ" จางเย่เหยียดตัวลุกขึ้น ยืดเอวขึ้นมาอย่างรู้สึกดีขึ้นมาก จมูกสูดดมฟุดฟิด ได้กลิ่นเหมือนจะเป็นกลิ่นสาวของอู๋เจ๋อชิงซึ่งกรุ่นอวลอยู่ในห้องด้วย


ในห้องนั่งเล่น


ขณะที่คุณอู๋ออกไปรับอาหาร จางเย่ก็รีบเปิดกระเป๋าของตนเอง รีบเอากล่องลายปักใบหนึ่งออกมาซ่อนเอาไว้กับตัว เมื่ออาหารวางเต็มโต๊ะ สุราก็พร้อมสรรพ จางเย่จึงนั่งลง


อู๋เจ๋อชิง "ดื่มนิดเดียวพอนะ"


"คุณก็สักจอกสิ?" จางเย่หรี่ตา


เธอหัวเราะ "พี่สาวไม่ดื่ม"


จางเย่ยกชูจอก "อย่างนั้นก็ดื่มชาเถอะ ชนแก้ว"


เธอยกจอกชาขึ้นชนกับจางเย่ "ยินดีด้วยนะที่นายสร้างชื่อเสียงเพื่อประเทศ แก้ปัญหาข้อความคาดการณ์ของเดลได้สำเร็จ"


จางเย่กลับกล่าว "อย่า แค่กๆ ควรจะแสดงความยินดีที่เราสองคน...เป็นแฟนกันมากกว่าสิ"


"ดี" เธอจิบชาคำหนึ่ง


จางเย่ดื่มรวดเดียว จากนั้นบอกออกมา "อู๋ คุณให้กำไลผม ผมเองก็มีของจะให้" พูดจบเขาก็พลิกมือครั้งหนึ่ง เลื่อนกล่องใบหนึ่งไว้ตรงหน้าเธอ


อู๋เจ๋อชิงรับมาก็เปิดดู และแล้วแหวนนิ้วโป้งสีเขียวมรกตก็ปรากฏสู่สายตา แสงที่เปล่งออกมาดูงดงามราวกับกำลังเรืองแสง คล้ายดังเปล่งแสงวาบด้วยตนเอง "คิกๆ นายไปเอามาจริงๆ เหรอเนี่ย?"


จางเย่ "แน่นอนสิ ของรางวัลแบบนี้ คุณลองสวมดูเถอะ"


เธอรับไว้ สวมที่นิ้วโป้ง "ให้พี่สาวจริงเหรอ?"


"แน่นอน คุณให้ของผมมา ผมก็ต้องส่งกลับไปให้" จางเย่หัวเราะ "ก่อนหน้านี้ที่พระราชวังฤดูร้อน เห็นเธอมองของชิ้นนี้ไม่วางตา ผมก็รู้เลยว่าเธอต้องชอบแน่ๆ ถึงได้ออกไปจัดการปัญหาข้อนี้ ไม่งั้นผมไม่ไปยุ่งกับข้อความคาดการณ์ของเดลนั่นหรอก วุ่นวายจะตาย"


อู๋เจ๋อชิงฟังคำนั้นก็พยักหน้า ไม่พูดจาเกรงอกเกรงใจอะไรอีก ถอดแหวนเก็บไว้ในกล่อง "ได้ พี่สาวรับไว้แล้วนะ แหวนวงนี้ ฉันชอบจริงๆ นั่นแหละ"


จางเย่พลอยเบิกบานดีใจไปด้วย "คุณชอบก็บอก ขอแค่เป็นของที่คุณชอบ จะเป็นดาวเทียมบนฟ้า ผมก็จะลากกลับบ้านมาให้คุณ"


เธอหัวเราะน้อยๆ "ฉันจะเอาดาวเทียมไปทำอะไรน่ะ? กินเถอะ เดี๋ยวเย็นหมด"




*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./29.md)