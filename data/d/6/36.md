##บทที่ 536 : ไม่มีวันก้มหัวให้!
สามทุ่มกว่า


จางเย่กำลังเขียนนี่นั่น โทรศัพท์มือถือที่วางอยู่ข้างๆ นั้นเปล่งแสงสว่างวาบ เพราะว่าเมื่อวานมีคนโทรมามากเกิน เขาจึงจัดการปิดเสียงเสียเพื่อไม่ให้รบกวนสมาธิ จางเย่เหลือบมอง เดิมตั้งใจว่าจะไม่รับสาย แต่พอเห็นว่าเป็นเบอร์ของเหยาเจี้ยนไฉ เขาจึงได้รับสาย


"เหล่าเหยา?" เขารับสาย


เหยาเจี้ยนไฉที่ปลายสายว่า "นายเข้าเน็ตสิ"


จางเย่ถาม "เข้าเน็ตทำไม? มีอะไร?"


"นายเห็นแล้วก็รู้เอง" เหยาเจี้ยนไฉพูดจาดูดีใจอยู่บ้าง "คำสั่งที่สี่สิบสามของ SARFT มีข้อแก้ไขเพิ่มเติมออกมาแล้ว"


จางเย่นึกสนใจ "ว่ายังไง?"


"นายดูเองเถอะ" เหยาเจี้ยนไฉหัวเราะ "เป็นเพราะนาย นักแสดงผู้กระทำผิดครึ่งหนึ่งเลยได้ปลดแบนน่ะ"


จางเย่ "คุณล่ะ?"


เหยาเจี้ยนไฉ "ฉันไม่อยู่ในรายชื่อแล้ว"


"เอ้า งั้นก็ดี ยินดีด้วย" จางเย่หยอกล้อ "ในที่สุดก็ได้ลบชื่อจากลูกค้าอาบอบนวดสักที จะเลี้ยงข้าวเมื่อไรดี?"


"เออน่า นายไปจัดการเรื่องตัวเองก่อนไป"


"ได้ งั้นผมจะเข้าไปดูในเน็ตหน่อย"


"ไว้นายได้ปลดชื่อออก เราค่อยไปดื่มกัน"


หลังวางสาย จางเย่ตรงเข้าเวยป๋อ เปิดหน้าเพจของ SARFT จริงๆ ด้วย ‘ข้อความเพิ่มเติมสำหรับคำสั่งที่สี่สิบสาม’ มีประกาศออกมาแล้ว ในรายชื่อดาราผู้มีพฤติกรรมไม่เหมาะสมรอบนี้ ไม่มีชื่อเหยาเจี้ยนไฉกับดาราอีกหกคน อย่างเช่นดาราหนังที่จัดแถลงข่าวขออภัย และนักร้องอีกคนที่แสดงความสำนึกผิดระหว่างการสัมภาษณ์ แต่เมื่อมองหา เขายังคงเห็นชื่อเขาแขวนอยู่


เริ่มปลดแบนแล้ว?


ทำไมถึงปลดนะ?


เหล่าเหยาได้ปลดแบนนับว่าปกติ เรื่องของเขาเป็นแค่เรื่องเข้าใจผิด เพราะสื่อรายงานข่าวลือเข้า เหล่าเหยาถึงได้โดนแบน แต่พอยืนยันกับทางตำรวจว่าเหยาเจี้ยนไฉได้รับการปล่อยตัวโดยไม่มีความผิด เหยาเจี้ยนไฉก็ควรจะเป็นคนแรกที่ถูกปลดแบน เรื่องนี้ไม่มีปัญหา แต่ว่าคนอื่นๆ ล่ะ? ทำไมถึงได้ปลดแบนกันนะ? ความผิดของพวกเขา ดูเหมือนจะชัดเจนนี่นา?


พอเห็นจางเย่ถึงได้เข้าใจ


ที่แท้ประกาศเพิ่มเติมในคราวนี้คือการประกาศ ‘เงื่อนไข’ ในการปลดแบนนั่นเอง ศิลปินที่กระทำผิดมากกว่าสามปี และมีพฤติกรรมดีขึ้นแล้ว โดยไม่มีการกระทำผิดซ้ำ หรือศิลปินที่กระทำความผิดลหุโทษภายในสามปีแต่ได้ทำการขออภัยทั้งรับสารภาพแล้วสามารถยื่นคำร้องขอปลดการระงับการออกอากาศได้ที่ SARFT เพื่อร้องขอการอนุมัติ ก่อนจะเปิดเผยคำตอบต่อสาธารณชน


แบบฟอร์มเอกสารขอยื่นคำร้องนั้นยังมีแนบมาให้ด้วย


ชื่อ : XX


เพศ : XX


อายุ : XX


บริษัทต้นสังกัด : XX


จากนั้นด้านล่างยังมีช่องที่เขียนว่า ‘คำรับสารภาพ’ เว้นที่ไว้ให้เขียน สุดท้ายเป็นพื้นที่สำหรับลายเซ็นและวันที่


รายชื่อดาราที่ไม่อยู่ในรายชื่อแล้วตอนนี้ นอกจากเหยาเจี้ยนไฉ ยังมีเหล่านักแสดงที่กระทำความผิดตั้งแต่เมื่อสามปีก่อนและเคยได้ออกมารับผิดสำหรับการกระทำแล้ว ดันนั้น SARFT จะทำการเพิกถอนชื่อโดยอัตโนมัติ ยกเว้นเพียงศิลปินซึ่งมีความผิดฐานซื้อประเวณีเมื่อปีก่อน ซึ่งพิจารณาว่าเขานั้นยังไม่แต่งงานและได้แสดงความเสียใจต่อเหตุการร์ที่เกิดขึ้น ทั้งคดีที่เกิดขึ้นไม่ร้ายแรง ยิ่งไปกว่านั้นเขายังได้แสดงความรับผิดออกมาแล้ว จึงได้รับโอกาสให้ปรับปรุงตัว นี่คือตัวอย่างของคำว่าความผิดลหุโทษในคำสั่งที่ 43 ซึ่งกระทำภายในสามปีและได้รับการปลดแบน


ประกาศเพิ่มเติมของคำสั่งนี้คร่าวๆ ก็เป็นเช่นนี้เอง หลังจางเย่อ่านจบ เขาก็เข้าใจความหมายแล้ว มิน่าเหล่าเหยาถึงได้บอกว่าขึ้นกับเขาว่าเขาจะได้ปลดแบนหรือไม่ แต่ช่วงเวลาที่ประกาศออกมาดูจะแปลกๆ นะ เพราะศิลปินที่ถูกแบนตามคำสั่งนี้ มีคนที่เข้าเงื่อนไขปลดน้อยกว่าครึ่ง ซึ่งในจำนวนนี้รวมถึงจางเย่ด้วย แปลความหมายได้ว่าคำสั่งเพิ่มเติมนี้มุ่งเป้ามาที่จางเย่ ซึ่งเขาก็ทราบเหตุผลเบื้องหลัง!


ทำไมถึงพูดแบบนี้?


เพราะว่ามีดาราบางคนได้ปลดแบนไง!


คำสั่งเพิ่งเติมนี้เพิ่งจะประกาศออกมาไม่นาน เอกสารแบบฟอร์มเพิ่งจะมีให้เห็น ดาราที่ได้ปลดแบนย่อมไม่มีทางจะเขียนและส่งแบบฟอร์มเข้าไปก่อนแน่นนอน เหยาเจี้ยนไฉเองก็ไม่ได้พูดถึงเอกสารนี้ในโทรศัพท์ ซึ่งถ้าเขาต้องผ่านพิธีการเหล่านี้ เขาเองคงจะพูดถึงไปแล้ว ดังนั้นจึงบอกได้ว่าศิลปินคนอื่นๆ เองก็คงเป็นเช่นเดียวกัน ถ้างั้นทำไมพวกเขาถึงไม่ต้องส่งแบบฟอร์มเข้าไปขอ ในขณะที่ชื่อจางเย่ยังคงแขวนค้างไว้? เพราะจางเย่ยังไม่ได้แสดงความรับผิด? ดูจะไม่ใช่ หากแสดงการยอมรับผิดต่อสาธารณชนนั้นสามารถนำมาใช้ทดแทนเอกสารคำขอนี้ได้ งั้นทำไมจะต้องเน้นย้ำเรื่องการยื่นคำขอถึงขนาดนั้น? ถึงกับต้องระบุว่ามีขั้นตอนในการร้องขอ? แต่สำหรับดาราที่ถูกเพิกถอนไปก่อน อย่างพวกเหล่าเหยากลับไม่ต้องกรอกเอกสารอะไรเลยแม้แต่น้อย!


ไม่มีเหตุผล?


ต้องมีลูกเล่นอะไรซ่อนอยู่แน่!


เอกสารแผ่นนี้ ดูเหมือนจะกำลังร่ำร้องให้จางเย่ยอมส่งไปเสีย ราวกับกำลังมุ่งเป้ามาที่เขาคนเดียว ส่วนดาราคนอื่นๆ ไม่ได้สำคัญอะไรทั้งสิ้น


จางเย่ทราบเหตุผลนี้ดี ทำไมถึงต้องมุ่งเป้ามาที่เขา? ว่ากันตามจริงแล้ว จางเย่ไม่ใช่คนที่มีแฟนคลับสูงสุด คนอื่นๆ ที่มีแฟนคลับหลักล้านก็ยังมี ดังนั้นจางเย่ไม่ใช่คนที่ดังที่สุดตั้งแต่แรก เพราะมีดาราหนังในระดับ ฺB อยู่ด้วย ทั้งไม่ใช่ว่าเขากระทำผิดร้ายแรงที่สุด ในเมื่อมีพวกที่เล่นยาอีก ดังนั้นเขาไม่ควรจะตกเป็นเป้านี้เลย แต่ว่าสิ่งที่เกิดขึ้นนั้นมีเหตุผลเดียว เหตุผลที่จางเย่เก่งกาจยิ่งกว่าคนอื่นๆ --- ความสามารถในการก่อเรื่อง!


‘ไผ่บนหิน’ บทนั้น!


บทกวีของหลี่ไป๋บทนั้น!


ไปก่อเรื่องใน CCTV ยังมีเรื่องที่วงการเซี่ยงเซิง อีกทั้งความหมายที่แอบแฝงของ ‘บันทึกอู้คง’!


หลังถูกแบน จางเย่ประท้วงไม่หยุดหย่อน เขายังคงพยายามก่อเรื่องวุ่นวายใหญ่โตขึ้นทุกครั้ง กลายเป็นหนามตำตาของผู้มีอำนาจ ทั้งยังเป็นเหตุผลที่เขาโดนหมายหัว และกลายเป็นสาเหตุของการประกาศในครั้งนี้!


พวกเขาจะปลดแบนให้จางเย่!


พวกเขาจะยอมปล่อยให้จางเย่อยู่อย่างสงบสุข!


แต่ก่อนอื่น จางเย่ต้องยอมส่งเอกสารคำร้องยอมรับผิดให้ SARFT พิจารณา พวกเขาต้องการให้จางเย่ยอมรับพฤติกรรมของเขาว่าเป็นการล่วงละเมิด เพราะเมื่อวานที่จางเย่ทำการไขปริศนาข้อความคาดการณ์ระดับโลก ทำให้คนอื่นๆ ไม่มีทางบีบคั้นเขาได้อีก ทั้งยังไม่เหมาะสมที่จะทำอะไรต่อไปได้ แต่จะให้ปลดแบนเขาไปก็แปลว่าชื่อเสียงของ SARFT ต้องพังพินาศ พวกเขาต้องการข้ออ้างในการกระทำเช่นนั้น และต้องการจะปกป้องชื่อเสียงของตนเอง ไม่ให้คนอื่นๆ มาว่าเอาได้ ถึงได้คิดวิธีการนี้ขึ้นมา!


…


เอกสารฉบับนี้ ทำให้เกิดกระแสใหญ่โตในเน็ต!


"ว้าว!"


"อาจารย์เหยาปลดแบนแล้ว?"


"ดีเลย อาจารย์จางเย่ก็จะได้กลับมาแล้ว!"


"ฮ่าๆ ตื่นเต้นว่ะ SARFT ยอมคลายมือแล้ว ฉันยังคิดอยู่เลยว่าอาจารย์จางจะโดนแบนไปตลอดชีวิตเสียอีก แต่ท่าทางว่า วันที่อาจารย์จางจะกลับเข้าวงการคงอีกไม่ไกล เขาแค่ต้องยื่นคำร้อง? สบาย อาจารย์จาง รีบๆ ยื่นคำร้องเลย ความผิดคุณเป็นแค่ความผิดลหุโทษ ก็แค่ไปทำร้ายคนเข้า ความผิดนี้ก็ผ่านไปแล้ว ชื่อเสียงที่คุณสร้างให้ประเทศนี้ก็ยากจะโต้แย้ง รีบๆ ส่งคำร้องเข้า! เบื้องบนต้องปลดแบนให้คุณแน่!"


"จงเจริญ! ในที่สุดก็มีหวังแล้ว!"


แฟนคลับของจางเย่หลายคนออกมาแสดงความยินดี โดนข่มมาเสียนาน ในที่สุดอาจารย์จางอาศัยความเหนื่อยยากของตนเองหาทางกลับมาได้แล้ว พวกเขาจะไม่ยินดีได้หรือ?


แต่ว่าคนที่ดูออกก็มีมาก


"พวกนายคิดว่าง่ายขนาดนั้นเรอะ!"


"เรื่องนี้มีปัญหาแน่ๆ ทำไมเอกสารยอมรับผิดถึงได้ออกมาตอนนี้พอดี? มันบังเอิญเกินไปนะ เรื่องนี้มุ่งเป้ามาที่จางเย่แน่ๆ พวกเขารู้ว่าแบนจากเย่ต่อไม่ไหว แต่ก็ไม่อยากเสียหน้า ถึงได้จัดการเรื่องแบบนี้ หวังให้อาจารย์จางยอมก้มหัว"


"ฉันเองก็รู้ แต่ว่าจะว่ายังไงก็เถอะ เรื่องงานก็สำคัญกว่าอยู่ดี ก็แค่เอกสารเล็กๆ ยอมๆ เขียนไปก็พอ ไม่ใช่เรื่องใหญ่สักหน่อย"


"แต่ก่อนหน้านี้จางเย่ก็บอกแล้ว เรื่องที่ขวางอีอันอ๊ก เขาเองก็บอกแล้วว่าไม่ได้ทำอะไรผิด ตอนนี้จะให้เขาเขียนเอกสารยอมรับว่าตอนนั้นเขาทำผิด ก็ต้องยากหน่อยล่ะ จางเย่อารมณ์ร้ายขนาดไหนใช่ว่าจะไม่รู้ เรื่องนี้น่ะไม่ไหวจริงๆ"


"ไม่ล่ะมั้ง? อาจารย์จางจะแข็งขืนขนาดนั้น?"


"นั่นสิ ก็แค่เอกสารยอมรับ ไม่ใช่หนังสือสำนึกผิดวิจารณ์ตนเองซะหน่อย หลับหูหลับตาเขียนๆ ไปก็พอ"


ขณะนั้น ดาราในระดับ D นาม อู๋เส้าอันก็โพสต์เวยป๋อ เป็นภาพเอกสารแสดงความรับผิดของตนเอง ทั้งยังมีข้อความตามหลัง -- ส่งเอกสารแสดงความรับผิดไปแล้ว ผมทราบแล้วว่าปัญหานี้เป็นเรื่องใหญ่ ทั้งจะไม่ละเมิดกฎนี้อีก ขอร้องให้ปลดแบนด้วยครับ


ชาวเน็ตก็ต้องถกกัน


"หา?"


"ไวขนาดนั้นเชียว?"


"ตอบรับได้ไวมาก"


หลายนาทีต่อมา มีศิลปินผู้กระทำผิดอีกคนส่งเอกสารยอมจำนน เขาไม่ได้โพสต์เนื้อหาในเอกสาร เพียงแต่บอกกล่าวในเวยป๋อคำหนึ่ง


คนที่สาม…


คนที่ห้า…


คนที่เจ็ด…


เหล่าดาราผู้กระทำผิดซึ่งโดนแบนมาหลายวัน แต่ละคนล้วนอดรนทำไม่ไหว เห็นความหวังให้ปลอดแบน เป็นตายก็ต้องคว้าเอาไว้ แม้แต่ดาราที่เตรียมจะออกไปทำธุรกิจหลังโดนแบนจากวงการบันเทิงแล้ว เห็นเอกสารฉบับนี้ ก็ยังรีบหันกลับมา เขียนเอกสารยอมรับผิดด้วยความรวดเร็ว ส่งให้หน่วยงานที่เกี่ยวข้อใน SARFT หวังให้ได้รับการพิจารณา


แปดคน!


สิบคน!


จำนวนคนส่งเอกสารมากขึ้นเรื่อยๆ


SARFT เองก็ออกมาตอบ "หลังได้รับเอกสารแล้ว หน่วยงานที่เกี่ยวข้องจะรับผิดชอบต่อในทันที ผลการอนุมัติใช้เวลาไม่เกินเจ็ดวันทำการ"


ดาราบางคนทีทราบแน่แก่ใจว่าตัวไม่มีหวังจะได้ปลดแบนรอบนี้ยังคงส่งเอกสารยอมรับสารภาพ หวังให้เกิดปาฏิหารณ์ หรือหากไม่ ก็ยังถือเป็นมารยาทอย่างหนึ่ง หวังให้ครั้งหน้าทุกประการราบรื่น จึงได้สร้างภาพลักษณ์ที่ดีให้เบื้องบนเห็น


แต่ก็ยังมีคนไม่ยอมขยับ!


จางเย่ยังไม่โผล่หน้าออกมาเลยแม้แต่นิดเดียว!


"อาจารย์จางล่ะ?"


"เฮ้ย จางเย่ยังไม่เห็นหรือเปล่า?"


"ไม่มั้ง เรื่องใหญ่ขนาดนี้ เขาจะไม่รู้ได้ไง!"


"จางเย่รีบออกมาเถอะ!"


"@จางเย่ อย่าเล่นแล้วน่า รีบๆ เขียนออกมาเถอะ!"


"นั่นสิ อาจารย์จางอย่าเล่นตัวเลย ขัดขืนไปก็ไม่ได้อะไรหรอก ยอมๆ ไปก่อนเถอะ กลับมาในวงการได้แล้วค่อยว่ากัน"


"นั่นสิ อย่างัดข้อกับพวกเขาอีกเลย! รีบๆ ยอมไปเถอะ"


SARFT เองก็กำลังสนใจ สื่อเองก็สนใจ ประชาชนนับไม่ถ้วนยิ่งสนใจ!


ข่าวหน้าหนึ่งช่วงสองวันนี้ล้วนเป็นเรื่องจางเย่ ซึ่งกำลังกลายเป็นกระแสร้อนแรง เรื่องที่เกี่ยวข้องกับจางเย่ล้วนแต่ดึงดูดสายตาอย่างยิ่ง ดังนั้นแล้วพอปรากฏเอกสารฉบับนี้เอกมา ในวงการบันเทิงก็กลายเป็นกระแสใหญ่ ยิ่งตอนนี้ตัวการยังไม่โผล่หน้าออกมา ทุกคนต่างก็กำลังรอให้จางเย่ออกมาจัดการ!


สี่ทุ่มห้านาที จางเย่ก็โพสต์ต่อในเวยป๋อ!


"มาแล้ว!"


"หา!"


"อาจารย์จางมาแล้ว"


"มาดูหน่อยสิ เป็นเอกสารยอมจำนนหรือเปล่า?"


คนตรงเข้ามาดูเวยป๋อของจางเย่ไม่น้อย!


จากนั้น ทั้งสื่อและชาวเน็ตก็ต้องมองโพสต์ด้วยความตกตะลึง ประโยคเหล่านี้พวกเขาไม่เคยเห็น แต่ว่าในโลกของจางเย่นั้น เป็นข้อความของคนมีชื่อเสียงคนหนึ่ง


เวยป๋อของจางเย่โพสต์ว่า


"ต้านต่อฟ้า"


"ฝืนต่อดิน"


"ขืนขัดคน"


"สุขเหลือคณา!"








*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./37.md)