##บทที่ 598 : อานุภาพของรัศมีแห่งโชคเวอร์ชั่นอัพเกรด!
ใบไม้ผลิอุ่นไอดอกไม้บาน
วันใหม่มาถึงอีกครั้ง
เช้านี้ จางเย่ถูกปลุกขึ้นด้วยเสียงโทรศัพท์ อาจเพราะสัญญาณไม่ดี เมื่อรับสายในครั้งแรก ฮัลโหลๆ ไปรอบหนึ่งยังไม่ได้ยินเสียงอะไร ครั้งที่สองจึงได้ยิน
“ใช่จางเย่หรือเปล่าครับ?”
“อืม นั่นใครครับ?”
“ผมโทรมาจากช่อง 5 สถานีโทรทัศน์ชิงไห่ครับ”
“อ้อ สวัสดีครับ”
“ได้ยินมาว่าคุณยังไม่ได้เซ็นสัญญากับสถานีไหน พวกเราจึงอยากจะร่วมงานกับคุณน่ะครับ”
“ขอโทษนะ ไว้โอกาสหน้าเถอะครับ”
“คุณลองคิดดูนะครับ แม้ว่าเราจะเป็นสถานีโทรทัศน์ท้องถิ่น ปล่อยสัญญาณแค่ในชิงไห่ แต่เรามาทำรายการด้วยกันสักรายการก่อน จนกว่าคุณจะมีตัวเลือกที่ดีกว่าค่อยไปทำก็ได้ อีกทั้งไม่จำเป็นต้องเซ็นสัญญาแบบรายปี เพียงเซ็นสัญญาเฉพาะรายการหนึ่งก็พอครับ”
“ไม่ล่ะครับ ขอบคุณ”
วางสายเสร็จ จางเย่ลุกขึ้นไปล้างหน้าล้างตา
สองสามวันมานี้ ใช่ว่าจะไม่มีคนติดต่อเขาเรื่องงาน มีทั้งคนติดต่อมาทางเบอร์เขาโดยตรง บางคนติดต่อผ่านเพื่อนๆ ของจางเย่ แต่ส่วนใหญ่เป็นสัญญางานประเภทงานโชว์เชิงพาณิชย์ อย่างเช่นงานตัดริบบิ้นบริษัท หรือไปเป็นดารารับเชิญงานเลี้ยงมื้อค่ำของบริษัท แม้แต่ไปร่วมงานแต่งบรรดาคนใหญ่คนโต แล้วยังมีอื่นๆ อีกมากมาย แต่ไหนแต่ไรจางเย่ไม่เคยรับงานกิ๊กก๊อกเหล่านี้ เพราะมันไม่มีทางช่วยเพิ่มค่าชื่อเสียงให้เขาในระยะยาวได้ จึงไร้ความหมายสำหรับเขา
นอกจากนี้ยังมีสถานีโทรทัศน์เล็กๆ จำนวนหนึ่งที่มาเชิญ เช่น ช่องท้องถิ่น ช่องมณฑล เพราะมีสัญญาณครอบคลุมแค่ในวงจำกัด ทำให้รับชมทั่วประเทศไม่ได้ ยิ่งเมื่อเทียบกับชื่อเสียงของจางเย่ในปัจจุบันนี้แล้ว ถึงรับงานเหล่านี้ไปก็ไม่ได้อะไรมากนัก เขาไม่อาจจะยิ่งอยู่ก็ยิ่งถอยหลังจริงไหม?
ฉะนั้นเขาจึงดึงดันไม่รับงานใดๆ เพียงรอให้ ‘เซียนเกะเป๊ะเนื้อ’ ออกฉายแล้วสร้างกระแสบวกให้จนบรรดาช่องดาวเทียม หรือ CCTV ประเมินเขาใหม่อีกครั้ง และรู้ซึ้งถึงพรสวรรค์ในการผลิตรายการของเขา! กล่าวได้ว่า เป้าหมายของจางเย่ในครั้งนี้คือช่องสถานีที่มีสัญญาณครอบคลุมทั้งประเทศ ส่วนที่อื่นไม่ต้องเก็บมาคิดเลย
ทว่ารายการ ‘เซียนเกะเป๊ะเนื้อ’ เพิ่งจะเริ่มถ่ายทำ คงต้องใช้เวลาอีกหลายวันกว่าจะได้ออกอากาศ ในระหว่างนี้เขาไม่อยากรอเฉยๆ อยู่กับบ้าน เขาจึงพยายามติดต่อกับสถานีบางแห่งอย่างกระตือรือร้น หรือสอบถามไปทางเพื่อนๆ ว่ามีงานราตรีกินเลี้ยงทางโทรทัศน์บ้างไหม หรือต้องการแขกรับเชิญชั่วคราวร่วมรายการวาไรตี้โชว์บ้างรึเปล่า หรืองานในกองถ่าย เขาอยากจะหาตำแหน่งให้ตัวเองกันไว้ก่อนชั่วคราว เพราะโอกาสไม่ได้มีมากนัก หลังจากได้งานดีๆ แล้วค่อยคอยฟังข่าวจากสถานีโทรทัศน์ต่อไป กะว่าจะทำงานเล็กรองานใหญ่ไปพลางๆ แต่ตอนนี้ดูเหมือนว่าช่วงเวลานั้นจะยังมาไม่ถึง
หลายวันผ่านไป ได้แต่รอเป็นง่อยอยู่ที่บ้าน!
อุ่นข้าวเช้าเสร็จ จางเย่ตักอาหารเข้าปากได้ไม่กี่คำก็กินต่อไม่ลง เรื่องงานไม่เดินเขาเลยไม่อยากอาหาร เขาชักทนจะรอต่อไปไม่ไหวแล้ว
ไม่รอแล้วโว้ย!
ลองหาทางอื่นก็ได้ฟะ!
ลูกพี่เอ็งไม่ได้มีแค่หนทางนี้ทางเดียวนะเว้ย ยังมีวิถีแหกคอกอยู่อีกเยอะ!
จางเย่วางตะเกียบลงแล้วไปนั่งบนโซฟา ขายกขึ้นไขว่ห้าง เรียกใช้งานระบบแหวนเกมที่อยู่บนนิ้วก้อยข้างซ้าย หน้าจอปรากฏขึ้น กดปุ่มไปยัง ‘ร้านค้า’ กวาดตาดูระบบใหม่หลังถูกอัพเกรดก่อนมองไปยัง ‘รัศมีแห่งโชค (อัพเกรด)’ หลังจากที่สุ่มได้มา จางเย่ก็ไม่เคยใช้มันมาก่อนเลยสักครั้ง เพราะราคาของมันค่อนข้างจะแพงมหาโหดไปสักหน่อย
ก่อนหน้านั้นยังนับว่าดี รัศมีแห่งโชคเวอร์ชั่นเก่าใช้ค่าชื่อเสียงหนึ่งหมื่นจุดต่อวินาทีนั้นยังพอรับได้ แต่หลังจากอัพเกรด แม้ว่ารัศมีแห่งโชคจะมีประสิทธิภาพเพิ่มขึ้นอย่างมาก แต่ขณะเดียวกันราคาของมันก็มหาศาล
การเปิดใช้ ‘รัศมีแห่งโชค (อัพเกรด)’ ต้องจ่ายค่าชื่อเสียงหนึ่งแสนจุดต่อวินาที แม้จะว่าเป็นจำนวนค่าชื่อเสียงที่จางเย่สามารถหามาได้ แต่ก็ยังรู้สึกยากจะทนไหวอยู่ดี
‘ลูกเต๋าปรับระดับความยาก’ นับเป็นอีกทางเลือกหนึ่ง แต่เขาต้องการแค่เพียงหางานชั่วคราว จึงไม่จำเป็นต้องใช้มัน เพราะตอนนี้จางเย่เหลือ ‘ลูกเต๋าปรับระดับความยาก’ เพียงลูกเดียวเท่านั้น หากใช้ไปก็คือหมด แม้ว่าไอเทมนี้จะใช้ค่าชื่อเสียงเพียงหนึ่งแสนจุดจากการหมุนลอตเตอรี่ แต่เพราะมันมีคุณสมบัติที่พิเศษจึงทำให้มูลค่าของมันสูงตามไปด้วย ถ้าหากไม่ถึงเวลา สุดภูเขาสิ้นสายน้ำ[1] กระสุนเกลี้ยงเสบียงศูนย์[2] จริงๆ ย่อมไม่ใช้อย่างแน่นอน นี่ก็คือไพ่ใบสุดท้ายของจางเย่!
คิดไปคิดมา ‘รัศมีแห่งโชค’ นั่นแหละเหมาะสมที่สุดแล้ว เขาหันกลับมามองมัน เอาวะ ลองสักตั้ง ไม่ใช่เวลาที่จะมัวมาประหยัด เขาไม่ได้ออกสื่อมาตั้งหลายวันแล้ว ขืนเป็นแบบนี้ต่อไป ความนิยมต้องลดลงแน่ แฟนคลับก็จะพลอยลดลงไปด้วย นี่ล่ะน่าสะพรึงขั้นสุด!
ซื้อ!
เปิดใช้งาน ‘รัศมีแห่งโชค’ !
จางเย่กลั้นใจกดปุ่มเปิดใช้งาน ‘รัศมีแห่งโชค (อัพเกรด)’ ทำงานทันที วงแหวนสีขาวปรากฏอขึ้นบนศีรษะของเขา แผดแสงเจิดจ้าไปทั่วบริเวณ ลำแสงสาดกระทบหน้าต่างและกำแพง โดยมีจางเย่อยู่ตรงกลางเปล่งรัศมีกระจายแสงราวกับเป็นศูนย์กลางของทุกสิ่งอย่างบนโลก ลำแสงกระพริบเป็นระลอกคลื่นราวกับจังหวะดนตรี ทุกวินาทีจะกระเพื่อมครั้งหนึ่ง
เป็นรัศมีที่สวยงามมาก!
ค่าชื่อเสียงก็ลดลงอย่างรวดเร็วราวกับสายน้ำไหลเช่นกัน!
- 100,000 !
- 100,000 !
- 100,000 !
มองดูค่าชื่อเสียงลดฮวบฮาบอย่างต่อเนื่อง ครั้งละหนึ่งแสน.. หนึ่งแสน.. ในแต่ละวินาทีแล้ว จางเย่พลันรู้สึกอกสั่นขวัญผวา ได้แต่กัดฟันกรอดอดทนต่อไป กับเรื่องแค่นี้ ลูกพี่จะหยุดการทำงานของมันหลังจากเพิ่งเปิดได้แค่ไม่กี่วิไม่ได้หรอก!
จากประสบการณ์เดิมของเขา วิธีการใช้งาน ‘รัศมีแห่งโชค’ นั้นจำเป็นต้องใช้เวลาเปิดอย่างต่อเนื่องไปสักพัก หากเปิดแค่แป๊บเดียวแล้วรีบปิดก็แทบจะไม่มีผลอะไรเลย โชคลาภน่ะต้องใช้เวลาในการสัมฤทธิ์ผลเหมือนกันนะ! อย่างครั้งแรก ที่ตอนนั้นจางเย่อยู่ในงานประกาศรางวัลไมโครโฟนทอง ‘ขนมปังโชคดี’ ก็ใช้เวลาทำงานต่อเนื่องถึงห้านาที ถ้าตอนนั้นใช้เวลาเพียงไม่กี่วินาทีแล้วหยุดการทำงานไป ถ้วยรางวัลก็อาจจะตกแตกเมื่อพลังของ ‘ขนมปังโชคดี’ หายไป กลายเป็นว่าสุดท้ายแล้ว..ชื่อของจางเย่กับจางเหย่ไม่ถูกประกาศสลับกันก็ได้!
ทนต่อไป!
อย่างน้อยต้องให้ได้สักสามนาที!
- 100,000 !
- 100,000 !


……


ขณะเดียวกัน
ณ บ้านพักแห่งหนึ่งในเซี่ยงไฮ้
“พี่สุ่ย ละครใหม่เป็นไงบ้าง?”
“ปิดกล้องไปแล้วเมื่อวาน”
“หลายวันมานี้ลำบากพี่แล้ว”
“นั่นสิ ฉันบาดเจ็บไปหมดทั้งตัว ตอนนี้แขนยังเจ็บๆ อยู่เลย มาเถอะพี่น้อง ไม่ได้รวมตัวตั้งสองเดือนแล้ว วันนี้เรียกทุกคนมาสนุกกันดีกว่า!”
“พี่ว่า…...สูบกันสักหน่อยไหม?”
“แน่นอน ฉันเตรียมไว้หมดแล้ว”
“เฮ้ย พี่สุ่ยนี่พึ่งพาได้จริงๆ”
“วันนี้ฉันเลี้ยงเอง มาๆๆ!”
จากนั้นไม่นาน.. เสียงไซเรนก็ดังขึ้น รถตำรวจสองคันปิดล้อมบ้านพักเอาไว้!


……


อีกด้านหนึ่ง
บ้านพ่อแม่ของจางเย่
หกสิบวินาที!
หนึ่งร้อยยี่สิบวินาที!
หนึ่งร้อยห้าสิบวินาที!
สามร้อยวินาที!
ถึงตรงนี้จางเย่จึงหยุดการทำงานของ ‘รัศมีแห่งโชค (อัพเกรด)’ ลง การนับเวลาพลันหยุดตามไปด้วย มองดูค่าชื่อเสียงที่เกือบหมด จางเย่แทบจะร้องไห้ออกมาอยู่รอมร่อ! เวลาห้านาที เขาจ่ายค่าชื่อเสียงไปแล้วถึงสามสิบล้านจุด! ผลาญค่าชื่อเสียงที่สะสมมาตั้งแต่หลังจากอัพเกรดและสุ่มลอตเตอรี่ไปครั้งก่อนจนแทบเกลี้ยง ทั้งค่าชื่อเสียงจากเป่ยต้าเอย โฆษณาเพื่อสังคมเอย กล่าวได้ว่าใช้ไปแทบไม่เหลือหลอ!
แพงฉิ*!
แม่*โคตรแพงเกิน!
แต่ไม่รู้ว่าผลลัพธ์จะออกมาเป็นอย่างไรบ้าง? ถ้าหากบันดาลโชคยิ่งใหญ่ให้เขาได้จริง ต่อให้ต้องจ่ายค่าชื่อเสียงไปเท่าไรก็คุ้ม เพราะยังไงก็สะสมความนิยมมาเพื่อใช้ตรงนี้อยู่แล้ว ขอเพียงช่วยเพิ่มความดังให้เขาได้ จ่ายเยอะหน่อยจะเป็นไรไป!


=====================
[1] 山穷水尽 สุดภูเขาสิ้นสายน้ำ ——- เข้าตาจน, หมดหนทาง
[2] 弹尽粮绝 กระสุนเกลี้ยงเสบียงศูนย์——- สิ้นไร้ไม้ตอก, หมดหวัง


*-*-*-*-*-*-*-*-*-*-*-*-*-*-*-*-*


[Go To Next Chapter]( ./99.md)