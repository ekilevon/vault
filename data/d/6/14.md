##บทที่ 514 : จิตวิญญาณคลั่งชาติของจางเย่!
ในพื้นที่ป่า


เวทีเล็กๆ แห่งหนึ่ง


"เห็นว่าเป็นอาจารย์ด้วยเหรอ?"


"ดูเหมือนจะเป็นอาจารย์ของเป่ยต้า? อาจารย์สมัยนี้ช่างไร้คุณภาพซะจริง!"


"เป่ยต้างั้นเหรอ? ตกต่ำเสียแล้ว!"


"เฮ้อ โชคดีนะที่พวกฝรั่งมันฟังภาษาจีนไม่ออกน่ะ"


"พ่อ หมอนี่หน้าไม่อายจริงๆ ผมนี่อายแทนเขาเลยครับ"


"ถ้าใช้เครื่องคิดเลข ฉันก็ทำได้เว้ย!"


"ช่างหัวเขาเถอะ เฮ้อ ท่าทางการแข่งขันจะจบแล้วสิ"


จะเป็นคนในวงการคณิตศาสตร์หรือนักท่องเที่ยว ต่างก็ชี้นิ้วมายังจางเย่ แต่เมื่อเห็นว่าการแข่งขันใกล้จบ ผลลัพธ์ใกล้ประกาศ พวกเขาจึงละสายตาแล้วหันไปสนใจทางพื้นที่การแข่งขัน หลายคนสนใจอันดับของประเทศในการแข่งขันครั้งนี้ซึ่งถือเป็นชื่อเสียงของประเทศ


จางเย่ไม่ได้มือถือเครื่องใหม่ไม่พอ ยังต้องแบกรับคำวิจารณ์ ดึงดูดความเกลียดชังเข้ามาอีก เขาอดกระอักเลือดในใจไม่ได้ ไม่วายจ้องมองอาสาสมัครนักศึกษาหญิงคนนั้นสายตาขุ่นขวาง!


อาสาสมัครหญิงเห็นดังนั้นก็แลบลิ้นปลิ้นตาทำหน้าทะเล้นใส่จางเย่ เห็นทีเธอคงอยากจะบอกว่าเธอไม่กลัว เธอมั่นใจว่าจางเย่ต้องโกงด้วยการใช้เครื่องคิดเลข!


จางเย่ยิ่งขุ่นเคืองหนักเข้าไปอีก แทบจะกระโดดเข้าไปหาเรื่อง คิดว่านี่มันเรื่องอะไรกันน่ะห๊ะ?
ช่างเถอะ วันนี้ลูกพี่พาแฟนมาออกเดท อารมณ์ดีสุดๆ ไม่เถียงกับพวกเธอหรอก ไร้สาระจริงๆ ยอมๆ ไปแล้วกัน


อู๋เจ๋อชิงมีตำแหน่งแห่งที่ในใจจางเย่อย่างยิ่งยวด คุณอู๋ยืนอยู่ตรงนี้ แม้จะไม่ได้พูดอะไรที่เป็นการกดดันจางเย่ แต่เมื่อเธออยู่ด้วย จางเย่ก็ไม่กล้าออกไปแหกปากโวยวายจริงๆ


เรื่องผ่านไปแล้ว ผู้ผ่านทางไม่คิดรื้อฟื้นอีก


แม้แต่ตอนที่ซินหย่าเดินผ่านอู๋เจ๋อชิง เธอยังกระซิบบอก "ยัยอู๋ ฉันว่านะ แฟนเธอเหมือนจะดูเชื่อไม่ค่อยได้นะ"


อู๋เจ๋อชิงยิ้ม ไม่พูดอะไร ไม่คิดสนใจเธอ เพียงเดินไปอยู่ข้างๆ จางเย่ "ทำไมไปทำโจทย์เลขล่ะคะ? นายอยู่สายศิลป์นี่นา?"


"ผม...เฮ้อ ช่างเถอะ" จางเย่ได้แต่มองบน


กลุ่มคนรอบๆ มาถึงนอกพื้นที่การแข่งขัน ที่ตอนนี้มีคนเดินมาอย่างต่อเนื่อง


อู๋เจ๋อชิงในชุดกี่เพ้างามสง่ามองไปด้านข้าง กล่าวว่า "ไปกันเถอะ เข้าไปดูข้างใน"


จางเย่ไม่ขยับ "อู๋เข้าไปเถอะ ผมไม่ไปแล้ว คนเยอะเกินน่ะ อยู่ข้างนอกสบายกว่า อีกอย่างผมว่าจะหาห้องน้ำสูบบุหรี่สักหน่อย"


อู๋เจ๋อชิงกล่าวอย่างอ่อนโยน "ที่นี่ห้ามสูบบุหรี่นะ ทนหน่อยนะคะ"


จางเย่ทำอะไรไม่ได้ "ก็ได้ครับ เชื่อฟังเธอแล้วกัน"


อู๋เจ๋อชิงหัวเราะคิก "งั้นฉันเข้าไปก่อนนะ การแข่งขันระดับนานาชาติแบบนี้ ในเมื่อมาแล้ว ฉันไม่เข้าไปดูจะไม่เหมาะ นายไปเดินเล่นก่อนแล้วกันนะ เสร็จแล้วฉันไปหา"


"ได้ครับ เอาเลย" จางเย่กล่าว


พอคุณอู๋ปลีกตัวไป จางเย่ก็เดินไปหาหินก้อนใหญ่รอบๆ บริเวณนั้น บนก้อนหินมีเศษกระดาษห่อแฮมเบอร์เกอร์กับห่วงดึงฝากระป๋องทิ้งระเกะระกะ จางเย่เก็บไปทิ้งก่อนนั่งลง จากนั้นมองหาเงาร่างของคุณอู๋ท่ามกลางฝูงชน หรี่ตาลงมองชื่นชมความงดงามพิสุทธิ์ของคุณอู๋ ตาวาวแทบไม่กระพริบ ยิ่งมองยิ่งชมชอบ ยิ่งเห็นยิ่งยากละสายตา ปัญหาเรื่องมือถือเครื่องใหม่ที่หลุดลอยไปกลายเป็นไร้ความสำคัญ จะมีอะไรมาเปรียบกับคุณอู๋ได้รึ?




……




สิบโมงกว่าแล้ว


บริเวณพื้นที่การแข่งขัน เด็กหนุ่มสาวผู้เข้าแข่งขันจากทุกประเทศล้วนเดินออกมายังลานกว้างแล้ว ในกลุ่มนั้นส่วนใหญ่อายุราวๆ สิบกว่าปี มีบางส่วนไม่ทันถึงสิบขวบปีด้วยซ้ำ พวกเขาต่างเป็นอัจฉริยะคณิตศาสตร์จากทั่วทุกมุมโลก กัปตันทีมและอาจารย์ผู้ดูแลล้วนมีสีหน้าแตกต่างหลากหลาย โกรธทุกข์สุขเศร้าวิตกกังวล สีหน้าเช่นใดล้วนมี


ผู้เข้าแข่งขันของทีมจีนหลายคนล้วนก้มหน้าต่ำ ในกลุ่มมีเด็กหญิงซึ่งอายุมากที่สุดในทีม ขอบตาแดงก่ำมีน้ำตาไหลพราก


นักท่องเที่ยวด้านนอกที่เห็นดังนั้น พลอยสะท้านใจกันอยู่บ้าง


"แพ้เหรอ?"


"ได้ที่เท่าไรน่ะ?"


"ยัยหนูอย่าร้องไห้เลย พวกหนูทำดีแล้ว!"


"ใช่ๆ ทำดีที่สุดแล้ว เช็ดน้ำตาเถอะนะ เห็นแล้วป้าปวดใจแทน!"


ที่นี่ถือเป็นพื้นที่ในบ้าน คนที่มาส่วนใหญ่เป็นชาวจีน พอเห็นว่าเหตุการณ์เป็นเช่นไร แต่ละคนต่างก็ตะโกนให้กำลังใจพวกเด็กๆ


นักคณิตศาสตร์วัยกลางคนของจีนเดินเข้ามาในลาน ถามหน้านิ่ง "อันดับที่?"


เด็กสาวชื่อว่าหวงหลิงหลิง คือคนที่อายุมากที่สุดในทีม สิบเจ็ดปีแล้ว เป็นหัวหน้าทีมของพวกเด็กๆ เธอปาดเช็ดน้ำตาลวกๆ กัดฟันตอบ "ที่สามค่ะ หนู หนูผิดเอง"


สหายร่วมทีมตัวน้อยวัยสิบสองฉุดดึงหวงหลิงหลิง เขาชื่อหวงเหลยเหล่ย เป็นน้องชายของเธอเอง "พี่ครับ ไม่ได้ว่าอะไรพี่สักหน่อย หยุดร้องเถอะ"


"นั่นสิ"


"กัปตัน เราไม่โทษเธอ"


สมาชิกทีมตัวน้อยอีกคนปลอบประโลม


คราวนี้ วังอี้หมิงหัวหน้าทีมผู้ดูแลและหานเหอเหนียนผู้สังเกตการณ์จากเป่ยต้าเข้ามาด้วย


วังอี้หมิงเป็นชายวัยกลางคนอายุราวสี่สิบ ดูไม่ใช่คนช่างพูด จึงไม่ได้ส่งเสียงอะไร


หานเหอเหนียนกลับมีสีหน้าไม่ดีนัก พอเห็นหน้าหวงหลิงหลิงก็ถามทันที "ข้อนั้นน่ะ ก่อนหน้านี้ก็ซ้อมกันดิบดีแล้วนี่ ทำไมยังผิดอีก?"


เหล่านักคณิตศาสตร์ของจีนท่านอื่นๆ ถอนหายใจ


หวงหลิงหลิงปาดเช็ดน้ำตา


พวกเด็กๆ ในทีมเองก็ไม่ทราบจะทำอย่างไรต่อไป พวกเขารู้สึกว่าตัวเองพลาดความคาดหวังของอาจารย์ ทำลายความหวังของประชาชน อารมณ์หดหู่ทวีมากขึ้น ก่อนหน้านี้ตอนที่รุ่งโรจน์ที่สุด จีนได้เป็นแชมป์การแข่งขันโอลิมปิกสามปีซ้อน แต่ปีก่อนเพราะความผิดพลาดเล็กน้อยจึงได้ชวดอันดับไป ไม่คิดว่าปีนี้ก็ยังไม่ได้ที่หนึ่ง แม้แต่ที่สองก็ยังรักษาไว้ไม่ได้!


รองหัวหน้าทีมซินหย่าก้าวเข้ามา เธอเองก็อารมณ์ไม่ดีเท่าไร ความพยายามตลอดหนึ่งปีนี้ คัดคน ฝึกซ้อม เตรียมการแข่ง สุดท้ายผลลัพธ์กลับแย่ยิ่งกว่าเดิม สีหน้าเธอเคร่งเครียด "ปีหน้าค่อยว่ากันเถอะ!"


หวงหลิงหลิงขอบตาแดงก่ำ "ขอโทษค่ะอาจารย์"


การแข่งขันครั้งนี้ประกาศอันดับแล้ว


อันดับหนึ่งคืออเมริกา


อันดับสองคืออังกฤษ


อันดับสามคือจีน


เห็นดังนั้น เหล่านักท่องเที่ยวที่เข้ามาเชียร์ในพระราชวังฤดูร้อนก็เห็นว่าไม่มีสิ่งใดน่าสนใจอีก ต่างแยกย้ายกันจากไป ทว่าหลังจากประกาศผลการแข่งขันแล้ว ยังคงประกาศว่าการแข่งขันโอลิมปิกครั้งนี้มีรายการต่อไป ผู้ชมเห็นดังนั้น จึงชะงักเท้าเดินกลับมา


ยังไม่จบ?


ยังมีต่อ?


เดิมทีแม้ว่าการแข่งขันในครั้งนี้จะถือว่าจบไปแล้ว แต่ว่าตามธรรมเนียมของทุกปี หลังการแข่งขันของเยาวชน จะมีกิจกรรมการแลกเปลี่ยนวิชาความรู้ ผู้เข้าแข่งขัน กัปตันทีม หรือแม้แต่คนนอกก็มีสิทธิ์เข้าร่วม เพราะนี่คือการถกเถียงกันเชิงวิชาการ แม้ว่าทุกคนจะไม่ได้พูดภาษาเดียวกัน แต่ในวงการคณิตศาสตร์แล้ว ต่างก็พูดจาด้วยภาษาตัวเลขเดียวกัน


กิจกรรมนี้คือแต่ละประเทศตั้งคำถามหนึ่งคำถามกับหนึ่งรางวัล รูปแบบคล้ายกับกิจกรรมที่จัดขึ้นรอบๆ ตอนเช้าวันนี้ ถ้าเกิดมีใครตอบคำถามได้ถูกต้องตามข้อกำหนดของผู้ตั้งคำถาม ก็มีสิทธิ์คว้ารางวัลกลับไป


ของรางวัลนี้ไม่จุกจิกเรื่องมาก นั่นคือสิ่งตัวแทนของชาติ อย่างเช่นจีนนั้น ทุกปีของรางวัลเป็นภาพวาดลายพู่กัน สี่สิ่งวิเศษประจำห้องหนังสือ ล้วนแล้วแต่เป็นของเก่าแก่หรือตกทอดจากเหล่าปรมาจารย์ ชาวตะวันตกเดิมเคยตั้งผลงานภาพวาดสีน้ำมันชั้นเยี่ยมเป็นรางวัล ทว่าคำถามกลับยากจนไม่เคยมีใครได้รางวัลมาก่อนเลย ทั้งที่ไม่ใช่คำถามที่ไม่มีคำตอบก็ตาม ดังนั้นแม้วันนี้จะมีเหล่านักคณิตศาสตร์อยู่มาก แต่หลายหัวข้อก็เป็นคำถามที่ยาก ทั้งยังใช้เวลามากกว่าหนึ่งวันสองวันในการหาคำตอบ นี่จึงเป็นเหตุผลที่รางวัลคือของวิเศษอย่างนี้ บางประเทศตั้งเงินรางวัล มอบทุนการศึกษาให้หลายหมื่นหลายแสนเหรียญสหรัฐฯ ขึ้นอยู่กับความยากง่ายของหัวข้อนั้นเอง แน่นอนว่ามีบางประเทศตั้งใจมาผูกมิตรและแลกเปลี่ยนความรู้จริงๆ อย่างเช่นอังกฤษ ซึ่งมักมีความเป็นสุภาพบุรุษ ทั้งยังตั้งรางวัลอย่างสูง ขณะที่หัวข้อนั้นค่อนข้างง่ายกว่ามาก


สั้นๆ ก็คือ ทุกประเทศต่างมีรูปแบบเป็นของตนเอง


การแลกเปลี่ยนกันนี้ เป็นเช่นโอกาสให้แต่ละประเทศได้วัดความสามารถของคู่แข่งกันอีกครั้ง คนที่ไม่ให้ความสำคัญนัก ก็แค่มาพูดคุยแลกเปลี่ยนความรู้กันอย่างกลมเกลียว หากยังมีบางประเทศไม่สนใจเรื่องความกลมเกลียว สนใจแต่ว่าใครจะแพ้ชนะ เหตุการณ์เช่นนี้มักเป็นที่สนใจของทุกคน ทุกๆ ปีหลังการแข่งขันจบลง เนื่องจากบางประเทศมีนักคณิตศาสตร์ที่ทุ่มเทให้กับการแข่งขันจนสถานการณ์ดุเดือด แต่ว่าเหตุเช่นนั้นมักไม่ได้รายงานสื่อ หนังสือพิมพ์กับทีวีเองก็ไม่รายงานเหตุการณ์เช่นนั้น


กิจกรรมแลกเปลี่ยนวิชาเริ่มต้นขึ้นแล้ว


เวลาจบ : ห้าโมงเย็น


---- ถือเป็นสิ้นสุดวันนี้ ทั้งยังเป็นการสิ้นสุดการแข่งขันโอลิมปิกคณิตศาสตร์ในครั้งนี้ด้วย


เมื่อมีการแข่งขัน ย่อมมีฝ่ายแพ้ฝ่ายชนะ ผู้เข้าชมชาวจีนต่างเห็นว่ายังมีโอกาสทวงคืน ก็รั้งรอชมการประมือกันในครั้งนี้


"รอบนี้หัวข้ออะไร?"


"ไม่รู้สิ ก็รออยู่เหมือนกัน"


"ชนะพวกอเมริกาให้ได้!"


"ใช่ ทุบพวกมันสักรอบ! ทำเด็กของเราร้องไห้ได้ยังไง!"


"ที่พวกเด็กๆ แพ้รอบนี้ ต้องให้ผู้ใหญ่ชนะกลับมา?"


แม้ว่าผลงานด้านคณิตศาสตร์ของจีนในระดับโลกจะไม่โดดเด่น แต่ใครๆ ก็ทราบว่าคนจีนนั้นฉลาด ระดับของคณิตศาสตร์นั้นนับว่าสูง อย่างเช่นซินหย่า กัปตันวังอี้หมิง นักคณิตศาสตร์ของจีนอีกสิบกว่าคน ต่างก็เป็นปรมาจารย์ด้านคณิตศาสตร์ทั้งสิ้น ทุกคนล้วนแต่รอคอยกันทั้งนั้น


คนที่ให้ความสนใจในการแข่งขัน ยังมีจางเย่ที่อยู่ด้านนอกสุดด้วย เขาไม่ได้สนใจการแข่งขัน ก็แค่สนใจเยาวชนตัวแทนที่เข้าแข่งขัน ได้ยินสิ่งที่ผู้เข้าชมรอบๆ คุยกันไปมาเล่านี่เรื่องนั่นแล้ว เขาก็เพิ่งทราบเป็นครั้งแรกว่าเด็กๆ เหล่านี้นับว่าทุ่มเทหยาดเหงื่อแรงกายลงไปกับการแข่งขันนี้เท่าไร ต้องขาดเรียนและเรียนช้ากว่าเพื่อนๆ บ้างถึงกับต้องพักการเรียน เพียงเพื่อการแข่งขันแห่งเกียรติยศนี้ เห็นหัวหน้าทีมอย่างหวงหลิงหลิงและเหล่าเพื่อนร่วมทีมยังคงมีน้ำตาที่หางตา เขาพลอยไม่สบายใจตามไปด้วย พวกคนในวงการคณิตศาสตร์ แม้แต่เพื่อนสนิทของคุณอู๋อย่างซินหย่า จะไม่ทำอะไรดีๆ หน่อยหรือ? ในเมื่อพวกเด็กๆ น่ะทุ่มเทเต็มที่แล้ว แพ้ก็คือแพ้ ทำไมกัน? จะปลอบเด็กๆ สักคนแล้วจะตายหรือไง? ดูสิ แต่ละคนปั้นหน้ายักษ์มาร ถ้าไม่ใช่วันนี้ลูกพี่มากับอู๋เลยไว้หน้าเธอหน่อยล่ะก็ ลูกพี่แม่*กระโดดเข้าไปด่าพวกคุณนานแล้ว! มัวเล่นบ้าอะไรอยู่!


ไอ้ฝรั่งพวกนั้นก็เหมือนกัน!


บัดซบ กล้าดียังไงมารังแกเด็กๆ ของฉัน?


ชั่วขณะนั้น จิตวิญญาณรักชาติของจางเย่เข้าสิงสถิต เปลวไฟจุดลุกโชน เดินตรงเข้าหาคนกลุ่มนั้น เขาในตอนนี้เห็นใครก็รู้สึกขัดลูกตาทั้งนั้น!






*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./15.md)