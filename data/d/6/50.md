##บทที่ 550 : รองศาสตราจารย์ที่อายุน้อยที่สุดแห่งประวัติศาสตร์
ช่วงเช้า


คนนอกกลับกันไปแล้ว


คณาจารย์ในภาควิชาภาษาจีนหันมาพูดคุยกันถึงช่วงปิดเทอมฤดูหนาวที่ไม่ได้เจอกัน มีหลายเรื่องให้คุยกันไม่น้อย ซึ่งส่วนใหญ่คือเรื่องของจางเย่นั่นเอง ในช่วงปิดเทอมสั้นๆ นี้ จางเย่กลับทำเรื่องเอาไว้มากมาย ไม่ว่าจะงานเลี้ยงส่งปี ทำร้ายคน เซี่ยงเซิง โดนแบน ข้อความคาดการณ์ ปลดแบน หรือแม้แต่ดาราสุดชิงชังของเวยป๋อ และอื่นๆ ที่ผ่านมาอีกมากมาย แล้วจะไม่ให้พวกเขาสนใจได้อย่างไรไหว?


อาจารย์หวังหัวเราะ "จางน้อย คุณนี่เก่งจริงๆ นะ"


อาจารย์หลี่เห็นด้วย "คุณไปศึกษาคณิตศาสตร์มาตอนไหนน่ะ? ฮ่าๆ คุณน่ะช่วยสร้างชื่อให้ภาควิชาเรามากเลยนะ หลายวันก่อนหัวหน้าภาคฉางยังแซวเล่นอยู่เลยว่าภาควิชาเรามีพยัคฆ์ซุ่มมังกรซ่อน รับงานในภาควิชาคณิตศาสตร์ยังได้"


จางเย่โบกมือ "ไม่ขนาดนั้นหรอกครับ"


อาจารย์อีกท่านกล่าว "ข้อความคาดการณ์ของเดลนั่นไขออกได้แล้วจริงๆ?"


"นั่นสิ" ซูน่าหัวเราะ "นักคณิตศาสตร์ทั่วโลกรวมตัวกันที่ปักกิ่งทำการพิสูจน์ย้อนอยู่ ตอนนี้ยังไม่มีผลออกมา แต่ไม่น่าจะมีปัญหานะ เหลือแค่รายละเอียดปลีกย่อยเท่านั้น"


พูดจบค่อยหันมาหาจางเย่ "อาจารย์จาง เลี้ยงข้าวเลยค่ะ"


จางเย่โอดครวญ "ผมก็ไม่มีเงินเหลือแล้วเหมือนกันนะครับ"


ซูน่าเหลือกตาใส่ "น้อยๆ หน่อยสิคะ ฉันรู้ว่าคุณขายลิขสิทธิ์ของ ‘บันทึกอู้คง’ ออกไปแล้ว ถึงจะไม่รู้ว่าเท่าไร แต่ต้องหลักล้านแน่ๆ"


ศาสตราจารย์เจิงที่เพิ่งเข้ามาทันได้ยินพวกเขาคุยพอดี เดิมทีเขาก็ให้ความสนิทสนมกับจางเย่ไม่เลวจึงหยอกด้วยประโยคหนึ่ง "ฉันว่าปีนี้ตำแหน่งรองศาสตราจารย์ไม่พ้นมืออาจารย์จางแน่"


ซูน่าหยักหน้า "เป็นไปได้นะคะ"


จางเย่โอดครวญ "พอเถอะครับ ผมมีคุณสมบัติถึงที่ไหนกัน" ความจริงเขาเองก็คาดหวังไม่น้อย ตำแหน่งรองศาสตราจารย์มีผลไม่มากก็น้อยต่อความก้าวหน้าในวงการบันเทิงด้วย พอมีชื่อน่าฟัง ก็จะช่วยให้ดูน่าเชื่อถือ ในเมื่อมีโอกาส จางเย่ย่อมไม่ปล่อยให้หลุดมือ


เพื่อนร่วมงานในภาควิชาต่างชวนกันคุยไปเรื่อยๆ ทั้งเรื่องจางเย่โชว์ตัวในงานแข่งโอลิมปิกคณิตศาสตร์ ไม่เพียงเป็นหัวข้อในภาควิชาเท่านั้น ยังกลายเป็นหัวข้อเรื่องของทั้งมหาวิทยาลัยไปด้วย


สิบกว่านาทีต่อมา


ภาควิชาภาษาจีนจัดประชุมนอก เชิญอาจารย์ทุกท่านเข้าร่วม


เลขานุการภาควิชาเจินซูฉวนไม่ได้เข้าร่วม ประธานการประชุมคือหัวหน้าภาควิชาฉางข่ายเกอ ทันทีที่ศาสตราจารย์เหยียนก้าวเข้ามาเป็นคนสุดท้ายก็ถือว่าคนมากันครบ เริ่มต้นการประชุม


ฉางข่ายเกอยกชาขึ้นจิบคำหนึ่งก่อนวางลง คลี่ยิ้มน้อยๆ กวาดตามองทุกคน "เปิดเทอมแล้ว เป็นเทอมใหม่หลังปิดภาคเรียนมานาน ทุกคนพยายามกระตุ้นตัวเองกันหน่อยนะ พรุ่งนี้จะเปิดเทอมเป็นทางการแล้ว อย่าได้ชะล่าใจไป เอาล่ะครับ คำพูดโบราณก็กล่าวกันเท่านี้พอ ที่ประชุมวันนี้ เรื่องสำคัญคือเรื่องงานตอนบ่าย ทุกคนคงทราบกันแล้วว่ามีคณาจารย์มาจากมหาวิทยาลัยของญี่ปุ่นมาขอแลกเปลี่ยนความรู้และความร่วมมือด้านการศึกษา เรื่องนี้สำคัญมาก มีทั้งสื่อวิทยุโทรทัศน์หนังสือพิมพ์เข้าร่วม โดยงานจะอยู่ที่หอประชุมใหญ่ของมหาวิทยาลัย อาจารย์ทุกท่านหากไม่มีเรื่องอะไร ขอเชิญเข้าร่วมประชุมกันด้วยนะครับ ตามคำสั่งของท่านอธิการบดี ถ้าเกิดมีเรื่องอะไรให้ไปไม่ได้ กรุณาแจ้งลากับเลขาฯ เจินให้เรียบร้อย ทุกคนไม่มีปัญหาใช่ไหมครับ?"


"เข้าใจแล้ว"


"ต้องไปแน่"


"ไม่มีปัญหา"


มีอาจารย์และศาสตราจารย์อีกไม่น้อยพยักหน้า


ฉางข่ายเกอกล่าว "ฝ่ายนักศึกษา ทุกคนช่วยกันเลือกให้มาร่วมด้วย ถ้าได้เป็นอาสาสมัครมายิ่งดี หากไม่มี ก็เรียกมาช่วยนั่งๆ กันให้เต็ม อย่าลืมย้ำนักศึกษาไว้ก่อนว่าอย่าก่อเรื่อง อย่าวุ่นวาย นักศึกษามหาวิทยาลัยสมัยนี้มีความคิดเป็นของตัวเอง อย่างไรก็ตามเรื่องความสัมพันธ์ระหว่างประเทศนั้นค่อนข้างอ่อนไหว ต้องให้งานต้อนรับคราวนี้ผ่านไปได้ด้วยดี แน่ล่ะว่านักศึกษาของมหาวิทยาลัยเรามีคุณภาพ ผมก็แค่เตือนๆ ให้ทุกคนบอกกันไว้ก่อนเท่านั้นเอง"


ศาสตราจารย์เจิง "งานใหญ่แบบนี้ นักศึกษาย่อมต้องมีความคิดบ้าง"


ฉางข่ายเกอรับคำ "ฮ่าๆ ยังมี คณบดีให้ภาควิชาพวกเรารับผิดชอบกล่าวต้อนรับเปิดงาน ภาควิชาเราทำเรื่องงานภาษา คราวนี้งานไม่พ้นเราแน่นอน"


กล่าวต้อนรับ?


มีการกล่าวต้อนรับ?


ทุกคนพอฟัง ต่างก็หันมามองจางเย่เป็นตาเดียว ช่วยไม่ได้ ตอนที่จัดการประชุมโรงเรียนคราวนั้น จางเย่พูดได้ดีจนทุกคนต้องตะลึงด้วยบท ‘ผู้เยาว์ของชาติ’ ไหนจะวันต่อมาก็ได้ลงหนังสือพิมพ์ประชาชาติรายวันจนกลายเป็นประเด็นอยู่ช่วงหนึ่งอีก ซึ่งดีกว่าบทของศาสตราจารย์เหยียนเสียด้วยซ้ำไป ถึงกับดีกว่าช่วงใหญ่ ดังนั้นพอพูดถึงการปาฐกถา ทุกคนจึงอดนึกถึงจางเย่ไม่ได้


แม้ว่าในภาควิชาภาษาจีนของมหาวิทยาลัยเป่ยต้า จางเย่จะเป็นอาจารย์ที่อายุน้อยที่สุด ทั้งยังมีคุณสมบัติต่ำที่สุด ไม่ได้เป็นบุคคลสำคัญในวงการศึกษา เป็นเพียงอาจารย์พิเศษท่าหนึ่ง แต่พูดกันตามตรง การพูดปาฐกถานั้น พวกเขาในภาควิชาทั้งหลาย ไม่มีใครกล้าบอกว่าทำได้ดีกว่าจางเย่ ยิ่งไม่ต้องพูดถึง ‘ผู้เยาว์ของชาติ’ แม้แต่การปาฐกถาครั้งสุดท้ายที่จางเย่พูดในงานแถลงข่าวของ SARFT เซี่ยงไฮ้ ก็ยังทำให้ทุกคนต้องยอมรับนับถือ ไม่มีใครกล้าบอกว่าสู้ไหว


หนึ่งจางเย่ล้มลงไป


พันหมื่นจางเย่ยืนหยัดใหม่!


คิดถึงประโยคที่เขาพูดแต่ละคำ ทุกคนล้วนรู้สึกเลือดลมพลุ่งพล่าน ในสายตาของเหล่าสหายในภาควิชาภาษาจีน จางเย่เป็นนักพูดที่โดดเด่นที่สุด!


ทว่าจางเย่กลับไม่อยากรับภาระนี้ เรียกว่าไม่ยินดีจะรับไว้ จางเย่เก็บอาการเต็มที่ เรื่องที่เกี่ยวพันทางการเมืองระหว่างประเทศ คิดๆ ดูก็รู้ว่าต้องมัวมานั่งยกย่องชมเชยเรื่องความสัมพันธ์ระหว่างประเทศ ส่วนเขาน่ะเป็นคนคลั่งชาติซะยิ่งกว่าคลั่ง ไม่ออกไปทะเลาะกับพวกคนต่างชาติก็นับว่าดีถมเถ นี่ยังจะให้เขาออกไปยกย่องความสัมพันธ์ระหว่างประเทศ? เรื่องนี้ยังไงก็เป็นไปไม่ได้ ใครอยากทำก็ทำ อย่ามายุ่งกับฉัน!


ฉางข่ายเกอก็พอทราบว่าจางเย่ไม่เต็มใจทำ จึงพูดต่อ "เรื่องนี้ผมแจ้งอาจารย์เหยียนไว้ล่วงหน้าแล้ว ศาตราจารย์เหยียน ร่างเสร็จหรือยังครับ?"


ศาสตราจารย์เหยียนสีหน้านิ่งเฉย "อืม"


ฉางข่ายเกอวางใจ ไม่ได้ขอดูตัวบทร่าง


ครั้งก่อน ศาสตราจารย์เหยียนเสียหน้าเพราะปาฐกถาของจางเย่อย่างยิ่ง แต่ทุกคนก็ทราบว่าไม่ใช่ปัญหาที่พูดได้ไม่ดี เพียงแต่จังหวะเวลาไม่เหมาะ กล่าวเปิดงาน ปกติจะเป็นใครพูดก็ล้วนเหมือนๆ กันหมด แต่จางเย่กลับไม่ยอมเล่นตามบท ศาสตราจารย์เหยียนจึงเสียเปรียบไป คราวนี้มีเรื่องการเมืองมาเอี่ยว ฉางข่ายเกอจึงให้ศาสตราจารย์เหยียนออกหน้า จางเย่จึงนับว่าวางใจได้


คุยกันอีกพักหนึ่ง


สุดท้ายฉางข่ายเกอจึงกล่าว "เอาล่ะครับ อย่างนั้นเรื่องสุดท้ายก็คือ" พูดแล้วเขาก็หันมองจางเย่ "เรื่องที่อาจารย์จางเย่ของภาควิชาเราได้รับเสนอชื่อให้เป็นรองศาสตรา์จารย์ อาจารย์จางน้อยสอนวิชา ‘วรรณคดีโบราณวิจักษณ์’ นับว่าประสบความสำเร็จอย่างเห็นได้ชัด ทำให้สังคมสนใจเรื่องการศึกษา ทั้งยังทำให้ภาควิชาภาษาจีนของมหาวิทยาลัยเรากลับสู่อันดับหนึ่งของประเทศอีกครั้ง ถึงจะเป็นเพราะแรงสนับสนุนของทุกคนร่วมกัน แต่ว่าเท้าสุดท้ายที่เตะเข้าประตูนั้น ก็เป็นฝีมือของอาจารย์จางเย่"


ยังพูดไม่ทันจบ ศาสตราจารย์เหยียนพลันขมวดคิ้วฉับ ขัดขึ้น "หัวหน้าภาคฉาง ผมไม่เห็นด้วย จางเย่อายุยังน้อยเกินไป เพิ่งจะยี่สิบกว่าก็จะให้เป็นรองศาสตราจารย์เนี่ยนะ? ไม่ใช่แค่ในเป่ยต้า แต่ว่าทั่วประเทศก็ยังไม่เคยมีมาก่อน สิ่งที่จางเย่ศึกษาค้นคว้านั้น ในวงการก็ยังเป็นที่ถกเถียงกันอยู่เลยนะ"


จางเย่ไม่พูดอะไร ทำราวกับเรื่องนี้ไม่เกี่ยวข้องกับเขา


ศาสตราจารย์เจิงขมวดคิ้วมุ่น "เกี่ยวอะไรกับอายุกัน? พวกเราศึกษาค้นคว้า อาศัยที่ความสำเร็จความเข้าใจไม่ใช่หรือ? อาศัยที่ระดับความสามารถไม่ใช่รึ? ยังต้องสนใจอายุมากน้อยอีกเนี่ยนะ? ทุกปีเวลาคัดเลือกอย่างนั้นก็ไม่ต้องสนใจอะไรกันพอดี! สามสิบ? ใช้ไม่ได้! สี่สิบ? รออีกหน่อย! ห้าสิบ? ได้ เลื่อนขั้นให้! ดูแต่อายุก็จบแบบนี้หมายความว่ายังไง?"


ศาสตราจารย์เหยียน "คุณเจิง คุณอย่าบิดเบือนข้อความสิ! อีกอย่างตำแหน่งของปีนี้ก็ไม่เหลือโควต้าแล้ว!"


ศาสตราจารย์เจิง "มีอาจารย์ที่โดดเด่นแบบนี้ ปล่อยผ่านไม่ได้เชียวหรือ?"


ศาสตราจารย์เหยียนแค่นหัวเราะ "จางเย่โดดเด่นขนาดนั้นเชียว?"


ศาสตราจารย์ทั้งสองถกเถียงกันเองแล้ว


ฉางข่ายเกอพยายามคลี่คลายสถานการณ์ "เอาล่ะๆ เรื่องนี้ยังไม่แน่ชัด พวกเราพูดไปก็ไม่ได้อะไรขึ้นมา ผมคุยกับเลขานุการเจินและส่งชื่ออาจารย์จางน้อยเข้าไปแล้ว จะตกลงหรือไม่นั้นล้วนขึ้นอยู่กับท่านคณบดี" เขายื่นเอกสารไปแล้ว ซึ่งเรื่องนี้ต้องผ่านอีกหลายขั้นตอนจึงจะทราบผล


ศาสตราจารย์เหยียนยังคงต่อต้าน ตอนนั้นจางเย่ก็ถูกทาบทามมาโดยรองอธิการฯ อู๋ ชัดเจนว่ามีเธอเป็นผู้หนุนหลัง ตอนนี้อู๋เจ๋อชิงเลื่อนขั้น ย้ายไปที่อื่นแล้ว นั่นหมายความว่าจางเย่ไม่มีใครหนุนอีก ในฐานะที่เป็นศาสตราจารย์อาวุโส ศาสตราจารย์เหยียนจึงพูดตรงๆ "การคัดเลือกนี้ไม่ถูกต้องตามกระบวนการ! หัวหน้าภาคฉาง ผมยังคงยืนยันว่าไม่เห็นด้วย ตำแหน่งรองศาสตราจารย์จะให้กันง่ายๆ แบบนี้ได้อย่างไร อีกอย่างตำแหน่งก็จัดสรรหมดแล้ว ยื่นชื่อเขาไปก็ลำบากท่านอธิการบ..."


ขณะนั้นเอง ชายวัยกลางคนคนหนึ่งได้เดินเข้ามาในห้องประชุม เนื่องจากห้องประชุมอยู่ในส่วนเปิดจึงไม่ได้ปิดประตูเอาไว้


เขาคนนี้อยู่ในวัยราวห้าสิบกว่าปี ท่าทางมั่นใจในตัวเองไม่น้อย เมื่อเข้ามาในห้องก็พูดทันที "ไม่มีตำแหน่งในภาคภาษาจีน? ไม่เป็นไร เรามีตำแหน่งในภาคคณิตศาสตร์!"


ฉางข่ายเกอตะลึงงัน "คณบดีพาน"


"คณบดีพาน?" อาจารย์ท่านอื่นๆ ก็ตกตะลึงเช่นกัน


ชายคนนี้คือคณบดีของภาควิชาคณิตศาสตร์และวิทยาศาสตร์ พานหยาง!


ตำแหน่งของคณบดีพานสูงกว่าฉางข่ายเกอ ดังนั้นจึงพูดได้ตามใจ "ประตูเปิดอยู่ ฉันได้ยินเข้าพอดีเลยเดินเข้ามา คุณฉาง ไม่ต้องกังวลหรอก ภาควิชาคณิตศาสตร์และวิทยาศาสตร์ของเรายังเหลือตำแหน่งรองศาสตราจารย์อยู่ตำแหน่งหนึ่งพอดี ไม่ต้องกลัว ฉันยื่นชื่อให้จางน้อยไปแล้ว แต่ก็ต้องขอให้เขาย้ายภาคล่ะนะ!"


ศาสตราารย์เหยียนตกตะลึง!


ฉางข่ายเกอยังไม่ทันมีปฏิกิริยาใดๆ อยู่ครู่หนึ่ง "ภาคคณิตศาสตร์? ไม่ได้! คณบดีฉาง จางน้อยเป็นแกนหลักของภาควิชาภาษาจีนเรา..."


พานหยางกล่าวแทรก "จางน้อยยังสอนต่อในภาควิชาภาษาจีนได้ ฉันไม่คิดมากหรอก ขอแค่เขามีชื่อในภาคเราเท่านั้น เข้าภาคแล้วค่อยคิดกันว่าจะทำยังไงหรือสอนอะไรดีก็ยังได้ แต่ขอแค่เมื่อภาคคณิตศาสตร์จัดประชุมสัมมนา จะต้องให้จางน้อยเข้าร่วมในฐานะคนของภาควิชาเราเท่านั้นเป็นพอ เรื่องนี้เรายังคุยกันได้อยู่ว่าจะทำอย่างไรต่อไป ไว้ฉันจะแจ้งล่วงหน้าอีกที"


จางเย่กระพริบตาปริบๆ


ซูน่ากับเหล่าคณาจารย์ในภาควิชาหันมองหน้ากันไปมา


ภาควิชาคณิตศาสตร์จะมาปล้นคน? เชี่* จางเย่กลายเป็นของอร่อยไปแล้ว!


ฉางข่ายเกอส่ายหน้า "เป็นอาจารย์สองภาควิชา เคยมีมาก่อนก็จริง แต่นี่เป็นภาคคณิตศาสตร์กับภาษาจีน? ยังไม่เคยได้ยิน! คณบดีพาน ผมไม่เห็นด้วย!" เขาจัดการเรื่องนี้อย่างรอบคอบ แม้จะเป็นตำแหน่งลอยๆ ถ้าขืนเป็นอย่างนั้นขึ้นมาจริง นั่นหมายความว่า..ภาควิชาคณิตศาสตร์อาจจะพยายามชิงตัวจางเย่ไปได้ทุกเมื่อ!


อีกอย่าง ใครเคยถือตำแหน่งในสองภาควิชาทั้งจีนกับคณิตฯ พร้อมกัน? สองวิชานี้นับว่าอยู่กันคนละสุดขั้ว ถ้าเกิดควบตำแหน่งแบบนี้ ไม่ใช่แค่แปลก แต่เป็นสิ่งมหัศจรรย์ยิ่งกว่ามหัศจรรย์แล้ว!


คณบดีพาน "เรื่องขั้นตอนจัดการไปแล้วระหว่างที่เราคุยกันนี่แหละ ฉันคุยกับท่านอธิการบดีแล้ว แม้จะไม่เคยมีมาก่อน แต่เราก็ไม่เคยมีอาจารย์ภาษาจีนที่แก้โจทย์คณิตศาสตร์ระดับโลกได้เหมือนกัน ในเมื่อถือตำแหน่งต่างกันในมหาวิทยาลัยไม่ใช่ปัญหาอะไร อย่างนั้นเราก็จะรับตัวจางน้อยเข้าภาควิชาคณิตศาสตร์เราให้ได้ นักคณิตศาสตร์ระดับโลกอายุเยาว์เช่นนี้ ให้ถูกเพิกเฉยอยู่ในภาคภาษาจีนนับว่าน่าเสียดาย!"


ฉางข่ายเกอฟังแล้วแทบพูดไม่ออก "เพิกเฉยตรงไหนกัน? อาจารย์จางน้อยมีทักษะวรรณกรรมสูงส่ง พวกเราล้วนยอมรับนับถือ"


คณบดีพานมองเขา "ฉันไม่ได้บอกว่าให้จางน้อยออกจากงานที่นี่ ฉันบอกแล้วว่าทางฉันเป็นตำแหน่งลอย"


สุดท้ายเลขานุการของภาควิชาเจนซูฉวนผู้ทำเอกสรก็กลับมาด้วยเรื่องนี้ ชัดเจนว่าเรื่องนี้เข้าสู่สำนักงานอธิการบดีแล้ว!


ภาควิชาคณิตศาสตร์ต้องการคน!


ภาควิชาภาษาจีนไม่ยอมปล่อยคน!


หลังจากการถกเถียงกัน ในที่สุดอธิการบดีก็เห็นว่าจางเย่มีความสามารถทั้งด้านคณิตศาสตร์และภาษาจีน นอกจากนี้ทางภาควิชาคณิตศาสตร์ก็ต้องการตัวเขาอย่างยิ่งยวด จึงอนุมัติให้จางเย่ควบตำแหน่งสองภาควิชา ทั้งยอมยกเว้นให้จางเย่เป็นรองศาสตราจารย์ของภาควิชาคณิตศาสตร์และวิทยาศาสตร์ แม้จะต้องผ่านพิธีการอีกเล็กน้อย แต่ถือว่าได้ตำแหน่งนี้แน่นอน!


ข่าวหลุดออกไป..


มหาวิทยาลัยปักกิ่งที่เพิ่งเปิดภาคเรียนพลันคึกคักกันอีกแล้ว!


"รองศาสตราจารย์?"


"จริงดิ? อาจารย์จางเป็นรองศาสตราจารย์แล้ว?"


"ยังหนุ่มมากเลยนะ! ไม่ใช่แค่อายุน้อยที่สุดในเป่ยต้า แต่เป็นรองศาสตราจารย์ที่อายุน้อยที่สุดในประเทศ! อาจารย์จางเพิ่งยี่สิบสี่เองนะ!?"


"ประเด็นคือเป็นรองศาสตราจารย์ของภาควิชาคณิตศาสตร์! อาจารย์จางโดนภาคคณิตฯ ชิงตัวไปแล้ว! เขาจะเปิดสอนทั้งสองภาควิชาเลยสินะ!"


"เฮ้ย จางเย่จะมาสอนภาควิชาเรา?"


"เจ๋งเป้ง! อยากรู้จริงๆ ว่าจะสอนให้ชั้นปีไหน!"


ไม่เพียงบรรดานักศึกษาที่คุยกัน แม้แต่คณาจารย์ในแต่ละภาควิชานั้นก็ยังคุยกันถึงเรื่องนี้ด้วยความสนใจกันสุดๆ เป็นอาจารย์มานาน นี่คือครั้งแรกที่ได้เห็นสถานการณ์แบบนี้!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./51.md)