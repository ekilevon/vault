##บทที่ 589 : สถานีโทรทัศน์นครหลวงเยือนกระท่อมสามครา!
ชั้นล่าง
ทางเข้าร้านกาแฟที่ชื่อว่าเหม่ยอวิ๋น
“อ๊า! คุณ!....คุณคือจางเย่!”
“สวัสดีครับ”
“คุณอยู่ที่นี่จริงๆ ด้วย!”
“ครับ ผมอยู่ที่นี่มายี่สิบกว่าปีแล้ว”
“เชิญทางนี้ดีกว่าค่ะ! ที่นี่ค่อนข้างเล็ก ไม่มีห้องส่วนตัว เชิญคุณกับเพื่อนมานั่งที่โต๊ะมุมนี้ดีกว่า จะได้เงียบๆ หน่อย”
“ดีครับ ขอบคุณมาก”
“อยากดื่มอะไรตามสบายเลยนะคะ ไม่คิดเงินหรอกค่ะ!”
“ไม่ได้หรอกครับ ราคาเท่าไรก็คิดเท่านั้นเถอะ ขอรับแค่น้ำใจไว้ก็พอครับ”
ร้านนี้เป็นร้านเล็กๆ มีลูกค้าไม่มาก ค่อนข้างเงียบสงบทีเดียว
วันนี้จางเย่แต่งตัวตามสบาย อีกทั้งไม่สวมแว่นดำ ดังนั้นเมื่อเขาและหวังหัวหยวนเดินเข้าร้านมา จึงถูกเจ้าของร้านจดจำได้ทันที ยังไม่ทันได้เรียกพนักงานเสิร์ฟ เจ้าของร้านก็ปรี่เข้ามาบริการ พร้อมหาที่นั่งให้พวกเขาอย่างกระตือรือร้นด้วยตนเอง ขณะที่บรรดาพนักงานเพิ่งมองเห็น ทว่ามีอยู่เพียงคนเดียวที่จำจางเย่ไม่ได้ ส่วนพนักงานอีกสองที่จำได้ถึงกับเบิกตาค้าง พวกเขาหลบไปซุบซิบกันอย่างตื่นเต้นอยู่ไกลๆ ไม่วายรีบคว้ามือถือออกมาแอบถ่ายรูปแล้วโพสต์ลงเวยป๋อ
ในร้านยังมีลูกค้าอีกสองคนที่จ้องมองมาทางจางเย่อย่างตกตะลึงไม่หาย มีลูกค้าหนุ่มคนหนึ่งทำท่าทางราวกับอยากจะเข้ามาขอลายเซ็น ขอถ่ายรูปกับจางเย่ เขาผุดลุกผุดนั่งอยู่หลายครั้ง สุดท้ายก็ไม่สามารถรวบรวมความกล้าเข้าไปคุยด้วยได้
กาแฟถูกยกมาเสิร์ฟอย่างรวดเร็ว
เจ้าของร้านพูดคุยกับจางเย่อย่างตื่นเต้นอยู่อีกสองสามประโยค อย่างวันหลังขอให้เขาแวะมาบ่อยๆ จากนั้นถึงปล่อยให้เขาคุยธุระตามสบาย ไม่เข้ามารบกวนอีก
หวังหัวหยวนไม่ประหลาดใจเลย เขารู้ดีว่าความนิยมของจางเย่ในตอนนี้เพิ่มสูงขึ้นเพียงใด ไม่เหมือนกับวันเวลาสมัยที่ชายหนุ่มยังทำงานอยู่ในช่องวรรณศิลป์ของสถานีโทรทัศน์นครหลวงอีกต่อไป
“รองผจก.หวัง วันนี้มาหาผมมีเรื่องอะไรหรือครับ?” จางเย่ถาม ไม่ใช่ด้วยความไม่รู้ หากแต่เขาไม่มั่นใจนัก แน่ล่ะ ก็เขาเคยมีเรื่องมีราวกับทางสถานีมาก่อน
หวังหัวหยวนยกกาแฟขึ้นจิบพลางมองเขา “คืออย่างนี้นะครับ วันนี้ทางสถานีให้ผมมาติดต่อเพื่อเชิญคุณ ไม่ทราบว่าคุณสนใจจะกลับมาร่วมงานกับทางสถานีโทรทัศน์นครหลวงบ้างรึเปล่าครับ?”
จางเย่ส่งเสียงในลำคอ “ทำไมถึงเป็นผมครับ?”
“ทำไมถึงจะไม่เป็นคุณน่ะเหรอ?” หวังหัวหยวนถามกลับ “พวกเราทุกคนเคยร่วมงานกันมาก่อน นับว่าเป็นเพื่อนเก่ากันทั้งนั้นนี่ครับ แม้จะไม่ได้สนิทสนมแต่ก็รู้จักกันไม่น้อย นั่นก็นับว่าคุ้นเคยกันเป็นอย่างดี ก่อนหน้านี้ผมไม่รู้ว่าคุณตอบตกลงกับสถานีไหนไปแล้วหรือยัง แต่ผมก็ยังไม่ได้ยินข่าวจากสื่อหรือแวดวงบันเทิงเกี่ยวกับเรื่องนี้เลย จึงเดาว่าคุณน่าจะยังไม่ได้เซ็นสัญญากับทางสถานีไหน ดังนั้น ทำไมพวกเราจึงจะไม่มาหาคุณล่ะครับ? แม้ว่าเรทติ้งทางช่องดาวเทียมของเราจะไม่เลวอยู่บ้าง แต่ถ้าเทียบกับช่องดาวเทียมท้องถิ่นภายในประเทศแล้ว ยังไม่นับว่าแซงหน้า เราขาดรายการดีๆ และที่สำคัญคือขาดพิธีกรชั้นยอด แต่คุณมีชื่อเสียง มีความสามารถ ซ้ำยังเป็นผู้เชี่ยวชาญงานพิธีกรและนักจัดรายการมือฉมัง อีกทั้งคุณยังมีแฟนคลับเดนตายมากมายที่ภักดีกับคุณยิ่งกว่าติ่งเกาหลีเสียอีก หากว่าเราได้ร่วมงานกันอีกครั้งล่ะก็ ผมว่าเราน่าจะวินวินทั้งสองฝ่ายนะครับ”
จางเย่สั่นศีรษะ “ผมขอพูดตามตรงนะครับ ตั้งแต่ผมออกจากช่อง BTV-วรรณศิลป์ ในวันนั้น ผมก็ไม่เคยคิดที่จะกลับไปอีก”
หวังหัวหยวนรีบกล่าว “BTV-วรรณศิลป์ เป็นช่องในเครือแต่ก็แยกเป็นช่องท้องถิ่นซึ่งตั้งตัวอยู่อิสระครับ แต่ครั้งนี้ที่อยากจะให้คุณมาร่วมงานกันนั้นเป็นช่องBTV-1 ต่างหากล่ะครับ”
“ก็เหมือนกันแหละครับ” จางเย่กล่าวน้ำเสียงสุภาพ
หวังหัวหยวน “แต่ช่องดาวเทียมนั้นเป็นคนละส่วนกันนะครับ” เขาหยุดเล็กน้อย ค่อยกล่าวต่อ “ผมทราบดีว่าก่อนหน้านี้เกิดเรื่องขึ้น การกระทำตัววางอำนาจบาตรใหญ่ของหวังสุ่ยซินที่แผนกวรรณศิลป์นั้น พอทางสถานีทราบเรื่องก็เข้ามาจัดการโดยตรงและตัดสินบทลงโทษทันที ถึงแม้ว่ามันจะสายเกินไปสักหน่อย ทำให้เกิดความสูญเสียยิ่งใหญ่ที่ย้อนกลับคืนมาไม่ได้เหมือนอย่างกรณีของเหล่าเว่ย พวกเราทุกคนเองต่างก็เสียใจอย่างที่สุด แต่อย่างที่คุณอาจจะได้ทราบดีอยู่แล้วว่า ทางสถานีได้จัดการกับหวังสุ่ยซินและพรรคพวกที่มีส่วนเกี่ยวข้องกับเรื่องนี้ขั้นเด็ดขาด ด้วยการไล่ออกทันที ทว่าในครั้งนั้น มีคุณเข้ามาเกี่ยวข้องเลยเป็นผลทำให้คุณถูกไล่ออกไปด้วย....”
จางเย่ยกมือขัดขึ้น “เรื่องนี้ผมไม่โทษพวกคุณหรอก ผมเองต่างหากที่สร้างปัญหาระหว่างถ่ายทอดสดไม่น้อย หากเป็นสถานีอื่นก็คงไล่ผมออกเหมือนกัน ผมทราบดีครับ”
“แต่พวกเราก็ต้องขออภัยคุณเป็นอย่างมาก” หวังหัวหยวนกล่าวอย่างจริงใจ “เพราะพวกเราบกพร่องทำให้เกิดเหตุการณ์แบบนี้ขึ้น หากทางสถานีทราบปัญหาเรื่องหวังสุ่ยซินเร็วกว่านี้ ตอนนั้นคุณก็คงไม่ต้องออกมาหาหนทางอื่นเพื่อทวงความยุติธรรมให้กับเหล่าเว่ย เป็นทางสถานีต่างหากที่ควรช่วยคืนความยุติธรรมให้กับเหล่าเว่ย เมื่อเร็วๆ นี้ ทางผู้บริหารได้ประชุมกันเรื่องนี้แล้วต่างรู้สึกว่าเราไม่ยุติธรรมกับคุณเลย หากเราใคร่ครวญสักหน่อย ก็คงไม่มีเรื่องวุ่นวายตามมามากถึงขนาดนี้ และคงไม่ต้องปล่อยให้คนดีมีฝีมือเช่นคุณหลุดมือไป”
จางเย่ “เรื่องมันแล้วไปแล้ว ก็ให้มันแล้วไปเถอะครับ”
“ในเมื่อมันเป็นอดีตไปแล้ว ก็ควรให้สิ่งใหม่ๆ เริ่มต้นเสียทีสิครับ” หวังหัวหยวนกล่าวอย่างมุ่งมั่น “ผมหวังว่าเราจะกลับมาร่วมมือกันได้อย่างแน่นแฟ้นมากขึ้น นี่เป็นความคิดของบรรดาผู้บริหารครับ”
จางเย่กล่าวยิ้มๆ “ผมสารภาพตามตรงนะครับ หลายวันมานี้ ไม่มีสถานีโทรทัศน์ที่ไหนติดต่อผมมาเลยครับ มีแค่คุณเป็นที่แรก และเป็นที่เดียวที่ผมไม่เคยคิดว่าจะติดต่อมา”
“ผมพอจะทราบว่าสถานีอื่นลังเลอะไรอยู่ หากพูดถึงประสบการณ์ ความสามารถ ความนิยม คุณมีพร้อมทุกอย่างที่พวกเราต้องการ แม้ว่าคุณจะยังไม่เคยทำช่องที่ออกอากาศไปทั่วประเทศ แต่ก็เชื่อว่าระดับคุณนั้นเอาอยู่แน่นอน ไม่มีใครสงสัยความสามารถของคุณ ส่วนการที่ทางสถานีเหล่านั้นไม่มาหาคุณ คงเพราะพวกเขากริ่งเกรง ไม่รู้ว่าเมื่อไรที่อารมณ์ของคุณจะปะทุเดือดออกมาอีก ดังนั้นพวกเขาจึงไม่กล้าเสี่ยง”
จางเย่ถาม “แล้วพวกคุณกล้าเสี่ยง?”
“เราก็ไม่กล้าหรอกครับ” หวังหัวหยวนโพล่ง “แต่เพราะว่าพวกเราเคยเป็นเพื่อนร่วมงานเก่า เคยทำงานด้วยกันมาก่อน ซึ่งล้วนเป็นเพื่อนเก่าเพื่อนแก่กัน เรารู้ดีกว่าเวลาคุณอารมณ์ร้ายขึ้นมาเป็นยังไง ไม่เหมือนกับที่สถานีอื่น เราเข้าใจคุณดีกว่าใคร ทางสถานีเรามีความเชื่อมั่น.....ที่จะไม่ทำให้คุณได้มีโอกาสต้องโมโหเดือดอีก” ประโยคสุดท้ายเขาพูดติดตลกเล็กน้อย “คนเราล้วนเป็นอย่างนี้ มีทั้งด้านที่ดีโดดเด่นเป็นพรสวรรค์และอีกด้านตามธรรมชาติที่อาจตรงกันข้าม เป็นด้านที่มีข้อบกพร่อง มีคำกล่าวว่า ไม่มีใครเต็มคน[1] การที่ทางสถานีกล้าส่งผมมาเชิญให้คุณกลับมาร่วมงานกันในครั้งนี้ แสดงให้เห็นว่าพวกเราได้ไตร่ตรองกันมาเป็นอย่างดีแล้ว ว่าข้อดีของคุณนั้นมากมายจนสามารถมองข้ามข้อเสียได้ ดังนั้นทางสถานีจึงตัดสินใจออกมาเช่นนี้”
จางเย่กล่าว “อย่าพูดแบบนั้นสิครับ คุณทำให้ผมรู้สึกกดดันใหญ่แล้ว หลังจากที่ปลดแบน ผมก็คิดว่าจะทำงานที่สถานีโทรทัศน์สักที่หนึ่ง ผมมีรายชื่อไว้ในใจแล้ว อย่างไรก็ตามผมไม่คิดจะกลับไปเคี้ยวฟางเก่า[2] นอกจากนี้ แต่เดิมตอนที่ผมออกจากช่องวรรณศิลป์ ก็ไม่มีสถานีไหนต้องการตัวผมเลย สุดท้ายก็เป็นสถานีโทรทัศน์ออนไลน์ที่มาเชิญผมไปร่วมงาน ผมได้ยินมาว่า เป็นเพราะผู้บริหารสถานีของคุณคุยกับคนวงในในวงการบันเทิงให้ลอยแพผมนี่ครับ?”
หวังหัวหยวนได้ยินก็สั่นศีรษะอย่างแรง รีบกล่าว “จะเป็นไปได้ยังไงล่ะครับ อาจารย์จาง คุณประเมินสถานีโทรทัศน์นครหลวงของเราสูงไปแล้ว ถ้าคุณบอกว่าเป็นเรื่องอื่น ผมจะเชื่อ แต่เรื่องนี้เป็นไปไม่ได้แน่นอน ผมกล้าเอาตำแหน่งตัวเองรับประกันเลยครับ ว่าผู้บริหารสถานีทำเรื่องสิ้นคิดแบบนั้นไม่ได้หรอก ความสัมพันธ์ในวงการโทรทัศน์ระหว่างสถานีท้องถิ่นเองก็เหินห่างกัน ไม่ได้สามัคคีกันอย่างที่คุณคิด เพื่อที่จะแข่งขันกันดึงเรตติ้ง เพื่อที่จะแย่งชิงรายการและพิธีกรดีๆ อีกทั้งสถานีโทรทัศน์ในประเทศเองก็ผุดขึ้นมาแข่งกันมากมายขนาดนี้ คำพูดของผู้บริหารสถานีโทรทัศน์นครหลวงเพียงคนเดียว สถานีอื่นไม่นับเป็นอะไรได้หรอกครับ ยิ่งถ้ามีผู้บริหารของเราพูดแบบนั้นจริง คู่แข่งย่อมพุ่งเป้ามายื้อแย่งคุณเพื่อที่จะถล่มเราทันทีมากกว่า คุณว่าจริงไหมล่ะครับ?”
เอ่อ จะว่าไปก็มีเหตุผลแฮะ
จางเย่ไม่ได้พูดอะไร เขาเองก็ได้ยินได้ฟังเรื่องนี้มาจากข่าวลือแต่แรกเช่นกัน
“ถ้าหากว่าคุณจะยกเหตุผลเรื่องนี้มาเป็นข้ออ้างปฏิเสธพวกเราล่ะก็ ผมไม่ขอยอมรับหรอกครับ” หวังหัวหยวนกล่าว “คุณเชื่อผมเถอะ เรื่องนี้ไม่ใช่อย่างที่คุณคิดแน่นอน”
หลังจากพูดคุยกันได้พักใหญ่
สุดท้าย หวังหัวหยวนกล่าวว่า “อาจารย์จาง ถ้าหากคุณตัดสินใจแล้ว พวกเรามาเข้าเรื่องต่อไปกันดีกว่านะครับ เรื่องค่าตอบแทน รับรองว่าไม่ทำให้คุณผิดหวังแน่นอน”
จากเย่ส่ายหน้า “ผมขอคิดดูก่อนนะครับ”
หวังหัวหยวนมองมาที่เขา ไม่ได้พูดอะไรให้มากความอีก เรื่องที่ควรพูดวันนี้ เขาได้พูดไปจนหมด หมดคำพูดแล้วจริงๆ “ถ้าอย่างนั้นก็ได้ครับ งั้นผมฝากนามบัตรไว้แล้วกัน ติดต่อมาได้ทุกเวลานะครับ”
รับมาแล้ว จางเย่พยักหน้าเล็กน้อย “ได้ครับ”


……


เมื่อออกจากร้านกาแฟมาแล้ว หวังหัวหยวนก็ขับรถจากไป
จากเย่เดินทอดน่องคิดทบทวนอะไรไปเรื่อยเปื่อยแถวละแวกบ้าน เขาไม่ได้รีบตรงกลับบ้าน บรรยากาศหลังฝนตกโชยไอดินกลิ่นหญ้าและใบไม้ ให้ความรู้สึกสดชื่น
ทันใดนั้น สายจากหูเหยโทรเข้ามา
จางเย่ยกโทรศัพท์ขึ้น “พี่หู”
“เธออยู่ไหนน่ะ?”
“เดินอยู่ในสวนแถวๆ บ้านนี่แหละครับ”
“ดีเลย มาเจอกันตรงทางเข้าสวนหน่อยสิ”
“ได้ กี่โมงครับ?”
“ฉันมาถึงแล้วล่ะ”
จางเย่วางสาย เดินตรงไปยังทางออกของสวนทันที เดินมาถึงก็มองเห็นเงาของหูเฟยเพิ่งลงมาจากแท็กซี่กำลังโบกมือให้เขาพอดี
หูเฟยยิ้มกล่าว “ไปหาที่เงียบๆ คุยกัน”
จางเย่พาหูเฟยกลับไปยังร้านกาแฟร้านเดิม
เจ้าของร้านเห็นดังนั้นก็ยิ้มกว้าง “อาจารย์จางช่างเอาใจใส่จริงๆ ฉันเพิ่งบอกกับคุณว่าวันหลังแวะมาบ่อยๆ นะ นี่เพิ่งจะผ่านไปยี่สิบนาทีก็ได้เจอคุณอีกแล้ว”
จางเย่ยิ้ม “ขอนั่งที่เดิมนะครับ”
“ได้ค่ะ!” เจ้าของร้านเดินนำทางไป
หูเฟยนั่งลงจากนั้นก็เปิดประตูเจอภูเขา[1]กล่าวว่า “หวังหัวหยวนจากฝ่ายบุคคลมาคุยกับฉันแล้ว เขาว่าเธอดูไม่ค่อยสนใจข้อเสนอของเขา เลยขอให้ฉันมาช่วยพูดให้ ว่ากันด้วยความสัมพันธ์ของพวกเราแล้วคงไม่ต้องมากความเนอะ ฉันบอกได้เลยว่า ทางสถานีต้องการเธอจริงๆ นะ เธอมีอะไรกังวลสงสัยหรือมีข้อเรียกร้องอะไรก็บอกฉันมาเถอะ”
จางเย่จุปาก “ผมไม่ได้กังวล หรือว่ามีข้อเรียกร้องอะไรหรอกครับ”
“งั้นทำไมเธอไม่ตอบตกลงล่ะ?” หูเฟยกล่าวต่อ “ตอนนี้ไม่มีสถานีโทรทัศน์ที่ไหนติดต่อมาหาเธอไม่ใช่หรือ? หากเธอกลับมามันก็ไม่ใช่ที่ที่ต่างอะไรเลย เพราะตอนนี้ฉันย้ายไปอยู่ช่องดาวเทียมแล้วนะ ยังมีพวกเสี่ยวหลวี่ ต้าเฟย และคนอื่นๆจ ากทีมเดิมของเธอก็อยู่นะ พวกเรากำลังทำรายการใหม่กันอยู่ เรารอก็แต่ให้เธอมาร่วมทีมนี่ล่ะ!”
จางเย่ตะลึงงัน “ร่วมทีมกับคุณ?”
“ก็ใช่น่ะสิ ฉันส่งเรื่องร้องขอไปทางสถานีตั้งนานแล้ว เธอต้องมาให้ได้ พวกเราทีมเดิมจะได้ลุยงานกันต่อสักที” หูเฟยกล่าว “ไม่งั้นเธอคิดว่าฉันจะมัวแต่วิ่งวุ่นอยู่กับอะไรล่ะ? ถ้าไม่ใช่เรื่องที่ต้องการให้เธอมาอยู่ด้วยกัน อีกอย่าง ตอนนี้เราได้ช่วงออกอากาศเป็นวันศุกร์ตอนสามทุ่ม นั่นหมายความว่าอะไรรู้ไหม? ไพรม์ไทม์ไงล่ะ! ถ้าเธอไปสถานีโทรทัศน์อื่นใครจะให้ช่วงเวลาที่ดีขนาดนี้กับเธอได้อีก? ยิ่งไม่ต้องพูดถึงช่วงไพรม์ไทม์หรอก สถานีโทรทัศน์พวกนั้นอาจจะไม่กล้าจ้างเธอด้วยซ้ำ เพราะฉะนั้นยังจะต้องเลือกอะไรอีกล่ะ? รีบมาได้แล้ว! มาช่วยฉันทำงานเร็วๆ สิ!”
จางเย่กล่าว “ขอผมคิดดูอีกหน่อยครับ”
“ไม่ต้องคิดอะไรแล้วน่า โปรดิวเซอร์ก็คือฉันคนนี้ เธอไม่ต้องกังวลอะไรทั้งนั้น แต่สำหรับตำแหน่งผู้กำกับรายการ ฉันจะให้เธอรับผิดชอบเพียงคนเดียว รอก็แต่เธอเท่านั้น!” หูเฟยย้ำอย่างหนักแน่น


======================


[ชื่อตอน] เยือนกระท่อมหญ้าสามครา ( 三顾茅庐) หมายถึง การไปเยี่ยมเยียนเชื้อเชิญผู้มีความสามารถปราดเปรื่อง เป็นสำนวนจากเรื่องสามก๊ก กล่าวถึงการมาเยือนกระท่อมของจูกัดเหลียง(ขงเบ้ง)ด้วยความจริงใจถึง 3 ครั้งของเล่าปี่ เป็นการไปเชิญให้จูกัดเหลียงลงจากเขามาช่วยบริหารประเทศ ปัจจุบันสำนวนนี้เป็นอุปมาแสดงถึงความมีศรัทธาจริงใจมีความกระหายใคร่อยากได้คนเก่งมีคุณธรรมหรืออัจริยะมาร่วมงาน


[1] ไม่มีใครเต็มคน 人无完人 มาจากสำนวน 金无足赤，人无完人。 ทองไม่สามารถบริสุทธิ์100% เช่นเดียวกับคนไม่สามารถสมบูรณ์แบบ
[2] เคี้ยวฟางเก่า 吃回头草 มาจากสำนวน 好马不吃回头草 ม้าดีไม่กลับไปเคี้ยวฟางเก่า หมายถึง คนจริงไม่กลับไปหาสิ่งที่ทิ้งไปแล้ว
[3] เปิดประตูเจอภูเขา 开门见山 เป็นสำนวน หมายถึง พูดเข้าประเด็นไม่อ้อมค้อม


*-*-*-*-*-*-*-*-*-*-*-*-*-*-*-*-*




[Go To Next Chapter]( ./90.md)