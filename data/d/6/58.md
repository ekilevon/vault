##บทที่ 558 : ความโกรธแค้นของมวลชน!
ในหอประชุมใหญ่


เมื่อจางเย่กลับมาถึงที่นั่งแล้วก็หันไปหาคณบดีพานของคณะคณิตศาสตร์และวิทยาศาสตร์ ส่งบทสคริปต์ก่อนหน้านี้คืนให้กับเขา "คุณหาคนอื่นมาแทนเถอะครับ โอวาทบทนี้ผมไม่ไหวจริงๆ"


คณบดีพานสงสัย "ทำไมล่ะ?"


จางเย่ "เบื้องบนต้องการให้เพิ่มเติมเนื้อหาครับ"


ฟังคำเช่นนี้ คณบดีพานเข้าใจได้ทันที "เปลี่ยนคนตอนนี้ไม่ทันแน่ ไม่ได้หรอก ยังไงก็ต้องเป็นคุณ อาจารย์จางน้อย อย่าหยุดเอาตอนนี้สิ เอาอย่างนี้แล้วกัน เรื่องสคริปต์ถ้าเธอไม่อยากเขียนเอง ฉันจะให้คนมาช่วยเขียนให้ตามคำสั่งท่านอธิการบดี เธอขึ้นไปอ่านตามนั้นก็ใช้ได้แล้วล่ะ" พานหยางเองความจริงก็ไม่ชอบใจเรื่องนี้นัก ในความเห็นของเขา การศึกษาคือการศึกษา ให้มาปะปนเข้ากับเรื่องการเมืองท่านครับผมครับทุกคนครับ ก็น่ารังเกียจมากแล้ว แม้อยู่ในวงการศึกษา แต่ตัวอยู่ที่เป่ยต้า อย่างไรก็ปัดเรื่องนี้ไปไม่พ้น ดังนั้นจึงต้องโอนอ่อนผ่อนตาม หาแนวทางที่พอรับได้บ้าง


ผ่านไปสิบกว่านาที เกลี้ยกล่อมอย่างไรจางเย่ก็ยังไม่ตอบรับ ถ้าว่ากันตามตรง คณบดีพานยอมแหกกฎเสนอชื่อเขาขึ้นเป็นรองศาสตราจารย์ เขาก็ควรจะให้เกียรติอีกฝ่ายบ้าง แต่ว่าความรู้สึกในใจนี่สิ จางเย่ไม่ชอบหน้าญี่ปุ่นพวกนี้เลยจริงๆ ในเมื่อเป็นเรื่องที่เขาไม่คิดกระทำ คนอื่นจะบีบให้เขาทำนับว่ายากเกิน


คณบดีพานกล่าว "เอาตามนี้เถอะนะ อย่าต่อรองกันอีกเลย งานใกล้จะเริ่มแล้ว"


จางเย่ลังเลใจ "คณบดีพาน"


คณบดีพานชี้ไปทางเหล่าชาวต่างชาติแล้วยิ้ม "พวกนักคณิตศาสตร์นานาชาติรอฟังเธอบรรยายบนเวที ทุกคนคาดหวังกันมากนะ"


บนเวที พิธีกรพร้อมแล้ว ในหอประชุมมีคนราวแปดในสิบส่วน ที่สมควรมาล้วนมาแล้ว ขาดเพียงแต่เหล่าตัวแทนจากญี่ปุ่นเท่านั้น


"คนไปไหน?"


"ทำไมยังมาไม่ถึงล่ะ?"


"ก็เที่ยงแล้วนะ ถึงเวลาแล้วนี่นา?"


"พวกกลุ่มตัวแทนเข้ามาตั้งแต่เมื่อชั่วโมงก่อนไม่ใช่หรือไง ก็น่าจะมาถึงนานแล้วสิ ทำไมถึงไม่เห็นใครกันเลยล่ะ? ทำอะไรกันเนี่ย?"


"ไม่รู้สิ"


"หิวกันหมดแล้วเนี่ย รีบๆ เปิดงานเถอะ จะได้ไปกินข้าว"


"นั่นสิ มาตั้งชั่วโมงกว่าแล้ว ยังไม่ได้กินข้าวเช้าเลย"


พวกนักศึกษาออกอาการเนือย ไร้ความคึกคัก เห็นแต่หน้าพิธีกรยืนเงียบบนเวทีมาตั้งนาน สุดท้ายตัวประธานยังมาสาย ในหอประชุมจึงเต็มไปด้วยเสียงเซ็งแซ่ เสียงบ่นตัดพ้อไม่ขาดสาย แม้แต่คณาจารย์ของเป่ยต้ายังนั่งไม่ติด หันมองที่นั่งว่างเปล่าชั้นบนหนแล้วหนเล่า มีทั้งความสงสัย มีบางคนขมวดคิ้ว ไม่ทราบว่ากำลังเกิดเหตุอะไรขึ้น


สิบนาที…


ครึ่งชั่วโมง…


พิธีกรเห็นที่ได้รับแจ้งมาแล้ว จึงยกไมโครโฟนขึ้นบอกกับทุกคน "ทุกคนเงียบหน่อยนะครับ สงบลงสักครู่ คณะตัวแทนกำลังจะมาถึงแล้วครับ"


เหล่าทีมงานฝ่ายภาพที่มาตั้งกล้องตั้งแต่แรกอ้าปากหาวหวอด


เหล่านักคณิตศาสตร์นานาชาติเองก็ไม่ค่อยยินดีนัก


ฝ่ายฝรั่งเศสก้มหน้ามองนาฬิกาข้อมือ
ฝ่ายอังกฤษส่ายหน้าน้อยๆ


เหล่านักคณิตศาสตร์ญี่ปุ่นยังไม่เข้าหอประชุมด้วย เห็นทีคงมาพร้อมกับคณะตัวแทนด้วย


คณบดีพานและคณาจารย์ในภาควิชาคณิตศาสตร์รีบขอโทษขอโพยเหล่านักคณิตศาสตร์ต่างชาติ ร้องขอให้พวกเขารออีกสักครู่หนึ่ง ส่วนเหล่านักศึกษาและอาจารย์ของเป่ยต้า พวกเขาไม่ต้องไปเกลี้ยกล่อมอะไร งานนี้เป็นกิจกรรมของเป่ยต้าก็ตาม แต่เหล่านักคณิตศาสตร์ต่างชาติถือเป็นแขกผู้มีเกียรติเช่นกัน ให้แขกต้องมานั่งคอยอยู่สองชั่วโมง นับว่าไร้เหตุผล อย่างไรก็ต้องต้องปลอบประโลม


อาจารย์ซูน่าที่อยู่ด้านข้างกล่าวด้วยความขุ่นเคือง "ไอ้พวกญี่ปุ่นนี่ทำไมมันถึงไม่ตรงเวลากันเลยนะ? ให้พวกเรารอยังไม่พอ ยังให้เหล่านักคณิตศาสตร์นานาชาติต้องคอยอีก?"


อาจารย์หนุ่มในภาควิชาภาษาจีนอีกคนก็ว่า "ผยองกันเกินไป!"


ฉางข่ายเกอมองพวกเขา "เอาน่า พูดน้อยๆ ลงหน่อยเถอะ"


ศาสตราจารย์เหยียนขมวดคิ้ว "สื่ออยู่กันตั้งเยอะแยะ เสี่ยวซู เสี่ยวหวัง ระวังท่าทีด้วย อย่าพูดอะไรวุ่นวาย คณะตัวแทนกำลังเตรียมตัวกันอยู่"


ซูน่ากับเหล่าคณาจารย์วัยหนุ่มสาวไม่ยอมรับ เตรียมตัว? เตรียมบ้าอะไรกันเล่า! ตั้งแต่เข้าประตูมหาวิทยาลัยมาถึงตอนนี้ก็ปาไปสองชั่วโมงกว่า ต่อให้งีบแล้วตื่นมาล้างหน้าแต่งตัว ต่อให้สระผมด้วยก็ยังมีเวลาอีกเหลือเฟือ ให้คนของเป่ยต้าเป็นพันนั่งเซ่อคอยอยู่? ไม่ติดต่ออะไรมาสักคำ? พวกซูน่าทราบว่า นี่คือการเอาคืนของผู้แทนจากญี่ปุ่นที่ก่อนหน้านี้นักศึกษาลงไปขวางขบวนรถ แสร้งเพิกเฉยพวกเขา ดูหมิ่นพวกเขา!


จากนั้น นักคณิตศาสตร์เยอรมันผู้หนึ่งก็พูดภาษาที่ทุกคนฟังไม่เข้าใจด้วยท่าทีไม่พอใจมากๆ จากนั้นก็ลุกขึ้นเดินออกไปทันที


ล่ามรีบพูด "ศาสตราจารย์เวอร์เนอร์บอกว่าเขามีธุระด่วนตอนบ่ายต้องรีบไปก่อนครับ"


ซินหย่าหน้าหมองคล้ำ เธอแม้ไม่ใช่คนของเป่ยต้า แต่ก็ถือว่าอยู่ในวงการศึกษาของจีน ให้แขกผู้มีเกียรติต้องรอนานขนาดนี้ ในฐานะเจ้าบ้านแล้ว เธอเองก็ไม่มีหน้ามีตาอะไร บอกกับคณบดีพานคำหนึ่งก็รีบลุกขึ้นไปส่งนักคณิตศาสตร์ชาวเยอรมันพร้อมขอโทษขอโพย


หลังฝ่ายเยอรมันออกไปแล้ว


ซินหย่าบ่น "คณบดีพานคะ เกิดอะไรขึ้น? เป่ยต้าบอกว่าการแลกเปลี่ยนระหว่างสถาบันครั้งนี้สำคัญ จึงขอความร่วมมือจากแขกผู้มีเกียรติ ฉันถึงได้ติดต่อเหล่านักคณิตศาสตร์ ให้พวกศาสตราจารย์เฉินช่วยออกหน้าให้ มานั่งรอกันแบบนี้ตั้งนานยังไม่เริ่มงาน ฉันจะไปอธิบายให้กับนักคณิตศาสตร์ต่างชาติได้ยังไงกันคะ?"


คณบดีพานกล่าวตอบ "ผมก็ไม่ทราบเช่นกัน ขอถามก่อนนะ" เขากดโทรศัพท์อย่างรีบร้อน "ฮัลโหล อยู่ไหนกันแล้วเนี่ย ... ถามว่าใคร? คณะตัวแทนไง ... ไม่รู้อะไรกันฮะ ก็พวกเธอรับผิดชอบเรื่องนี้ไม่ใช่เรอะ ... รีบไปถามมาให้ฉันสิ!"


วางสายไป


หลายนาทีต่อมา ปลายสายถึงโทรกลับ


ปลายสายตอบกลับมาว่า คณะตัวแทนใกล้จะถึงแล้ว เมื่อครู่รับการสัมภาษณ์ส่วนตัวไปรอบหนึ่ง จากนั้นมีคนในคณะตัวแทนบ่นว่าหิว ไม่ได้ทานอะไรเลยตั้งแต่ลงจากเครื่องบิน ดังนั้นจึงได้รับประทานอาหารร่วมกันในห้องอาหารที่หนึ่งของเป่ยต้า กับข้าวสำหรับคนห้าหกสิบคนส่งตรงเข้ามาถึงห้องรับรอง จากนั้นต่อด้วยน้ำกับกาแฟล้างปากอีก


ตอนที่ซินหย่ากับคณบดีพานมาถึง ก็ยังไม่เห็นคณะตัวแทนของญี่ปุ่นสักคน แม้แต่อธิการบดีและผู้รับรองอย่างป๋ายอี้เองก็ยังมาไม่ถึง!


หอประชุมเสียงดังขึ้นเรื่อยๆ


ข่าวซุบซิบแพร่ไปทั่วบริเวณ


"สรุปจะมาไม่มาน่ะ?"


"ได้ยินว่าพวกนั้นกำลังให้สัมภาษณ์แน่ะ"


"อะไรนะ? มาให้สัมภาษณ์ตอนนี้? อาจารย์กับนักศึกษารอพวกเขาอยู่ตั้งมาก พวกเขาค่อยให้สัมภาษณ์ทีหลังไม่ได้เหรอ? ต้องเจาะจงมาตอนสำคัญแบบนี้เนี่ยนะ?"


"สัมภาษณ์อะไรล่ะ พวกนั้นยังกินข้าวกันอยู่เลย!"


"ไม่มั้ง?"


"ไม่ได้ยังไง ฉันได้ยินในครัวคุยกันอยู่เนี่ย!"


"ฉันก็ได้ยินมาว่าอย่างนั้น ตอนแรกห้องอาหารที่หนึ่งเปิดให้บริการ แต่พอมีข่าวว่าจะใช้รับรองคณะตัวแทน ก็ปิดประตูลงทันที พวกอาจารย์ของเป่ยต้าคิดจะกินข้าวยังไม่ได้กิน เห็นว่าพวกเขาต้องทำกับข้าวให้กับคณะตัวแทนส่งตรงไปยังห้องรับรอง แม้แต่อธิการบดียังไม่ได้สิทธิ์นี้ นี่มันวางอำนาจกันเกินไปจนไม่เห็นใครในสายตาชัดๆ!"


"พวกเรานั่งแกร่วท้องหิว พวกนั้นนั่งกินข้าว?"


"บัดซบ ไอ้พวกยุ่นพวกนี้มันเป็นยังไงกันวะ!"


"พวกอาจารย์ป๋ายอี้อยู่กับพวกนั้นไม่ใช่เหรอ พวกเขาก็เห็นชอบด้วย? ทำไมไม่ให้พวกตัวแทนนั่นมาหอประชุมก่อนล่ะ! กินข้าวตอนนี้ก็ได้เหรอ? มีแต่พวกคุณที่หิวงั้นสิ? พวกเราก็หิวนะเฟ้ย!"


"ป๋ายอี้? เหอๆๆ ท่าทีของอาจารย์ป๋ายน่ะพวกนายยังมองไม่ออกเรอะ? เขาน่ะเคยอยู่ญี่ปุ่น ภรรยาก็เป็นคนญี่ปุ่น เป็นเด็กโตได(มหาวิทยาลัยโตเกียว)นี่เอง เป็นฝ่ายสนับสนุนความสัมพันธ์ระหว่างประเทศ แถมยังมีงานวิจัยเรื่องนี้อีก หวังอะไรจากเขากัน?"


"ไม่ยุติธรรมนี่นา แขกเป็นคน พวกเรานักศึกษาไม่ใช่คนหรือไง? อีกอย่างทางนี้ก็มีแขกต่างชาติ นักคณิตศาสตร์นานาชาติยังต้องให้พวกเขารอกันอีกเหรอ?"


"ดูสิ ออกไปอีกคนแล้ว!"


แถวหน้า


นักคณิตศาสตร์ชาวเกาหลีคนหนึ่งทนรอไม่ไหวแล้ว บอกกล่าวกับคนอื่นๆ คำหนึ่งก็ออกไปทานข้าว คณบดีพานและอาจารย์อีกหลายท่านในภาควิชาส่งเขาไปด้วยตัวเอง พร้อมเรียกรถและอาจารย์ที่สามารถพูดภาษาเกาหลีได้ติดตามเขาไปถือเป็นการชดเชย


นักคณิตศาสตร์อังกฤษหันมาหาจางเย่ "จาง"


จางเย่หันหน้ากลับไป


นักคณิตศาสตร์ชาวอังกฤษท่านนี้กล่าวอย่างจริงจัง "ถ้าไม่ได้รอฟังปาฐกถาของคุณ ผมก็กลับไปแล้วเหมือนกัน"


จางเย่พอฟังก็รีบตอบกลับเป็นภาษาอังกฤษ "ต้องขอโทษจริงๆ นะครับ คนใกล้จะมากันครบแล้ว รออีกสักหน่อยเถอะ"


แม้แต่จางเย่ยังพลอยอับอายไปด้วย แน่นอน ในใจเขายิ่งขุ่นแค้นคณะตัวแทนจากญี่ปุ่นขึ้นอีกขั้น หากคณะตัวแทนที่ล่าช้าไปสองชั่วโมงแค่ทำให้จางเย่ไม่พอใจ อย่างนั้นตอนนี้ พวกนั้นก็ทำให้จางเย่โกรธจริงๆ แล้ว! โอกาสสำคัญเช่นนี้ มีคนรอกันมากขนาดนี้ กลับออกไปนั่งทานข้าวกันสบายใจเฉิบ? เรื่องนี้บ่งบอกได้ชัดว่าทางคณะตัวแทนไม่เห็นเป่ยต้าและชาวจีนอย่างพวกเขาสำคัญ! ทั้งที่พวกศาสตราจารย์เหยียน พวกอธิการบดี พูดปากเปียกปากแฉะย้ำว่าครั้งนี้เป็นเรื่องสำคัญ แต่ดูๆ ไปแล้ว ท่าทางคงมีแต่ฝ่ายเป่ยต้าเท่านั้นที่เห็นว่าสำคัญ ต่างจากทางฝ่ายญี่ปุ่นที่ไม่เห็นความสำคัญเลยสักนิด!


เวลาผ่านไปอีกสิบกว่านาที!


สายตาเหลือบมองพบว่าเป็นเวลาบ่ายโมงสี่สิบ!


พิธีต้อนรับที่กำหนดไว้ กลับต้องล่าช้าไปสองชั่วโมงครึ่ง! ยิ่งไม่ต้องพูดถึงเรื่องนั่งว่างๆ อยู่ตั้งสองชั่วโมง แม้แต่ให้ดูหนังเรื่องหนึ่งจบในสองชั่วโมง หนังจบแล้วก็ยังพอได้ออกมายืดเส้นยืดสายบ้าง แต่นี่กลับต้องมานั่งตัวเกร็งอยู่กับที่ ขนาดนั่งยังเหนื่อยหลังขดหลังแข็ง ทุกคนจะไปมีอารมณ์ความรู้สึกอย่างไรย่อมเข้าใจได้!


"เอ๋!"


"มากันแล้ว!"


"เชี่*!"


"ในที่สุด!"


ชั้นบน มีคนเดินลงมานั่งไม่หยุด


เหล่าตัวแทนจากญี่ปุ่นนั่งลงที่แถวหน้าสุดด้วยท่าทีกระหยิ่มยิ้มย่องเล็กน้อย ป๋ายอี้และทีมงานของเป่ยต้าหลายคนอยู่กับเขา หัวเราะเฮฮานั่งลงพร้อมกับพวกเขา บางส่วนนั่งลงด้านข้าง ท่าทางว่าป๋ายอี้จะมีคิวขึ้นเวทีจึงได้หมุนตัวลงมาทางเวที จากนั้นค่อยส่งสัญญาณมือให้กับพิธีกร


*-*-*-*-*-*-*-*-*-*-*-*-*-*-*-*-*


[Go To Next Chapter]( ./59.md)