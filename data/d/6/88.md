##บทที่ 588 : กลับไปสถานีโทรทัศน์?
ข้างนอกฝนหยุดตกแล้ว
กลิ่นอาหารหอมกรุ่นอบอวลภายในบ้าน
“กินข้าวกัน!”
“โอ้ ลำบากเธอแล้วนะเสี่ยวเฉา”
“ใช่ วันนี้รบกวนเธอแล้ว”
“ไม่เป็นไรน่า แค่ทุกคนมากันฉันก็ดีใจมากแล้ว รีบนั่งเถอะๆ”
“โห กับข้าวเยอะแยะเชียว แค่ได้กลิ่นก็น่าอร่อยแล้ว”
“เหล่าจาง ดื่มกันหน่อยไหม?”
“ดื่มก็ดื่มสักสิ ในบ้านมีเหล้าอวี้เย่อยู่”
“อวี้เย่เหรอ? เหล้าดีของแพงเชียวนะ!”
“จางน้อยเป็นคนเอากลับมาทั้งนั้น คนอื่นเขาให้มาน่ะ”
ยี่ห้ออวี้เย่นี้ เป็นเหล้าที่มีชื่อที่สุดในโลกนี้ มีกลิ่นหอมรสเข้ม
ในห้องรับแขก มีโต๊ะเรียงกัน 2 ตัว แบบนี้ถึงจะพอฝืนๆ ให้คนนั่งกันได้ครบหมด จางเย่ก็อยู่ตรงนี้ด้วย เขาไม่ได้เข้าไปนั่งในวงโต๊ะ เพียงนั่งในตำแหน่งที่ไม่ห่างจากประตูห้องตัวเองเหมือนเดิม แค่ขยับเก้าอี้มานั่งเอียงๆ ขวางๆ ส่วนคนอื่นๆ เพียงคิดว่าจางเย่ช่างเกรงใจจริงๆ ต่างก็ชื่นชมเขากันหมด
ขณะสังสรร จางเย่มัวแต่ยุ่งวุ่นวายไปทั่ว คอยตักอาหารให้คนอื่นไม่หยุดมือ “มาครับ ป้าชุยกินอันนี้หน่อย ป้าหยู ลองชิมอันนี้ดูสิ แม่ผมทำหมูเส้นทรงเครื่องรสเด็ดมาก เสี่ยวเหยียน นายก็กินเยอะๆ นะ ไม่ต้องเกรงใจ คนกันเองทั้งนั้น ไม่ใช่อื่นไกล อ่ะ ชิมจานนี้ดูสิ”
ป้าชุยรีบท้วง “เย่น้อยก็กินด้วยสิ”
“ใช่แล้ว อย่ามัวแต่ห่วงพวกเราเลย” ป้าหยูยิ้มแย้ม
เสี่ยวเหยียนถูกเอาใจจนมัวแต่กินกับข้าวที่จางเย่คีบให้ไม่หยุดปาก แก้มพองตุ้ยๆ “ขอบคุณครับพี่จางเย่”
จางเย่คีบให้อีก “ขอบคุณอะไรกัน มา ยังมีอันนี้อีก”
ลุงซุนพยักหน้าเบิกบานใจ “ดูเย่น้อยของพวกเราสิ ช่างรู้เรื่องรู้ราวดีจริงๆ”
คนทั้งโต๊ะมองดูจางเย่กำลังวุ่นอยู่คนเดียว เพื่อคอยดูแลคนโน้นทีคนนี้ที พริบตาเดียวกับข้าวที่วางอยู่ใกล้เขาที่สุดพลันถูกเขาไล่คีบไปอยู่ในชามคนอื่นจนหมด จากนั้นจางเย่ก็เอาจานเปล่าหลบออกทันที รีบนำจานอื่นที่มีกับข้าวเต็มจานมาแทน แล้วคอยคีบให้คนอื่นต่อ
ไม่ต้องเกรงใจ
พี่ชายแค่อยากให้พวกคุณรีบกินรีบไป!
กับความพยายามของจางเย่นั้น ผลลัพธ์ร้ายกาจยิ่ง การนัดกินข้าวมื้อใหญ่ของคนสิบกว่าคน ใช้เวลาแค่ครึ่งชั่วโมง จานบนโต๊ะก็ว่างเปล่าแล้ว!
“อิ่มแล้วๆ”
“อร่อยจังเลย”
“ฉันก็กินต่อไม่ไหวล่ะ”
สุดท้าย ทุกคนหยุดมือต่างพากันวางตะเกียบลงด้วยความอิ่ม
แม่ลุกขึ้น “ฉันไปชงชาสักหน่อยดีกว่า”
ลุงซุนกล่าวอย่างเกรงใจ “อย่าเลยเสี่ยวเฉา ไม่ดื่มแล้ว นี่ก็รบกวนเธอมาตั้งครึ่งวัน พวกเราก็ควรกลับสักที ฉันยังต้องกลับบ้านไปนอนกลางวันอีกนะ”
พอมีคนเริ่มเอ่ยปาก คนอื่นๆ จึงเริ่มทยอยร่ำลา
“ใช่ พวกเธอพักผ่อนเถอะ”
“เอาไว้วันหลังพวกเราค่อยมาแวะมาใหม่”
“ใช่ ฉันก็กลับละนะ”
“เย่น้อย ว่างๆ แวะมาเที่ยวบ้านพวกเราบ้างนะ”
จางเย่ดีอกดีใจสุดๆ รีบลุกขึ้นมาส่งทุกคนหน้าชื่นบาน “ไปแน่นอนครับ”
แม่กล่าว “นั่งต่ออีกสักเดี๋ยวสิ เพิ่งกินข้าวเสร็จเองนะ จะรีบไปไหนกัน หยูหยู ฉันเพิ่งปลูกดอกไม้ไว้สองกระถาง อยากให้เธอมาดูแน่ะ”
ป้าหยูหัวเราะฮิๆ “ที่อยู่ในห้องนอนเธอใช่ไหม? ฉันเห็นแล้วล่ะ ดีจัง มีต้นไม้สีเขียวอยู่ในบ้านก็ให้ความรู้สึกที่ต่างออกไป ฉันว่าวันหลังจะซื้อบ้างสักกระถาง”
แม่ยิ้มพลางกล่าว “เธอจะซื้อทำไม ไม่ต้องซื้อหรอก เออจริงสิ ห้องลูกชายฉันมีต้นว่านอยู่กระถางหนึ่ง ลูกฉันเขาเบื่อที่มันชอบมีแมลงมาตอมจนไม่อยากปลูก เธอเอาไปเถอะ!”
ห๊ะ?
ต้นว่าน!?
จางเย่เหงื่อแตกพลั่กๆ อารมณ์เหมือนโดนตีตลบ วันนี้เขารู้สึกแทบจะเป็นลมตั้งไม่รู้กี่ครั้งกี่หนเชียวนะ พวกคุณยังจะต้องการอะไรอีกฟะ! ยังมีอะไรอีก!
ป้าหยูรู้สึกเกรงใจ “จะดีเหรอ?”
“ดีสิๆ เย่น้อย ไปเอามาให้ป้าหยูสิ” แม่หันมาบอก
จะให้ผมไปเอาอะไรอีก! จางเย่กล่าวอย่างร้อนรน “ต้นว่านนี่ให้ไม่ได้อ่ะ!”
แม่ตวัดตามอง “ทำไมจะไม่ได้ ลูกไม่ชอบปลูกต้นไม้นี่?”
จางเย่อธิบาย “ต้นไม้ของผมมันไม่ดี ใบก็ไม่งาม ถ้าแม่จะให้ป้าหยูก็ให้ต้นที่ดีสิ ต้นที่แม่เพิ่งปลูกนั่นก็ไม่เลวนะ”
เจ้าหนุ่มนี่โอดครวญในใจคนเดียวว่า
ป้าหยูครับ ผมไม่ใช่ไม่อยากให้ ผมกลัวว่าป้าจะโดนรมกลิ่น!
แม่กล่าว “ใช่ๆ เอาต้นนั้นดีกว่า ฉันปลูกซะงามเชียวแหละ ไปกัน ฉันไปเอามาให้”
ป้าหยูยังคงเกรงใจ “ไม่ต้องดีมากหรอก ฉันก็ปลูกไม่เป็น แค่ต้นว่านนี่ก็พอ”
จางเย่รีบขัด “อย่าเลย ต้นว่านปลูกยากจะตายครับ!”
ในที่สุดก็ไม่มีอะไรหลังจากนั้นอีก
บรรดาเพื่อนบ้านต่างทยอยกลับกันหมด ส่วนหมาก็ถูกปู่หลิวจูงกลับไป
แม่สบายอกสบายจากน่าดู “เฮ้อ วันนี้คุยครึกครื้นดีจัง”
“ส่วนเธอก็โม้จังเลยนะ” พ่อตำหนิ “ดูเธอสิเว่อร์ซะ แค่ลูกประสบความสำเร็จนิดหน่อย นั่นเป็นเพราะความสามารถของลูก เธอดันเล่นยกหางซะเกือบถึงฟ้า”
แม่ฟังแล้วไม่ชอบใจ “นั่นก็เพราะฉันเลี้ยงดูมานี่ ลูกฉันมีความสามารถ แล้วฉันจะดีใจบ้างไม่ได้เรอะ ฉันจะโม้บ้างนิดหน่อยไม่ได้รึไง?”
พ่อกล่าวอย่างเคร่งขรึม “ต้องเจียมตัว”
แม่ฮึดฮัด “ฉันก็เจียมตัวมาจะ 50 ปีแล้ว!”
“เธอไปล้างจานเถอะ เฮ้อ ฉันดื่มไปซะเยอะ จะไปนอนสักหน่อย” พ่อซดชาเสร็จก็เดินสบายอกสบายใจหนีเข้าห้องนอน
แม่พูดเสียงดังตามหลัง “ช่างเจียมตัวจริงๆ เวลาล้างจานงี้ งานบ้านงี้ก็เจียมตัว ยังไม่เคยเห็นจะทำอะไรเลยสักครั้ง!”
พอได้ยินปุ๊บ จางเย่รีบตีอก “แม่! มาผมเอง!”
แม่หันมาฉีกยิ้มรับ “ลูกฉันยังคงเป็นเด็กดี เอ้อ ลูกไม่ต้องหรอก”
“ไม่ครับ ให้ผมล้างจานเถอะ แม่รีบตามพ่อไปนอนกลางวันนะ เหนื่อยมาทั้งวันแล้ว งานบ้านวันนี้ผมทำเอง”
พูดจบ จางเย่ก็เริ่มเก็บจานบนโต๊ะ
สีหน้าแม่บ่งบอกว่ารักลูกชายอย่างสุดซึ้ง รีบเข้ามาแย่ง “ลูกหยุดเถอะนะ”
จางเย่ไม่ฟัง “แม่ให้ผมแสดงฝีมือสักครั้งนะ ปล่อยผมทำเถอะครับ”
“หน้าที่ของลูกตอนนี้คือหางาน นี่เป็นเรื่องสำคัญ” แม่เองก็ค่อนข้างไม่สบายใจ เป็นห่วงเรื่องนี้มาโดยตลอด จะว่าไปลูกเธอก็เป็นถึงระดับดารา หางานเหรอ? ใช้คำว่าหางานดูแล้วเกือบจะเป็นเรื่องตลก คนอื่นจะมีใครไม่ต้องแก่งแย่งให้ได้งานบ้างล่ะจริงไหม นี่ถ้าไม่ใช่หนังยกเลิกสัญญา ถ้าไม่ใช่รายการหยุดออกอากาศ ก็ไม่ต้องปวดหัวกับเรื่องตกงานหรอก! ตอนนี้ลูกเธอน่ะเหรอ? ไม่มีบริษัทไหนรับ ไม่มีหน่วยงานไหนรับ ทั้งถูกไล่ออกถูกระงับอีก ที่สำคัญคือยังไม่มีใครกล้ารับเขา! นี่คือคนที่ใกล้จะเป็นดาราตกอับอยู่แล้วนะ สถานการณ์เช่นนี้ ชัดเจนว่าโดนแขวนคาวงการบันเทิงแหง!
ยอดเยี่ยมซะไม่มี!
จางเย่ดันแม่เข้าไปในห้อง “แม่วางใจเถอะ หลายวันมานี้ผมก็หาอยู่ กำลังดูว่ามีสถานีโทรทัศน์ไหนยังขาดคนดำเนินการหรือมีรายการใหม่ไหม”
“มีโอกาสต้องรีบคว้านะ”
“ผมรู้แล้ว”
“เอาล่ะ งั้นแม่ไปนอนสักหน่อย”
แม่ค่อยยอมเข้าห้องไปนอนด้วยอีกคน
จางเย่ช่วยปิดประตูให้เสร็จสรรพ ถอนหายใจเฮือก ค่อยเดินไปเก็บกวาดโต๊ะให้เรียบร้อย ต่อด้วยล้างจานในห้องครัว จากนั้นรอให้พ่อแม่นอนหลับสนิท รอจนได้เวลา จางเย่จึงแอบกลับเข้าห้องตัวเอง
พี่สาวจางนอนหลับอยู่บนเตียงยังไม่ตื่น
“พี่สาวจาง ตื่นๆ” จางเย่ปลุกเสียงเบา
จางหย่วนฉีถูกปลุกจนตื่น ถามอย่างไม่ค่อยเป็นมิตร “มีอะไร?”
“คนไปหมดแล้ว พ่อแม่ผมก็หลับแล้ว” จางเย่ตอบ
พี่สาวจางตอบอืม ขยี้ตาช้าๆ ลุกขึ้นนั่ง
เพื่อไม่ให้เป็นที่สงสัย จางเย่ออกจากห้องไปก่อน
ประมาณ 5 นาที ประตูห้องนอนค่อยเปิดออก จางหย่วนฉีเปลี่ยนเสื้อผ้าเสร็จเรียบร้อยดี เดินก้าวออกมาอย่างแผ่วเบา สายตากวาดไปที่ห้องนั่งเล่นรอบหนึ่ง
จางเย่เอานิ้วทาบปากทำเสียงชู่ว ชี้ไปที่ประตูบ้าน
จางหย่วนฉีพยักหน้า เดินตามเขาออกไปข้างนอก
1 ก้าว
3 ก้าว
5 ก้าว
ในที่สุดก็ถึง
จางเย่ตื่นเต้นจนใจเต้นโครมคราม พอพบว่าเดินถึงประตูแล้ว เขาพลันหายใจได้ทั่วท้อง ทางออกอยู่ด้านนี้ถูกกั้นด้วยกำแพง ถึงแม้พ่อกับแม่ตื่นขึ้นมาตอนนี้ ก็ไม่กลัวว่าจะถูกพบเจอ ดังนั้นจางเย่จึงเปิดประตูอย่างผ่อนคลายพลางหันกลับมาถาม “พักผ่อนเป็นไง?”
จางหย่วนฉีสีหน้าเรียบเฉย “พอไหว”
ในใจจางเย่กลัวจะเกิดเรื่องอีก “คราวหน้าถ้าจะมาละก็ ช่วยบอกแต่เนิ่นๆ ทีเถอะ ผมจะได้จัดคิวถูก ดูปัญหาอย่างวันนี้สิ เกือบจะเป็นเรื่องใหญ่ล่ะ”
“เธอกลับเข้าไปเถอะ” พี่สาวจางกล่าว
จางเย่พยักหน้า “กลับดีๆ นะ”
“อืม” พี่สาวจางใส่ที่ปิดปากและสวมแว่นดำเสร็จสรรพ “ฉันมาคราวหน้าช่วยเตรียมเหล้าไว้เยอะๆ หน่อย ที่เหลือเดี๋ยวฉันแวะซื้อระหว่างทางเอง”
จางเย่ไม่ว่าอะไร “จ่ายให้ด้วยล่ะ”
พี่สาวจางมองเขา “ซื้อมาสักแสนสิ แล้วฉันจะจ่ายให้”
“โห ใจป้ำจริง” จางเย่กลั้วหัวเราะ
จางหย่วนฉีกล่าวต่อทันทีว่า “แต่งเพลงให้ฉันก่อนล่วงหน้าด้วย”
จางเย่หัวเราะ “รวมผมไปกับเพลงด้วยถึงจะคุ้มกับหนึ่งแสนเนี่ยนะ? พี่สาวจางอย่าแม้แต่จะคิด”
“ไปล่ะ” พูดประโยคสุดท้ายจบ จางหย่วนฉีขยับแว่นดำให้เข้าที่ ถือกระเป๋าสาวเท้าก้าวออกจากประตูไปลงบันได คล้อยหลังจนค่อยๆ ลับตา
จางเย่ยิ้ม ชินตั้งนานแล้วกับท่าทางที่ไม่ยี่หระอะไรของนางฟ้าซูเปอร์สตาร์
ขณะที่กำลังจะปิดประตู ทันใดนั้นได้ยินเสียงฝีเท้าจากไกลๆ ของจางหย่วนฉีหยุดลง คล้ายกับมีเสียงฝีเท้าเป็นรองเท้าหนังของอีกคนค่อยๆ ใกล้เข้ามา เหมือนกับว่ากำลังเดินขึ้นตึกมา ในใจเขาเริ่มกังวลอีกครั้ง!
เวรละ!
ขออย่าให้คนอื่นจำพี่สาวจางได้ทีเถอะ!
ได้ยินแค่เสียงใครคนนั้นพูดขึ้น เป็นเสียงของชายวัยกลางคน “สวัสดี”
ฉิ*หาย!
มีคนจำได้?
จางเย่ใจเต้นตูมตาม!
“หืม?” เป็นเสียงของพี่สาวจาง
ชายวัยกลางคนถาม “รบกวนถามหน่อยครับ อาจารย์จางเย่พักตึกนี้ใช่ไหม?”
พี่สาวจาง “อยู่ข้างบน”
ชายวัยกลางคน “โอเค ขอบคุณครับ”
เสียงฝีเท้าดังขึ้นอีกครั้ง ฝีเท้าหนึ่งเสียงไกลออกไป ฝีเท้าหนึ่งเสียงดังใกล้เข้ามา
สิบกว่าวินาทีต่อมา จางเย่ก็เห็นชายวัยสี่สิบกว่าๆ คลับคล้ายคลับคลาว่าเคยพบกันมาก่อน ดูเป็นคนที่หน้าตาธรรมดาๆ กำลังยืนอยู่นอกประตูบ้าน
ชายคนนั้นเห็นประตูบ้านเปิดอยู่ พลันรู้สึกงุนงง “อาจารย์จาง? อาจารย์ทำไม?”
จางเย่ตอบ “ผมกำลังจะลงไปทิ้งขยะน่ะ เพิ่งเปิดประตู คุณคือ?” ด้วยมารยาท จางเย่เปิดประตูบ้านให้กว้างขึ้น สังเกตท่าทีของฝั่งตรงข้าม ท่าทางจำจางหย่วนฉีไม่ได้แน่
ชายวัยกลางคนยิ้มพลางยื่นมืออกมา “ปีที่แล้วเราเคยพบกันมาก่อนที่สถานีโทรทัศน์นครหลวง ประชุมแค่ครั้งเดียว แต่ยังไม่เคยคุยกันมาก่อน ผมขอแนะนำตัวเองสักหน่อย ผมเป็นรองผจก.ฝ่ายบุคคลของสถานีโทรทัศน์นครหลวง ผมชื่อหวังหัวหยวน อาจารย์เรียกผมเหล่าหวังก็ได้”
หืม?
สถานีโทรทัศน์นครหลวง?
จางเย่จับมือตอบ “รองผจก.หวัง มาหาผมมีอะไรหรือเปล่าครับ?”
ชายวัยกลางคนกล่าวอย่างตรงไปตรงมา “ก่อนหน้านี้เดิมทีจะให้เหล่าหูมาเชิญไปคุยกันตอนเที่ยง แต่เหล่าหูบอกว่าอาจารย์ติดธุระไม่มีเวลา ดังนั้นหลังจากงานนัดกินข้าวเสร็จแล้ว ผมจึงมาด้วยตัวเอง ไม่ได้รบกวนใช่ไหมครับ?” จางเย่เคยทำงานที่นั่น แน่นอนว่ารองผจก.สถานีต้องรู้ที่อยู่บ้านเขาเป็นอย่างดี ยิ่งไปกว่านั้นตอนนี้ที่อยู่ของบ้านทั้งสองหลังล้วนถูกสื่อทุกสื่อรู้จัก จึงไม่ได้เป็นความลับอะไรนานแล้ว
จางเย่หวนกลับไปคิดถึงเรื่องราวตั้งแต่ต้นใหม่ ถึงนึกขึ้นได้ว่าที่โทรศัพท์เมื่อเช้ากับหูเฟยนั้นหมายถึงอะไร ผจก.สถานีนัดกินข้าวเพื่อเรียกตัวเขาเองเหรอ? ในใจเขาพอเดาออกแล้วว่าเรื่องอะไร ยิ่งมีผู้บริหารฝ่ายบุคคลมาหาด้วยแล้ว เขาก็ยิ่งเข้าใจชัดเจนขึ้น ทว่าแค่ยังไม่อาจยืนยันได้เท่านั้น จึงพูดขึ้น “เอาอย่างนี้ละกันครับ รองผจก.หวัง บ้านผมเพิ่งมีคนมาเยอะแยะเลย เพื่อนๆ เพิ่งจะกลับไป ยังไม่ได้เก็บกวาด เลยค่อนข้างรก เราไปหาร้านกาแฟนั่งคุยกันไหมครับ?”
ชายวัยกลางคนตอบ “ดีเลย งั้นอาจารย์ไปเปลี่ยนเสื้อผ้าก่อนเถอะ ผมจะรอตรงนี้”
จางเย่ดึงมือกลับแล้วเข้าไปหยิบกุญแจในบ้าน ปิดประตูบ้านออกไปทั้งชุดนั้น “ไม่ต้องหรอก ใส่ชุดนี้ไม่มีปัญหา ผมไม่ได้หน้าตาดีอะไร”
ชายวัยกลางคนขยับยิ้ม “นั่นก็ไม่แน่ หลานสาวผมนี่ชอบอาจารย์มาก เป็นแฟนพันธุ์แท้เลย คราวก่อนกลับบ้านไปกินข้าว หลานยังเคยพูดถึงอาจารย์ว่าหล่ออยู่เลย”
จางเย่พูดขึ้นทันที “โห งั้นผมต้องไปเปลี่ยนชุดล่ะ”
“ฮ่าๆ”
“ล้อเล่นครับ รองผจก.หวังเชิญครับ”
ทั้งสองเดินลงจากตึกไป เดินไปพลางคุยสัพเพเหระไปด้วย
*-*-*-*-*-*-*-*-*-*-*-*-*-*-*-*-*


[Go To Next Chapter]( ./89.md)