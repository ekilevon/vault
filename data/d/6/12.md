##บทที่ 512 : การแข่งขันโอลิมปิกคณิตศาสตร์ระดับโลก!
ริมทะเลสาบ


แสงอรุณทาทาบโฉมสะคราญคล้ายภาพวาด


มองใบหน้าด้านข้างงามสง่าล้ำโลกของอู๋เจ๋อชิง จางเย่ก็ใจหวั่นไหว อดถ่ายภาพเธอจากด้านข้างอีกครั้งไม่ได้ ยิ่งมองยิ่งหลงไหล ยิ่งเห็นยิ่งหลงรัก


เธอหันกลับมา "ไปกันเถอะ"


จางเย่ "อื้ม"


"ตรงโน้นมีงานฝีมือขายนี่นา ไปดูกันเถอะ" เธอขยับมายืนข้างจางเย่ แตะลงบนหลังมือเขาแล้วเลื่อนขึ้นมาเป็นคล้องแขนชักชวนไปด้วยกัน


จางเย่ใจเต้นระรัว "ไม่ต้องหรอก อย่าดูเลย"


หญิงสาวยิ้มน้อยๆ "ทำไมล่ะ?"


"ของพวกนี้ไม่เหมาะกับเธอหรอก ผมขอคิดให้ดีก่อนว่าจะให้อะไรเธอดี" จางเย่กลายเป็นฝ่ายพาเธอเลี่ยงไป


อู๋เจ๋อชิงทำท่าจะพูดอะไรบางอย่าง แต่โทรศัพท์มือถือในกระเป๋าดังขัดเสียก่อน เธอหยิบมันออกมามองดูชื่อคนโทรที่แสดงอยู่บนหน้าจอก่อนกดรับ "ฮัลโหล"


ปลายสายเป็นเสียงผู้หญิงหัวเราะคิกคัก ฟังจากน้ำเสียงราวๆ สักสามสิบกว่า "ยัยอู๋ วาเลนไทน์ปีนี้ออกไปกับใครยะ?"


จางเย่เดิมทีเงี่ยหูฟัง เพราะคิดว่าเป็นเสียงของศัตรูความรัก สุดท้ายได้ยินว่าเป็นเสียงผู้หญิงจึงคลายใจลง อย่างนั้นเขากับคุณอู๋ก็เดินกันต่อเถอะ


อู๋เจ๋อชิงเดินไปด้วยขณะคุยกับปลายสาย "คิกๆ ออกมาข้างนอกกับเพื่อนน่ะ"


เสียงผู้หญิงคนนั้นแปลกใจ "ไปกับเพื่อนงั้นเหรอ? ใครรึ?"


อู๋เจ๋อชิงหันมองจางเย่ "บอกไปเธอก็ไม่รู้จักหรอก"


เสียงผู้หญิงปลายสายยิ่งสงสัยมากขึ้น "ฮึ่ย เราสองคนเป็นเพื่อนกันมาตั้งแต่เด็ก ตั้งแต่เล็กจนโตสนิทยิ่งกว่าสนิท เธอรีบบอกฉันมาเดี๋ยวนี้เลยนะ เธอเสร็จใครไปแล้วยะ?"


อู๋เจ๋อชิงพูดอย่างนุ่มนวล "ทายดูสิ"


"เอ๋? เสร็จใครไปแล้วจริงดิ?" เสียงผู้หญิงคนนั้นพลันตื่นตระหนก


อู๋เจ๋อชิงส่ายหน้าเบาๆ "เธอนี่นะ เป็นอาจารย์ไม่ใช่เหรอ? ทำไมถึงพูดแบบนี้ได้นะ"


เสียงผู้หญิงจากปลายสายนั้นว่า "เธออย่ามาไร้สาระ บอกฉันมาเลยไวๆ ว่าเป็นใคร ฉันล่ะแปลกใจจริงๆ ท่านเทพองค์ไหนกันแน่ที่คว้าสหายอู๋เราไว้ได้อยู่หมัดน่ะ อ๊ะ ไม่ได้แล้ว เธอให้ฉันเจอเขาเดี๋ยวนี้เลยนะ! ฉันอยากเห็นว่าใครที่มากความสามารถขนาดนี้ ถึงกับทำให้คุณหนูใหญ่ที่กอดคานทองมานานหลายปีไม่ยอมปล่อยถึงกับจิตใจหวั่นไหวขึ้นมา หมอนั่นชื่ออะไรเหรอ? อายุเท่าไรแล้ว? ทำงานอะไร? มีสามเศียรหกกรรึเปล่า!?"


อู๋เจ๋อชิงหัวเราะคิก "เธอนี่ก็นะ เอ้า ไม่พูดแล้ว"


"เธออย่าวางนะ ถ้าวางละก็เธอกับฉันขาดกัน!" เสียงผู้หญิงที่ปลายสายถามอีกครั้ง "ใครอะ? เอะ เธอยุ่งอยู่หรือเปล่า? แล้วจะไปกินข้าวที่ไหน?"


อู๋เจ๋อชิง "ในสวนสาธารณะ"


"สวน? สวนไหน?" ปลายสายชะงัก


อู๋เจ๋อชิงตอบ "พระราชวังฤดูร้อน"


เธอชะงักอีกครั้งก่อนหัวเราะลั่น "ฮ่า! พระราชวังฤดูร้อน? บังเอิญจังเลย! ฉันก็อยู่ที่นี่!"


อู๋เจ๋อชิงหัวเราะ "เธอพอเถอะน่า"


"แล้วฉันจะไปหลอกเธอทำไมกันยะ ฉันอยู่ที่พระราชวังฤดูร้อนจริงๆ" ผู้หญิงที่ปลายสายตอบ "เธอไม่รู้เหรอ? วันนี้มีแข่งขันโอลิมปิกคณิตศาสตร์ระดับเยาวชน นักเรียนชั้นมัธยมทั่วโลกต่างเข้าร่วม งานนี้จัดที่ปักกิ่งในพระราชวังฤดูร้อนนี่เอง ไม่เห็นเหรอวันนี้ที่สวนมีฝรั่งมากันเยอะแยะ? อีกอย่าง ฉันก็เป็นรองหัวหน้าทีมของจีนที่เข้าแข่งรอบนี้นี่แหละ พานักเรียนมาตั้งแต่เจ็ดโมงเช้าแล้ว"


โอลิมปิกคณิตศาสตร์?


จางเย่ตกตะลึง คลับคล้ายคลับคลาว่าเคยเห็นข่าวว่าจัดในปักกิ่ง แต่ไม่คิดว่าจะจัดที่นี่ ที่พระราชวังฤดูร้อน? แถมยังเป็นวันนี้? วันวาเลนไทน์ของพวกฝรั่ง? หรือว่าเหล่านักคณิตศาสตร์ทั้งหลายล้วนอุทิศชีวิตเพื่อการศึกษา ไม่คิดฉลองวันวาเลนไทน์ ตั้งใจจะใช้ชีวิตเดียวดายตลอดกาล?


อู๋เจ๋อชิงแปลกใจ "จริงเหรอ?"


เสียงผู้หญิงคนนั้นกล่าว "ก็ใช่น่ะสิ เธออยู่ไหนน่ะ? มาหาฉันสิ"


อู๋เจ๋อชิงตอบ "อยู่แถวกระท่อมหิน"


"เธอมากับพ่อหนุ่มนั่นเลยนะ แถวหลังเนินจะมีป้ายบอกทางการแข่งโอลิมปิกอยู่ เธอตรงเข้ามาหาฉันได้เลย เดี๋ยวเจอกันนะ!" เพื่อนสาวเตรียมจะวางสาย


อู๋เจ๋อชิงกล่าวท้วงขึ้นมาก่อน "หือ ฉันยังไม่บอกว่าจะไปนะ"


"เร็วๆ หน่อย เอาตามนี้แหละน่า!" ตู้ดๆๆ แล้วสายก็ตัดไป


จางเย่ถาม "เพื่อนเธออยู่นี่ด้วยเหรอ?"


"ได้ยินด้วยเหรอ? หูดีนะเรา" อู๋เจ๋อชิงคลี่ยิ้ม "เพื่อนสมัยเด็กน่ะ ชื่อซินหยา เป็นนักคณิตศาสตร์หัวกะทิของประเทศเรา"


จางเย่เหงื่อตก "นักคณิตศาสตร์? ฟังดูไม่ค่อยเหมือนเลยนะ" ภาพที่เขาคิดคือนักคณิตศาสตร์มักดูเข้มงวดแข็งกระด้าง


อู๋เจ๋อชิงกล่าว "นิสัยเธอไม่ค่อยจะจริงจังเท่าไร แต่ระดับความสามารถไม่ต้องให้วิจารณ์เลย มีชื่อเสียงในประเทศทีเดียวค่ะ"


จางเย่ "พวกเราจะไปหาเธอ?"


"ยังไงก็ได้ นายอยากไปไหม?" อู๋เจ๋อชิงเคารพการตัดสินใจของเขา


คราวนี้จางเย่ไม่มีทางปฏิเสธ นี่อาจเป็นแผนของคุณอู๋ อาจเป็นการทดสอบอย่างหนึ่ง อาจต้องการพาไปโชว์ตัวให้เพื่อนสนิทดูสักครั้ง สิ่งมีชีวิตที่เรียกว่าเพื่อนสนิทนี้น่ากลัวอย่างยิ่ง หากขอให้ช่วยอะไรคงไม่ได้ น่าจะมีแต่ทำให้เสียเรื่องซะเปล่าๆ หากมีปัญหาอะไรขึ้นมา ไม่เพียงแต่จะมีเรื่องกระทบกับตัวเขา ยังอาจกระทบต่อความสัมพันธ์ของทั้งสองฝ่ายเสียด้วยซ้ำ ทั้งสองเพิ่งจะยืนยันความรักได้ไม่กี่ชั่วโมง จะให้สิ่งมีชีวิตสุดน่ากลัวที่เรียกว่าเพื่อนสนิทมาคว่ำกระดานไม่ได้เด็ดขาด!


"ไปเจอเธอกันครับ" จางเย่รู้สึกเหมือนกำลังจะได้เผชิญหน้ากับศัตรูตัวฉกาจอย่างไรอย่างนั้น!


อู๋เจ๋อชิงคล้องแขนเขาใหม่ "ค่ะ งั้นไปกัน"


จางเย่ชอบท่าทางการคล้องแขนของอู๋เจ๋อชิงมากๆ เลย รู้สึกดีเหลือเกิน โดยเฉพาะเมื่อเขาเห็นว่ามีนักท่องเที่ยวไม่น้อยจับจ้องมาที่เขา ก็ยิ่งรู้สึกโดดเด่นมีสง่าราศีจับที่สุด! ระหว่างเดินจึงยืดหลังไหล่ตั้งตรงโดยไม่รู้ตัว ต้นแขนทางซ้ายมือสัมผัสเข้ากับพื้นที่แสนอ่อนนุ่มของอู๋เจ๋อชิง ข้อศอกคล้ายจมลงไปเล็กน้อยก่อนกระดอนกลับขึ้นมา ผ่านไปอีกหลายก้าวก็เกิดเหตุการณ์เช่นเดิมอีกครั้ง เรื่องนี้ไม่ได้ตั้งใจ แต่ในเมื่อสองแขนคล้องกันย่อมเป็นเรื่องที่เลี่ยงไม่ได้


นิ่มดึ๋งสุดๆ!


ชวนให้ใจสั่นสะท้าน!


คุณอู๋ไม่พูดอะไร ไม่ทราบไม่เห็นหรือทำเป็นไม่รับรู้กันแน่


ทว่าจางเย่กลับร้อนใจขึ้นมาแทน ระหว่างเดินใจไม่อยู่กับเนื้อกับตัว สนใจแต่ตรงท่อนแขนเท่านั้น!


"เอ่อ อู๋ คือ..ผมจะบอกยังไงดี?" จางเย่อยากตกลงกับเธอก่อน


อู๋เจ๋อชิง "อะไรบอกยังไง?"


"เราสองคน เรื่องนั้น..จะบอกคนอื่นไหม?" จางเย่


เธอตอบกลับอย่างอ่อนโยน "เธออยากบอกก็บอก ไม่อยากบอกก็ไม่ต้องบอก"


จางเย่ "อืม งั้นผมรู้แล้วล่ะ"


เมื่อเดินไปได้พอสมควร ทั้งสองก็เลี้ยวไปบนเนินแห่งหนึ่ง ทางด้านนั้นมีนักท่องเที่ยวชาวต่างชาติออกันอยู่จำนวนมาก พวกเขาอาจกำลังมาชมการแข่งขันโอลิมปิกนี้เช่นกัน ที่ตีนเนินมีป้ายเขียนไว้ว่า ยินดีต้อนรับผู้เข้าแข่งขันจากทุกประเทศ ทั้งยังมีป้ายแจ้งกฎเป็นภาษาอังกฤษด้วย ซึ่งกฎข้อแรกเขียนไว้อย่างชัดเจน ไม่อนุญาตให้ผู้ชมการแข่งขันส่งเสียงรบกวนโดยเด็ดขาด ดูเหมือนพวกเขาจะเข้าไปใกล้พื้นที่การแข่งขัน ชักรู้สึกได้ถึงบรรยากาศกดดันของการแข่งขันแล้วสิ!








*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./13.md)