##บทที่ 532 : ประชาชนทั้งประเทศตาค้างอย่างต่อเนื่อง!
"แม่" จางเย่กล่าว


แม่พูดเสียงไม่เบานัก "ทำไมรับสายช้าแบบนี้ล่ะ? ทำอะไรอยู่?"


จางเย่หัวเราะ "ผมอาบน้ำอยู่ครับ แม่เห็นข่าวหรือยัง? ออกทั้งหนังสือพิมพ์กับทีวีใช่ไหม? ในข่าวว่าไง? พูดดีหรือว่าหาเรื่องกันอีก?"


แม่หัวเราะร่าเริง "ตอนนี้ใครจะกล้าหาเรื่องลูกฉันอีก? พูดในแง่ดีทั้งหมดแหละ อย่าว่าแต่ข่าว เมื่อกี้พวกนักข่าวเพิ่งมาที่บ้านเรานี่แหละ สัมภาษณ์แม่กับพ่อตั้งนานแน่ะ แถมยังลากพวกเพื่อนบ้านไปด้วยอีก" ถึงตรงนี้แม่ก็หยุดไปครู่หนึ่ง "เอ้า ให้พ่อคุยกะลูกหน่อยแล้วกัน"


ปลายสายเปลี่ยนคน "เย่น้อย บอกพ่อมาตรงๆ เถอะ เกรดเลขแกไม่เคยเห็นจะดี ไปทำอะไรกับข้อความคาดการณ์ของเดลนั่นได้ยังไง?"


จางเย่ทางหนึ่งอวดทางหนึ่งขี้โม้ "ผมเป็นใครกัน ลูกพ่อไง ก็พรสวรรค์นี้พ่อกับแม่นั่นแหละให้มาเอง จะบอกว่าทำได้ไงผมก็อธิบายไม่ถูก จู่ๆ มันก็แวบมาอ่ะ"


พ่อแทบพูดไม่ออก "แต่พ่อกับแม่ไม่มีใครเก่งเลขสักคนนะ! ไปเอามาจากไหนกันน่ะ?"


แม่ที่ยืนข้างๆ กล่าวแทรก "ช่างเถอะน่า พรสวรรค์บ้าบออะไรก็ช่าง ลูกฉันไขปริศนาระดับโลกออกมาได้ สร้างชื่อให้ประเทศ สร้างเกียรติยศให้ชาติบ้านเมือง แค่เรื่องนี้ เราสองคนก็กลายเป็นพ่อแม่ของวีรบุรุษแล้ว เธอน่ะ อีกเดี๋ยวก็โทรบอกพวกพี่น้องสักคำ บอกข่าวดีๆ ด้วยล่ะ!"


ปลายสายเป็นแม่ของจางเย่ที่วางไป แค่ครู่เดียวก็ดังอีกครั้ง


จางเย่โชว์หน้าจอมือถือให้คุณอู๋ดู "ดูสิ มาอีกแล้วอ่ะ"


คุณอู๋หัวเราะ "รับสิคะ"


จางเย่ "เหล่าเหยา ผมรู้อยู่แล้วว่าคุณต้องโทรมา"


ปลายสายเป็นเสียงตื่นตะลึงของเหยาเจี้ยนไฉดังมา "น้องชาย ต้องบ้าไปแล้วแน่ๆ! เพิ่งจะรบกับพวกคนในวงการเซี่ยงเซิง ทำไมไปเรียกลมเรียกฝนในวงการคณิตศาสตร์แล้วล่ะ!?"


จางเย่ "แค่ผ่านไปพอดีน่ะ"


"ข้อความคาดการณ์ของเดลนั่นนายแก้เองจริงๆ เหรอ?" เหยาเจี้ยนไฉยังไม่อยากจะเชื่อ


"ยังจะมาจริงเหรออะไรอีก? ลูกพี่ก็แค่ลองมือเล่นๆ เอง ไม่เห็นว่ามันจะยากตรงไหน" จางเย่อารมณ์ดีน่าดู มือหนึ่งลูบเท้าคุณอู๋ไปเพลินๆ ขณะโม้ใส่เหยาเจี้ยนไฉอยู่นานสองนาน




……




สายที่สามมาจากซูน่าของภาควิชาภาษาจีนมหาวิทยาลัยเป่ยต้า


"สมองคุณนี่มันโตมาได้ยังไงกันคะอาจารย์จาง?"


"ฮ่าๆ อาจารย์ซู สมองผมก็เป็นเนื้อหนังปกตินี่แหละครับ"


"วันนี้พวกอาจารย์รุ่นใหม่ของเป่ยต้านัดกันกินข้าว ก็เลยเห็นข่าวนี้ในทีวีกันหมด คุณนี่เข้าใจทำคนตกใจจริงๆ เห็นข่าวนี้แล้ว พวกเราหลายคนก็ตาถลนกันเป็นแถว!"


"ขอบคุณทุกคนที่ให้ความสนใจครับ"


"ฉันว่านะ เทอมหน้าคุณอย่ามาสอนที่ภาควิชาภาษาจีนเลย เตรียมไปสอนที่ภาควิชาคณิตศาสตร์เถอะ! ไม่พูดแล้ว ความสามารถของคุณนี่ชักจะเหลือเชื่อขึ้นเรื่อยๆ!"




……




สายที่สี่มาจากคุณน้าสาวเจ้าของห้องเช่า


จางเย่ดูชื่อที่ปรากฏ ต้องกลืนน้ำลายอึก เหลือบมองอู๋เจ๋อชิงแวบหนึ่ง ไม่ทราบว่าสมควรรับสายดีหรือไม่ ทั้งสองอยู่ใกล้กัน กลัวว่าคุณอู๋จะได้ยินเข้า


คุณอู๋ยิ้มน้อยๆ "สาวๆ โทรมา?"


จางเย่กระแอม "เปล่าซะหน่อย"


คุณอู๋มองเขาพลางล้างตัว "ไม่เป็นไรหรอก รับเถอะ"


จางเย่ยิ้มเยาะตนเอง เขานี่หวาดระแวงไปซะเอง พอไม่เห็นจะมีอะไร ถึงได้รีบรับสาย "ฮัลโหล?"


ไม่ใช่เหราอ้ายหมิ่น


เสียงปลายสายเป็นเสียงยัยแสบเฉินเฉิน "จางเย่"


จางเย่ค่อยโล่งใจลงหน่อย "อ้าว เฉินเฉิน"


เฉินเฉินใช้เสียงเรียบๆ ที่ไม่ยินดียินร้ายของตัวเองกล่าว "หนูกับป้าเห็นข่าวแล้ว ต่อไปการบ้านเลขของหนู ให้คุณช่วยทำนะ"


จางเย่เหลือกตาขาวอย่างอดไม่อยู่ "การบ้าน ป.2 ของเธอยังต้องให้ฉันลงมือด้วย? อาจางของเธอตอนนี้เป็นใครกัน? นักคณิตศาสตร์ระดับโลกเชียวนะ! ให้ฉันเอาปืนใหญ่ไปยิงถล่มยุงงั้นเหรอ?"


เฉินเฉินส่งเสียงหัวเราะเย็นเยียบลอยมา "เหอเหอ"


ปลายสายวางไปแล้ว


จางเย่หัวเราะแห้งๆ "ยัยเด็กผีนี่"


มีสายโทรเข้ามาจากเพื่อนพ้องน้องพี่ทั้งหลายไม่หยุด กว่าจะรับสายเสร็จเรียบร้อยก็ปาไปยี่สิบกว่านาที บางทีหลังจากนี้คงจะมีสายเข้ามาอีก แต่จางเย่คร้านจะรับสายแล้ว ขี้เกียจจะสนใจด้วย เขาจึงปิดเสียงโทรศัพท์มือถือแล้ววางไว้ด้านข้าง


แน่นอน ทั้งประเทศย่อมมีความเคลื่อนไหว!


หนังสือพิมพ์ใหญ่ระดับประเทศทั้งยุวชนสาร หัวเป่ยรายวัน ปักกิ่งไทมส์ แม้แต่หนังสือพิมพ์ประชาชาติรายวัน และเหล่าเว็บไซต์ทั้งหลายแหล่ ล้วนออกข่าวของจางเย่กันครึกโครม แถมส่วนใหญ่ให้พื้นที่ข่าวหน้าหนึ่งแก่เขาด้วยซ้ำไป ในเวยป๋อ กระดานสนทนา เทียปา หรือแม้แต่เว็บไซต์วิดีโอเอง ล้วนมีผู้เข้าชมจำนวนมาก จนกระทั่งดันข่าวนี้ขึ้นไปเป็นอันดับหนึ่งของเวยป๋อภายในเวลาเพียงครึ่งชั่วโมง!


ตื่นเต้น!


บ้าคลั่ง!


ใช้สองคำนี้บรรยายสถานการณ์ในประเทศ นับว่าเหมาะสมเป็นที่สุด!


แม้แต่เหล่านักข่าวต่างประเทศยังรายงานเรื่องนี้ด้วย!


ทั้งหนังสือพิมพ์จากอเมริกา!


ทั้งเหล่าสื่อกระแสหลักในอังกฤษ!


หรืออย่างช่องทีวีในเกาหลี!


ชาวเน็ตจำนวนมากล้วนแต่ส่งภาพและคลิปในแต่ละภาษาเข้ามา มีบางส่วนแนบคำแปลมาด้วย แน่นอนว่าชื่อของจางเย่ไม่ได้สร้างความตื่นตะลึงในระดับโลกเท่าไร เพราะสายตาทุกคู่จากต่างประเทศล้วนสนใจแต่ข้อความคาดการณ์ของเดล อย่างมากก็เพียงเขียนชื่อจางเย่กับเชื้อชาติจีนกำกับเอาไว้เท่านั้น แต่ในมุมมองของจางเย่แล้ว นี่ถือเป็นก้าวที่สำคัญก้าวหนึ่ง! เขายังไม่ทันจะได้เป็นดาราระดับแนวหน้าของประเทศ แต่ก็สร้างชื่อในระดับนานาชาติได้แล้ว! ในเมื่อเป็นซูเปอร์สตาร์ที่ดังที่สุดในโลกคือเป้าหมายของเขา ต่อให้เป็นนักคณิตศาสตร์ที่เป็นดาราก็ยังถือเป็นดาราคนหนึ่ง! ฉะนั้น การทำให้คนรู้จักเขา สนใจเขายิ่งขึ้น นับเป็นเป้าหมายของจางเย่อยู่แล้ว ไม่ว่าเขาจะอยู่ในวงการไหน เส้นทางซูเปอร์สตาร์ของเขาก็แตกต่างจากคนอื่นๆ อยู่ดี!


จางเย่ชมดูด้วยความชอบใจ "ครึกครื้นกันดีจริงๆ"


บอกว่าครึกครื้น ความจริงยังเบาไป อันที่จริงต้องบอกว่ามีปฏิกิริยาตอบรับอย่างรุนแรงจึงจะถูกต้อง!


ชาวเน็ตนับไม่ถ้วนต้องออกมาร่ำร้อง!


"อาจารย์จางเย่ช่างยอดเยี่ยม!"


"แม่*เจ๋งจริงๆ!"


"สร้างชื่อเสียงเกียรติยศให้คณิตศาสตร์ของประเทศเราอีกแล้ว!"


"ฮ่าๆๆๆๆ! เห็นว่าคราวนี้อาจารย์จางไปตอกหน้าชาวบ้านในงานอีกแล้ว! ขำแทบตาย! อาจารย์จางคนนี้ดูจะทำเรื่องหนึ่งอย่างสัตย์ซื่อมาตลอดชีวิต --- ตอกหน้าแล้วตอกหน้าเล่า!"


"พรืด! ขำโคตร!"


"ไขปริศนาข้อความคาดการณ์ของเดล? เป็นความรู้ของจริงแท้แน่นนอน! ปากของอาจารย์จางถึงจะเชื่อไม่ค่อยได้ เอาแต่หาเรื่องด่าคนไปทั่ว แต่กับความรู้ความสามารถของหมอนี่นับเป็นของแท้! ไม่เหมือนพวกที่เอาแต่ขยับปากนี่นั่นแต่ไม่ทำอะไรสักที!"


"วันนี้ฉันยอมรับนับถือหมดใจ! ตอนเลิกงานกลับบ้านซื้อหนังสือพิมพ์มาฉบับหนึ่ง อ่านแล้วยิ่งตะลึงจนกลับบ้านไม่ถูกแน่ะ โคตรจะตกใจ! เหลือเชื่อฉิ*หาย!"


"ทุกคนก็เหมือนกันนั่นแหละ วะฮ่ะฮ่า ฮ่าๆ อาจารย์จางคราวนี้เล่นใหญ่โคตร! ฉันล่ะชอบเขาสุดๆ พวกนายรู้ไหมว่าฉันชอบอาจารย์ที่สุดตรงไหน? ที่ชอบเขาที่สุดก็คือ ... นายจะไม่มีทางรู้เลยว่าครั้งต่อไปหมอนี่จะทำบ้าอะไรออกมา!"


"ข้อความคาดการณ์ทางคณิตศาสตร์ ...ไอ้เรื่องนี้ดูจะไม่เห็นเกี่ยวอะไรกับจางเย่ได้เลยนี่?"


"ฉันก็ตกใจตรงนี้แหละ คงบอกได้แค่ ...มหัศจรรย์ โคตรมหัศจรรย์! จางเย่เข้ามาก่อกวนวงการบันเทิงได้ขนาดนี้ ฉันแม่*ต้องยอมรับ! ไม่ยอมเดินตามกระแสนิยมเลยจริงๆ สิพับผ่า!"


"สร้างเซี่ยงเซิงรูปแบบใหม่ได้แล้ว อาจารย์จางยังเข้าไปถือธงชาติให้กับวงการคณติศาสตร์ด้วย! ช่างเป็นเรื่องที่น่ายินดีที่สุด!"


"อาจารย์จางเย่บุกวงการคณิตศาสตร์แล้วเว้ย! สหายนักคณิตศาสตร์ทั้งหลาย พวกนายระวังตัวไว้ให้ดี! กลุ่มแฟนคลับจางเย่ขอแนะนำให้วงการคณิตศาสตร์ออกประกาศคำเตือนระดับสีแดงสูงสุด! พวกนายควรภาวนาไว้ให้โชคดีมากๆ เถอะนะ!"


"กร๊ากๆๆๆๆๆ!"


"จางเย่ไขปริศนาข้อความคาดการณ์ของเดล? โลกนี้มันเป็นอะไรไปแล้ววะ? วันนี้คือเมษาหน้าโง่งั้นเหรอ? ทำไมนายต้องวิเศษขนาดนี้ด้วยวะ! แม่*ต้องเล่นใหญ่เบอร์นี้เชียวเรอะ! อาจารย์จางเย่ คุณอย่าก่อเรื่องอีกเลย อย่าก่อเรื่องอีกเลยเถอะนะ รีบกลับไปเขียนหนังสือคุณเถอะ รีบๆ ลง ‘บันทึกอู้คง’ ตอนใหม่ได้แล้ว พวกเรากำลังรออ่านกันอยู่นะ ทำไมคุณต้องวิ่งแจ้นไปวุ่นวายในวงการคณิตศาสตร์ด้วย? ... เชี่***** รีบๆ กลับมาเขียนหนังสือสักที! รีบออกตอนใหม่มาได้แล้ว! พวกเราแม่*ให้อภัยคุณแล้วเนี่ย!"


ฝูงชนกำลังถกกันอย่างดุเดือด


คุณอู๋เองก็เปิดอ่านคอมเมนต์ในเวยป๋อด้วย


จนตอนที่จางเย่ไถมาเห็นคอมเมนต์หนึ่ง คอมเมนต์ในเวยป๋อนี้ทำให้จางเย่กับอู๋เจ๋อชิงอ่านด้วยความยินดี!


เขียนเอาไว้ว่า :


แฟนคลับจางเย่250


"ตอนแรกฉันคิดว่าจางเย่เป็นดีเจ ต่อมาถึงพบว่าฉันผิดแล้ว ความจริงเขาเป็นกวีต่างหาก รอจนฉันยอมรับฐานะกวีของเขาได้ ก็พบว่าฉันผิดอีกแล้ว ความจริงเขาเป็นนักเขียนต่างหากล่ะ ทีนี้รอจนฉันยอมรับฐานะนักเขียนของเขาได้ ก็พบว่าฉันผิดอีกแล้ว ที่จริงเขาเป็นพิธีกรรายการทีวีต่างหาก รอจนฉันยอมรับฐานะพิธีกรรายการทีวีของเขาได้ ก็พบว่าฉันผิดอีกแล้วเนี่ย จริงๆ แล้วเขาน่ะเป็นนักแต่งเพลงต่างหาก จากนั้นรอจนฉันยอมรับฐานะนักแต่งเพลงของเขาได้ ก็พบว่าฉันผิดอีกล่ะ ที่จริงเขาเป็นนักโฆษณาต่างหาก รอจนฉันยอมรับฐานะนักโฆษณาของเขาได้ ก็พบว่าฉันผิดอีกแล้ว ความจริงเขาเป็นลิปิกรต่างหาก แล้วรอจนฉันยอมรับฐานะลิปิกรของเขาได้ ก็พบว่าฉันก็ยังจะผิดอีก เขาน่ะกลายเป็นนักแสดงเซี่ยงเซิงต่างหาก รอจนฉันยอมรับนับถือทำใจกับฐานะนักแสดงเซี่ยงเซิงของเขาได้ ก็พบว่าฉันแม่*ก็ยังจะผิดอีกๆๆๆๆๆ แม่*เอ๊ย! ความจริงจางเย่แม่*เป็นนักคณิตศาสตร์นี่หว่า!"


ด้านล่างมีคนมาตอบตาม!


"ฮ่าๆๆๆ!"


"พูดถูกใจเป็นบ้า!"


"พรืด! อาจารย์จางโดนแกล้งแล้ว!"


"ฉันไม่เคยเห็นดาราที่แม่*ไม่ยอมเป็นดาราแบบนี้มาก่อน! อาจารย์จางเย่ คุณแม่*จะมีความสามารถน้อยกว่านี้ได้ไหม!"


"เอ่อ ฉันว่าฉันชินแล้วล่ะ นักคณิตศาสตร์? คณิตก็คณิตเถอะ จางเย่ตอนนี้แม่*โคตรมีความสามารถสะท้านฟ้าสะเทือนดินเลยว่ะ เป็นแบบนี้มาตั้งหลายรอบ จนฉันแม่*ไม่กล้าจะตกใจอีกล่ะ!"




*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./33.md)