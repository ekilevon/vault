##บทที่ 519 : จางเย่ไขปริศนา! ข้อความคาดการณ์ทางคณิตศาสตร์!
เหล่าผู้ชมพูดกันวุ่นวายดังจ้อกแจ้กจอแจทั่วบริเวณงาน


"คลาสสิกมาก!"


"เป็นประโยคที่คลาสสิกอีกแล้ว!"


"ฮ่าๆๆๆ มุกนี้โคตรหักมุม!"


"ไอ้หยา สอนเด็กมันแบบนี้จะดีจริงเหรอ?"


มีผู้ชมบางคนถ่ายภาพสถานการณ์ตอนนี้ส่งขึ้นในเน็ต แชร์กันกับทุกคน มีผู้ชมบางคนถึงขั้นยกโทรศัพท์มือถือขึ้นมาอัดคลิปอัพโหลดขึ้นไป


ชาวเน็ตถูกดึงดูดมามากขึ้นเรื่อยๆ เห็นว่าทางนี้มีเรื่องสนุก ต่างตามมาโห่ร้องวุ่นวาย คนที่นั่งอยู่หน้าจอคอมฯ เรียกร้องให้อัพเดทเรื่อยๆ ทำเหมือนกับกำลังชมการแข่งขันฟุตบอลอย่างไรอย่างนั้น บ้างแทะเม็ดแตงจิบชา บ้างช่วยคอมเมนต์เป็นระยะๆ ร่วมหัวเราะเป็นครั้งคราว เหมือนกลัวว่าเรื่องจะไม่ใหญ่พอ!


ประโยคที่ว่านี้ เป็นประโยค ‘เด็ด’ นักแสดงเซี่ยงเซิงผู้มีชื่อเสียงในโลกของจางเย่ กัวเต๋อกังกล่าวไว้ ซึ่งจางเย่ได้หยิบยกมาใช้กับพวกเขาวันนี้!


พื้นที่ของทุกประเทศที่ห่างออกไปไม่ไกล ล่ามของแต่ละประเทศต่างคอยแปลให้เหล่านักคณิตศาสตร์และผู้เข้าแข่งขันเข้าใจถึงคำพูดของจางเย่ พอฟังจบ ประเทศทั้งหลายต่างก็หัวเราะลั่น


ฝ่ายอังกฤษคนหนึ่งหัวเราะจนเห็นลิ้นไก่


ฝ่ายเกาหลีกลับไม่หัวเราะ มีพวกเขาบางคนรู้จักจางเย่ ทราบว่าเขาคนนี้คือผู้เชี่ยวชาญในการด่าเกาหลีมายี่สิบปี ไม่ได้เห็นเขาในแง่ดีอะไรนัก


ฝ่ายอเมริกายิ้มไม่ออกแล้ว


นักคณิตศาสตร์ที่ชื่อเดวิดนั้นตากระตุกวูบ ขณะมองผู้คนกำลังหัวเราะร่า


ขณะเดียวกันทางฝ่ายทีมอเมริกา ลูอิสดูไม่ได้สนใจอะไรมากนัก ทุกเรื่องล้วนต้องพูดจากันด้วยความสามารถ ความแข็งแกร่งของจีนในเรื่องการศึกษาคณิตศาสตร์ยังไม่โดดเด่น ไม่ได้มีผลงานอะไรใหญ่โต ไม่ได้สร้างผลกระทบอะไรในการแข่งขันมากนัก ต่างจากเมื่อก่อนที่ระดับคณิตศาสตร์ของจีนที่ไม่เลว โดยเฉพาะในการแข่งขันเช่นนี้ หลายปีก่อนทีมจีนทำผลงานไว้ได้อย่างยอดเยี่ยม คว้าแชมป์ไปไม่น้อย แต่พอดูวันนี้ ทีมจีนนับวันยิ่งถดถอยใช้ไม่ได้ คราวนี้ได้ที่สาม นับว่าตกต่ำลงทุกปี เป็นธรรมดาที่ฝ่ายอเมริกาจะดูถูกมาตรฐานของจีน ในเมื่อไม่มีใครสามารถสร้างผลงานในเวทีโลกได้เลยแม้แต่น้อย


หวงหลิงหลิงเห็นว่าเหล่าคณาจารย์วันนี้ไม่ทราบต้องเปลี่ยนสีหน้ากี่ครั้งกี่ครา ก็รีบบอกกับจางเย่ "อาจารย์จาง ไม่ใช่นะคะ พวกอาจารย์ดีกับพวกหนูมาก หนู หนู..."


หวงเหลยเหล่ยกับพวกเด็กๆ ปาดเหงื่อ พวกเขาถึงจะอายุยังน้อย แต่ไม่ใช่ไม่รู้เรื่องรู้ราวอะไร คำสอนนี้ของอาจารย์จางเย่ พวกเขาไม่กล้ายอมรับจริงๆ


ซินหย่าพูดไม่ออก ตอนเธอพบกับจางเย่ครั้งแรก อู๋เจ๋อชิงแนะนำต่อซินหย่าว่าฝีปากของเธอนั้นสู้ชายหนุ่มไม่ได้ ตอนแรกซินหย่ายังไม่เชื่อ แต่ตอนนี้ทราบแล้วว่าเขาคนนี้คือจางเย่ พอฟังคำวิจารณ์ของมวลชนทั้งหลาย ซินหย่าจึงได้ทราบฝีปากอันร้ายกาจของอีกฝ่าย อาจารย์วิชาภาษาจีนของเป่ยต้า เป็นผู้มีพรสวรรค์โด่งดังในประเทศ ฝีปากของเขายามใช้งานจริงไม่ใช่เรื่องที่พวกเธอคนทำงานคณิตศาสตร์จะเปรียบได้จริงไหม? ประชันฝีปาก? ไอ้คนแซ่จางคนนี้นับว่าเป็นผู้เชี่ยวชาญ! ไม่ใช่เพียงพวกเธอ แม้แต่เหล่าคนทำงานวรรณกรรมยังสู้ไม่ได้! ปากกาด้ามนี้ จางเย่เป็นแค่คนเดียวที่เขียนสู้กับคนอื่นๆ ในวงการได้ ไม่มีใครในวงการวรรณกรรมด่าชนะจางเย่เลยสักคนเดียว! กล่าวได้ว่า ชายหนุ่มถูกด่าจนไร้ที่ยืนในประเทศนี้แล้ว!


ความขัดแย้งยิ่งมายิ่งใหญ่โต!


เหล่าศาสตราจารย์คณิตศาสตร์ของจีนต่างโมโหเป็นฟืนเป็นไฟ โกรธแทบทนไม่ไหว!


ซินหย่ารู้สึกว่าจะปล่อยให้เป็นเช่นนี้ต่อไปไม่ได้ ไม่ได้มีผลดีอะไรต่อใครแม้แต่น้อย มีแต่จะกลายเป็นเรื่องตลกของฝั่งอเมริกาเท่านั้น เมื่อเห็นสายตาของลูอิสกับเดวิด ซินหย่าก็ทราบว่าพวกเขาคิดอะไร ดังนั้นเธอจึงหันไปมองค้อนอู๋เจ๋อชิงอีกครั้ง เธอทราบแก่ใจ คนที่อยู่ในงานตอนนี้ มีแต่อู๋เจ๋อชิงที่จัดการจางเย่ได้ เธอหวังให้ยัยอู๋ออกปากสักคำ รีบปิดปากพ่อแฟนหนุ่มของเธอซะ


ส่วนตัว จางเย่เป็นแฟนหนุ่มของเธอ


ต่อภายนอก จางเย่เป็นอาจารย์ของเป่ยต้าของเธอ


ตอนนี้จางเย่ก่อเรื่องใหญ่โต ทั้งส่วนตัวส่วนรวมแล้วถือว่าอู๋เจ๋อชิงมีส่วนรับผิดชอบ ทั้งจากบรรดาคนในงานตอนนี้ มีแต่อู๋เจ๋อชิงที่ตำแหน่งสูงสุด


ทว่า อู๋เจ๋อชิงกลับเดินไปอีกด้านหนึ่ง ไม่สนใจเธอ ทำราวกับไม่มีอะไรเกิดขึ้น ไม่มีความตั้งใจจะขวางจางเย่แม้แต่น้อย


ซินหย่ากัดฟันกรอด โมโหไม่น้อยทีเดียว!


ยัยอู๋นี่!


เห็นแฟนดีกว่าเพื่อนนี่หว่า!


มีแฟนเด็กเข้าหน่อย ก็ทิ้งฉันคนนี้ไปเลยนะยะ!


อีกด้านหนึ่ง ประธานหวังแห่งสมาคมคณิตศาสตร์ก็กล่าว "ด่ากันหอมปากหอมคอก็พอ นี่งานแข่งขัน ไม่ใช่บ้านของพวกคุณ อย่าให้คุณคนเดียวทำคนอื่นเสียไปด้วย!"


หานเหอเหนียนตวาดใส่หวงหลิงหลิงและพวก "ยังจะยืนอยู่หน้ากระดานตรงนั้นทำอะไร กลับมา!"


นักคณิตศาสตร์หนุ่มตอนนี้เห็นจางเย่ด่าพวกเขาโดยไม่ไว้หน้า ก็ชิงชังเขาสุดๆ เสียดสีเขาว่า "นี่ไม่ใช่ที่ที่คุณควรจะมา คนที่คิดเลขห้าหลักยังต้องโกงด้วยเครื่องคิดเลขแก้ปัญหาง่ายๆ ระดับผู้ชมน่ะ ไม่มีสิทธิ์พูดอะไรทั้งนั้น!"


ซินหย่ากล่าวในตอนนั้น "เอาล่ะ พูดให้น้อยลงหน่อยเถอะ"


ชายหนุ่มกล่าวท้วง "ศาสตราจารย์ซิน ไม่พูดจะได้ยังไง พวกเราลำบากลำบนเพื่อคณิตศาสตร์เลือดตาแทบกระเด็นเพาะสร้างเด็กรุ่นใหม่อย่างยากลำบาก แล้วเขาล่ะ? ออกมาก็มาเสียดสีคนอื่น! ฟังแล้วปล่อยไม่ได้! ใครวิจารณ์ผมก็ได้ แต่ว่าไอ้คนที่แอบโกงด้วยเครื่องคิดเลขแบบนี้จะมาวิจารณ์ผม? ผมรับไม่ได้!"


ซินหย่าฟังจบก็ขมวดคิ้ว "ก่อนหน้านี้เขาก็แค่มาล้อเล่น" ถึงจางเย่จะไม่ได้ไว้หน้าเธอ ทั้งสองเองก็เพิ่งรู้จักกันแค่ครึ่งวัน แต่ว่าในเมื่อเป็นแฟนหนุ่มของเพื่อนสนิทเธอ ซินหย่ายังคงต้องไว้หน้าอู๋เจ๋อชิงอยู่บ้าง พยายามแก้ตัวให้จางเย่ อีกทั้งตอนนี้มีฝรั่งอยู่มาก คนนอกเองก็เยอะ สื่อเองก็มา ให้คนอื่นได้ยินว่าอาจารย์คนหนึ่งของมหาวิทยาลัยชั้นแนวหน้าอย่างเป่ยต้าโกงคำตอบ? นี่มันไม่ได้ทำให้อะไรดีขึ้นเลย มีแต่จะกลายเป็นเรื่องตลก ซินหย่าถึงจะโกรธ แต่ก็ยังมีเหตุมีผล


หานเหอเหนียนกล่าวกับหวงหลิงหลิง "มาเร็วสิ ยังจะยืนบื้ออะไรอยู่"


หวงหลิงหลิงลังเล เหลียวหน้ากลับมามองกระดานคำถามของทีมอเมริกา เธอกัดริมฝีปากแน่น ในใจยังไม่ยอมแพ้ "อาจารย์ หนู... หนู..."


ซินหย่าปลอบ "ไม่ต้องโทษตัวเองอีกแล้ว ไม่ว่าเธอหรอก ข้อนี้ไม่ใช่คำถามที่เธอจะเข้าใจ ไม่ใช่แค่เธอ ทั้งโลกตอนนี้ยังไม่มีคนทราบด้วยซ้ำ กลับมาเถอะ อาจารย์ไม่ว่าเธอหรอก แพ้แล้วก็แพ้เถอะ พวกเรากลับไปจะต้องหมั่นเรียนรู้จากประสบการณ์นี้ ปีหน้าค่อยเอาใหม่" คำพูดของจางเย่ก่อนหน้านี้ แม้จะฟังระคายหู แต่เมื่อเธอใคร่ครวญ คำพูดของชายหนุ่มกลับไม่ใช่ไร้เหตุผลเสียทีเดียว


หวงหลิงหลิงก้มหน้าต่ำ "ขอโทษค่ะ หนูไม่มีความสามารถเอง"


หวงเหลยเหล่ยกับพวกมองมา ต่างก็เตรียมกลับไปหาอาจารย์แล้ว


ขณะนั้นจางเย่กลับออกปาก "ที่แพ้ไปแล้วต้องเอาคืน ทำไมต้องรอปีหน้าด้วย!"


ซินหย่าฟังคำนี้แล้ว เธอแทบจะกระโดดเข้าไปกัด จางเย่! แม่จะฆ่านายให้ได้เลยเชื่อไหม! จางเย่ทำให้เธอสะอึกจนแทบกระอักเลือด ไม่เข้าใจเลยจริงๆ ว่ายัยอู๋เห็นอะไรกันแน่ ไปเอาแฟนหนุ่มที่เอาแต่ก่อเรื่องแบบนี้มาได้ยังไง! เมื่อกี้ด่าพวกเราว่าอะไร? ด่าว่าพวกเราทำผิดกับเด็กๆ ผลักภาระความรับผิดชอบให้พวกเขา? เอาล่ะ ได้ คุณพูดก็ดูมีเหตุมีผล แต่ว่าตอนนี้ฉันก็ปลอบพวกเขาแล้วไม่ใช่รึไง? ห๊ะ! ทำไมถึงไม่ยอมอีกยะ? ยังจะให้เด็กๆ เอาคืน? ไม่ต้องรอปีหน้า? นายจะทำบ้าอะไรอีกยะ!?


ทุกคนในงานล้วนไม่มีใครเข้าใจ!


หวงหลิงหลิงกับหวงเหลยเหล่ยหันหน้ามามองจางเย่ แววตาเต็มไปด้วยความประหลาดใจ


จางเย่มองกระดานคำถามข้อความคาดการณ์ของเดลแล้วหัวเราะ จากนั้นหันกลับมามองหวงหลิงหลิง "เธอชื่ออะไรเหรอ?"


"หวงหลิงหลิงค่ะ" เธอตอบทันที


จางเย่ชี้กระดานคำถาม "อยากไขโจทย์ข้อนี้ไหม เอาคืนพวกนั้นดีไหม?"


หวงหลิงหลิงหมุนกลับมาครึ่งตัวอย่างตกตะลึง "อยากสิคะ แต่ว่า แต่..."


"อืม" จางเย่ยื่นมือไปทางเธอ "ให้ฉันยืมปากกาได้ไหม?"


หวงหลิงหลิงพอฟัง ก็รีบยื่นปากกาเมจิกให้เขา ถามด้วยความไม่เข้าใจ "อาจารย์จางจะทำอะไรเหรอคะ? เอาปากกาหนูไปทำไม?"


จางเย่ไม่ตอบ "ช่วยพี่ชายคนนี้อีกหน่อยดีไหม?"


"ดีค่ะ!" หวงหลิงหลิงตอบรับอย่างไม่ลังเล


จางเย่จับกระดานเปล่าที่วางข้างกระดานคำถามซึ่งมีไว้ให้คนที่อยากจะลองมือเข้ามาใช้ ขนาดของกระดานนี้ใหญ่กว่าที่ใช้ในโรงเรียนไม่มาก ไวท์บอร์ดนี้วางอยู่กรอบที่มีล้อเลื่อน "ช่วยหาไวท์บอร์ดว่างๆ ให้ฉันหน่อยสิ"


หวงหลิงหลิงถาม "กี่แผ่นคะ?"


จางเย่หรี่ตา "....สักห้าสิบ"


หวงหลิงหลิงมึนงง "คะ?"


หวงเหลยเหล่ยก็งุนงง "กระดานเขียนห้าสิบแผ่น?"


"คุณจะทำอะไรน่ะ?" ซินหย่าสังหรณ์ใจไม่ค่อยดี เธอรู้สึกว่า ชายหนุ่มคนนี้กำลังจะทำเรื่องที่ดินฟ้าต้องสะเทือนอีกแล้ว!


จางเย่หันไปมองเพื่อนสนิทของอู๋เจอชิง "ทำเรื่องที่สมควรทำยังไงล่ะ"


หวงหลิงหลิงขบริมฝีปากแน่น "ได้ค่ะ หนูจะช่วยหามาให้!" พูดจบก็วิ่งไปทางทีมอังกฤษ ใช้ภาษาอังกฤษคุยกับเหล่าเยาวชนของฝ่ายโน้นอย่างกระท่อนกระแท่น สุดท้ายก็ ‘Thanks’ ไปคำหนึ่ง ได้กระดานว่างจากฝ่ายอังกฤษกลับมาให้จางเย่


หวงเหลยเหล่ยกับเพื่อนร่วมทีมตัวน้อยทั้งหลายเห็นดังนั้น ต่างก็รีบเข้าไปช่วย


บรรดาผู้ชมงุนงงสงสัยกันไม่เลิก


"ทำอะไรน่ะ?"


"จางเย่จะเอากระดานเยอะขนาดนั้นไปทำไม?"


กระดานแต่ละแผ่นถูกขนมาวางต่อกันเรียงราย


พวกสื่อสำนักต่างๆ ไม่เข้าใจเช่นกัน ได้แต่ถ่ายภาพเก็บไว้ก่อน


มีนักคณิตศาสตร์ของฝั่งจีนบางคน เช่น วังอี้หมิงกับหานเหอเหนียนที่จับจ้องทางนี้ไม่วางตา!


เหล่านักคณิตศาสตร์ของอังกฤษและฝรั่งเศสรวมถึงเด็กๆ ในทีมค่อยๆ เดินเข้ามามุงด้วย


ลูอิสและเดวิดจากทีมอเมริกาล้วนขมวดคิ้วแน่น หรี่ตามองจางเย่


กระดานแผ่นหนึ่งเขียนอะไรได้แค่ไหน? ขนาดของกระดานนี้ไม่ต่างกับกระดานดำในโรงเรียนสักเท่าไร ออกปากของขอห้าสิบแผ่น? ไม่ต้องพูดถึงเรื่องอื่น แค่ภาพของกระดานที่เรียงรายนี้ก็ใหญ่โตจนน่าตระหนก กระดานสีขาวโล่งๆ แทบทั้งหมดที่มีในงานต่างถูกผลักออกมาล้อมรอบกลายเป็นพุ่มบุปผาสีขาวรอบตัวชายหนุ่ม!


หวงหลิงหลิงหอบหายใจ "อาจารย์จาง ครบแล้วค่ะ!"


หวงเหลยเหล่ยและเหล่าเด็กหนุ่มต่างก็มีเหงื่อชุ่มบนหน้าผากตามไรผม


"ขอบคุณครับ" จางเย่ลูบหัวเธออย่างเอ็นดู "ที่พวกเธอแพ้ไป ฉันจะช่วยพวกเธอทวงกลับมา มา หาเก้าอี้นั่งสิ ดูพี่ชายคนนี้รังแกพวกฝรั่งบ้างเป็นไง!"


"เอ๋?"


"นี่มัน..."


"ยาก..."


ท่ามกลางสายตาเบิกกว้างที่จับจ้องของผู้ชมชาวจีน ผู้ชมชาวต่างชาติ เหล่านักคณิตศาสตร์ทั่วโลกซึ่งพุ่งมาทางจางเย่ เขาเพียงเปิดฝาปากกาอย่างไม่ใส่ใจ ดึงกระดานไวท์บอร์ดมาแผ่นหนึ่ง อ้าปากหาวหลายหวอด จากนั้นไม่คิดไม่ถามไถ่ เขาก็เริ่มลงมือเขียน!


บรรดาผู้ชมถึงเพิ่งเข้าใจ!


เชี่*!


หมอนี่จะพิสูจน์โจทย์นี้?


พิสูจน์ข้อความคาดการณ์ที่โลกนี้ยังไม่มีใครพิสูจน์ได้แม้แต่น้อย!?






*-*-*-*-*-*-*-*-*-*-*-*-*-*-*






[Go To Next Chapter]( ./20.md)