##บทที่ 576 : โฆษณาสำเร็จสมบูรณ์!
ตีห้ากว่า
ผลของน้ำยาเพิ่มความอึดนั้นหมดไปแล้ว แม้ว่าเขาจะฟื้นฟูความทนทานขึ้นมาได้ไม่น้อย แต่ไม่ได้แปลว่าความอ่อนล้าจะหมดไป จางเย่เริ่มหาวอย่างต่อเนื่อง เขาพยายามหยิกตัวเองให้ตื่นอยู่เรื่อยๆ เพื่อจะได้ทำโมเดลบุหรี่นี้ต่อไป
หนึ่งมวน
อีกหนึ่งมวน
ทำอีก!
ใกล้แล้ว! อีกนิดก็เสร็จแล้ว!
ทันใดนั้น ด้านข้างไม่ทราบมีใครคนหนึ่งมายืนอยู่ตั้งแต่เมื่อไร จางเย่เหลือบเห็นเข้าจากหางตา ถึงกับหนังหัวชาหนึบขนลุกขึ้นมาฉับพลัน "เฮ้ย!"
เป็นหญิงชราผมขาวหน้าตาดูมีเมตตาท่านหนึ่ง
ฉีอวี่หงหัวเราะ "ทำเธอกลัวแล้วสิ?"
จางเย่ค่อยผ่อนลมพรืด "กลัวจนกระโดดโหยงเลยครับ! คุณเดินมาไม่ให้สุ้มให้เสียงสักนิด"
"ไม่ใช่ฉันไม่ให้สุ้มให้เสียง แต่เป็นเธอที่ตั้งใจเกินไป" ฉีอวี้หงท้วง
"ก็ใช่" จางเย่ทำงานต่อไป ปากก็ว่า "แต่คุณมาหลอกก็ดี ผมเกือบยืนไม่ไหวแน่ะ ทีนี้ค่อยตื่นพอทนได้หน่อย"
ฉีอวี้หง "ทำไมไม่นอนล่ะ?"
จางเย่มองบุหรี่ในมือ วางลงช้าๆ ศีรษะไม่หันกลับ "นอนได้ผมนอนไปนานแล้ว ปัญหาคือไม่ได้นี่แหละ ยังมีเรื่องรอผมอีกหลายอย่าง คุณมาจากหน่วยไหนเหรอครับ?"
ฉีอวี้หง "ฉันเหรอ? ฉันอยู่ข้างบน"
จางเย่ "ห้องอุปกรณ์? คุณมาทำโอทีหรือเพิ่งมาทำงานเหรอครับ?"
ฉีอวี้หงยิ้มน้อยๆ "เพิ่งมา วันนี้มาทำงานเช้าหน่อยน่ะ"
จางเย่ "งั้นก็ลำบากคุณน่ะสิ อายุขนาดนี้ทำไมถึงยังไม่พักล่ะครับ?"
ฉีอวี้หงถอนใจ "พักได้ยังไง แขนยังยกอยู่ข้างหนึ่ง พวกหลานๆ ที่บ้านยังรอฉันเลี้ยงอยู่นะ"
จางเย่ "ยังต้องเลี้ยงครอบครัวอีกหรือ? อายุปูนนี้คุณน่าจะผ่อนลงได้แล้วนะครับ"
ฉีอวี้หงหัวเราะ "ฉันยังแข็งแรงนะ"
"จริงเหรอครับ?" จางเย่มองเธอ
ฉีอวี้หงพยักหน้า "ต้นปีเพิ่งตรวจสุขภาพ ไม่ด้อยไปกว่าหนุ่มๆ อย่างพวกเธอเท่าไรหรอก"
จางเย่ปรบมือ “คุณแข็งแรงอย่างนั้น? งั้นก็ดีเลยครับ คุณป้า เร็วเข้า ในเมื่อมาทำงานเช้าแล้วยังไม่มีอะไรทำ งั้นมาช่วยผมแล้วกันครับ เห็นกล่องตรงนั้นไหมครับ? ผมต่อเสร็จก็ส่งมวนใหม่มาให้ทีละมวนนะครับ” เขาแจกงานให้หญิงชราเสร็จสรรพ “ถ้าคีบเบาๆ อย่าให้งอได้จะดีมาก ขอบคุณครับ ผมจะเลี้ยงข้าววันหลังนะ ถ้าทำคนเดียวผมทำไม่ทันแน่เลย งานนี้รีบมากด้วยครับ”
ฉีอวี้หงตะลึง "หืม?"
จางเย่ "ได้โปรดเถอะครับคุณป้า"
ฉีอวี้หง "...เอาล่ะ" เธอเองก็ยินดี ก้มลงส่งบุหรี่ให้จางเย่ "เธอคือจางเย่? ฉันได้ยินว่าเธอมีความสัมพันธ์กับสถานีนี้ไม่ค่อยดีนี่นา เรื่องของพวกเขา ทำไมเธอต้องทุ่มเทแบบนี้?"
จางเย่รับบุหรี่นั้นมาวางไว้ส่วนบนสุด "เฮ้อ ผมไม่สนใจสถานีนี้หรอก สถานีโทรทัศน์นครหลวงเกี่ยวอะไรกับผมกัน? ถ้าเป็นพวกเขามาขอให้ช่วย อย่าว่าแต่ขอ ต่อให้จ้างมาผมก็ไม่เอา โฆษณาของผมไม่ใช่ว่าจ่ายเงินจะซื้อได้สักหน่อย"
ฉีอวี้หงมองเขา ขยับมือคอยส่งบุหรี่ต่อ "งั้นทำไมล่ะ?"
จางเย่พูดตรงๆ “เพื่อเพื่อนครับ พี่หูนำผมเข้าวงการทีวี ตอนผมมีปัญหากับสถานีวิทยุแล้วไม่มีที่ไป ก็ได้พี่หูช่วยดึงผมเข้า BTV ทำให้ผมได้ทำรายการของตัวเอง มีชื่อเสียงโด่งดัง ผมจะลืมได้อย่างไร? แค่พี่หูโทรมา ผมก็ยินดีช่วยโดยไม่มีเงื่อนไขแล้ว นี่คือบุญคุณที่ต้องทดแทน อีกอย่าง ผมไม่รับเงินจากสถานีสักแดงเดียว เพราะผมกำลังทดแทนบุญคุณต่อสถานีด้วย ถึงได้รับงานชิ้นนี้ เมื่อทดแทนเรียบร้อย ก็ถือว่าผมกับสถานีไม่มีอะไรติดค้างกัน ผมกำลังใช้หนี้ของตัวเอง คนอื่นสนใจหรือรู้ไหมก็ช่าง ขอแค่ผมพอใจ ก็ดีมากแล้ว มีแต่คนอื่นทำผิดต่อผม ไม่มีล่ะที่ผมจะผิดต่อคนอื่น!”
ฉีอวี้หงหรี่ตา "ท่าทางเธอยังมีน้ำใจให้กับสถานีนี้นี่นา"
จางเย่พูดเรียบเรื่อย "ผมเองก็คนปักกิ่ง ตั้งแต่เล็กก็ดูรายการของสถานีมาจนโต หากผมบอกว่าไม่มีความรู้สึกอะไรเลย คุณคงไม่เชื่อ กับเรื่องตอนหลัง ถึงจะไม่พอใจ แต่ก็ซับซ้อนอยู่บ้าง เฮ้อ ยังไงก็คือเรื่องที่ผ่านไปแล้วน่ะครับ"
ฉีอวี้หงส่งบุหรี่ต่อให้เขา เปิดปากกล่าว “เหลือเวลาถึงเส้นตายไม่มากแล้ว ตัวโมเดลยังไม่เสร็จ จะอัดรายการกันยังไง? นี่ก็ใกล้ฟ้าสาง ฉันล่ะสงสัยว่าเธอจะทำทันไหมด้วยซ้ำ ช่างเถอะ ทิ้งงานแล้วมานั่งคุยกันดีกว่า” เธอหันหาเก้าอี้
จางเย่ว่า “หืม ไหนว่าสุขภาพดีไง? ไม่ด้อยไปกว่าหนุ่มๆ อย่างพวกเรา? แค่แป๊บเดียวก็เหนื่อยแล้ว? โม้หรอกเหรอเนี่ย?”
ฉีอวี้หง "..."
จางเย่ "คุณป้า ช่วยอีกนิดเถอะนะครับ เป็นตายอยู่ที่ตรงนี้แล้ว งานก็เหลือไม่มาก ออกแรงสักนิดดีต่อสุขภาพนะครับ"
"เวลาไม่พอหรอกนะ" ฉีอวี้หงได้แต่กล่าว
จางเย่กลับยืนกราน "พอแน่ครับ"
ฉีอวี้หงยกนาฬิกาข้อมือ "เธอดูเองเถอะ"
จางเย่หัวเราะ "ไม่ต้องดูหรอกครับ พอแน่นอน"
ฉีอวี้หงถาม "ทำไมเธอมั่นใจนัก?"
จางเย่ “เพราะว่าผมสัญญากับเพื่อนเอาไว้ โฆษณานี้ไม่ใช่แค่เรื่องผมคนเดียว จะผิดพลาดอะไรไม่ได้เด็ดขาด ผมสัญญาไปแล้วก็ต้องทำ ไม่งั้นยังจะเหลือหน้าตาอะไรได้อีก? ตอนพี่หูช่วยผมครั้งก่อน เขาเองก็ไม่ได้หาข้ออ้างหรือทำอะไรเอารัดเอาเปรียบ อีกอย่าง ผมยังสนุกอยู่เลย จะทิ้งไปได้ยังไง ต่อให้เป็นชั่วโมงสุดท้าย ผมก็จะทุ่มเทชีวิตทำมันออกมาให้เสร็จ!”
ฉีอวี้หงมองเขา ก่อนจะเดินกลับมา หยิบบุหรี่อันใหม่มวนหนึ่งส่งให้เขา "เธอไม่ได้นอนมายี่สิบสี่ชั่วโมงแล้วใช่ไหม? นี่มันล้อเล่นกับชีวิตแล้วนะ ยังไหวอีกเหรอ?"
"ไหว" จางเย่ตอบเสียงเบา หากแต่มั่นใจอย่างยิ่ง
ฉีอวี้หงตอบรับคำหนึ่ง "งั้นฉันช่วย จะช่วยก็ต้องช่วยให้ถึงที่สุด"
มวนต่อมวน
คุยกันกับคนอื่น จางเย่ก็ไม่ง่วงอะไรขนาดนั้นแล้ว ความผิดพลาดจากการไม่มีสมาธิจึงลดลง ทุกการขยับ เขายิ่งคุ้นชินกับการทำซ้ำๆ ยิ่งรวดเร็วยิ่งขึ้น
91% !
93% !
96% !
ในที่สุด โมเดลปอดจากบุหรี่ก็เสร็จเรียบร้อย!
จางเย่ไม่ต้องไปดูเวลา ทั้งไม่สนใจว่ากี่โมง ทำตัวโมเดลเสร็จก็รีบหมุนมองสามร้อยหกสิบองศารอบหนึ่ง ทั้งเอากล้องขึ้นมาถ่าย
เสร็จแล้ว!
สมบูรณ์!
ฉีอวี้หงมองตัวโมเดล "นี่มันปอดนี่? จะทำโฆษณานี้ยังไงน่ะ? ตอนนี้โฆษณารณรงค์งดสูบบุหรี่คล้ายๆ กันไปหมด ยังทำอะไรแปลกใหม่ได้อีก?"
จางเย่หัวเราะฮ่า "รอให้ถ่ายเสร็จคุณก็ทราบเอง"
ฉีอวี้หงมองพินิจพิจารณอยู่ครู่ก็ว่า "ตอนนี้ฉันชักสงสัยแล้วสิ ทำไมเธอถึงใช้โมเดลแบบนี้? ทำไมใช้แรงคนทำมันออกมา? ไม่ใช้คอมฯ? ไม่ใช้ CG ? ทั้งที่แบบนั้นง่ายกว่าไม่ใช่หรือไง? ในเมื่อทำออกมา สุดท้ายก็ถ่ายกลับเข้าไปอยู่ดี?"
จางเย่เดินกล้องปรับตัวเครื่องแล้ว "ไม่เหมือนกันหรอก คอมพิวเตอร์น่ะไม่ไร้เทียมทาน ภาพบางอย่าง มีแต่ของจริงเท่านั้นที่ทำได้!"
เครื่องพร้อม!
เขาเปิดหน้ากล้อง เริ่มอัดภาพ
เริ่มจากด้านหน้า ซูมเข้าไปช้าๆ จากนั้นลองเปลี่ยนมุมไปมา ทดลองมุมที่แตกต่างกันไปเพื่อจับภาพนี้ออกมา ถึงแม้จางเย่จะไม่ใช่ตากล้องมืออาชีพ แต่ว่าเขาก็ยังพอมีทักษะอยู่บ้าง โฆษณานี้เองก็ค่อนข้างเรียบง่าย ไม่ต้องใช้คนหรือบทพากษ์ใดๆ แค่โมเดลปอดคู่นี้เท่านั้น ดังนั้นไม่ต้องใช้ตากล้องมืออาชีพก็เป็นของง่ายๆ
หลังทดลองถ่าย ก็ถึงเวลาของจุดที่ยากยิ่งกว่า ไม่ควรมีความผิดพลาดใดๆ ไม่อย่างนั้นถ้าต้องทำโมเดลมาถ่ายใหม่ ก็จะกลายเป็นความย่อยยับ คิดๆ แล้ว จางเย่ก็นึกออก เขาเริ่มทดลองกับโมเดลตัวเก่า
เขาใช้โมเดลตัวเก่าที่มีคนทำไว้ให้เขา วางจุดติดไฟสามจุดบนตัวโมเดล แล้วก็เริ่มจุดส่วนแรก ทดลองตัวสูดลมอัตโนมัติ ซึ่งดูจะไม่ได้ดีเด่นักจนต้องปรับอีกครั้ง ก่อนจะจุดไฟจุดที่สองจุดที่สาม แต่ละจุดต้องการจำนวนบุหรี่ต่างๆ กันไป บ้างสอง บ้างสิบ
สิบนาทีให้หลัง การทดลองแล้วเสร็จ
ฉีอวี้หงยืนมองอยู่ตลอดเวลา ตาเริ่มทอประกายความอัศจรรย์ใจ "จางน้อย ฉันพอจะเข้าใจแล้วล่ะว่าเธออยากได้ภาพแบบไหน!"
จางเย่เริ่มร้อนใจ "ครั้งต่อไปเป็นของจริงแล้ว ต้องทำให้เสร็จในรวดเดียวนะครับ"
ฉีอวี้หงเดินเข้ามา “ฉันจัดการกล้องให้ เธอดูเงอะงะคงใช้ไม่ถนัดล่ะสิ” เธอวางมือลงบนอุปกรณ์ กดปุ่นนี่นั่น หลังปรับกล้องเล็กน้อย จางเย่ก็มองออกว่านี่คือมืออาชีพ แม้เขาจะไม่ทราบว่าเธอกำลังทำอะไร
จางเย่ตาเป็นประกาย "คุณป้า รบกวนด้วยครับ"
ฉีอวี้หงหัวเราะ "เธอยืนอยู่ตรงนั้นสิ ตรงนี้ให้ฉันเอง"
จางเย่ย้ำ "อย่าลืมกดปุ่มอัดภาพนะ"
"วางใจเถอะ"
"อย่าลืมกดปุ่นนะครับ"
"...ไม่ลืมหรอก"
"คุณไหวจริงเหรอครับ?"
"....สรุปเธอจะจุดไม่จุด?"
"จุด"
จางเย่ใช้สายตาที่เป็นกังวลถึงขีดสุด มองเธออยู่หลายครั้งก่อนจะจุดติดไฟ เขาอดกังวลไม่ได้ ชะงักลมหายใจวูบ ความพยายามยี่สิบสี่ชั่วโมง จะเห็นผลในตอนนี้แล้ว!
ไฟติดแล้ว!
ไฟติดไปทั้งสามจุด!
ฉีอวี้หงปรับเลนส์กล้อง เปลี่ยนมุมช้าๆ ส่งสัญญาณมือออกมา
จางเย่เห็นดังนั้นก็เริ่มควบคุมเครื่องสูดลมหายใจอัตโนมัติ จากนั้นให้บุหรี่อีกหลายมวนติดไฟแรงขึ้น ฟืด อีกครั้ง ฟืด ไหม้อีก!
ไม่นานนักก็ถ่ายทำเสร็จสิ้น!
จางเย่รีบวิ่งเข้าไปดูผลงาน เมื่อเห็นว่าหญิงชรานั้นอัดทุกอย่างไว้ได้อย่างสมบูรณ์แบบ เขาก็ไม่อาจปกปิดท่าทีตื่นเต้นไว้ได้ เขาเอาตัววิดีโอนี้เข้าทำการตัดต่อทันที! งานอื่นๆ ทำเสร็จแล้วล่วงหน้า เขาเพียงต้องผูกพวกมันเข้าด้วยกัน!
จางเย่กดปุ่มคอมพิวเตอร์อย่างรวดเร้ว ความสามารถในเชิงระบบเครือข่ายของเขาไม่ต้องพูดถึง ในเมื่อเขาคือ ‘2’ คนนั้นที่โลกต้องการตัว แต่ว่าพอเป็นทักษะทั่วๆ ไปอย่างการจัดการวัตถุสามมิติ เขาไม่กล้ามาเยินยออะไรอีก เขาเก่งเท่าๆ กับนักเรียนที่ไม่ได้ทำงานคอมพิวเตอร์เป็นประจำเท่านั้นเอง
ฉีอวี้หงเห็นเขาเงอะงะงุ่นง่าน อดพูดไม่ได้ "เอาล่ะ ส่งมาให้ฉันเถอะ"
"คุณทำได้?" จางเย่อึ้งงัน
ฉีอวี้หงหัวเราะคิก "ฉันเคยเป็นนักข่าว เคยทำงานบรรณาธิการ งานที่เกี่ยวข้องกับในวงการโทรทัศน์ สมัยสาวๆ ฉันทำมาหมดแล้ว ถึงจะไม่ได้ทำบ่อยนัก แต่ว่าพื้นฐานยังมี ไม่ลืมไปมากนักหรอก เธออยู่ข้างๆ คอยบอกฉันแล้วกันว่าอยากได้แบบไหน เธอสั่งมาฉันจะทำให้"
จางเย่ยังคิดในใจว่าท่านย่าผู้ดูแลอุปกรณ์ท่านนี้ทำไมถึงได้มีความสามารถหลากหลายนักนะ?




*-*-*-*-*-*-*-*-*-*-*-*-*-*-*-*-*






[Go To Next Chapter]( ./77.md)