##บทที่ 522 : เหล่านักคณิตศาสตร์ยังไม่หยุดสะท้าน!
ในงานนั้น


เสียงฮือฮาดังต่อเนื่องกันเป็นทิวแถว!


คนที่มาในงานวันนี้ ล้วนแต่เป็นยอดฝีมือในวงการคณิตศาสตร์ของแต่ละประเทศ บ้างเป็นถึงผู้มีชื่อเสียงอยู่ในระดับโลก เมื่อได้เห็นว่าปัญหาเรื่องการพิสูจน์ข้อความคาดการณ์ของเดลที่ชะงักค้างมาหลายสิบปีโดยไม่มีความก้าวหน้ากลับถูกนักคณิตศาสตร์หนุ่มชาวจีนผลักดันออกมา พวกเขาแต่ละคนพลันใจเต้นไม่เป็นส่ำ มีนักคณิตศาสตร์หลายคนอายุหกสิบเจ็ดสิบปี กำลังตามการคำนวณของชายหนุ่มอย่างใกล้ชิด ทั้งยังร้องตะโกนด้วยความตื่นเต้นทุกครั้งที่มีการคำนวณขั้นสำคัญ!


"ห้าตัวแปร?"


"การซ้อนทับในระดับ N?"


"หัวใจตรงนี้เอง! หัวใจมันอยู่ที่ก้าวนี้เอง!"


"ที่แท้ที่เขาคิดสูตรพิสูจน์มาก่อนหน้านี้ ก็เพื่อก้าวนี้เอง!"


"นี่มันอัจฉริยะแล้ว!"


"การคำนวณก้าวนี้ นับว่างดงามที่สุด!"


"ศิลปะ! นี่คือศิลปะเชิงคณิตศาสตร์ที่ไร้ข้อเปรียบประมาณจริงๆ!"


คล้ายกับเหตุการทัพพันธมิตรแปดชาติอย่างไรอย่างนั้น ขณะนี้ในงานล้วนมีคนทุกชนชาติต่างพูดภาษาที่คนฟังไม่เข้าใจ เธอคำฉันคำ! ลายมือของจางเย่ที่เปี่ยมความเป็นภาพศิลป์งดงามนี้ ร่วมกับการคำนวณที่คนทั่วไปคาดไม่ถึงแล้ว ได้สร้างความตื่นตระหนกแก่บรรดานักคณิตศาสตร์ต่างชาติต่างภาษา!


แน่นอน เหล่านักคณิตศาสตร์ในประเทศเองก็ด้วย


เหล่านักคณิตศาสตร์หลายคนที่ตอนแรกเคยดูถูกเหยียดหยามหรือรังเกียจจางเย่ ขณะนี้ ต่างนั่งกันไม่ติด


นักคณิตศาสตร์หนุ่มไม่ส่งเสียง


หานเหอเหนียนปิดปากเงียบไม่พูดอะไรอีก


วังอี้หมิงกับซินหย่าหันมองตากัน ต่างก็ทราบ วันนี้เกิดเรื่องใหญ่แล้ว!


อีกฟากหนึ่ง ศาสตราจารย์ผู้เฒ่าเหมือนกำลังจะพูดอะไร ทว่ากลับชะงักมองจางเย่อยู่แวบหนึ่ง ประกายตาซับซ้อน ก่อนจะหันไปบอกกับพวกวังอี้หมิงเสียงดัง "เร็วเข้า ติดต่อผู้เฒ่าหรง บอกศาสตราจารย์ฉีไว้ด้วย!" ก่อนที่เขาจะดูเหมือนพูดกับตัวเองครู่หนึ่ง "ยังมีใครชำนาญเรื่องเส้นโค้งเชิงวงรีกับมอดูลาร์ฟอร์มอีกนะ? เสี่ยวซุ่นของชิงหัว? ไม่ไหว ยังอ่อนไป มีใครมาได้อีกนะ? ยังเหลือใครไหมนะ?" นี่เป็นเรื่องใหญ่ที่สร้างความตกใจต่อทุกคนเกินไป ไม่เพียงแค่เขา ทว่าเหล่านักคณิตศาสตร์คนอื่นๆ ยังพลอยเลอะเลือนไปด้วย!


ศาสตราจารย์วัยกลางคนท่านหนึ่งเตือน "คุณว่านในสมาคมวิทยาศาสตร์ดูเหมือนจะ..."


"ใช่! คุณว่านชำนาญด้านนี้นี่! รีบติดต่อเร็ว!" ศาสตราจารย์ผู้เฒ่าท่านนั้นยกมือตบหน้าผาก อย่างเพิ่งนึกขึ้นได้ "เชิญศาสตราจารย์ในวงการคณิตศาสตร์มาทั้งหมดเลย!"


วังอี้หมิงรับคำ "รับทราบ!"


ซินหย่าเองก็รีบโทรศัพท์ติดต่อทุกคน


……


"สวัสดีครับศาสตราจารย์ฉี"


"อ้อ เสี่ยววังหรอกหรือ ฉันมีธุระอยู่น่ะ มีอะไรค่อยว่ากันนะ"


"อย่าเพิ่งวางครับศาสตราจารย์ ท่านมาที่พระราชวังฤดูร้อนตอนนี้เลยได้ไหมครับ"


"ฉันอยู่ที่ห้องวิจัย ไปไหนไม่ได้หรอก พระราชวังฤดูร้อน? ที่วันนี้จัดการแข่งขันโอลิมปิกคณิตศาสตร์กันน่ะรึ? มีเรื่องอะไรฉันถึงต้องรีบไปหรือ? ถ้าไม่งั้นเย็นนี้ค่อยว่ากันเถอะ"


"รอตอนเย็นไม่ได้ครับ ปีนี้อเมริกาหยิบหัวข้อความคาดการณ์ของเดลออกมาเล่นอีกแล้ว ซึ่งตอนนี้ มีคนกำลังพิสูจน์จนสำเร็จไปแล้วส่วนหนึ่ง กล่าวได้ว่า ปัญหาข้อความคาดการณ์ไขออกได้แล้วพอสมควร อยากจะขอเชิญมาช่วยกันตรวจสอบครับ!"


"เธอว่าอะไรนะ!?"


"จริงๆ ครับ พวกผมเชิญคุณว่านกับผู้เฒ่าหรงมาแล้ว"


"ใครทำพิสูจน์? ประเทศไหน?"


"เป็น...เป็นประเทศเราเองครับ!"


"ฮ่าๆๆๆๆ! ดี! ดี! ดี! ฉันจะไปเดี๋ยวนี้!"


"รบกวนท่านแล้วครับ!"


……


"สวัสดีค่ะ"


"สวัสดี โทรหาใครเหรอ?"


"ผู้เฒ่าหรงอยู่ไหมคะ? ฉันซินหย่าเองค่ะ"


"อ้อ ศาสตราจารย์ซินนี่เอง ปู่ฉันคุยกับเพื่อนอยู่น่ะค่ะ มีเรื่องอะไรฝากฉันบอกก่อนไหมคะ? ไม่งั้นก็อีกเดี๋ยวให้คุณปู่โทรหาคุณเอง?"


"เรื่องด่วนมากค่ะ รบกวนคุณเรียนท่านผู้เฒ่าหรงว่า ในการแข่งขันโอลิมปิกคณติศาสตร์ครั้งนี้ มีคนกำลังทำการพิสูจน์ข้อความคาดการณ์ของเดล เชื่อว่าพิสูจน์ไปได้ราวยี่สิบเปอร์เซนต์แล้วค่ะ!"


"หือ? ข้อความคาดการณ์ของเดล?"


"ใช่ค่ะ ยังต้องรอการคำนวณพิสูจน์ยืนยันอีกมาก จึงจะขอเชิญท่านผู้เฒ่าหรงออกมาอีกครั้งค่ะ"


"คุณรอแป๊บนะศาสตราจารย์ซิน ฉันจะรีบบอกคุณปู่ให้เดี๋ยวนี้!"
ผ่านไปหลายนาที


"ฮัลโหล เสี่ยวซินเหรอ"


"ผู้เฒ่าหรง รบกวนท่านแล้วค่ะ!"


"ไม่รบกวนเลย ฉันฟังที่หลานเล่าแล้ว ตอนนี้ฉันมีข้อสงสัยอยู่อย่างเดียว การพิสูจน์นี้ เป็นคนของประเทศไหน? พวกฝรั่ง ... หรือว่าฝ่ายเรา?"


"คนของฝ่ายเราค่ะ!"


"เยี่ยม! ยอดเยี่ยมมาก! พวกเธอรอฉันด้วย! ฮ่าๆๆๆ!"


"มีท่านนั่งประจำการ พวกเราก็สบายใจแล้วค่ะ!"


……


หนึ่งสาย


ห้าสาย


สิบสาย


ฝ่ายทีมจีนวุ่นวายกันจ้าละหวั่นอยู่กับการโทรศัพท์ ทั้งสายโทรเข้าโทรออก พวกเขาไม่เพียงแต่ติดต่อกับเหล่าผู้เชี่ยวชาญที่มีชื่อเสียงในวงการคณิตศาสตร์เท่านั้น บ้างติดต่อไปทางสมาคมขอเครื่องมือสนับสนุนมาอีกด้วย แม้ว่าหลายคนจะอ่านสิ่งที่จางเย่พยายามจะพิสูจน์เข้าใจ ถึงกับเห็นว่าการคำนวณมือยังสามารถทำได้ แต่ว่าคณิตศาสตร์นั้นไม่มีพื้นที่ให้กับความผิดพลาด พวกเขาต้องการเครื่องมือช่วยในการทดสอบด้วยอีกทาง ดังนั้นความร่วมมือในตอนนี้สำคัญที่สุด


คณิตศาสตร์เองก็มีการแบ่งแยกความชำนาญเช่นกัน


มีคนทำการศึกษาพีชคณิตเชิงเส้น บางคนศึกษาในเรื่องของฟังก์ชั่นซับซ้อน และอื่นๆ อีกมากมาย แม้ในระดับพวกเขานั้น ยังมีความรู้ในหัวข้ออื่นๆ อยู่บ้าง บางคนถึงกับมีความชำนาญพอสมควร ทว่าคำว่าชำนาญพอสมควรกับเชี่ยวชาญยิ่งยวดนั้นแตกต่างกันมาก ส่วนคนที่ทำได้รอบด้านมีน้อยเสียยิ่งกว่าน้อย โดยปกติคนเราล้วนมีความชำนาญเฉพาะทาง เหมือนอย่างนักร้องหลายคนที่ชำนาญเพลงรัก หากให้ไปร้องเพลงร็อก แม้จะร้องได้ ทั้งยังร้องได้ดีกว่านักร้องสมัครเล่น แต่ในเมื่อไม่ใช่มืออาชีพด้านนี้ อย่างไรก็ไม่อาจเทียบเท่า เช่นกันกับในวงการคณิตศาสตร์ เมื่อต้องพบกับการคำนวณที่สำคัญอย่างข้อความคาดการณ์ของเดล พวกเขาจึงต้องการความช่วยเหลือจากมืออาชีพในแต่ละวงความรู้


พวกฝรั่งเองก็ตกอยู่ในสถานการณ์เดียวกัน มีคนติดต่อเพื่อนและเหล่าทีมงานของประเทศของตนทันที บางส่วนแจ้งว่าฝ่ายเขามีเรื่องใหญ่เกิดขึ้น บางคนโทรหาเพราะไม่เข้าใจการคำนวณในบางจุด โทรเข้าไปปรึกษาเพื่อนในวงการในชาติตนเอง


“（**#%？”


“%#@&amp;……￥！”


ภายนอกเต็มไปด้วยภาษาต่างชาติ บรรยากาศคล้ายการประชุมนานาประเทศอย่างไรอย่างนั้น!


สุดท้าย ลูอิสของทางฝ่ายอเมริกาที่ยืนนิ่งงัน หลังมองกระดานที่จางเย่เขียนไปนานกว่าสิบนาที เขาก็สูดลมหายใจลึก เอาโทรศัพท์มือถืออกมาโทรหาเพื่อนเก่าในอเมริกา "สมิธ ผมเองนะ คุณเตรียมใจให้พร้อม การคาดการณ์ของเดล.... มีความก้าวหน้าในเรื่องการพิสูจน์ช่วงใหญ่!"


เขาไม่พูดอะไรมาก เพราะว่ายังไม่ได้ทำการพิสูจน์ตรวจสอบในขั้นท้าย ดังนั้นเรื่องที่ว่าแนวคิดนี้จะผ่านการยืนยันได้หรือไม่ ยังต้องใช้การพิสูจน์อีกก้าวหนึ่ง แต่ว่าในสายตาของเขาที่ประเมินจากประสบการณ์แล้ว คงยืนยันได้แปดสิบเปอร์เซนต์ว่าไม่เป็นปัญหา เพียงแต่ใครจะบอกได้ว่าจะไม่มีข้อผิดพลาด?


ตอนนี้เขายังไม่กล้าเชื่อ ในฐานะนักคณิตศาสตร์คนหนึ่ง เขาทราบแน่ว่าไม่มีทฤษฎีบทไหนที่ไม่มีวันถูกพิสูจน์ ข้อความคาดการณ์ทุกบทจะถูกตีความ ทฤษฎีทุกบทจะถูกพิสูจน์ถูกผิดจนกระจ่าง ซึ่งนั่นขึ้นอยู่กับเรื่องของเวลาและผู้คนเท่านั้น ทว่าการที่ชายหนุ่มชาวจีนสร้างความก้าวหน้าในการพิสูจน์ครั้งใหญ่นี้ เขารู้สึกว่ายากจะยอมรับได้อยู่บ้าง ตลอดเวลาที่ผ่านมาในอเมริการมีคนที่ศึกษาเรื่องนี้โดยเฉพาะเป็นจำนวนมาก เขาเชื่อว่าอเมริกากำลังนำหน้าทุกประเทสไปไกลแล้ว ตัวข้อความคาดการณ์นี้ก็เป็นฝ่ายอเมริกาทำการพิสูจน์ แต่ตอนนี้ ความจริงต่อหน้าสายตาของเขากำลังฟาดทำลายความรู้สึกการอยู่เหนือกว่าของเขาจนย่อยยับ!


……


ความเปลี่ยนแปลงนี้อาจดูไม่น่าพอใจ


จากความดูหมิ่นดูแคลนเห็นเป็นเรื่องขบขันตอนแรก กลับกลายเป็นความตื่นตระหนกตกตะลึง ในเวลาสั้นๆ ทำไมกระดานไวท์บอร์ของจางเย่กลับทำให้เกิดปฏิกิริยายิ่งใหญ่นัก? ความจริงเป็นเพราะจางเย่ไม่ได้เลือกทางเดินสายที่นักคณิตศาสตร์คนอื่นๆ เลิกเดินเพื่อทำการพิสูจน์มาก่อนเท่านั้นเอง เขาเพียงเปิดทางสายใหม่ ทั้งยังมีแนวทางในการย่นย่อข้อความคาดการณ์ให้กลายเป็นทฤษฎีอื่นด้วยตนเอง!


ข้อความคาดการณ์นี้มีความว่า :


ให้ p แทนจำนวนเฉพาะ และ E เป็นเส้นโค้งเชิงวงรีบน Q(จำนวนตรรกยะ) ซึ่งลดรูปในสัมประสิทธิ์โมดูโล p จะมีค่า Np ในพื้นที่จำกัดบนเส้นโค้งวงรีนี้ที่ Np = p - ap ซึ่งเป็นสมบัติคงตัวของเส้นโค้งเชิงวงรี E แล้ว โมดูลาร์ฟอร์มทุกตัวจะให้ลำดับชุดหนึ่ง ส่วนลำดับย่อยและโมดูลาร์ฟอร์มแต่ละตัวจะให้ลำดับเดียวกันซึ่งเป็นโมดูลาร์ฟอร์ม


ดูไปเหมือนจะไม่มีส่วนเกี่ยวข้องอะไรกับข้อความคาดการณ์ของเดล แต่ว่าหลังจากที่จางเย่เขียนวิธีการวิเคราะห์และใช้ในการคำนวณนี้แล้ว ทุกคนก็ต้องตะลึงในสิ่งที่พบ! ทฤษฎีนี้มีเงื่อนไขพิเศษ เส้นโค้งเชิงวงรีกึ่งเสถียรนั้นเกี่ยวข้องกับการพิสูจน์ข้อความคาดการณ์ของเดลอย่างยิ่งยวด เห็นได้จาก หากสามารถแก้สมการของเดลได้ จะสร้างเส้นโค้งเชิงวงรีกึ่งเสถียรที่ไม่มอดูลาร์ ซึ่งขอเพียงสามารถพิสูจน์ได้ว่าเส้นโค้งนี้มีอยู่จริง ข้อความคาดการณ์ของเดลนับว่าพิสูจน์ได้แปดเก้าสิบเปอร์เซนต์แล้ว!


ต่อให้พิสูจน์ไม่สำเร็จ ที่จางเย่ได้เสนอแนวคิดและวิธีการนี้ก็สามารถป่วนโลกวงการคณิตศาสตร์ได้แล้ว ดังนั้นเหล่านักคณิตศาสตร์จึงได้ตื่นตะลึงจนเก็บอาการไม่อยู่!


นี่คือการวาดมังกรแต้มนัยน์ตา[1]!


ถึงกับบอกได้ว่านี่คือจุดสำคัญยิ่งยวดที่สุด!


ภายใต้ปากกาด้ามนี้ ภาพที่จางเย่วาดออกมา เพื่อการพิสูจน์ข้อความคาดการณ์ของเดล เขาได้ผลักประตูบานใหม่ต่อสายตาทุกคน สิ่งที่ชายหนุ่มมอบให้นั้นยิ่งใหญ่เกินไปแล้ว!


แต่ว่าจางเย่กลับยังไม่พอใจ


แกร็กๆๆ จางเย่ไม่ได้สนใจว่าคนอื่นจะคุยกัน จะตะลึงงัน จะคุยโทรศัพท์หรืออะไรเลยแม้แต่น้อย เขาเพียงลากกระดานแผ่นใหม่เข้ามาเขียนต่อไป


เยาวชนคนหนึ่งของฝรั่งเศสอ้าปากหวอ "ยังจะเขียนได้อีก?"


ฝ่ายอังกฤษ "ยังคิดต่อไปได้อีก?"


ฝ่ายอเมริกาตะกุกตะกัก "เขา เขาไม่ต้องคิดเลยสักนิด? ทำไมไม่มีหยุดสักหน่อยเลยล่ะ? นี่...นี่มันไวเกินไปแล้ว!"


ไม่มีการหยุดชะงัก!


ไร้ร่องรอยการหยุดคิดคำนวณ!


จางเย่สะบัดปากกาเขียนอย่างรวดเร็ว หลังทำการย่นย่อยข้อความคาดการณ์ของเดล เขายังไม่หยุดอยู่แค่นั้น ยังคงทำการผลักดันการพิสูจน์ไปข้างหน้าทีละน้อยๆ!


"นี่ สูตรนี้มัน!"


เหล่านักคณิตศาสตร์พลันตื่นตระหนก!


"หา นี่..."


เหล่านักคณิตศาสตร์ตื่นตะลึงอีกแล้ว


"โมดูลาร์ฟอร์มระดับสาม?"


เหล่านักคณิตศาสตร์ตะลึงเป็นรอบสาม!


"คิดในใจได้ถึงเลเวลสิบเอ็ด?"


เหล่านักคณิตศาสตร์ .... ยังคงสั่นสะท้านไม่หยุด!


เมื่อเห็นเงาหลังของชายหนุ่มชาวจีนนี้แล้ว ทุกคนต่างก็มีความคิดชวนสะท้านอย่างหนึ่งปรากฏขึ้นในสมอง --- เชี่*เอ๊ย! ไอ้หมอนี่คงจะไม่พิสูจน์ข้อความคาดการณ์ของเดลในรวดเดียวหรอกนะ!?




=====================


[1] การวาดมังกรแต้มนัยน์ตา ‘这是点睛之笔’ คือ ขีดเส้นสำคัญที่สุด ตำนานเล่าว่าถ้ามังกรได้แต้มนัยน์ตา จะสามารถกลายเป็นมังกรจริงๆ ได้ ดังนั้นคำนี้คือ ขีดที่สำดคัญ หรือ จุดที่สำคัญที่สุด


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./23.md)