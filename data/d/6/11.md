##บทที่ 511 : ของแทนใจ
ยามเช้า


แปดโมงครึ่ง


ทางเข้าพระราชวังฤดูร้อน (อี๋เหอหยวน)


วันนี้อากาศดีงาม อาทิตย์ส่องสว่าง ดอกไม้บานในฤดูใบไม้ผลิแม้ยังมาไม่ถึง แต่ก็มีความเปลี่ยนแปลงเข้าสู่ฤดูกาลให้เห็น นอกสวนมีนักท่องเที่ยวจำนวนมาก มีทั้งชาวจีนชาวต่างชาติออกันตรงทางเข้า ซื้อของกินบ้าง รอคนบ้าง ต่อแถวซื้อตั๋วบ้าง


"ใครอยากได้ไกด์บ้าง?"


"น้ำแร่ขวดละสองเหรียญจ้า"


"เอาตั๋วไหมครับ? ถูกกว่าหน้าตู้หนึ่งในสาม"


มีไกด์เถื่อน มีคนขายตั๋ว คึกคักกันน่าดู


จอดรถเสร็จเรียบร้อย อู๋เจ๋อชิงกับจางเย่ก็เดินไปประตูทางเข้า รองเท้าส้นสูงสีเนื้อของคุณอู๋พอกระทบลงบนพื้น พร้อมชุดกี่เพ้ายาวงามชวนมองพลันสะกดสายตานับไม่ถ้วน นักท่องเที่ยวหลายคนล้วนต้องมองมาทางนี้ แม้แต่ชาวต่างชาติยังต้องอุทาน เหม่อมองไม่ละสายตา คลาสสิก นุ่มนวล สง่างาม นี่คือกุลสตรีในห้องหอของชาวจีน ไม่ว่าจะเป็นในอดีตหรือปัจจุบัน คุณอู๋ยังคงเปี่ยมเสน่ห์ไม่เสื่อมคลาย เป็นประเภทที่ชายใดได้เห็นต้องหมายแต่งกลับบ้าน ไม่ว่าไปที่ไหน ล้วนดึงดูดสายตาจับจ้องมานับไม่ถ้วน


"สวรรค์!"


"สาวสวย!"


"แม่*โคตรสวย!"


"ดูนั่น เหมือนหลุดออกมาจากภาพวาดเลย!"


"เสียดายที่สวมแว่นดำ มองไม่เห็นลูกตาเลย"


มีนักท่องเที่ยวบางส่วนชี้มือชี้ไม้ ชักชวนเปิดปากกระซิบกระซาบวิพากษ์วิจารณ์


อู๋เจ๋อชิงที่สวมแว่นดำไร้ปฏิกิริยาใดๆ เพียงแค่นำเสื้อคลุมในมือจางเย่มาคลุมลงบนไหล่ เดินเคียงคู่กับเขาไปเรื่อยๆ


จางเย่อยากอวดเป็นบ้า


สวยป่ะล่ะ?


นี่แฟนลูกพี่เองว้อย!


"อู๋ รอแป๊บนะ ผมไปซื้อตั๋วก่อน"


อู๋เจ๋อชิงคว้าไหล่เขาไว้ "พี่สาวไปเอง"


จางเย่อุทาน "ยังจะมาเกรงใจอะไรผมอีก เราสองคนเป็นแฟนกันแล้วนะ"


ฟังเช่นนั้นอู๋เจ๋อชิงก็คลี่ยิ้ม "งั้นก็ได้ค่ะ"


จางเย่รีบไปซื้อตั๋ว พาคุณอู๋เข้าไปในสวน ด้านในมีนักท่องเที่ยวจำนวนมหาศาล ดูสับสนวุ่นวายเกินกว่าจะมาสนใจพวกเขาสองคน


จางเย่กล่าว "ตั้งแต่ผมเริ่มทำงานก็ยุ่งตัวเป็นเกลียว เลยไม่ได้มาพระราชวังฤดูร้อนนี้อีก ครั้งก่อนที่มา ดูเหมือนจะเป็นตอนมากับเพื่อนช่วงเรียนปีสองล่ะมั้ง"


อู๋เจ๋อชิงมองทะเลสาบคุนหมิงอยู่ข้างๆ เขา "ฉันเองก็ไม่ได้มาหลายปีแล้ว คิดๆ ดู ตอนเด็กมาบ่อยอยู่เหมือนกัน ชวนคิดถึงจัง"


ทั้งสองเดินเคียงคู่ไปด้วยกัน


เพราะเป็นช่วงปิดเทอมฤดูหนาว มหาวิทยาลัยหลายแห่งยังไม่เปิดเรียน รอบๆ จึงมีคู่รักนักศึกษามากันมากเป็นพิเศษ บ้างเดินจูงมือกันชมทะเลสาบ สร้างความอิจฉาแก่ผู้พบเห็น


จางเย่แอบมองคุณอู๋เป็นระยะ ขณะที่ค่อยๆ เอื้อมมือไปใกล้ๆ เธอ เมื่อครู่ตอนอยู่บนรถ เขาถือโอกาสที่คุณอู๋วางมือบนตักเขา ทำใจกล้าคว้ามาจับไว้ ตอนนี้เดินอยู่ระหว่างทาง รอบๆ กลับมีผู้คนมากเกินไป เขาที่คิดจะจับมือเลยพลอยรู้สึกว้าวุ่นปั่นป่วน


ทว่าหลังมือทั้งสองสัมผัสกันแล้ว


ครั้งหนึ่ง..


สองครั้ง..


จางเย่พัวพันอยู่นานกลับไม่ยอมจับมือเธอเสียที


จนอู๋เจ๋อชิงก้มหน้ามามองเห็น มุมปากขยับยิ้มเล็กๆ คว้ามือของเขามาจับไว้มั่น ถือโอกาสจับมือของจางเย่ไว้ก่อน


อุ้งมือประคองสัมผัสกัน มือของคุณอู๋เนียนนุ่มราวหยก


จางเย่สงบใจลง ช่างเป็นหญิงรู้ใจนัก


หนุ่มสาวเดินจับมือกันมาถึงริมทะเลสาบคุนหมิง ยืนคุยกันไปเรื่อย สายตาดื่มด่ำไปกับวิวทะเลสาบ


ไม่นานนัก เมื่อกำลังจะถึงกระท่อมหิน อู๋เจ๋อชิงชะงักเท้า เอนตัวค้ำกับระเบียงหินอ่อน มองภาพวิวทะเลสาบตรงหน้า ไม่เดินไปต่อ


จางเย่ "ถ่ายรูปให้เอาไหม?"


"ค่ะ" อู๋เจ๋อชิงพกกล้อง SLR มาด้วย ในเมื่อออกมาเที่ยวเล่น ย่อมเตรียมอุปกรณ์ไว้ครบครัน


จางเย่ถ่ายภาพให้หญิงสาวจากหลายๆ มุม คิดว่าจะถ่ายรูปคู่กันสักใบ แต่ตอนนี้ไม่ใช่เวลาที่เหมาะ เพราะแถวนี้มีคนอยู่มาก ขืนเขาถอดแว่นกันแดดออก เกิดมีคนจำได้ล่ะก็ พวกเขาก็อย่าหวังจะสนุกต่ออีกเลย


จางเย่ถามขึ้นลอยๆ "เราสองคนเป็นแฟนกันแล้วจริงๆ เหรอ?"


อู๋เจ๋อชิงรับคำ


จางเย่หรี่ตา "อย่าหลอกผมนะอู๋"


อู๋เจ๋อชิงคลี่ยิ้ม "จะหลอกนายไปทำไมล่ะ? ก่อนหน้านี้บอกไปแล้วนี่ ทำไม? คำพูดของฉันไม่มีเครดิตขนาดนั้นเชียว?"


"งั้นก็ดีแล้วครับ" จางเย่พยักหน้าอมยิ้ม "ผมแค่รู้สึกเหมือนฝันไป กลัวแต่คุณจะหยอกผมเล่น อย่างนั้นถ้าผมทำอย่างที่คนรักเขาทำกัน..คุณไม่โกรธใช่ไหม?"


อู๋เจ๋อชิงสางผมยาวสลวย หันหลังให้กับเขา "คิกๆ นายจะทำอะไรล่ะ..หืม?"


จางเย่กระแอม "ไม่ได้จะทำอะไร๊ ก็ ก็แค่พูดไปอย่างนั้นเอง เรื่อยเปื่อยน่ะ!"


อู๋เจ๋อชิงตบหลังมือเขาเบาๆ สามครั้ง ได้ยินเธอบอกต่อว่า "พี่สาวมีของจะให้"


"อะไรน่ะ?" จางเย่พอฟังก็คลายมือเบาๆ เดินถอยมาก้าวหนึ่ง


อู๋เจ๋อชิงไม่ตอบ แค่หมุนตัวรอบหนึ่ง มือขวาถกแขนเสื้อซ้ายขึ้น ปลดกำไลข้อมือหยกเหอเถียนลงจากข้อมือ ท่าทางจะไม่ใช่หยกเหอเถียนธรรมดา แต่เป็นหยกขาวไขแพะ สีนุ่มนวลอ่อนช้อย เหมาะกับเครื่องหนังยิ่ง


จางเย่ตะลึงค้าง "อะ อะไรน่ะ?"


อู๋เจ๋อชิงจับมือเขาไว้แล้วสวมให้กับเขา "ให้นายไง"


"ไม่ได้ๆ แบบนี้ไม่ได้" จางเย่รีบผลัก "ของชิ้นนี้แพงเกินไป กำไลนี่หลายแสนได้มั้ง? ถึงล้านรึยังน่ะ!?" เขาไม่ทราบราคาหยกในโลกใบนี้ แต่พอทราบว่าเป็นของมีราคาแน่นอน รับไว้ได้ที่ไหนล่ะ!


คุณอู๋กลับกล่าว "ให้นาย นายก็รับไปเถอะ พ่อกับแม่ให้ฉันต่ออีกทอดน่ะ สวมมาสิบกว่าปีแล้ว อืม วันนี้ให้นาย รับไว้เถอะนะ" เมื่อเห็นเขายอมสวมแล้วเธอก็พยักหน้า "ไม่เลว สวยดีทีเดียว"


สวมมาสิบกว่าปีแล้ว?


จางเย่พอฟังยิ่งยืนกราน "งั้นผมยิ่งรับไว้ไม่ได้จริงๆ ครับ!"


อู๋เจ๋อชิงจับจ้องเขา กล่าวเสียงเรียบนิ่ง "เราสองคนถือว่าเป็นแฟนกันแล้ว พี่สาวให้ของเล่นนายนิดหน่อยแล้วยังไงล่ะ คิกๆ อีกเดี๋ยวเห็นของทำมือสวยๆ นายค่อยให้เจ๊กลับก็แล้วกันนะ"


จางเย่อุทาน "ของทำมือเล็กๆ น้อยๆ ราคาแค่ไม่กี่สิบเหรียญ ยังจะให้อะไรกลับกันเล่า" เขากล่าวอุบอิบ ก่อนถามเสียงตื่นว่า "อู๋ นี่ถือว่าเป็นของแทนใจรึเปล่า!?"


อู๋เจ๋อชิงปลอบประโลม "นายคิดว่าใช่ ก็คือใช่"


ฟังคำนั้น จางเย่จึงไม่ปฏิเสธอีกต่อไป "ได้ งั้นถือว่าอย่างนั้นนะ!"


คุณอู๋มอบของแพงขนาดนี้ให้เขา ความจริงแล้วจางเย่ดีใจมากสุดๆ มันไม่ใช่เรื่องราคามากน้อย แต่เพราะจางเย่เห็นว่าคุณอู๋ให้ความสำคัญกับเขามากจนเห็นว่าเขามีราคายิ่งกว่านั้น อีกอย่าง นี่ก็ถือว่าเป็นของแทนใจด้วย คุณอู๋ดูจะไม่ได้เล่นๆ เอาจริงเอาจังมาทีเดียว!


แต่ได้รับมามากเท่าไรก็ยิ่งกดดันมากเท่านั้น ถ้าเป็นเมื่อก่อน จางเย่ยังพอไหว มีเงินไม่น้อย มอบของแทนใจหรือของขวัญอะไรคืนให้ก็ไหว แต่ตอนนี้ไม่ไหวจริงๆ ก่อนหน้านี้ที่เขาสะสมไว้ล้วนจ่ายเป็นค่าชดเชยให้ทางสำนักพิมพ์ จ่ายไปจนหมดตัวแล้ว แม้ว่ายังมีเงินซื้อข้าวไม่ขาดมือ แต่หากให้ซื้อของแบบนี้กลับไม่ไหวจริงๆ


ซื้อกำไลข้อมือที่คล้ายๆ กัน?


หรือจะซื้อนาฬิกาข้อมือที่ดูหรูสักหน่อยให้?


ก็เขาไม่มีเงินจริงๆ นี่นา นี่คือเหตุผลที่ทำให้ตอนนี้จางเย่ไม่ค่อยอยากรับอะไรมา เพราะไม่มีของขวัญมอบกลับให้ ถึงคุณอู๋จะบอกว่าซื้ออะไรเล็กๆ น้อยๆ ให้ก็พอ แต่จางเย่ไม่อาจทำเช่นนั้นได้ ชายหนุ่มรักหน้าตาตัวเอง ดังนั้นจะไม่ยอมให้ขายหน้าเด็ดขาด เขาถึงต้องลำบากใจอยู่อย่างนี้ไง


ให้อะไรคุณอู๋ดีนะ?


จะซื้ออะไรดีถึงจะเหมาะนะ?










*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./12.md)