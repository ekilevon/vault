##บทที่ 520 : บทพิสูจน์สะท้านใจ!
*** เนื้อหาในตอนนี้อาจกระทบถึงความสัมพันธ์ระหว่างประเทศ ผู้แปลทำการแปลตามต้นฉบับโดยมิได้ตัดทอนอะไรออกทั้งสิ้น ***
___________________________________________






ในเวยป๋อ


ภาพและข้อความสดส่งตรงจากพระราชวังฤดูร้อนหยุดชะงักไปครู่หนึ่ง นิ่งเงียบไปหลายวินาที ก่อนที่ชาวเน็ตจะเริ่มส่งข้อความกระหน่ำกันอย่างบ้าคลั่ง!


"แม่*มันสิบแปดรุ่น!"


"จางเย่แม่*บ้าไปแล้ว!"


"สวรรค์! อาจารย์จางจะทำเลข!?"


ฉับพลัน หลายคนต่างส่งข้อความบอกเล่าสถานการณ์สดในเวลาแค่ไม่กี่วินาที!


อย่างไรก็ตาม ยังมีคนที่ยังไม่รู้เรื่องอยู่มาก เดิมทีไม่ทราบว่าเกิดอะไรขึ้น ต่างเข้ามาถามไถ่กันจ้าระหวั่น


"ทำไมเหรอ?"


"บอกเร็ว!"


"จะเป็นลม จางเย่ก่อเรื่องอีกแล้ว?"


แม้แต่เพื่อนของจางเย่ที่เห็นการถ่ายทอดสด ก็ต้องรีบตามกันเข้ามาเกาะติดสถานการณ์ด้วย!


เหยาเจี้ยนไฉ "ฉันมาสายไปไหม? เกิดอะไรขึ้นเหรอ?"


อาจารย์ซูน่า "โจทย์เลขอะไรน่ะ?"


จากนั้นมีผู้ใช้เวยป๋อสมัครใหม่คนหนึ่งชื่อ ‘แม่ของจางเย่’ โพสต์ข้อความออกมาด้วย ท่าทางอีกฝ่ายคงไม่ได้ชำนาญเรื่องเทคโนโลยีนัก สิ่งที่โพสต์ออกมาจึงมีแต่ตัวอักษรประหลาดๆ --- #53*￥ เจ้าของเวยป๋อนี้ความจริงก็เป็นเหมือนชื่อ คือแม่ของจางเย่จริงๆ นี่เอง เธอเรียนรู้วิธีเขียนวิธีโพสต์ในเวยป๋อมา เพื่อติดตามความเคลื่อนไหวล่าสุดของลูกชาย


ป้าบ! ภาพอีกใบหนึ่งหลุดออกมา จางเย่นั่งอยู่หน้ากระดานไวท์บอร์ดใบหนึ่ง มือซ้ายล้วงกระเป๋า มือขวาถือปากกาเมจิกสีดำ กำลังเขียนเลขเขียนสูตรที่คนธรรมดาอ่านไม่รู้เรื่องออกมา เหล่านักคณิตศาสตร์ของจีนอย่างหานเหอเหนียนเองก็ปรากฏที่ขอบด้านหนึ่งของภาพ เช่นเดียวกับทีมอเมริกา แต่ละคนล้วนมีสีหน้าตื่นตะลึง!


บรรยากาศตอนนี้เป็นอย่างไร?


ภาพนี้บอกกล่าวออกมาได้อย่างชัดเจน!


เหล่าชาวเน็ตต่างรู้สึกได้ถึงความสั่นสะท้านที่ปรากฏอยู่ในภาพได้อย่างชัดเจน พวกเขาคิดว่าถ้าเป็นตนเองอยู่ในสถานการณ์เช่นเดียวกัน คงใจเต้นไม่เป็นส่ำแล้ว!


"บอกเร็ว!"


"เกิดเรื่องอะไรกันแน่?"


"จางเย่ไปทำบ้าอะไรที่นั่น?"


"นี่มันโจทย์อะไรกันฟะ? ทำไมถึงได้มีพวกนักคณิตศาสตร์มุงกันในภาพด้วยล่ะ? ตาโตกันขนาดนั้น? เห็นอะไรกันแน่?"


"พี่น้องในพื้นที่! รีบเล่าเร็ว!"


แต่ก่อนที่ใครสักคนในเหตุการณ์จะทันได้ตอบ ชาวเน็ตคนหนึ่งซึ่งดูเหมือนจะมีความรู้ก็โพสต์ข้อความอย่างตื่นตระหนก "ด้านข้างกระดานคำตอบนั่น ไม่ใช่ข้อความคาดการณ์ของเดลหรอกหรือ!? ไม่ผิดแน่! ใช่แน่นอน! อเมริกาใช้โจทย์ข้อนี้แล้วหนหนึ่งตอนแข่งโอลิมปิกปีก่อน พวกมันเอาโจทย์ข้อนี้มาใช้ใหม่อีกแล้ว?"


"ข้อความคาดการณ์อะไรน่ะ?"


"ยากมากไหม? ทำไมฟังคุ้นๆ หูจัง"


"คุ้นบ้าอะไรกันล่ะ นี่มันข้อความคาดการณ์ที่ยังพิสูจน์ไม่ได้! หนึ่งในสิบโจทย์เลขที่ยากที่สุดในโลก!"


ชื่อเสียงของข้อความคาดการณ์นี้โด่งดังมาก แม้แต่คนที่ไม่ได้อยู่ในวงการคณิตศาสตร์ยังเคยได้ยิน


จากนั้น คนในเหตุการณ์ก็ออกมาเล่า "ใช่แล้ว อาจารย์จางคราวนี้...จะพิสูจน์! ต้องการจะเอาคืนให้พวกเด็กๆ ที่แพ้ไปก่อนหน้านี้!"


"หา?"


"พิสูจน์?"


"พิสูจน์ข้อความคาดการณ์ของเดล?"


"เหย***!"


เหล่าชาวเน็ตไม่อยากเชื่อสายตา ต่างร่ำร้องตะโกนลั่น!




……




ในงาน


เหล่าผู้ชมล้วนมีปฏิกิริยาต่อเรื่องนี้ไปในทิศทางเดียวกัน!


หานเหอเหนียนนั้นแทบจะล้มคว่ำคะมำ เมื่อเช้าหมอนี่ลืมกินยาจนสมองเพี้ยนรึไง! หา?


ศาสตราจารย์ผู้เฒ่าของฝ่ายจีนท่านนั้นส่ายหน้าอย่างมึนงง ไม่ประมาณตนเอง! ขายหน้าเขาไหมล่ะ!


พวกเด็กๆ ขายหน้าเขาก็พอแล้ว


คุณยังจะออกไปขายหน้าเขาอีก?


คุณไม่รู้จริงๆ หรือแกล้งทำเป็นไม่รู้กันแน่? ไม่รู้จริงๆ หรือว่าข้อความคาดการณ์ของเดลคืออะไร? ไม่รู้จริงหรือว่าเรื่องนี้มีความหมายกับวงการคณิตศาสตร์อย่างไร? คือกำแพง! คือหุบเหว! ที่หลายสิบปีมานี้ไม่มีใครข้ามไปได้! คิดว่าเป็นเรื่องง่ายๆ อย่าง 1+1 เหรอ? คิดว่าเป็นหัวผักกาดที่บอกจะถอนก็ถอนได้? คนที่กล้าพยายามพิสูจน์ข้อความคาดการณ์ของเดล ทั้งยังมีแนวคิดว่าจะทำการศึกษาต่อไปอย่างไร มีน้อยเสียยิ่งกว่าน้อย ในวงการคณิตศาสตร์มีคนกล้าคิดอย่างนี้แค่ไม่กี่สิบคนเท่านั้นถึงจะพอมีสิทธิ์ คนอื่นๆ ไม่ว่าจะเป็นพวกเขาในวงการคณิตศาตร์จีนหรือคนนอก ต่างไม่มีใครกล้าแม้แต่จะคิด! เพราะพวกเขารู้ดีว่าตัวเองมีความสามารถอยู่แค่ไหน!


คุณกล้า?


คุณกล้าดีแค่ไหนเชียว!


คุณมันไม่รู้ที่ตายสินะ!


แม้ซินหย่าจะสังหรณ์แต่แรกแล้วว่าจางเย่ต้องก่อเรื่องใหญ่โต แต่เธอก็ไม่คิดว่าจะเป็นเรื่องที่เกิดขึ้นตรงหน้านี้! เธอไม่มีอะไรจะวิจารณ์ออกมาได้อีกแล้ว ตอนนี้เธอคิดจะทำอยู่เรื่องเดียวก็คือ หันกลับไปบอกเพื่อนสนิทตั้งแต่เยาว์วัยของเธออย่างอู๋เจ๋อชิงว่า รีบเลิกกับหมอนี่ซะ! หมอนี่แม่*โคตรจะพึ่งพาไม่ได้เกินไปแล้ว! แค่วันเดียว แค่ในเวลาชั่วโมงเดียว พ่อแฟนหนุ่มของเธอคนนี้ก่อเรื่องไปมากแค่ไหนแล้ว? โกงเกมชิงโทรศัพท์ ด่าคนในวงการคณิตศาสตร์ ตอนนี้ยังหน้าด้านออกมาไขปัญหาข้อความคาดการณ์ที่ทั่วโลกไร้วิธีการ หมอนี่จะผยองไปหน่อยไหม! หา?


ข้อความคาดการณ์ของเดลเป็นคำถามระดับไหนน่ะเหรอ?


ถ้าให้คนในวงการเลือกคำถามคณิตศาสตร์ที่ยากที่สุดออกมา ข้อความคาดการณ์ของเดลต้องเป็นหนึ่งในนั้น ทั้งยังแขวนอยู่ครึ่งหน้าแน่นอน! ไม่มีใครค้าน! เรื่องนี้เป็นที่ทราบกันทั่วไปในวงการคณิตศาสตร์ มันคือข้อความคาดการณ์ของเดลที่มีชื่อเสียงนั่นเอง!


แล้วคุณล่ะ?


คุณกระโจนออกมาจากหินก้อนไหน?


คุณเป็นแค่ดาราคนหนึ่ง เป็นคนทำงานวรรณกรรม เป็นอาจารย์ภาษาจีน ทั้งเนื้อทั้งตัวถือเป็นเด็กสายศิลป์เต็มขั้น ยังจะแหย่เท้าเข้ามาในวิชาเลขคณิต? แถมมาถึงก็จะเล่นกับของยากอย่างข้อความคาดการณ์นี่?


เหล่านักคณิตศาสตร์จีนพูดกันไม่ออกแล้วจริงๆ!


เหล่านักคณิตศาสตร์จากประเทศอื่นๆ พอฟังคำแปลจากล่ามก็เข้าใจ ล้วนหันมองตากันด้วยความตกตะลึง ก่อนมองไปยังชายหนุ่มที่ถือปากกายืนหน้าไวท์บอร์ด พวกเขาไม่ทราบว่าทำไมชาวจีนถึงได้มีความกล้าบ้าบิ่นขนาดนี้ ตอนแรกเป็นพวกเด็กๆ มาตอนนี้เป็นผู้ใหญ่อีก?


ทางฝั่งเหล่าผู้ชมกำลังหันมาคุยกันอย่างวุ่นวาย


"อาจารย์จางรู้เรื่องเลขด้วย?"


"รู้บ้าอะไรกันล่ะ!"


"เมื่อกี้ไม่ใช่มีคนบอกหรือไง ว่าอาจารย์จางคูณเลขห้าหลักยังต้องใช้เครื่องคิดเลขน่ะ ถ้ารู้เรื่องก็แปลกแล้ว!"


"เรื่องภาษาของอาจารย์จางไม่พูดถึง ระดับวรรณกรรมนับว่าเป็นสุดยอดของประเทศ ใครๆ ก็ยอมรับ แต่กับเลขนี่... เฮ้อ ฉันไม่รู้จะพูดอะไรดี เคยเห็นคนขวัญกล้ามาก็มาก แต่ยังไม่เคยเห็นใครกล้าขนาดนี้!"


ทุกคนล้วนเห็นความกล้าบ้าบิ่นของจางเย่แล้ว ต่างต้องตกตะลึง ทว่ากลับไม่มีใครสนใจว่าจางเย่กำลังเขียนอะไรลงบนกระดาน ทุกคนล้วนตัดสินไปก่อนแล้วว่าเขาคนนี้ไม่สามารถแน่นอน ดาราคนหนึ่งเนี่ยนะจะทำเลขได้? อย่างนั้นก็เป็นเรื่องตลกระดับชาติน่ะสิ!


ลูอิสมองเขาอย่างเหยียดหยาม


เดวิดของฝ่ายอเมริยายิ้มหยัน "ถ้าเกิดข้อความคาดการณ์ของเดลง่ายขนาดนั้น นั่นก็ไม่ใช่ข้อความคาดการณ์ของเดลสิ!"


เขาพูดภาษาอังกฤษ ภาษาอังกฤษของจางเย่แม้ย่ำแย่ แต่เขาก็ยังถือว่าเรียนจบปริญญา ระดับเขาไม่ได้เลวร้ายมากนัก พอฟังก็เข้าใจได้


หวงหลิงหลิงรู้สึกได้ถึงสายตาของผู้ชมที่จ้องมอง ทั้งยังรู้สึกอึดอัดเหลือเกิน เธอไม่กลัวตัวเองขายหน้า แต่เกรงว่าอาจารย์จางเย่คนนี้จะขายหน้าเพราะเธอ "อาจารย์จาง ..อย่างนั้น อย่างนั้นก็ช่างมันเถอะค่ะ ข้อความคาดการณ์เรื่องนี้ยากมาก พวกเรา..."


จางเย่หยุดเขียนครู่หนึ่ง หันหน้ามองเธอแล้วยิ้มให้ กล่าวด้วยความอ่อนโยน "จำคำของฉันไว้นะ อย่าไปสนใจคนที่เคยตั้งแง่กับเธอเลย ขอแค่เธอทำสำเร็จ พวกเขาก็จะเป็นได้แค่ตัวตลกคนหนึ่ง ที่เธอต้องทำก็แค่พยายามให้สุดความสามารถ เท่านั้นก็พอแล้ว คิดว่าพี่ชายคนนี้อยู่รอดในวงการมานานขนาดนี้ได้ยังไง? ถ้าฉันต้องเอาแต่ไปสู้รบปรบมือกับทุกอย่างที่พวกเขาหาเรื่อง ฉันยังจะมีเวลาทำเรื่องของตัวเองหรือ?"


หวงหลิงหลิงรับคำ "หนูจะจำไว้ค่ะ!"


"อ่านรู้เรื่องไหม?" จางเย่ชี้นิ้วให้มองสิ่งที่เขาเขียนบนกระดาน


หวงหลิงหลิงมองอยู่ครู่หนึ่ง หรี่ตาก่อนส่ายหน้า "ดูรู้เรื่องแค่ช่วงคำนวณ แต่..."


เธอดูรู้เรื่องเล็กน้อย ส่วนหวงเหลยเหล่ยกับเด็กคนอื่นๆ แม้แต่ช่วงคำนวณกับสมการทั้งหลายแหล่นั้น ยังไม่เข้าใจ


จางเย่ไม่สนใจใคร ในสายตาเขามีแต่เด็กๆ เหล่านี้เท่านั้น เขายกปากขึ้นอีกครั้ง เขียนต่อพลางยิ้มไปด้วย "ตอนนี้ไม่เข้าใจก็ไม่เป็นไร ด้วยพรสวรรค์ของพวกเธอ ต่อไปต้องอ่านเข้าใจแน่ๆ" เขาพูดจบก็ชี้นิ้วไปที่กระดานคำถาม "เนื้อหาในข้อความคาดการณ์บทนี้ พวกเธอเข้าใจไหม?"


ข้อความคาดการณ์ของเดล คือทฤษฎีบทสุดท้ายของแฟร์มาต์ในโลกของจางเย่


ไม่มีจำนวนเต็มบวก x, y, z ใดๆ ที่ทำให้ x^n + y^n = z^n เมื่อ n เป็นจำนวนเต็มที่มากกว่า 2
.....................


หวงหลิงหลิง หวงเหลยเหล่ยและเด็กๆ บางคนพยักหน้า "เข้าใจค่ะ พวกเราได้ฟังมาก่อนแล้วว่ามีนักคณิตศาสตร์ต่างชาติบางคนที่ยิ่งใหญ่ เคยทำการพิสูจน์ไปหลายส่วนแล้ว อย่างเรื่อง n=2 นั้นเป็นจริง ส่วนที่ว่า n=3 และ n=4 นั้นก็พิสูจน์ได้แล้ว"


จางเย่ขยับยิ้ม "งั้นเธอจำไว้นะ ไอ้นักคณิตศาสตร์คนที่ทุ่มเทให้กับการคาดการณ์บทนี้ของเดล ความจริงแล้วไม่ได้ยิ่งใหญ่ ไม่ได้เก่งกาจอะไรเลย"


หวงหลิงหลิงอุทาน


น้องชายเธอเหงื่อแตกพลั่กๆ "หา!?"


ซินหย่า “……（*&amp;￥#！”


เหล่านักคณิตศาสตร์และผู้เข้าแข่งขันจากประเทศหลากหลายประเทศที่รุมล้อม พอฟังคำคุยโตของจางเย่ ต่างต้องโมโหอย่างไม่เคยพบเคยเจอ ฟันกัดแน่นกรอดๆ!


หลังได้ยินล่ามแปล ลูอิสยิ่งมองมาด้วยความขุ่นเคือง "คุณพูดอะไรน่ะ!" พิสูจน์ไปได้หลายจำนวนแล้ว ล้วนเป็นนักคณิตศาสตร์ของฝ่ายอเมริกาทุ่มเทแรงกายแรงใจ ใช้กำลังคนระดมสมองไปตั้งมากมายเท่าไร สุดท้ายพอผ่านฝีปากของชายคนนี้ กลับกลายเป็นเรื่องจิ๊บจ้อย?


นักคณิตศาสตร์บางคนทนฟังคำพูดของจางเย่ไม่ไหว!


หานเหอเหนียนตวาดลั่น "นายมันแค่อาจารย์ภาษาจีน จะไปรู้เรื่องอะไร!"


ซินหย่าปรี๊ดแตก "ฉันว่านะอาจารย์จาง คุณอย่าพูดอะไรมั่วๆ ซั่วๆ จะดีกว่าไหม!"


คำพูดนี้ล่วงเกินคนจำนวนมาก เหล่านักคณิตศาสตร์ทั่วโลกทุ่มเทความพยายามแทบเป็นแทบตายเพื่อพิสูจน์ข้อความคาดการณ์นี้กันเชียวนะ แต่ในสายตาของคุณ กลายเป็นว่าพวกเขาล้วนพยายามโดยเปล่าประโยชน์?


จางเย่พูดต่อโดยไม่สนใจใคร เพียงแต่ทำการชี้แนะเด็กๆ "วิธีการพิสูจน์ โดยปกติแล้วมักจะใช้การแยกส่วนของข้อความคาดการณ์ออกมา ถ้าสามารถพิสูจน์ความย่อยได้ ก็ถือว่าสามารถเข้าใกล้ตัวความหลักไปอีกก้าวหนึ่ง นี่คือวิธีพิสูจน์ข้อความคาดการณ์ทั่วไป แต่ที่หลายคนไม่ทราบคือวิธีนี้ไม่เหมาะจะนำมาใช้พิสูจน์ข้อความคาดการณ์ของเดล ไม่ว่าจะเป็น n = 2, n = 3, n = <10, n = <100 หรือ n= <1000 แม้ดูคล้ายจะก้าวหน้า แต่ความจริงนับว่าไร้ความหมายสิ้นดี ต่อให้ทำการแยกย่อยเช่นนี้ต่อไปอีกไกลมากๆ ก็ยังไม่สามารถพิสูจน์ได้ คนพวกนี้น่ะ เลือกทางเดินผิดมาโดยตลอด!"








*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./21.md)