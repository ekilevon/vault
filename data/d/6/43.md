##ตอนที่ 543 : ระดับ B!
วันต่อมา


ตอนเช้า


ที่บ้านของตากับยาย


บานประตูถูกผลักเปิด จางเย่กับพ่อแม่ก้าวเดินผ่านประตูเข้ามาพร้อมกัน คนในห้องหันมามอง ตากับยายหยุดพูด ในบรรดาน้าของจางเย่ทั้งสามมาแล้วสองคน พร้อมน้าสะใภ้ทั้งสองที่กำลังทำกับข้าวอยู่ในครัว น้องสาวทั้งสามของจางเย่เอกก็รีบเข้ามาล้อมเขาไว้


น้องสาวคนโตยิ้มให้ "พี่ชาย!"


น้องสาวคนรองหัวเราะฮิฮะ "ยินดีด้วยที่พี่ได้ปลดแบน!"


"เห็นว่านิยายเรื่องใหม่ขายลิขสิทธิ์ไปแล้วเหรอ?" น้องสาวคนที่สามเดินมาคล้องแขนจางเย่ "หนูขอฉบับมีลายเซ็นห้าสิบเล่มนะ จะให้เพื่อนกับอาจารย์อ่ะ!"


น้าใหญ่กวักมือเรียก "เย่น้อย เข้ามาเร็ว"


น้าสะใภ้รองกล่าวว่า "เย่น้อย ถงถงจะเข้ามหา'ลัยแล้ว ว่างๆ ก็ติวเลขให้หน่อยสิ เลขของเด็กคนนี้อ่อน ถ้ารู้ว่ามีพี่แบบเธอเก่งขนาดนี้ พวกเราจะไปเชิญติวเตอร์มาทำไม ฮ่าๆ"


"ให้เด็กๆ มันเข้ามาก่อนเถอะ" ยายออกปาก
จางเย่ไม่ทราบว่าจะพูดกับใครก่อนดี ได้แต่ยิ้มทักทายทีละคน "ยาย ตา น้าใหญ่ น้าสะใภ้ใหญ่ น้ารอง ..."


ทั้งบ้านนั่งล้อมวงพูดคุยกัน


รวมญาติวันนี้ เป็นจางเย่ชักชวนมา เขาต้องการชดเชยที่ตอนตรุษจีนไม่ได้ไปร่วมด้วยหน้าที่การงานที่ประดังประเดเข้ามาในงานเลี้ยงส่งปี ต่อมายังต้องนอนในซังเตอีกหนึ่งคืน แล้วยังต้องไปช่วยงานที่สำนักกำกับอินเทอร์เน็ตก่อนจะโดนแบน ตั้งแต่ตรุษจีนมาจนถึงตอนนี้ เขาไม่ได้อยู่ว่างเลยสักนิด ต้องวุ่นวายกับหน้าที่การงานตลอดเวลา ไม่ได้มีเวลากินข้าวนั่งคุยเล่นสบายๆ กับครอบครัวเลย ตอนนี้เมื่อทุกอย่างจบลงด้วยดี เขาจึงคิดจะเลี้ยงทุกคนที่ร้านอาหาร แต่เพราะตากับยายห้ามไว้ พวกท่านไม่คุ้นชินกับการใช้จ่ายฟุ่มเฟือย หรือคงเพราะไม่แข็งแรงเท่าเก่า จึงบอกว่าทำอาหารกินกันเองที่บ้านเถอะ


"เย่น้อยไม่เลวเลย!" น้าใหญ่ชม


น้าสะใภ้ใหญ่หัวเราะ บอกกับแม่ของจางเย่ "พี่ ลูกพี่คราวนี้ใหญ่โตแล้วสิ"


แม่หัวเราะร่าเริง "เฮ้อ ก็แค่นี้เอง ก็แค่นี้"


ปากว่าอย่างนั้น หน้ากลับชื่นบานยินดี


ยายจับมือจางเย่ไว้ด้วยความยินดีขณะที่นั่งอยู่บนโซฟา ไม่ยอมปล่อยมือ ลูบแล้วลูบเล่า เธอหันไปหาแม่ของจางเย่และพวกน้าๆ "ตอนที่เลี้ยงพวกแกน่ะ ตอนนั้นเหนื่อยขนาดไหนรู้ไหม พวกแกบางคนทั้งดื้อทั้งเจ้าเล่ห์ ขโมยอาหารจากบ้านอื่น มีเรื่องกันในโรงเรียน ฉันน่ะทั้งกังวลทั้งสงสัยว่าพวกแกจะกลายเป็นยังไง แต่สุดท้ายพวกแกไม่มีใครได้เรื่องสักคน มีแต่หลานฉันอย่างเย่น้อยที่ใช้ได้!" ยายหยุดก่อนจะพูดต่อ "ไม่เคยให้ฉันต้องเป็นห่วงสักนิด"


น้องสาวสองพูดแทบไม่ออก "เอ่อ พี่ไม่ทำให้คนกังวลเหรอ? ตอนที่โพสต์เวยป๋อด่าคน หนูยังคิดว่าพี่หาเรื่องคนเขาไปทั่วอยู่เลย"


เหล่าน้าชายและน้าสะใภ้ของจางเย่ฟังแล้วพากันขำพรืด


ยายตวัดตามองค้อนเธอ "ก็ยังดีกว่าเธอแหละ!"


ตากล่าว "เย่น้อย งั้นวันนี้ก็ดื่มกับตาหน่อยนะ"


จางเย่หัวเราะ "ได้ครับ ไม่มีปัญหา"


น้ารองสงสัย "เอ้อ ตอนนี้อยู่ระดับไหนแล้ว?"


น้าสะใภ้รองนึกครู่หนึ่งค่อยตอบ "ก่อนหน้านี้ก็ถึงแถวหน้าของระดับ C แล้วนี่?"


"นั่นตั้งนานแล้ว" น้องสาวสามหัวเราะคิก เธอตามข่าวจางเย่อย่างใกล้ชิด จึงรู้เรื่องของจางเย่อย่างแม่นยำ "หนูเปิดดูเมื่อเช้า พี่ใกล้จะเข้าระดับ B แล้วค่ะ! ถึงจะยังอยู่อันดับ C แต่ก็อยู่ตรงที่สี่ ไม่ไกลแล้วล่ะ"


จางเย่กล่าวอย่างดีใจ "จำกันได้ด้วยเหรอ? ผมจำไม่ได้เลยแฮะ"


น้าใหญ่ประหลาดใจ "ทำไมค่าชื่อเสียงขึ้นไวขนาดนั้น?"


"ก็แน่อยู่แล้ว" น้องสาวคนโตของเขากล่าวกับพ่อของเธอ "เห็นชัดๆ ว่าการแข่งเซี่ยงเซิงสามตอนที่ได้ถ่ายทอดสดกับข้อความคาดการณ์คณิตศาสตร์ลากพี่ขึ้นจากระดับ C ขึ้นไปถึงแถวหน้าของระดับ C แล้ว เรื่องนี้เป็นปัญหาทางคณิตศาสตร์ที่ยากที่สุดเรื่องหนึ่งระดับโลกเชียวนะ พ่อว่าชื่อเสียงของพี่จะน้อยลงได้หรือ"


น้องสาวสามหัวเราะฮิฮิ "ใช่ๆ ตอนไปโรงเรียนเมื่อวันก่อนนะ มีครูเรียกไปถามด้วยแหละว่าจางเย่เป็นพี่หนูใช่ไหม หัวหน้าภาควิชาคณิตศาสตร์ถึงกับบอกให้หนูช่วยแนะนำพี่ให้รู้จักด้วย พวกนั้นน่ะปลื้มพี่มากสุดๆ เลย ครูเลขหนูถึงกับบอกว่า พี่น่ะสร้างชื่อเสียงให้ประเทศใหญ่โตแน่ะ!"


น้าสะใภ้รองหันมองคนข้างๆ บ้าง "พี่ พี่กับพี่เขยคราวนี้ได้ออกทีวีด้วยนี่"


แม่ยังนึกเสียใจไม่หาย "ฉันกับพี่เขยเธอเพิ่งจะตื่นจากนอนกลางวันเองนะ ไหนจะใส่ชุดนอนอยู่ ไหนจะผมเผ้าก็ไม่ได้หวี ถ้ารู้ว่าเป็นพวกนักข่าว อย่างน้อยจะได้แต่งตัวสักนิด"


พ่อส่ายหน้ากล่าว "ก็อายุมากๆ กันทั้งนั้นแล้ว แต่งไม่แต่งก็เหมือนกันนั่นล่ะ"


แม่มองค้อนใส่ "เธอว่าอะไรนะ!"


"บทสัมภาษณ์นี้ฉันดูหลายรอบแล้ว ใช้ได้ทีเดียว พี่ดูดีมากแล้วน่า" น้าสะใภ้ใหญ่ปลอบ


"ดูในกระจกสิ"


ทำเนียบระดับ C


อันดับสี่


เรื่องการไต่อันดับของจางเย่นั้น ตัวเขาเองก็ไม่คิดฝันเหมือนกัน หลายวันก่อนเขายังอยู่แถวๆ สองสามอันดับสุดท้าย แต่หลังจากการแข่งเซี่ยงเซิง เขาก็ขึ้นไปอยู่กลางทำเนียบชั้น C หลังจากนั้นพอแก้ปัญหาได้ เขาก็ใกล้เข้าระดับ B เต็มที ค่าชื่อเสียงขึ้นอย่างพรวดพราด โดยเฉพาะหลังจากทำการไขปริศนาข้อความคาดการณ์ได้ ซึ่งนับว่าฝืนฟ้าอย่างยิ่ง!


จากหางแถวทำเนียบระดับ C ขึ้นไปกลางแถว


จากกลางแถว จะพุ่งไปถึงไหน?


แม้สองครั้งนี้จะดูเหมือนกัน แต่ความจริงกลับไม่เหมือนกันเสียทีเดียว ทั้งสองครั้งล้วนต้องการความมีชื่อเสียงที่แตกต่างกันอย่างยิ่ง


ในระดับ C นั้น อันดับยิ่งสูง ช่องห่างก็ยิ่งกว้าง เมื่อลองเทียบกันง่ายๆ ก็คือ ถ้ามีคนในระดับนี้ร้อยคน คะแนนของอันดับร้อยคือหนึ่งคะแนน อันดับห้าสิบคือสองร้อย อันดับสิบก็คงเป็นพันคะแนน อันดับเก้าอาจจะต้องมีมากกว่าหนึ่งพันหนึ่งร้อยด้วยซ้ำไป!


ดังนั้นค่าชื่อเสียงที่ได้จากการแข่งเซี่ยงเซิงนั้นผลักจางเย่จากท้ายแถวขึ้นไปตรงกลาง ต่อให้ได้เท่าเดิมซ้ำ เขาก็คงเลื่อนขั้นไปไม่กี่อันดับ ชัดเจนว่าชื่อเสียงที่ได้จากข้อความคาดการณ์นี้ช่างมากมายกว่าการแข่งขันหลายเท่าตัว


-----ไม่อยากจะเชื่อ!


สำหรับบุคคลของวงการบันเทิงนั้น แน่นอนว่าย่อมเป็นอะไรที่ประชาชนให้ความสนใจ โดยเฉพาะกับจางเย่ที่ผู้คนสนใจกันสุดๆ พลอยทำให้ชื่อเสียงของจางเย่เติบโตพุ่งขึ้นเรื่อยๆ ขยายออกเป็นวงกว้าง..เรื่องนี้นับว่าไม่น่าเชื่อเลยจริงๆ!


จางเย่มีอะไร?


หน้าตา? ไม่มี!


อาวุโส? เขาเพิ่งเปิดตัวออกมาได้ไม่ถึงปี!


ผลงาน? ไม่ได้มีอะไรอยู่ในกระแสหลักเลยสักนิด!


มีพิธีกรกี่คนที่ได้อยู่ในทำเนียบชั้น A ชั้น B? แทบไม่มี! หากดูจากประวัติศาสตร์ อาจจะเจอสักสามสี่คน แล้วมีกี่คนเชียวที่ได้เพราะเป็นนักเขียน? ไม่มี! สำหรับผู้กำกับ นักเซี่ยงเซิง ลิปิกร ศิลปิน นักเขียน นักแต่งเพลง ไม่เคยมีใครได้ขึ้นถึงขนาดนี้มาก่อน! ทำไม? ทั้งที่ไม่ใช่งานกระแสหลัก แถมดูจากระยะงาน ผู้ชมล้วนแต่ให้ความสนใจกับดาราภาพยนต์นักร้องเป็นหลัก พวกนี้จึงขึ้นอันดับบนได้ง่ายที่สุด ถ้าดูในรายการทำเนียบ แทบทุกคนล้วนเป็นนักร้องนักแสดง หรือทั้งสองอย่าง!


ส่วนจางเย่น่ะเหรอ?


เขียนกลอนเขียนหนังสือ? ล้วนแล้วแต่ใช้ด่าคน!


ทอล์คโชว์? เมื่อก่อนไม่เคยมีใครรู้จักของแบบนี้เลยนะ!


เล่าสามก๊ก บรรยายหอแดง? มีหลายคนที่ยังไม่เคยอ่านสี่ยอดวรรณกรรมเลยด้วยซ้ำไป!


ข้อความคาดการณ์ระดับโลก? หลายคนแค่คูณเลขสองหลักกับสองหลักยังคิดกันไม่ค่อยออกด้วยซ้ำ นี่คือเรื่องที่น่าเบื่อจนไม่รู้จะน่าเบื่อได้ยังไงอีก!


อย่างไรก็ตาม ทั้งหมดนี้..คือผลงานของจางเย่


แค่เห็นเท่านี้ก็รู้ นี่มันไม่ใช่กระแสหลักสักนิด! แม่*มันสิ จะโคตรอัศจรรย์ไปแล้วเว้ย!


กับคนไม่หล่อที่มีผลงานนอกซะยิ่งกว่านอกกระแสคนนี้ กลับสามารถเข้าใกล้ระดับ B ได้ทั้งที่เป็นเพียงมือใหม่ที่เพิ่งเปิดตัวมาไม่ถึงปี คนจำนวนมากไม่สนใจเลข ไม่สนใจเซี่ยงเซิง ไม่สนใจวรรณกรรม ไหนจะไม่เคยรู้จักทอล์คโชว์มาก่อน พวกเขาเพียงล้วนให้ความสนใจมาที่จางเย่ และสนุกกับสิ่งที่พวกเขาไม่เคยได้เห็นเท่านั้น ซึ่งมีแต่อะไรที่ทำให้ทุกคนต้องตะลึงสุดๆ!


ไม่ว่าใครก็ชอบฟังเพลง ขอแค่ร้องเพลงได้ดี จะให้คนชอบเพลงของคุณ นับว่าไม่ยากนัก
ไม่ใช่ทุกคนที่ชอบท่องกลอน


ไม่ใช่ทุกคนจะรู้เรื่องทอล์คโชว์


แถมหลายคนออกจะเกลียดตัวเลขเสียด้วยซ้ำไป


แต่เมื่อมีคนทำเรื่องเหล่านี้ได้ จนทำให้ทุกคนชอบสิ่งที่ตัวเองไม่ชอบได้..นั่นคือสิ่งที่ยากที่สุด!


ซึ่งจางเย่ทำได้!


ที่จางเย่ดังระเบิด มีคนนับพันนับหมื่นกับคนทั้งวงการบันเทิงให้ความสนใจ ดังนั้นทันทีที่ทุกคนเห็นรายชื่อบนทำเนียบ ต่างก็เต็มไปด้วยความยอมรับนับถือ!


ตัววิเศษทำเรื่องอัศจรรย์!


สำหรับจางเย่ที่มีโอกาสและความสำเร็จมากขนาดนี้ เป็นสิ่งที่สมควรแล้ว ซึ่งไม่มีใครหาข้อผิดพลาดเลย! ทุกคนล้วนต้องศิโรราบ!


เพราะอะไร?


เพราะว่าสิ่งที่จางเย่ทำได้ ต่อให้ไปขุดหาที่ไหนในวงการบันเทิง มองหน้ามองหลังหลายสิบปี ก็ยังหาใครแทนไม่ได้!


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./44.md)