##บทที่ 517 : ‘ว่าด้วยอาชา’ ตั้งประจันวงการคณิตศาสตร์!
สีหน้าท่าทางล้วนแตกต่าง


อารมณ์ความรู้สึกนั้นแปลกแยก


ตรงหน้ากระดานคำถาม เหล่าเด็กน้อยที่เดียวดาย ก่อเกิดเป็นภาพที่ทรนงภาพหนึ่ง


ซินหย่ามองพวกเขา อ้าปากกล่าว "หลิงหลิง เหลยเหล่ย กลับมาเถอะ"


หวงหลิงหลิงหันหน้ากลับมา "ศาสตราจารย์ซิน หนู หนูอยากลองอีกค่ะ!"


ศาสตราจารย์ของมหาวิทยาลัยนานกิงกล่าวน้ำเสียงกรรโชก "กลับมาให้หมด! ข้อนี้ไม่ใช่สิ่งที่ระดับอย่างพวกเธอจะทำได้ มันต้องใช้คณิตศาสตร์ระดับสูงอีก พวกเธอยังเรียนไม่ถึงด้วยซ้ำไป!"


หวงหลิงหลิงก้มหน้า ยังคงพยายามต่อไป


หวงเหลยเหล่ยออกปาก "อาจารย์ ให้พี่ลองต่อเถอะครับ" เขาทราบว่าพี่สาวเป็นคนเช่นนี้เอง เมื่อรู้ตัวว่าทำผิด พี่ก็คิดจะแก้ไขด้วยตัวเอง


วังอี้หมิงถอนใจยาว "ไม่ต้องแล้วล่ะ"


หานเหอเหนียนมองพวกหวงหลิงหลิง เห็นว่าฝ่ายเขานั้นกลายเป็นเรื่องชวนหัวของนักคณิตศาสตร์และทีมผู้เข้าแข่งขันจากทุกประเทศ ทั้งยังกลายเป็นตัวตลกของอเมริกา เขาก็กรุ่นโกรธขึ้นวูบ เดิมทีที่แพ้การแข่งขันก็โดนพวกอเมริกามันดูถูกอยู่แล้ว ตอนนี้หวงหลิงหลิงกับพวกยังทำเรื่องน่าขายหน้า กลายเป็นที่น่ารังเกียจของทุกคน หานเหอเหนียนยิ่งจงเกลียดจงชังเข้าไปอีก "ยังจะมาลองบ้าอะไรอีก! ขายหน้าไม่พอหรือยังไง? ไสหัวกลับมาให้ฉันเดี๋ยวนี้นะ คำถามตอนแข่งง่ายๆ ก็ทำผิด แก้กันไม่ออก นี่ยังคิดจะมาลองเล่นปัญหาระดับโลก? ถ้ามีเวลาว่าง ก็กลับมาฝึกพื้นฐานให้มันแน่นซะก่อนสิ!"


หวงหลิงหลิงวางปากกา ไม่เขียนต่ออีก


พวกลูกทีมตัวน้อยล้วนก้มหน้าไม่พูดจา


อู๋เจ๋อชิงเลิกคิ้วน้อยๆ เหลือบมองหานเหอเหนียนแวบหนึ่ง


ข้างตัวเธอมีศาสตราจารย์ฝ่ายคณิตศาสตร์อีกท่านส่ายหน้าแล้วถอนหายใจ "เด็กรุ่นนี้ พรสวรรค์นับวันยิ่งอ่อนด้อย อัจฉริยะหายากเต็มที!"


หวงหลิงหลิงเชิดปากสูดจมูก "ขอโทษค่ะ หนูผิดเอง"


ศาสตราจารย์เฒ่ากล่าวต่อ "คราวนี้ไม่โทษว่าพวกเธอ พรสวรรค์ยากบอกกล่าว อัจฉริยะบางคนเกิดมาเพื่อคณิตศาสตร์ แค่ชี้ก็มองเห็น แค่สอนก็เข้าใจ ขณะที่เด็กบางคนสอนอย่างไรก็รับไม่ไหว มีข้อจำกัดของตนเองเสียแล้ว พอถึงจุดหนึ่ง จะให้ก้าวต่อไปก็ไปไม่ได้อีกแล้วล่ะ พรสวรรค์เหล่านี้ล้วนเป็นฟ้าประทานให้ ยากเสาะแสวงหา พวกเธอพยายามมาพอแล้ว"


ฟังว่าศาสตราจารย์ผู้เฒ่าเห็นว่าพรสวรรค์พวกเธอมีไม่เพียงพอ หวงหลิงหลิงยิ่งก้มหน้าต่ำลงอีก มือน้อยๆ กำแน่นขึ้นข้อขาวอย่างรู้สึกไม่ยินยอมพร้อมใจ


ผู้หญิงคนหนึ่งถามขึ้น "ปีหน้าเปลี่ยนตัวเด็กไหม?"


ศาสตราจารย์ผู้เฒ่าพยักหน้า "คราวนี้คงต้องเลือกจากโรงเรียนมัธยม เริ่มเลยก็ดี ฉันไม่เชื่อว่าเราจะไม่มีเด็กเก่งของจริง"


อาจารย์วัยกลางคนอีกท่านกล่าว "ปีหน้าเราต้องไม่แพ้การแข่งขันอีก กลับไปผมจะเริ่มหาตัวเด็กที่มีพรสวรรค์มากกว่านี้ให้ได้"


หานเหอเหนียนกล่าว "ยากทีเดียว"


ซินหย่ามองพวกเด็กๆ กล่าวว่า "ถึงจะยากก็ต้องหาออกมาให้เจอ ถ้ามีเมล็ดพันธ์ุที่ดีขนาดนั้นจริง ฉันจะทุ่มเททั้งชีวิตปั้นเขาออกมาให้ได้" ความพ่ายแพ้ในเวทีระดับโลกอย่างต่อเนื่อง พลอยทำให้เธอสลดหดหู่ เด็กเหล่านี้ความจริงถือว่าคัดมาจากหนึ่งในหมื่นแล้ว ไม่ใช่ว่าไม่ดี เพียงแต่เทียบกับเด็กมากพรสวรรค์ของประเทศอื่นๆ แล้วถือว่าด้อยกว่าสักหน่อย อย่างการแข่งขันครั้งนี้ที่เห็นได้ชัดเจน


หานเหอเหนียนเดาะลิ้น


ศาสตราจารย์ผู้เฒ่าถอนใจ "ยอดอาชาพันลี้ยากเสาะหา"


เสียงของพวกเขาถึงไม่ดัง แต่หลายคนได้ยินกันชัดเจน!


หวงหลิงหลิงก้มหน้าปาดน้ำตา


เด็กๆ ในทีมพลันหน้าเปลี่ยนสี ที่แท้พวกเขาไม่ใช่คนที่เก่งที่สุด ไม่ได้มีพรสวรรค์ที่สุด หนำซ้ำย่ำแย่กว่าคนอื่นๆ มาก!


บรรดาผู้ชมหลายคนได้ยินเข้า ล้วนเห็นว่าคำนี้รุนแรงไป!


เพ้ย!


ยอดอาชาพันลี้ยากเสาะหา?


จางเย่มองหวงหลิงหลิง หวงเหลยเหล่ยและพวก ยังคิดว่าเมื่อครู่ตอนเขาเล่นเกมคิดเร็ว ก็โดนพวกหัวกะทิของวงการคณิตศาสตร์เหล่านี้ด่วนตัดสินว่าเขาโกง หาว่าใช้เครื่องคิดเลข โดยไม่ทันจะดูหลักฐานอะไรก็ตัดสินไปแล้ว ทั้งยังคิดถึงเหล่าเยาวชนผู้ถูกทอดทิ้ง แม้จะอดตาหลับขับตานอนฝึกฝนอยู่ทุกเมื่อเชื่อวัน ออกรบเพื่อชาติบ้านเมือง หลังความพ่ายแพ้ เหล่าอาจารย์ไม่ปลอบยังไม่ว่า กลับหาว่าพวกเขาไม่มีพรสวรรค์? หาว่าไม่ใช่เมล็ดพันธุ์ชั้นดี?


น่าขำสิ้นดี!


จางเย่ฟังแล้วหลุดหัวเราะลั่น เขาหัวเราะลั่นขึ้นมาจริงๆ เบียดตัวเองออกจากฝูงชน "ตัวไร้ความสามารถสั่งสอนศิษย์! ยังจะมาพูดจาไร้สาระผายลมอะไร!"


เสียงนี้ ทุกคนที่ได้ยินล้วนต้องหันมองด้วยความตื่นตระหนก!


นั่นมันใครน่ะ? แปลว่าอะไร? ทำไมออกมาด่าคนแบบนี้ล่ะ!


ซินหย่าขมวดคิ้วฉับ หันมองอู๋เจ๋อชิงแวบหนึ่ง นั่นมันแฟนยัยอู๋ไม่ใช่เหรอ? หมอนั่นจะสอดมือเข้ามาทำไม? จะทำอะไรกันแน่?


หวงหลิงหลิงมองมาด้วยความตื่นตระหนก


ศาสตราจารย์ผู้เฒ่า หานเหอเหนียน และเหล่านักคณิตศาสตร์หาตัวคนพูดเจอแล้ว แค่เห็นก็จำได้ว่าเป็นอาจารย์ของเป่ยต้าที่ก่อนหน้านี้โกงด้วยเครื่องคิดเลขนั่นเอง


หานเหอเหนียนตวาด "พูดอะไรของคุณน่ะ!"


ศาสตราจารย์ผู้เฒ่าเห็นคนมาก่อความวุ่นวาย ก็กล่าว “เอาตัวออกไป!”


เหล่าพนักงานรักษาความปลอดภัยในงานได้ฟังดังนั้นก็ตรงเข้ามาทันที


ทันใดนั้น อู๋เจ๋อชิงก็เปิดปากขึ้น เธอยิ้มน้อยๆ กล่าวว่า "ฉันอยากเห็นนักว่าใครกล้า!"


ศาสตราจารย์ผู้เฒ่าหน้าเปลี่ยนสี "ท่านรองอธิการฯ อู๋!"


รปภ. พลันต้องชะงัก หยุดเท้าลงอีกครั้ง


เหล่านักคณิตศาสตร์ของประเทศ ฟังคำของอู๋เจ๋อชิงแล้วล้วนตระหนก พวกเขาไม่ทราบว่ารองอธิการบดีอู๋ท่านนี้หมายความว่าอย่างไร ถึงเขาคนนี้จะเป็นอาจารย์ของมหาวิทยาลัยเป่ยต้า ก็ไม่ควรจะก่อเรื่องอะไรเช่นนี้ ที่นี่มีพวกสื่อมวลชนอยู่นะ!


ซินหย่าพูดไม่ออกแล้ว เธอไม่ไว้หน้าคุณอู๋อีกต่อไป "อาจารย์ท่านนี้ คุณหมายถึงใครไม่มีความสามารถจะสอนเด็กๆ กันแน่?"


จางเย่มองเธอตรงๆ ถลึงตาใส่ "ผมหมายถึงพวกคุณนั่นแหละ ยังกล้ามาปากดีหาว่าพวกเด็กๆ ทำขายหน้า? คนที่น่าขายหน้าที่สุดคือพวกคุณนั่นแหละ!"


เพื่อนสนิทของคุณอู๋?


ไสหัวไป! วันนี้ไม่ว่าแม่*มันจะเป็นใครก็ไม่สนใจโว้ย!


อาจารย์หนุ่มคนหนึ่งแค่นหัวเราะ "คุณเป็นคนที่แอบใช้เครื่องคิดเลขเล่นไม่ซื่อในคำถามคิดเลขเร็ว ยังจะบอกว่าพวกเราน่าขายหน้า? ทำไมถึงน่าขำแบบนี้กันนะ?"


จางเย่หัวเราะให้เป็นคำตอบ "คุณรู้ได้ยังไงว่าผมเล่นไม่ซื่อน่ะ?"


ศาสตราจารย์หนุ่มคนหนึ่งกล่าว "คุณเป็นอาจารย์ภาษาจีน หรือยังคิดเลขเร็วได้ด้วย?"


จางเย่หัวเราะอีกครั้ง "ใครบอกกันว่าเป็นอาจารย์สอนภาษาจีนแล้วจะคิดเลขเร็วไม่ได้? ใครบอกว่าจะไม่รู้เรื่องเลขคณิต? พวกคุณวิเคราะห์คนวิเคราะห์เรื่องอะไรก็ช่าง ต่างก็ไม่สนใจความจริง เห็นแต่ความเห็นของตัวเองเป็นใหญ่งั้นเหรอ? อย่างพวกคุณนี่..ถือว่าเป็นแบบอย่างของศิษย์ได้ด้วย? พวกคุณทั้งชีวิตนี้ไม่มีวันได้เจอศิษย์ดีหรอก! ยังจะบอกว่าอาชาพันลี้ยากเสาะหา? ผายลม! โลกนี้มีป๋อเล่อ จึงได้พบอาชาพันลี้! อาชาพันลี้มีมากมาย เพียงแต่ป๋อเล่อยากเสาะหา มาตรแม้นเป็นม้ามีชื่อ กลับตกอยู่ในมือบ่าวทาส ได้แต่ยืนตายในรางหญ้า ไหนเลยได้ควบขับพันลี้!" ปากของเขาพออ้า แม้แต่สคริปต์ก็ไม่ต้อง!


นี่มันเรื่องบ้าอะไร?


เรียงความโบราณ?


ความสั้นๆ นี้พอฟัง ทุกคนพลันต้องชะงักงัน!


ศาสตราจารย์ผู้เฒ่ากับหานเหอเหนียนฟังแล้วโมโหเดือด บ่าวทาส!?


เหล่าผู้ชมฟังแล้วกลับระรื่นหู เห็นเหล่าศาสตราจารย์วิจารณ์เด็กๆ ที่ทำเต็มที่แล้วซ้ายคำขวาคำ พวกเขาเองก็โมโหเหมือนกัน รู้สึกทันทีว่าชายหนุ่มที่ปิดหน้าสวมแว่นตาคนนี้พูดได้ดีมาก แต่ว่า ทำไมภาพตรงหน้าถึงได้คุ้นเคยจังนะ? เสียงนี้..ทำไมมันคุ้นหูเสียเหลือเกิน?


จางเย่กวาดตามองเหล่านักคณิตศาสตร์ทั้งหลายแหล่นี่อีกครั้ง เน้นย้ำแต่ละคำออกมาด้วยเสียงเย็นเยียบ "ยอดอาชาพันลี้ หนึ่งมื้อกินเสบียงหนึ่งสือ (หน่วยบอกน้ำหนักโบราณ) คนเลี้ยงม้า ไม่ทราบเป็นอาชาพันลี้ ป้อนอาหารเพียงสามัญ แม้อาจควบขับพันลี้ อาหารมื้อไม่พอ เรี่ยวแรงไม่ก่อเกิด ย่อมไม่เห็นว่าเป็นยอดอาชา เห็นเพียงเป็นม้าสามัญ ยังจะเรียกร้องพันลี้อันใด!"


ไม่รู้จักสอน!


ไม่รู้จักแนะนำ!


ใครกันจะวิ่งได้ไว?


พูดมาถึงตรงนี้ จางเย่ก็ต้องแค่นหัวเราะอย่างต่อเนื่อง ถ้อยคำของเขายิ่งมายิ่งดังขึ้น แต่ละประโยคล้วนทิ่มแทงใจพวกเขา "ผู้ควบขี่ไม่ถูกต้อง คนเลี้ยงดูไม่รู้จักอาชา! แม้ฟังเสียงกลับไม่ทราบความ! ได้แต่เงื้อง่าแล้วติว่า ‘ใต้หล้าไร้ม้าดี’! "


มาถึงตรงนี้ ภายในงานพลันเงียบกริบ!


"น่าเสียดาย!" จางเย่แค่นหัวร่อ "ความจริงไร้ม้าดี?" เขาหันมองศาสตราจารย์ผู้เฒ่ากับพวกซินหย่า "หรือว่าที่แท้ไร้ผู้รู้อาชา!"


ใต้หล้ายากเสาะหาอาชาควบพันลี้?


ผายลมมารดาเจ้า!


เป็นพวกเจ้าไม่รู้ม้าดี!


บทความนี้เป็นบทความจากหนังสือเรียนในโลกของเขา เรื่อง ‘ว่าด้วยอาชา’ จางเย่หยิบยกมาใช้ด่าเหล่าอาจารย์ในโลกใบนี้เอง!


ทันใดนั้น


เหล่าผู้ชมพลันระเบิดตาม!


"เป่ยต้า? อาจารย์?"


"ภาควิชาภาษาจีน?"


"ความเรียงโบราณ? รูปร่างแบบนี้นี่มัน..."


อาจารย์ในภาควิชาภาษาจีนของมหาวิทยาลัยเป่ยต้าที่คิดจะด่าคนก็ขุดคุ้ยความผิด คิดจะตีคนก็ตอกหน้าหงายเงิบ แค่อ้าปากก็สามารถพ่นเรียงความที่ไม่เคยมีใครได้ยินมาก่อน ซึ่งพอฟังแล้วก็ต้องขนลุกเกรียวทั้งตัว ... ต่อให้พลิกหาทั่วทั้งโลกใบนี้ นอกจากเขาแล้วไม่มีใครอื่น!


ผู้ชมหนุ่มคนหนึ่งพลันตื่นตะลึง "หา! นี่จางเย่นี่!"


จางเย่เห็นว่ามีคนจำได้ จึงไม่ปิดหน้าปิดตาอีก ถอดผ้าปิดปากแว่นกันแดดออกมาหมด แสดงใบหน้าเรียบเฉยของเขาสู่สายตา


"เชี่*เอ๊ย!"


"จางเย่นี่หว่า!"


"สวรรค์! อาจารย์จางเย่จริงๆ!"


ฝูงชนบ้าคลั่ง ยิ่งร่วมกับบท ‘ว่าด้วยอาชา’ บทนี้แล้ว หลายคนถึงกับโห่ร้องลั่นด้วยความตื่นเต้น!


"ด่าได้ดี!"


"ไอ้ศาสตราจารย์พวกนี้มันไม่รู้จักดีชั่วจริงๆ!"


"ตัวเองไร้ความสามารถ แข่งก็แพ้ ยังจะโยนความผิดให้เด็ก? หาว่าเด็กๆ ไร้พรสวรรค์ไร้ความสามารถ? พวกนายไม่ไปตายซะล่ะ! เด็กๆ ทนรับแรงกดดันมหาศาลขนาดนี้เชียวนะ จนยัยหนูร้องไห้โฮ พวกนายยังจะมายืนพูดบ้าพูดบออยู่ข้างๆ นี่อีก!"


"ใช่! สนับสนุนจางเย่!"


"อาจารย์จางถึงจะปากร้าย ชอบด่าคนก็ตามที แต่ว่าที่เขาพูดแม่*มีเหตุผล! เทียบกับพวกคุณที่อ้าปากก็เอาแต่เพื่อชาติ เพื่อประชาชน เพื่อการศึกษาแล้ว ฉันว่าอาจารย์จางเย่ยังมีความเป็นครูมากกว่าอีก! บทความเรื่องป๋อเล่อกับอาชาพันลี้นี้ฉันเพิ่งเคยได้ยินเป็นครั้งแรก! อัศจรรย์เป็นบ้า!"


"อาจารย์จางพรสวรรค์ทะลุฟ้า!"


"เด็กๆ อย่าร้องไห้นะ ไม่ใช่พวกเธอไร้พรสวรรค์ พวกเธอทำได้ดีแล้ว ทำได้ดีแล้วจริงๆ!"


"ใช่ อย่าร้องเลย ให้จางเย่จัดการให้พวกเธอเถอะ ฉายาผู้เชี่ยวชาญการตอกหน้ามานับร้อยปีของหมอนั่นไม่ได้เรียกกันเสียเปล่าหรอกนะ! คนธรรมดาด่าชนะเขาไม่ได้หรอก!"


"ไม่คิดว่าวันนี้จะได้เจอจางเย่ที่พระราชวังฤดูร้อน! ตื่นเต้นจังเลย! อาจารย์จางคือไอดอลของฉัน! ฉันได้เป็นพยานในผลงานชิ้นใหม่ของจางเย่แล้ว! กรี๊ดดดดด!"


"อาจารย์จางเอาด้วย! อาชาพันลี้พูดได้ดีที่สุด! เป็นความรู้จริงๆ!"


เหล่าสื่อมวลชนล้วนตาเป็นประกายวิบวับ แต่ละคนถ่ายภาพกันรัวเร็วยิ่งกว่าโด๊ปยาเสียอีก เพิ่งจบศึกกับวงการเซี่ยงเซิง จางเย่ก็เปิดแนวรบกับวงการคณิตศาสตร์!?


เพ่ย!


เหล่านักข่าวของเมืองหลวงที่ก่อนหน้านี้เคยติดต่อเคยสัมภาษณ์จางเย่ล้วนแต่ขำจนกลั้นไม่อยู่!


จางเย่นี่มันจางเย่จริงๆ!


ไม่ก่อเรื่องสักวัน หมอนี่อยู่ไม่เป็นสุขใช่ไหมเนี่ย!








*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./18.md)