##บทที่ 559 : รอก่อนครับ!
พิธีการต้อนรับเริ่มต้นขึ้น


พิธีกรขึ้นกล่าวบนเวที "ยินดีต้อนรับ คณะท่านประธาน แขกผู้มีเกียรติทุกท่าน..."


สื่อกับตากล้องของฝ่ายญี่ปุ่นเริ่มถ่ายภาพ


ส่วนสื่อฝ่ายจีนได้แต่มองพวกเขาตาปริบๆ ท้องกรีดร้องโครกครากด้วยความโหยหวนหิว ขณะที่ท่าทีของฝ่ายญี่ปุ่นกระฉับกระเฉงแจ่มใส ฮึ คงกินข้าวไปพร้อมกับคณะตัวแทนแน่ๆ แล้วพวกเขาล่ะ? นั่งหิวไส้กิ่วรอกันอยู่หลายชั่วโมง อารมณ์จะไปดีได้อย่างไรฟะ!


เหล่านักข่าวสุมหัวซุบซิบ


"งานใหญ่ขนาดนี้ดันมากันสายแบบนี้ ฉันล่ะเพิ่งเคยเห็นนี่แหละ"


"นั่นสิ"


"กำหนดการหลุดออกมาไหม?"


"เฮ้ย หลุดมาแล้วทำอะไรได้? ยังไงก็ไม่ได้รายงานอยู่ดี"


"แหงล่ะ ตอนนี้มีแต่ความสัมพันธ์จีน - ญี่ปุ่นบลาๆๆ นายกรัฐมนตรีมาเยือนประเทศจีน จนตอนนี้ยังไม่กลับไปเลย ข่าวเสียๆ หายๆ ตีพิมพ์ไม่ได้หรอก"


"เลิกบ่นเถอะน่า ทำงานๆ"


"นั่นสินะ เรื่องบางเรื่องพวกเราก็เปลี่ยนแปลงอะไรไม่ได้"


จางเย่เห็นเริ่มงานแล้ว อธิการบดีของเป่ยต้าได้ขึ้นไปกล่าวเปิดงานบนเวที เขาไม่คิดสนใจฟัง ไม่มีอารมณ์จะฟังด้วย จึงเดินแยกออกมาสูบบุหรี่หลังเวที คนอื่นๆ เห็นเขาเดินออกไปล้วนคิดว่าคงไปเตรียมตัวขึ้นเวทีในช่วงต่อไปจึงไม่ว่าอะไร ขณะชายหนุ่มสูบบุหรี่ก็ได้ยินเสียงอ่านบทกลอนในหอประชุมด้วย เป็นรายการต้อนรับเล็กๆ ที่ผู้แสดงเป็นนักศึกษาหญิงของเป่ยต้าคนหนึ่ง


ครู่ต่อมา นักศึกษาจากญี่ปุ่นคนหนึ่งก้าวขึ้นเวที กลอนยังคงเป็นกลอนญี่ปุ่นบทเดิม แต่แปลออกมาเป็นภาษาจีน


"แสนเสียดายดอกไม้พร่างเต็มฟ้า"


"กลีบผกาเคลียไหล่ไล้แผ่นหลัง"


"นงคราญกระซิบไปไร้ผู้ฟัง"


"เสียงเพียงดังเกี๊ยะไม้ก้องห้องนภา"


……


คนในหอประชุมฟังเข้าใจความงามนี้เพียงไม่กี่คน อย่างไรเสียเมื่อได้ฟังกวีบทนี้จบก็ต้องปรบมือให้อยู่ดี ครั้งนี้ไม่ใช่การแข่งขันที่เห็นว่าไม่ดีก็ไม่จำเป็นต้องปรบมือ โดยเฉพาะเมื่อเป็นพิธีการต้อนรับที่มีนัยยะทางการเมือง ต่อให้คนบนเวทีไม่พูดอะไรเพียงผายลมครั้งหนึ่ง หน้าเวทียังต้องปรบมือให้อย่างจริงจังเลย


มีคนปรบมือนำให้


มีอาจารย์ที่นำนักศึกษาของตนปรบมือด้วย


จางเย่เอนหลังพิงกำแพงสูบบุหรี่ ส่ายหน้าเบาๆ ในโลกของเขาแม้จะมีท่าทีต่อญี่ปุ่นคล้ายกับโลกใบนี้อยู่บ้าง แต่ก็เพียงส่วนน้อย ส่วนกระแสหลักและบรรยากาศนั้นแตกต่างกันโดยสิ้นเชิง เพราะอะไร? นั่นเพราะแม้สองโลกนี้จะมีประวัติศาสตร์คล้ายคลึงกัน แต่ลำดับเวลากลับไม่ตรงกัน ท่าทีทางการเมืองก็แตกต่าง ดังนั้นจึงมีปฏิกิริยาต่อญี่ปุ่นต่างกันออกไป ทำให้เกิดความผิดแผกกับโลกของจางเย่อย่างยิ่ง สำหรับท่าทีของโลกใบนี้ที่มีต่อญี่ปุ่นนั้น เขาทนดูไม่ได้จริงๆ รู้สึกเหมือนไม่เข้าเหลี่ยมเข้ารอย ถึงได้หลบมาอยู่แถวนี้ ปล่อยให้พวกนั้นจัดการกันเองไป


ต่อด้วยการบรรยาย


เริ่มแรกคืออาจารย์ของคณะสังคมศาสตร์ท่านนั้น การบรรยายเน้นย้ำที่เรื่องความสัมพันธ์ระหว่างจีน - ญี่ปุ่น ความแลกเปลี่ยนร่วมมือเช่นการวิจัยทางวิทยาศาสตร์ ยกตัวอย่างว่าญี่ปุ่นทำเรื่องนั้นนี้ได้ดี ญี่ปุ่นก้าวหน้าไปยิ่งกว่าพวกเขาแค่ไหน --- ในความเห็นของจางเย่ นี่คือการบอกกับทุกคนว่า ประเทศจีนของเขานั้นเทียบกับญี่ปุ่นแล้วนับว่าด้อยกว่าขนาดไหน!


จากนั้น เป็นศาสตราจารย์จากมหาวิทยาโตเกียวขึ้นกล่าวเป็นภาษาญี่ปุ่น โดยมีอาจารย์จากภาควิชาภาษาญี่ปุ่นของเป่ยต้าเป็นผู้แปล เนื้อความสำคัญยังคงเป็นเรื่องของความร่วมมือนี้ ทางโตไดจะเป็นผู้จับมือชี้แนะให้เป่ยต้าและคอยสนับสนุนด้านเครื่องมือ ช่วยให้เป่ยต้าพัฒนาขึ้นไปได้อีกขั้น และอื่นๆ จากนั้นจึงเสริมว่าทางเป่ยต้าเองก็มีความชำนาญเฉพาะด้านซึ่งพวกเขาต้องการเรียนรู้เช่นกัน


ในความคิดของจางเย่ คำพูดนี้คือคำพูดที่ผู้ชนะมอบให้กับคนแพ้! ฉันจะช่วยคุณทำนี่ จะพัฒนาคุณนั่น อ้อ ความจริงคุณเองก็มีจุดเด่นของตัวเอง ฉันก็อยากจะเรียนรู้ --- ไม่ทราบว่าเขาคิดไปเองหรือไม่ แต่เขารู้สึกอย่างนี้จริงๆ


การประชุมดำเนินต่อไป


ผ่านไปอีกครึ่งชั่วโมง ถึงคิวของศาสตราจารย์เหยียนขึ้นพูดบนเวที ประโยคแรกของเขา ทำให้ทั้งหอประชุมเงียบลง "สวัสดีครับทุกท่าน หัวข้อบรรยายของผมในวันนี้คือ ‘ความรักชาติเป็นอย่างไร’ บางคำอาจจะทำให้คนในนี้ไม่สบายใจบ้าง แต่ว่าผมยังคงต้องพูด ตอนนี้มีคนยกอ้างเรื่องความรักชาติขึ้นมาบังหน้า สำหรับประเทศจีนแล้ว คำว่า ‘ญี่ปุ่น’ กลายเป็นคำอ่อนไหว เหมือนว่าหากพูดคำนี้แล้ว ถ้าไม่มีปฏิกิริยาต่อต้านหรือแสดงท่าทีสักหน่อยก็นับว่าไม่รักชาติอย่างไรอย่างนั้น!"


ซูน่าขมวดคิ้วมุ่น


ศาสตราจารนย์เจิงเงยหน้ามองบนเวที
เหยียนเจี้ยนเทากล่าวต่อ "ความคิดประเภทนี้มีที่มาจากอะไร? เมื่อวิเคราะห์ให้ถึงราก พบว่านี่คือความคิดปลอบประโลมตนเองประเภทหนึ่ง หลังได้ต่อต้านแล้ว แม้จะถดถอย ก็ยังเกิดความสบายใจ!"


ถดถอย?


ใครถดถอย? พวกเรา?


เหล่านักศึกษานั่งกันแทบไม่ติดที่!


ศาสตราจารย์เหยียนทราบว่าถ้อยคำของเขาทิ่มแทงจิตใจของคนจำนวนมาก แต่ที่เขาต้องการคือผลเช่นนี้เอง ตอนนี้วิธีคิดของวัยรุ่นหลายคนทำให้เขาทนดูไม่ได้ เขากวาดตามองผู้ชม "คุณบอกว่าคุณรักชาติ อย่างนั้นกรุณาต่อต้านสินค้าญี่ปุ่น ทิ้งเครื่องใช้ไฟฟ้าของญี่ปุ่นไปให้หมด ถ้าอย่างนั้นเครื่องใช้ไฟฟ้าที่เป็นของในประเทศ ก็กรุณาแกะชิ้นส่วนจากญี่ปุ่นทิ้งไปเสีย หากวันใดเกิดสงครามระหว่างจีนกับญี่ปุ่น ก็ขอเชิญแบกปืนออกศึกไปฆ่าฟันกันให้ทุกคนชม! คุณจะต่อต้านญี่ปุ่น นั่นเป็นสิทธิของคุณ แต่อย่าได้บอกว่านั่นคือความรักชาติ! การเล่นลิ้นไม่ใช่คุณธรรมประจำชาติเรา!" เขาหยุดไปครู่หนึ่ง ก่อนพูดด้วยความโมโห "แม้แต่อาจารย์บางท่านที่ผมรู้จักยังเป็นเช่นนี้ ประเทศชาติที่ครูบาอาจารย์ไม่สอนให้นักศึกษารู้จักความนุ่มนวลอ่อนโยน กลับสอนให้โหดร้ายเย็นชา ประเทศชาตินั้นจะเป็นอย่างไร?"


ชั้นบน


เหล่าตัวแทนจากญี่ปุ่นได้ยินล่ามแปลให้ฟังคำต่อคำ ผู้รับผิดชอบทีมนั้นยังต้องพยักหน้าให้ด้วยความยอมรับ พูดได้ดี! นี่แหละคือปัญหาใหญ่ของประเทศคุณ!


นักศึกษาญี่ปุ่นบางคนเห็นด้วย ระหว่างการเดินทางมายังประเทศจีน ประชาชนล้วนแสดงความต่อต้านและไม่เป็นมิตรกับพวกเขา น่าโมโหชะมัด น่ารำคาญฉิ* คำพูดของศาสตราจารย์เหยียนนับว่าอธิบายความในใจของพวกเขาได้ดี! นั่นสินะ พวกคนจีนรู้จักแต่บอยคอตพวกเรา ต่อต้านเรา หาเรื่องเรา ถ้าเก่งจริงก็โยนเครื่องใช้ไฟฟ้าในบ้านทิ้งไปสิ! กล้าหรือเปล่าล่ะ? ในเมื่อไม่มีใครทำอย่างนั้นได้สักคน ยังจะมาบอกว่าต่อต้านๆ ดูสิ สุดท้ายก็ต้องซื้อของจากเราอยู่ดี! จะเป็นมิตรกับเรากันสักหน่อยไม่ได้หรือ?


สื่อญี่ปุ่นเก็บภาพอย่างต่อเนื่อง บันทึกทั้งการบรรยายและปฏิกิริยาของผู้คนด้วยความยินดี ทางจีนยังมีคนรู้ความอยู่สินะ!


การบรรยายของศาสตราจารย์เหยียน ราวกับล้อเรื่องเหตุการณ์ขวางทางรถของคณะตัวแทนจากญี่ปุ่นในเป่ยต้า กล่าวเสียงดัง "การด่าผรุสวาทนับว่าเป็นพฤติกรรมที่อนารยะอยู่แล้ว แต่พอกลายเป็นพฤติกรรมกลุ่มก็กลายเป็นมีเหตุผล? ประเทศจีนสืบทอดวัฒนธรรมรวมกลุ่ม พอกลุ่มชนกระทำเช่นนี้ ก็กลายเป็นเรื่องที่ถูกต้องขึ้นมา? ถ้าทั้งกลุ่มทำพฤติกรรมไม่เหมาะสมด้วยกัน อย่างนั้นจะดำเนินไปในทิศทางใด? ไม่ทราบเรื่องราวดีร้าย ไม่มีใครคิดว่าตัวเองผิด ทั้งไม่มีความสำนึกตัว!"


นักศึกษาของเป่ยต้าตะลึงงัน!


"สำนึกตัว?"


"ให้พวกเราสำนึกตัว?"


"เพราะอะไรกัน! ทำไมพวกเราต้องสำนึกตัวด้วย?"


ท้ายการบรรยาย ศาสตราจารย์เหยียนกล่าวปิดท้ายว่า "ผมรักชาติของตัวเอง ดังนั้นจึงได้เคารพชนชาติอื่นๆ ผมยินดีอย่างยิ่งที่ได้เป็นทายาทเหยียนหวง[1] ดังนั้นผมจึงไม่เห็นด้วยกับพฤติกรรมหยาบคายของผู้ที่เรียกตัวเองว่ารักชาติ ไม่เห็นด้วยกับพฤติกรรมรวมหมู่เช่นนี้ ผมทราบว่ากำลังของผมคนเดียวนั้นไม่มีความสำคัญ แต่ผมก็ทราบ เรื่องร้ายแม้เล็กไม่กระทำ เรื่องดีกระทำแม้เป็นเรื่องเล็ก ความเปลี่ยนแปลงเล็กๆ จึงยิ่งใหญ่ นี่คือความรักชาติของผม! ขอบคุณครับ ผมขอจบการบรรยายเพียงเท่านี้"


หลังเก็บสคริปต์เสร็จ เขาถึงเดินลงจากเวที


ขณะนั้น เหล่าตัวแทนของญี่ปุ่นปรบมือให้อย่างจริงใจ แต่ละคนออกแรงปรบมือแข็งขัน


ทว่าเหล่านักศึกษาของเป่ยต้ากลับเป็นตรงกันข้าม เสียงปรบมือเปาะๆ แปะๆ น้อยยิ่ง นักศึกษาบางส่วนยังคงไม่ยอมรับเนื้อความของบทพูดจากศาสตราจารย์เหยียน!
อาจารย์บางส่วนของเป่ยต้าและพวกป๋ายอี้นั้นเชื่อว่าคำพูดของศาสตราจารย์เหยียนเป็นสิ่งที่ถูกต้อง แม้จะฟังดูไม่รื่นหู แต่มีเหตุมีผล ชนชาติหนึ่งควรรู้จักการเคารพนับถือกันและพึงพิจารณาตนเอง การด่ากันไม่ได้ทำให้อะไรดีขึ้น เพียงแต่บ่งบอกว่าคนนั้นพูดไม่คิด น่าเสียดาย ความจริงง่ายๆ แค่นี้กลับมีคนไม่เข้าใจ


จางเย่สีหน้าค่อยๆ เยือกเย็นลง เขาหมุนตัว ดับบุหรี่แล้วเสร็จจึงกลับเข้ามาข้างใน


ตอนนั้น ป๋ายอี้ขึ้นเวทีแล้ว หยิบสคริปต์ขึ้นมาเริ่มอ่าน "ที่ผมจะพูดในวันนี้ เกี่ยวข้องกับเรื่องการเคารพต่อกันและการให้อภัย"


เหล่านักศึกษาฟังเท่านี้ก็รู้แล้วว่าหัวข้อยังคงเป็นเรื่อง ‘การตื่นรู้’ อย่างเดียวกับศาสตราจารย์เหยียนอีกแล้ว!


ดังคาด ป๋ายอี้ขึ้นเวที หันหาคนในหอประชุม กล่าวว่า "ความเข้าใจต่อประเทศญี่ปุ่นเรานั้นมีเพียงน้อยนิด ผมเห็นว่าประชาชนของเรามีปัญหาใหญ่เมื่อต้องพบกับญี่ปุ่น นั่นคือความลำเอียงอันมีผลต่อการตัดสินใจ เมื่อประชาชนเราด่าหรือยกย่องญี่ปุ่น ล้วนแต่พูดอย่างเลิศลอย ดังนั้นจึงไม่อาจมีความเห็นอันตรงไปตรงมา เราชมก็ยกย่องจนเลิศลอย ถ้าด่าก็เหยียบย่ำจมดิน..."


“รอก่อนครับ!"


ทันใดนั้น พลันมีเสียงหนึ่งดังขึ้นขัดจังหวะ!


======================


[1] ทายาทเหยียนหวง แปลว่าทายาทของเหยียนตี้หวงตี้ คือชนชาติจีน


บทกวีนี้ชื่อ ชิคิการาวะ โนะ เอะ โดยทัตสึจิ มิโยชิ


あはれ花びらながれ


をみなごに花びらながれ。


をみなごしめやかに語らひあゆみ。


うららかの足音そらにながれ。


可怜 花瓣 飞流下。


花瓣 撒向 佳人肩。


少女 娴静 私语过。


木屐声声 空中响。


แสนเสียดายดอกไม้พร่างเต็มฟ้า


กลีบผกาเคลียไหล่ไล้แผ่นหลัง


นงคราญกระซิบไปไร้ผู้ฟัง


เสียงเพียงดังเกี๊ยะไม้ก้องห้องนภา


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./60.md)