##บทที่ 527 : ภาษาจีนคือจุดเด่นของผม!
แค่สองนาที การสัมภาษณ์ก็จบลง


เพราะกลัวจะไม่จบ บัณฑิตว่านจึงให้คนจับจางเย่แยกจากนักข่าว ขวางการสัมภาษณ์นี้ด้วยกำลัง ไม่กล้าปล่อยให้จางเย่พูดจามั่วซั่วอีกต่อไป คณิตศาสตร์เดิมทีเป็นวิชาชั้นสูง ซึ่งคนธรรมดาได้แต่แหงนคอมอง อีกทั้งข้อความคาดการณ์ของเดลนับเป็นคำถามยากระดับโลก เป็นของระดับสูง แต่ว่าตอนนี้ ภายใต้คำตอบของจางเย่แค่ไม่กี่คำ เหล่านักคณิตศาสตร์ล้วนรู้สึกว่าพวกเขาแม่*ตกชั้นจากหนุ่มหล่อพ่อรวยกลายเป็นพวกขี้แพ้ ไม่ใช่ขี้แพ้ธรรมดา แต่เป็นขี้แพ้ตลอดกาล!


เพื่อรางวัล?


พูดแบบนี้แล้วยังกล้าเสนอหน้าอีก! ช่างเสียดหูจริงๆ!


ต่อให้คุณคิดอย่างนั้นจริงๆ แต่ แต่ก็อย่าพูดแบบนี้ตรงๆ สิ!


จางเย่เดิมก็ไม่ใช่นักคณิตศาสตร์อยู่แล้ว เขาเป็นดารา ย่อมมีสไตล์ในการให้ความหรรษาและความขบขัน ไม่มีอะไรที่เขาจะไม่กล้าพูด แต่เหล่านักคณิตศาสตร์กลับไม่รับมุกของเขากันสักนิด พวกเขาถึงได้รีบลากชายหนุ่มออกไป ขืนปล่อยเอาไว้ก็กลัวว่าหมอนี่จะไปทำลายภาพพจน์ของประเทศเข้าจนได้ ชื่อของเขาเหม็นคนเดียวก็เหม็นเน่าไปเถอะ จะว่าไปจริงๆ แล้วเขาเองก็เน่ามานานมากทีเดียว แต่วันนี้จางเย่เป็นตัวแทนของประเทศ พวกเขาย่อมไม่คิดจะเน่าตามจางเย่ไปด้วยหรอก!


พอเห็นว่าจางเย่ถูกเหล่านักคณิตศาสตร์ลากตัวออกไปด้วยกำลัง เหล่าผู้ชมพลันหลุดหัวเราะกันแทบบ้า!


"ฮ่าๆๆๆ!"


"จางเย่สร้างแต่ปัญหาจริงๆ!"


"พรืด! มีอาจารย์จางอยู่ตรงนี้ มีแต่เรื่องวุ่นวายไม่หยุดหย่อนฉิ*หาย!"


"มีแต่เรื่องสนุกไม่หยุดต่างหาก! ฉันน่ะชอบดูจางเย่ก่อเรื่องที่สุด! โคตรจี้! นี่แหละดาราของแท้ ไม่แค่สร้างเรื่องสนุกให้ตัวเอง แต่ยังก่อเรื่องขำขันให้คนอื่นชม!"


"วันนี้มาพระราชวังฤดูร้อนไม่เสียเที่ยวจริงๆ!"


"ใช่ คุ้ม โคตรคุ้ม!"


"แค่ได้ฟังบท ‘ว่าด้วยอาชา’ ที่ชวนตื่นตะลึงกับสงครามฝีปากที่นานอยู่ค่อนวัน แถมยังได้เจอการไขปริศนาระดับโลก ทุกครั้งที่จางเย่ยื่นมืออกมา มีแต่เรื่องใหญ่ทั้งนั้น!"


ทุกคนพูดคุยกันเรื่องนี้ด้วยความสนุกสนาน


จางเย่ซึ่งถูกพาตัวออกมาก็ทำอะไรไม่ได้ ไม่ให้เขาพูดก็ช่างเถอะ เพราะไม่ได้สนใจอะไรอยู่แล้ว ที่ห่วงก็มีแต่แหวนโบราณของเขานั่นต่างหาก ดังนั้นเขาจึงรีบตรงไปทางพื้นที่จัดงานของทีมอเมริกา อย่างกลัวพวกนั้นจะเก็บของหนีกลับบ้านไปหมด "Hi, แหวนนิ้วโป้งของผมให้ผมได้แล้วใช่ไหมครับ? ตามกฎของการตอบคำถามคือใครก็ตามที่ตอบคำถามของแต่ละประเทศถูก ก็จะได้ของกลับไปนี่ ใช่ไหม?"


เดวิดอึกอัก "เอ่อ..."


ลูอิสลังเล


แหวนวงนี้ เป็นศาสตราจารย์ผู้ล่วงลับในวงการมอบไว้ให้ ถือเป็นสมบัติของสมาคม ทั้งยังเป็นสิ่งล้ำค่าไม่กี่ชิ้นในสมาคมคณิตศาสตร์ ที่พวกเขากล้าหยิบมาในครั้งนี้ เป็นเพราะทราบว่าคำถามฝ่านตกนั้นไม่มีใครแก้ได้ ใครกันจะไปคิดล่ะว่าจะมีคนไม่เล่นตามเกม! กลับปรากฏเทพองค์หนึ่งไม่พูดไม่จาก็พิสูจน์ข้อความคาดการณ์ของเดลได้ ทุกคนล้วนต้องตกตะลึง!


ให้?


หรือจะไม่ให้?


จางเย่เมื่อเห็นพวกเขาไม่พูดอะไร เขาก็เริ่มแสดงความไม่เป็นมิตร เลิกใช้ภาษาอังกฤษคุยกับพวกเขา แต่พูดเป็นภาษาจีน "มีอะไรก็บอกมาสิ? จะเบี้ยวเหรอ?"


ล่ามของฝ่ายอเมริกาแปลให้พวกเขาฟัง
ลูอิสหยุดไปครู่ ก่อนจะออกปาก แปลออกมาได้ความว่า "ความจริง ข้อความคาดการณ์ของเดลพิสูจน์ได้หรือไม่ก็ยังไม่ทราบจนกว่าจะลงรายละเอียดเพื่อพิสูจน์ได้ แต่ว่า...เพราะว่าจุดสำคัญได้ตรวจสอบแล้วว่าไม่ผิดพลาด ผมจะยกเว้นเงื่อนไขนี้แล้วมอบของให้คุณก็ได้"


สุดท้าย เดวิดจากอเมริกาก็หยิบแหวนจากชั้นวางของรางวัลลงมาด้วยความระมัดระวัง ริมฝีปากสั่นกระตุกขณะมอบของให้กับจางเย่


จางเย่รับมาไว้ ยิ้มที่มุมปาก "ขอบคุณครับ" เขามองเดวิด ตบบ่าอีกฝ่ายเบาๆ "ไม่ต้องปวดใจไป ความจริงนี่ก็เป็นของประเทศเราอยู่แล้ว ยังต้องลำบากรบกวนคุณนำกลับมาอีก ตอนนี้ถือว่าสมบัติกลับคืนเจ้าของแล้ว" ประโยคนี้แฝงความหมายท้าทายอยู่บ้าง


ล่ามของทีมอเมริกาทำเป็นไม่ได้ยิน ไม่แปลให้พวกเดวิดฟัง เขากลัวว่าแปลไปแล้วจะมีคนทะเลาะกันอีก ดูจากสถานการณ์ครั้งก่อนหน้า เดวิดกับลูอิสถึงจะจับมือกัน ก็ไม่ใช่คู่มือของชายหนุ่มชาวจีนคนนี้ ปากของหมอนี่ พูดอะไรก็ได้จริงๆ!


แหวนนิ้วโป้งก็ได้มาแล้ว จางเย่พึงพอใจอย่างยิ่ง เขาเปิดแหวนออกดูแวบหนึ่ง ชมดูด้วยความรักใคร่ แหวนวงนี้สวยจริงๆ ไม่แปลกที่อู๋เจ๋อชิงเห็นแล้วจะมองอยู่นานขนาดนั้น เทียบบนมือแล้วมีความรู้สึกสบายตา สีก็สวย สวมใส่สบายนิ้ว


งานใหญ่ลุล่วง ได้เวลากลับไปเดินหน้าต่อ!


จางเย่เหลียวมองรอบตัวหาอู๋เจ๋อชิง ทว่ากลับไม่เห็นแม้แต่วี่แวว ในใจรู้สึกแปลกๆ หรือคุณอู๋จะรีบกลับไปแล้ว พอยกโทรศัพท์มือถือออกมาดู ถึงพบว่าเมื่อกี้มีข้อความเข้าแต่เขาไม่ได้ยิน เป็นข้อความจากคุณอูู๋


อู๋เจ๋อชิง : เจอกันข้างนอกนะคะ


จางเย่ตอบกลับ : กำลังไปครับ


อู๋เจ๋อชิง : ไม่เป็นไร คุยงานไปก่อนเถอะ


จางเย่รีบตอบ : ไม่มีอะไรแล้ว รอผมอยู่ที่รถนะ


พอเก็บโทรศัพท์มือถือ จางเย่ก็สวมแว่นกันแดดกับผ้าปิดปากเข้าไปใหม่ หาโอกาสหนีออกไปก่อน วันนี้เขาคิดจะมาดูวิวทิวทัศน์กับคุณอู๋ สำหรับเขา นี่ต่างหากคือเรื่องสำคัญ!


แต่ความเคลื่อนไหวของเขา ทำให้ความสนใจของทุกคนตกอยู่ที่จางเย่อย่างรวดเร็ว


"จางน้อย เธอจะ?" ผู้เฒ่าหรงสงสัย


จางเย่บอกลา "ผมขอตัวก่อนนะครับ ไม่มีเรื่องของผมแล้ว"


บัณฑิตว่านรีบเข้ามาบอก "งานต่อไปนี้ยังต้องการเธออยู่นะ ยังมีเรื่องให้ต้องทำอีกมาก เธออยู่ก่อนสิ กลับไปกับพวกเรา"


จางเย่ส่ายหน้า "ไม่เป็นไรหรอกครับ พวกคุณเป็นผู้อาวุโสที่มีชื่อเสียงในวงการ ผมอยู่ไปก็วุ่นวายเปล่าๆ ทำอะไรไม่ได้จริงๆ ยังไงก็เขียนไว้หมดอยู่แล้ว พวกคุณจัดการกันตามสบายเลยครับ ตรวจสอบได้ตามใจชอบ ผมขอไม่เข้าร่วม จัดการได้ตามสมควรเลยครับ"


วังอี้หมิง "..."


เหล่านักคณิตศาสตร์ล้วนเคียดแค้นที่เห็นเหล็กไม่ยอมเป็นเหล็กกล้า หมอนี่มันจะสบายใจเกินไปแล้ว!


โอกาสที่จะได้แลกเปลี่ยนกับเหล่านักคณิตศาสตร์หัวกะทิของประเทศแบบนี้มีไม่มาก ถ้าเป็นคนอื่นๆ ต่อให้ร้องขอก็ไม่แน่ว่าจะได้ แต่จางเย่ไม่ใช่ ถ้ามีชื่อเสียงให้เขา ถ้าได้ใช้คณิตศาสตร์หาแฟนคลับให้เขา เขาย่อมไม่ปฏิเสธ มียิ่งมากยิ่งดี แต่ว่างานหลังการพิสูจน์นี้ปล่อยให้ผู้เชี่ยวชาญคงดีกว่า จางเย่ไม่สนใจ ไม่มีเรื่องอะไรของเขาแล้ว


เห็นจางเย่ไม่มีกะจิตกะใจจะเข้าร่วม ศาสตราจารย์ฉีได้แต่ส่ายหน้า "เอาล่ะ งั้นเธอกลับเถอะ ไว้ติดต่อกันเรื่อยๆ เอา มีปัญหาอะไร พวกเราจะติดต่อหาเธอ" ขั้นตอนทั้งหมดก็มีแล้ว ตัวจางเย่อยู่หรือไม่ก็ไม่สำคัญ


จางเย่ "ครับ"


จากนั้น หวงหลิงหลิงกระหืดกระหอบเข้ามา "อาจารย์จางคะ"


หวงเหลยเหล่ยน้องชายและพวกเด็กๆ ต่างตรงกันเข้ามาหา "ยินดีด้วยครับ คุณร้ายกาจจริงๆ"


ตอนจางเย่ยืมปากกา บอกว่าจะพาพวกเขาไปรังแกฝรั่ง พวกเขายังมีสีหน้าเรียบเฉย ไม่เชื่อว่าจางเย่จะทำได้ แต่ว่าตอนนี้ พวกเขาได้เห็นเรื่องมหัศจรรย์แล้ว ต่างก็เลือดพลุ่งพล่าน!


จางเย่หัวเราะ ลูบหัวของเด็กๆ "พี่ชายไปแล้ว พวกเธอเป็นอัจฉริยะของประเทศเรา เรียนดีๆ ล่ะ อย่าให้ทุกคนต้องผิดหวัง"


หวงเหลยเหล่ยตอบรับทันที "ผมโตเมื่อไรจะเอาอย่างคุณ ไขปัญหาระดับโลกให้พ่อกับแม่ดีใจ ให้ประเทศชาติได้ชื่อเสียง!"


"ดี มีความทะเยอทะยาน" จางเย่ยกนิ้วโป้งชูให้เขา


หวงหลิงหลิงลังเลอยู่นาน ก่อนเปิดปาก "อาจารย์จางคะ รอให้หนูเข้าเป่ยต้า คุณ คุณจะสอนหนูได้ไหมคะ? หนูอยากเรียนกับคุณ"


จางเย่หัวเราะจนตาหยี "คราวนี้ที่ไขปัญหานี้ได้ ก็พึ่งพาเธอนั่นแหละ ใช้ปากกาของเธอ กระดานสุดท้ายเธอก็เป็นคนเลือก เอาจริงๆ ฉันก็แค่ได้โชคเผื่อแผ่มาจากเธอเท่านั้น เอาล่ะ ถ้าเธอเข้าเป่ยต้า ถ้าฉันยังอยู่เป่ยต้า จะเป็นเลขหรือภาษาจีนฉันก็จะสอนเธอ"


หวงหลิงหลิงกระพริบตากลมโตปริบๆ "ภาษาจีน?"


จางเย่รับคำ "อือฮึ ความจริงภาษาจีนก็ไม่เลวนะ โดยเฉพาะของเป่ยต้า เป็นสถาบันอันดับหนึ่งของประเทศเชียวล่ะ เทียบกับภาควิชาคณิตศาสร์แล้วมีสีสันกว่าเยอะ สนใจจะข้ามมาเรียนศิลป์ภาษาไหมล่ะ? ภาษาจีนน่ะคือจุดแข็งของฉัน ถ้าเธออยากเรียนล่ะก็ฉัน..."


วังอี้หมิงกระแอมสุดเสียง "แค่ก!"


เหล่านักคณิตศาสตร์คนอื่นๆ พูดไม่ออกกันจริงๆ แล้ว! นี่คือการแข่งโอลิมปิกคณิตศาสตร์ระดับนานาชาติ นายดันหาทางจะขโมยตัวเด็กของพวกเราไปต่อหน้าต่อตาพวกเราตั้งมากมายขนาดนี้เนี่ยนะ? ยังจะล่อลวงเด็กเราไปเรียนภาษาจีน? นายมันจะด้านเกินไปแล้ว! มีใครเขาทำแบบนี้ฟะ!


อะไรคือบอกว่าภาษาจีนเป็นจุดแข็งของคุณกันวะ?


ประโยคนี้ พอพวกเขาได้ยินเข้า แต่ละคนล้วนแต่หน้าเปลี่ยนสี!


นายแม่*ยกมือขึ้นก็แก้ปริศนาระะดับโลกอย่างข้อความคาดการณ์ของเดลได้ แค่พริบตาเดียวนายดันมาบอกคนอื่นว่าความจริงคณิตศาสตร์ของนายน่ะอยู่แค่ในระดับมือสมัครเล่น? ชำนาญแต่ภาษาจีนต่างหาก? นายแม่*เป็นมือสมัครเล่น แล้วพวกเราที่แม่*ศึกษากันมาทั้งชีวิตจะกลายเป็นอะไรกันล่ะว้อย!


พวกเราไปตายเลยดีไหมล่ะงั้น!


"ไปแล้วนะ" จางเย่โบกมือลา


หวงหลิงหลิงกับพวกมองตามด้วยความยอมรับนับถือ "เจอกันใหม่นะคะอาจารย์จาง!"


"เจอกันนะ" จางเย่โบกมือให้กับพวกเธอ
เหล่านักคณิตศาสตร์และนักข่าวต่างประเทศล้วนมองจางเย่จากไป แววตาหลายคนเต็มไปด้วยความงุนงงสงสัย ช่างเป็นบุคคลที่ชวนสงสัยจริงๆ ชายหนุ่มมากความสามารถคนนี้ ที่แท้แล้วมาจากไหนกันแน่?


*-*-*-*-*-*-*-*-*-*-*-*-*-*-*-*-*


[Go To Next Chapter]( ./28.md)