##บทที่ 594 : เรื่องที่ไม่คาดฝันของครอบครัวต่งซานซาน!
ในเวลาเดียวกัน
ณ อำเภอขนาดกลางแห่งหนึ่งที่อยู่นอกเมือง
เพิ่งจะเลย 11 โมงไปเล็กน้อย ต่งซานที่กลับบ้านเดิมยังคงขลุกอยู่ในห้องนอนแคบๆ ของตัวเอง พื้นที่บนกำแพงส่วนใหญ่มีแผ่นพับเก่าๆ ติดอยู่ มองปราดเดียวก็รู้ว่าเก่ามาก แผ่นพับบางแผ่นเป็นคราบเหลืองและบางมุมของแผ่นพับเริ่มหงิกม้วนขึ้นมา จากของตกแต่งในห้องส่วนใหญ่ชัดเจนว่าเป็นของต่งซานซานสมัย ม.ปลาย ดูก็รู้ว่านี่คือบ้านเกิดของเธอ แต่คงจะไม่ได้กลับมาอยู่หลายปีแล้ว
ก๊อก ก๊อก
เสียงเคาะประตูห้องนอนดังขึ้นเบาๆ
ต่งซานซานเงยหน้าขึ้นมา “ประตูไม่ได้ล๊อคค่ะ”
คุณแม่ต่งบิดกลอนประตูเข้ามามอง “ทำไมยังไม่ลุกจากที่นอน?”
“ช่วงนี้มัวแต่ยุ่งจัดรายการ เหนื่อยมากเลยอ่ะแม่” ต่งซานซานยิ้มพลางบิดเอวขยับนิ้วเท้าคลายขี้เกียจ กล่าวน้ำเสียงออดอ้อน “แม่คะ ช่วยนวดให้หนูหน่อยสิ นะนะ”
แม่ต่งนั่งลงบนเตียงหลังเล็กของลูกสาว บีบนวดให้เธออยู่พักหนึ่ง
“สบายจริงๆ ในโลกนี้มีแต่คุณแม่ของหนูนี่แหละดีที่สุด” ต่งซานซายยิ้มอย่างปลอดโปร่ง
แม่ต่งมองเธอ “ลูกบอกความจริงกับแม่มาเถอะ ที่กลับมาคราวนี้เป็นเพราะเรื่องงานเกิดปัญหาขึ้นใช่ไหม?”
“ไม่มีค่ะ การงานรราบรื่น หัวหน้าดูแลหนูเป็นอย่างดี หนูกลับมาก็เพราะเป็นห่วงพ่อกับแม่ กลับมาดูพ่อกับแม่ไงคะ หนูกะจะอยู่สักพักหนึ่งค่อยกลับ ตอนนี้รายการเก่าออกอากาศหมดแล้ว พอหนูกลับไปถึงจะเริ่มอัดรายการใหม่ค่ะ แม่ไม่ต้องห่วงนะ ไม่มีอะไรหรอก” ต่งซานซานกล่าวอย่างยิ้มแย้ม
แม่ต่งส่ายหน้า “แม่คลอดลูกออกมา แม่เลี้ยงลูกมาอย่างยากลำบากตั้งแต่เล็กจนโต แม่จะดูไม่ออกเชียวหรือ? ลูกพูดแบบนี้ทีไร บางครั้งพ่อกับแม่มีแต่ยิ่งเป็นห่วง เพราะไม่รู้ว่าคำพูดของลูกคำไหนจริง ไม่รู้เลยว่าที่จริงลูกเป็นยังไงบ้าง.. ยิ่งไปกว่านั้นนะ พ่อกับแม่อยากได้ยินความจริงจากลูก บอกกับแม่มาเถอะ คราวนี้ลูกมีปัญหาใช่ไหม?”
พ่อต่งเดินเข้ามาจากด้านนอกอีกคน “ถ้าทำไม่ไหวก็กลับมา จากนี้ก็ไม่ต้องกลับไปอีก ถึงจะเรียนมาทางด้านวิทยุกระจายเสียงและวิทยุโทรทัศน์ ใช่ว่าจะต้องเป็นพิธีกรอย่างเดียว เพื่อนลูกตั้งหลายคนมีกี่คนที่ได้เป็นพิธีกร? วงการนี้น่ะลึกล้ำสุดหยั่ง บ้านเรามันก็แค่ปุถุชนธรรมดา สู้พวกคนที่เขามีเส้นสายไม่ได้หรอก”
ต่งซานซานกล่าว “แต่หนูอยากเติบโตในอาชีพพิธีกรนี่นา ความคิดนี้ไม่เคยเปลี่ยนไปจากใจ แล้วตอนนี้หนูก็ทำได้ค่อนข้างดีด้วย ถึงจะเป็นแค่การเริ่มต้น แม้ว่าโทรทัศน์ดาวเทียมจะดีกว่าระบบดิจิตอล อิทธิพลและจำนวนฐานของคนดูจะต่างกันพอควร แต่คนเราไม่ใช่ว่าจะสำเร็จได้ในครั้งเดียวใช่ไหมคะ? มันต้องก้าวทีละก้าว ทีละก้าว ตอนนี้หนูทำได้แล้วในระดับเริ่มต้น แต่พ่อกับแม่กลับจะให้หนูถอนตัว เหอๆ ไม่มีทางค่ะ”
พ่อต่ง “งั้นคราวนี้เพราะอะไรลูกถึงกลับมา?”
แม่ต่งกล่าวอย่างร้อนใจ “ซานซาน ลูกพูดความจริงกับพวกเราได้ไหม?”
ก้มหน้าเงียบไปพักหนึ่ง ต่งซานซานปล่อยผมม้าที่มัดอยู่ด้านหลังออก “ก็ได้ค่ะ หนูจะพูด คราวนี้หนูแตกหักกับสถานีโทรทัศน์ออนไลน์แล้วค่ะ หนูลาออกแล้ว ตอนนี้ส่งประวัติไปสมัครไว้หลายที่ และก็โทรศัพท์ไปยังสถานีโทรทัศน์หลายแห่งที่กำลังรับสมัครพิธีกรอยู่ พวกสถานีโทรทัศน์ใหญ่ๆ หรือสถานีโทรทัศน์ดาวเทียมพวกนั้น พวกเขาไม่เคยเห็นหนูอยู่ในสายตาเลย ใบสมัครงานที่ส่งไปก็หินจมลงในมหาสมุทร[1] พวกนั้นรังเกียจที่หนูมีประสบการณ์น้อย ชื่อเสียงยังไม่เป็นที่รู้จักดี ส่วนพวกสถานีโทรทัศน์ที่เล็กลงมาหน่อย หนูก็ส่งประวัติไปหลายที่นะ มีบางที่ที่เรียกเข้าไปคุย แต่พอคุยกันไปมาดันไม่ได้ สถานีโทรทัศน์พวกนั้นเรทติ้งไม่สูง แถมยังไม่คิดจะทำรายการอะไร โดยเฉพาะรายการบันเทิงยิ่งไม่ต้องคิดเลยค่ะ เพราะงั้นหนูเลยกลับมา อีกทั้งห้องเช่าในเซี่ยงไฮ้แพงมาก เดือนหนึ่งตั้งหลายพัน หนูสู้ราคาไม่ไหวเลยกลับมาบ้านตั้งหลักรอดูสถานการณ์ก่อน” ยิ้มเศร้าๆ ก่อนกล่าวว่า “นี่แหละ ความจริงที่พ่อกับแม่อยากได้ยิน”
พ่อต่งโมโหคับแค้นใจ “ทำไมพวกเขาถึงไม่ต้องการลูก? งานที่ทำอยู่เดิมไม่ใช่ทำอยู่ดีๆ หรอกหรือ?”
“พวกเขาคิดว่าไม่มีรายการที่เหมาะกับหนู” ต่งซานซานยักไหล่ “หนูก็บอกไปแล้วว่า หนูยินดีที่จะลองรูปแบบรายการใหม่ๆ ถึงแม้มันจะไม่ใช่รายการบันเทิง ต่อให้มันจะเป็นรายการทำอาหารหนูก็จะทำ แต่ไม่ว่าอย่างไร พวกนั้นก็ไม่ตอบรับสักที พวกเขาคงมีคำตอบอยู่ในใจแล้วมั้ง อีกอย่าง พวกเขาไม่กล้าเสี่ยงลงทุนในตัวหนูหรอก”
แม่ต่งทำเสียงฮึดฮัด “จ้างลูกทำงานเรียกว่าเสี่ยง? ไม่จ้างลูกสิถึงจะเป็นความสูญเสียของพวกเขา!”
ต่งซานซานฝืนยิ้ม “หนูก็คิดว่างั้นค่ะ”
“ลูกยังยิ้มออก ยังยิ้มออกมาได้อีกเหรอ?” แม่ต่งร้อนใจแทนลูกสาว “ตอนนี้จะทำไง? ลูกยังส่งประวัติไปสมัครงานอยู่ใช่ไหม?”
ต่งซานซานพยักหน้า “ส่งอยู่ค่ะ เห็นที่ไหนเปิดรับสมัครพิธีกร หนูก็ส่งไปหมด แม้แต่สถานีโทรทัศน์ออนไลน์ที่อื่นก็ส่งไปด้วย ตอนนี้หนูอะนะ หนูหวังจะให้มีคนมาจ้างหนูทำรายการ ไม่ง่ายเลยกว่าหนูจะสร้างชื่อเสียงและแฟนคลับขึ้นมาได้ ถึงจะมีแค่น้อยนิดก็ตาม หนูไม่ยอมแพ้เด็ดขาด ถ้าทิ้งช่วงนานไปยังไม่ได้เซ็นสัญญาเป็นพิธีกรละก็ ชื่อเสียงคงจะค่อยๆ หดหาย วันหลังต้องมาเริ่มต้นใหม่อีก เฮ้อ วงการบันเทิงมันก็ลำบากอย่างนี้แหละ”
พ่อต่ง “ไม่เห็นเป็นไรนี่ พ่อกับแม่เลี้ยงลูกได้ ลูกก็อยู่บ้านให้สบายใจเถอะนะ!”
“ขอบคุณค่ะพ่อ ลำพังเลี้ยงดูตัวเองไม่มีปัญหาหรอก อย่างมากแค่รับงานการกุศลเยอะหน่อย เงินมากเงินน้อยไม่ว่า ขอแค่พอเป็นค่าข้าวก็พอ” ต่งซานซานพลิกตัวกลับมา ศีรษะของเธอหนุนอยู่บนตักของแม่ต่ง “แต่นั่นไม่ใช่แผนระยะยาวหรอกค่ะ ตอนนี้หนู.......” อ้าปากหาวหวอด “ กำลังหางานที่คล้ายกับพิธีกรอยู่”
ทว่าแม่ต่งผุดลุกขึ้นมา ศีรษะของเธอแทบล่วงตกเตียง
“แม่จะไปทำอะไรน่ะ?” ต่งซานซานยกศีรษะกลับไปนอนบนเตียงดีๆ ตามเดิม
แม่ต่งพูดว่า “แม่จะไปจุดธูปขอพรให้ลูกนะ”
ต่งซานซานหัวเราะ ขยิบตาให้ “ดีเลยค่ะ งั้นต้องพึ่งคุณแม่แล้วนะ”
พ่อต่งแทบพูดไม่ออก “ลัทธิงมงาย!”
แม่ต่งหูไม่รับฟังอะไรทั้งนั้น เดินไปนอกห้องตรงหน้าหิ้ง จุดธูปแล้วปักเรียบร้อยก็เริ่มพูดกับตัวเอง พึมพำๆ ไม่ได้ศัพท์
พ่อต่งกล่าวกับลูกสาวว่า “ลูกก็ไม่ต้องไปห้ามแม่หรอก ทั้งวันรู้อยู่อย่างเดียวคือจุดธูป กลิ่นธูปไม้จันทน์เต็มบ้านไปหมดแล้ว!”
“แม่นี่ชอบแต่เรื่องนี้จริงๆ ปล่อยให้แม่ทำไปเถอะ ถ้าพ่อไม่ให้แม่ทำ แม่คงโมโหพ่อแน่ คิกๆ” ต่งซานซานกำลังจะพูดต่อ ทว่าโทรศัพท์ที่หัวเตียงพลันดังขึ้น
เสียงโทรศัพท์ดังอยู่พักหนึ่ง
ดูหมายเลข เป็นหมายเลขแปลกๆ
ต่งซานซานลุกขึ้นมานั่งพิงหัวเตียง ไม่รู้ว่าเป็นเบอร์ของใคร กดรับกรอกเสียงไปตามสาย “ สวัสดีค่ะ”
เสียงผู้รับฝั่งโน้นเป็นเสียงของชายหนุ่ม อายุประมาณ 20 กว่าๆ หรืออาจจะอายุ 30 กว่าๆ “สวัสดีครับ ขอถามหน่อยนะครับ ใช่เบอร์อาจารย์ต่งซานซานหรือเปล่าครับ?”
หาฉันเหรอ?
ใบสมัครงานมีการตอบกลับมาแล้ว?
ต่งซานซานรีบตอบกลับ “ใช่ค่ะ พูดอยู่ค่ะ แล้วคุณคือ?”
พ่อต่งที่อยู่ข้างๆ พลันหูผึ่งทันที
ชายหนุ่มกลั้วหัวเราะ “ผมอยู่ฝ่ายบุคคลของสถานีโทรทัศน์นครหลวงครับ ผมแซ่หวัง”
ได้ยินการแนะนำตัวจากฝั่งตรงข้าม ต่งซานซานพลันงงงันไปวูบหนึ่ง สถานีโทรทัศน์นครหลวง? จำได้ว่าฉันไม่ได้ส่งใบสมัครงานไปที่นั่นนี่นา
หลังจากนั้น ชายหนุ่มกล่าวต่อ “คือว่า อาจารย์ซานซานครับ ผมขอถามหน่อยว่า ตอนนี้คุณมีสัญญาผูกมัดกับสถานีโทรทัศน์ไหนไหมครับ?”
ต่งซานซานตอบไปตามจริง “ไม่มีค่ะ ลาออกไปแล้ว”
ชายหนุ่ม “งั้นบริษัทตัวแทน.....”
ต่งซานซาน “ไม่มีบริษัทตัวแทนค่ะ”
ชายหนุ่ม “เยี่ยม ถ้าอย่างงั้นก็ยิ่งง่ายเลยครับ!”
ต่งซานซานฟังไม่เข้าใจแม้แต่นิดเดียว “คุณมีเรื่องอะไรก็พูดมาเลยค่ะ”
“ดีครับ ในเมื่อไม่มีปัญหาเรื่องสัญญา ผมจะพูดตรงๆ เลย คือ ช่องดาวเทียมของสถานีโทรทัศน์นครหลวงหรือที่พวกเรารู้จักกันในนามของ BTV-1 อยากเชิญคุณเข้าร่วมทีมครับ” คำพูดของชายหนุ่มทำให้พวกที่ฟังอยู่ตกใจ
สถานีโทรทัศน์นครหลวง?
แถมเป็นช่องดาวเทียม?
เป็นไปได้ไงอะ!
ต่งซานซานลังเลอยู่ครู่หนึ่ง คิดว่าเป็นพวกต้มตุ๋นรึเปล่านะ “คุณหวัง ถ้าฉันจำไม่ผิด ดูเหมือนว่าฉันไม่ได้ส่งใบสมัครงานไปทางคุณนี่คะ?”
“ใบสมัครงาน?” ชายหนุ่มกล่าว “เรื่องนี้ผมก็ไม่รู้ครับ อาจารย์ซานซาน พวกเราไม่ได้มาหาคุณผ่านทางใบสมัครงานหรอกครับ เรื่องมันค่อนข้างซับซ้อน ผมก็ไม่ค่อยรู้รายละเอียดเท่าไร เอาเป็นว่าทีมงานรายการของสถานีดาวเทียมให้เราติดต่อคุณ อยากร่วมงานกับคุณ ลักษณะงานหรือชนิดของรายการ คุณสามารถคุยกับทีมงานหรือคนที่รับผิดชอบในได้เลยครับ ผมเองก็ไม่ค่อยรู้เรื่องอะไรมากนัก ผมมีหน้าที่จัดการเรื่องสัญญาเท่านั้นครับ”
ต่งซานซานอดไม่ได้ที่จะถามซ้ำ “เป็นสถานีโทรทัศน์ดาวเทียมนครหลวงจริงๆ?”
ชายหนุ่ม “ใช่ครับ”
ต่งซานซานถามอีก “แล้วรายการเป็นแบบไหนคะ?”
ชายหนุ่ม “เป็นรายการร้องเพลงที่ยิ่งใหญ่ประเภทบันเทิงครับ”
ต่งซานซาน “ช่วงเวลาที่ออกอากาศล่ะคะ?”
“วันศุกร์ครับ” ชายหนุ่มตอบ “ช่วงไพรม์ไทม์วันศุกร์ของช่องดาวเทียม ราวๆ 3 ทุ่มครับ”
วันศุกร์?
ช่องสถานีดาวเทียม?
รูปแบบรายการบันเทิงที่ยิ่งใหญ่?
แถมยังเป็นช่วงไพรม์ไทม์?
เรื่องดีอย่างนี้มีที่ไหนกันยะ!
ต่งซานซานเริ่มรู้สึกเหมือนเป็นคนโง่ มั่นใจว่าฝั่งตรงข้ามเป็นแก๊งต้มตุ่นแน่ๆ เธอตัดสินใจแล้ว ถ้าหากฝ่ายตรงข้ามต้องการให้เธอมอบเงินหรือโอนเงินผ่านธนาคารละก็ เธอจะวางสายทันที!
“งั้นฉันต้องทำอะไรบ้าง?” ต่งซานซานถามเสียงต่ำ
ชายหนุ่มอุทาน “คุณ....คุณไม่ต้องทำอะไรเลย ผมอยากจะถามความสมัครใจของคุณก่อน จากนั้นพวกเราค่อยคุยกันต่อเรื่องอื่นครับ”
“ทางฉันไม่มีปัญหา!” ต่งซานซานกล่าว
ชายหนุ่มยิ้มกล่าวว่า “งั้นดีเลยครับ ที่เหลือก็พูดกันง่ายขึ้น สถานการณ์ตอนนี้คือ ทางเรามีรายการใหม่ต้องรีบรับช่วงต่อ ดังนั้นการบันทึกเทปจึงต้องรีบทำไปด้วย วันนี้กำลังเตรียมการกันอยู่ ถึงพรุ่งนี้ก็พร้อมถ่ายทำแล้วครับ หากเป็นไปได้ วันนี้มาเจอกันก่อนเพื่อทำสัญญา คุณคิดว่าสะดวกหรือเปล่าครับ ถ้าวันนี้จะมาที่สถานีของเรา?”
“ไปสถานีโทรทัศน์นครหลวง?”
“ใช่ครับ”
ได้ยินเช่นนี้ ต่งซานซานค่อนข้างแน่ใจแล้วว่าไม่ใช่แก๊งต้มตุ๋น!
ต่งซานซานรีบตอบรับ “ตอนนี้อยู่นอกเมือง ไม่ได้อยู่ในเมืองหลวง แต่ถ้าตอนนี้รีบออกละก็คงจะถึงเมืองหลวงก่อนบ่ายค่ะ”
ชายหนุ่มกล่าว “เยี่ยมเลย! เรื่องสัญญาผมจะพูดคร่าวๆ ให้ฟังก่อนสักรอบนะครับ ทางเราเตรียมรูปแบบของสัญญาไว้ให้กับคุณคือ 1 + 1[2] เงินรายปี 2 แสน ไม่รวมโบนัส สวัสดิการตามมาตรฐานทั่วไป อะไรที่ควรมีก็มี อ้อ คุณคิดดูไปพลางๆ ระหว่างมาก็ได้นะครับ หากมีตรงไหนไม่พอใจ หรืออยากเพิ่มเติมอะไร ไว้พบกันค่อยคุย ขอเพียงเป็นเรื่องเกี่ยวกับสัญญา ส่วนนี้ผมรับผิดชอบ เรื่องนี้เราสามารถคุยกันได้ แต่ถ้านอกเหนือจากสัญญา ประเภทการขอร้องที่เกี่ยวกับรูปแบบของรายการ ทางทีมงามจะเป็นฝ่ายคุยกับคุณเองครับ”
อะไรก็สามารถคุยกันได้?
เรื่องอะไรก็ปรึกษากันได้?
นี่มันจะเกรงใจเกินไปหรือเปล่า!?
ต่งซานซานยิงคำถามสุดท้าย “พิธีกรมีกี่คนคะ?”
“มี 2 คนครับ 1 ชาย 1 หญิง”
“อีกคนเป็นใครเหรอ?”
“ยังไม่ได้กำหนด รายการเพิ่งจะเริ่ม ตอนนี้ที่กำหนดแล้วมี 2 เรื่องเท่านั้นเองครับ เรื่องแรกคือ ชื่อรายการ ‘เซียนเกะเป๊ะเนื้อ’ ส่วนอีกเรื่องก็คือ กำหนดตัวพิธีกรหญิง!”
รายการยังไม่เป็นรูปเป็นร่างเลยเนี่ยนะ!
แต่ดันเลือกฉันเป็นพิธีกรหญิงแล้ว!?


=========================
[1] 石沉大海 หินจมลงในมหาสมุทร เป็นสำนวนหมายถึง ไร้วี่แววหรือไม่มีข่าวคราว
[2] รูปแบบของสัญญาไว้ให้กับคุณคือ 1 + 1 เป็นสัญญาที่มีผลผูกมัด 1 ปี เมื่อครบปีแล้ว หากยังพึงพอใจเงื่อนไขเดิมอยู่ มีสิทธิ์ขยายต่อไปอีก 1 ปี
*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./95.md)