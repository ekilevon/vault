##บทที่ 510 : มือประสานมือ!
อะไรนะ?


ตกลง?


คุณอู๋ตอบตกลงด้วย?


จางเย่ใจสั่นสะท้าน เขาแทบไม่อยากเชื่อในสิ่งที่เพิ่งได้ยินจากปากของคุณอู๋ การที่เขาสารภาพรัก เพราะรู้ว่าหลังจากเวลาของลูกเต๋าลดระดับความยากห้าเท่าหมดลงแล้ว กว่าจะมีโอกาสเช่นนี้อีกนั้นไม่ง่าย และหากพ้นช่วงนี้ไปเรื่องนี้อาจเป็นไปไม่ได้ที่จะทำ ชายหนุ่มก็ไม่ได้คาดหวังอะไรนัก ถึงพวกเขาจะสนิทกัน ถูกคอกัน แต่ในส่วนของสถานะทางสังคม อายุหรือหน้าที่การงานก็ดี เรียกได้ว่าอยู่กันคนละโลก นับประสาอะไรกับการตกหลุมรักกันจริงไหม? บางทีตลอดชีวิตนี้พวกเขาอาจจะไม่ได้พบกันอีกเลย จางเย่จึงหลุดปากกล่าวบทกวี ‘สะพานหิน’ นี้ออกไป


เรื่องนี้ความจริงมาจากนิทานบทหนึ่ง


หรือที่จริงคือ เป็นพระสูตรบทหนึ่งที่จางเย่เคยฟังจากโลกใบก่อนนั่นเอง


พระอานนท์ -- พระอุปัฏฐากประจำกายพระพุทธองค์ คำนี้แปลได้ว่าความยินดี จำเริญใจ เป็นลูกพี่ลูกน้องขององค์ศากยมุนี หลังออกบวชติดตามพระองค์ได้ยี่สิบกว่าปี มีความจำเป็นเลิศ จำพระธรรมเทศนาของพระองค์ได้แม่นยำ มีส่วนร่วมในการสืบทอดพระศาสนาอย่างยิ่ง พระอานนท์ทรงรูปโฉมหล่อเหล่า ใบหน้าดุจจันทร์เพ็ญ นัยน์ตาประหนึ่งปัทมา กายผุดผ่องประหนึ่งกระจกใจ แต่หลังออกบรรพชา กลับไม่อาจต้านทานความหลงใหลในอิสตรี


มีวันหนึ่ง


พระอานนท์กราบทูลต่อพระพุทธองค์ว่า "ข้าพระองค์รักชอบสตรีนางหนึ่ง"


พระพุทธองค์ตรัสถาม "เธอรักชอบหญิงนางนั้นเพียงไหน?"


พระอานนท์กราบทูล "ข้าพระองค์ยินยอมเป็นสะพานหินแห่งหนึ่ง ยินยอมต้องลมพัดผ่านห้าร้อยปี ต้องตะวันแผดเผาห้าร้อยปี ต้องฝนซัดสาดห้าร้อยปี เพียงให้นางข้ามผ่านมาสักครั้ง"


รักมากถึงเพียงนี้?


เพียงรักเมื่อแรกเห็นก็ฝังใจถึงเพียงนี้?


ถึงกับยินดีรอคอยโดยไม่หวังสิ่งอันใดตอบแทน?


แม้เธอทราบกระจ่างชัดว่าการพบกันเช่นนั้นล้วนเต็มไปด้วยความทุกข์ทั้งปวงกระนั้น


อานนท์ เธอรักชอบหญิงนางนั้นผู้ผ่านสะพานหินเพียงครั้งหนึ่งมากกระนั้น ถึงกับยอมสละชีวิต วนเวียนอยู่ในความทุกข์ในวัฏสังสารด้วยรักกระนั้นหรือ?


นี่คือข้อความจากพระสูตรนี้ ในโลกของเขาเคยได้นำไปใช้ในภาพยนตร์เรื่องหนึ่ง ซึ่งเป็นบทท่อนนี้เอง ดังนั้นเมื่อจางเย่ได้ยินอู๋เจ๋อชิงถามเขาว่า ‘ชอบมากขนาดไหน’ จึงได้นึกถึงกลอนบทนี้ ในใจเขาคิดเพียงเช่นนี้จริงๆ เขาชอบหญิงงามที่อ่อนโยนคนนี้เหลือเกิน สุดท้ายถึงได้หลุดปากสารภาพรักออกไปตรงๆ แต่ไม่คิดเลยจริงๆ ว่าอู๋เจ๋อชิงจะตอบรับรัก?


ไม่อยากจะเชื่อเลยจริงๆ!


ไม่เชื่อยิ่งกว่าไม่อยากจะเชื่อเสียอีก!


จางเย่ยิ้มหน้าบานจนแก้มปริ "ล้อเล่นรึเปล่าครับเนี่ยพี่อู๋?"


อู๋เจ๋อชิงตอบอย่างอ่อนโยน "คิกๆ ก็บอกแล้วไม่ใช่หรือ"


"คุณอย่าแกล้งผมสิ นี่ผมจริงจังนะ" จางเย่ตื่นเต้น ใจเต้นตึกตักโครมครามเหมือนจะกระโดดออกมาจากอกให้ได้ จนต้องถามซ้ำต่ออีกครั้งอย่างไม่ค่อยแน่ใจ ช่วยไม่ได้ ความรู้สึกตื่นตระหนกนี้มาเร็วเกินไป จางเย่ถึงกับรู้สึกว่าไม่ใช่ความจริงอยู่บ้าง


เธอรับคำครั้งหนึ่ง "จริงจังสิ"


จางเย่ตบขาฉาด "ได้!"


อู๋เจ๋อชิงหันกลับไปคลิกเมาส์ "ฉันอ่าน ‘บันทึกอู้คง’ ตอนใหม่ก่อนนะ" หันกลับไปอ่านต่อ


จางเย่นั่งอยู่ข้างๆ ไม่ได้ไปรบกวนเธอ ในใจกู่ร้องลั่น แม่*มันสิ เจ้าลูกเต๋าลดระดับความยากนี้โคตรทรงอำนาจ หรือเป็นอำนาจของ ‘สะพานหิน’ กันนะ? เหตุผลที่แท้จริง อู๋เจ๋อชิงไม่บอก จางเย่เองก็ไม่มีวิธีจะไปทราบได้ เห็นทีคงมีส่วนทั้งสองมั้ง!


ยอดเยี่ยมจริงๆ!


ชีวิตของลูกพี่ตลอดยี่สิบกว่าปีมานี้ ในที่สุดก็มีแฟนกับเขาแล้วโว้ย!


แถมยังเป็นกุลสตรีที่ฟ้าดินต้องหวั่นไหว? พูดไปแล้วก็น่าตื่นเต้นตกใจตายจริงๆ!


ห้านาที


สิบนาที


ผ่านไปนาน ใจที่ตื่นเต้นของจางเย่ก็ไม่ยอมสงบลงสักที ยังคงใจเต้นกระหน่ำอย่างบ้าคลั่ง มองใบหน้าด้านข้างของอู๋เจ๋อชิงแล้ว ยิ่งมองยิ่งชอบ ยิ่งเห็นยิ่งหลงรัก ในที่สุดทนไม่ไหวจึงหยิบกล่องช็อกโกแลตต่างประเทศที่มีคนส่งมาให้กับอู๋เจ๋อชิง ไม่ทันถามไถ่ขอคุณอู๋ก็แกะออกมาเคี้ยวเข้าปากกร้วมๆ อืม รสชาติไม่เลว!


คุณอู๋ได้ยินเสียงนั่นก็หันกลับมา "กินช็อกโกแลตอะไรแต่เช้าน่ะ? แคลอรี่เยอะมากนะ กินน้อยๆหน่อย ไม่ดีต่อสุขภาพนะรู้ไหม"


จางเย่ยื่นให้ "เอาไหม?"


เธอไม่รับ "หวานเกินไป"


"ผมเองก็ไม่อยากกินหรอก" จางเย่หยิบขึ้นมาอีกชิ้นใส่ปาก เขากินไปสามสี่ห้าชิ้นแล้ว "ในเมื่อคุณเป็นแฟนผมแล้ว ช็อกโกแลตที่ศัตรูหัวใจผมส่งมาให้ก็ถือเป็นรางวัลแห่งชัยชนะสิ"


เธอยิ้มน้อยๆ "ถ้านายอยากกินก็เอาไปสิ"


จางเย่ถาม "อ่านจบแล้วเหรอ?"


"อืม จบแล้ว" เธอตอบ


"เป็นไงบ้างครับ?" จางเย่คาดหวังกับคำตอบ


หญิงสาวพยักหน้า "ยอดเยี่ยมมาก เมื่อก่อนพี่สาวก็คิดจะสะบัดปากกาเขียนนิยายกับเขาดูบ้าง แต่พออ่านนิยายของนายแล้ว เจ๊ว่าเจ๊ยังไม่มีความสามารถระดับนั้น"


จางเย่กลับไม่เห็นด้วยเลย "คุณน่ะถ่อมตัวเกินไป ด้วยความสามารถทางภาษาของคุณ เขียนนิยายนับว่าพอเสียยิ่งกว่าพอ"


"อย่ามาคุณเคินอะไรกันสิ" จู่ๆ เธอก็พูดขึ้นมา


จางเย่รับคำ "ก็ได้ งั้นต่อไปผมเรียกคุณว่า ‘เธอ’ แล้วกันนะ" ไม่นานเขาก็หัวเราะ "อย่างนั้น ต่อไปอยากให้เรียกว่ายังไงกันดี?"


เธอหัวเราะ "ยังไงก็ได้ อยากเรียกอะไรก็เรียก"


จางเย่กระพริบตาปริบๆ "เรียกเจ๊อู๋เหมือนเดิมมันจะดูแปลกๆ ไปรึเปล่านะ?"


เธอหัวเราะเบาๆ "อยากเรียกว่าอะไรล่ะ?"


"งั้นเรียกคุณว่า ‘อู๋’ คำเดียวนะ ง่ายๆ" จางเย่กล่าว


อู๋เจ๋อชิงเห็นคอปกเสื้อของเขายับย่น ก็ยื่นมือเข้ามาช่วยจัดให้เขา ทั้งยังช่วยเขี่ยผมที่ร่วงลงมาบนหน้าผากให้เข้าที่ ความเคลื่อนไหวเป็นธรรมชาติ ไม่รู้สึกว่ามีตรงไหนไม่เหมาะสมแม้แต่น้อย "เอาเถอะ อู๋ก็อู๋ ฮิๆ เรียกสิ"


จางเย่ไม่ขยับไปไหน ยังคงนั่งนิ่งปล่อยให้อู๋เจ๋อชิงเล่นกับปกเสื้อเส้นผมต่อไป ดวงตาเขาหรี่ลงเคลิ้มๆ มีความสุขจากความเอาใจใส่และอ่อนโยนของคุณอู๋


"อู๋"


"หืม?"


"เราไปเดินเล่นกันหน่อยดีไหม?"


"นายอยากไปไหนล่ะ?"


"สวนสาธารณะหรือปีนเขาก็ได้หมด เมื่อก่อนเธอบอกว่าอยากไปเที่ยวช่วงหลังปีใหม่ก็ไม่ได้ไป ถ้างั้นเราสองคนไปวนๆ กันรอบเมืองดีไหม ถือว่าเป็นการไปเที่ยวกัน วันนี้วาเลนไทน์ อย่าเอาแต่อุดอู้อยู่บ้านเลย"


"ไหนนายบอกว่าไม่ต้องสนใจวันสำคัญของพวกฝรั่งไง?"


"หือ ผมพูดด้วยเหรอ?"


"....ดูเหมือนจะใช่นะ"


"งั้นไม่ต้องไปสนใจวาเลนไทน์หรอก ก็แค่เราไปเดทกันเท่านั้นเอง"


"ก็ได้"


"โอเค งั้นไปกันเถอะ!"


"ฉันไปเปลี่ยนเสื้อก่อนนะ"


"งั้นผมไปอาบน้ำนะ"


บอกว่าไปเป็นไป ตกลงกันเสร็จสรรพ




……




สตาร์ทรถแล้ว


ทั้งสองขับไปตามตรอก คิดจะตรงออกไปนอกเมือง


ระหว่างขับรถ อู๋เจ๋อชิงสวมแว่นกันแดดอันหนึ่ง จางเย่ก็เช่นกัน แต่เขาปิดมากกว่า นอกจากแว่นกันแดดแล้วยังมีผ้าปิดปาก เพราะว่าสถานะของทั้งสองไม่ธรรมดา อย่างไรก็ควรระวังไว้บ้าง จะเดินออกไปตัวเปล่าอย่างเปิดเผย ย่อมเป็นการหาเรื่องใส่ตัวเอง หากมีคนเห็น อย่างนั้นก็ไม่ได้อยู่สงบๆ กันน่ะสิ


คนขับรถเป็นคุณอู๋ เนื่องจากคิดแล้วว่าทางนอกเมืองอาจจะไม่ค่อยดีนัก ส่วนรถที่ใช้เป็น X5 ของจางเย่ เพราะรถคันนี้ทนทานกว่า BMW ของคุณอู๋มาก


จางเย่นั่งที่นั่งข้างคนขับ ระหว่างทางคอยหันหน้ามองอู๋เจ๋อชิงเป็นพักๆ รู้สึกราวกับวันนี้คือความฝันไม่ใช่ความจริงอยู่บ้าง


จีบคุณอู๋ติดแล้ว!


เป็นบุญสะสมมากี่ชาติกันนะ!


เป็นคนไม่รู้จักพอ เรื่องนี้คือเรื่องธรรมชาติ พอจางเย่คิดว่าอีกไม่กี่วันก็จะไม่ได้เจอเธอแล้ว อดโอดครวญไม่ได้ "อู๋ ต้องไปจริงๆ เหรอ?"


เธอยิ้มให้เขาอย่างอ่อนโยน "รอคำสั่งไงคะ"


จางเย่เบะปาก "ไม่ไปทางใต้ไม่ได้เหรอ เป่ยต้าก็ดีมากแล้วนี่นา คุณแค่ยื่นเรื่องเข้าไปเอง"


"คำสั่งของทางองค์กร ใช่ว่าบอกเปลี่ยนก็เปลี่ยนได้นี่นา" ข้างหน้าเป็นไฟแดงพอดี เธอค่อยๆ หยุดรถ "อันที่จริง พี่สาวเองก็ไม่อยากไปเหมือนกัน ชินกับชีวิตในเมืองหลวงแล้ว"


จางเย่ "งั้นเธอก็บอกกับทางองค์กรสิ เราสองคนกว่าจะรักกันไม่ง่าย มีเวลาอยู่ด้วยกันแค่สองวันมันจะพออะไรล่ะ?"


อู๋เจ๋อชิงเหยียดแขนมาจับต้นขาเขาไว้ "คำสั่งยังไม่ลงมา อะไรก็ยังไม่แน่นอน ช่างเถอะ วันนี้ปล่อยใจสบายๆ กันดีกว่า"


จางเย่ถอนหายใจยาวอีกครั้ง เห็นมือของอู๋เจ๋อชิงที่วางบนต้นขาเขาก็กระแอม ยื่นมือออกไปสัมผัสหลังมือของอู๋เจ๋อชิง


อู๋เจ่อชิงขับรถต่อ ไม่ว่าอะไร


จางเย่ยิ่งได้ใจรวมความกล้า ค่อยๆ ขยับกุมมือของคุณอู๋ไว้


คุณอู๋ไม่หันมามอง ตาจับจ้องไปข้างหน้าเหมือนเดิม


ในอุ้งมือจางเย่รู้สึกว่ามือบอบบางนุ่มนวลกำลังขยับ และแล้วคุณอู๋ก็สัมผัสฝ่ามือของเขาตอบ เธอบีบมือเขาเบาๆ กระชับมือแน่นขึ้น


แสนสุขสบายเหลือเกิน


จางเย่ใจสงบลง รู้สึกเป็นบุญสุดๆ!






*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./11.md)