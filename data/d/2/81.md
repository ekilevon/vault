##บทที่ 179 : ร้อนหนาวผลิร่วงช่างปะไร!
“ช่วยจางเย่หางาน”

มีทั้งคนที่เข้ามาช่วยเหลือด้วยใจจริง คนที่เข้ามาสร้างสีสันครื้นเครง และแน่นอนว่าต้องมีคนที่เข้ามาก่อกวน แต่ละคนต่างช่วยกันสร้างความสนุกสนานในแบบของตนเอง

“บริษัทส่งออกของผม ขอเชิญอาจารย์จางเย่เข้าร่วม”

“โรงงานเครื่องจักรของผม ขอเชิญอาจารย์จางเข้าร่วม”

“แผนกทอผ้าในบริษัทสิ่งทอของฉัน ขอเชิญอาจารย์จางเข้าร่วม”

“ไนท์คลับต้าฮุยหวง (มหาเกียรติยศ) ยินดีจ่ายเงินเดือนให้อาจารย์จางเย่อย่างงาม”

ไม่มีสถานีโทรทัศน์ใดต้องการจางเย่เลย มีแต่บริษัทร้อยแปดพันเก้าที่ยื่นมือเข้ามา
ชักชวน ตอบรับคำเรียกร้องให้ช่วยจางเย่หางาน

“พรืด!”

“พวกนายอย่าก่อกวนสิ พูดจริงนะเฟ้ย เลิกก่อกวนได้แล้ว”

“อาจารย์จางจะไปทำซากอะไรที่ไนท์คลับ! ไปท่องอาขยานให้แขกฟังเรอะ?”

“แผนกทอผ้า บริษัทสิ่งทอ? พวกนายคิดว่าอาจารย์จางมีทักษะทางนั้นด้วยเรอะ!”

จนเที่ยงวัน โพสต์นี้บนเวยป๋อจึงคลายความวุ่นวายก่อนจะสงบลง คนที่เข้ามาร่วมครึกครื้นคงรู้สึกว่าการล้อเลียนจางเย่นั้นไม่เหมาะสม เพราะถึงอย่างไรก็เกี่ยวพันกับเรื่องของคุณพ่อเว่ย งานฌาปนกิจของคุณพ่อเว่ยเพิ่งจะเสร็จสิ้นไป ดังนั้นพูดได้ไม่กี่คำจึงหยุดลง คนที่ต้องการช่วยเหลือจางเย่จริงๆ กลับไม่อาจช่วยเหลืออะไรได้มาก บรรดาสถานีโทรทัศน์ในประเทศต่างได้รับเรซูเม่ของจางเย่หมดแล้ว แต่ตอบกลับมาเพียงสองที่ แม้จะบอกว่ามั่นใจในความสามารถของจางเย่ แต่ต่างพากันปฏิเสธ อ้างว่าไม่ต้องการคนเพิ่ม ยิ่งไปกว่านั้นสถานีอื่นไม่มีตอบกลับใดๆ เลย

แม้ว่าจางเย่จะมีชื่อฉาวอยู่แค่ในเมืองหลวง เรื่องฉาวเหล่านั้นก็จำกัดอยู่แค่เขตเมืองหลวง ในมณฑลอื่นคนมากมายต่างไม่คุ้นเคย ไม่รู้จักเขาด้วยซ้ำ แต่เป็นเพราะล้วนอยู่แวดวงบันเทิง ต่อให้พวกเขาไม่รู้จักจางเย่ จะไม่มีเพื่อนบ้างหรือ? แค่โทร. มาถามก็รู้เรื่องแล้ว!

………….

ในออฟฟิศ

เสี่ยวหลวี่เอี่ยวคอมาทางจางเย่กล่าวว่า “อาจารย์จาง คุณมีแผนอะไรต่อไป? ยังอยากทำงานในสถานีโทรทัศน์ไหม? หรือว่ากลับไปสถานีวิทยุ?”

จางเย่ถามกลับว่า “ฉันยังกลับไปสถานีวิทยุได้เหรอ?”

เสี่ยวหลวี่อึกอัก “ไม่รู้สิ”

จางเย่ถามกลับอีกที “ยังมีสถานีโทรทัศน์ไหนกล้าจ้างฉันอีก?”

เสี่ยวหลวี่กระแอม ตอบอีกครั้งว่า “...ไม่รู้สิ”

โหวเกอกับต้าเฟยเองก็หมดปัญญาจะช่วยเช่นกัน พวกเขารู้ว่านี่ไม่ใช่คำถามที่ ‘ไม่รู้สิ’ คำว่า ‘ไม่รู้สิ’ นั่นเป็นแค่การตอบอย่างสุภาพ ส่วนความจริงคือมันเป็นไปไม่ได้เลยต่างหาก

จางเย่ผายมือออก "เพราะอย่างนั้น มันจึงไม่ใช่ว่าผมมีแผนการอะไรต่อ แต่ความจริงก็คือวางแผนอะไรไม่ได้ต่างหาก แผนของผมอาจจะมีคนอื่น แต่แผนของคนอื่นไม่ได้มีผม ก็ได้แต่ปล่อยให้เป็นไปตามธรรมชาติ ถึงเวลาแล้วค่อยว่ากัน ผมเพิ่งเรียนจบมาได้ไม่กี่เดือน ถึงจะไม่ใช่เวลาที่ยาวนาน แต่ก็เกิดเรื่องราวขึ้นมากมาย พวกคุณก็รู้ดี" เห็นเสี่ยวหลวี่กับต้าเฟยพยักหน้ารับอย่างแข็งขัน รู้สึกเช่นเดียวกันอย่างลึกซึ้ง จางเย่จึงบอก "แถมผมยังเหนื่อยเอามากๆ ด้วย เลยอยากจะพักสักหน่อย"

หูเฟยมองเขา "มีอะไรที่ฉันช่วยได้ไหม?"

จางเย่ตอบ "ขอบคุณครับพี่หู ไม่เป็นไรหรอก ผมค่อยๆ ใช้เวลาคิดไปเรื่อยๆ ก็ได้" เขาทราบว่าตัวเองก่อเรื่องเอาไว้มหึมามหาศาลมหาบ่อย หูเฟยถึงจะมีเส้นสายกว้างขวางก็ช่วยเขาไม่ได้หรอก จางเย่ก่อความวุ่นวายถึงระดับนี้ ไม่ใช่เรื่องที่เส้นสายจะช่วยกันได้แล้ว!

หูเฟยคงจะเข้าใจเช่นกัน จึงถอนหายใจไม่พูดอะไรอีก

นอกประตู พลันมีคนจากฝ่ายบุคคลเข้ามา เขาเข้ามาก็ทักทายหูเฟยอย่างสุภาพ ก่อนหันไปมองจางเย่ บอกเขาว่าเอกสารออกจากงานเสร็จเรียบร้อยแล้ว ต้องการให้เขาเซ็นชื่อ

จางเย่รับคำ เดินตามเขาออกไป

ยี่สิบนาทีให้หลังจางเย่ถึงกลับมา นับแต่นี้ไป เขากับสถานีโทรทัศน์นครหลวงไม่มีความผูกพันอะไรกันอีกอย่างเป็นทางการ เขาเก็บข้าวของบนโต๊ะทำงานตัวเองลงกล่องกระดาษใบหนึ่งด้วยท่าทางสบายๆ ชายหนุ่มเงยหน้าขึ้นเหลียวมองไปรอบตัว นี่เป็นที่ที่เขาทำงานและฝ่าฟันมาตลอดทั้งเดือน นัยน์ตาหรี่ลง ก่อนกระชับมือให้ออกแรงยก ก้าวเท้าออกจากออฟฟิศไปโดยไม่มีความกังวลหรือเสียใจ

เพียงก้าวออกมา ไม่คิดว่าบนระเบียงจะเต็มไปด้วยคน! ทั้งยืนเบียดเสียดกันอยู่หลายสิบ!

จางเย่ตะลึงไปชั่วขณะ ตอนที่เขาเพิ่งกลับมายังนึกสงสัยอยู่ว่าพวกหูเฟย เสี่ยวหลวี่ไปไหนกันหมด ในออฟฟิศไม่มีใครอยู่สักคนเลย แต่กลายเป็นว่าทุกคนล้วนยืนรวมกันอยู่ตรงนี้ ไม่เพียงแค่พวกหูเฟยและเพื่อนร่วมงานอีกหลายคน ยังมีเพื่อนร่วมงานจำนวนมากจากรายการอื่นในช่องวรรณศิลป์ด้วย บ้างก็รู้จัก บ้างก็ไม่รู้จักไม่เคยได้พูดคุยกันเลย ต่างมายืนเรียงรายอยู่สองข้างของระเบียง

จางเย่หัวเราะ "ผมไปแล้ว ทุกคนดูแลตัวเองด้วย"

นิ่งกันไปหลายวินาที หูเฟยค่อยยกมือขึ้นปรบเสียงดัง!
หลังจากนั้นเป็นเสี่ยวหลวี่ ต่อด้วยต้าเฟยกับโหวเกอ โหวตี้ สุดท้ายกลายเป็นทุกๆ คน เหล่าเพื่อนร่วมงานที่มายืนอยู่บนระเบียงต่างปรบมือให้จางเย่อย่างอบอุ่น!

ป้าบ ป้าบ ป้าบ!

เสียงนี้ได้ยินทั่วทั้งออฟฟิศของสถานีโทรทัศน์!

"อาจารย์จาง ดูแลตัวเองด้วย!"

"คุณเป็นคนดี! พวกเราเทียบคุณไม่ได้เลย!"

"เรื่องของคุณอาเว่ย ขอบคุณที่ออกหน้าอย่างกล้าหาญ!"

"ก่อนนี้ผมเคยพูดไม่ดีกับคุณไว้ ขอโทษด้วย!"

"คุณดูแลตัวเองด้วยนะ ถึงสถานีโทรทัศน์จะไล่คุณออก แต่ความยุติธรรมจะคงอยู่ในใจคน!"

"ใช่ ความยุติธรรมอยู่ในใจคน พวกเราต่างรู้ว่าเรื่องนี้เป็นอย่างไร ต่างรู้ว่าคุณเสียสละตัวเองมากแค่ไหน!"

การแสดงออกของจางเย่ในเรื่องของอาเว่ย ทุกคนล้วนตื่นตะลึง ความจริงไม่มีใครคิดว่าจางเย่จะใช้วิธีเช่นนี้ แลกชีวิตกับหวังสุ่ยซินให้ตายตกตามกัน หลังจบเรื่อง แม้ว่าจางเย่จะเสียงานไป ทำให้ชื่อเขาขึ้นบัญชีดำในวงการสื่อ แต่พวกเขาที่เป็นเพื่อนร่วมงานเมื่อครั้งคุณอาเว่ยยังมีชีวิตอยู่ ในใจต่างเห็นว่าจางเย่นั้นน่าเคารพ! เพราะทำถึงขนาดนี้เพื่อคนที่ไม่ได้มีความผูกพันทางสายเลือด อย่างน้อยพวกเขาก็ทำไม่ได้!

เสียงปรบมือดังอย่างยาวนาน!

จางเย่มองทุกคน "ขอบคุณครับ ขอบคุณทุกคน" มีคนมาส่งเขามากขนาดนี้ รวมทั้งหลายคนที่ก่อนหน้าไม่เคยได้ติดต่อกัน เท่านี้เขาก็พอใจมากแล้ว

หูเฟยกล่าว "มีเวลาก็มานั่งเล่นบ้างล่ะ"

โหวเกอเข้ามากอดจางเย่อย่างกระตือรือร้น "อาจารย์จาง ถึงอยู่ด้วยกันไม่นาน แต่ผมทนการจากลาแบบนี้ไม่ได้จริงๆ พวกเราอย่าขาดการติดต่อกันล่ะ ครั้งหน้าไปดื่มกันหน่อย"

เสี่ยวหลวี่ยิ่งทนไม่ได้ น้ำตาร่วงเผาะลงกับพื้น

ต้าเฟยเองเข้ามาสวมกอดจางเย่ "มีเรื่องอะไรก็บอกนะ มือถือผมเปิดยี่สิบสี่ชั่วโมง"

จางเย่กล่าวขอบคุณพวกเขาทีละคน "ไม่ได้ทำงานที่นี่แล้ว ไม่ได้แปลว่าต่อไปจะไม่ได้มาอีก มีเวลาต้องชวนมากินดื่มกันแน่นอน ขอบคุณทุกคนที่มาส่งผม กลับเถอะ อย่าให้ผมทำให้เสียงานเลย แบบนั้นผมยิ่งรู้สึกผิดเข้าไปอีก"

พลัน ประตูลิฟต์เปิดออก

คนที่ดูไม่เหมือนเป็นคนในสถานีแทรกตัวออกมา

"จางเย่อยู่ไหม? ขอสัมภาษณ์อาจารย์จางหน่อยได้ไหมครับ?"

"ขอโทษที่มารบกวน ผมเป็นนักข่าวจากหนังสือพิมพ์จิงหัว"

"อาจารย์จาง ผมมาจากหนังสือพิมพ์บันเทิงรายวัน เห็นว่าบนอินเทอร์เน็ตต่างก็เห็นใจในสิ่งที่คุณต้องเผชิญ ต่างพร้อมใจกันจัดกิจกรรมบนเวยป๋อช่วยคุณส่งใบสมัครหางาน แต่ว่าสุดท้ายกลับไม่มีสถานีโทรทัศน์ไหนรับคุณ ขอถามว่าคุณมีความคิดเห็นอย่างไร? หลังจากนี้คุณจะล้มเลิกการเป็นพิธีกรโทรทัศน์หรือผู้บรรยายหรือเปล่า?"

"อาจารย์จาง วันนี้คุณต้องออกจากงาน สำหรับการตัดสินใจของสถานีโทรทัศน์นครหลวง คุณมีความคิดเห็นอะไรไหม? สามารถบอกพวกเราได้หรือไม่?"

เป็นนักข่าว!

นักข่าวทั้งห้าหกคนรัวคำถามใส่เขาไม่หยุดราวกับกระสุนปืน

คนของสถานีโทรทัศน์ที่ยืนอยู่ด้านข้างหลายคนขมวดคิ้ว "ใครปล่อยให้พวกคุณขึ้นมา? พวกคุณได้รับอนุญาตให้สัมภาษณ์แล้วหรือ?" ถึงแม้จะเป็นเพื่อนร่วมวิชาชีพ แต่ความจริงแล้วไม่เหมือนกัน มีระบบการทำงานไม่เหมือนกัน พวกเขาที่ทำรายการโทรทัศน์กับสื่อหนังสือพิมพ์แตกต่างกันอยู่มาก

เหล่านักข่าวไม่ฟัง "อาจารย์จาง ก่อนจากไปคุณมีอะไรที่อยากจะพูดไหม?"

นักข่าวอีกคนฉวยโอกาสนี้ถามเขาว่า "คุณเข้ามาในสถานีได้แค่เดือนเดียว สุดท้ายถูกไล่ออก คุณไม่มีความเห็นอะไรจริงๆ หรือ?"

จางเย่กวาดตามองพวกเขาเพียงผ่านๆ หัวเราะแล้วท่องบทกวีที่ไม่เคยปรากฏขึ้นในโลกนี้มาก่อน เป็นผลงานชิ้นเอกของหลู่ซวิ่นในโลกของเขา — ‘เย้ยตน’!

ชายหนุ่มทางหนึ่งท่อง ทางหนึ่งเดินต่อไป

“ใต้ดาวฉัตรจักรพรรดิทำฉันใด?
ไม่ทันพลิกตัวหัวค้างติด
หมวกผุพังบังใบหน้าฝ่าตลาด
เรือรั่วจุสุราลอยกลางธาร
ต่อพันนิ้วนิ่วหน้าขมวดคิ้ว
ก้มหัวยอมเป็นวัวควายแก่ปวงชน
ซ่อนตัวในหอน้อยแสวงหนึ่งเดียว….”

พูดมาถึงตอนนี้ จางเย่ก็ถือของของเขาเข้ามาในลิฟต์เรียบร้อยแล้ว ประตูลิฟต์ปิดลง ก่อนที่ประโยคสุดท้ายจะดังลอดออกมาจากข้างใน

"ร้อนหนาวผลิร่วงช่างปะไร!"

ลิฟต์ลงไปแล้ว!

จางเย่ก็จากไปแล้ว!

กลอนบทนี้ไม่เหมือนกับบทกวีสมัยใหม่ของจางเย่หลายชิ้นก่อนที่เข้าใจได้ง่าย หลายคนตอนแรกฟังไม่เข้าใจ แต่ว่ากลอนบทนี้ก็ไม่ได้เข้าใจยากนัก ดังนั้นทุกคนเพียงแค่ขบคิดเล็กน้อย ชั่วขณะก็เข้าใจได้ครบถ้วน!

กลอนบทนี้บอกเล่าความรู้สึกของจางเย่ในตอนนี้!

ใต้ดาวฉัตรจักรพรรดิทำฉันใด? อยู่ใต้ชะตาร้าย ยังจะเรียกร้องอะไรได้อีกล่ะ

ไม่ทันพลิกตัวหัวค้างติด? นอนอยู่บนเตียง ตัวสักส่วนยังไม่กล้าขยับ แต่หัวก็ยังโขก

ยามอยู่บนถนนก้มหน้าก้มตาเอาหมวกปิดหน้า กลัวว่าจะมีคนเห็น จะชักนำความซวยโดยไม่คาดคิด ดุจนั่งดื่มเหล้าอยู่บนเรือรั่ว หมุนวนอยู่กลางน้ำ เสี่ยงภัยตลอดเวลา เผชิญหน้ากับคำประนาม ด่าทอ สาปแช่งของศัตรู ฉันเลือกนิ่วหน้าขมวดคิ้วเย็นชา เดินไปตามเส้นทางของตัวเอง ต่อหน้ามวลชน ฉันยอมก้มหัวอย่างวัวเฒ่า ปล่อยเขาลากเขาจูง ฉันสมัครใจยินดี

คำพวกนี้ไม่ได้หมายถึงตัวของจางเย่เองหรอกหรือ?

คำพูดนี้ไม่ได้หมายถึงเรื่องราวที่เกิดขึ้นกับตัวอาจารย์จางเย่ในหลายวันนี้หรอกเหรอ?

ต่อพันนิ้วนิ่วหน้าขมวดคิ้ว อันประเสริฐ!

ก้มหัวยอมเป็นวัวควายแก่ปวงชน อันประเสริฐ!

หลายคนล้วนตั้งคำถามถึงความอารมณ์ร้อนของจางเย่ ตัวพังการถ่ายทอดสด ไม่สนใจไม่แยแส ไม่คิดหน้าคิดหลังถึงผลกระทบใดๆ ทั้งยังออกมาสร้างปัญหาอีกหลายต่อหลายครั้ง เป็นถึงอาจารย์จางเย่แต่ทำไมถึงมีทัศนคติเช่นนี้นี่? คำว่า ต่อพันนิ้วนิ่วหน้าขมวดคิ้ว อธิบายได้อย่างใกล้เคียงที่สุด! ส่วนตัวเขาก็เป็นคนอย่างนี้แหละ! แต่ไหนแต่ไรก็ไม่เคยสนใจว่าคนอื่นจะวิจารณ์อย่างไร! เพื่อจะช่วยแฟนคลับที่ป่วยระยะสุดท้าย เพื่อเพื่อนร่วมงานที่จากไปผู้ไม่ได้มีความสัมพันธ์ทางสายเลือดแม้แต่น้อย ก้มหัวยอมเป็นวัวควายแก่ปวงชน เขาทำทุกอย่างด้วยความสมัครใจทั้งสิ้น!

นี่คือคุณธรรมแบบไหน?

กลอนหนึ่งบทนี้ช่างบรรยายออกมาได้อย่างถึงแก่นนัก!

โดยเฉพาะประโยคสุดท้ายที่จางเย่พูดออกมาหลังจากเดินเข้าลิฟต์ไป พวกนายด่าฉัน? ตั้งคำถามกับฉัน? ไล่ฉันออก? ดีแล้ว ฉันก็จะซ่อนตัวอยู่ในหอน้อยค้นหาชีวิตอันเป็นหนึ่งเดียว ร้อนหนาวผลิร่วงก็ช่างหัวแม่*ปะไร!

"กลอนประเสริฐ!"

"นั่นเขียนสดๆ ชัดๆ เลยใช่ไหม?"

"แน่นอน ไม่งั้นจะเข้ากับสถานการณ์ถึงขนาดนี้ได้ยังไงล่ะ!"

"อาจารย์จางร่ายกลอนออกมาโพล่งๆ ก็ยังสุดยอดอะไรขนาดนี้?"

เหล่านักข่าวต่างนัยน์ตาเป็นประกาย บันทึกกลอนบทนี้อย่างรีบเร่ง ได้ต้นฉบับสำหรับวันนี้แล้ว ไม่ต้องสงสัยเลย กลอนบทนี้ต้องเป็นที่กล่าวขวัญแน่นอน อันที่จริงมันไร้สาระมาก ไม่ว่าจะเป็นกลอนสมัยใหม่หรือลำนำโบราณของจางเย่ ไม่มีบทไหนได้น้อยกว่าหนึ่งล้านคลิกบนอินเทอร์เน็ตเลย! นี่ผ่านการทดสอบของตลาดและกาลเวลาเรียบร้อยแล้ว!

คิดไม่ถึง!

คิดไม่ถึงจริงๆ!

อาจารย์จางเย่ยังคงเป็นอาจารย์จางเย่ ขนาดเดินออกไปยังจะสะท้านขวัญคนได้อีก!

===========================

《自嘲》， 鲁迅。

运交华盖欲何求，未敢翻身已碰头。
破帽遮颜过闹市，漏船载酒泛中流。
横眉冷对千夫指，俯首甘为孺子牛。
躲进小楼成一统，管他冬夏与春秋！

เย้ยตน โดย หลู่ซวิ่น (1881-1936)
“ใต้ดาวฉัตรจักรพรรดิทำฉันใด?
ไม่ทันพลิกตัวหัวค้างติด
หมวกผุพังบังใบหน้าฝ่าตลาด
เรือรั่วจุสุราลอยกลางธาร
ต่อพันนิ้วนิ่วหน้าขมวดคิ้ว
ก้มหัวยอมเป็นวัวควายแก่ปวงชน
ซ่อนตัวในหอน้อยแสวงหนึ่งเดียว
ร้อนหนาวผลิร่วงช่างปะไร”

** กลอนบทนี้ชื่อว่า เย้ยตน ประพันธ์โดยหลู่ซวิ่น ซึ่งมีจุดที่ควรให้ความสนใจดังนี้
1. ดาวฉัตรจักรพรรดิ (หัวไก้; แต้จิ่วว่า ฮั่วไก่) เป็นดาวที่ให้ความหมายว่าทุกสิ่งไม่เป็นไปดั่งใจ สำหรับสามัญชนใต้ดาวเรือนนี้ ถือเป็นดาวร้าย (ไม่สมหวัง) แต่สำหรับพระแล้ว ถือเป็นดาวดี หมายถึงการได้เป็นพระโพธิสัตว์
2. หมวกผุพังบังใบหน้าฝ่าตลาด ได้รับการตีความเป็นความหมายแฝงทางการเมือง ขณะที่อีกกระแสทำการวิเคราะห์ว่า ผู้ที่สวมหมวกเดินฝ่าตลาดคือตัวหลู่ซวิ่น ซึ่งมองว่าตัวเองเดียวดายเพราะถูกช่วงชิงชื่อเสียงและเกียรติยศ ทั้งยังมีความหมายระลึกถึง ‘ซาราธุสทรา’ ซึ่งเขาเป็นผู้แปลช่วงบทนำ (Thus spoke Zarathrustra, Friedrich Nietzsche)
3. เรือรั่วจุสุราลอยกลางธาร คือการอ้างถึงซูตงปอในบทกวี ‘ระลึกผาแดง’ ซึ่งถูกแต่งขึ้นระหว่างเมามายบนเรือ แต่เขาไม่สามารถทำได้เพราะเรือรั่ว
4. ท่อนที่สาม “横眉冷对千夫指，俯首甘为孺子牛。” ถูกเหมาเจ๋อตุงใช้เพื่อปลุกระดมมวลชน ความท่อนนี้ได้รับการแปลไว้โดย จิตร ภูมิศักดิ์ ว่า 
“คนพันบัญชาชี้หน้าเย้ย 
จงขวางคิ้วเย็นชาเฉยเถิดสหาย 
ต่อผองเหล่านวชนเกิดกล่นกราย 
จงน้อมกายก้มหัวเป็นงัวงาน”
ทำให้งานชิ้นนี้ได้รับการตีความเป็นความพยายามดิ้นรนของหลู่ซวิ่น
5. โดยเฉพาะอย่างยิ่งในช่วงปลายของกลอนบทนี้ คำ หอน้อย อาจหมายถึงเรือนพำนักของเขาในเซี่ยงไฮ้ และ ‘บ้านของจิต’ ส่วน ‘แสวงหนึ่งเดียว’ ยิ่งแฝงความหมายเย้ยหยันถึงรูปแบบทางการเมืองในยุคหลังราชวงศ์อันตรงกันข้าม
6. ความหมายโดยรวมของบทกวีบทนี้ จึงซ่อนความหมายถึงการเยาะเย้ยตัวตนในอดีตซึ่งดิ้นรน และแสวงหาความสงบเพื่อเข้าถึงงานศิลปะของตนเอง โดยไม่สนใจเหตุการณ์ภายนอก (ไม่สนใจฤดูกาล)
** อ้างอิง 21-23, Lu Xun and His Legacy, Leo Ou-fan Lee, University of California Press, 1985



[Go To Next Chapter]( ./82.md)