##บทที่ 195 : จางเย่สนทนาธรรมกับหลวงจีน
"จางน้อย นายเจ๋งมาก! ร้ายกาจมาก!" เหยาเจี้ยนไฉหัวเราะฮ่าๆ ไม่มีมาดของคนที่อายุสี่สิบห้าสิบเลยแม้แต่น้อย เขาเข้ามาโอบบ่าจางเย่กล่าวว่า "เมื่อกี้นายโคตรเทพเลย!"

นักแสดงหญิงที่ได้รับการช่วยเหลือเพิ่งได้สติ "อาจารย์จาง ขอบคุณค่ะ""

จางเย่โบกมือ พลางเอามือของเหยาเจี้ยนไฉที่โอบบ่าเขาออก

ผู้กำกับคิวบู๊เดินเข้ามาช้าๆ ถึงจะเจ็บแต่ก็เจ็บไม่มาก ยิ่งเขามองหน้าจางเย่แล้วอดรู้สึกตื่นตระหนกขึ้นมาไม่ได้ "อาจารย์...จางน้อย คุณ...คุณไม่ใช่ว่าไม่เป็นมวยหรอกเหรอ? ไม่ใช่ว่ากะอีแค่กระบวนท่าง่ายๆ ไม่กี่ท่าก็ยังฝึกไม่เป็นแสดงออกมาได้ไม่ดีไม่ใช่เหรอ? ทำไมเมื่อกี้..."

จางเย่ไม่มีคำพูดจะกล่าว "กระบวนท่า?"

กระบวนท่ากังฟูผายลมของพวกเอ็งน่ะสิ!

ตัวร้ายชายที่ได้เล่นร่วมกับเขากล่าวว่า "นั่นสิ ในเมื่อคุณเก่งกาจขนาดนี้ ทำไมกระบวนท่าง่ายๆ พวกนั้นถึงทำไม่ได้ล่ะ? หรือว่าฉากเมื่อครู่ คุณแกล้งล้อผมเล่นงั้นเหรอ?" เขาเพิ่งทราบว่าตัวไร้ประโยชน์ตรงหน้าที่ถ่ายไปหลายฉากก็ยังใช้ไม่ได้ ความจริงเป็นยอดฝีมือเร้นกายผู้หนึ่ง! ก่อนหน้านี้ที่ฝึกฝนด้วยกัน ทำไมถึงมองไม่ออกนะ?

จางเย่ไม่อธิบาย

สตันท์แมนที่ได้รับบาดเจ็บกะโผลกกะเผลกเข้ามา ต่อให้จางเย่ไม่พูด เขายังดูออก "พวกคุณดูไม่ออกกันจริงๆ เหรอ? อาจารย์จางเป็นกังฟูของแท้ ส่วน 'วิชาหมัดมวย' ของพวกเราที่ใช้ถ่ายหนังนั่นเรียกว่าวิชาหมัดมวยไม่ได้หรอก เป็นแค่มวยงิ้วเท่านั้นเอง เมื่อกี้อาจารย์จางใช้วิชามวยจีนของแท้ แต่ทางเราดันให้คนที่ฝึกวิชามวยจีนจนลึกถึงกระดูกแล้วมาใช้มวยงิ้วของพวกเราเสียงั้น? ทำได้ดีก็แปลกแล้ว! วิชามวยจีนของแท้เน้นฝึกกายฝึกจิตก่อนค่อยฝึกกระบวนท่าสยบศัตรู แต่ว่าของพวกเราเน้นแค่ให้เล่นกระบวนท่าน่าดูเท่านั้นเอง!” อาจารย์ของเขาเองก็เรียนวิชามวยจีนมาก่อน เขาเพิ่งได้เรียนกับอาจารย์ตอนอายุสิบแปด ซึ่งผ่านช่วงอายุที่เหมาะสมที่สุดในการฝึกไปแล้ว ฝึกฝนอย่างไรก็ได้มาไม่เท่าไรเอง ได้แต่มาเป็นสตันท์แมน ไม่สามารถเดินบนเส้นทางของผู้ฝึกยุทธ์ แต่ถึงอย่างนั้นก็รู้เรื่องไม่น้อย ดังนั้นเพียงแค่มองจึงรู้ทันที

"วิทยายุทธ์?"

"อาจารย์จางเป็นกังฟูจริงๆ?"

"กังฟูจริงๆ? ฉันเพิ่งเคยเห็นนี่แหละ!"

"โคตรหล่อเลย! อาจารย์จาง สอนฉันเร็วๆ สิ!"

ทุกคนล้วนยกนิ้วโป้งให้

ผู้กำกับคิวบู๊หลังจากหายตกตะลึงก็ไม่แปลกใจอีก เขาเคยเห็นยอดฝีมือเชิงยุทธ์มาไม่น้อย อย่างในวงการเองก็มีดารานักบู๊อยู่พอสมควร ทั้งยังมีผู้กำกับคิวบู๊และเหล่าสตันท์แมน พวกนั้นต่างเคยได้ฝึกวิทยายุทธ์กันมาทั้งสิ้น มีบ้างที่ยังฝึกถึงขั้นสูง อย่างไรก็ตามเขาไม่เคยคิดเลยว่าอาจารย์จางที่ดูแล้วตัวบางร่างเล็กไม่มีกล้ามเนื้อแบบนี้กลับเคยฝึกวิทยายุทธ์ ทั้งยังดูไม่เหมือนมือใหม่อีกด้วย แค่พบหน้าก็หมดท่าแล้ว หนึ่งหมัดหนึ่งชีวิต เป็นยอดฝีมือที่ฝึกฝนมานานปีแล้วแน่นอน!

กบน้อยในก้นบ่อ!

ช่างเป็นกบน้อยในก้นบ่อจริงๆ!

ผู้กำกับคิวบู๊กับคนที่ก่อนหน้านี้เคยบ่นว่าจางเย่แสดงท่าทางการเคลื่อนไหวได้ไม่ดีต่างหน้าแดงขึ้นเล็กน้อย เพิ่งเข้าใจว่าไม่ใช่เป็นจางเย่ที่แสดงท่วงท่าได้ไม่สมบูรณ์ แต่เป็นพวกเขานี่เองที่น่าขายหน้าแล้วจริงๆ ถ้าพูดไปแล้วฝ่ายอาจารย์จางต่างหากที่ควรเรียกว่าเป็นวิชายุทธ์ของแท้!

ผู้กำกับคิวบู๊ประสานมือคำนับ "ก่อนหน้านี้เสียมารยาทแล้ว"

จางเย่โบกมือ "เสียมารยาทที่ไหนกัน"

รองผู้กำกับยังตื่นตระหนก "ขอบคุณมากนะจางน้อย ไม่งั้นพวกเราต้องเสียหายหนักแน่ เสี่ยวเหยียนเกือบจะโดนทำร้ายแล้ว แม่*ไอ้ลาหัวโล้นพวกนั้น!"

ทีมงานคนอื่นๆ ได้ยินอย่างนั้น ต่างพากันสบถออกมา!

"ถุย!"

"พระที่ไหนกัน!"

"ปล่อยไปไม่ได้แล้ว!"

เหยาเจี้ยนไฉโกรธมากจึงเตะใส่หลวงจีนหนุ่มซึ่งถูกจางเย่ทำร้ายจนสลบทีหนึ่ง แต่กลายเป็นว่าทำให้อีกฝ่ายได้สติขึ้นมาและหันมาข่มขู่เหยาเจี้ยนไฉจนตระหนกต้องวิ่งไปหลบข้างหลังของจางเย่ จากนั้นก็เปิดปากด่าทอหลวงจีนรูปนี้ไฟแลบ

"ผู้กำกับเจียง"

"ผู้กำกับเจียง เอาไงดีครับ?"

ผู้กำกับเจียงหันไปมองคนที่นอนสลบไสล ถามจางเย่ว่า "คนเป็นยังไงบ้าง? ไม่เป็นไรมากใช่ไหม?"

จางเย่ตอบเสียงเบา "ไม่มีอันตราย แค่ฟันหักไปไม่กี่ซี่ คางอาจจะหลุด นอกนั้นก็ไม่มีปัญหา เป็นแผลภายนอกเท่านั้น ผมไม่ได้ลงมือรุนแรงอะไร"

เป็นครั้งแรกที่ผู้กำกับเจียงมองเขาอย่างชื่นชม "คุณคิดว่าตอนนี้จะทำยังไงดี?"

"ขึ้นเขาสิ" จางเย่พูดเรียบๆ "ไปหาคำชี้แจงจากพวกเขากัน! อย่าให้คนของเราถูกตีฟรีๆ! ค่าเครื่องไม้เครื่องมือก็ให้พวกเขาชดใช้!"

ผู้กำกับเจียง "....."

รองผู้กำกับปาดเหงื่อ "อีกฝ่ายขึ้นไประดมพลแล้ว พวกเรายังไม่รู้ว่ามีหลวงจีนอยู่กี่รูป ถ้าเกิดมีกันสิบกว่ารูป งั้นพวกเรา..."

จางเย่แค่นเสียงเย็นชา "มาหนึ่งคนตีกลับไปหนึ่งคน! มาสิบคนผมก็ตีกลับไปสิบคน!"

ผู้กำกับคิวบู๊เห็นด้วย "ดี! นับฉันด้วย!"

"ฉันด้วย! ขึ้นเขาไปกับพวกนั้นนี่แหละ!” นักแสดงชายคนหนึ่งตอบด้วยความตื่นเต้น

หลังได้เห็นกังฟูของจางเย่ พวกเขาก็เหมือนโดนกระตุ้นให้ฮึกเหิมเป็นเท่าตัว ไม่กลัวอะไรทั้งสิ้น! มียอดฝีมือระดับนี้อยู่ฝ่ายตัวเอง ใครจะไปกลัวกันล่ะ!

แน่นอน คนที่เลือดร้อนมีอยู่เพียงไม่กี่คน คนอื่นๆ ส่วนใหญ่ยังไม่รู้จะหัวเราะหรือร้องไห้ดีที่รู้จักคนอย่างจางเย่ ไพล่นึกไปถึงนิสัยอันธพาลของคนคนนี้ ความจริงตอนแรกพวกเขายังไม่เชื่อหรอก คิดว่าเป็นเพียงแค่คำร่ำลือเท่านั้น ดีเจพิธีกรที่ทำงานเขียนคนหนึ่งจะทำตัวอันธพาลได้สักแค่ไหนกัน? แต่มาวันนี้ได้เห็นแล้วว่าเป็นอย่างนั้นจริงๆ ตามคำร่ำลือนั่นไม่ผิดเลย หมอนี่เป็นพิธีกรที่ไม่กลัวฟ้ากลัวดิน! วัดวาอารามคืออะไร? ก็คือที่ที่ได้รับการปกปักรักษายิ่งกว่าชนกลุ่มน้อยเสียอีก![1] แต่ว่าหมอนี่กลับจะไปถล่มวัด?

"อย่าหุนหันสิ!"

"ใจเย็นๆ กันหน่อยเถอะ!"

"ขึ้นเขาแล้วก็อย่าลงไม้ลงมือ พูดจากันได้ก็พูดกันให้ดีๆ หน่อยล่ะ"

"ใช่ๆ หลวงจีนพวกนั้นโดนพวกเราซ้อมแล้ว และก็ซ้อมไปไม่เบาด้วย ถ้าฝ่ายโน้นแก้แค้นขึ้นมาล่ะ ฉันว่าไปแจ้งความก่อนดีกว่า ลงจากเขาค่อยว่ากัน"

ทุกคนถกเถียงกันไม่หยุด ยังไม่ได้ข้อสรุปที่ลงตัว

ชั่วพริบตา จางเย่ก็เหยียบบันไดขึ้นเขาไปก่อนแล้ว พวกเขาจะขึ้นไปไหมจางเย่ไม่สนใจ เขาทนระงับความโกรธนี้ไม่ไหวแล้ว!

"เฮ้ย!"

"อาจารย์จาง!"

"จางน้อยจะไปไหน!?"

จางเย่เดินขึ้นเขา ผู้กำกับคิวบู๊กับเหล่าสตันท์แมนและนักแสดงชายอีกสองคนก็ตามขึ้นไป เหยาเจี้ยนไฉเองก็ไม่สนใจ ถกแขนเสื้อเดินสบถตามหลังไปด้วย

ผู้กำกับเจียงความจริงสงบลงแล้ว อีกฝ่ายทำร้ายพวกเขาสองคนได้แค่บาดแผลภายนอก ทำลายโคมไฟไปอีกดวงก็ไม่ได้มีราคาค่างวดมากนัก แต่ว่าพวกเขากลับจัดการหลวงจีนหนุ่มทั้งสี่จนหมดสติ จนตอนนี้หลวงจีนกลุ่มนี้ก็ยังไม่ฟื้นเลย ในฐานะผู้กำกับเขายังถือเป็นคนที่มองภาพรวมอยู่คนหนึ่ง ต่อให้ไม่พอใจก็ยังต้องให้คนพาหลวงจีนเหล่านั้นขึ้นเขาไปด้วยกัน ไม่ได้ทิ้งพวกหลวงจีนไว้อย่างไม่ดูดำดูดี


……



บนยอดเขา

อารามที่ควรจะมืดสนิทกลับสว่างไสวด้วยแสงไฟ

ไม่ใช่แสงจากเปลวเพลิงอย่างนั้นหรอก ในอารามมีหลอดไฟ ตอนนี้จึงเปลี่ยนเป็นไฟฟ้าหมดแล้ว

บรรดาทีมงานเพิ่งจะขึ้นมาถึง ข้างหน้าก็มีหลวงจีนเจ็ดแปดรูปยืนอยู่ไม่มากไม่น้อย ต่างอยู่ในสภาพพร้อมรบ ที่ถือพลองก็ถือพลอง มีรูปหนึ่งเห็นได้ชัดว่าเป็นพ่อครัวของวัด ถือตะบวยขนาดยักษ์ออกมาด้วย ทุกคนล้วนอยู่ในอารมณ์โกรธเกรี้ยว จับจ้องจางเย่ไม่วางตา แต่กลับไม่มีใครกล้าเดินออกมาแม้แต่คนเดียว! หลวงจีนที่หนีกลับมารายงานสถานการณ์ให้พวกเขารู้แล้ว จากคำบอกเล่า อีกฝ่ายฝึกวิชาอะไรก็ยังดูไม่ออก แต่แน่ใจว่าเป็นวิทยายุทธ์ของจีนแขนงหนึ่ง พวกเขาหลายรูปพอคาดเดาได้ตามคำบอกเล่าเมื่อครู่ว่า ขนาดพวกเขาตั้งหลายรูปร่วมมือกันยังไม่ใช่คู่มือของฝ่ายตรงข้ามด้วยซ้ำ! ดังนั้นพวกเขาจึงยืนรีรอที่จะตั้งรับอยู่ตรงนี้ ทว่าก็ไม่มีใครกล้าออกหน้ามาเป็นคนแรกอยู่ดี!

"ศิษย์น้องของอาตมา!"

"พวกประสกกล้าทำร้ายบรรพชิต?"

"ข่มเหงกันเกินไปแล้ว!"

"ท่านเจ้าอาวาสล่ะ? รีบตามท่านเจ้าอาวาสมา!"

คณะทีมงานของกองถ่ายแบกพวกหลวงจีนขึ้นเขามาอย่างยากลำบาก ต่างหันมองผู้กำกับเจียงเป็นตาเดียว เห็นเขาพยักหน้าครั้งหนึ่ง พวกเขาถึงพาเหล่าหลวงจีนไปส่งให้กับอีกฝ่าย ในกลุ่มนั้นมีรูปหนึ่งที่ได้สติแล้วจึงเดินไปด้วยตนเอง

"ศิษย์น้อง!"

"ศิษย์พี่!"

"พวกเจ้าเป็นอย่างไรบ้าง?"

เหล่าหลวงจีนโล้นรีบทำการปฐมพยาบาล กดที่จุดเหรินจง[2]

ไม่นานนัก หลวงจีนที่ถูกทำร้ายต่างค่อยๆ ได้สติ พยายามลุกขึ้นด้วยความลำบาก ไม่ได้บาดเจ็บกันร้ายแรงนัก เพียงแต่เวลาพูดแล้วมีเสียงลมรั่วเพราะฟันหักเท่านั้นเอง!

"อมิตตาพุทธ!" ทันใดนั้นมีหลวงจีนชรารูปหนึ่งเดินออกมาจากสวนด้านหลัง ท่านเข้ามาดูอาการบาดเจ็บของพวกลูกศิษย์ก่อน จากนั้นจึงลุกขึ้นหันหน้ามาทางทีมงาน

"ท่านเจ้าอาวาส!"

"พวกมันทำร้ายคน!"

หลวงจีนที่ได้สติขึ้นมาชิงใส่ความทันที

"หุบปาก!" เจ้าอาวาสตวาด "พวกเจ้าลงมือก่อนใช่หรือไม่?"

หลวงจีนหนุ่มหยุดปาก เหล่าหลวงจีนทั้งหลายก้มศีรษะลง ไม่พูดอะไรอีก

เจ้าอาวาสกล่าวอย่างปวดใจว่า "บรรพชิตถือหลักเมตตาธรรม พวกเจ้าลงมือทำร้ายคน เช่นนั้นนี่เป็นเช่นผลพืชที่เจ้าหว่านแล้ว อย่าได้โทษผู้อื่น!"

เหยาเจี้ยนไฉแค่นเสียง "พวกท่านทางนี้ดูไปแล้วยังมีเหตุผลอยู่บ้าง อย่างนั้นก็พูดกันดีๆ เถอะ"

ผู้กำกับเจียงยังกล่าวกึ่งตำหนิว่า "เจ้าอาวาส ก่อนหน้านี้ทางทีมงานได้ส่งคนมาติดต่อท่านเจ้าอาวาสล่วงหน้าแล้ว ครั้งนี้พอมาถ่ายทำ พวกท่านมากลับคำเอาตอนนี้ อีกทั้งทำร้ายคนของเรา ทำลายอุปกรณ์ของเราอีก ผมขอถามว่าพวกท่านคิดอะไรอยู่? โชคดีที่ครั้งนี้ทีมเรามียอดฝีมืออยู่ ไม่อย่างนั้นวันนี้ไม่โดนพวกท่านตีจนตายหรอกหรือ?"

เจ้าอาวาสสีหน้าอ่อนละมุน กล่าววาจาอย่างสงบ "ต่อแต่นี้พวกเราไม่รับรองแขกแล้ว"

ผู้กำกับเจียงกล่าวว่า "ไม่ต้อนรับก็ได้ แต่ทำไมไม่แจ้งล่วงหน้าล่ะ? ทำไมต้องมาทำร้ายคนอีก?"

"อาตมาเข้าฌาน ไม่รับรู้เรื่องราวภายนอก ตอนนี้ทราบแล้ว อาตมาไม่สามารถให้พวกท่านกระทำการต่อได้" เจ้าอาวาสประนมมือกล่าวคำอมิตตาพุทธอีก "ศิษย์เหล่านี้ถูกพวกท่านสั่งสอนแล้ว ประสกทั้งหลายเชิญกลับเถิด ไม่ส่งแล้ว"

ผลักความรับผิดชอบ?

บอกไม่รู้ก็จบแล้วเหรอ?

ไม่ส่งแขกด้วย? ต้องหยาบคาบขนาดนี้เชียวหรอ?

เพิ่งนึกว่าได้เจอคนพูดรู้เรื่องกันเสียที ที่ไหนได้กลายเป็นว่าคือหลวงจีนในครอกเดียวกัน!

จางเย่ก้าวไปข้างหน้า ความเคลื่อนไหวนี้ของเขาทำให้พวกหลวงจีนหนุ่มหลายรูปตระหนกจนก้าวถอยหลังไปก้าวหนึ่ง

เจ้าอาวาสเมื่อเห็นจึงรู้ทันทีว่าคนนี้คือยอดฝีมือเชิงวิทยายุทธที่ทำร้ายศิษย์ของตนแน่นอน "ประสกท่านนี้ มีเรื่องใดหรือ?" ท่านไม่กลัวสิ่งใด ไม่ทราบว่าฝึกวิทยายุทธ์ด้วยหรือไม่

จางเย่มองท่านกล่าวว่า "เรื่องนี้ไม่พูดให้ชัด พวกเราไม่กลับ!"

"มีเรื่องอะไรไว้วันอื่น อาตมายังเข้าฌานไม่เสร็จ" เจ้าอาวาสไม่สนใจเขา หันกายจะพาเหล่าศิษย์จากไป

"นั่งฌาน? เวลาแบบนี้ยังเข้าฌาน?" จางเย่ขุ่นเคือง มองเห็นเงาร่างของเจ้าอาวาสเดินจากไป จึงท่องธรรมกถาเซ็นของสังฆราชฮุ่ยเหนิง[3] ในโลกของเขาออกมาประโยคหนึ่ง เย้ยหยันว่า "เมื่อเป็นแล้วนั่งไม่ยอมนอน ครั้นตายกลับนอนไม่ยอมนั่ง กระดูกผุพังเน่าเหม็นกองหนึ่ง ปุจฉาสร้างคุณประโยชน์ใด?"

เจ้าอาวาสตะลึง หันศีรษะกลับมาในทันที!

เหล่าหลวงจีนหนุ่มพลันหน้าถอดสี ต่างคนต่างหันขวับมายังจางเย่จนตาค้าง!



===========================
[1] วัดวาอารามคือที่ที่ได้รับการปกปักรักษายิ่งกว่าชนกลุ่มน้อย อธิบายความโดยคร่าวคือ นโยบายของพรรคคอมมิวนิสต์ในปัจจุบันให้การผ่อนปรนต่อเหล่าชนกลุ่มน้อยอย่างยิ่ง ทั้งเรื่องการให้เงินสนับสนุน การสอบเข้ามหาวิทยาลัยก็เช่นกัน มีคะแนนกินเปล่าให้กับผู้เข้าสอบชนกลุ่มน้อยถึง 10 คะแนน ส่วนวัดวาอารามยังยิ่งกว่า ขอเพียงให้ความร่วมมือกับทางการ ทางการยิ่งให้การสนับสนุนให้ท้าย ดังนั้นจึงกล่าวได้ว่าการมีเรื่องกับวัดวานั้นเป็นเรื่องไม่ฉลาดเลย

[2] จุดเหรินจง คือ บริเวณร่องจมูก

[3] สังฆราชฮุ่ยเหนิง คือ พระสังฆราชองค์ที่ 6 ของจีน

*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./97.md)