##บทที่ 126 : รายการใหม่ใกล้เปิดตัว!
วันจันทร์

ท้องฟ้ามีเมฆปกคลุมบางๆ

สถานีโทรทัศน์นครหลวง จางเย่มาถึงแผนกแต่เช้าตรู่เช่นเคย หลังจากวางข้าวของเสร็จเรียบร้อยก็เตรียมตัวกวาดพื้นทำความสะอาดให้ทุกคนทันที

“เอ๋?” ทันใดนั้นเขาพบว่ามีคนอื่นอยู่ในออฟฟิศด้วย “คุณคือ?”

เป็นชายวัยกลางคนอายุราวห้าสิบปี ศีรษะเกือบล้าน ทั้งยังหงอก ดูแก่กว่าคนรุ่นเดียวกันอยู่บ้าง เมื่อเห็นจางเย่ ชายวัยกลางคนก็ยกยิ้มมุมปาก ในมือของเขาถือไม้กวาด กำลังกวาดพื้นอยู่ด้านหลังประตู “อาจารย์จางน้อยใช่ไหม? เรียกฉันว่าเหล่าเว่ยก็ได้นะ หึๆ ฉันเป็นบรรณาธิการของช่องวรรณศิลป์เรานี่แหละ ทุกคนเรียกฉันว่าบก.เว่ยไม่ก็เหล่าเว่ย”

จางเย่รีบตรงเข้าไปหา "อ้าว แล้วทำไมคุณมากวาดพื้นทำความสะอาดล่ะครับ? เอามาให้ผม เอามาให้ผมเลย”

“ไม่เป็นไร” บรรณาธิการเว่ยตอบ “วันนี้คนทำความสะอาดลาหยุด ฉันเองก็ว่างงานไม่ได้ทำอะไรอยู่แล้ว”

“ไม่ได้หรอกครับ มีรุ่นเด็กอย่างพวกเราอยู่ จะปล่อยให้คุณทำได้ที่ไหน?” จางเย่พยายามแย่ง “อีกอย่างคุณไม่ใช่ทีมงานของรายการเราเสียหน่อย ยิ่งไม่ได้ใหญ่”

บรรณาธิการเว่ยไม่ยอมให้ไม้กวาด เพียงหัวเราะหึๆ แล้วหยิบสมุดโน๊ตขึ้นมา “เธอให้ลายเซ็นฉันก็พอ ฉันน่ะเป็นแฟนคลับของเธอ โดยเฉพาะพวกบทกวีนี่ชอบมาก ยิ่งกลอนเมื่อวาน ‘หันสู่ทะเลกว้าง บุปผาบานในอุ่นไอวสันต์’ ยิ่งชอบใหญ่ ลูกสาวของฉันอ่านเจอบนเว็บแล้วส่งมาให้ฉันดู ไม่ปิดเธอล่ะนะ ฉันอ่านมันเป็นสิบรอบจนท่องได้ขึ้นใจแล้วตอนนี้ บทกวีสมัยใหม่ที่ยอดเยี่ยมแบบนี้หาได้ยากเต็มทีแล้ว”

จางเย่รู้สึกเขินเล็กน้อย “งั้นแค่ลายเซ็นคงไม่พอแล้ว ในเมื่อคุณชอบ ผมก็รู้สึกเป็นเกียรติมาก ผมจะเขียนกลอนบทนี้ให้คุณพร้อมลายเซ็นนะครับ”

บรรณาธิการเว่ยดีใจมาก “ดีที่สุดเลย! ไม่รบกวนเธอนะ?”

“ไม่รบกวนเลยครับ” จางเย่หยิบปากกาและกระดาษมาทันที ในเมื่อเป็นกลอนสมัยใหม่คงไม่ต้องใช้พู่กันกับหมึกหรอกมั้ง แค่ปากกาก็พออวดคนได้แล้ว

เขียนกลอน

เซ็นชื่อ

จากนั้นจางเย่ก็ส่งให้กับบรรณาธิการเว่ย

บรรณาธิการเว่ยเอ่ยชม “กลอนดี อักษรงาม!”

ถึงตอนนี้ โหวเกอกับโหวตี้สองฝาแฝดก็มาถึงพอดี เมื่อเข้าห้องมาเห็นบรรณาธิการเว่ย โหวเกอรีบปรี่เข้าไปหา “ลุงเว่ย ทำไมคุณมาเก็บกวาดทำความสะอาดอีกแล้วล่ะ?”

โหวตี้รีบเดินเข้าไปใกล้เช่นกัน “ส่งมาให้ผมเลยมา!”

บรรณาธิการเว่ยสู้สองหนุ่มไม่ได้ จึงได้แต่หยิบขยะในออฟฟิศของพวกเขาขึ้นมาแล้วออกจากห้องไป

เมื่อเขาไปแล้ว จางเย่จึงถามขึ้นอย่างอดไม่ได้ “บก.เว่ยนี่คือ?”

“คุณคงคิดว่าเขาเป็นคนทำสะอาดใช่ไหม?” โหวเกอถอนหายใจก่อนตอบ “ตอนที่ฉันมาทำงานใหม่ๆ ก็คิดแบบนั้นเหมือนกัน เพราะเห็นเขาคอยทำความสะอาด ไม่ก็เก็บขยะที่คนทิ้งไว้ตามออฟฟิศ คอยเปลี่ยนถังน้ำที่ตู้กดน้ำ ฉันได้ยินมาจากเพื่อนแผนกอื่นว่าลุงเว่ยอุปถัมภ์เด็กนักเรียนที่ไม่มีเงินเรียนหนังสือตั้งหลายคน เป็นคุณลุงที่ใจดีมากๆ ทุกคนก็เลยเคารพเขามาก แต่ว่ากันว่าลุงเขาดันไปล่วงเกินอันดับหนึ่งของช่องวรรณศิลป์เรา ผู้อำนวยการหวังสุ่ยซินน่ะสิ เลยทำให้ลุงเว่ยถึงจะมีตำแหน่งเป็นบรรณาธิการ แต่กลับไม่ได้โบนัสแม้แต่สลึงเดียว เหมือนจะเป็นตำแหน่งลอยๆ โดนกดดันทุกอย่าง เรียกง่ายๆ ว่าไม่มีงานทำนั่นแหละ เขาก็เลยเอาเวลาว่างมาช่วยทุกคนทำความสะอาด เปลี่ยนผ้าหมึกน่ะ เฮ้อ”

หวังสุ่ยซิน ผอ.หวัง?

บทกวี ‘นี่ก็คือทุกสิ่ง’ ของจางเย่ก็ล่วงเกินเขาไปเช่นกัน รู้เลยว่าผู้ชายคนนี้ไม่ใช่คนใจกว้าง 

อีกด้าน เสี่ยวหลวี่มาถึงออฟฟิศอย่างร่าเริงสุดขีด เมื่อเห็นจางเย่ เธอก็หัวเราะคิกคัก “อาจารย์จาง คุณไม่ได้ไปเลี้ยงม้า ผ่าฟืน ท่องโลกหล้าอยู่เหรอ? ฉันยังคิดว่าวันนี้คุณจะไม่มาทำงาน เพราะต้องไปหันสู่ทะเลกว้าง บุปผาบานในอุ่นไอวสันต์เสียอีก”

โหวเกอพลันนึกขึ้นได้เช่นกัน รีบยกนิ้วโป้งให้ทันที “กลอนที่คุณโพสต์บนเวยป๋อเมื่อวานนี้สุดยอดมากอ่ะ หลังจากนั้นคุณไม่ได้เข้าไปดูในเว็บใช่ไหม? คนฟอร์เวิร์ดกันกระจาย คลั่งกันใหญ่เลย!” 


เสี่ยวหลวี่พูดกลั้วหัวเราะ “ลายเซ็นฉันยังเปลี่ยนตามชื่อกลอนของคุณเลย ‘ข้าหวังเพียงหันสู่ทะเลกว้าง บุปผาบานในอุ่นไอวสันต์’ สมองคุณนี่จริงๆ แล้วใส่อะไรไว้บ้างนะ ทำไมเขียนออกมาแต่ละคำแต่ละประโยค ศิลป์จับใจเหลือเกิน?”

จางเย่หัวเราะ “สมองของผมไม่ได้ใส่อะไรไว้หรอก อย่างมากก็แค่ใต้ฝ่าเท้ามีบางอย่างอยู่เท่านั้นแหละ” 

ต้าเฟยที่เพิ่งมาถึงพอดีได้ยินเข้าก็ร้องถาม “ใต้ฝ่าเท้า? ใต้ฝ่าเท้ามีอะไรเหรอ?”

จางเย่บอก “ผมก็...ยืนอยู่บนไหล่ของยักษา[1]น่ะสิ”

ที่ประตู หูเฟยเดินสาวเท้าเข้ามา ทันได้ฟังบทสนทนาของทุกคน “ฮ่าๆ ดี! เป็น ‘ยืนอยู่บนไหล่ของยักษา’ ที่ดีเยี่ยมอะไรเช่นนี้! จางน้อยนี่ถ้อยคำดั่งมุกพราว!”

เสี่ยวหลวี่และพวกโหวเกอต่างชื่นชมไม่หยุด

ไหล่ของยักษา? พวกเขาไม่เคยได้ยินคำเปรียบเปรยแบบนี้มาก่อนเลย!

คำพูดนี้ความจริงเป็นคำพูดของนิวตันที่ได้กล่าวเอาไว้ในโลกของจางเย่ แต่เห็นได้ชัดว่าคนอื่นไม่เข้าใจความหมายในคำพูดของจางเย่ เพราะยักษาที่ว่าไม่ใช่ยักษาที่พวกเขาคิด จางเย่ไม่ได้พูดถึงบรรดาผู้รู้ของโลกนี้เลย แต่หมายถึงเหล่านักปราชญ์จากโลกของเขาต่างหาก ทว่าชายหนุ่มไม่คิดจะอธิบายออกไป นี่เป็นความลับที่มีเขาเพียงคนเดียวที่รู้ ชั่วชีวิตนี้จะไม่บอกให้คนอื่นรู้เป็นคนที่สองเด็ดขาด ไม่ว่าจะเป็นใครก็ตาม

พูดคุยเรื่อยเปื่อยกันพักใหญ่

หูเฟยพลันปรบมือขึ้น “เอาล่ะ คุยเรื่องงานกันเถอะ เลิกยืนแล้วไปนั่งกันก่อน ฉันจะพูด ขอให้ทุกคนตั้งใจฟัง ถ้ามีคำถามก็ถามได้เลย” เขานั่งลงที่โต๊ะทำงานของตน ออฟฟิศของเขาก็อยู่ที่นี่เหมือนกันกับทุกคน หูเฟยไม่ได้ขอมีห้องทำงานส่วนตัวสำหรับหัวหน้าออฟฟิศ เพราะเขางานยุ่งมาก ต้องวิ่งไปโน่นมานี่ ทั้งธุระ ทั้งประชุม บางทีก็ต้องเดินทางจนแทบไม่ได้อยู่ในออฟฟิศเลย

จางเย่และคนอื่นต่างรอให้เขาพูด

หูเฟยที่ดูจะอารมณ์ดีพูดแกมหัวเราะ “เมื่อเช้าฉันได้รับจดหมายแจ้งว่ารายการของเราใกล้จะได้ออกอากาศแล้ว ทางสถานีได้สั่งลงมาให้ตัดรายการที่ออกอากาศในเวลาเดียวกับเราในวันศุกร์นี้ ดังนั้นรายการของเราจะเปิดตัวอย่างเป็นทางการในวันเสาร์ วันมะรืนนี้เราต้องเริ่มแล้ว อย่างช้าที่สุดวันศุกร์ต้องอัดรายการให้เสร็จ จะได้แน่ใจว่าทันออกอากาศตอนบ่ายวันเสาร์ ระหว่างนี้ทุกคนจะไม่มีเวลาว่าง ถึงเวลางานยุ่งกันแล้ว ถ้าต้องทำโอทีหวังว่าพวกเราจะไม่บ่นนะ ฉันเองก็จะอยู่ทำโอทีกับทุกคนด้วย”

เสี่ยวหลวี่หัวเราะคิกคัก “ดูพูดเข้าพี่หู จะให้พวกเราบ่นเรื่องอะไรคะ โอทีก็โอทีสิ ว่างงานมาตั้งนาน พวกเราแทบจะรอทำงานไม่ไหวแล้วล่ะ!”

โหวเกอกล่าวตาม “ถูกแล้ว พวกเราจะทำให้ดีๆ แน่ พี่หูสบายใจได้!”

โหวตี้พูดบ้าง “พี่หู พวกเราทำโอทีได้อยู่แล้ว ถ้าพี่จะพักก็พักเถอะ พวกเราจะจัดการทุกอย่างให้เอง!” 

ต้าเฟยพูดขึ้นมา “คุณชวนพวกเรามาก็เพราะเชื่อใจพวกเรา พวกเราก็เชื่อใจคุณเช่นกัน แค่คุณเอ่ยปากคำเดียว ต่อให้ทำโอทีทั้งอาทิตย์ผมก็ไม่มีปัญหา!”

หูเฟยพยักหน้ารับอย่างพอใจ “ถ้าอย่างนั้นก็ขอบคุณทุกคนล่วงหน้านะ” พูดจบเขาก็หันไปมองจางเย่ “ที่จริง คนที่จะเหนื่อยหนักที่สุดก็คงเป็นอาจารย์จางน้อยนี่แหละ ฉันได้รับอนุมัติจากเบื้องบนเรียบร้อยแล้ว จางน้อยได้เป็นพิธีกรของรายการเราอย่างเป็นทางการแล้วนะ ต้องทำหน้าที่ดำเนินรายการร่วมกับผู้บรรยายและแขกรับเชิญ รวมไปถึงสร้างบรรยากาศให้กับคนดูด้วย หน้าที่นี้สำคัญมาก ตอนนี้ฉันยังไม่มีสคริปต์อะไรเลย แต่ตัวผู้บรรยายกำหนดแล้ว หัวข้อที่จะบรรยายก็กำหนดไว้แล้วเช่นกัน แต่เนื้อหาที่จะพูดแล้วก็ลำดับก่อนหลังนี่ยังไม่แน่นอน อาจจะต้องมาตกลงกันอีกทีระหว่างอัด เพราะฉะนั้นงานของจางน้อยอาจจะยิ่งหนัก ยิ่งยากขึ้นไปอีก” ตัวเขาเองยังไม่ค่อยมั่นใจ เพราะจางเย่ไม่มีประสบการณ์การเป็นพิธีกรรายการโทรทัศน์มาก่อนเลย “จางน้อย ถ้าไม่มีสคริปต์จะไหวไหม?”

ทุกคนหันมามองจางเย่

จางเย่ได้แต่ขำ “หัวหน้า ถ้าคุณไปถามที่ทำงานเก่าผมแล้วจะรู้ทันที ผมเองขนาดออกอากาศสด ยังไม่เคยใช้สคริปต์เลย คิดอะไรก็พูดออกไปตามนั้น ถ้าคุณมีสคริปต์ให้ผมละก็ ผมอาจจะพูดไม่ออกแทนก็ได้นะ ผมขอด้นสดดีกว่า”

หูเฟยโล่งใจ “ดี กำลังรอให้เธอพูดแบบนั้นเหมือนกัน!”

เสี่ยวหลวี่พูดแกมหัวเราะ “อาจารย์จางออกโรงเอง หนึ่งต่อสองก็เอาอยู่!”

โหวตี้เอ่ยเสริม “ด้วยความสามารถของอาจารย์จางแล้ว ต้องไม่มีปัญหาแน่นอน”

โหวเกอถามอย่างใส่ใจ “แล้วรายการใหม่ของเราชื่อว่าอะไรครับ?”

หูเฟยตอบ “เพิ่งจะสรุปกันได้นี่แหละ ช่วงแรกนี้จะใช้ชื่อว่า ‘คุยเฟื่องเรื่องประวัติศาสตร์’ ไปก่อน ถ้าต่อไปคิดชื่อที่ดีกว่านี้ออกจะเปลี่ยนทีหลังก็ได้ ไม่ใช่เรื่องใหญ่ อ้อ จางเย่ในฐานะผู้ดำเนินรายการคู่กับผู้บรรยาย คุณต้องคอยช่วยเสริมช่วยดึงให้ผู้บรรยายแสดงความรู้ออกมาอย่างเต็มที่ ในรายการอาจจะมีการพูดคุยถึงบุคคลในประวัติศาสตร์ เหตุการณ์สำคัญๆ ในอดีต หรืองานวรรณกรรมบางช่วงบางตอนด้วย เรียกสั้นๆ ก็คือส่งเสริมความรู้ด้านประวัติศาสตร์น่ะนะ จากนั้นเราก็จะเพิ่มแขกรับเชิญสักสองสามคนให้มาช่วยวิเคราะห์หรือตั้งคำถาม ถ้าพวกเขามีข้อสงสัยหรือขัดแย้งกันเองก็ไม่เป็นไร ฉันจะให้อาจารย์จางเย่เป็นคนคอยคุมประเด็น ตีกรอบไม่ให้เกินเลยไป ฉันมั่นใจว่าเขาจัดการได้ สิ่งที่สำคัญที่สุดก็คือเรื่องที่ผู้บรรยายจะพูด เราจะสนับสนุนความคิดเห็นของผู้บรรยายเป็นหลัก แขกรับเชิญเป็นแค่ส่วนเสริม คนที่เราเชิญมาเป็นระดับศาสตราจารย์ทั้งนั้น เป็นผู้ทรงคุณวุฒิในหมู่ผู้ทรงคุณวุฒิอีกที พวกเขาจะไม่พูดอะไรที่เป็นปัญหาอย่างแน่นอน ส่วนข้อสงสัยของแขกรับเชิญอย่างมากก็เอาไว้คอยสลับฉาก แต่ไม่ใช่เนื้อหาหลัก”

จางเย่พยักหน้าตอบรับ “เข้าใจแล้วครับ”

หูเฟยกล่าวต่อ “เวลาออกอากาศมีการปรับเปลี่ยนนิดหน่อยเช่นกัน จากนี้ไปรายการของเราจะออกอากาศวันเสาร์กับอาทิตย์ ตั้งแต่เวลาบ่ายโมงถึงบ่ายสองโมง อาทิตย์ละ 2 ตอน ตอนละ 1 ชั่วโมง หึๆ ถึงแม้ว่าช่วงเวลานี้จะสู้ช่วงไพร์มไทม์ของวันจันทร์ถึงอาทิตย์ไม่ได้ แต่ก็ไม่เลวเลยทีเดียว”

โหวเกอดีดนิ้ว “อย่างนั้นก็เยี่ยมเลย”

“ใครมีคำถามอะไรหรือเปล่า?” หูเฟยมองทุกคน 

จางเย่ถามขึ้นว่า “รายการของเรานี่ เบื้องบนมีกำหนดเรตติ้งลงมาหรือเปล่าครับ? เช่นว่าต้องได้เท่าไรถึงจะผ่าน? หรือว่าถ้าได้ต่ำกว่าเท่าไร กี่ครั้งจะโดนตัดรายการ?” ในบรรดาทีมงานทั้งหมด พูดตามตรงแล้วมีแค่จางเย่คนเดียวที่เป็นมืออาชีพ เขาจบมาทางสายนี้ เคยทำงานในสถานีวิทยุมาแล้วช่วงหนึ่ง จึงรู้เรื่องมากกว่าคนอื่นที่เหลืออย่างโหวเกอ เสี่ยวหลวี่ ซึ่งไม่ใช่คนในวงการจริงๆ อย่างมากก็เป็นเจ้าหน้าที่ฝ่ายเทคนิค 

“หา? มีโอกาสโดนตัดรายการด้วยเหรอ?” เสี่ยวหลวี่ถามอย่างอึ้งๆ 

โหวเกอพูดอย่างลังเล “ไม่หรอกมั้ง ทางสถานีก็ดูจะให้ความสำคัญกับรายการใหม่ของพวกเราออกนะ” 

หูเฟยยิ้มเจื่อนก่อนบอก “ถึงจะให้ความสำคัญแค่ไหน ก็ต้องสร้างผลงานให้ได้ทั้งนั้น ทุกรายการสำคัญสำหรับสถานีทั้งหมดนั่นแหละ ถ้าไม่เห็นว่าดีคงไม่ปล่อยให้รายการได้ออกอากาศหรอก ยังต้องพูดอะไรอีกหรือ? อาจารย์จางน้อยถามได้ดีมาก ทีแรกฉันก็ไม่คิดจะพูดถึงหรอกนะ แต่ไหนๆ ก็พูดออกมาแล้ว ทางช่องวรรณศิลป์ตั้งเรตติ้งต่ำสุดของพวกเราไว้แล้ว เรตติ้งรายการตอนแรกจะต้องได้อย่างน้อย — 1.0% ถ้าเกิดตัวเลขจริงต่ำกว่านั้น อาจจะโดนตัดรายการภายในสามอาทิตย์ได้”

“1%?”

“ยากเหมือนกันนะ” 

“ไม่ถือว่าสูงนะ น่าจะทำได้”

จางเย่เองก็คิดว่าน่าจะทำได้ ตัวเลขไม่ได้สูงเกินไป 

บางคนอาจพูดว่าพวกรายการวาไรตี้ดังๆ ของประเทศ ต้องได้เรตติ้ง 2% จึงจะนับว่าประสบความสำเร็จ แต่นี่แค่ 1% ก็ถือว่าใช้ได้แล้ว ง่ายเกินไปหรือเปล่า? ทว่าความจริงแล้วมันไม่เหมือนกัน เพราะรายการของสถานีโทรทัศน์ส่วนกลางหรือสถานีโทรทัศน์ดาวเทียมท้องถิ่นช่องอื่นๆ มีการแพร่ภาพผ่านดาวเทียมทั่วประเทศ อาจจะเรียกไม่ได้ว่าครอบคลุมพื้นที่ทั้งร้อยเปอร์เซ็นต์ แต่ก็เกือบจะทุกมณฑลทุกภาคของประเทศ เท่ากับประชากรตั้งกี่ร้อยล้านคน ในขณะที่ช่องวรรณศิลป์ของสถานีโทรทัศน์นครหลวงครอบคลุมพื้นที่แค่เขตเมืองหลวงเท่านั้น ต่อให้ทุกคนพร้อมใจกันดูรายการ ก็ยังเท่ากับประชากรเพียงไม่กี่สิบล้านคนเท่านั้น 

ฐานผู้ชมต่างกันราวฟ้ากับดินแบบนี้ จึงเอาเรตติ้งมาเปรียบเทียบกันไม่ได้

ตัวอย่างเช่น สถานีโทรทัศน์ดาวเทียมนครหลวง หากรายการไหนได้เรตติ้งถึง 2% จำนวนผู้ชมน่าจะอยู่ที่ระดับสิบล้าน ซึ่งถือว่ารายการนั้นดังทั่วสารทิศแล้ว

แต่สำหรับช่องวรรณศิลป์ของสถานีโทรทัศน์นครหลวงที่เป็นสถานีท้องถิ่น เรตติ้งรายการที่ 2% ประเมินดูแล้ว น่าจะเท่ากับหนึ่งล้านคนเท่านั้น หรืออาจจะแค่ 8-9 แสนคนด้วยซ้ำ จางเย่ได้แต่คำนวณคร่าวๆ เพราะเขาไม่รู้ตัวเลขที่แน่ชัด แต่มั่นใจว่าตัวเลขเรตติ้งนี้ไม่ถือว่าเลวร้าย คือไม่ถึงกับต้องดัง เรียกว่าอาจจะต้องออกแรงเข็นบ้าง ซึ่งก็ไม่สูงไม่ต่ำ 

มันเหลื่อมล้ำกันมากเกินไป!

ดังนั้นเรตติ้งของสถานีโทรทัศน์ดาวเทียมกับสถานีท้องถิ่นจึงเป็นคนละเรื่องเดียวกันเลย!

ถ้าจะเปรียบเทียบกันจริงๆ นอกจากจะเกิดเหตุการณ์เหมือนครั้งที่จางเย่อยู่ที่สถานีวิทยุนครหลวง ที่แม้จะเป็นแค่สถานีท้องถิ่น พื้นที่ออกอากาศไม่ได้กว้างใหญ่มากมาย แต่จางเย่สามารถพารายการ ‘เรื่องสยองขวัญยามค่ำคืน’ สร้างประวัติศาสตร์ด้วยจำนวนผู้ฟังที่มากกว่ายอดผู้ฟังของสถานีวิทยุส่วนกลางที่ออกอากาศทั่วประเทศได้ ต้องแบบนี้เท่านั้นจึงจะเรียกได้ว่ารายการของสถานีวิทยุท้องถิ่นชนะรายการแบบเดียวกันของสถานีวิทยุส่วนกลาง ยอดผู้ชมผู้ฟังต่างหากที่เป็นสถิติที่ชัดเจนที่สุด ต้องแบบนี้ถึงจะสามารถเปรียบเทียบสถานีท้องถิ่นกับสถานีโทรทัศน์ดาวเทียมได้ ส่วนตัวเลขเรตติ้งนั้นดูไปก็ไม่มีประโยชน์ เพราะมันเทียบกันไม่ได้ วิธีคำนวณสถิติก็ไม่เหมือนกันด้วย 

เอาล่ะ กลับมาเข้าเรื่องกันดีกว่า

จะเอายอดผู้ชมของสถานีท้องถิ่นไปเทียบกับของสถานีโทรทัศน์ดาวเทียม? มันเป็นไปไม่ได้ มันเพ้อเจ้อไร้สาระ! 

สถานีโทรทัศน์ดาวเทียมมีฐานผู้ชมเป็นหลักร้อยล้าน แล้วสถานีท้องถิ่นล่ะ? ฐานผู้ชมอย่างมากที่สุดก็ไม่กี่สิบล้าน!

ต่างกันเกือบสิบเท่า!

จะเอามาเทียบกันได้ยังไง?

มีแต่คนไม่ปกติอย่างจางเย่เท่านั้นแหละที่ทำได้ แต่นั่นเป็นเครือข่ายวิทยุที่จำนวนผู้ฟังไม่ได้มากมาย อีกทั้งฐานตัวเลขไม่ได้ต่างกันสุดกู่แบบนี้


-----------------------------------------------------------

[1] ยืนอยู่บนไหล่ของยักษา มาจากประโยคภาษาอังกฤษว่า "If I have seen further, it is by standing on the shoulders of giants." ซึ่งปรากฏในจดหมายที่เซอร์ไอแซค นิวตัน เขียนถึงเพื่อนในปี 1676 แต่ประโยคนี้ความจริงมีต้นกำเนิดมาจากภาษาละตินที่เก่ากว่ามาก

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./30.md)