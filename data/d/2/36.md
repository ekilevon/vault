##บทที่ 133 : รอคอยผลเรตติ้ง!
รายการจบแล้ว

ผู้ชมทยอยออกจากสตูดิโอไปทีละคนๆ หลายคนยังอารมณ์ค้าง ทางหนึ่งเดินทางหนึ่งคุยกับคนรอบข้างเรื่องรายการ ‘พิเคราะห์สามก๊ก’ ของจางเย่เมื่อครู่

"พูดได้ดีจริงๆ!"

"ใช่ๆ ฟังแล้วติดใจมากเลย!"

"วันนี้ตอนแรกว่าจะมาเล่นๆ จะได้รู้ว่ามาสถานีโทรทัศน์แล้วเป็นอย่างไรบ้าง ใครจะไปคิดว่าจะได้เจอกับรายการที่ยอดเยี่ยมแบบนี้ ต่อไปฉันต้องตามดูทุกตอนแล้ว!"

"ฉันก็เหมือนกัน ต้องดูแน่นอนอยู่แล้วล่ะ!"

“รายการเจ๋งๆ แบบนี้ คนโง่เท่านั้นแหละที่ไม่ดู!

"แถมยังได้ความรู้อีกเพียบ เพิ่งรู้วันนี้เองว่าจริงๆ แล้วกลเมืองร้างไม่มีอยู่จริง!"

"เหอๆ เทียบกับคนที่เป็นพิธีกรแล้ว ไอ้พวกที่เรียกกันว่าศาสตราจารย์นั่นกลายเป็นตัวตลกไปเลย ความรู้สู้เขาไม่ได้ บรรยายก็โคตรน่าเบื่อ ใครจะไปฟังพวกมันบ่นพึมๆ พำๆ กันฟะ นายพิธีกรจางอะไรนั่นพูดเสียน่าฟัง เออใช่ ชื่อจางเย่ ฉันจะจำไว้!"


……………


หลังจากคนดูออกไปจนหมด

จางเย่มองเพื่อนร่วมงานคนอื่นๆ "พอใช้ได้ไหม?"

เสี่ยวหลวี่วิ่งเข้ามาหาเป็นคนแรก "แค่พอใช้ได้อะไรล่ะ นี่มันโคตรจะใช้ได้เลย!"

โหวเกอปรี่เข้ามาอีกคน "ให้ตายเถอะอาจารย์จาง คุณบรรยายสามก๊กได้จริงๆ น่ะ? แถมยังทำเอาพวกศาสตราจารย์กับผู้ชำนาญการนั่นกลายเป็นพูดจาโง่ๆ ไปเลย? พูดจนคนดูปรบมือให้เป็นครึ่งค่อนวัน"

จางเย่ถ่อมตัว "ไม่ใช่ว่าผมพูดดีหรอก แต่พวกผู้เชี่ยวชาญนั่นต่างหากที่ไม่รู้เรื่องอะไร ทั้งกลเมืองร้าง ทั้งเรื่องของขงเบ้งกับจิวยี่ ต่างก็เป็นความรู้ประวัติศาสตร์ทั่วไป อันที่จริงแค่ค้นคว้าข้อมูลสักหน่อยก็รู้เรื่องแล้ว หรือต่อให้ไม่ค้นคว้าอะไร แค่เปิดดู ‘จดหมายเหตุสามก๊ก’ ก็รู้เรื่องแล้ว ถึงแม้ว่า ‘จดหมายเหตุสามก๊ก’ เองก็นับว่าเป็นงานวรรณกรรมเช่นกัน แต่เทียบกับ ‘พงศาวดารสามก๊ก’ แล้ว มันบันทึกเหตุการณ์จริงเอาไว้มากกว่า เพียงแต่ว่าในเรื่องที่ไม่แน่ชัด ‘จดหมายเหตุสามก๊ก’ จะไม่มีบันทึกไว้ แต่ก็ยังมีหมายเหตุและข้อมูลต่างๆ มากมายที่ช่วยให้คนอ่านเข้าใจประวัติศาสตร์ช่วงนั้นได้”

ต้าเฟยตอบหน้าแดง "อันที่จริงฉันไม่เคยได้ยินชื่อ ‘จดหมายเหตุสามก๊ก’ มาก่อนนะ"

เสี่ยวหลวี่กระแอม "ฉันเคยได้ยินชื่อนะ แต่ไม่เคยได้เปิดดู หนังสือเล่มนี้ไม่เป็นที่นิยม คนที่เคยอ่านมีน้อยยิ่งกว่าน้อย นอกจากนี้นะอาจารย์จาง บันทึกและบทอ้างอิงในประวัติศาสตร์บางส่วนที่คุณพูดถึง พวกเราไม่เคยรู้มาก่อนเลย คุณคิดว่าคนอื่นจะรู้กว้างไปหมดเหมือนคุณเหรอ!"

อะไรนะ!?

มีคนที่ไม่เคยได้ยินชื่อ ‘จดหมายเหตุสามก๊ก’ ด้วยเรอะ?

เป็นไปไม่ได้น่า ยังมีคนที่ไม่รู้จักอีกเหรอ?

ถึงตอนนี้จางเย่จึงเข้าใจว่าแม้โลกใบนี้จะยังมี ‘พงศาวดารสามก๊ก’ เป็นสี่ยอดวรรณกรรม[1] แต่ที่สุดแล้ว พื้นฐานทางวัฒนธรรมกลับแตกต่าง ไม่มีซูตงพอ (ซูซื่อ) ไม่มีผลงานวรรณกรรมแห่งยุคหลายชิ้นอีกเช่นกัน แม้ว่า ‘จดหมายเหตุสามก๊ก’ จะยังได้รับการอนุรักษ์ไว้ แต่กลับไม่มีผลกระทบและเป็นที่รู้จักกันอย่างแพร่หลายเหมือนในโลกของจางเย่ อาจเป็นเพราะเกมได้เปลี่ยนแปลงภูมิหลังของโลกไป จึงทำให้เกิดสถานการณ์เช่นนี้ขึ้น เป็นผลให้การรับรู้และความเข้าใจเกี่ยวกับประวัติศาสตร์ช่วงสามก๊กของผู้คนผิดเพี้ยนไปหมด หากเป็นในโลกของจางเย่ เรื่องแบบนี้แทบจะเป็นไปไม่ได้เลยทีเดียว เพราะต่อให้คนส่วนใหญ่ไม่เข้าใจ แต่ก็ยังมีคนอีกไม่น้อยที่เข้าใจประวัติศาสตร์ที่แท้จริงของสามก๊ก!

มิน่าล่ะ ศาสตราจารย์ด้านวรรณกรรมอย่างหม่าเหิงหยวนถึงได้ไม่รู้เรื่องกลเมืองร้าง แสดงว่าเดิมทีโลกใบนี้ศึกษาวรรณกรรมสามก๊กจาก ‘พงศาวดารสามก๊ก’ เท่านั้น ขณะที่งานประพันธ์เชิงสารคดีที่ถูกต้องที่สุดอย่าง ‘จดหมายเหตุสามก๊ก’ และงานเขียนอื่นที่คล้ายๆ กันกลับไม่อยู่ในกระแส ไม่เป็นที่นิยม! ด้วยเหตุนี้เมื่อจางเย่ยกตอนแรกของ ‘ศจ. อี้จงเทียนพิเคราะห์สามก๊ก’ ขึ้นมาบรรยาย จึงได้เกิดแรงสะท้อนกลับมากมายขนาดนั้น!

นี่เป็นการสอนคนไม่รู้หนังสือชัดๆ!

จางเย่ไม่ทราบว่าจะหัวเราะหรือร้องไห้ดี

ด้านหูเฟย เมื่อคุยกับตากล้องเสร็จก็จ้ำพรวดๆ เข้ามาหาทันที เขายกมือขึ้นบีบไหล่จางเย่สีหน้าท่าทางแสดงออกอย่างเต็มที่ "ดีมากจางน้อย พูดได้ดีมาก!" 

จางเย่ตอบกลั้วหัวเราะ "แค่ไม่ทำให้คุณขายหน้าเป็นใช้ได้ครับ"

"ทำคุณขายหน้า? ฮ่า ๆ" หูเฟยพูดด้วยความตื่นเต้น "ฉันจะบอกให้นะ ที่เธอทำไปนี่แหละคือรายการแบบที่ฉันอยากได้จริงๆ ซ้ำยังดีกว่าที่ฉันคาดหวังไว้ตั้งมากอีกด้วย! ฉันฟังตั้งแต่ต้นจนจบไม่ตกหล่นไปเลยสักคำ ฟันธงได้เลยว่านี่คือรายการสอนประวัติศาสตร์ที่ดีที่สุดเท่าที่ฉันเคยได้ฟังมา!"

เสี่ยวหลวี่กล่าว "ถูกต้อง!"

ต้าเฟยกล่าว "คำว่ามหัศจรรย์ยังบรรยายได้ไม่หมดด้วยซ้ำ!"

โหวตี้ยกนิ้วโป้งให้ "คำเดียวเลยนะ — เจ๋ง!"

"ลำนำบทนั้นเธอแต่งเองงั้นเหรอ?" หูเฟยถาม 

"ครับ" จางเย่ตอบ 

"เธอนี่ ทำให้ฉันตะลึงได้ครั้งแล้วครั้งเล่าสิน่า อารมณ์กลอนของลำนำบทนี้ ในบรรดาบทกวีสามก๊กไม่มีใครเทียบได้เลย เขียนได้สุดยอดที่สุดแล้ว!” หูเฟยดีใจจัด "ถ้ารู้แต่แรกว่าเธอพูดได้เข้มข้นดุเดือดขนาดนี้นะ ฉันจะยังไปหาหม่าเหิงหยวนทำไม จะไปหาแขกรับเชิญมาอีกทำไม เห็นฉันกินอิ่มแล้วว่างงานงั้นสิ? ให้เธอขึ้นไปตั้งแต่แรกดีกว่า แต่เรื่องที่เกิดขึ้นครั้งนี้ทำให้รายการเปลี่ยนแปลงไปอย่างมาก ทั้งชื่อรายการเอย ทั้งฉาก แม้กระทั่งคนบรรยายก็ยังเปลี่ยน เราต้องทำเรื่องขออนุญาตจากทางช่องวรรณศิลป์และสถานีอีกครั้งก่อน ต้องให้เบื้องบนอนุมัติก่อนถึงจะได้!" 

ช่างกล้องส่งเสียงมาจากอีกฟากหนึ่ง "โปรดิวเซอร์หู อีกหนึ่งชั่วโมงก็น่าจะเสร็จแล้ว ถ้าต้องการตัดต่อตรงไหนคุณให้คนตามพวกเราได้ เราจะแก้ไขให้อีกที"

ต้าเฟยผู้รับผิดชอบฝ่ายฉากและอุปกรณ์กล่าวว่า "ผมตามเองครับ" 

หูเฟยกล่าว "ดีเลย ฝากเธอด้วยนะ เสร็จแล้วฉันจะส่งไปให้เบื้องบนอนุมัติ"


…..


ตอนเที่ยง 

รายการ ‘ห้องเลคเชอร์’ ตอนที่หนึ่งคลอดออกมาแล้ว นอกจากตัดต่อวิดีโอให้พอดีกับเวลาออกอากาศแล้ว ช่วงกลางยังเพิ่มคำอธิบายและภาพประกอบเข้าไปด้วย

หูเฟยตรวจซ้ำทั้งหมดอีกครั้ง เมื่อพอใจแล้วก็ไปพบหวังสุ่ยซินหัวหน้าช่องวรรณศิลป์ที่ออฟฟิศ เขาเคาะประตูก่อนเข้าไป เห็นหัวหน้ากำลังกินข้าวอยู่

"หัวหน้า เพิ่งทานข้าวหรือ?" หูเฟยกล่าวยิ้มๆ

หวังสุ่ยซินดูเหมือนจะอารมณ์ไม่ดีนัก "เหล่าหู ผมกำลังจะหาคุณพอดีเลย ได้ยินว่ารายการของคุณมีปัญหาใหญ่ระหว่างอัดรายการเหรอ? สุดท้ายถึงขั้นเปลี่ยนรายการจนหมด? แถมยังไล่ผู้บรรยายกับแขกรับเชิญออกไปอีก? นั่นมันพวกศาสตราจารย์ผู้เชี่ยวชาญที่คุณเชิญมาไม่ได้ง่ายๆ นี่นา พวกคุณทั้งรายการทำอะไรกันน่ะ?"

หูเฟยนึกถึงคนพวกนั้นแล้วก็โกรธ "ไม่ต้องเชิญพวกเขาแล้วครับ ต่อไปก็ไม่ต้องเหมือนกัน ทางผมมีคนที่เหมาะสมกว่าอยู่แล้ว รายการเองก็เปลี่ยนรูปแบบและมีพัฒนาการที่ดีกว่าเดิมด้วย หึๆ คุณจำที่ผมเป็นตายก็ยังยืนกรานว่าต้องการจางเย่ได้ไหมครับ? ตอนนี้คนบรรยายเป็นเขาเองครับ พวกเราไม่ต้องใช้ทั้งพิธีกรทั้งแขกรับเชิญ รายการก็ยังออกมาดีมาก ไม่ใช่สิ เป็นเพราะไม่มีพวกนั้นต่างหาก รายการถึงได้ออกมาดีขนาดนี้!"

หวังสุ่ยซินขมวดคิ้ว "จางเย่? เขาจะไปบรรยายอะไรได้? เหล่าหู ผมรู้ว่าคุณให้ความสำคัญกับเด็กหนุ่มคนนี้มาก แต่คุณไม่ควรจะลำเอียงขนาดนี้ พวกคุณกำลังทำรายการประวัติศาสตร์นะ!"

"หัวหน้าดูเทปรายการแล้วก็จะเข้าใจครับ" หูเฟยรู้ว่าพูดไปก็ไม่มีประโยชน์ จึงทำเพียงส่งเทปรายการให้เท่านั้น

หวังสุ่ยซินก้มหน้าลงมองแล้วมองอีก "ไปกัน" เขาเดินออกไปเรียกผู้บริหารระดับล่างกับพนักงานคนอื่นๆ ให้ตามไปดูเทปรายการด้วย

"จางเย่?"

"ให้หมอนั่นเล่าสามก๊ก?"

"เขาก็แค่เด็กหนุ่มคนหนึ่ง จะรู้อะไรเรื่องสามก๊กกันล่ะ?"

ทว่า หลังจากรายการเริ่มไปได้ไม่กี่นาทีก็ไม่มีใครส่งเสียงใดๆ อีก

หนึ่งชั่วโมงผ่านไปจนจบรายการ ต่างคนต่างมองหน้ากัน ได้แต่ทึ่งจนวางตัวไม่ถูก ทุกคนพูดอะไรไม่ออกสักคำ

หูเฟยถาม "ทุกคนคิดว่าอย่างไรครับ เปลี่ยนเป็นแบบนี้ใช้ได้ไหม?"

หัวหน้าทีมรายการอื่นพูดขึ้นอย่างเสียดายปนอิจฉาว่า "ถ้าผมรู้แต่แรกว่าคนนี้ฝีมือดีถึงขนาดนี้ล่ะก็ ตอนนั้นผมต้องสู้กับเหล่าหูเพื่อแย่งเขามาเข้ารายการผมให้ได้แน่นอน!"

"หัวหน้า?" หูเฟยมองไปยังหวังสุ่ยซิน

หวังสุ่ยซินนิ่งคิดอยู่ครู่หนึ่ง "งั้นก็ออกอากาศไปแล้วกัน รอดูผลเรตติ้งวันเสาร์ก่อน ดูว่าผู้ชมมีผลตอบรับเป็นอย่างไร ถ้าเสียงตอบรับดีค่อยอัดรายการของวันอาทิตย์ต่อ"

หูเฟยว่า "รอถึงวันเสาร์ค่อยอัดรายการต่อ จะไม่กระชั้นชิดไปหรือครับ?"

หวังสุ่ยซินตัดบท "เรายังมองผลลัพธ์จากตลาดไม่ออก ต้องระวังให้มากไว้ อย่างไรเสียจางน้อยคนนี้อายุก็น้อย คุณวุฒิก็ไม่มี ให้เขามาบรรยายประวัติศาสตร์คนดูอาจไม่เชื่อถือ ดังนั้นคงต้องปรับเปลี่ยนแก้ไขไปตามสถานการณ์ ออกอากาศตอนแรกเป็นการชิมลางดูก่อน จากนั้นค่อยตัดสินใจว่าให้เขาเป็นผู้บรรยายของรายการต่อได้หรือไม่!" พูดกันตามตรง หวังสุ่ยซินยังคงไม่มั่นใจในตัวจางเย่ขนาดนั้น รายการใหญ่ขนาดนี้จะให้จางเย่มาเป็นพิธีกรหรือแขกรับเชิญ หวังสุ่ยซินยังคิดว่าไม่เหมาะสมด้วยซ้ำไป คิดว่าความสูงและรูปลักษณ์ของจางเย่ล้วนแต่เป็นปัญหา แล้วนี่จะดีได้อย่างไร จะให้จางเย่เปลี่ยนจากพิธีกรที่โผล่หน้าเป็นครั้งคราวมาเป็นผู้บรรยายเพียงหนึ่งเดียวของรายการ? กลายเป็นคนสำคัญของรายการ? นี่ออกจะเร็วเกินไป!

แต่หูเฟยกลับมั่นใจเต็มร้อย "ได้ครับ รอดูผลเรตติ้งเถอะ"

หัวหน้าทีมรายการที่เพิ่งพูดไปกล่าวว่า "ด้วยผลงานระดับนี้ เรื่องเรตติ้งไม่เป็นปัญหาอย่างแน่นอน แค่ลำนำ ‘ทำนองนางครวญ-ระลึกผาแดง’ นั่นก็สุดๆ แล้ว!”

ผู้หญิงอีกคนกล่าวว่า "นั่นก็ยังไม่แน่ เดี๋ยวนี้รสนิยมของตลาดยิ่งมายิ่งซับซ้อน ไม่มีใครรู้หรอกว่าผู้ชมชอบรายการแบบไหน ขนาดพวกเราที่มีประสบการณ์กันตั้งหลายปี ก็ยังทำได้แค่อาศัยประสบการณ์คาดเดาทิศทางตลาด ใครกล้าฟันธงบ้างล่ะ? ฉันกลับคิดว่ารายการนี้ธรรมดามาก ถึงจะแปลกใหม่แหวกแนว แต่เนื้อหาออกจะเป็นเรื่องอ่อนไหวเกินไปไหม? กลเมืองร้างไม่มีจริง? ผลีผลามเกินไปแล้ว!”

ชายวัยกลางคนท่าทางทรงภูมิอยู่บ้างเอ่ยแทรก "เท่าที่ผมรู้ กลเมืองร้างเป็นเรื่องที่แต่งขึ้นมาจริงๆ ผมฟังมาจากผู้ที่ค้นคว้าประวัติศาสตร์คนหนึ่งเต็มสองรูหู"

หญิงคนนั้นส่ายหน้า "แต่คนดูไม่รู้นี่ ท้าทายความเชื่อคนดูมากไปหน่อย บางที แหวกแนวจนเกินไปก็ไม่ไหวนะ อาจจะมีผลสะท้อนกลับแบบตาลปัตรก็ได้"

"ผมค่อนข้างคาดหวังกับมันนะ"

"ผมคิดว่าไม่น่าไหว เด็กหนุ่มวัยนี้ยังรับมือไม่ได้หรอก ถ้าถึงเวลาเกิดพบว่ามีข้อผิดพลาดในหลักฐานทางประวัติศาสตร์ ต้องถูกคนดูจับผิดได้แล้วก็ด่าจนตายแน่ อย่างไรเสียรายการประวัติศาสตร์ก็ต้องให้ความสำคัญกับความจริงเป็นหลัก ใครจะไปรู้ว่าเรื่องที่จางเย่พูดนั่นสุดท้ายแล้วถูกหรือผิด? ถ้าเกิดเขาแต่งเรื่องขึ้นมาเอง ถ้าเกิดคนดูจับได้ ชื่อเสียงของสถานีเราคงป่นปี้ไม่เหลือซาก!”

ความเห็นไม่เป็นเอกฉันท์ ต่างคนตัดสินต่างกันไป

หวังสุ่ยซินเคาะโต๊ะให้ทุกคนหยุดถกเถียงกัน "ไม่ต้องพูดแล้ว เรตติ้งวันเสาร์นี้จะบอกเราเอง นั่นเป็นรูปธรรมมากที่สุด"




---------------------------------------------------------------

[1] - สี่ยอดวรรณกรรมจีน คือสี่งานวรรณกรรมที่ได้รับการยกย่องว่าเป็นรากฐานของสังคมจีนยุคศักดินา ประกอบด้วย ไซอิ๋วกี่ (บันทึกการเดินทางสู่แดนตะวันตก) สามก๊กเอี้ยนหงี (พงศาวดารสามก๊ก) ซ้องกั๋ง (สุยหู่จ้วน - 108 วีรบุรุษเขาเหลียงซาน) และ หงโหลวเมิ่ง (ความฝันในหอแดง)

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./37.md)