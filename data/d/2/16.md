##บทที่ 113 : วรรคที่สองของจางเย่!
ณ ลานตึก

การตัดสินรอบคัดเลือกกำลังจะสิ้นสุดลงแล้ว

“จวนจะหมดเวลาแล้วใช่ไหม?” ผู้เฒ่าเฉียนถาม

กรรมการอันดับสองกล่าว “เอาเถอะ รออีกสักสองนาทีแล้วกัน”

กรรมการอันดับสามพยักหน้า “นั่นสิ ถ้าไม่มีใครก้าวออกมา เราก็ปิดรอบได้เลย เหอๆ”

กรรมการทั้งสามประกาศเวลาสิ้นสุดการตัดสิน เพื่อไม่ให้รอบคัดเลือกยืดเยื้อเกินไป ทุกคนกำลังรอพิธีเปิดงานอยู่ในหอประชุม ซึ่งอันที่จริงพวกเขาไม่ได้คาดว่าจะมีใครสามารถต่อกลอนคู่กลอนนี้ได้อยู่แล้ว แถมเวลาที่เหลือก็ไม่พออีกด้วย กลอนคู่บทนี้ซ้อนกลอย่างมาก ทุกคำต้องนำมาแยกแยะตีความก่อนจึงจะสามารถคิดวรรคที่สองขึ้นมาคู่ได้ มันไม่มีทางอื่น

ผู้เฒ่าเฉียนมองดูบรรดาผู้เข้าแข่งขันที่ต่างพากันยอมแพ้แล้วก็ส่ายศีรษะเล็กน้อย ในใจของเขาแอบหวังว่าจะมีใครสักคนสามารถต่อกลอนคู่บทนี้ได้ แต่เขาก็เข้าใจถ้าหากไม่มีใครสามารถพอ


……


ไม่ไกลออกไป

เสี่ยวหลวี่เริ่มกระวนกระวาย “ต่อเร็วๆ สิ!”

โหวตี้ไม่รู้จะหัวเราะหรือร้องไห้ดี “คำถามข้อ 50 จะต่อยังไงเล่า?”

ต้าเฟยมองดูกลอนคู่ที่ถูกจัดว่าเป็นหนึ่งในสองคำถามที่ยากที่สุดในงาน “ ‘ไห สุ่ย เฉา เฉา เฉา เฉา เฉา เฉา เฉา ลั่ว*?’ นี่เป็นกลอนคู่หรือว่าเล่นคำลิ้นพันกันแน่? กลอนบ้าอะไรวะเนี่ย?” 

โหวเกอจ้องตาแทบถลน “เขียนผิดรึเปล่าเนี่ย? ทำไมถึงมีตัว ‘เฉา’ เยอะแยะไปหมด?” 

เสี่ยวหลวี่เสนอความคิดขึ้นบ้าง “ทำไมเราไม่มั่วๆ ไปเลยล่ะเผื่อโชคดีไง? ลองต่อด้วย ‘ต้า เฟิง กวา กวา กวา กวา กวา กวา กวา ฉี่’ (ลมแรงเริ่ม โหม โหม โหม โหม โหม โหม โหม) ไหมล่ะ ?” 

ให้ตายเถอะ ถ้าจะโหมขนาดนั้นก็ต้องเป็นพายุไต้ฝุ่นแล้วล่ะ จางเย่ได้แต่เบ้ปากยิ้มๆ

ต้าเฟยเค้นสมองอย่างหนัก “งั้นทำไมไม่ต่อด้วย ‘ฟู่ เปิ่น โจ๋ว โจ๋ว โจ๋ว โจ๋ว โจ๋ว โจ๋ว โจ๋ว หนี่’ (ตัวเลียนแบบ ไป ไป ไป ไป ไป ไป ไป) ล่ะ?” 

เสี่ยวหลวี่รู้เช่นกันว่ามันใช้ไม่ได้ จึงได้แต่คอตกอย่างหมดหวัง “งั้นจะทำยังไงกันดี?” 

ขณะที่พวกเขากำลังถกเถียงกัน อัสนีไพศาลที่มองจางเย่อย่างเย็นชา เดินเข้ามาหาพลางหัวเราะ “อ้าว จางเย่ก็มาด้วยเหรอ? นายต่อกลอนได้บ้างหรือยังล่ะ? แต่เหลือแค่บทเดียวแล้วนี่” อัสนีไพศาลเชี่ยวชาญด้านบทกวีรวมไปถึงกลอนคู่ด้วย ไม่อย่างนั้นเขาคงไม่ได้รับรางวัลรองชนะเลิศในการแข่งคราวที่แล้วหรอก เขาเผชิญหน้ากับจางเย่ครั้งนี้ในฐานะคู่แข่ง อัสนีไพศาลมั่นใจอย่างยิ่ง เขาคิดว่าในเชิงบทกวีเขาอาจจะไม่เทียบเท่าจางเย่ แต่ถ้าเป็นกลอนคู่ล่ะก็? คิดจะมาแข่งกลอนคู่กับฉันงั้นเรอะ? น่าขำจริงๆ! เป้าหมายของอัสนีไพศาลในการแข่งครั้งนี้คือตำแหน่งชนะเลิศเท่านั้น!

จางเย่จ้องกลับ “เหลือบทเดียวแล้วยังไงล่ะ?”

“งั้นนายคงต้องรีบหน่อยนะ เหลือเวลาอีกไม่มากแล้ว” อัสนีไพศาลหัวเราะ “ว่าแต่นายแน่ใจเหรอว่าจะต่อกลอนคู่บทนี้ได้น่ะ? นี่เป็นคำถามของผู้เฒ่าเฉียนเชียวนะ ก่อนจะอวดตัวว่าต่อได้ ทำไมไม่อ่านกลอนครึ่งแรกให้เราฟังก่อนล่ะ? กลัวแต่ว่าแค่จะอ่านยังอ่านไม่ถูกน่ะสิ ถ้าเป็นอย่างงั้นล่ะก็ เรื่องจะต่อกลอนก็ลืมไปได้เลย”

เสี่ยวหลวี่กระซิบ “อาจารย์จาง เขียนอะไรมั่วๆ ไปเลยสิ!”

“นั่นสิ เขียนอะไรก็ได้ ไม่แน่อาจถูกก็ได้นะ” โหวตี้บอก “หรือจะเขียนตามที่เสี่ยวหลวี่บอกไปเมื่อกี้?”

พวกเขากระซิบกระซาบคุยกันไม่หยุด

อัสนีไพศาลส่ายศีรษะ “ถึงขนาดรวมหัวกันคิดกลอนเลยเหรอ? นี่มันโกงไม่ใช่หรือไง?”

เสี่ยวหลวี่จ้องหน้าอัสนีไพศาลอย่างถมึงทึง ตาลาแก่หัวล้านนี่! มันเรื่องอะไรของนายกัน? นายใช่ไหมที่เป็นคนแกล้งขัดขวางอาจารย์จางไม่ให้ลงแข่ง นายใช่ไหมที่เล่นสกปรก?

ผู้เฒ่าเฉียนกรรมการอันดับหนึ่งมองดูนาฬิกา “เอาล่ะ งั้นก็ประกาศปิดรอบเถอะ”

ทุกคนเตรียมตัวเดินออกจากลาน เจ้าหน้าที่ของมหาวิทยาลัยเข้ามาเพื่อจะย้ายโต๊ะและเก็บข้าวของ

แต่ตอนนั้นเอง จางเย่กลับพูดขึ้นเสียงดัง “กรรมการทุกท่าน กรุณารอสักครู่ ผมอยากจะขอลองดู”

อัสนีไพศาลชะงักไปแต่ก็รู้สึกยินดี ในใจสงสัยว่าจางเย่คิดจะต่อกลอนคู่บทนี้จริงๆ หรือเปล่า? หมอนั่นเพิ่งจะมาถึงได้ไม่นานเองไม่ใช่เหรอ? เวลาแค่นี้จะคิดกลอนอะไรออกมาได้! ขนาดตัวเขาเองต่อให้มีเวลาชั่วโมงสองชั่วโมงก็ไม่แน่ว่าจะคิดคู่กลอนดีๆ ได้ ถ้าเขาเองยังคิดไม่ออก จางเย่จะทำได้ยังไง?

ผู้เข้าแข่งขันคนอื่นต่างหยุดเดินแล้วหันมาสนใจ

“หา?”

“หมอนี่เป็นใครน่ะ?”

“กลอนคู่บทนี้มันเป็นปริศนาที่ไม่มีทางแก้ไม่ใช่เหรอ? ยังมีคนอยากจะลองจริงๆ น่ะ?”

“มันไม่ถึงกับไม่มีทางแก้หรอก แต่ก็ถือว่ายากมากๆ”

“เขาจะต่อได้จริงน่ะ? ฉันไม่เคยเห็นคนๆ นี้มาก่อนเลย เป็นคนในวงการด้วยเหรอ?”

พี่สาวโจว ป้าซุน จ้าวกั๋วโจวกำลังสังเกตการณ์อยู่ที่ข้างสนามห่างไปไม่ไกล เมื่อเห็นจางเย่ออกหน้าอาสาจึงพากันส่งเสียงเชียร์

“อาจารย์จางเย่ ลุยเลย!” เสียวฟางตะโกนก้อง

“จางน้อย! แสดงฝีมือให้คนอื่นเห็นไปเลย!” ป้าซุนบอก

จางเย่หันกลับไปมอง แม้กระทั่งเถียนปินกับภรรยาก็ทำท่าทางอวยพรให้เช่นกัน เขาพยักหน้าให้ทุกคนเป็นการตอบรับและแสดงความมั่นใจ

เสียงตะโกนเหล่านี้ทำให้หลายคนที่ยอมแพ้ไปแล้วพากันตกใจ!

“จางเย่?”

“เขาคือจางเย่คนนั้นเหรอ?”

“เจ้าของ ‘ลำนำทำนองวารี’ สุดประเสริฐนั่น คือคนนี้เหรอเนี่ย”

“ได้ยินมาว่าเขาตบหน้าบรรดานักเขียนของสมาคมไปเมื่อคราวก่อน วันนี้ยังกล้าก้าวขามาเหยียบที่นี่อีกเหรอ?”

หลายคนที่มุงดูอยู่ไม่ได้รู้จักจางเย่ แต่ยังมีหลายคนที่เคยได้ยินชื่อของเขามาก่อน ทุกคนจับกลุ่มพูดคุยถกเถียงกันเอง บางครั้งก็ชี้มือมาทางเขาด้วย

ถึงตอนนี้ ช่างกล้องที่รับผิดชอบถ่ายทอดการแข่งขันผ่านอินเทอร์เน็ตก็หันกล้องมาทางจางเย่ด้วยเช่นกัน แม้ว่ารอบคัดเลือกจะไม่มีการถ่ายทอดสด แต่เขายังต้องบันทึกภาพเก็บไว้ตามหน้าที่ เพื่อเอาไปตัดต่อและทำคลิปไฮไลท์ของงานเพื่ออัพขึ้นเว็บ

กรรมการทั้งสามมองเขา “งั้นก็ลองดู”

จางเย่ก้าวเท้ามาข้างหน้า ไม่ได้ใส่ใจเสียงเซ็งแซ่รอบตัว 

เสี่ยวหลวี่ถามขึ้นทันควัน “คุณจะใช้ ‘กวา กวา กวา กวา กวา กวา กวา’ นั่นต่อกลอนจริงๆ น่ะเหรอ?”

จางเย่หัวเราะพลางคิดว่าต่อให้คนโง่ยังไม่กล้าใช้ท่อนคู่ห่วยๆ ของเธอเลย แค่คำก็ไม่เข้าพวกกันแล้ว ถ้าพี่ชายคนนี้เขียนไปพวกมืออาชีพคงได้หัวเราะจนขาดใจตายแน่ๆ กลอนท่อนแรกมีกลซ่อนอยู่มากมาย จะให้แก้ปริศนาได้ง่ายๆ ด้วยดวงได้อย่างไรกัน? แต่จางเย่ไม่รู้สึกกดดันเลย บังเอิญจริงๆ ที่หนึ่งในสองกลอนที่ยากที่สุดของรอบคัดเลือกคือกลอนบทนี้ คำถามข้อที่ 50 ซึ่งเป็นข้อสุดท้ายนี้เป็นหนึ่งในกลอน 20-30% ที่ปรากฏในโลกของเขา แถมยังมีคู่กลอนที่สมบูรณ์ด้วยฝีมืออดีตยอดกวีของโลกเดิมอีกด้วย!

เข้าไปใกล้กระดานคำถาม

เมื่อมาถึงหน้ากระดาน จางเย่ก็หยุดเดิน ก้มหน้าลง หยิบพู่กันมาแต้มหมึกที่ปลายด้าม แล้วยกมือขึ้นเริ่มเขียนวรรคที่สองอย่างไม่ต้องหยุดคิด

อัสนีไพศาลมองตาม คราวแรกเขายังไม่เข้าใจ

ผู้แข่งขันคนอื่นมองดูจางเย่เขียนกลอนวรรคที่สองอย่างพูดไม่ออกบอกไม่ถูก พวกเขาไม่เข้าใจกลอนวรรคแรกแม้แต่น้อย ส่วนใหญ่ไม่รู้ด้วยซ้ำว่ามันอ่านอย่างไร ดังนั้นเมื่อจางเย่เขียนวรรคที่สองออกมา พวกเขาจึงไม่เข้าใจเช่นกัน ต่างพากันสับสนงงงวย

สิ่งเดียวที่รู้ก็คือผู้ชายคนนี้เขียนอักษรพู่กันได้สวยมาก!

โหวเกออุทาน “อักษรงาม!”

หูเฟยตาเป็นประกาย “อาจารย์จางน้อย ยอดฝีมือเขียนอักษรเลยนี่นา! ลายพู่กันสง่างามแต่ไม่ขาดพลัง!” 

เสี่ยวหลวี่พลอยเคลิ้มไปด้วย “ตัวอักษรพวกนี้สวยจริงๆ! อาจารย์จางเย่มีฝีมือด้านเขียนอักษรด้วยหรือนี่?” 

ผู้แข่งขันและผู้ชมคนอื่นๆ พากันมองดูลายมือของจางเย่ ยังหนุ่มอยู่เลยแต่กลับเขียนอักษรได้ดีถึงขนาดนี้ คนแบบนี้ใช่ว่าจะพบเจอได้บ่อยครั้ง! 

จางเย่วางพู่กันลง เขาเขียนเสร็จแล้ว! 

ทุกคนจึงค่อยหันมาสนใจวรรคที่สองของกลอนคู่ที่จางเย่เขียนไว้ว่า “ฝู หยุน จ่าง จ่าง จ่าง จ่าง จ่าง จ่าง จ่าง เซียว! 

ครึ่งสองอะไรแบบนี้? 

นี่มันหมายความว่ายังไง? 

ดูแล้วไม่เห็นมีอะไรเลย! 

อัสนีไพศาลและผู้เชี่ยวชาญกลอนคู่หลายคนต่างจ้องมองครึ่งที่สองของกลอนนั้น บางคนคิดตามและพยายามอ่านมันอยู่หลายรอบ แต่ก็ไม่สามารถทำได้ 

ไม่ถูกใช่ไหม?

ครึ่งสองนี่เข้าคู่ได้เหรอ? 

พวกเขาต่างไม่แน่ใจเช่นกัน กลอนทั้งครึ่งแรกและครึ่งหลังดูคลุมเครือมาก พวกเขาจึงตัดสินไม่ได้! 

กระทั่งกรรมการอันดับสองและอันดับสามยังเพียงดูแค่ผ่านๆ ไม่ได้ใส่ใจ คิดไปว่าหนุ่มน้อยคนนี้หลับหูหลับตาเขียนส่งๆ ไป เพียงแต่ว่าตัวอักษรที่เขียนนั้นเป็นระเบียบเรียบร้อยน่าดูชม กลอนคู่ครึ่งแรกของผู้เฒ่าเฉียนนั้นซับซ้อนทั้งในความลุ่มลึกและในเชิงอารมณ์ เป็นไปไม่ได้ที่จะมีคนสามารถจับคู่กลอน 

ผู้ชมบางส่วนเริ่มส่งเสียงโห่ 

“นี่มันอะไรกัน!”

“ฮ่าๆ ใช้แค่ไม่กี่คำแค่นี้ก็นับเป็นวรรคที่สองได้แล้วเหรอ?” 

“นั่นน่ะสิ งั้นฉันก็ทำได้เหมือนกัน วรรคแรกต้องไม่ง่ายดายขนาดนั้นหรอก” 

“เขาต้องเขียนมั่วๆ แน่นอน จ่าง จ่าง จ่าง จ่าง จ่าง? อะไรกับอะไรน่ะ!” 

มีเพียงผู้เฒ่าเฉียนที่หรี่ตามอง “พ่อหนุ่ม วรรคที่สองของเธออ่านว่ายังไง?” 

จางเย่ยิ้มแล้วตอบกลับด้วยคำถาม “ครึ่งแรกของท่านผู้เฒ่าอ่านว่าอย่างไรครับ?” 

“ครึ่งแรกของฉันอ่านว่า…” ผู้เฒ่าเฉียนท่องออกมา “ไห สุ่ย เฉา, เจา เจา เฉา, เจา เฉา เจา ลั่ว (น้ำทะเลขึ้น ทุกวันขึ้น วันขึ้นวันลง)” 

เมื่ออ่านออกเสียงอย่างถูกต้อง ตัวอักษร ‘เฉา/เจา’ นี้ก็สื่อความหมายชัดเจน ผู้แข่งขันและผู้ชมหลายคนต่างจึงเข้าใจในทันที แบบนี้นี่เอง! ต้องอ่านแบบนี้สินะ! มิน่าล่ะขนาดรองชนะเลิศปีที่แล้วอย่างอัสนีไพศาลถึงกับพูดว่า ต่อให้ผู้เชี่ยวชาญเองก็ยังไม่แน่ว่าจะอ่านได้ถูกต้อง! กลปริศนาในกลอนช่างล้ำลึก! นี่เป็นกลอนคู่ที่เต็มไปด้วยอักษรพ้องรูป แต่ไม่พ้องเสียง! กลอนคู่ประเภทนี้มันยากโคตรๆ สุดๆ ไปเลย! เพราะมันซับซ้อนมากนี่แหละ! แถมวรรคที่สองก็ยังต้องจับคู่ให้เข้ากันได้ดีเนี่ยนะ? เป็นไปไม่ได้เลย! 

เสี่ยวหลวี่พูดไม่ออก “วรรคแรกนั่นคลุมเครือเกินไปแล้ว!” 

โหวตี้ถอนใจ “อาจารย์จางน้อยคงต่อกลอนไม่ได้แน่นอน ฉาง ฉาง ฉาง ฉาง? ไม่เข้ากันเลย จริงไหม?” 

โหวเกอบอก “ช่างมันเถอะ ไม่ต้องเสียดายไปหรอกน่า ยังไงๆ อาจารย์จางน้อยก็ไม่ได้ชำนาญด้านกลอนคู่เสียหน่อย เขาเองยังพูดเลยนี่ว่าไม่รู้จักกลอนคู่มากนัก” 

กรรมการอันดับสองมองดูผู้เฒ่าเฉียน “ไปกันเถอะ เฒ่าเฉียน เข้าหอประชุมกันดีกว่า”

“ใช่แล้ว เรายังต้องตัดสินรอบสุดท้ายนะ” กรรมการอันดับสามซึ่งเป็นชายชราบอก 

แต่ไม่มีใครคาดว่าผู้เฒ่าเฉียนจะไม่ยอมขยับ เอาแต่จ้องมองจางเย่ “ว่ายังไงล่ะ?” 

“ไห สุ่ย เฉา, เจา เจา เฉา, เจา เฉา เจา ลั่ว (น้ำทะเลขึ้น ทุกวันขึ้น วันขึ้นวันลง)” จางเย่ทวนวรรคแรกอีกครั้ง แล้วยิ้มก่อนจะเอ่ยครึ่งที่สองของเขาออกมา “ฝู หยุน จ่าง, ฉาง ฉาง จ่าง, ฉาง จ่าง ฉาง เซียว! (หมู่เมฆรวม บ่อยครั้งรวม บ่อยรวมบ่อยแยก)” 

กรรมการอันดับสองและอันดับสามที่เพิ่งจะหันไปชะงักเท้าทันทีเมื่อได้ยิน และหันขวับกลับมาอย่างตื่นตะลึง! 

ผู้ชมและผู้แข่งขันหลายคนกำลังเตรียมตัวแยกย้าย แต่เมื่อได้ยินจางเย่ท่องวรรคที่สองออกมา สีหน้าของทุกคนเปลี่ยนเป็นปากอ้าตาค้างอย่างเห็นได้ชัด! 

อัสนีไพศาลตะลึงงัน! 

โหวเกอ โหวตี้ เสี่ยวหลวี่และคนอื่นๆ ต่างอึ้งใบ้ไปกันหมด! 

ในตอนนี้ ทั้งลานเล็กของมหาลัยนครหลวงเงียบกริบ!



-------------------------------------------------------------

*海水朝朝朝朝朝朝朝落 (ไห สุ่ย เฉา เฉา เฉา เฉา เฉา เฉา เฉา ลั่ว)

ตัวอักษร 朝 ที่ซ้ำ (อ่านว่า เจา หรือ เฉา) เมื่ออ่านว่า เฉา จะแปลว่า “น้ำขึ้นน้ำลง” (潮) เมื่ออ่านว่า เจา จะแปลว่า “วัน/เช้า/กลางวัน” เมื่อสลับเสียงอ่าน ความหมายทั้งประโยคจะเปลี่ยนไปทันที

*浮云长长长长长长长消 (ฝู หยุน จ่าง จ่าง จ่าง จ่าง จ่าง จ่าง จ่าง เซียว)

ตัวอักษร 长 ที่ซ้ำ (อ่านว่า จ่าง หรือ ฉาง) เมื่ออ่านว่า จ่าง จะแปลว่า “ความยาว/ยืด/ขยาย” เมื่ออ่านว่า ฉาง (常) จะแปลว่า “บ่อยครั้ง/เสมอ” เมื่อสลับเสียงอ่าน ความหมายทั้งประโยคจะเปลี่ยนไปทันที


-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./17.md)