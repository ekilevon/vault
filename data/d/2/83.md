##บทที่ 181 : มวยไทเก็กของจางเย่!
หนึ่งวัน…

สามวัน…

ห้าวัน….

หนึ่งสัปดาห์ต่อมา ‘จางเย่พิเคราะห์สามก๊ก’ ได้จบลงอย่างสมบูรณ์

“พิเคราะห์สามก๊กจบแล้ว หลังจากนี้จะดูอะไรล่ะเนี่ย”

“นั่นสิ หลังจากนี้รายการประวัติศาสตร์อันไหนก็ไม่น่าดูอีกแล้ว”

“รายการดีๆ แบบนี้ ช่างน่าเสียดายจริงๆ ฉันยังหวังว่าอาจารย์จางเย่จะยังเป็นผู้บรรยายต่อนะ ต่อให้ไม่ใช่สามก๊ก เป็นเรื่องอื่นก็น่าจะใช้ได้เหมือนกัน”

“อาจารย์จางเขาไม่สนใจร้อนหนาวผลิร่วงแล้วไง ปลีกวิเวกในป่าเขาไปแล้ว”

“ฉันไม่เชื่อหรอก ฉันกำลังรอให้อาจารย์จางเย่ออกจากเขา!”

“แต่พวกสถานีโทรทัศน์ไม่ต้องการอาจารย์จาง แล้วจะให้เขาหวนคืนวงการอีกได้ยังไง?”

บนอินเทอร์เน็ตหัวข้อสนทนาเกี่ยวกับจางเย่เงียบไปหลายวันแล้ว แต่เมื่อ ‘พิเคราะห์สามก๊ก’ จบลง ก็เกิดกระทู้พูดคุยขึ้นอีกครั้ง

…….

ช่วงบ่าย หลังจากที่ตอนสุดท้ายออกอากาศไป เสี่ยวหลวี่อดีตเพื่อนร่วมงานได้โทรศัพท์หาจางเย่ “อาจารย์จาง รายการจบลงแล้ว พี่หูให้ฉันโทร. มาบอกคุณค่ะ”

จางเย่กำลังดูทีวีอยู่กับบ้านเซ็งๆ “เรตติ้งเป็นอย่างไรบ้าง?”

“เพราะสองสามตอนสุดท้ายยังรักษามาตรฐานไว้ได้สูงเหมือนเดิม กระทั่งเรตติ้งของวันจันทร์ถึงศุกร์ก็ยังได้ถึง 6.4% ส่วนช่วงสุดสัปดาห์ขึ้นไปถึง 8.97% เลยด้วย เสียดายนิดหน่อยว่าสุดท้ายก็ทะลุเก้าไม่ได้ เดิมทีรายการประวัติศาสตร์และสาระความรู้ ตลาดมันแคบกว่า ยังไงก็สู้พวกรายการวาไรตี้ไม่ได้ แต่เรตติ้งเท่านี้ก็นับว่าสะท้านฟ้าแล้วค่ะ เป็นรายการใหม่ที่ฮอตที่สุดของช่อง BTV-วรรณศิลป์ปีนี้เลย หรือต่อให้เทียบกับทั้งสถานี ถือว่ายังอยู่ในอันดับสูง” เสี่ยวหลวี่บอกกับจางเย่

จางเย่รับรู้ “แล้วภาคต่อไปสรุปว่า?”

“เพิ่งอัดรายการไปเอง” พูดถึงตรงนี้เสี่ยวหลี่พลันรู้สึกเก้อกระดาก “คุณไปแล้ว พวกเราก็ไม่มีทางเลือก ต้องไปเชิญศาสตราจารย์ประวัติศาสตร์มา ภาคถัดไปจะพูดถึงนักกวีโบราณ ตั้งแต่เกิดจนกระทั่งตาย ฉันได้ดูการอัดเทปตอนแรก ก็พอถูไถ”

“พอถูไถ?” จางเย่ถือว่ารายการ ‘ห้องเลคเชอร์’ เป็นลูกของตัวเอง ไม่ว่าอย่างไรเขาก็เป็นคนปลุกปั้นกระทั่งชื่อเขาก็เป็นคนตั้งจึงยังรู้สึกห่วงมากทีเดียว

เสี่ยวหลวี่บอกอย่างจนปัญญา “ใช่ค่ะ เทียบกับที่คุณทำไว้ไม่ได้เลย เรียกได้แค่ว่าพอผ่านเท่านั้น” เธอหยุดไปชั่วครู่ก่อนถาม “คุณเป็นยังไงบ้าง? แล้วเรื่องงาน…”

จางเย่ตอบยิ้มๆ “ยังหาไม่ได้เลย”

เสี่ยวหลวี่โมโห “เป็นไปได้ยังไง คนพวกนั้นไม่มีตากันหรือยังไง?

“ทำไมถึงจะเป็นไม่ได้ ตลอดอาทิตย์ไม่มีคนในวงการโทร. หาผมเลย แต่ผมยังไม่กังวลหรอกนะ ถือว่าได้หยุดพักผ่อน” จางเย่คุยต่ออีกไม่กี่คำค่อยวางสายไป

ไม่กังวล?

นั่นน่ะพูดเหลวไหลชัดๆ!

ทันทีที่ ‘พิเคราะห์สามก๊ก’ จบลงเขาก็หมดโอกาสได้ออกสื่ออีกแล้ว ต่อจากนี้ค่าชื่อเสียงคงเพิ่มขึ้นได้น้อยมากแน่นอน ยิ่งกว่านั้นจางเย่ที่ต้องการจะเป็นคนดังรู้ดีว่าการได้ออกสื่อน้อยลง จะส่งผลกระทบอย่างหนักต่อความนิยม และจะค่อยๆ เลือนหายไปจากความทรงจำของมวลชนในที่สุด ไม่ต้องดูให้ไกลแค่พวกชาวเน็ตและแฟนคลับหลายคนที่ก่อนหน้านี้ร้องตะโกนชื่อจางเย่อยู่ทุกวัน บอกว่าจะสนับสนุนเขาไปตลอดชีวิต ถ้าจางเย่เงียบหายไปจริงๆ เดือนหรือสองเดือน เดาได้เลยว่าหลายคนคงจะจำชื่อเขาไม่ได้แล้วด้วยซ้ำ คนดังจะพึ่งพากระแสร้อนแรงเพียงแค่ชั่วครู่ชั่วยามไม่ได้ แต่จะต้องครองพื้นที่สื่ออย่างต่อเนื่องสม่ำเสมอเป็นเวลานาน นี่คือหัวใจสำคัญในการรักษาหรือเพิ่มความนิยมในตัวดาราสักคน

เขาเข้าไปตรวจสอบเรตติ้งในทำเนียบคนดังบนเว็บไซต์

จางเย่ยังคงอยู่ในทำเนียบระดับอี หลังจากที่เพิ่งถีบตัวขึ้นมาและเป็นกระแสเมื่อไม่กี่วันก่อน ชายหนุ่มก็มาอยู่ในท็อปห้าของทำเนียบแล้ว โดยเป็นอันดับที่สี่ คนที่อยู่ถัดขึ้นไปเป็นพิธีกรรายการวาไรตี้ของสถานีท้องถิ่นคนหนึ่ง เรตติ้งของเขาสูงกว่าจางเย่ อันดับสองเป็นนักแสดงจากซีรีส์โทรทัศน์ที่ค่อนข้างดัง มีผลงานอย่างอื่นอีกไม่น้อย ส่วนใหญ่จะเล่นเป็นบทสมทบตัวหลัก แต่ทั้งหมดเป็นผลงานของปีที่แล้ว นักแสดงคนนี้อันที่จริงตกจากทำเนียบระดับดีมาอยู่ระดับอีเพราะปีนี้ไม่มีผลงานที่ดีเท่าไร ศิลปินอันดับหนึ่งในทำเนียบอีเป็นผู้หญิง เป็นนักร้องที่ค่อนข้างใหม่ เพิ่งออกอัลบั้มได้ไม่นาน ยอดขายไม่เลวเลยทีเดียว ดูเหมือนว่าเธอจะแสดงหนังด้วย

หากแซงคนเหล่านี้ขึ้นไปได้จางเย่ถึงจะเข้าสู่ทำเนียบคนดังระดับดี แม้ว่าทำเนียบระดับดีและระดับอีจะไม่แตกต่างอะไรกันมากมาย เลขอันดับก็มีไว้เพียงเพื่ออ้างอิง เพื่อแสดงภาพรวมของอิทธิพลและความนิยมของคนดังแต่ละคนเท่านั้น แต่เพราะทุกฝ่ายต่างให้การยอมรับ จะหน่วยงานรัฐก็ดีหรือเอกชนก็ด้วย ทำให้มันเป็นสถิติที่มีอำนาจเบ็ดเสร็จเด็ดขาดที่สุด นอกจากนี้หากดูจากเลขคะแนน จางเย่ในตอนนี้ไม่มีทางที่จะแซงคนเหล่านี้ไปได้เลย ‘พิเคราะห์สามก๊ก’ ปิดฉากลง คะแนนอันดับของจางเย่มีแต่จะลดต่ำลง แม้ว่าจะเป็นตัวเลขที่น้อยแต่แนวโน้มที่ปรากฏอยู่ได้สะท้อนให้เห็นว่าความนิยมและการเป็นที่จดจำของมวลชนกำลังดิ่งลง

เขาหรือจะไม่กังวลใจ?

ตอนนี้จางเย่ยังไม่มีเวลาคิดถึงเส้นทางที่จะก้าวเดินต่อไปหลังจากนี้ เขาเพียงแต่หวังว่าจะรักษาความนิยมในขณะนี้เอาไว้ให้ได้ก็พอแล้ว เขาต้องลงมือทำอะไรบางอย่าง
ก่อเรื่องยุ่งยังไงล่ะ!

ต้องก่อเรื่องยุ่งขึ้นมาให้ได้!

นี่คือความคิดแรกของจางเย่!

ท้องร้องหิวขณะที่จางเย่มองดูค่าชื่อเสียงในแหวนเกม เห็นว่ามีมากกว่าสองล้านจุดแล้ว แน่นอนว่าได้มาจาก ‘พิเคราะห์สามก๊ก’ ที่ออกอากาศในอาทิตย์นี้ หลังจากเหลือสำรองไว้ไม่กี่แสนจุด จางเย่ที่ยังคิดถึงหนังสือสกิลมวยไทเก็กก็เข้าไปร้านขายของเพื่อซื้อเพิ่มอีกสองเล่ม ใช้ค่าชื่อเสียงไปสองล้านจุด เปิดตำรา

เปิดดู!

กินลงไป!

เขารับประสบการณ์ทั้งหมดเข้าไป!

แต่ครั้งนี้ก็ยังเหมือนเดิม จางเย่ไม่รู้สึกอะไรเลย เขาค้นความทรงจำในสมองอย่างบ้าคลั่ง แต่ก็ไม่ปรากฏกระบวนท่าไทเก็กใดๆ ในสมอง มีแค่กระบวนท่าและการเคลื่อนไหวของเทควันโดอย่างเช่นเตะสวน เตะข้างเท่านั้น แต่ไม่มีมวยไทเก็ก ทำให้เขารู้สึกหดหู่อย่างหนัก!

ประสบการณ์ก็กินไปแล้ว มันต้องได้ผลสิ

แต่ไม่เห็นมีกระบวนท่าอะไรเลย แล้วจะใช้ออกยังไงล่ะ?

หลังจากใช้สมองอย่างหนักจางเย่ก็ยิ่งหิวมากขึ้น ตั้งแต่เช้าไม่ได้กิน ตอนกลางวันก็ไม่ได้กินอีกเช่นกัน เพราะเขาขี้เกียจเกินกว่าจะลงไปข้างล่าง จนตอนนี้ความหิวเล่นงานเข้าจริงๆ แต่เพราะมันสายเกินกว่าที่จางเย่จะออกไปซื้อบะหมี่ที่อีกสองถนนถัดไป เขาจึงได้แต่ใช้ลูกไม้เก่า เดินออกประตูไปที่บ้านของคุณน้าเจ้าของห้องอย่างช่วยไม่ได้

ติ๊งต่อง เขากดกริ่ง

รออยู่เป็นนานกว่าประตูจะเปิดออกให้เห็นศีรษะเล็กๆ ของเฉินเฉิน ยัยตัวเล็กนี่ต้องเขย่งจนเห็นได้ชัดกว่าจะเอื้อมถึงลูกบิดประตู หลังจากเปิดประตูแล้วยังหอบหายใจเล็กน้อย

จางเย่พูดอย่างเป็นกันเอง “เฉินเฉิน ป้าใหญ่ของเธออยู่ไหน?”

เฉินเฉินตอบหน้าตาย “ป้าใหญ่ไม่อยู่ ออกไปวิ่งออกกำลังกาย” พูดจบก็ทำท่าจะปิดประตู

จางเย่รีบแทรกตัวเข้าไปก่อน “เขาไม่อยู่ก็ดี ฉันไม่ได้มาหาเขาหรอก” หลังจากเข้าบ้านมาอย่างไม่เกรงใจ จางเย่ก็ตรงเข้าไปที่ครัวเพื่อคุ้ยหาของกิน จนในที่สุดก็เจอของเหลือสองจานในตู้เย็น จานหนึ่งเป็นเนื้อตุ๋น อีกจานเป็นผัดคึ่นช่าย ชายหนุ่มยกออกมาอย่างไม่พูดพร่ำทำเพลง ใช้ไม้จิ้มฟันเจาะรูบนพลาสติกแรปหลายรูเพื่อระบายความร้อน จากนั้นก็ยัดจานเข้าไมโครเวฟตั้งเวลาสองนานที ยกออกมาหลังจากอุ่นจนร้อนได้ที่!

เฉินเฉินอุทานอย่างตกใจ “นายทำอะไร!”

จางเย่ไม่แม้แต่จะตอบกลับ สูดกลิ่นหอมอย่างเต็มที่ นั่งลงที่โต๊ะกินข้าวอย่างเบิกบานเต็มที่ หยิบตะเกียบออกมาคู่หนึ่งแล้วลงมือสวาปาม!

เสียงไขกุญแจดังขึ้น

ประตูถูกเปิดออกจากด้านนอก

วันนี้เหราอ้ายหมิ่นสวมชุดกีฬา ด้านบนเป็นเสื้อกล้ามสีขาวแบบนักวิ่งข้ามเครื่องกีดขวาง มีลายขวาง ส่วนกางเกงเป็นกางเกงวอร์มทรงหลวม ทว่าเธอในตอนนี้กลับเปียกโชกไปหมด ทั้งตัวเต็มไปด้วยเหงื่อ ปลายผมยังมีเหงื่อหยดออกมาเป็นเม็ดๆ หยาดเหงื่อที่หยดลงพืื้นทำให้เธอดูเป็นผู้ใหญ่และดึงดูดใจอย่างมาก

จางเย่รู้อยู่แล้วว่าพี่สาวเหราเป็นคนฝึกยุทธ์ การรักษาความแข็งแรงและพละกำลังเป็นเรื่องที่สำคัญที่สุด จึงต้องออกไปวิ่งในช่วงบ่าย

“ไอ้หนูมาอยู่ที่นี่ได้ไง?” เหราอ้ายหมิ่นที่แม้ตัวจะท่วมไปด้วยเหงื่อแต่ไม่มีอาการหอบหายใจใดๆ เลย ยังคงหายใจตามปกติ ไม่มีอาการเหนื่อยให้เห็น

เฉินเฉินวางท่าเหมือนผู้ใหญ่ยกมือกุมหน้าผาก “ผีร้ายเข้าหมู่บ้านเราอีกแล้ว!”

เหราอ้ายหมิ่นขำท่าทางของหลานสาว “ผีร้ายกวาดอะไรไปบ้าง?”

“เนื้อหนึ่งจาน ผัดคึ่นช่ายหนึ่งจาน แล้วก็ข้าวหนึ่งชาม” เฉินเฉินรายงาน

จางเย่ที่ได้ยินคำร้องเรียนของเธอก็แทบจะพ่นข้าวออกจากปาก “ใครเป็นผีร้ายกันน่ะ?” สองสาวนี่นะ ปากร้ายไม่มีใครเทียบ!

ฉันเรียนจบการสื่อสารกระจายเสียงนะ?

แต่ดูแล้วเหมือนพวกเธอทั้งคู่ต่างหากที่จบสื่อสารกระจายเสียงมาน่ะ!

“วันๆ รู้จักแต่ปล้นเขากิน ไม่รู้จักออกไปหางานทำ ไอ้หนูเน่าเหม็นนายอยู่บ้านมาเป็นอาทิตย์แล้วใช่ไหม?” เหราอ้ายหมิ่นเหลือบตามอง “เดี๋ยวไปล้างจานด้วย!”

จางเย่กินเสร็จแล้ว กับข้าวสองจานข้าวหนึ่งชามไม่มีอะไรเหลือ เขาลูบท้องและเรอออกมา อดเหลือบตามองเสื้อกล้ามเปียกชุ่มของคุณน้าเจ้าของห้องไม่ได้ ไม่รู้ว่าเพราะเธอรู้ตัวว่าจะมีเหงื่อหรืออึดอัดไม่สบายตัว คุณน้าเจ้าของห้องจึงไม่ได้สวมบรา มองจากภายนอกก็ยังเห็นได้ แต่ถึงจะไม่สวมชั้นใน หน้าอกของเหราอ้ายหมิ่นก็ยังตระหง่านและเต่งตึง

นางฟ้าซูเปอร์สตาร์จางใหญ่และอวบอิ่ม

เหราอ้ายหมิ่นใหญ่ตระหง่านและเต่งตึง

ดีกันคนละแบบ งามกันคนละอย่าง

จางเย่กินเสร็จแล้วก็แกล้งตาย “ผมล้างจานไม่ไหวอะ อิ่มจนจุกแล้ว ขยับตัวไม่ได้เลย”

เหราอ้ายหมิ่นได้ยินแบบนี้ก็ถอดรองเท้าออกแล้วเตะส่งรองเท้าผ้าใบบนเท้าสวยๆ ของเธอเข้าใส่จางเย่โดยตรง “รีบไป!”

ปึก!

รองเท้าลอยข้ามฟากมาประหนึ่งสายฟ้าฟาด!

จางเย่เดิมทีไม่มีปฏิกิริยาใดๆ เมื่อเห็นว่ามีของลอยมาจะโดนตัวก็ไม่ได้คิดอะไร รีบยกขาขึ้นกันตามสัญชาตญาณ กลายเป็นว่าขณะที่ยกขาขึ้น การเคลื่อนไหวของขากลับเปลี่ยนไปราวกับเป็นการตอบสนองแบบอัตโนมัติ ขายกขึ้นปลายเท้าตั้งมุมเข้ารับรองเท้าอย่างพอดิบพอดี จากนั้นจางเย่ก็ไม่รู้ว่าตัวเองทำได้อย่างไร แต่ข้อเท้ากลับขยับไหวเหมือนวาดวงกลมกลางอากาศ ลดแรงสะท้อนจากรองเท้าของเหราอ้ายหมิ่นที่บินตรงมา จากนั้นเท้าของจางเย่ก็เตะออกอีกครั้ง ส่งรองเท้าให้ลอยกลับไปในองศาเดิม ป๊าดา และกลับไปตกที่ปลายเท้าของเหราอ้ายหมิ่นพอดีเป๊ะไม่พลาดเป้า!

เหราอ้ายหมิ่นอุทานออกมาอย่างแปลกใจ!

เฉินเฉินเองก็มองจางเย่ตาค้าง!

จางเย่ก็ตกใจตัวเองแล้ว เหย*** เกิดอะไรขึ้นวะเนี่ย?

การเคลื่อนไหวลื่นไหลต่อเนื่องเป็นกระบวน เท้าของจางเย่ราวกับร่ายรำ หนึ่งเตะ หนึ่งรั้ง หนึ่งกระแทก ส่งรองเท้าให้ลอยกลับที่เก่า!

นี่มัน...ไทเก็ก?

พี่เอ็งคนนี้เป็นมวยไทเก็กจริงๆ ใช่ไหม?

เฉินเฉินมองไม่ออกว่าจางเย่ใช้ลูกไม้อะไร เพียงแต่รู้สึกว่ามันวิเศษมาก สวยงามมาก!

คุณน้าเจ้าของห้องหลังจากเตะรองเท้าใส่ก็ไม่ได้หันมามองจางเย่ มัวแต่ยุ่งกับการเปลี่ยนรองเท้าจึงไม่ได้เห็นการเคลื่อนไหวของจางเย่ “ฝีมือเทควันโดเพิ่มขึ้นรึเปล่า?”

จางเย่หัวเราะหึๆ แต่ไม่ยอมตอบตามจริง “แหงสิ เป็นเพื่อนบ้านกับพี่สาวเหรา ได้รับอิทธิพลจากยอดฝีมือกังฟูอย่างคุณมาทั้งปี ก็ต้องมีก้าวหน้าขึ้นบ้าง”

เหราอ้ายหมิ่นกล่าวยิ้มๆ “คำพูดพวกนี้ฉันชอบฟังนะ”

เฉินเฉินรีบเปิดโปง “ขี้ประจบ ป้าใหญ่คะ เขาตั้งใจเลี่ยงไม่ล้างจาน”

จางเย่ “.....” ยัยเด็กตัวแสบ รู้ได้ไงว่าฉันคิดอะไรอยู่!

สุดท้ายจางเย่ก็ต้องล้างจานอย่างจำยอมอยู่ดี อันที่จริงชายหนุ่มแค่พูดเล่นไปอย่างนั้นเอง มากินข้าวบ้านเขา จะให้คนอื่นล้างจานก็ไม่เหมาะไม่ควรแล้ว เพื่อให้ได้กินดื่มอย่างดีอีกภายหน้า งานบ้านอะไรจางเย่ล้วนยอมทำทั้งนั้น

มือทำงานเป็นระวิงอยู่ในครัว ในใจเหมือนมีคลื่นลมโหมกระหน่ำ หนังสือสกิลมวยไทเก็กไม่ใช่ไม่เกิดผล ก็กระบวนท่าที่เพิ่งจะได้เห็นไปเมื้อกี้ไง!

เท่โคตร!

สวยเว่อร์!

จางเย่มองออกไปนอกห้องครัว เห็นว่าเหราอ้ายหมิ่นและเฉินเฉินไม่อยู่กันหมด ก็หยิบชามขึ้นมาใบหนึ่งกะจะลองดูอีกสักหน แต่คราวนี้กลับเป็นเหมือนเดิมที่จางเย่เคยลองมาหลายครั้ง ไม่เห็นผลใดๆ ทั้งสิ้น สุดท้ายยังเกือบทำชามหล่นอีกด้วย! หรือว่ามวยไทเก็กจะระดับสูงเกินไปสำหรับเขาในตอนนี้ ทำให้ไม่เหมือนกับเทควันโดที่สามารถใช้ออกได้ตามใจ? หรือว่าเกิดได้แรงบันดาลใจขึ้นมากะทันหันเลยใช้ออกมาได้? เชี่*แล้ว ทำไมถึงฟังดูคล้ายกับต้วนอี้[1]ในนิยายกิมย้งเลยล่ะ! ถึงจะมีวิชาดรรชนีกระบี่หกชีพจรแต่กลับไม่สามารถใช้ออกได้ตามปกติ นี่ไม่เป็นปัญหาเรอะ!

------------------------
[1] ต้วนอี้เป็นหนึ่งในตัวเอกจากเรื่องแปดเทพอสูรมังกรฟ้าของกิมย้ง
*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./84.md)