##บทที่ 120 : ปริศนาแห่งสหัสวรรษของจางเย่!
ทำไมถึงมีคนแบบนี้ได้?

ทำไมคนแบบนี้ถึงมีอยู่จริง? 

นี่มันหนึ่งบุรุษต้านศัตรูทั้งกองทัพชัดๆ! 

เมื่อมีจางเย่นั่งอยู่ตรงนั้น คนอื่นก็ไม่มีโอกาสแม้แต่จะเปิดปากพูด! ร่างไม่สูงไม่ใหญ่ของหมอนั่นในตอนนี้ กลับเหมือนขุนเขาตระหง่านที่กดทับลงบนศีรษะและยอดอกของพวกเขา!

ผู้แข่งขันห้าสิบคน! ในบรรดาผู้แข่งขันสี่สิบเก้าคนที่เหลือไม่ขาดแคลนนักเขียนชื่อดังและยอดฝีมืออย่างแน่นอน! ทุกคนต่างไม่ไร้ปัญญาและล้วนไม่ใช่ลูกพลับนิ่ม แต่ภาพที่ปรากฏตรงหน้าอย่าว่าแต่เป็นการแข่งขันกลอนคู่แห่งนครหลวงเลย แม้แต่ในการแข่งขันระดับท้องถิ่นหรือระดับมณฑลก็เป็นสิ่งที่ไม่เคยพบเห็นมาก่อน! ในรอบตัดสินตั้งแต่ต้นจนจบ ผู้แข่งขันทั้งสี่สิบเก้าคนไม่มีโอกาสได้ตอบคำถามแม้แต่ข้อเดียว! ทุกคำถามถูกตอบโดยผู้แข่งขันเพียงคนเดียว! และทุกวรรคยังแนบเนียนประหนึ่งภูษาฟ้าไร้ตะเข็บ! ไร้ช่องโหว่ให้โจมตี! 

อัจฉริยะฟ้าประทาน?

จอมมารที่ไม่เคยปรากฏในรอบพันปี? 

จะขนานนามว่าอย่างไรก็คงไม่มากเกินไป! 

ว่ากันว่าผู้รู้หนังสือมักดูถูกผู้อื่น แต่ในวินาทีนี้ สีหน้าของผู้แข่งขันหลายคนฉายแววชื่นชมอย่างเปิดเผย แม้กระทั่งผู้แข่งขันอาวุโสที่วัยวุฒิมากกว่าจางเย่หลายปีและคุณวุฒิสูงกว่าจางเย่ไปมากโข ยังต้องทึ่งและมองดูจางเย่อย่างนับถือหมดใจ!

ไม่เชื่อ?

ไม่เชื่อก็ไม่ได้แล้ว!

จางเย่เพียงลำพังต้านทานทุกคนจนต้องครั่นคร้ามยำเกรง!

อันที่จริงหลายคนเดิมทีไม่เห็นจางเย่อยู่ในสายตาแม้แต่น้อย เมื่อมีคนกล่าวหาว่าเขาโกงซ้ำยังเป็นเพียงคนหนุ่มรุ่นเยาว์ ทุกคนจึงเชื่อตามนั้น ไม่มีใครคิดว่าเขาจะเก่งกล้าสามารถอย่างแท้จริง ทว่าเมื่อเหตุการณ์กลับกลายเป็นเช่นนี้ ผู้คนจึงตกตะลึงและตาสว่าง ก่อนหน้านี้ทุกคนพูดว่าเขา ตอแหล! ขี้โกงหน้าด้านๆ! เก่งแต่ปากไม่มีฝีมือ! แต่เคยได้ยินว่าคนผู้นี้ใช้ ‘ลำนองทำนองวารี - จันทร์กระจ่างจะปรากฏยามใด’ หนึ่งบทสะกดมวลชนจนสนิท? เป็นจริงตามคำร่ำลือ! ไม่ใช่เรื่องล้อเล่น!


……


นอกเวที 

เสี่ยวหลวี่เค้นเสียงตะโกนก้อง “อาจารย์จาง เท่เกินไปแล้ว!”

อดีตผู้ช่วยเสี่ยวฟางพยายามตะโกนแข่งให้ดังยิ่งกว่า “หนึ่งต่อห้าสิบ! อาจารย์จาง คุณเจ๋งเว่อร์!” 

พี่สาวโจวหัวเราะเสียงดังลั่น “จางน้อย! ดูสิใครจะยังว่าเธอโกง!”

เถียนปินอุทานออกมาซ้ำแล้วซ้ำเล่า “กลอนคู่ที่ประเสริฐ! ทุกบทช่างประเสริฐ! จางเย่ถึงกับมีความสามารถด้านนี้ด้วย?” ก่อนหน้านี้เขาพูดให้กำลังใจจางเย่ แต่...ก็แค่พูดออกไปตามน้ำ นี่มันเกินกว่าที่เถียนปินและภรรยาจะคาดคิดไปอย่างมากมายสุดขีด การดวลกลอนคู่ที่รัวราวกับปืนกลเช่นนั้นทำให้พวกเขาตัวแข็งค้างอยู่ทุกขณะเชียว!

หูเฟยและจ้าวกั๋วโจวต่างไม่พูดไม่จา ทั้งคู่ยังคงปลาบปลื้มกับกลอนครึ่งหลังที่จางเย่ตอบออกมาไม่เลิก พวกเขาขยับปากท่องมันซ้ำไปซ้ำมาด้วยความชื่นชม!

มีเพียงจางน้อยเท่านั้นที่เก่งกาจถึงเพียงนี้! 

มีเพียงจางน้อยเท่านั้นที่มีความสามารถระดับนี้!

เขาเพิ่งพูดว่าอยากจะสละสิทธิ์รอบตัดสิน? บอกว่าไม่มั่นใจ? ถึงกับตั้งใจจะไม่ขึ้นเวทีเพื่อเข้าแข่งรอบสุดท้าย? จนกระทั่งถูกบังคับถึงได้ขึ้นไป? หลายคนที่ได้ยินคำพูดของจางเย่ก่อนหน้านี้แทบจะสบถด่าพ่อล่อแม่กันเลย ไม่มั่นใจพี่สาวแกสิ! ไม่มั่นใจบ้านลุงสามยายแกสิ! เนี่ยนะที่แกบอกว่าไม่มั่นใจ? งั้นในโลกนี้จะเหลือกี่คนที่ยังมั่นใจได้อีกวะ!? 


……


ผู้ชมด้านล่างระเบิดเสียงปรบมือดังสนั่นหวั่นไหว! 

“ต่อได้ดี!”

“มันโว้ย! มันสุดยอด!”

“สนุกโคตรๆ! ไม่เคยดูการแข่งนัดไหนที่สนุกขนาดนี้มาก่อนเลย!” 

“ลุงแกสิ! ใครแม่*บอกว่าจางเย่โกงวะ? เมื่อกี้ใครเป็นคนพูด?”

“จริงด้วย! นั่นไม่ใช่ขี้ฉ้อตอแหลเรอะ? ไม่ใช่ใส่ร้ายคนอื่นหรอกรึไง? ลืมตาโกหกหน้าด้านๆ เลยนี่หว่า!”

“คนที่เก่งกาจขนาดนี้ยังต้องโกงอีกเรอะ? ก่อนหน้านี้เป็นคนของสมาคมนักเขียนนครหลวงใช่ไหมที่ออกมาประกาศ? เชี่*เอ๊ย พวกมันโง่หรือว่าพวกเราโง่กันฟะ?”

“คนของสมาคมนักเขียนนี่น่าทึ่งจริงนะ! ทำเหมือนพวกเราเป็นไอ้งั่งเลย!” 

“ขี้โกง พี่สาวแกสิ! ในที่สุดฉันก็เข้าใจ! ไอ้หมาหมู่จากสมาคมนักเขียนนครหลวงมันต้องการกีดกันคนนอกไง!”

“ไอ้พวกลูกหมาสารเลวเอ๊ย! ทำฉันเชื่อไปด้วยว่าจางเย่อาศัยคนอื่นผ่านรอบคัดเลือกมา!” 


……


บนโลกออนไลน์

ส่วนคอมเมนต์ของเว็บถ่ายทอดสดเกิดความโกลาหลอย่างหนัก! 

แฟนจางเย่อันดับ1 กระโดดออกมา ทุกครั้งที่จางเย่มีเรื่อง คนๆ นี้จะเป็นคนแรกที่ออกหน้าสนับสนุนเขา นี่เป็นแฟนพันธุ์แท้ตัวจริงในบรรดาแฟนพันธุ์แท้ของจางเย่ เป็นคนที่ใส่ใจจางเย่ที่ตัวตน ไม่ไขว้เขวตามเหตุการณ์ เป็นคนที่สนับสนุนจางเย่อย่างไม่มีข้อแม้ “พวกนายพูดอีกสิว่าอาจารย์จางเย่โกง! ฉันอยากเห็นนักว่าใครจะกล้าออกมาปากหมาอีก!”

คนที่ก่อนหน้านี้ก่นด่าจางเย่ต่างโดนมัดปากสนิท! 

บางคนถึงขั้นย้ายพรรคจากด่าทอมาเป็นแฟนคลับ “พี่น้องทั้งหลาย นั่นเป็นเรื่องเข้าใจผิด เรื่องเข้าใจผิด”

อีกคนเอ่ยขึ้น “จริงด้วย ก่อนนี้พวกเราไม่เข้าใจเรื่องราว ดังนั้นให้เราขอขมาต่ออาจารย์จางเย่ อาจารย์จางโคตรสุดยอดเลย ฮ่าๆ ฉันขอเปลี่ยนจากชาวมุงมาเป็นแฟนคลับ!” 

“เจ๋งเว่อร์! วรรคหลังของอาจารย์จางเจ๋งระเบิดจริงๆ!”

“ก่อนหน้านี้ เป็นพวกสมาคมนักเขียนประจำนครหลวงใช่ไหมที่สาดโคลนใส่อาจารย์จาง? ไอ้ลูกเต่าเอ๊ย!”

“สมองของคนพวกนั้นน่าเป็นห่วงจริงๆ คนของสมาคมนักเขียนที่พยายามขุดหลุมล่ออาจารย์จางนี่แม่* เมื่อเช้าลืมกินยาหรือเปล่าฟะ?”

“ฉันซื้อนาฬิกาหนึ่งอันปีที่แล้ว! ฉันเคยสนับสนุนให้อาจารย์จางเข้าสมาคมนักเขียนนะ ถึงกับ @สมาคมนักเขียนนครหลวง เพื่ออาจารย์จางทุกวัน มาตอนนี้คิดดูแล้วไร้สาระสิ้นดี! ไอ้ที่สวะเส็งเคร็งแบบนั้น!”

“ถูกต้อง! ไม่เห็นได้เรื่องเลย อาจารย์จางตั้งตัวเป็นอิสระดีกว่า! ทำไมต้องไปรอประกาศเกียรติคุณจากวงการวรรณกรรมหลักด้วยเล่า! ต่อให้ไม่มีตำแหน่งพวกนั้นแล้วยังไง? ไม่รับอาจารย์จางเข้าสมาคมนักเขียนแล้วยังไง? อัจฉริยะภาพของอาจารย์จางสามารถกวาดล้างพวกแกได้ทั้งหมดทุกคน! พวกแกต่างหากที่ต้องร้องไม่ออกถ้าโดนบดขยี้!”

“พี่น้องทั้งหลาย ไปถล่มเว็บของไอ้สมาคมนักเขียนนครหลวงกันดีกว่า!”

“เลิศมาก! เห็นด้วย!”

“เห็นด้วย +110!”

“เห็นด้วย +119!” 

“ดาบยักษ์ของข้าไม่อาจทนต่อความกระหายเลือดได้อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว!”

“ฮ่าๆ ได้พบ ‘พี่ชายดาบยักษ์’ อีกแล้ว ทุกครั้งที่ฉันลืมจำนวนศึกที่กองทัพเกรียนของเราได้ต่อสู้ร่วมกัน แค่นับจำนวนครั้งที่ ‘พี่ชายดาบยักษ์’ ใช้คำว่า ‘อีกแล้ว’ ก็จะรู้!”

สหายที่ใช้ไอดีว่า ‘พี่ชายดาบยักษ์’ ผู้นี้ก็เป็นแฟนพันธุ์แท้ของจางเย่คนหนึ่งเช่นกัน แต่ไม่เหมือนกับแฟนจางเย่อันดับ1 พี่ชายดาบยักษ์ไม่เคยพูดพล่ามและไม่เคยโต้แย้งเหตุผลกับใคร ทว่าเมื่อไรที่เกิดเรื่อง เขาจะเป็นคนแรกที่นำโจมตีข้าศึก เป็นแฟนคลับเดนตายที่ไม่พูดมาก แต่ประกาศตัวด้วยการกระทำ!

เรื่องยิ่งยุ่ง จำนวนผู้ชมผ่านเว็บถ่ายทอดสดยิ่งพุ่งทะยาน!

100,000!

230,000!

380,000!


……


สถานการณ์พลิกผันอย่างรวดเร็ว! 

จางเย่ได้ใช้ฝีมืออันฉกาจทวนกลับกระแส ถึงตอนนี้ ข้อกล่าวหาเรื่องโกงกลายเป็นเรื่องตลกไร้สาระ แม้แต่คนของสมาคมนักเขียนนครหลวงเองยังต้องปิดปากเงียบ ไม่กล้าเอ่ยถึงเรื่องนี้อีก 

การแข่งขันยังไม่สิ้นสุดและยังดำเนินต่อไป

จางเย่ถามขึ้น “สหายท่านถัดไปช่วยตั้งคำถามได้หรือไม่?” เวลาของขนมปังโชคดีเหลืออีกเพียงเล็กน้อย หรือต่อให้ใช้หมดเขาก็ยังมีขนมปังโชคดีอีกชิ้นอยู่ในช่องเก็บของ ดังนั้นจางเย่จึงไม่กังวลมากนัก เรื่องของเรื่องคือจางเย่กำลังติดลม กำลังเมามันกับการจับคู่กลอนจนไม่อาจหยุดได้ต่างหาก!

เร็วเข้า!

เร็ว เร็ว เร็ว! 

ในใจจางเย่กำลังเร่าร้อน! 

แต่ผู้แข่งขันที่ยังไม่ได้ถามคำถามต่างยิ้มแหย นายยังอยากจะเล่นต่อ? ยังอยากต่อกลอนอยู่อีก? ไสหัวไปเลย! แกมันฝีมือเก่งกล้าเหมือนไม่ใช่คน! ใครจะไปกล้าเล่นกับแกอีกฟะ! 

“ฉันขอไม่ตั้งคำถาม” ผู้แข่งขันคนถัดไปบอก 

ผู้แข่งขันคนต่อไปเอ่ยอย่างจนหนทางเช่นกัน “ฉันขอผ่านเช่นกัน” 

คนถัดไปปาดเหงื่อด้วยอีกคน “ฉัน...ฉันก็ยอมแพ้เหมือนกัน”

จางเย่ได้ไปมากกว่า 30 คะแนนแล้ว ต่อให้เขาไม่ตอบคำถามที่เหลือทั้งหมดและมีผู้แข่งขันเพียงคนเดียวตอบได้ทุกข้อ ก็ยังไม่สามารถแย่งตำแหน่งแชมป์จากจางเย่ได้อยู่ดี ดังนั้นคำถามไม่กี่ข้อที่เหลือจึงไม่มีความหมายใดๆ แน่นอนว่าประเด็นหลักคือผู้แข่งขันทุกคนไม่ต้องการอับอายขายหน้าไปมากกว่านี้แล้ว ถึงขนาดสามารถต่อคู่กลอนของกรรมการทุกท่าน ของเจิ้งอันปาง และของอัสนีไพศาลได้ แล้วของพวกเขาจะต้องไปพูดถึงทำไม? ยังมีกลอนคู่บทไหนที่แกต่อไม่ได้อีกเรอะ? อย่าเปลืองแรงเปล่าดีกว่า อย่างน้อยพวกเขาก็ยังพอรักษาหน้าไว้ได้บ้าง!

“ขอผ่าน”

“ฉันขอผ่านเช่นกัน”

“ผู้เยาว์มากฝีมือ ฉันขอผ่านด้วยคน”

ผู้แข่งขันที่เหลือต่างยอมแพ้โดยไม่สู้!

ถึงตอนนี้ ขนมปังโชคดีก็หมดเวลาพอดี จางเย่รู้สึกผิดหวัง เขายังไม่หายมันเลยนะ แต่ก็ทำอะไรไม่ได้ ถึงอย่างไรผลที่ออกมาก็ยังดีอยู่

พิธีกรหญิงเป็นแฟนคลับของจางเย่ เมื่อเห็นความเก่งกาจดุดันของจางเย่ สีหน้าของเธอก็ยิ่งเบิกบานจนเห็นได้ชัด กล้าหาว่าอาจารย์จางโกงเรอะ? ช่างตกต่ำน่าสมเพชจนไม่เลือกวิธีการ! เธอจึงกล่าวสรุป “แสดงการแข่งขันได้จบลงแล้ว? ดิฉันขอประกาศผู้ชนะเลิศการแข่งขัน…”

แต่ก่อนที่เธอจะพูดจบ อัสนีไพศาลกลับแทรกขึ้น “อาจารย์จางเย่จะไม่ตั้งคำถามหน่อยหรือ?”

“นั่นสิ จางเย่ยังไม่ได้ถามคำถามเลยนี่ ฉันก็อยากฟังเหมือนกัน?” ต่อให้ผลตัดสินถูกกำหนดไปแล้ว ผู้คนก็ยังสนใจใคร่รู้ว่าจางเย่จะคิดอะไรออกมาได้อีก 

“ยังมีต่อ?”

“ยังจำเป็นอีกเหรอ?”

“อะไรก็ได้น่า ฉันแค่อยากฟัง”

หลายคนไม่สนใจ ฟังก็ได้ไม่ฟังก็ได้

ทว่า คนของสมาคมนักเขียนนครหลวงหลายคนกลับเห็นต่าง โดยเฉพาะอัสนีไพศาลและเจิ้งอันปาง พวกเขาขายหน้าหนักมากวันนี้และพ่ายแพ้อย่างยับเยิน เป็นการพ่ายแพ้ที่อัปยศอดสูอย่างทารุณ หลังจากงานชุมนุมบทกวีเทศกาลไหว้พระจันทร์ สมาคมนักเขียนนครหลวงของพวกเขาก็ถูกจางเย่กวาดล้างจนเกลี้ยงอีกหน แน่นอนว่าพวกเขาต่างไม่ยอมเชื่อ หรือต่อให้เชื่อต่อให้ยอมรับความสามารถในเชิงกลอนคู่ของจางเย่ พวกเขาก็ต้องกู้หน้าคืนมาบ้าง!

อัสนีไพศาลและพวกคิดง่ายๆ เพียงว่า ต่อให้จางเย่เก่งกาจเรื่องจับคู่กลอนแล้วยังไง? ไม่แน่หรอกว่าเขาจะคิดกลอนคำถามได้ดีเหมือนกัน เพราะมันไม่มีหัวข้อหรือเนื้อหาใดๆ กำหนดมาให้ ทั้งตรรกะและความเป็นไปได้ทุกอย่างต้องนำมาพิจารณาให้หมด ดังนั้นยอดฝีมือตัวจริงจะรู้ดีกว่าการคิดวรรคแรกของกลอนนั้นยากกว่าการจับคู่กลอนมากนัก! อัสนีไพศาลและพรรคพวกหลายคนจึงยังไม่เชื่อ ต่อให้จางเย่ได้เป็นแชมป์แน่นอนแล้ว แต่ถ้าพวกเขาสามารถต่อคู่กลอนของจางเย่ได้ พวกเขาก็ยังเรียกศักดิ์ศรีของสมาคมนักเขียนนครหลวงกลับมาได้บ้าง และยังนับว่าชนะจางเย่ในด้านนี้ได้ครั้งหนึ่งอีกด้วย! 

จางเย่กะพริบตาปริบ “จะให้ผมตั้งคำถาม?”

“เชิญ” อัสนีไพศาลไม่คิดว่าจางเย่จะสามารถคิดกลอนคู่ดีๆ ได้ หรือต่อให้กลอนที่ถามมาจะยาก แต่พวกเขามีกันถึงสี่สิบเก้าคน แม้จะไม่สามารถต่อกลอนได้เร็วเท่าจางเย่ แต่ถ้ามีเวลาพอ พวกเขาต้องตอบได้แน่ ทุกคนที่นี่ต่างเป็นหัวกะทิในหมู่หัวกะทิ จะมีกลอนคู่ที่พวกเขาต่อไม่ได้ด้วยหรือ? ในการแข่งขันกลอนคู่แห่งนครหลวงที่จัดขึ้นทุกปี ไม่เคยมีกลอนคู่ที่ไม่มีคนต่อได้มาก่อน!

ผู้เฒ่าเฉียนจ้องมองจางเย่ตาเขม็ง

กรรมการอันดับสองและอันดับสามต่างมองจางเย่อย่างสนใจเป็นพิเศษเช่นกัน

วินาทีนั้น ทั้งหอประชุมเงียบลงทันที ทุกคนพุ่งความสนใจมาที่เขาเป็นจุดเดียว

จางเย่ยิ้มก่อนเอ่ยเบาๆ เพียงห้าคำ ฟังดูเป็นวรรคแรกที่ธรรมดาสามัญอย่างมาก “ครึ่งแรกของฉันคือ...เยียน สั่ว ฉือ ถาง หลิ่ว (หมอกขังตรึงบึงหลิว)!”

-------------------------------------
กลอนคู่ในบท
烟锁池塘柳 - yān suǒ chí táng liǔ

*-*-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./24.md)