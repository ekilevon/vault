##บทที่ 145 : แฟนจางเย่อันดับ1 จะกระโดดตึก!
8 โมงกว่า

จางเย่ออกจากบ้านท่ามกลางแสงอาทิตย์เจิดจ้ายามเช้า ในมือกำที่อยู่ของโรงพยาบาลซึ่งได้จากเพื่อนร่วมชั้นตอนม.ต้นของหยางเหลียน ขึ้นรถ BMW ขับตรงไปยังโรงพยาบาล

ระหว่างทางก็โทรศัพท์หาหยางเหลียนไปด้วย

“รับสายสิ! รับเร็วๆ สิ!”

สายที่หนึ่ง สายที่สอง สายที่สาม ไม่มีเสียงตอบรับจากปลายสาย! 

จางเย่สบถออกมาอย่างอดไม่อยู่ โทรศัพท์ต่อไม่ติด เหมือนเธอหายตัวไปเฉยๆ เรื่องใหญ่ขนาดนี้กลับไม่ยอมบอกใคร คิดจะแบกรับทุกอย่างไว้ด้วยตัวเอง? เธอจะแบกรับไว้ได้อย่างไร? จางเย่ชักจะกระวนกระวายใจขึ้นมา ยิ่งเขาเป็นคนอารมณ์อ่อนไหวด้วยแล้ว โดยเฉพาะกับหยางเหลียนที่แสนดี ทุกครั้งที่มีคนตั้งข้อสงสัยและตำหนิด่าทอเขาบนโลกอินเทอร์เน็ต เธอจะเป็นคนแรกที่ก้าวออกมายืนอยู่ด้านหน้า นำทุกคนมาช่วยเหลือเขารับศึกรอบด้าน ช่วยปกป้องเกียรติยศให้เขา แต่ตอนนี้เมื่อเธอมีเรื่อง เมื่อเธอต้องการความช่วยเหลือ เธอกลับไม่ยอมพูดอะไรแม้แต่คำเดียว? เธอกำลังดูถูกฉันจางเย่คนนี้อยู่นะ! 

BMW พุ่งทะยานไป!

เขาเหยียบคันเร่ง เร็วขึ้นอีก!


　　……


โรงพยาบาลประชาราษฎร์นครหลวง 

ที่นี่ถือเป็นหนึ่งในโรงพยาบาลรักษามะเร็งเม็ดเลือดขาวที่ดีที่สุดในเมืองหลวง

ในโรงพยาบาลไม่มีที่จอดรถเหลืออยู่เลย จางเย่จำต้องจอดรถไว้ข้างถนนอย่างมักง่าย รีบสาวเท้าก้าวยาวๆ เข้าเขตโรงพยาบาล หยิบกระดาษที่อยู่ขึ้นมาดู รู้เพียงว่าหยางเหลียนอยู่ที่ปีกตึกไหน แต่ไม่รู้ชั้น รู้ห้อง คงต้องเข้าไปสอบถามเอาเอง แต่ไม่เป็นไร ตราบใดที่มีชื่อผู้ป่วย แผนกทะเบียนของโรงพยาบาลต้องหาพบแน่ ขอแค่หยางเหลียนยังปลอดภัยดี! 

ข้างหน้าเขาคือผู้หญิงวัยกลางคน
　 
“พี่สาว รบกวนนิดหนึ่งครับ” จางเย่เรียกเธอ

“หืม? มีอะไรเหรอ?” หญิงวัยกลางคนหันกลับมามองเขา

จางเย่ยื่นที่อยู่ไปให้ดู “ไม่ทราบว่าปีกตึกนี้ไปทางไหนครับ?”

“อ้อ ไปทางนั้นนะ” หญิงวัยกลางคนชี้ทาง จากนั้นกวาดตาขึ้นลงมองเขาพลางพูดขึ้นว่า “คุณเป็นนักข่าวสินะ? รีบหน่อยล่ะ ทางด้านหลังปีกตึกนั่นแหละ มีคนกำลังจะกระโดดตึกแล้ว” 

จางเย่อึ้งงันไป “หมายความว่าไงนะครับ?”

หญิงวัยกลางคนแปลกใจ “คุณไม่ใช่นักข่าว? อ้าว แสดงว่าฉันคิดผิด ทางปีกตึกด้านนั้น ราวๆ ครึ่งชั่วโมงก่อนเห็นจะได้ มีเด็กสาวคนหนึ่งขึ้นไปนั่งอยู่บนดาดฟ้า ท่าทางเหมือนจะกระโดดลงมา พวกตำรวจมากันตั้งหลายคน พูดเกลี้ยกล่อมยังไงก็ไม่ยอมลงมา เฮ้อ เด็กสมัยนี้นี่จริงๆ เลย เอะอะก็จะฆ่าตัวตาย ฆ่าตัวตาย กว่าพ่อแม่จะเลี้ยงดูมาได้ขนาดนี้ง่ายซะที่ไหน คุณไปดูเองเถอะ ฉันไปล่ะ”

จู่ๆ จางเย่ก็อดสังหรณ์ใจไม่ดีอย่างมากขึ้นมาไม่ได้ เขาไม่รอช้ารีบสับขาวิ่งไปยังด้านหลังตึกทันที

เมื่อมาถึงที่เกิดเหตุ ทั้งด้านในด้านนอกฝูงชนออกันอยู่แน่นขนัด!

ด้านในสุดมีเจ้าหน้าที่ตำรวจเจ็ดแปดนาย พื้นที่เกิดเหตุถูกปิดกั้นด้วยเทป

ด้านหลังพวกเขาเป็นแพทย์และพยาบาลของโรงพยาบาล มีบรรดาผู้ป่วยและครอบครัวที่มาเยี่ยมมุงดูกันอยู่รอบนอก ทุกคนต่างเงยหน้าขึ้นและชี้มือไปทางด้านบน 

“เสี่ยวเหลียน! รีบลงมาเถอะ!” พ่อเฒ่าคนหนึ่งร้องตะโกนอย่างเศร้าสลด

แม่เฒ่าคนหนึ่งก็กำลังร้องไห้ “เสี่ยวเหลียน! อย่าทำให้แม่กลัวซิลูก! บ้านเรามีเงินนะ! บ้านเราพอมีเงินอยู่! ต้องรักษาลูกได้แน่! เด็กดี ลงมาเถอะ! รีบลงมาเร็วลูก!”

พ่อเฒ่าแหงนหน้าขึ้นตะโกนว่า “พวกเรามีลูกเป็นลูกสาวเพียงคนเดียว! ต่อให้ต้องทุบหม้อขายเหล็ก[1] พ่อกับแม่ของลูกก็ต้องรักษาโรคของลูกให้หายให้ได้!” 

เสี่ยวเหลียน? 

เป็นหยางเหลียนจริงๆ? 

เมื่อเงยหน้าขึ้นไป เห็นเป็นเด็กสาวหน้าตาธรรมดาคนหนึ่ง อายุยี่สิบเศษๆ สวมชุดผู้ป่วยนั่งอยู่บนดาดฟ้าของชั้นแปด เท้าของเธอกำลังห้อยอยู่กลางอากาศ! 

จางเย่หน้าซีดเผือด แต่เพราะยังไม่แน่ใจจึงดึงพยาบาลที่อยู่ข้างตัวมาสอบถาม “ผู้หญิงที่อยู่ข้างบนนั่นชื่ออะไรครับ?” 

“ชื่อหยางเหลียน” พยาบาลไม่ได้อยู่ในอารมณ์ที่จะสนใจเขา ทันทีที่พูดจบก็หันไปห้ามพ่อแม่ของหยางเหลียนอย่างฉับพลัน “คุณลุงคุณป้า อย่าพูดอย่างนั้นค่ะ ยิ่งพูดมากเท่าไรลูกสาวคุณก็จะยิ่งไม่เปิดใจขึ้นเท่านั้น! คุณคิดว่าเธอทนความเจ็บป่วยไม่ไหวเลยจะกระโดดตึกหรือคะ? ไม่ใช่เลย! ฉันเป็นพยาบาลของที่วอร์ด! เมื่อวานซืนฉันเป็นคนดูแลเธอเอง! เธอรู้เรื่องค่ารักษาพยาบาลที่ต่อให้เกินหนึ่งล้านก็ยังไม่แน่ว่าจะรักษาหายต่างหาก! ก็เลยเลือกที่จะฆ่าตัวตาย! เธอ…” ถึงตอนนี้ พยาบาลก็ตาแดงก่ำ “เธอกลัวจะเป็นภาระให้กับพวกคุณ!” 

ถึงตอนนี้ แพทย์หญิงวัยประมาณห้าสิบคนหนึ่งก็ก้าวเข้าไปหาเจ้าหน้าที่ตำรวจ บอกอย่างเต็มตื้นในอารมณ์ว่า “คุณตำรวจ พวกคุณต้องช่วยชีวิตเด็กคนนี้นะคะ! เธอเป็นเด็กดี! เธอเพียงแต่กตัญญูเกินไป! รู้ว่าครอบครัวแบกรับภาระค่าผ่าตัดไม่ไหว! ก็เลยจะ…” แพทย์หญิงแทบจะลำคอตีบตัน “พวกคุณไม่รู้หรอกว่าหลายวันมานี้เธอผ่านอะไรมาบ้าง เมื่อรู้ว่าเงินของทางบ้านหมดไปกับค่าหมอค่ายาในช่วงไม่กี่วันที่ผ่านมา เธอก็บอกว่ารู้สึกไม่สบายกินไม่ลง แล้วก็ไม่ยอมกินอะไรเลย อาหารของโรงพยาบาลก็เก็บไว้ให้พ่อกับแม่กิน เพราะเธอรู้ว่าทุกวันพ่อกับแม่ของเธอจะกินข้าวเช้าเพียงมื้อเดียว เพื่อประหยัดเงินมาเป็นค่ารักษาให้เธอ แถมยังไม่ให้พวกหมอพวกพยาบาลบอกพ่อกับแม่ของเธอด้วย เธอขอว่าถ้าพ่อกับแม่ถามให้บอกพวกท่านว่าเธอกินแล้ว! จนพวกเราหมอพยาบาลทนดูไม่ไหว ต้องผลัดกันนำอาหารมาให้เธอทุกวัน ทั้งปลอบทั้งขู่กว่าเธอจะยอมกิน!”

แพทย์ชายคนหนึ่งร้อนใจเช่นกัน “รีบช่วยเธอเร็วเข้า!”

เมื่อได้ยินดังนั้น คนเป็นแม่ยิ่งร้องไห้หนักขึ้น “เสี่ยวเหลียน! ทำไมถึงได้โง่อย่างนี้! ถ้าลูกไม่อยู่แล้วพ่อแม่จะอยู่ได้ยังไง หา! ถ้าลูกยอมแพ้ แล้วพวกเราจะเป็นยังไง!” 

เมื่อตำรวจทราบเรื่องต่างก็น้ำตารื้นตื้นตันใจ! 

“เราต้องช่วยเธอให้ได้!”

“คนของเราได้ขึ้นไปเกลี้ยกล่อมแล้ว แต่ว่า…”

“ใช่ครับ เราไม่กล้าเข้าใกล้เธอมากนัก เธอนั่งอยู่บนนั้นอย่างหมิ่นเหม่มาก ถ้าตอนที่บุกเข้าช่วยเกิดผิดพลาดอะไรขึ้นมาแม้แต่นิดเดียว ก็อาจจะ…” 

อีกด้านหนึ่ง ชายวัยกลางคนในชุดกาวน์สีขาวก้าวออกมา ดูแล้วน่าจะเป็นผู้บริหารของโรงพยาบาล เขาตะโกนขึ้นไปด้านบนว่า “สหายน้อย ลงมาพูดคุยกันก่อนเถอะ เรื่องค่ารักษาพยาบาลไม่เป็นปัญหา เธอรักษาไปก่อน ค่ารักษาค่อยมาคุยกันทีหลัง ตอนนี้ในสังคมมีคนใจดีอยู่มากมาย! ฉันไม่เชื่อว่าจะไม่มีใครช่วยเธอ! ฉันไม่เชื่อว่าผู้คนจะไร้น้ำใจกันหมด! ฉันขอเริ่มก่อน! ฉันบริจาคสามหมื่น!” 

“ผมบริจาคด้วย ห้าพัน!”

“ฉันบริจาคสองพัน!”

ทุกคนแสดงเจตนาที่จะบริจาคเงินให้ ถึงแม้ว่าเงินเหล่านี้จะไม่มีประโยชน์นัก หากเทียบกับค่ารักษาพยาบาลที่สูงมาก ก็เปรียบเหมือนขนเส้นเดียวบนวัวเก้าตัว[2] แต่พวกเขาก็ยังหวังว่าจะเปลี่ยนใจเด็กสาวกตัญญูคนนี้ได้ 

แต่ไม่ว่าจะพูดอยู่นานแค่ไหน หยางเหลียนที่อยู่ด้านบนก็ยังไม่ยอมเปลี่ยนท่าที เธอไม่แม้แต่จะมองลงมาเบื้องล่าง ไม่รู้ด้วยซ้ำว่าฟังคำพูดของคนอื่นบ้างหรือเปล่า เธอเอาแต่เฝ้ามองพระอาทิตย์บนท้องฟ้าอยู่เงียบๆ ไม่พูดไม่จา 

เหล่าตำรวจแลกเปลี่ยนสายตากันไปมา ท่าทางจะไม่ดีเสียแล้ว จากประสบการณ์ของพวกเขา เด็กสาวคนนี้ได้ตัดสินใจลงไปแล้ว ไม่มีทางที่จะเปลี่ยนใจเธอได้เลย โดยทั่วไปคนที่ก่อนจะฆ่าตัวตายประเภทเรียกร้องขอพบหน้าคนนั้นคนนี้ หรือพล่ามบ่นแช่งด่าต่างๆ นานา ที่จริงแล้วต่างไม่อยากตาย แต่หยางเหลียนคนนี้กลับสงบนิ่งเกินไป เห็นได้ชัดว่าเธอได้ตัดสินใจไปเรียบร้อยแล้ว! 

ฉับพลัน เหล่านักข่าวได้มาถึง!

นักข่าวจากสถานีโทรทัศน์ของเมืองหลวงหลายช่องเบียดกันเข้ามาแบบจะฆ่ากันตาย บ้างใช้รถแทรกเข้ามาสัมภาษณ์ ทันทีที่ลงจากรถก็ยกกล้องขึ้นจับภาพบนตึกทันที

“ลงมาเถอะ!”

“พวกเราจะช่วยเธอเอง!”

“หยางเหลียน! ลงมาพูดกันก่อน!”

“ถ้าเธอไปแล้วใครจะดูแลพ่อแม่ของเธอล่ะ?” 

ทุกคนต่างสรรหาคำพูดทุกสิ่งอย่างมาเกลี้ยกล่อมเธอ แต่เด็กสาวที่อยู่ด้านบนยังไม่ยอมเปลี่ยนท่าที 

ทันใดนั้นเองที่ด้านบนเกิดการเปลี่ยนแปลงอย่างกะทันหัน หยางเหลียนดันตัวขึ้นยืน ปลายเท้าหมิ่นเหม่อยู่ริมดาดฟ้า “ขอบคุณค่ะ ลาก่อน” 

“อ๊ะ!”

“จะโดดแล้ว!” 

“หมดแล้ว หมดกัน!” 

“หยางเหลียน! ไม่นะ! ไม่!”

เจ้าหน้าที่ตำรวจที่เป็นหัวหน้าตะโกนสั่งผ่านเครื่องวิทยุสื่อสารอย่างหมดทางเลือก “ลงมือ!” 

“ไม่ทันแล้ว! ไกลเกินไป!” อีกฟากหนึ่งตอบกลับมาอย่างร้อนรน 

วินาทีนั้นหลายคนพากันปิดตา วินาทีนั้นทุกคนได้แต่สลดใจ! 

เด็กคนหนึ่ง เด็กสาวอายุต้นยี่สิบคนหนึ่ง เพื่อที่จะไม่เป็นตัวถ่วงของพ่อแม่ เพื่อที่จะไม่เพิ่มภาระให้ครอบครัว ถึงกับเลือกที่จะจบชีวิตตนเองอย่างไม่ลังเล เรื่องแบบนี้พูดด้วยปากมันง่าย แต่ในโลกนี้จะมีสักกี่คนที่กล้าทำจริงๆ? ช่างเป็นเด็กยอดกตัญญู!
　　
ไม่มีใครอยากให้เธอตาย!
　　
แต่ตอนนี้ ไม่ว่าใครต่างก็ช่วยอะไรไม่ได้เลย! 

ผู้สื่อข่าวและช่างกล้องต่างมีสีหน้าเศร้าเสียใจ! 
　　
แพทย์และพยาบาลหลายคนที่ดูแลหยางเหลียนในช่วงสองสามวันที่ผ่านมาถึงกับหลั่งน้ำตา ร้องไห้ออกมา! 
　
ในเสี้ยววินาทีนั้นเอง จางเย่ที่ไม่รู้ไปอยู่ด้านหลังเหล่าตำรวจตั้งแต่เมื่อไร คว้าโทรโข่งในมือของเจ้าหน้าที่คนหนึ่งขึ้นมาและหันไปพูดกับหยางเหลียนที่กำลังจะกระโดดลงมาในวินาทีถัดไปพอดี! จางเย่ไม่ได้กล่าวอะไรยืดยาว ไม่ได้อ้างเหตุผลอะไรใหญ่โต เขาเพียงแต่ท่องกลอนขึ้นหนึ่งบทอย่างไม่เร็วไม่ช้า น้ำเสียงเต็มเปี่ยมไปด้วยความสงบสันติ “ยามหยากไย่เกาะกุมเตาไฟของฉันอย่างไร้ปรานี ยามเศษขี้เถ้าคร่ำครวญเพลงแห่งความขัดสน ฉันยังคงดื้อดึงแผ้วถางเถ้าถ่านบนทางตน บรรจงเขียนด้วยเกล็ดหิมะอันงดงาม : จงศรัทธาในวันพรุ่ง” 
　　
หยางเหลียนหยุดการเคลื่อนไหวลงทันที เธอมองลงมาเบื้องล่างอย่างโง่งม มองลงมาเบื้องล่างยังคนๆ หนึ่งที่กำลังร่ายบทกวี 
　　
นายตำรวจฉุนเฉียวใส่ “นายกำลังทำอะไร?” 
　　
“ใครอนุญาตให้นายพูด? ให้แย่งโทรโข่งไปจากฉัน?” ตำรวจอีกนายหนึ่งตั้งท่าจะตรงเข้ามาหา 
　　
แต่ยังไม่ทันทำอะไร นายตำรวจชราที่เป็นหัวหน้าหน่วยได้คว้าตัวเขาเอาไว้ “อย่าขยับ ปล่อยให้เขาพูด!” 
　　
จางเย่มองขึ้นไปด้านบนและประสานสายตากับหยางเหลียน “ยามองุ่นม่วงของฉันกลับกลายเป็นน้ำค้างปลายสารท ยามดอกไม้ของฉันแอบอิงอยู่ในอ้อมอกของผู้อื่น ฉันยังคงดื้อดึงใช้กิ่งก้านอันเหี่ยวแห้งแข็งเย็นข้ามวันคืน บรรจงเขียนบนผืนดินอันรกร้าง : จงศรัทธาในวันพรุ่ง” กล่าวจบ จางเย่ก็ขยับตัวอย่างเนิบช้าไปทางหญิงสาวไม่กี่ก้าว ยกมือขึ้นสู่ฟ้า ราวกับจะคว้าจับดวงอาทิตย์เอาไว้ในมือ “ฉันอยากใช้ปลายนิ้วรวมเกลียวคลื่นสุดปลายฟ้า ฉันอยากใช้ฝ่ามืออุ้มห้วงสมุทรแห่งดวงอาทิตย์ ขยับไหวปากกาอันอบอุ่นกลางแสงอรุณงามวิจิตร บรรจงเขียนอุทิศด้วยลายมือของเด็กน้อย : จงศรัทธาในวันพรุ่ง” 
　　
ทุกคนในที่นั้นได้แต่นิ่งงัน! 
　　
ชายหนุ่มคนหนึ่ง บทกวีที่ยิ่งใหญ่บทหนึ่ง ทำให้ความเงียบงันแผ่ซ่านไปทั่วบริเวณ! 
　　
จางเย่กล่าวด้วยยิ้มอ่อนจาง “ฉันแน่วแน่ศรัทธาในวันพรุ่ง ฉันศรัทธาในดวงตาของผู้คนแห่งอนาคต — เธอผู้ปัดเป่าฝุ่นผงแห่งอดีตด้วยขนตา เธอผู้รู้แจ้งจารึกแห่งปีกาลผ่านม่านตา ไม่ว่าผู้คนคิดถึงร่างกายอันเปื่อยเน่าของเราเช่นไร ความรันทดท้อของผู้หลงทาง ความร้าวรานของผู้พ่ายแพ้ อาจนำมาซึ่งน้ำตาลวกร้อนของผู้ปรานีสงสาร หรือรอยยิ้มเหยียดหยามและคำถากถางอันเผ็ดร้อน ฉันเชื่อมั่นว่าผู้คนเพื่อกระดูกสันหลังของเรา[3] ที่เสาะหา หลงหาย พ่ายแพ้และสำเร็จผลจนนับครั้งไม่ถ้วน จะให้การตัดสินอย่างกระตือรืนร้น เป็นรูปธรรมและเสมอภาค!” 
　　
“ใช่แล้ว! ฉันเฝ้ารอการตัดสินของพวกเขาอย่างกระหาย”

“สหายเอ๋ย จงแน่วแน่ศรัทธาในวันพรุ่ง”

“จงศรัทธาในความมานะบากบั่นไม่ย่อท้อ!”

“จงศรัทธาในวัยเยาว์ซึ่งมีชัยเหนือความตาย!”

“จงศรัทธาในวันพรุ่ง จงหวงแหนชีวิต!”




================================
[1] ทุบหม้อขายเหล็ก สำนวนจีนหมายถึง ขายทรัพย์สมบัติทั้งหมด 

[2] ขนเส้นเดียวบนวัวเก้าตัว สำนวนจีนหมายถึงเล็กน้อยมากจนไม่กระทบ

[3] กระดูกสันหลัง ในที่นี้ใช้เปรียบเปรยถึงเนื้อแท้ ตัวตน ชีวิต 

相信未来

“当蜘蛛网无情地查封了我的炉台，当灰烬的余烟叹息着贫困的悲哀，我依然固执地铺平失望的灰烬，用美丽的雪花写下：相信未来。”

“当我的紫葡萄化为深秋的露水，当我的鲜花依偎在别人的情怀，我依然固执地用凝霜的枯藤，在凄凉的大地上写下：相信未来。”

“我要用手指那涌向天边的排浪，我要用手掌那托住太阳的大海，摇曳着曙光那枝温暖漂亮的笔杆，用孩子的笔体写下：相信未来。”

“我之所以坚定地相信未来，是我相信未来人们的眼睛——她有拨开历史风尘的睫毛，她有看透岁月篇章的瞳孔。”

“不管人们对于我们腐烂的皮肉，那些迷途的惆怅，失败的苦痛，是寄予感动的热泪，深切的同情，还是给以轻蔑的微笑，辛辣的嘲讽。”

“我坚信人们对于我们的脊骨，那无数次地探索、迷途、失败和成功，一定会给予热情、客观、公正的评定！”

“是的，我焦急地等待着他们的评定。”

“朋友，坚定地相信未来吧。”

“相信不屈不挠的努力！”

“相信战胜死亡的年轻！”

“相信未来，热爱生命。”

~~~~~~~~~~~~~~~~~~~~~

จงศรัทธาในวันพรุ่ง

ยามหยากไย่เกาะกุมเตาไฟของฉันอย่างไร้ปรานี 
ยามเศษขี้เถ้าคร่ำครวญเพลงแห่งความขัดสน 
ฉันยังคงดื้อดึงแผ้วถางเถ้าถ่านบนทางตน 
บรรจงเขียนด้วยเกล็ดหิมะอันงดงาม : จงศรัทธาในวันพรุ่ง

ยามองุ่นม่วงของฉันกลับกลายเป็นน้ำค้างปลายสารท 
ยามดอกไม้ของฉันแอบอิงอยู่ในอ้อมอกของผู้อื่น 
ฉันยังคงดื้อดึงใช้กิ่งก้านอันเหี่ยวแห้งแข็งเย็นข้ามวันคืน 
บรรจงเขียนบนผืนดินอันรกร้าง : จงศรัทธาในวันพรุ่ง

ฉันอยากใช้ปลายนิ้วรวมเกลียวคลื่นสุดปลายฟ้า 
ฉันอยากใช้ฝ่ามืออุ้มห้วงสมุทรแห่งดวงอาทิตย์ 
ขยับไหวปากกาอันอบอุ่นกลางแสงอรุณงามวิจิตร 
บรรจงเขียนอุทิศด้วยลายมือของเด็กน้อย : จงศรัทธาในวันพรุ่ง

ฉันแน่วแน่ศรัทธาในวันพรุ่ง ฉันศรัทธาในดวงตาของผู้คนแห่งอนาคต — เธอผู้ปัดเป่าฝุ่นผงแห่งอดีตด้วยขนตา เธอผู้รู้แจ้งจารึกแห่งปีกาลผ่านม่านตา 

ไม่ว่าผู้คนคิดถึงร่างกายอันเปื่อยเน่าของเราเช่นไร 
ความรันทดท้อของผู้หลงทาง ความร้าวรานของผู้พ่ายแพ้ อาจนำมาซึ่งน้ำตาลวกร้อนของผู้ปรานีสงสาร หรือรอยยิ้มเหยียดหยามและคำถากถางอันเผ็ดร้อน 

ฉันเชื่อมั่นว่าผู้คน เพื่อกระดูกสันหลังของเรา ที่เสาะหา หลงหาย พ่ายแพ้และสำเร็จผลจนนับครั้งไม่ถ้วน จะให้การตัดสินอย่างกระตือรืนร้น เป็นรูปธรรมและเสมอภาค!

ใช่แล้ว! ฉันเฝ้ารอการตัดสินของพวกเขาอย่างกระหาย

สหายเอ๋ย จงแน่วแน่ศรัทธาในวันพรุ่ง

จงศรัทธาในความมานะบากบั่นไม่ย่อท้อ!

จงศรัทธาในวัยเยาว์ซึ่งมีชัยเหนือความตาย!

จงศรัทธาในวันพรุ่ง จงหวงแหนชีวิต!


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./48.md)