##บทที่ 166 : นางฟ้าซูเปอร์สตาร์ทำตัวเยี่ยงนักเลงรีดไถ!
สายตาเจ็ดแปดคู่จับจ้องมา

จางเย่นั่งอยู่บนเวทีด้วยความเยือกเย็น ถือไมโครโฟนแช่อยู่ครู่หนึ่งก่อนจะเปล่งเสียงออกมาจากในลำคอ เขาเลือกจะร้องเปล่าๆ เมื่อไร้ซึ่งเสียงดนตรีหรือวงดนตรีประกอบ เขาก็ได้แต่ร้องแบบนี้ ยังโชคดีที่เพลงนี้นั้นแม้จะร้องเปล่าๆ ก็ยังไพเราะ อารมณ์กลอนยังอยู่ครบ ตรงกันข้ามที่การร้องเปล่าๆ แบบนี้กลับให้รสชาติต่างออกไป

“จันทร์กระจ่างจะปรากฏยามใด”

“ยกจอกเมรัยขึ้นถามฟ้า”

“คืนนี้ ณ สวรรค์ชั้นเบื้องบน”

“ข้าฉงนจักเป็นปีกาลใด?”

เขาร้องเพลงนี้ในเวอร์ชันของเฟย์ หว่อง

สี่ประโยคในรวดเดียว คนอื่นๆ ต่างตกตะลึง!

ทักษะการร้องของจางเย่ไม่ได้ดีนัก อันที่จริงเขาไม่เคยได้ฝึกฝนอย่างเป็นระบบมาก่อน ทั้งไม่ใช่คนร้องเก่ง แต่อย่างน้อยเขาก็เรียนการสื่อสารกระจายเสียงมา เสียงที่เปล่งออกมาจึงหนักแน่นแข็งแรง อีกทั้งผลเพิ่มเสน่ห์ (เสียง) อีกหลายสิบผลก็มีส่วนช่วยเสริมให้เสียงของเขายิ่งมีเสน่ห์ดึงดูด!

"เพลงนี้..." จางหย่วนฉีหันมองจางเย่ในทันที

ฟางเว่ยหงฟังแล้วยังตื่นเต้นขึ้นมาเล็กน้อย "เป็นไปได้อย่างไร! นี่มัน..."

นักดนตรีอีกคนที่อยู่ด้านข้างพูดขึ้นอย่างแปลกใจแกมยินดี "คิดไม่ถึงเลยว่าจะมีทำนองเพลงที่ให้ความรู้สึกแบบนี้ได้จริงๆ! ท่วงทำนองมีเสน่ห์สมบูรณ์แบบที่สุด! กลิ่นอายโบราณเข้มข้น! ทั้งยังไม่ต้องแก้ไขเนื้อเพลงแม้แต่น้อย? คำฟุ่มเฟือยสักนิดก็ไม่ต้องเติม? แค่ทำนองช่วงต้นเพลงไม่กี่ประโยคยังไพเราะขนาดนั้น? ปัจจัยให้ดังครบถ้วนซ้ำยังไม่ขาดเสน่ห์ อารมณ์เพลงยิ่งโดดเด่นมากขึ้นไปกว่าเดิมอีก!"

มีเพียงหวังเกอที่สีหน้าไม่ค่อยดี นิ่งเงียบไม่พูดอะไรสักคำ

เสียงของจางเย่ค่อนไปทางแหบพร่าเล็กน้อย ให้ร้องเพลงนี้ความจริงไม่เข้ากัน ไม่มีความเลื่อนลอยอย่างเฟย์ หว่อง แต่นี่เป็นการร้องไกด์เท่านั้น ขอแค่ไม่ผิดคีย์ ร้องอย่างไรก็ไม่ขัดหู เขาร้องต่อว่า “ข้าหวังล่องท่องลมเพื่อคืนบ้าน เกรงวิมานหยกแก้วอันล้ำค่า สูงสถานเหน็บหนาวเกินกายา เพียงเงาข้ารำร่ายในแสงจันทร์ มิเปรียบปานโลกหล้าเมืองมนุษย์ จันทร์ล้อมย้อมเคหาสน์แดง เส้นแสงซ่านผ่านม่านไหม มิอาจฝืนข่มตามิแค้นใจ จันทร์เพ็ญไยมักเยือนยามจากจร? มนุษย์ประสบทุกข์สุขพรากพบ จันทร์ประสบขึ้นแรมเพ็ญเสี้ยวสูญ มิพร้อมพูนเนิ่นแท้แต่ปางบรรพ์ ขอเราอายุมั่นขวัญยืน….” จางเย่จบท่อนสุดท้ายอย่างแผ่วเบาเจืออารมณ์เศร้าเล็กน้อย “แม้นพันหมื่นลี้ที่ห่างไกล ยังอาจได้ร่วมแบ่งปัน ความงามแห่งจันทร์นั้นเทอญ”

ร้องจบแล้ว

รอบเดียวก็เพียงพอ

จางเย่วางไมโครโฟนลง มองกลุ่มคนที่อยู่ตรงหน้า เห็นว่าพวกเขาทั้งหมดไม่พูดอะไรสักคำ! ถ้าตอนนี้มีคนมาถามจางเย่ว่าอะไรทำให้รู้สึกดีที่สุด จางเย่คงจะต้องตอบว่า — การหลอกคนสำเร็จนี่แหละทำให้รู้สึกดีที่สุด! ดูปฏิกิริยาของทุกคนสิ! ดูสีหน้าของทุกคนสิ! สีหน้าแบบนี้แหละที่ทำให้รู้สึกดีที่สุด!

นักดนตรีพูดด้วยความตกตะลึง "คุณแต่งเพลงได้จริงๆ?"

ดูสิ! พวกคุณดู! คนนี้รู้จักถามกว่าเป็นไหนๆ! ปฏิกิริยาก็เข้าท่ามาก! เป็นมืออาชีพจริงๆ!

จางเย่ตอบด้วยความภาคภูมิเล็กน้อย "ใช้ได้ไหม ไม่รู้นะ ผมก็แค่เกลาไปเกลามามั่วๆ เอง เทียบกับมืออาชีพอย่างพวกคุณไม่ได้แน่นอน"

นักดนตรีคนเดิมกล่าว "ตอนแรกที่ผมได้กลอนบทนี้มาก็คิดอยู่นาน เห็นปัญหาใหญ่มาก ปัญหาคือจะทำอย่างไรให้ทำนองเพลงกับอารมณ์กลอนนั้นไปด้วยกันได้ สุดท้ายผมก็คิดว่าไม่มีทางผสานกันได้อย่างสนิท ดังนั้นจึงเลือกที่จะเปลี่ยนเนื้อเพลง ถอยมาใช้ตัวเลือกที่สองโดยเปลี่ยนสไตล์การตีความ แต่เพลงของคุณ...ผสมผสานกันได้สมบูรณ์แบบเหลือเกิน! ถ้าคุณจะพูดว่าไม่รู้เรื่องดนตรีอีก ต่อหน้าคุณแล้วตอนนี้ผมคงไม่กล้าเรียกตัวเองเป็นมืออาชีพ!" หลังจากได้ฟังเพลงของจางเย่ เขาก็ยอมเชื่อแล้วจริงๆ! เพลงนี้ไพเราะเหลือเกิน!

นักดนตรีอีกคนหนึ่งวิจารณ์ด้วยเช่นกัน "ถึงแม้ว่าเมโลดี้เพลงโดยรวมจะไม่มีการขึ้นสูงลงต่ำมากนัก ไม่มีท่อนเสียงสูงเยอะแยะ ทั้งไม่มีการเปลี่ยนคีย์มากมาย ทว่าตั้งแต่ต้นจนจบต่างเป็นหนึ่งเดียวกัน งดงามสูงส่งจนเหมือนจะลอยขึ้นไปถึงสวรรค์ได้จริงๆ กวีบทนี้เขียนได้ดีเยี่ยม ส่วนทำนองนั้น...ยิ่งยอดเยี่ยมกว่า!" หวนคิดถึงทำนองที่ตัวเขาเขียนขึ้นมา นักดนตรีคนนี้ก็ได้แต่ยิ้มเจื่อน "พอเถอะ เพลงนั้นของผมก็เท่ากับอวดอัปลักษณ์แล้วล่ะ"

คนอื่นได้แต่มองหน้ากันไปมา!

ไม่แปลกแล้วที่จางเย่เป็นตายก็ไม่ยอมขายลิขสิทธ์นี้ให้ เจ้าของต้นฉบับเขาทำเพลงเอาไว้อย่างดีก่อนแล้วนี่! แถมเพลงนี้ยังสูงส่งงดงามปานนั้นอีกด้วย!

ฟางเว่ยหงยืนขึ้นด้วยความตื่นเต้น "อาจารย์จาง! ทำนองเพลงของคุณพวกเราอยากได้! เพลงบทนี้เหมาะสมกับพี่สาวจางมากที่สุด! ฉันกล้ายืนยัน! ขอแค่ซิงเกิลนี้ปล่อยออกไป! ต้องโด่งดังไปทั่วประเทศแน่นอน!”

จางเย่ยังคงแสดงทีท่าเช่นเดิม "ผมอยากเก็บไว้ร้องเอง ต้องขอโทษด้วยครับ"

ฟางเว่ยหงเหมือนถูกราดด้วยน้ำเย็น "อาจารย์จาง เรื่องราคาต่อรองกันได้ คุณตั้งราคามาเลย ขอแค่คุณบอกมา พวกเราให้ได้ทันที!" เธอไม่ใช่คนที่จะพูดประโยคเช่นนี้ออกมาง่ายๆ แต่ถ้าพูดออกมาแล้ว แปลว่าต้องชอบงานชิ้นนี้มากจริงๆ จนไม่ว่าราคาเท่าไรฟางเว่ยหงก็ยอมจ่ายเพื่อซื้อมันมา! ฟางเว่ยหงประทับใจในเพลงบทนี้ของจางเย่จริงๆ! ยิ่งกว่านั้นเธอยังเชื่อว่าหากจางหย่วนฉีได้เพลงนี้ไป มันจะช่วยให้เธอสามารถทวงบัลลังก์วงการเพลงได้แน่นอน! เพลงดาษดื่นหลายร้อยเพลงก็เทียบกับเพลงนี้เพลงเดียวไม่ได้!

จางเย่ยังยืนกราน "ปัญหาไม่ใช่เรื่องเงิน"

ไอ้หนุ่มคนนี้มีเป้าหมายสุดทะเยอทะยาน ไม่ได้คิดจะจำกัดตัวเองอยู่แค่สถานีวิทยุหรือโทรทัศน์หรือแม้กระทั่งวงการวรรณกรรม หลังจากนี้เขายังคิดจะไปร้องเพลงอีก ความสนใจของผู้คนต่อนักร้องเมื่อเทียบกับพิธีกรต่างกันมากมายมหาศาล!

"อาจารย์จาง..." ฟางเว่ยหงเริ่มกระวนกระวาย

จางหย่วนฉีพลันยิ้มและกล่าวแทรกขึ้นว่า "พวกคุณออกไปสักพักนะ ขอฉันคุยกับอาจารย์จางสักหน่อย"

ฟางเว่ยหงมอง คิดแล้วคิดอีก ก่อนจะเรียกทุกคนให้ออกไปแล้วปิดประตูลง ทิ้งไว้เพียงจางเย่กับจางหย่วนฉีสองคน

เมื่อคนนอกออกไปหมด ท่าทีของนางฟ้าซูเปอร์สตาร์ก็เปลี่ยนไปเช่นกัน
เห็นแต่จางหย่วนฉีที่ยกเท้าขึ้นไขว่ห้างท่าทางไม่แยแส "นายไม่ต้องพูดแล้ว เพลงนี้เป็นของฉัน กลับไปฉันจะให้บริษัทส่งเงินไปให้นาย เอาตามนี้แหละ!"

จางเย่เหงื่อตก "เป็นของคุณได้ไงน่ะ!"

จางหย่วนฉีพูดอย่างเย็นชา "ฉันบอกว่าเป็นของฉันก็ต้องเป็นของฉัน"

"คุณ...คุณทำไมถึงได้ทำตัวเหมือนโจรรีดไถแบบนี้! ผมอยากเก็บเพลงนี้ไว้ให้ตัวเองร้อง" จางเย่ร้องคัดค้าน

จางหย่วนฉีกล่าว "เพลงนี้ไม่เหมาะกับนาย ข้อหนึ่งทักษะการร้องของนายไม่ถึง อาจจะไม่เรียกว่าแย่มาก แต่ก็ธรรมดาจนถ่ายทอดความงดงามของบทเพลงออกมาไม่ได้ ข้อสอง ทำนองของนายเห็นได้ชัดว่าไม่เหมาะจะให้ผู้ชายร้อง คีย์ที่ใช้ก็ดี ปลายเสียงก็ดี อารมณ์เพลงก็ด้วย ทั้งหมดนี้ต่างเป็นเพลงสำหรับผู้หญิงร้อง ให้นายร้องเพลงนี้เป็นการทำลายเพลงนี้ไปเสียเปล่าๆ นายไม่ต้องพูดแล้ว เพลงนี้ยกให้ฉันเถอะ ถ้าสักวันนายอยากจะเข้าวงการเพลงจริงๆ ถ้ามีเพลงดีๆ สำหรับผู้ชายร้อง ฉันจะเก็บไว้ให้นายก่อน ต้องให้เพลงดีๆ นายก่อนแน่นอน"

จางเย่เบ้ปาก "ผมยังต้องใช้เพลงของทีมคุณด้วยเหรอ? ผมเขียนเองได้!"

จางหย่วนฉีไม่ต่อล้อต่อเถียง "งั้นถือว่าฉันติดหนี้นายครั้งหนึ่ง ต่อไปมีเรื่องนายมาหาฉันได้ เรียบร้อยตามนี้นะ เซ็นสัญญาลิขสิทธ์เถอะ!"

จางเย่กลอกตา "เรียบร้อยอะไรเล่า!"

เขาเองก็ยอมรับว่าเพลงนี้เขาร้องได้ไม่ดีจริงๆ ทั้งไม่เหมาะกับสไตล์ของเขา เดิมทีต้นฉบับเพลงนี้ก็เป็นผู้หญิงร้อง แต่จางเย่ก็ยังหวงไว้อยู่ ยังคิดว่าเพลงดีขนาดนี้ต้องเก็บไว้ให้ตัวเอง ถึงร้องไม่ดีก็ยังจะร้อง ถึงจะไม่เหมาะเขาก็ไม่สน!

แต่นางฟ้าซูเปอร์สตาร์มีหรือจะยอมให้เขาได้ต่อล้อต่อเถียงอีก!

น้องสาวเจ๊สิ!

ปล้นกันกลางวันแสกๆ เลยนะ!

เแต่ก็เห็นได้เช่นกันว่าจางหย่วนฉีชอบเพลงนี้มากจริงๆ ไม่เช่นนั้นวันนี้ก็คงไม่พูดกับจางเย่มากขนาดนี้ ปกติแล้วเวลาเห็นเธอที่บ้านจางเย่ สตาร์ควีนคนนี้แทบจะไม่พูดไม่จา นานๆ ครั้งจึงจะเอ่ยปากขึ้นมาสักคำ เธอไม่ใช่คนช่างพูด

ตอนนี้ จางหย่วนฉีหยิบมือถือขึ้นมากดโทร. ออก

จากนั้นก็มีคนผลักประตู ผู้จัดการฟางเว่ยหงและทีมงานหลายคนเดินเข้ามา "เป็นอย่างไรบ้างพี่สาวจาง?"

จางหย่วนฉีปรับสีหน้าทันควัน หัวเราะคิกคัก "อาจารย์จางยอมตกลงแล้ว เดี๋ยวคุณให้ทางฝ่ายกฎหมายร่างสัญญาได้เลย เพลงนี้เนื้อร้องกับทำนองรวมกันสามแสน โอนให้อาจารย์จางโดยเร็วที่สุด อ้อ ลิขสิทธ์ไม่ได้ซื้อขาดนะ มีส่วนแบ่งด้วย ผลกำไรจากเพลงนี้ต้องแบ่งเปอร์เซ็นต์ให้อาจารย์จางด้วยเช่นกัน"

ราคานี้ในวงการถือว่าสูงมาก แต่บริษัทและทีมของสตาร์ควีนก็ยอมจ่าย กล้าสู้ราคา แต่พูดกันตามตรง เพลงนี้ก็สมควรแก่ราคาจริงๆ!

ฟางเว่ยหงยินดีมาก "ดีค่ะ ฉันจะให้คนจัดการทันที! ขอบคุณอาจารย์จางค่ะ!"

ฉันตกลงอะไรด้วยน่ะ หา!

จางเย่กลอกตา แต่เรื่องมาถึงขั้นนี้แล้ว เขายังจะพูดอะไรได้อีก เอาเถอะ เหล่าจางเองเกือบสองปีมานี้ในวงการเพลงก็ค่อนข้างหงอยจริงๆ นั่นแหละ คงเจอแรงกดดันค่อนข้างหนัก นอกจากนี้เพลงนี่ก็ไม่เหมาะจะให้เขาร้องด้วย แถมในหัวเขายังมีเพลงดีๆ อีกตั้งมากมาย ไฮ้ ให้เธอแล้วก็ให้ไปเถอะ

จางเย่ยังมีสีหน้าลังเลแต่สุดท้ายก็ยอมเซ็นสัญญา

หลังจากทุกอย่างเรียบร้อย ฟางเว่ยหงก็เริ่มสนใจในตัวจางเย่อย่างจริงจังเป็นครั้งแรก ต้องบอกว่าก่อนหน้านี้เธอเห็นเป็นแค่เรื่องธุรกิจ แค่ต้องการให้จางเย่มอบลิขสิทธ์กลอนให้กับพวกเธอ แต่มาตอนนี้ฟางเว่ยหงวางจางเย่ไว้ในฐานะของนักดนตรีที่จะต้องติดต่อประสานงานกัน ทีมดนตรีของพวกเธอตอนนี้ยังขาดนักดนตรีที่สามารถเขียนเพลงดีๆ ออกมาได้ และเพลง ‘ขอเราอายุมั่นขวัญยืน’ ของจางเย่ก็ทำให้ฟางเว่ยหงมองเห็นแสงสว่าง

"เรียบร้อยแล้ว ผมไปล่ะนะ" จางเย่กล่าวอำลา

ฟางเว่ยหงจับมือกับเขาอีกครั้ง "อาจารย์จาง ขอบคุณมาก ต่อไปถ้ามีเพลงดีๆ คุณต้องบอกเราก่อนนะ ฉันไม่กล้ารับรอง แต่ในวงการทีมที่สามารถสู้ราคาสูงขนาดเราได้มีไม่มากจริงๆ พี่สาวจางเองก็ชื่นชมความสามารถของคุณอย่างยิ่ง ถ้ามีเพลงดีอย่างนี้คุณต้องไม่ลืมพวกเรานะ"

จางเย่พูดอย่างเนือยๆ "อื้อ ผมจะพยายายามละกัน"

ฟางเว่ยหงยิ้ม "ดีค่ะ งั้นฉันจะให้คนไปส่งคุณกลับนะ"

"ไม่ต้องหรอก ผมกลับแท็กซี่ได้" จางเย่ตอบ

"อย่างนั้นไม่ได้ค่ะ รถเตรียมไว้เรียบร้อยแล้ว รออยู่ข้างล่างแล้วค่ะ" ฟางเว่ยหงยังคงรักษามารยาทมาก "ถ้ามีเวลาก็มานั่งเล่นที่บริษัทนะคะ ทางนี้มีคนทำเพลงอยู่ไม่น้อย ถึงเวลาจะได้คุยกันตามสบาย พวกเรายินดีต้อนรับทุกเวลา ใช่แล้ว เบอร์โทร. ฉันคุณเซฟไว้หรือเปล่าคะ? เบอร์ที่ฉันโทร. หาคุณก่อนหน้านั่นแหละ"

"เซฟแล้ว" จางเย่ปากตอบรับอย่างดีแต่ในใจไม่คิดจะมาเยือนอีกแล้ว ดีอะไรล่ะ เกิดลูกพี่คนนี้ร้องเพลงอะไรขึ้นมาสักเพลง ต่อจากนั้นนางฟ้าซูเปอร์สตาร์ของพวกคุณก็จะทำตัวเป็นนักเลงรีดไถเพลงไปจากฉันอีก แล้วฉันจะไปร้องเรียนกับใครได้! เพลงในหัวของฉันแต่ละเพลงต่างก็เป็นคลาสสิกในหมู่คลาสสิก ใช้เพลงหนึ่งก็ลดน้อยไปเพลงหนึ่ง! ไม่พอให้เอามาโยนเล่นหรอกนะ!


……


กลับถึงบ้าน

เป็นเวลาค่ำแล้ว คนที่อ้างตัวว่าเป็นทีมงานของจางหย่วนฉีก็มาหาเขา เอาเพลง ‘ขอเราอายุมั่นขวัญยืน’ ที่จางหย่วนฉีอัดเสร็จเรียบร้อยแล้วมาให้ จางเย่ฟังแล้วถึงกับพูดอะไรไม่ออกไปเลย! จะไม่ยอมรับก็ไม่ได้ อีกฝ่ายช่างสมเป็นมืออาชีพ! เสียงของจางหย่วยฉีมีเสน่ห์ดึงดูดอย่างยิ่ง มีความแหบพร่าเล็กน้อย ให้ความรู้สึกที่ไม่เหมือนทั้งเติ้งลี่จวินหรือเฟย์ หว่อง เพลงที่ร้องออกมาก็แตกต่างกันโดยสิ้นเชิง!

แต่ว่า…

มันเพราะมากจริงๆ!

ความสง่างามเลื่อนลอยลดลงเล็กน้อย แต่ความอ่อนไหวและรสชาติแห่งปีกาลกลับเพิ่มขึ้น สุดยอดไปเลย!

*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./69.md)