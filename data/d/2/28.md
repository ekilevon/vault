##บทที่ 125 : เสี่ยงลอตเตอรี่นับครั้งไม่ถ้วน!
+3,200！

+12,676！

+6,981！

ค่าชื่อเสียงยังพุ่งทะยานอย่างต่อเนื่อง!

จนกระทั่งสามทุ่ม ค่าชื่อเสียงในแหวนเกมจึงขึ้นถึงหนึ่งล้านสี่แสนจุด จางเย่ที่เฝ้าดูจออยู่กับบ้านมาตลอดทั้งวันรู้สึกเหมือนได้เลื่อนขั้น มีคนเพิ่มค่าชื่อเสียงให้เขาอยู่ตลอด จางเย่ตื่นเต้นมาก เพราะข้อแรก ค่าชื่อเสียงนี้ทำให้เขาสามารถเสี่ยงลอตเตอรี่เพื่อให้ได้ไอเทมที่ช่วยป้องกันฟันผุ...เอ๊ย...ช่วยเขาให้เป็นซูเปอร์สตาร์ได้มากยิ่งขึ้น ข้อสอง ค่าชื่อเสียงที่เพิ่มขึ้นแต่ละจุดหมายความว่ามีคนรู้จักเขามากขึ้น ชื่นชมเขามากขึ้นอีกหนึ่งคน

ค่าชื่อเสียงขึ้นช้าลงเรื่อยๆ ดูท่าจะหมดแรงส่งในไม่ช้า อย่างไรก็ตาม การแข่งกลอนคู่หรือบทกวีสมัยใหม่อย่าง ‘หันสู่ทะเลกว้าง บุปผาบานในอุ่นไอวสันต์’ ก็ไม่สามารถเพิ่มค่าชื่อเสียงให้เขาได้ตลอดกาลอยู่แล้ว มันเพียงสร้างกระแสได้ชั่วคราวก่อนจะถึงขีดจำกัดของมัน แต่เพราะจางเย่ไม่เคยได้รับค่าชื่อเสียงอย่างรวดเร็วและท่วมท้นขนาดนี้มาก่อน เขาจึงพอใจมาก เขาสามารถเสี่ยงโชคได้หลายครั้งแล้ว

เปิดหน้าต่างลอตเตอรี่

กดปุ่มเลือกซื้อ

จางเย่กดเพิ่มเดิมพันหนึ่งเท่าโดยไม่หยุดคิด แต่ไม่มากไปกว่านั้น เขาแค่อยากลองดู 

เข็มเริ่มหมุนอย่างรวดเร็ว รอบแรกนี้มันหยุดลงที่หมวดสกิล เมื่อหีบสมบัติ (เล็ก) ปรากฏขึ้นจางเย่ก็หยิบมันขึ้นมาเปิดทันที 

แสงสีทองสว่างวาบ! 

หนังสือสกิลปรากฏขึ้น!

【หนังสือสกิลสะเดาะกลอน】 2 : แสดงผลทันทีเมื่ออ่าน เพิ่มค่าประสบการณ์สกิลสะเดาะกลอนให้แก่ผู้เล่น

หนังสือสกิลเหรอ? เก็บไว้เฉยๆ ก็ไม่มีประโยชน์ จางเย่เปิดหนังสือเล่มแรกขึ้นก่อนจะตามด้วยเล่มที่สอง ชายหนุ่มถือทั้งสองเล่มขึ้นมา “กิน” มันลงไป ทำเอารู้สึกมึนไปทันทีเหมือนมีอะไรงอกอยู่ในหัว จากนั้นเขาก็เหลือบไปเห็นกลอนที่ลิ้นชักและตู้ที่อยู่ด้านข้าง ความรู้สึกอยากเป็นโจรย่องเบาผุดขึ้นมาอย่างไร้เหตุผล จางเย่รู้สึกว่าเขาสามารถเปิดล็อคพวกนี้ได้แน่ ขอแค่มีเครื่องมือบางอย่างเท่านั้น

โธ่เอ๊ย โคตรกระจอกเลย!

ทำไมถึงได้สกิลแบบนี้กันล่ะเนี่ย? โชคดีนะที่ไม่ได้เพิ่มเดิมพันไปเยอะ!

จางเย่คิดต่อไปว่าแหวนเกมคงรู้ถึงฉายา ‘ยอดมนุษย์มาม่า’ ของเขาสินะ? ถึงได้ให้สกิลนี้มา กะจะให้เขาใช้ไปย่องเบาบะหมี่สำเร็จรูปสักห่อที่ไหนก็ได้หรือเปล่า? จะได้รักษาศักดิ์ศรีของ ‘ยอดมนุษย์มาม่า’ ไว้ได้ใช่ไหม?

เอาล่ะๆ มาต่อกันเถอะ!

ถึงอย่างไรมีสกิลติดตัวไว้ก็เป็นเรื่องดี ไม่ได้เป็นภาระร่างกายเสียหน่อย![1] 

จางเย่เสี่ยงลอตเตอรี่เป็นครั้งที่สองโดยเพิ่มเดิมพันไปอีกหนึ่งเท่าเหมือนเดิม จ่ายค่าชื่อเสียงไป 200,000 จุด จากนั้นก็มองดูเข็มหมุนไป!

หนึ่งรอบ! 

สองรอบ!

สามรอบ!

เข็มหยุดลงที่หมวดใช้แล้วทิ้ง!

จางเย่หยิบหีบสมบัติ (เล็ก) ออกมาเปิดทันทีและหยิบไอเทมออกมา!

【เซฟ】 2 : ใช้สำหรับบันทึกเกม เมื่อเซฟจะสามารถเก็บบันทึกเกมได้เป็นเวลาครึ่งชั่วโมง!

คริสตัลเซฟนี้จางเย่คุ้นเคยดีอยู่แล้ว เพราะไม่เพียงเป็นไอเทมที่เขาจับได้ครั้งแรก แต่มันยังช่วยเขาอย่างมากตอนที่สัมภาษณ์งาน ของดีนะเนี่ย ถึงจะเซฟได้แค่ครึ่งชั่วโมงก็เถอะ แต่ก็พอจะช่วยเขาแก้ปัญหาได้มากมายหลายอย่าง จางเย่รู้สึกเสียใจนิดหน่อย ถ้ารู้ว่าจะได้ไอเทมชิ้นนี้ล่ะก็ จะเพิ่มเดิมพันสักสิบเท่าเลย น่าเสียดาย น่าเสียดายจริงๆ

เขาจัดการเก็บคริสตัลเซฟเข้าช่องเก็บของ 

เสี่ยงโชคครั้งที่สามสำหรับวันนี้ คราวนี้จางเย่ไม่ได้เพิ่มเดิมพัน แต่ซื้อลอตเตอรี่แล้วรอให้เข็มหมุนไปเรื่อยๆ จนเมื่อเข็มใกล้จะหยุด จางเย่ก็เรียกหน้าจอเพิ่มเดิมพันขึ้นมาทันที ความจริงเขาวิเคราะห์ดูจากพื้นที่สองหมวดบนจอที่เข็มจะหยุด เข็มลูกศรในตอนนี้อยู่ในพื้นที่ของหมวดสเตตัส ถัดไปเป็นหมวดสกิล 

เพิ่มเดิมพันหรือไม่เพิ่ม? 

จะเพิ่มเท่าไรดี? 

ไอเทมจากทั้งสองหมวดต่างก็ดีทั้งคู่ คิดได้ดังนั้น จางเย่ที่เพิ่งได้บทเรียนจากคริสตัลเซฟมาหมาดๆ จึงตัดสินใจกดเพิ่มเดิมพันจนเต็มจำนวน เสี่ยงเป็นเสี่ยงกัน จะได้อะไรก็เอาเหอะ! เขาเพิ่งเล่นลอตเตอรี่ไปสองรอบ รอบละสองแสนจุด เท่ากับเหลือค่าชื่อเสียงหนึ่งล้าน หักค่าเล่นรอบที่สามไปหนึ่งแสน จางเย่จึงสามารถเพิ่มเดิมพันได้เก้าเท่า ทุ่มหมดหน้าตักไปเลย! 

ลอตเตอรี่เริ่มทำงานอีกครั้ง! 

เข็มเริ่มเดินต่อ! 

ถึงตอนนี้ เข็มแทบจะหมดแรงเดิน มันค่อยๆ เคลื่อนไปข้างหน้าอย่างช้าๆ !

อาจเป็นเพราะจางเย่รู้สึกว่าระหว่างสองหมวดนี้เข็มจะตกที่ไหนก็ไม่ต่างกัน ถึงอย่างไรก็เป็นแค่การพนัน เขาจึงไม่ยอมเปิดตาดู ได้แต่ปิดตารอลุ้นอยู่เงียบๆ จนเมื่อแหวนเกมแจ้งเตือนว่าลอตเตอรี่หมุนเสร็จแล้ว จางเย่จึงค่อยๆ หรี่ตาขึ้นมามอง – เป็นหมวดสกิล! 

หีบสมบัติ (เล็ก) 10 ใบปรากฏขึ้น!

นี่เป็นการพนันที่หนักมือที่สุดที่จางเย่เคยเล่น เขาเองรู้สึกกังวลมากเช่นกัน!

เขากลัวว่าแหวนเกมอาจจะให้หนังสือสกิล ‘ปรุงมาม่าอย่างไรให้อร่อยสุดยอด’ มาน่ะสิ ถ้าอย่างนั้นจางเย่คงหัวใจวายช็อกตายคาที่แน่ๆ ! 

เปิดเลย! 

หีบใส่ไอเทมสิบใบวางกองเต็มพื้นที่ 

จางเย่เข้าห้องน้ำอีกครั้งเพื่อล้างมือด้วยสบู่เหลวจนหอมฟุ้งก่อนจะเดินกลับมา เขาสูดหายใจเต็มปอดแล้วเปิดฝาหีบใบแรกขึ้น ข้างในเป็นหนังสือเล่มหนึ่ง แต่หน้าตาไม่เหมือนหนังสือสกิลสะเดาะกลอนหรือหนังสือสกิลเขียนอักษรที่เคยได้มาก่อน มันดูค่อนข้างใหม่ หน้าปกเป็นสีขาว ดูเรียบๆ ไม่สะดุดตา

จางเย่เปิดต่อจนหมดสิบหีบจากนั้นก็หยิบเล่มหนึ่งขึ้นมาดู

【หนังสือสกิลเทควันโด】 ： แสดงผลทันทีเมื่ออ่าน เพิ่มค่าประสบการณ์สกิลเทควันโดแก่ผู้เล่น 

เทควันโด? ของไอ้เกา? ดวงตาของจางเย่ฉายแววดูแคลน แต่ปากกลับหัวเราะ เพียงไม่นานหนังสือสกิลก็ถูกเปิดออกทีละเล่มๆ 

หนึ่งเล่ม 

ห้าเล่ม 

สิบเล่ม 

กินเข้าไปพร้อมกันรวดเดียวหมด 

ถึงเขาจะไม่ชอบอะไรที่เป็นของไอ้เกา ไม่ชอบไอ้วิชาต่อสู้เทควันโดนี่เท่าไร แต่อย่างน้อยมันก็เป็นสกิลการต่อสู้ที่ร้ายกาจอยู่เหมือนกัน เรียนแล้วจางเย่ก็ไม่ต้องกลัวใครหน้าไหนอีกต่อไป เกิดไปเจอเด็กประถมตัวใหญ่ยักษ์ขึ้นมา เขาก็ยังสู้ด้วยได้ 

เตะตวัด 

เตะข้าง 

หกสูงเตะ...เออๆ ไม่มีท่านี้หรอก

จางเย่ยกเท้าขึ้นลองวิชา ชายหนุ่มรู้สึกถึงแรงหวดอย่างเต็มเหนี่ยว ท่าเตะของเขาได้มาตรฐาน ทั้งยังมั่นคง แม่นยำ และดุดันอีกด้วย สัมผัสได้ถึงมวลอากาศเลย แต่ทว่าสภาพร่างกายของจางเย่กลับแย่มาก ทั้งพละกำลังและความแข็งแกร่งต่างไม่เพียงพอ เป็นเพราะนั่งอยู่หน้าคอมพิวเตอร์ตลอดเวลาและขาดการออกกำลังกาย ดังนั้นเตะได้เพียงเจ็ดแปดครั้งเขาก็รู้สึกเหมือนต้นขาแทบบิด ปวดเมื่อยไปหมด เชี่**เอ๊ย ดูเหมือนว่าหนังสือสกิลนี่จะให้เขาเรียนรู้แค่เทคนิคยัดเข้าสมองไปตรงๆ แต่ไม่ได้ให้ร่างกายที่เหมือนคนที่ฝึกฝนการต่อสู้มาเลยนี่หว่า แรงไม่พอแบบนี้ก็ออกท่าไม่ได้เต็มที่น่ะสิ

แต่ไม่เป็นไรหรอก แค่นี้ก็พอแล้ว! 

อย่างน้อยเขาก็สามารถแลกหมัดกับพวกบ้านพักคนชราหนานซาน หรือเหยียบย่ำโรงเรียนอนุบาลเป๋ยไห่ได้!

เรื่องที่ทำให้จางเย่ยินดีมากที่สุดก็คือการปรากฏขึ้นของหนังสือสกิลนี่ต่างหาก ลองมีหนังสือสกิลเทควันโดแบบนี้ แสดงว่าอาจจะมีสกิลมวยไทยหรือคาราเต้ด้วยหรือเปล่า แล้วสกิลหมัดมวยอย่างฝ่ามือแปดทิศ[2]หรือจีทคุนโด[3]ล่ะ? จางเย่เชื่อว่ามันจะต้องมีอยู่ เพียงแต่เขายังหาไม่พบเท่านั้น หากเขาได้รางวัลในหมวดพิเศษที่สามารถซื้อหนังสือสกิลเหล่านี้ได้อย่างไม่จำกัด ขอแค่มีค่าชื่อเสียงเพียงพอเขาก็สามารถซื้อมันได้ตลอด แล้ววันหนึ่งจางเย่ก็จะกลายเป็นผู้ไร้พ่ายของโลก ฮ่าๆๆ!

ยูโดก็ดี!

ถานถุ่ย[4]ก็เยี่ยม!

ถ้าสิบเล่มไม่พอเขาก็จะกินร้อยเล่ม!

ถ้าร้อยเล่มไม่พอก็จะกินพันเล่ม!

ถ้าพันเล่มยังไม่พอ...หมื่นเล่มก็น่าจะพอ ใช่ไหม? 

ถึงตอนนั้น ยอดฝีมือการต่อสู้ของโลกคนแล้วคนเล่า ใครจะต่อกรกับเขาได้?

เขาจะไปล้มโรงฝึกทุกแห่ง ท้าสู้มันทั่วโลก ยอดฝีมือต่อสู้ในโลกนี้จัดว่าเป็นดาราเช่นกัน เป็นคนดังเหมือนกัน ค่าชื่อเสียงของเขาต้องเพิ่มขึ้นอีกแน่!

ถนนทุกสายมุ่งสู่กรุงโรม!

จางเย่มองเห็นหนทางข้างหน้ายิ่งมายิ่งสว่างสดใส! 


-------------------------------------------------

[1] ตรงกับสำนวนไทยว่า รู้ไว้ใช่ว่าใส่บ่าแบกหาม 

[2] ฝ่ามือแปดทิศ (ปากั้วจ่าง) มวยแปดทิศ เป็นศิลปะการต่อสู้จีนแขนงหนึ่งที่มีชื่อเสียงควบคู่กันมากับมวยไทเก๊ก ปรมาจารย์ของวิชาคือ ปรมาจารย์ตงไห่ชวน

[3] เจี๋ยฉวนเต้าหรือจีทคุนโด เป็นเพลงมวยที่คิดค้นโดยบรูซ ลี ซึ่งผสมผสานวิชามวยจีนกับศิลปะป้องกันตัวของชาติอื่นหลายแขนง

[4] ถานถุ่ย เป็นมวยจีนสายอิสลาม


*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./29.md)