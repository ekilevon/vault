##บทที่ 192 : กังฟูแท้ของจางเย่กับกังฟูปลอม!
กองถ่าย

เก้าอี้ยาวที่มุมเล็กๆ มุมหนึ่ง

จางเย่นั่งดูบทอยู่ที่นั่น ในนั้นคือบทพูดของเขา ง่ายมากๆ มีเพียงแค่ไม่กี่ประโยคเท่านั้น ความยากอยู่ที่ส่วนของฉากบู๊ สำหรับจางเย่ที่จะแสดงเป็นครั้งแรกแล้วถือว่าเป็นความท้าทายทีเดียว

ถึงอย่างนั้นจางเย่ก็เชื่อว่าเขาจะแสดงออกมาได้ดี จางเย่รู้ว่าเรื่องของความมั่นใจเป็นสิ่งที่ค่อนข้างสำคัญ ยิ่งคิดว่าตัวเองจะทำไม่ได้ ก็ยิ่งไม่มีความมั่นใจ สุดท้ายยิ่งทำออกมาได้ไม่ดี เพราะว่าสูญเสียความมั่นใจไปแล้ว เรื่องนี้ค่อนข้างซับซ้อน หากมีความมั่นใจล่ะก็ ไม่ว่าจะทำอะไรล้วนสำเร็จได้ด้วยดี คำพูดนี้ไม่ได้เว่อร์วังอะไร ทั้งไม่ได้พูดให้น่ากลัวเกินจริงด้วย ในวงการจิตวิทยาล้วนแต่มีการศึกษาและกรณีตัวอย่างทั้งสิ้น ผู้ต่ำต้อยทั้งชีวิตก็ไม่อาจร่ำรวยหล่อเหลา? ทำได้เพียงแค่นึกฝันไป? ความจริงแล้วไม่ใช่แบบนั้น! ต้อยต่ำแล้วเป็นยังไง? อัปลักษณ์ยากจนแล้วเป็นยังไง? ขอแค่คุณเชื่อว่าคุณประสบความสำเร็จได้ ขอแค่เชื่อว่าคุณทำได้ มันต้องมีสักวันที่คุณจะต้องกลายเป็น... ตัวต้อยต่ำสุดอัปลักษณ์ยากจนที่มั่นใจตัวเองเป็นที่สุด!

"จางน้อย" เหยาเจี้ยนไฉมาแล้ว

จางเย่ปิดบท "เอ่อ มีอะไรครับ?"

เหยาเจี้ยนไฉถามด้วยเสียงแหบแห้ง "ไหนนายว่าเป็นหน้าใหม่ไง?"

"ก็ผมเป็นหน้าใหม่จริงๆ นี่" จางเย่กระพริบตาปริบๆ

เหยาเจี้ยนไฉนึกขึ้นได้ จางเย่ไม่เคยเล่นหนังมาก่อน ในวงการแสดงจึงควรนับว่าเป็นหน้าใหม่ของแท้จริงๆ นั่นแหละ "ฉันเพิ่งรู้ว่านายมีชื่อเสียงอยู่ในเมืองหลวงเหมือนกัน"

จางเย่รีบพูด "ชื่อเสียงจอมปลอม เทียบคุณไม่ได้หรอกครับ"

นี่ไม่ใช่การถ่อมตัว ชื่อเสียงของเขาเทียบกับเหยาเจี้ยนไฉไม่ได้จริงๆ อย่าได้เห็นว่าอีกฝ่ายเป็นแค่ตัวประกอบเชียว แล้วนี่มันตั้งหลายปีมาแล้ว คิดว่าได้แสดงหนังไปมากน้อยแค่ไหน? ชื่อเสียงในระดับประเทศพอมีอยู่บ้าง อืม ถึงจะไม่มากก็เถอะ แต่ขนาดเทียบกับชื่อเสียงของจางเย่ในเมืองหลวงอย่างเดียว อีกฝ่ายก็ยังถือว่าไม่ด้อยกว่า

"พอเถอะ" เหยาเจี้ยนไฉกล่าวยิ้มๆ "ในเมืองหลวง คนรู้จักนายต้องมากกว่าฉันอยู่แล้ว นายนี่ใช้ได้นะ มีอนาคต เห็นว่าเขียนกลอนได้ด้วย?"

"เขียนไปเรื่อยเปื่อยน่ะครับ" จางเย่ตอบ

ฟังเรื่องของจางเย่แล้ว เหยาเจี้ยนไฉยิ่งเห็นว่าจางเย่ช่างถูกใจเขาจริงๆ เขานั่งลงข้างจางเย่แล้วโอบไหล่ไว้ "รีบบอกฉันเร็วว่าทำไมนายถึงหักหน้าผู้อำนวยการสถานีโทรทัศน์แบบนั้น เหอๆ เห็นว่าสถานีโทรทัศน์ทั่วประเทศไม่มีใครกล้ารับนายเข้าทำงาน? เพราะอย่างนั้นเลยต้องมาถ่ายหนัง? ไอ้หนูเอ็งสุดยอดมาก! ทำได้เยี่ยม! ไม่เลวเลย ไม่เลว เหมือนอาเหยาของเอ็งเมื่อก่อนอยู่หน่อย"

"คุณก็เคยทำเรื่องแบบนี้เหรอ?"

"ไม่เคย"

"งั้นทำไมบอกว่าเหมือนนิสัยคุณล่ะ?"

"เฮ้ย แค่เปรียบเทียบน่า"

"......"

หนึ่งแก่หนึ่งหนุ่มคุยกันอย่างออกรสออกชาติ ต่างแลกเบอร์มือถือกันอย่างเป็นสหายต่างวัย

ขณะนั้น ชายร่างบึกบึนวัยสามสิบกว่าคนหนึ่งเดินเข้ามา เขาเป็นผู้กำกับคิวบู๊ของกองถ่าย ท่าทางแข็งแรงทีเดียว แค่เห็นก็รู้ว่าเป็นวิชากังฟู "ใครคือจางเย่?"

"ผมครับ" จางเย่ยืนขึ้นพร้อมแผ่นสคริปต์

ผู้กำกับคิวบู๊มองเขา สีหน้านิ่งเรียบ "เธอเล่นเป็นจอมยุทธ์หนุ่มแซ่เฉิน?"

นี่คือบทของจางเย่ เขาพยักหน้า "ครับ"

ผู้กำกับคิวบู๊มองเขาแล้วมองอีก ทั้งยังเดินเข้ามาบีบแขนเขา ทดลองอยู่หลายที สุดท้ายไม่พูดอะไรก็เดินจากไป ตรงไปหาผู้ช่วยผู้กำกับ "รองผู้กำกับ คุณแน่ใจเหรอว่าไม่ผิดตัว? จางเย่นั่นต้องเล่นเป็นจอมยุทธ์หนุ่มแซ่เฉิน? หมอนั่นเล่นบทจอมยุทธ์เฉินไม่ได้แน่นอน ตัวเล็กขนาดนั้น ถ่ายออกมาก็กลายเป็นแค่หมัดบุปผาขาเส้นด้าย[1] หาสตันท์ก็หาตัวเล็กขนาดนั้นไม่ได้ ถึงจะหายังไงก็ไม่มีหรอก แล้วจะถ่ายยังไง?"

รองผู้กำกับมองเขา "นายคิดว่าไม่โอเค งั้นก็ช่วยฝึกเขาให้ดี เอาให้แสดงออกมาใช้ได้พอ บทนี้ถูกสั่งลงมาแล้ว เปลี่ยนไม่ได้แน่ อย่างอื่นก็เป็นงานของนายแล้ว"

ผู้กำกับคิวบู๊กล่าวว่า "ถึงผมจะเก่งแค่ไหนก็หุงข้าวโดยไม่มีข้าวสารไม่ได้หรอกนะ[2] ยิ่งไม่ต้องพูดว่าหน้าตาดีไม่ดี เอาแค่รูปร่างแบบนั้นก็ใช้ไม่ได้แล้ว แบบนั้นถ่ายออกมาคุณภาพก็ไม่ดี"

ทั้งสองถกเถียงกัน

จางเย่ไม่มีคำโต้แย้ง หึ มาถ่ายทำวันแรกก็โดนคนหยามเสียแล้ว

ในที่สุด ผู้กำกับคิวบู๊ก็ไม่ได้อะไรกลับมา มองไปยังจางเย่ สีหน้าอับจนทางเลือก "คุณเคยเล่นหนังบู๊มาก่อนไหม?"

จางเย่ส่ายหน้า

ผู้กำกับคิวบู๊ถามต่อ "ถ่ายหนังล่ะ?"

จางเย่ส่ายหน้าอีก

ผู้กำกับคิวบู๊ถามต่อ "งั้นเคยหัดเต้นไหม?"

จางเย่ยังคงส่ายหน้า

ผู้กำกับคิวบู๊เอามือก่ายหน้าผาก เป็นคนไร้สาม[3]จริงๆ!

หนังเรื่องนี้ของพวกเขาลงทุนไม่น้อย ถือเป็นการถ่ายทำฟอร์มยักษ์ ดังนั้นข้อเรียกร้องต่อนักแสดงจึงต้องสูง ไม่ใช่เป็นอย่างหนังเล็กๆ ที่นายต่อยมาฉันเตะทีให้พอผ่านไป แบบนั้นไม่หัวเราะตายก็แปลกแล้ว เพราะงั้นพวกเขาจึงมองหานักแสดงที่เคยมีประสบการณ์ถ่ายหนังบู๊มาแล้ว แม้แต่ตัวแสดงนำก็จะมีหน้าตาเลวร้ายนักไม่ได้ อย่างน้อยหุ่นต้องพอสมควร ยิ่งกว่านั้นยังพอใช้สตันท์แทนตัวแสดงนำได้บ้าง แต่ว่าตัวประกอบจะมีสตันท์ได้อย่างไร?

ผู้กำกับคิวบู๊ปวดหัวแล้ว

เหยาเจี้ยนไฉเป็นตัวโจ๊กประจำกอง กับใครก็เล่นหัวเขาไปทั่ว "ไอ้หนูนี่เป็นเพื่อนรักของฉัน นายดูแลให้หน่อยนะ"

ผู้กำกับคิวบู๊ตอบ "อาเหยา บทจอมยุทธ์เฉินมีน้ำหนักพอควร ออกหน้ากล้องตั้งนาทีครึ่ง ความยากของกระบวนท่าเองก็ไม่น้อย เขา..."

จางเย่ทำใจดีสู้เสือกล่าวว่า "งั้นให้ลองดูก่อนไหมครับ?"

ผู้กำกับคิวบู๊ได้แต่หากระบี่เล่มหนึ่งส่งให้เขา "นายลองสักสองกระบี่ให้ฉันดู"

จางเย่เริ่มทันที แสดงท่วงท่าเข้มแข็งคึกคัก สะบัดข้อมือครั้งหนึ่ง กลางอากาศพลันเกิดเป็นบุปผากระบี่...ช่างเถอะ ก็แค่ถ้อยเสริมเติมแต่งให้ดูสวยเท่านั้นแหละ ความจริงแล้วกระบี่สะบัดอยู่กลางอากาศ นี่เป็นกระบี่จริง ดูเหมือนจะเป็นพวกกระบี่อ่อน การสะบัดครั้งนี้ทำเอาเฉียดร่างของเหยาเจี้ยนไฉไป

เหยาเจี้ยนไฉตื่นตระหนกรีบก้าวถอยหลังไปหลายก้าว "สหายนายระวังหน่อย!"

ผู้กำกับคิวบู๊ยังชี้แนะจางเย่อีกหลายท่า ผลลัพธ์ที่จางเย่ทำได้ กลับเป็นเช่นริมฝีปากลาไม่เข้ากับปากม้า[4] คนกระบี่ไม่สอดคล้อง ความสง่างามไม่ปรากฏ ความองอาจไม่อาจเห็น กลับกลายเป็นเช่น ‘ชาวนาเฒ่าข้ามลำน้ำ’[5] ทั้งยังเป็นชาวนาที่ว่ายน้ำไม่เป็นเสียด้วย!

"นายมาเรียนกับฉัน!"

"ครับ"

"ดูฉันทำเป็นตัวอย่างนะ แบบนี้ ข้อมือต้องตรง ฐานล่างต้องมั่นคง ไม่ไหวไปมา!"

"แบบนี้เหรอ? ผมทำแบบนี้ได้ไหม?"

"ไอ้หยา ใช้ได้อะไร! นายเต้นแอโรบิคอยู่เรอะ?"

ทำซ้ำไปมาอยู่ครึ่งค่อนวัน ผู้กำกับคิวบู๊เองก็ทนไม่ไหวแล้ว เรียกตัวนักแสดงสมทบเข้ามาคนหนึ่ง คนคนนี้เองก็ดูเหมือนจะมีวิชาเช่นกัน ผู้กำกับคิวบู๊บอกให้นักแสดงคนนี้คอยชี้แนะจางเย่ ทั้งยังให้เขาประมือกับจางเย่สักหน่อย แต่ว่าจางเย่เองก็เป็นหน้าใหม่สดของแท้ที่ไม่เคยมีประสบการณ์อะไรมาก่อน ไม่อาจรับมือให้สอดคล้องกับฝ่ายตรงข้ามได้จริงๆ ไม่ใช่ว่าเขาตามการแสดงไม่ทัน แต่ว่าคิวบู๊วิชาฝีมือของเขาใช้การไม่ได้ นักแสดงคนนั้นสุดท้ายก็พลอยหดหู่ไปด้วย

ทางฝ่ายนั้นถ่ายเสร็จแล้ว คนไม่น้อยให้ความสนใจกับความเคลื่อนไหวของทางนี้ มอง ‘มือเท้าแข็งทื่อ’ ของจางเย่รำดาบควงหอกแล้ว คนจำนวนมากต่างเห็นว่าน่าขบขันไม่น้อย

"ฮ่าๆ"

"อะไรน่ะนั่น?"

"แบบนี้ก็ถ่ายได้เหรอ? ถ่ายหนังบู๊เนี่ยนะ?"

"การเคลื่อนไหวหนักแน่น แต่ดูไม่ออกเลยว่าเขามีกำลังถึงขนาดนั้น? เท้านั่นฉันว่าดูมีพลัง แต่ว่า...ไม่น่าดูเลยว่ะ อัปลักษณ์โคตร"

"มีชื่อเสียงในเมืองหลวงแล้วเป็นยังไง ไม่ใช่วัตถุดิบสำหรับการเล่นหนังเลย"

"พวกคุณอย่าเอาแต่แซะสิ คิดว่าอาจารย์จางคืบคลานอยู่ในแวดวงเดียวกับพวกคุณเหรอ? อาจารย์จางเป็นคนในวงการศึกษา ยังจะแซะเขาอีก? ฉันจะบอกพวกคุณให้นะ เอาคนมีการศึกษาทั้งหมดในหมู่พวกเรามารวมกัน ยังไม่เท่าฝ่ายอาจารย์จางคนเดียวเลย!"

"ก็เลยชำนาญอยู่ด้านเดียวไง"

"ไม่ได้แกล้งเขานะ แต่พวกเราตอนนี้กำลังถ่ายหนังอยู่ ไม่ได้กำลังประชันวัฒนธรรมกันสักหน่อย"

พักกอง อาจเพราะต้องเปลี่ยนฉาก ดังนั้นจึงได้เวลาพัก คนมารุมล้อมยิ่งมายิ่งมากขึ้น บ้างมาร่วมครึกครื้น บ้างมีใจเมตตา แสดงความคิดเห็นหาทางแก้ปัญหา

นักแสดงหญิงที่มาขอถ่ายรูปกับจางเย่ก่อนหน้ากล่าวว่า "ไม่อย่างนั้นทำไมไม่เปลี่ยนกระบวนท่าสักหลายท่าดูล่ะคะ? กระบวนท่าก่อนหน้านี้ยากมากจริงๆ คนที่เป็นมวยยังลำบากเลยนะ"

ผู้กำกับคิวบู๊ถอนหายใจกล่าวว่า "เตรียมไว้หมดแล้ว มาตอนนี้จะเปลี่ยนอะไรก็ไม่ได้ ไม่มีเวลาแก้แล้ว ผู้กำกับบอกว่าให้เวลาแค่สองวันทำให้เสร็จ ยังจะมีเวลาที่ไหนกัน?"

เหยาเจี้ยนไฉถาม "ฉากของจางเย่ถ่ายตอนไหน?"

รองผู้กำกับเองก็มาแล้ว "คืนนี้แหละ อีกเดี๋ยวก็ต้องขึ้นรถย้ายที่ไปที่วัดแล้ว"

"คืนนี้เหรอ? คิดว่าจะให้ซ้อมหลายวันหน่อยก็ไม่ได้แล้วสิ" เหยาเจี้ยนไฉเองก็เป็นกังวลแทนจางเย่ขึ้นมา

คนที่หงุดหงิดที่สุดในตอนนี้ก็คือตัวจางเย่เอง คราวนี้หมอนี่ถึงคราวพลาดท่าตำตาเสียแล้ว คนตั้งมากมารุมล้อมเขา? วิจารณ์นี่นั่น? เขาอดหน้าแดงขึ้นมาบ้างแล้วไม่ได้ อย่าว่าแต่ตัวเขาเองก็ไม่รู้ว่าการเคลื่อนไหวของเขามีอะไรไม่ได้มาตรฐานกัน ทั้งกระบี่ทั้งท่าเท้า พวกนี้เขาทำไปตามตัวแบบทั้งนั้น แต่ว่าคนกลุ่มนี้ไม่เข้าใจเอง พวกเขาแค่คิดว่าจางเย่ทำไม่ได้มาตรฐาน เพราะอะไร? เพราะนี่เป็นการถ่ายหนัง ให้ความสำคัญกับผลลัพธ์ ให้ค่ากับความงดงาม ให้ค่ากับรูปลักษณ์ ส่วนผู้กำกับคิวบู๊กับเหล่านักบู๊ตัวน้อยนั้นแน่นอนว่ามีทักษะพื้นฐานอยู่บ้าง แต่มีเพียงเล็กน้อยเท่านั้น อย่าได้เห็นว่าคนเหล่านี้หุ่นบึ้ก ถ้ามีเรื่องกันขึ้นมา จางเย่มั่นใจว่าตัวเขาสามารถยันกับทุกคนไว้ได้ไม่มีปัญหา ทั้งยังเป็นตอนที่เขายังไม่สำแดงมวยไทเก็กออกมาด้วยซ้ำ

ไม่ได้พูดจาใหญ่โต

ที่จางเย่ฝึกคืออะไร?

เทควันโดกับมวยไทเก๊กนะ!

หนึ่งเป็นวิชาการต่อสู้ระยะประชิดของต่างชาติ หนึ่งเป็นวิชาของชนชาติจีน!

ไม่ว่าจะเป็นวิชาแรกหรือวิชาหลัง กล่าวถึงที่สุดแล้วล้วนเป็นวิชาที่ใช้สยบศัตรู หมัดเท้าออกจริงเจ็บจริง ไม่ได้มีไว้เล่นงิ้ว ไม่ได้มีไว้เล่นตลก แต่ว่าพวกเขาถ่ายหนังบู๊ให้ความสำคัญกับอะไร? กลับให้ความสำคัญกับท่วงท่าสง่างามน่าดูมากกว่าไง ทุกการเคลื่อนไหวเข้าออกอย่างอลังการ ทุกการเคลื่อนไหวยึกยักตีลังกากลางอากาศอยู่สิบกว่าตลบกว่าจะได้เตะคนลอยฟ้า อย่างนี้สิถึงจะดูแล้วเท่!

แต่จางเย่มองแล้วกลับดูงี่เง่าหนักมาก!

ด้วยกระบวนท่าของคุณที่หมุนตัวโพสต์ท่ากลางอากาศล่ะก็ ศัตรูได้เตะคุณจนหมุนติ้วไปนานแล้ว ช่องโหว่ใหญ่เกินไป!

แต่ว่านี่ก็คือความแตกต่างกันของแต่ละวงการ จางเย่ไม่ได้ดูถูกคนอื่นเพียงเพราะเขารู้วิชาหมัดมวยอยู่บ้าง เขาทราบว่ามาถึงพื้นที่ของคนอื่น มาถึงแวดวงความรู้อื่น ต้องยอมเชื่อฟังผู้อื่น อีกฝ่ายคือผู้กำกับคิวบู๊ที่มีความเชี่ยวชาญ นี่ไม่ใช่ปัญหาเรื่องฝึกหรือไม่ฝึกหมัดมวย ต่อให้คนที่มาเป็นปรมาจารย์หมัดมวยในประเทศจริงๆ หนังเรื่องนี้ก็ยังไม่รู้ว่าจะถ่ายทำออกมาอย่างไรอยู่ดี ความเคลื่อนไหวนั้นไม่น่าดูเลยจริงๆ

จางเย่จึงยังคงเปิดใจ ให้ความร่วมมือในการศึกษากับผู้กำกับคิวบู๊ ฝึกซ้อม ทำตัวเองให้คุ้นเคยกับ ‘มวยงิ้ว’ ที่เขามองว่างี่เง่าอยู่บ้างมากที่สุด

==============================

[1] 打出来 也是 花拳绣腿 หมัดบุปผาขาเส้นด้าย ในที่นี้แผลงเป็นท่วงท่าอ่อนแอไร้เรี่ยวแรง

[2] 妇难为 无米之炊啊 หุงข้าวโดยไม่มีข้าวสาร เป็นสำนวนแปลว่า สร้างขึ้นจากสิ่งที่ไม่มีอยู่

[3] 三无人员 คนไร้สาม เป็นสำนวนคือ ไร้บัตรประชาชน ไร้ทะเบียนบ้าน ไร้รายได้ แฝงความหมายว่าไร้ประโยชน์

[4] 还是 驴唇不对马嘴 ริมฝีปากลาไม่เข้ากับปากม้า เป็นสำนวนแปลว่า ทำอะไรไม่เข้ากัน ไม่สอดคล้องกัน

[5] 老农过江 ชาวนาเฒ่าข้ามลำน้ำ (เหล่าหนงกว๋อเจียง - 老农过江) เล่นคำจากคำว่า มังกรร้ายข้ามลำน้ำ(เหมิ่งหลงกว๋อเจียง - 猛龙过江) ซึ่งมีความหมายว่า ผู้มีความสามารถแม้อยู่ต่างถิ่น ในเรื่อง สื่อถึงว่าตนเองเป็นเพียงชาวนาเฒ่าที่ว่ายน้ำไม่เป็น ข้ามลำน้ำไม่ได้ คือไม่มีความสามารถนั่นเอง

-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./94.md)