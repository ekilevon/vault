##บทที่ 130 : ห้องเลคเชอร์ “จางเย่พิเคราะห์สามก๊ก”
กลางห้องส่ง

หม่าเหิงหยวนและพวกก้าวขึ้นไปบนเวที ยืนรออยู่ชั่วครู่ก็ไม่เห็นว่าหูเฟยกับจางเย่จะกลับมา หม่าเหิงหยวนจึงหันไปทางตากล้องแล้วส่งสัญญาณมือให้พวกเขาเปิดกล้อง ก่อนจะเดินไปยืนอยู่หลังแท่นโพเดียมโดยไม่รอให้ทีมผู้จัดรายการเตรียมตัวแต่อย่างใด

ตากล้องท้วงว่า “พิธีกรยังไม่กลับมาเลยนะ?”

“ไม่ต้องรอพวกนั้นแล้ว" หม่าเหิงหยวนออกคำสั่ง

“แต่ว่าโปรดิวเซอร์รายการก็ยังไม่มาเหมือนกัน” หัวหน้าทีมตากล้องย่อมไม่เชื่อฟังอยู่แล้ว เขาเองยังประหลาดใจ คนตรงหน้าทำไมถึงได้วางก้ามเขื่องโขขนาดนี้? เป็นแค่อาจารย์มหาวิทยาลัยไม่ใช่เหรอ? คิดว่าเป็นหัวหน้าสถานีรึไง หา! มาชี้นิ้วสั่งพวกเรานี่นั่น? สถานีเป็นของบ้านพวกเอ็งเหรอ? ก็แค่คนมีความรู้เรื่องสามก๊กนิดหน่อย มีชื่อในเมืองหลวงอยู่บ้าง ไม่งั้นไม่ให้เอ็งมาหรอก ดูถูกกันเกินไปแล้ว!

หม่าเหิงหยวนหงุดหงิดเช่นกัน เขามองไปทางตากล้องกล่าวว่า “จะถ่ายไม่ถ่าย? ฉันยังมีธุระต่ออีกนะ”

หม่าเหิงหยวนคิดว่าตนเองเป็นคนดัง มีชื่อเสียงมาก จึงมีความผยองของบัณฑิตถึงแก่นกระดูก แต่ดูเหมือนผู้ชมจะไม่เห็นด้วยเท่าไร

“นั่นใครน่ะ?”

“ไหงวางมาดซะขนาดนั้น?”

“หม่าเหิงหยวน? ไม่เห็นเคยได้ยินชื่อนี้”

“ผมเคยได้ยินชื่ออยู่นะ เคยออกรายการ CCTV อยู่หน ปีก่อนชื่อดังอยู่เหมือนกัน”

“แต่ก็ไม่น่าจะทำตัวเหมือนจมูกไม่เป็นจมูกตาไม่เป็นตา[1]แบบนี้สิ หมอนั่นยังจะชี้นิ้วสั่งอีก? นี่มันรายการของช่องวรรณศิลป์ไม่ใช่เหรอ? เป็นคนจัดรายการรึไง?” 

“ว่าแต่หมอนั่นมีผลงานอะไรด้วยเหรอ?”

“นั่นสิ ฉันทนดูไม่ไหวแล้วนะ พูดบ้าพูดบออะไรอยู่น่ะ?”

“แค่อ้าปากก็ชวนหลับแล้ว ฟังไม่ได้สักนิด”

ทุกคนไม่ใช่ไม่เคยเห็นคนวางกร่างมาก่อน แต่คนพวกนั้นต่างก็เป็นคนดังตัวท็อป ไม่ต้องพูดถึงว่าพฤติกรรมแบบนี้ถูกต้องเหมาะสมหรือปกติไหมเลย คนดังพวกนั้นอย่างน้อยก็มีชื่อเสียงบารมีไม่ก็เงินทอง แล้วนี่เป็นใคร? อาจารย์มหาวิทยาลัยที่สอนหนังสือให้ความรู้เป็นแบบอย่างให้ผู้อื่น กล้าวางเขื่องขนาดนี้? ไม่เคยพบเคยเห็นจริงๆ!

ขณะนั้นหูเฟยกับพวกก็กลับมาพอดี

“เริ่มได้แล้วโปรดิวเซอร์หู” หม่าเหิงหยวนรอจนหมดความอดทนแล้ว

หูเฟยทำท่าจะพูดแต่จางเย่ชิงห้ามเขาไว้ ส่งสัญญาณให้รามือ หูเฟยเข้าใจทันทีว่าจางน้อยต้องการแบกความรับผิดชอบที่ล่วงเกินคนๆ นี้ไว้เอง หูเฟยคิดอยู่ครู่หนึ่งไม่ได้ปฏิเสธอะไรเพียงพยักหน้า ส่วนเสี่ยวหลวี่และสองพี่น้องแซ่โหวกลับไปประจำที่ของตนเอง จางเย่ไม่กลัวการล่วงเกินคนอื่น ไม่เห็นจะมีอะไร อย่างไรเสียความแค้นทั้งหลายก็ไม่ได้ลำบากกาย หนี้แค้นจากการล่วงเกินคนอื่นจะอย่างไรก็สะสมไว้มากแล้ว เพิ่มขึ้นมาอีกแค่ไม่กี่คนก็ไม่แตกต่าง

หม่าเหิงหยวนไม่สนใจจางเย่ เริ่มบรรยายต่อ “ต่อไปพวกเราจะพูดกันถึงจิวยี่ (โจวอวี๋) คนผู้นี้ แม้ว่าในหนังในละครจะนำเสนอภาพไว้ว่าเป็นคนดีอย่างยิ่ง แต่ความเป็นจริงกลับเป็นคนขี้อิจฉาอย่างร้ายกาจ คนผู้นี้…”

“ศาสตราจารย์หม่า” จางเย่พูดขัดขึ้นอย่างไม่สนมารยาท

หม่าเหิงหยวนชักสีหน้าใส่ “ฉันกำลังพูด เธอเข้ามาสอดทำไม?”

จางเย่ก็ไม่รักษามารยาทเช่นกัน “ตอนนี้คุณไม่จำเป็นแล้วล่ะ ความคิดไปได้ไกลแค่ไหน เชิญคุณกลิ้งไปให้ไกลเท่านั้นได้เลย[2]” 

“เธอว่าอะไรนะ?” หม่าเหิงหยวนตะลึงไปชั่วขณะ ใบหน้าเขียวคล้ำ “เธอลองพูดอีกครั้งสิ”

บรรณาธิการสวีเสียงดังใส่ “เธอเป็นเด็กนะ! พูดกับศาสตราจารย์หม่าแบบนี้ได้ยังไง? หา?"

จางเย่เถียงกลับ “คนอื่นพูดกับผมยังไง ผมก็ตอบกลับไปแบบนั้นแหละ”

อาจารย์สวีก็เอ่ยด้วยเสียงกราดเกรี้ยว “อวดดีนัก! บ้าไปแล้วใช่ไหมที่ไม่เอาศาสตราจารย์หม่า? เอ็งจะสอนเองงั้นเรอะ?”

จางเย่มองแขกรับเชิญแซ่สวีทั้งสอง “พวกคุณสองคนก็ด้วย ที่นี่ไม่จำเป็นต้องมีพวกคุณเช่นกัน ถ้าพวกคุณอยากจะนั่งฟังในฐานะผู้ชมก็ฟังไป ทางรายการพอจะจัดที่นั่ง VIP แถวหน้าให้คุณสักสองสามที่ได้อยู่ แต่ถ้าพวกคุณตั้งใจจะมาป่วนบนเวทีรายการเรา เห็นทีจะไม่ได้ ผมยังยืนยันคำเดิมนะ ความคิดคุณไปได้ไกลแค่ไหน พวกคุณก็กลิ้งไปให้ไกลผมเท่านั้น พวกเราที่นี่ไม่ต้อนรับคนกร่างสร้างปัญหา”

ความคิดไปได้ไกลแค่ไหน? 

กลิ้งไปให้ไกลเท่านั้น?

ฮ่าๆ แม่*โคตรร้ายกาจ!

หนึ่งประโยคเรียบง่ายของจางเย่กลับเป็นถ้อยคำใหม่แปลกหูที่ไม่เคยปรากฏในโลกนี้มาก่อน เหล่าผู้ชมเมื่อได้ยินต่างตกตะลึงกันหมด แต่ก็มีหลายคนที่รู้จักจางเย่มาก่อน รู้ว่าคำด่าที่แพร่หลายกันอยู่บนโลกอินเทอร์เน็ตในขณะนี้ล้วนมาจากฝีมือของคนๆ นี้ พวกเขาจึงไม่แปลกใจ นี่คือปรมาจารย์ที่ด่าคนจนตายยังไม่ต้องชดใช้ชีวิตเชียวนะ! เห็นได้ชัดว่าจางเย่รำคาญหม่าเหิงหยวนและพวกมากขนาดไหน อย่าว่าแต่เขาเลย จากเหตุการณ์เมื่อครู่ เหล่าผู้ชมต่างไม่ชอบหน้าพวกหม่าเหิงหยวนเช่นกัน

พี่สาวโจวตะโกนเสียงดัง “จางน้อยพูดได้ดี”

ป้าซุนกล่าวเสริม “รีบๆ ไปเลย ชาวบ้านเขาอัดรายการกันลำบากยากเข็ญ พวกคุณนอกจากไม่ช่วยแล้ว ยังจะมาทำวางท่าวางทางไม่จบไม่สิ้น รบกวนคนอื่นเขาแบบนี้! เป็นคนประสาอะไร!? นี่ครั้งแรกเลยนะที่เห็นคนแบบพวกคุณ รับเงินไปแต่ไม่ยอมทำงาน แถมยังวางเบ่งเป็นเจ้านาย รู้จักคิดบ้างหรือเปล่า?”

คนแซ่สวีทั้งสองกำหมัดแน่น

หม่าเหิงหยวนมองจางเย่อย่างเย็นชา “จำคำพูดเธอวันนี้ไว้ให้ดี”

จางเย่ตอบอย่างไม่แยแส “คุณไม่ต้องมาขู่ผม คำพูดผม ผมจำได้แม่นแน่ๆ แต่ผมยังอยากให้คุณจำคำพูดประโยคหนึ่ง จำสีหน้าคุณวันนี้ให้ดีๆ”

หูเฟยขี้เกียจใส่ใจคนพวกนี้อีกต่อไป “อาจารย์จางน้อย เริ่มเถอะ” 

จางเย่รับคำ เรียกคนให้ขึ้นมาย้ายโซฟาออกไป “โซฟาไม่จำเป็นแล้ว รบกวนย้ายออกด้วยครับ” ก่อนหันไปพูดกับผู้สื่อข่าวฉือทันที “ต้องขอโทษด้วยนะครับ รายการมีการเปลี่ยนแปลงนิดหน่อย ต้องรบกวนคุณไปที่ที่นั่ง VIP แล้ว วันนี้คุณมาเสียเที่ยว หลังอัดรายการจบ เราขอเชิญคุณทานข้าวร่วมกันสักมื้อเพื่อเป็นการขอโทษ” ผู้สื่อข่าวฉือไม่เลวร้ายนัก ก่อนนี้ยังคุยกับเขาดี ทั้งยังเป็นฝ่ายยื่นมือมาจับทักทายกับจางเย่ก่อน จางเย่จึงปฏิบัติกับเธออย่างสุภาพ

ผู้สื่อข่าวฉือยิ้มตอบ “ไม่เป็นไรค่ะ” ก่อนเดินลงเวทีไป 

หม่าเหิงหยวนดูรูปการณ์พลันเข้าใจจึงแค่นหัวเราะ “อย่าบอกฉันนะว่าเธอจะมาบรรยายเรื่องสามก๊ก เด็กน้อยหัวดำอย่างเธอเข้าใจเรื่องสามก๊กแค่ไหนกัน?”

จางเย่ยิ้มกล่าวว่า “ผมเข้าใจหรือไม่ คุณฟังก็จะทราบเอง”

“ดี งั้นฉันจะฟังให้ละเอียดเลย” หม่าเหิงหยวนหัวเราะเยาะไม่หยุด ก้าวเท้าลงจากเวที หย่อนก้นลงบนเก้าอี้แถวหน้า

แขกรับเชิญแซ่สวีทั้งสองตามลงมาด้วยก่อนนั่งลงข้างๆ ศาสตราจารย์หม่า รอดูจางเย่ทำขายหน้า

หม่าเหิงหยวนไม่ยอมจากไปอย่างแน่นอน อันที่จริงเขาอยากออกโทรทัศน์มาก แม้จะเป็นสถานีท้องถิ่น แต่ก็เป็นท้องถิ่นเมืองหลวงที่มีประชากรหนาแน่น มีผู้ชมจำนวนมาก เขารั้งอยู่เป็นผู้ชมก็เพื่อรอดูคนของรายการเล่นละครลิงเท่านั้นแหละ ให้พิธีกรมาบรรยายเรื่องสามก๊ก? ให้พิธีกรวัยยี่สิบมาเล่าเรื่องประวัติศาสตร์? นี่ไม่ใช่เป็นเรื่องตลกนานาชาติหรอกหรือ! ไอ้เด็กนี่จะไปรู้อะไร! วาจาผายลมทั้งนั้น! ถึงตอนนั้นพวกแกจะต้องมาคุกเข่าขอร้องฉันให้ขึ้นไปพูดบนเวที! หม่าเหิงหยวนคิดเข้าข้างตัวเองว่ารออีกสักครู่ เขาจะให้จางเย่มาขอโทษเขาต่อหน้าสาธารณชน ให้ทั้งรายการต้องมาคุกเข่าขอร้องเขาต่อหน้าผู้คน หาไม่เขาจะไม่ยอมกลับขึ้นไป!

ผู้ชมด้านล่างต่างพากันวิจารณ์เช่นกัน 

“ให้เขาบรรยายเหรอ?”

“เขารู้เรื่องสามก๊กด้วยเหรอ?” 

“คนนี้ยังเด็กเกินไป ไม่ไหวแน่ๆ” 

“ฉันรู้จักเขานะ ฝีมืองานเขียนไร้เทียมทาน หรือร่ายกวีก็โคตรเจ๋ง แต่ถกประวัติศาสตร์นี่จะได้เหรอ? เรียนจบกระจายเสียงมานี่ เป็นพิธีกรไม่ใช่เหรอ?”

เสี่ยวฟางฟังแล้วไม่ชอบใจ “อาจารย์จางทำได้อยู่แล้ว ใช่ไหม? พี่สาวโจว ป้าซุน"
ป้าซุนกระแอม “อันนี้ฉันก็ไม่รู้เหมือนกัน”

พี่สาวโจวรู้สึกกังวลอยู่บ้างเช่นกัน “ก็หวังว่าจะเป็นอย่างนั้น แต่สามก๊กมีคนพูดกันไปจนปรุแล้ว ทุกคนต่างเคยดูเคยฟังกันหมด จะพูดให้ดีนี่มันยากมากเลยนะ แถมความรู้ด้านประวัติศาสตร์ของอาจารย์จางน้อย พวกเราดูเหมือนจะไม่เคยได้เห็นมาก่อนเลยนี่? ไม่ยักรู้ว่าเขามีความรู้ด้านประวัติศาสตร์ด้วย?"

เหล่าอดีตเพื่อนร่วมงานพากันเป็นกังวล โหวเกอ ต้าเฟยและเพื่อนร่วมงานกลุ่มใหม่ต่างรู้สึกเช่นเดียวกัน

เหล่าผู้ชมล้วนแต่เชื่อครึ่งไม่เชื่อครึ่ง ส่วนใหญ่ไม่เชื่อว่าเขาจะบรรยายออกมาได้ดี

ส่วนหม่าเหิงหยวนและแขกรับเชิญแซ่สวีทั้งสองนั้น ขณะนี้นั่งอยู่หน้าเวทีรอชมความวุ่นวาย คอยยินดีในคราวเคราะห์ของผู้อื่น

มีเพียงจางเย่ที่ไม่สับสนไขว้เขว รอจนทีมงานจัดเวทีจนเข้าที่อีกครั้งจางเย่จึงเดินขึ้นไปบนเวที ลองพูดสองสามคำเพื่อทดสอบไมโครโฟนอย่างสบายใจ “ต้องขออภัยทุกท่านด้วยครับ รายการวันนี้มีการปรับเปลี่ยนเล็กน้อย ไม่มีแขกรับเชิญ ไม่มีพิธีกร มีแต่ผมที่จะเป็นคนบรรยายเรื่องสามก๊กให้ทุกท่านฟัง ส่วนเรื่องชื่อ ผมขอเรียกว่า ‘จางเย่พิเคราะห์สามก๊ก’ ผมไม่บังอาจเรียกว่าเป็นการสอน แต่เป็นเพียงการนำเสนอความคิดเห็นและมุมมองส่วนตัวให้ทุกท่านได้ฟัง”

เสี่ยวฟางปรบมือ พี่สาวใหญ่โจวและป้าซุนเองก็ปรบมือตาม ขณะที่คนอื่นๆ ต่างนั่งนิ่งไม่ตอบสนอง ทุกคนพากันเงียบกริบ หลายคนใจลอยไม่ทราบว่าคิดไปถึงที่ใด 

จางเย่ไม่ได้สนใจ เพียงยกนิ้วให้สัญญาณกับหูเฟย

หูเฟยเข้าใจทันที ร้องเรียกตากล้องคำหนึ่ง ก่อนนับถอยหลังผ่านไมโครโฟน “พร้อม 3 2 1 เปิดกล้อง”

จางเย่ยิ้มกว้าง เอ่ยประโยคเปิดรายการที่ทำให้ผู้ชมต้องลุกขึ้นมานั่งฟังอย่างตั้งใจ “ใช้เรื่องราวเล่าถึงบุคคล ใช้บุคคลเล่าถึงประวัติศาสตร์ ใช้ประวัติศาสตร์เล่าถึงอารยธรรม ใช้อารยธรรมเล่าถึงมนุษยชาติ สวัสดีทุกท่าน ยินดีต้อนรับสู่รายการ ‘ห้องเลคเชอร์’ ผม จางเย่ วันนี้จะนำพาทุกท่านเข้าสู่การ ‘พิเคราะห์สามก๊ก’ พวกเราจะพูดคุยกันถึงเรื่องราวเกี่ยวกับสามก๊กในตอนที่หนึ่งที่ชื่อว่า ‘มหานทีสู่บูรพา’!”

เปิดตัวอย่างยิ่งใหญ่?

ใช้บุคคลเล่าถึงประวัติศาสตร์? ใช้ประวัติศาสตร์เล่าถึงอารยธรรม?

หม่าเหิงหยวนกับคนแซ่สวีทั้งสองหันมองหน้ากัน ต่างเห็นรอยยิ้มในแววตาของอีกฝ่าย

จางเย่ยังคงกล่าวต่อด้วยน้ำเสียงมั่นใจ “ยุคสามก๊กเป็นเช่นไร? เป็นยุคแห่งความสับสนวุ่นวาย เป็นยุคแห่งความทุกข์เข็ญ แต่ก็เป็นยุคแห่งมหาบุรุษเช่นกัน โจโฉ (เฉาเชา) ได้เขียนกลอนบรรยายยุคสมัยนี้ไว้ว่า ‘กระดูกขาวเต็มท้องทุ่ง พันลี้ไร้เสียงไก่ขัน’ ในรัศมีพันลี้ไม่ได้ยินแม้เสียงไก่ขัน ช่วงเวลาเช่นนี้ เพื่อรวบรวมแผ่นดินเป็นหนึ่ง ผู้คนมากมายได้ทุ่มเทกำลังกายสติปัญญาความสามารถ อาทิเช่น โจโฉผู้มากเล่ห์ ขงเบ้ง (จูเก่อเลี่ยง) ผู้อุทิศตนจนสุดชีวิต จิวยี่ (โจวอวี๋) ผู้สมบูรณ์พร้อม เล่าปี่ (หลิวเป้ย) ผู้อ่อนน้อมถ่อมตน ทั้งหมดนี้ล้วนเป็นมหาบุรุษแห่งยุค”

เอ๋? 

บรรยายได้มีรสชาติมากนะนี่!

ผู้ชมหลายคนที่เหม่อลอยไม่สนใจบัดนี้กลับมาตั้งอกตั้งใจฟัง จากที่ปรามาสว่าเป็นพิธีกรคงจะพูดอะไรที่มีเนื้อหาสาระไม่ได้หรอก ไม่นึกว่าจะพอมีฝีมืออยู่บ้างเหมือนกัน? 

หม่าเหิงหยวนกับพวกยังคงหยามหยันจางเย่ ทั้งหมดนั่นก็มีอยู่ในหนังสือ เอ็งยังจะเล่าอะไรอีก? มีใครไม่รู้บ้าง?

แต่ประโยคถัดมาของจางเย่กลับมุ่งเป้าไปที่หม่าเหิงหยวนและพวกโดยตรง อันที่จริงแล้วมันก็ไม่เชิงเป็นเช่นนั้น จางเย่เพียงยกบทบรรยายดั้งเดิมของรายการภาคสามก๊กมาต่างหาก “ขั้นแรก มาว่ากันเรื่องของจิวยี่ (โจวอวี๋) คนที่เคยอ่านพงศาวดารสามก๊ก ฟังเรื่องเล่าสามก๊ก ดูหนังสามก๊กมา ต่างเคยชินกับความเข้าใจผิดเรื่องหนึ่งว่าจิวยี่เป็นคนจิตใจคับแคบ เพราะพวกเราต่างจำเรื่อง ‘จิวยี่โมโหสามครั้ง’ เราต่างจำคำพูด ‘ฟ้าให้อวี๋ (จิวยี่) มาเกิดแล้ว ไยให้เลี่ยง (จูกัดเหลียง) มาเกิดด้วย[3]’ เราต่างจำประโยค ‘อุบายโจวหลางสยบหล้าช่างแยบยล เสียฮูหยินเสียซ้ำไพร่พล[4]’ จนกลายเป็นวลีติดปากในชีวิตประจำวัน” เขาพูดช้าๆ “แต่เหตุการณ์จริง...กลับไม่ได้เป็นเช่นนี้!”

เอ๋? 

ไม่ได้เป็นเช่นนี้? 

งั้นเป็นยังไงล่ะวะ!? 

หม่าเหิงหยวนแทบจะหัวเราะลั่น ดูสิดู! ไอ้หมอนี่เริ่มมาก็พูดจาเหลวไหลเลย!



------------------------------------------------------------------------
[1] จมูกไม่เป็นจมูกตาไม่เป็นตา คือสำนวนแปลว่า ไม่ทำหน้าที่หรือไม่อยู่ในที่ของตนเอง 

[2] ล้อเลียนคำพูดที่ว่า ความคิดถึงไปได้ไกลแค่ไหน ฉันก็ไปหาเธอได้ไกลเท่านั้น

[3] ฉบับเจ้าพระยาพระคลังฯ (หน) ใช้ว่า “เทพยดาองค์ใดหนอซึ่งให้เราเกิดมาแล้ว เหตุใดจึงให้ขงเบ้งเกิดมาด้วยเล่า”

[4] 周郎妙计安天下，赔了夫人又折兵 
(zhōu láng miào jì ān tiān xià, péi le fūrén yòu zhé bīng) 
หลางแปลว่าคนหนุ่ม โจวหลางหมายถึงหนุ่มแซ่โจวหรือคุณชายโจว ซึ่งเป็นคำที่ชาวบ้านทั่วไปเรียกขานจิวยี่อย่างยกย่อง เหตุการณ์ในตอนนี้เกิดจากจิวยี่ออกอุบายหญิงงามล่อให้เล่าปี่มาแต่งงานกับน้องสาวของซุนกวนเพื่อหวังจะจับเป็นเชลย แต่ถูกขงเบ้งซ้อนกลจนเล่าปี่ได้แต่งซุนฮูหยินจริงๆ ภายหลังเมื่อเล่าปี่และซุนฮูหยินหลบหนีกลับแคว้น จิวยี่ได้นำทัพไล่ตาม แต่ก็ถูกขงเบ้งซ้อนกลอีกครั้งจนพ่ายแพ้ครั้งใหญ่ ขงเบ้งใช้ให้ทหารตะโกนเย้ยจิวยี่ด้วยประโยคนี้ ทำให้จิวยี่แค้นจนพิษเกาทัณฑ์กำเริบเป็นลมสลบไป 


*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./34.md)