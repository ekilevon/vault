##บทที่ 131 : ศาสตราจารย์ผู้พ่ายแก่คำถามของจางเย่!
โดยไม่ใส่ใจเสียงกระซิบกระซาบวิพากษ์วิจารณ์ของผู้คนในห้องส่ง
　　
จางเย่ยังคงสงบนิ่งด้วยความเชื่อมั่น “จิวยี่ (โจวอวี๋) เป็นหนึ่งในวีรบุรุษผู้สัตย์ซื่อถือมั่น เมื่ออายุยี่สิบสี่ ได้รับการแต่งตั้งจากซุนเซ็ก (ซุนเช่อ) เป็นแม่ทัพเจี้ยนเวยจงหลาง เริ่มต้นสร้างความดีความชอบ ในปีเดียวกันนั้น เขากับซุนเซ็กผู้ซึ่งมีอายุไล่เลี่ยกันได้สมรสกับหญิงงามแห่งยุคไต้เกี้ยว (ต้าเฉียว) และเสียวเกี้ยว (เสี่ยวเฉียว) อาจกล่าวได้ว่าจิวยี่ผู้นี้ประสบความสำเร็จแต่วัยเยาว์พร้อมด้วยยศถาบรรดาศักดิ์ รูปโฉมหล่อเหลา งานการก็สำเร็จได้อย่างงดงาม ทั่วทั้งแคว้นอู่ (ง่อก๊ก) ล้วนเรียกเขาว่า 'โจวหลาง' (คุณชายโจว) อักษร 'หลาง' คำนี้ความหมายเดิมคือบุรุษหนุ่มอายุเยาว์ เป็นคำชมเชยอย่างไม่ต้องสงสัย ในเวลานั้นแผ่นดินแคว้นอู่เรียกขานซุนเซ็ก (ซุนเช่อ) เป็นซุนหลาง เรียกจิวยี่ (โจวอวี๋) เป็นโจวหลาง ถ้าให้แปลเป็นภาษายุคปัจจุบันก็ ‘ซุนสุดหล่อ’ กับ ‘โจวสุดหล่อ’”
　　
หา? 
　　
สุดหล่อ?
　　
เสี่ยวหลวี่และเสี่ยวฟางขำพรืด! 
　　
ผู้ชมหญิงจำนวนไม่น้อยหัวเราะคิกอย่างอดไม่อยู่! 
　　
นี่กำลังเล่าถึงสามก๊กจริงอะ? ทำไมถึงได้มีภาษาวัยรุ่นด้วยล่ะ?
　　
"ดังนั้นคุณคิดว่า..." จางเย่มองทุกคนพลางพูดต่อ "จิวยี่ที่วัยยี่สิบกว่าๆ ได้เป็นแม่ทัพเจี้ยนเวยจงหลาง แต่งภรรยาที่เป็นไอดอลหญิงงามที่สุดแห่งยุค กล่าวได้ว่าทั้งในสนามรบ สนามรัฐ สนามรัก ทุกสนามล้วนแต่ได้ชัย เขายังจะไปอิจฉาคนอื่นอีกหรือ? คนอื่นที่อิจฉาเขาสิกลับมีไม่น้อย!"
　　
ไอดอล? 
　　
ไอดอลยังพูดออกมาได้? 
　　
หลายคนแทบจะเป็นลม แต่อีกหลายคนกลับขบขัน! 
　　
"อันที่จริงแล้ว จิวยี่ตามที่บันทึกในประวัติศาสตร์อุปนิสัยยิ่งใหญ่นัก" จางเย่กล่าว "เฉินโซ่วครั้งหนึ่งกล่าวถึงเขาไว้ว่า ‘ชาติหาญใจกว้าง’ คนในยุคเดียวกันให้คำยกย่องเขาไว้อย่างสูงส่ง เล่าปี่ (หลิวเป้ย) ชมเชยว่าเขา ‘องอาจหาญกล้า’ เจียวก้าน (เจี่ยงกาน) ให้คำยกย่องว่า ‘สง่างามมากปัญญา’ ดังนั้นคำพูดที่ว่าจิวยี่เป็นผู้เยาว์ใจแคบนั้นล้วนแต่เป็นเรื่องใส่ร้ายทั้งสิ้น!" หม่าเหิงหยวนที่เพิ่งจะถูกปลดออกจากรายการกลางอากาศเพิ่งจะพูดไปว่าจิวยี่เป็นคนจิตใจคับแคบ ตอนนี้โดนจางเย่หักล้างคำพูดของเขาเสียสิ้น ทั้งยังฟังดูมีเหตุมีผลมีหลักการ ตีแสกหน้าผู้เชี่ยวชาญอย่างเขาในคราวเดียว! 
　　
ผู้ชมยังเชื่อครึ่งไม่เชื่อครึ่ง 
　　
หม่าเหิงหยวนในใจร่ำร้องว่าหมอนี่พูดจาไร้สาระ! 
　　
แขกรับเชิญแซ่สวีทั้งสองต่างไม่เห็นด้วยกับมุมมองของจางเย่เช่นกัน!
　　
จางเย่ยิ้มกล่าวว่า "อาจมีหลายคนที่ไม่เห็นด้วย แต่ผมบอกได้เลยว่าพงศาวดารสามก๊กนั้นไม่ใช่ประวัติศาสตร์ เหตุใดภาพลักษณ์ของจิวยี่กับภาพลักษณ์ในใจเราจึงแตกต่างกันมากมายถึงเพียงนี้? เหตุใดเราจึงทั้งคุ้นเคยและไม่คุ้นเคยกับประวัติศาสตร์ของสามก๊ก? เรื่องนี้มีเหตุผลด้วยกันสามข้อ นั่นคือประวัติศาสตร์ของสามก๊กนั้นมีอยู่ด้วยกันสามภาพลักษณ์ หนึ่งคือในบันทึกประวัติศาสตร์หรือเรียกว่าเป็นภาพลักษณ์ที่ถูกบันทึกไว้ในประวัติศาสตร์ เป็นภาพลักษณ์ที่นักประวัติศาสตร์ยึดถือ ภาพลักษณ์เช่นนี้ผมขอเรียกว่า ‘ภาพลักษณ์ทางประวัติศาสตร์’ ในจุดนี้ต้องขออธิบายก่อนว่า ภาพลักษณ์ทางประวัติศาตร์ไม่ได้หมายถึงความจริงทางประวัติศาสตร์ เพราะว่าบันทึกประวัติศาสตร์ไม่แน่ว่าจะเชื่อถือได้เสมอไป สองคือภาพลักษณ์ที่เกิดจากงานวรรณกรรมและงานศิลปะ ผมขอเรียกว่า ‘ภาพลักษณ์ทางวรรณกรรม’ แบบที่สามคือเรื่องเล่าจากชาวบ้านและตำนานความเชื่อต่างๆ ซึ่งผมจะเรียกว่า ‘ภาพลักษณ์ทางสังคม’”

เหล่าผู้ฟังบ้างแค่ฟัง บ้างก็คิดตาม

"ด้วยเหตุนี้จึงอธิบายได้ว่าเหตุใดภาพลักษณ์ของจิวยี่ (โจวอวี๋) ในสายตาของพวกเราจึงแตกต่างกันอย่างสิ้นเชิง เป็นเพราะทุกท่านล้วนแต่มีภาพลักษณ์และได้ประเมินคุณค่าของคนๆ นี้ไว้ในใจตนเองอยู่แล้ว ภาพลักษณ์นี้เมื่อก่อร่างขึ้นมา สำหรับบางคนก็ไม่อาจรับภาพลักษณ์อื่นๆ ได้อีก หากสิ่งที่คุณพูดกับสิ่งที่เขาคิดไม่ตรงกัน เขาก็จะบอกว่าคุณไม่ถูก คุณพูดผิด เพราะเหตุนี้เมื่อเราชมภาพยนตร์ประวัติศาสตร์ จะต้องมีผู้ชมออกมาพูดเสมอว่า ‘ไอ้หยา จิวยี่คนนี้ดูไม่เหมือนเลย’” จางเย่ส่งสายตาคลางแคลงไปทางหม่าเหิงหยวนและพวกก่อนพูดว่า "เอ๋ จิวยี่คนนี้ดูไม่เหมือนเลย? งั้นจิวยี่ตัวจริง...คุณเคยเห็นหรือ?"
　　
ผู้ชมหัวเราะขึ้น “ฮ่าๆๆๆ”
　　
หูเฟยหน้าบานด้วยความยินดี จางน้อยคนนี้นี่!
　　
หม่าเหิงหยวนโกรธจนหนวดกระดิก แต่ก็หาคำโต้แย้งไม่ได้!
　　
"ดังนั้นประวัติศาสตร์จึงไม่ใช่นวนิยาย ทั้งไม่ใช่ตัวละครที่ปรากฏอยู่ในงานวรรณกรรม" จางเย่ว่า "อีกตัวอย่างคือขงเบ้ง (จูเก่อเลี่ยง) เมื่อพูดถึงขงเบ้ง ทุกคนคงคิดถึงกลเมืองร้าง[1]เป็นอันดับแรก และกล่าวว่ากลเมืองร้างนี้ แสดงให้เห็นถึงอัจฉริยภาพทางการทหารของขงเบ้ง แต่ทั้งหมดนี้ความจริงแล้วเป็นสิ่งที่พงศาวดารได้กล่าวถึงและสร้างขึ้นมา แน่นอนว่าที่เรื่องนี้ฟังดูมีเหตุผลมีหลักการ ไม่ใช่เพราะไม่มีสาเหตุ ในยุคหลังมีชายคนหนึ่งชื่อว่ากัวชง กัวชงคนนี้เรียกได้ว่าเป็นแฟนคลับเดนตายของจูเก่อเลี่ยง”
　　
แฟนคลับเดนตาย?
　　
ผู้ชมได้ยินแล้วต่างรู้สึกขบขัน
　　
ทว่า จางเย่กลับเคร่งเครียดจริงจัง "เขาได้เขียนหนังสือขึ้นมาเล่มหนึ่ง ชื่อว่า ‘ห้าเรื่องลับที่โลกไม่รู้เกี่ยวกับจูเก่อเลี่ยง’ เพื่อประกาศเรื่องที่คนทั่วไปไม่รู้เกี่ยวกับขงเบ้งห้าประการ โดยเรื่องที่สามที่กล่าวถึงก็คือกลเมืองร้าง ดังนั้นเรื่องกลเมืองร้างนี้จึงไม่ใช่หลอกว้านจงเป็นคนแต่งขึ้น แต่มีที่มาเช่นนี้ แต่เราต่างรู้กันว่าคำพูดของพวกแฟนคลับเดนตายส่วนใหญ่เชื่อถือไม่ได้ ผมยืนยันกับทุกท่านได้เลยว่า ขงเบ้งในประวัติศาสตร์เป็นนักรัฐศาสตร์ชั้นยอด แต่ความสามารถทางการทหารยังห่างไกล ไม่อาจเรียกว่าเป็นอัจฉริยะทางการทหารได้เลย และเรื่องกลเมืองร้าง..." จางเย่ใช้ท่าทีสบายๆ เอ่ยประโยคที่สะท้านสะเทือนขวัญออกมา "ไม่มีอยู่จริงโดยสิ้นเชิง!"
　　
อะไรนะ?
　　
กลเมืองร้างไม่มีอยู่จริง? เป็นเรื่องที่แต่งขึ้นมาทั้งหมด? 
　　
หม่าเหิงหยวนพลันโกรธจัด "เธอพูดไร้สาระอะไร!" 
　　
"จะไม่มีจริงได้อย่างไร อย่ามาพูดจาเหลวไหลมั่วซั่ว!" อาจารย์สวีก็โกรธเช่นกัน!
　　
หูเฟยและเสี่ยวหลวี่ถึงกับปากอ้าตาค้าง เหล่าผู้ชมต่างไม่ยอมรับในเรื่องนี้ ไม่ว่าอย่างไรหลายสิ่งหลายอย่างก็ได้ฝังรากลึกอยู่ในมโนสำนึกไปแล้ว!
　　
จางเย่พูดต่อตามปกติไม่เร็วไม่ช้า "หลายคนคงตั้งคำถามในจุดนี้ นี่คือสิ่งที่ผมเรียกว่าภาพลักษณ์ทางสังคมที่อยู่ในใจของคนทั่วไป แต่ผมขอยืนยันคำพูดเดิมว่าประวัติศาสตร์ไม่ใช่นวนิยาย เมื่อครู่นี้คนที่ออกมาปฏิเสธก็คือศาสตราจารย์หม่าเหิงหยวนใช่ไหมครับ?" ตากล้องชายรีบหันกล้องไปทางหม่าเหิงหยวน "คุณเป็นผู้ศึกษาด้านวรรณกรรม วิจัยงานประพันธ์เป็นหลัก ในส่วนของพงศาวดารสามก๊ก ผมเชื่อว่าคงมีเพียงไม่กี่คนในประเทศที่สามารถเทียบคุณได้ แต่นั่นไม่ใช่ประวัติศาสตร์ เป็นแค่วรรณกรรมที่อ้างอิงประวัติศาสตร์เท่านั้น หากไม่เชื่อหรือไม่เห็นด้วยกับมุมมองของผม เช่นนั้นผมขอถามคำถามสองข้อ กัวชงกล่าวว่าสุมาอี้ (ซือหม่าอี้) นำทัพมาตีหยางผิง ขงเบ้งในเวลานั้นไม่มีทหารในมือ จึงคิดแผนเมืองร้างขึ้นมาเพื่อหลอกสุมาอี้ให้ถอยทัพ เป็นอย่างนั้นใช่ไหม?"
　　
“ใช่แล้ว”
　　
“จะไม่ใช่ได้ยังไง”
　　
“มีปัญหาอะไรเหรอ?”
　　
ผู้ชมทั้งหลายตอบกลับ
　　
จางเย่หัวเราะเบาๆ "เช่นนั้นนี่คือคำถามข้อแรกของผม ตามบันทึกทางประวัติศาสตร์และงานค้นคว้าวิจัย ในเวลานั้นสุมาอี้รักษาการเมืองเกงจิ๋ว (จิงโจว) ตั้งทัพอยู่ที่อ้วนเซีย (หว่านเฉิง) ไม่ได้อยู่ที่สมรภูมิหยางผิงเลยสักนิด ในเมื่อเขาไม่ได้อยู่ที่นั่น แล้วเหตุการณ์เหล่านี้เกิดขึ้นได้อย่างไร?"
　　
“หา?”
　　
“นี่มัน…”
　　
“จริงอะ?”
　　
ผู้ชมเริ่มสับสนไม่แน่ใจ

　　
หม่าเหิงหยวนและอาจารย์แซ่สวีหันมามองหน้ากันเองแต่ก็ไม่เข้าใจเช่นกัน พวกเขาถึงอย่างไรก็ไม่ใช่นักประวัติศาสตร์ จะให้ปฏิเสธออกไปก็ยังพูดไม่ออก! 
　　
จางเย่พูดต่อว่า "คำถามที่สอง สุมาอี้ยกทัพใหญ่ประชิดเมือง ขงเบ้งฉุกคิดเอาชีวิตรอด เปิดประตูเมือง จัดทหารเฒ่าไม่กี่นายปัดกวาดหน้าประตู นำเด็กรับใช้สองคนขึ้นไปบนกำแพงเมือง ร้องคาราโอเกะ"

"พรืด!" 
　　
"คาราโอเกะ?"
　　
"ฮ่าๆๆ!" 
　　
ผู้ชมบางคนหัวเราะลั่นจนตัวสั่น
　　
จางเย่กล่าวต่อ "ในหนังเขาร้องว่ายังไงนะ ข้าถึงกำแพงเมืองมองภูผา หูฟังว่านอกเมืองดูสับสน ณ เบื้องล่างม้าเจ๊ก(หม่าซู่)ด้อยเล่ห์กล อีกขุนพลล้วนไซร้ไม่ได้การ สุมาอี้จอมโลภโมโทสัน จึงพลันจู่โจมข้าอีกครา? ท่านมาตีก็เข้ามา อันตัวข้าพร้อมต้อนรับ พื้นปัดกวาดสะอาดสรรพ สุราสำรับคอยท่า รอทัพท่านมาฉลองชัย ท่านมาถึงที่แล้วหนอ อย่ารีรอเข้าเมืองเถิด มา มา มา จงเข้าเมืองมา ฟังข้าเล่นพิณ"
　　
ทุกคนหัวเราะครืนอีกครั้ง รู้สึกว่าขงเบ้งในพงศาวดารฉบับจางเย่นี่ดูน่าสงสารเกินไปแล้ว!

จางเย่ขยิบตา "สุมาอี้บัดนี้มาถึงหน้ากำแพงเมือง ครั้นเงยหน้าขึ้นก็ต้องสูดปาก ในใจคิดว่า...ไอ้ลูกพี่มันหมายความว่ายังไงวะ? เชื้อเชิญข้าขึ้นไปร้องคาราโอเกะ? เพ้ย ข้าขึ้นไปยังไม่ทันจะคารา เอ็งก็น็อคโอเคข้าแล้ว? ข้าไม่ขึ้นไปหรอกเว้ย ถอย!"
　　
เสียงหัวเราะของทุกคนดังยิ่งกว่าเดิม!
　　
จางเย่ยกยิ้มมุมปาก "คำถามที่สองของผมคือจุดนี้นี่แหละ ประเด็นของเรื่องคือมันไม่สมเหตุสมผลเลย สุมาอี้ทำไมถึงไม่กล้าบุก? แค่กลัวว่าในเมืองซ่อนทัพซุ่มโจมตีเอาไว้ เมืองเล็กแค่นี้ซ่อนคนได้สักกี่มากน้อย? ยุคอาวุธโลหะเย็นแบบนี้คงไม่ได้ฝังจรวดขีปนาวุธนำวิถีไว้แน่? ทั้งยังไม่มีอาวุธที่มีอำนาจทำลายล้างสูงอะไรเลย แค่ส่งหน่วยสอดแนมเข้าไปดูสักรอบไม่ได้เหรอ ทำไมต้องถอยทัพ?”
　　
จรวดขีปนาวุธนำวิถี?
　　
อาวุธที่มีอำนาจทำลายล้างสูง? 
　　
เหล่าผู้ชมหัวเราะกันครืนใหญ่อีกแล้ว! 
　　
หม่าเหิงหยวนกับพวกไม่ส่งเสียงอีก โดนคำถามของจางเย่ต้อนเสียจนอึ้งใบ้ไร้คำพูด!

จางเย่มองหม่าเหิงหยวนกล่าว "ยังมีอีก สุมาอี้ไม่ใช่ว่ามองเห็นตัวขงเบ้งหรอกหรือ? ไม่ใช่ว่าได้ยินเขาอยู่บนกำแพงเมืองเล่นพิณหรอกหรือ? ถ้าถึงกับได้ยินเขาร้องคาราโอเกะได้ หมายความว่าทั้งสองฝ่ายย่อมต้องใกล้กันอย่างยิ่ง ต่อให้คุณกลัวว่ามีทัพซุ่มซ่อนจนไม่กล้าเข้าเมือง ทำไมถึงไม่หามือธนูสักคนสอยขงเบ้งลงมา? ทำไมต้องหนี?" หยุดครู่หนึ่ง กล่าวว่า "ยิ่งไปกว่านั้น ไม่ว่าจะตามบันทึกของกัวชงก็ดี หรือตามพงศาวดารสามก๊กก็ดี กำลังพลของสองฝ่ายแตกต่างกันอย่างสิ้นเชิง บ้างว่าสองแสน บ้างว่าแสนกว่า เช่นนั้นแล้วทำไมคุณไม่ล้อมไว้ไม่ต้องเข้าตีล่ะ? คุณยกพลล้อมเมืองไว้ซักสามวันห้าวัน กักพวกเขาไว้ก็ได้นี่ ทำไมต้องถอนทัพ?
　　
สามคำถามของจางเย่ไม่มีใครตอบ!
　　
ทุกคนฟังกันอย่างเคลิบเคลิ้ม บางคนถึงกับชะงักงันไปแล้ว! 
　　
หม่าเหิงหยวนกับพวกต่างพูดไม่ออก คำถามแต่ละข้อของจางเย่ไม่เพียงทิ่มแทงตรงประเด็น ทั้งยังทำให้นักวิชาการอย่างพวกเขาถึงกับไม่เข้าใจไปด้วย! 
　　
ไม่มีกลเมืองร้างจริงๆ เหรอ? 
　　
เป็นเรื่องที่แต่งขึ้นมาจริงๆ น่ะ?
　
จางเย่กล่าวสรุป "ดังนั้นกลเมืองร้างที่กล่าวถึงกันอย่างแพร่หลายนี้จึงเชื่อถือไม่ได้ ส่วนกลอื่นๆ อาทิเช่น เพลิงพิฆาตทุ่งพกบ๋อง (ป๋อว่าง)[2] เพลิงพิฆาตซินเอี๋ย (ซินเหย่)[3] แผนเรือฟางยืมธนู[4] ยืมลมบูรพา[5] ทั้งหมดนี้ในประวัติศาสตร์ไม่ได้มีการบันทึกเอาไว้ แต่งานวรรณกรรมหลายชิ้นกลับสร้างภาพลักษณ์ของเขาไว้ยิ่งใหญ่เหนือจริง จนขงเบ้งกลายเป็นผู้หยั่งรู้ฟ้าดิน ขุนพลคนอื่นล้วนแต่เป็นคนโง่ โอ้ ยกทัพออกรบ ขงเบ้งออกคำสั่งบัญชาทัพเพียงผู้เดียว แล้วแม่ทัพนายกองไปไหนกันหมด? ทุกคนต่างไม่รู้เรื่องรู้ราว ได้แต่คอยรับคำสั่ง ไปถึงที่แล้วค่อยว่ากัน หลังไปถึงที่ก็อย่าเพิ่งทำอะไรนะ ให้เปิดคำสั่งทางทหารในถุงผ้าก่อน ในถุงผ้ามีอุบายแยบคาย หลังจากนั้นถึงรู้ว่าต้องทำอะไรต่อไป นี่มันเกินไปแล้ว ทำเหมือนสงครามเป็นเด็กเล่นขายของไปได้!"
　　
ถึงตอนนี้ไม่รู้ว่าใครเป็นคนเริ่มปรบมือขึ้นก่อน! 
　　
แปะๆๆ จากนั้นผู้ชมมากมายพากันปรบมือตามไปด้วย! 
　　
สุดยอดมาก! 
　　
สุดยอดโคตรๆ เลย!
　　
ใครว่าพิธีกรจางเย่คนนี้บรรยายเรื่องสามก๊กไม่ได้ ไม่เข้าใจประวัติศาสตร์? สิ่งที่เขาพูดไม่เพียงสนุกน่าสนใจ แต่ยังล้มล้างความเข้าใจเดิมๆ ของผู้คนลงอีกด้วย ไม่ทันตั้งตัวทุกคนก็ถูกลากเข้าไปร่วมด้วยแล้ว แม้กระทั่งความรู้ทางประวัติศาสตร์ก็ไม่มีที่น่าสงสัย ไม่เห็นหรือว่าหม่าเหิงหยวน อาจารย์สวี และบรรณาธิการสวีโดนต้อนด้วยคำถามจนโง่งมไปกันหมด!

ที่สำคัญที่สุดคือการตอกกลับหม่าเหิงหยวนด้วยเรื่องของจิวยี่แล้วยังตามซ้ำด้วยเรื่องของขงเบ้ง ก่อนหน้านี้หม่าเหิงหยวนบรรยายว่าขงเบ้งเก่งกาจอย่างนั้น อัจฉริยะอย่างนี้ เพียงชั่วพริบตาที่จางเย่โยนระเบิดเข้าไปลูกเดียว กลเมืองร้างกลายเป็นสูญ! ยืมลมบูรพากลายเป็นเรื่องยกเมฆ! ขงเบ้งที่สุดแล้วกลับไม่ใช่อัจฉริยะทางการทหารอะไรทั้งนั้น!
　　
ถ้านี่ไม่ใช่การตอกหน้าแล้วจะให้เรียกว่าอะไร! 
　

จางเย่หักล้างมุมมองของหม่าเหิงหยวนและแขกรับเชิญทั้งสองลงอย่างสิ้นเชิง! อัดพวกเขาเสียจนน่วมไปหมดทั้งตัว ไม่มีที่ใดไร้บาดแผล!





--------------------------------------------------------

[1] กลเมืองร้าง (คงเฉิงจี้) เป็นกลยุทธ์ที่ 32 ใน 36 ยอดกลยุทธ ใจความหลักคือจากจริงยิ่งย้ำว่าจริง ใช้จิตวิทยาหลอกให้ศัตรูหวาดระแวง

[2] เพลิงพิฆาตทุ่งพกบ๋อง - ทุ่งพกบ๋องเป็นช่องทางเข้าเมืองซินเอี๋ย เป็นช่องเขาแคบแห่งหนึ่ง ครั้งแฮหัวตุ้นยกทัพบุกซินเอี๋ย ขงเบ้งมอบหมายให้เล่าปี่และจูล่งยกทัพไปล่อแฮหัวตุ้นเข้ามาในทุ่งพกบ๋องเพื่อจุดไฟเผาทั้งเป็น 

[3] เพลิงพิฆาตซินเอี๋ย เป็นยุทธการต่อเนื่องจากทุ่งพกบ๋อง โดยสรุปคือขงเบ้งอพยพประชาชนไปยังอ้วนเซีย เปลี่ยนเมืองซินเอี๋ยเป็นทุ่งกับดักเพลิง ฝ่ายโจหยินโจหองแตกทัพหนี ก็พบกวนอูทลายเขื่อนที่ซุ่มเตรียมไว้ ทัพโจล้มตายลงมากมายแต่โจหยินยังดิ้นรนหนีรอดไปได้ 

[4] แผนเรือฟางยืมธนู ปรากฏในช่วงศึกผาแดง (เซ็กเพ็ก) จิวยี่มอบหมายให้ขงเบ้งจัดหาลูกธนูสิบหมื่นดอกในเวลาสิบวัน ขงเบ้งพนันว่าสามารถหาได้ในสามวัน ครั้นสามวันเป็นคืนเดือนมืด จัดทำหุ่นฟางเป็นรูปทหารแล่นเข้าหาทัพวุ่ย แสร้งทำเป็นเข้าตี เมื่อฝ่ายโจโฉยิงธนูใส่จนเต็มลำเรือก็ถอยกลับ 

[5] ยืมลมบูรพาเป็นห่วงโซ่หนึ่งในแผนลูกโซ่ของบังทอง กล่าวคือแผนหลอกเผาทำลายเรือของทัพวุ่ย ขงเบ้งแสร้งเป็นผู้หยั่งรู้ดินฟ้า สร้างปะรำพิธีขอลมหนุนเพลิงที่จะเผาทำลายทัพ

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./35.md)