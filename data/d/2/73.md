##บทที่ 171 : ความสนใจจากทั้งสังคม!
ตอนเที่ยง

ทุกคนต่างจมจ่อมอยู่ในความโศกเศร้า

ไม่เพียงแค่คนของช่องวรรณศิลป์ แต่คนของช่องและแผนกอื่นๆ ต่างก็เป็นเช่นเดียวกัน พวกเขาต่างรู้ถึงคุณความดีของบรรณาธิการเว่ย คนในสถานีจำนวนมากล้วนแล้วแต่เป็นหนี้น้ำใจของเขา คนในสถานีหลายคนที่เป็นเพื่อนร่วมงานเก่าต่างก็ขอวันลาพิเศษไปช่วยงานที่บ้านของบรรณาธิการเว่ย ช่วยจัดแจงเรื่องงานศพ ทุกคนเกรงว่าลูกสาวคนเดียวของบรรณาธิการเว่ยจะทนรับแรงกดดันนี้ไม่ไหว พวกเขาไม่กล้านิ่งนอนใจ

ทางด้านนี้

ออฟฟิศทีมงานรายการ ‘ห้องเลคเชอร์’

ชายหนุ่มคนหนึ่งที่จางเย่ไม่รู้จักผลักประตูเข้ามา เขาเข้ามาในห้องก็มองจางเย่แวบหนึ่ง จากนั้นหันไปกล่าวกับหูเฟยอย่างไม่เคารพว่า "ผู้กำกับหู ผู้อำนวยการสถานีเรียกคุณไปพบ"

หูเฟยเหลือบมอง ก่อนเดินตามเขาไป

เสี่ยวหลวี่ตะลึง "หมอนี่ไม่ใช่คนในช่องวรรณศิลป์เรานี่"

"ผู้อำนวยการสถานี? ผู้อำนวยการเรียกพบพี่หู?" ต้าเฟยสังหรณ์ใจไม่ดี

เป็นดังคาด สิบกว่านาทีผ่านไป หูเฟยกลับมาคนเดียว หันไปพูดกับจางเย่ว่า "สถานีบอกว่านายผรุสวาทในที่สาธารณะและข่มขู่เพื่อนร่วมงาน สั่งลงโทษนาย ให้ตัดโบนัสสามเดือน พักงานหนึ่งสัปดาห์"

สีหน้าจางเย่ไม่แยแส

โหวเกอไม่ยอม "อาศัยอะไร! พวกมันอาศัยอะไรมาลงโทษอาจารย์จาง!"

“ถึงกับเป็นผู้อำนวยการสั่ง?" เสี่ยวหลวี่พูดเคืองๆ "อะไรๆ ก็ฟ้องเบื้องบนเหรอ?"

ต้าเฟยกล่าว "ยังต้องถามอีกเหรอ ต้องเป็นหวังสุ่ยซินรายงานขึ้นไปแน่นอน ต้องเป็นเขาร้องเรียน!"

ทุกคนต่างรู้ดี จางเย่ทุบตีลูกชายของหวังสุ่ยซิน ซ้ำยังส่งลูกชายเขาเข้าสถานกักกันอีกด้วย เป็นเพราะลูกชายของหวังสุ่ยซินสร้างปัญหาก่อน ดังนั้นเมื่อพายุยังไม่สงบ หวังสุ่ยซินจึงยังจัดการจางเย่ไม่ได้ แต่วันนี้จางเย่ด่าเลขาฯ ของเขา ถือเป็นเรื่องใหม่ไปแล้ว ทำให้หวังสุ่ยซินมีข้ออ้างไปโดยปริยาย ทว่า ตัวเขาเองไม่อยากได้ชื่อว่าใช้ตำแหน่งมาแก้แค้นส่วนตัวหลังจากที่บรรณาธิการเว่ยเพิ่งเสียชีวิต จึงต้องให้เบื้องบนออกหน้าจัดการ การลงโทษนั้นก็เป็นทางสถานีสั่งลงมา เห็นได้ชัดว่าหวังสุ่ยซินกับผู้อำนวยการสถานีมีความสัมพันธ์กันดี

จางเย่เก็บข้าวของแล้วลุกขึ้น "งั้นผมกลับก่อนนะพี่หู"

"พักงานแค่หนึ่งสัปดาห์ สัปดาห์หน้าเธอมาใหม่ ไม่มีปัญหา" หูเฟยเอ่ยปลอบ

จางเย่บอกลาเพื่อนร่วมงาน ก่อนมุ่งหน้าออกไป เขายังมองออฟฟิศที่บรรณาธิการเว่ยเคยทำงานอย่างลึกล้ำ แล้วหันกายลงจางตึกไป

บนรถ

จางเย่โทรศัพท์หาเพื่อนร่วมงานเก่าที่สถานีวิทยุอย่างหวังเสียวเหม่ย "ฮัลโหล อาจารย์เสียวเหม่ย ยุ่งรึเปล่า? สะดวกคุยไหม?"

หวังเสียวเหม่ยตอบเรียบๆ "เพิ่งอัดรายการเสร็จ คุยได้"

"มีเรื่องขอให้ช่วยหน่อย คุณพอรู้จักคนของช่องข่าวบ้างไหม?" จางเย่ถาม

"ไม่ได้สนิทกันมาก แต่ก็รู้จักกันอยู่ มีอะไรเหรอ?" หวังเสียวเหม่ยตอบ

จางเย่กล่าว "ทางผมมีเรื่องที่น่าทำข่าวอยู่ ผมอยากให้คุณช่วยเผยแพร่ออกไปหน่อย ที่สถานีโทรทัศน์ผมมีบรรณาธิการอาวุโสคนหนึ่ง ชื่อว่าเว่ยเจี้ยนกว๋อ เขา..." จางเย่ใช้เวลาห้านาทีเล่าเรื่องตั้งแต่ต้นจนจบรวมทั้งที่มาที่ไปทั้งหมดให้หวังเสียวเหม่ยฟัง "คุณว่าออกข่าวทางสถานีวิทยุได้ไหม?"

หวังเสียวเหม่ยครุ่นคิด "คุณบอกว่ามือหนึ่งของช่องวรรณศิลป์คุณ ใช้เรื่องงานมาแก้แค้นเรื่องส่วนตัวจนบรรณาธิการเว่ยเหน็ดเหนื่อยจนตาย เรื่องนี้ออกข่าวไม่ได้แน่นอน ถึงอย่างไรพวกเราก็เป็นเครือเดียวกับสถานีโทรทัศน์นครหลวง เพราะสถานีวิทยุได้ควบรวมกิจการกันก่อนหน้านี้ เบื้องบนต้องไม่ยินยอมแน่ แต่ว่าถ้าเป็นเรื่องของบรรณาธิการเว่ยคนเดียวล่ะก็ ออกอากาศได้แน่นอน"

จางเย่ได้แต่ยอมรับ "ก็ได้ งั้นออกข่าวเฉพาะเรื่องนี้"

"ได้ เดี๋ยวฉันจะติดต่อให้คุณเอง" หวังเสียวเหม่ยรับปาก

"อย่างนั้นต้องขอบคุณมากแล้ว วันหลังจะชวนคุณทานข้าว" จางเย่พูดจบก็วางสายไป

หวังเสียวเหม่ยจัดการเรื่องงานยังคงไว้ใจได้มาก เธอไม่เพียงแต่เป็นเสาหลักของสถานีวิทยุนครหลวง เส้นสายยังเยอะมากด้วย เพียงประมาณสี่โมงเย็น รายการ ‘ข่าวสดรายวัน’ ก็ออกอากาศทางวิทยุ เห็นได้ชัดว่าทางนั้นได้ให้นักข่าวสืบเสาะหารายละเอียดและตรวจสอบอย่างชัดเจน

"เว่ยเจี้ยนกว๋อ — ชื่อที่แสนสามัญ คนที่แสนธรรมดา แต่เมื่อฟังถึงวีรกรรมของเขาแล้ว ฉันคิดว่าคงไม่มีใครเห็นว่าเขาธรรมดาได้อีก ตลอดยี่สิบปี เขาอาศัยรายได้อันน้อยนิดของตัวเอง กินอยู่อย่างมัธยัสถ์ แม้แต่วันหยุดยังออกไปเก็บขยะตามถนน และใช้เงินเหล่านี้ส่งเสียเด็กนักเรียนถึงหนึ่งร้อยห้าสิบเก้า! ทั้งเด็กที่ขาดแคลนทุนศึกษา! เด็กที่เจ็บป่วย! เด็กกำพร้าที่ถูกทอดทิ้ง! รวมทั้งสิ้นหนึ่งร้อยห้าสิบเก้าคน! แน่นอนว่านี่เป็นเพียงสิ่งที่พวกเราได้ยินจากครอบครัวของเว่ยเจียนกว๋อ สำหรับจำนวนที่แน่ชัดอาจมีเพียงคุณอาเว่ยเท่านั้นที่ทราบได้ แต่บางที...พวกเราอาจไม่มีวันได้รู้ไปตลอดชีวิต เพราะว่าเมื่อคืนนี้ ด้วยความเหนื่อยล้าทำให้คุณอาเว่ยโรคหัวใจกำเริบ ลาจากโลกนี้ไปเสียแล้ว"

"ต่อไปพวกเราจะฟังบทสัมภาษณ์กัน"

ทางสถานีวิทยุได้ทำเรื่องนี้เป็นสกู๊ปพิเศษ ไม่ใช่แค่รายงานข่าวธรรมดา

"สวัสดีค่ะ พวกเราเป็นนักข่าวจากสถานีวิทยุ หนูเป็นเด็กที่เคยได้รับทุนจากคุณอาเว่ยใช่หรือไม่? คุณอาเว่ยปกติแล้วเป็นคนอย่างไร?"

"ฮือ ฮือ ฮือ!"

"สาวน้อย เธอหักห้ามความเสียใจไว้ก่อน เรื่องของคุณอาเว่ยพวกเราก็เสียใจมากเช่นกัน"

"คุณ...คุณพ่อเว่ยเป็นคนดี! ฮือ ฮือ! เป็นคนดีมาก! เขาเห็นพวกเรา...ฮือๆ...เห็นพวกเราเป็นเหมือนลูกแท้ๆ! ตอนแรกที่คุณพ่อเว่ยช่วยเหลือพวกเรา พวกเรา...พวกเราต่างก็เข้าใจว่าคุณพ่อเว่ยเป็นเถ้าแก่ใหญ่ ...คิดว่าเขามีเงินมาก...แต่...แต่หลังจากนั้นถึงได้รู้ คุณพ่อเว่ยเป็นแค่พนักงานธรรมดา ...เงินของเขาต่างก็มาจากเงินเดือนกับเงินที่เขาไปเก็บขวดเก็บขยะขายมา! แต่...แต่กลับให้พวกเราทั้งหมด! มีครั้งหนึ่ง...หนูป่วย ไม่รู้ว่าคุณพ่อเว่ยรู้เรื่องได้อย่างไร...ตอนนั้นถึงกับมาดูแลหนูที่โรงพยาบาล หมอบอกว่าต้องผ่าตัดนิดหน่อย...ฮือ...คุณพ่อเว่ยไม่พูดซ้ำก็ให้เงินไป...ฮือๆ...หลังจากนั้นหนูถึงรู้ว่าเงินที่ให้หนูไปผ่าตัด คือเงินค่าเทอมของมหาวิทยาลัยที่ลูกสาวแท้ๆ ของคุณพ่อเว่ยต้องจ่ายในวันรุ่งขึ้น!"

นักข่าวของสถานีวิทยุเองดูจะสะเทือนใจเช่นกัน ถึงกับเงียบเสียงไปชั่วขณะ

แต่ก็ยังฟังเด็กคนนี้ร้องไห้ไม่หยุด "ทำไมล่ะ! ทั้งตำราทั้งคุณครูบอกเสมอว่าให้พวกเราเป็นคนดี! คนดีจะอายุยืนร้อยปี! แต่ทำไมคุณพ่อเว่ยถึงจากไปแล้วล่ะ! คุณน้านักข่าว! ฮือๆๆ...พวกเขาบอกว่าคุณพ่อเว่ยทำงานหนักเกินไปจนเป็นโรคหัวใจ! พวกเราฆ่าคุณพ่อเว่ยใช่ไหม? คุณพ่อเว่ยเพื่อช่วยพวกเรา...ทั้งเก็บขวด ทั้งต้องทำโอทีทุกวัน! เป็นพวกเราที่ฆ่าคุณพ่อเว่ยใช่ไหมคะ?"

คำถามของเด็กน้อยเสียดแทงใจของคนจำนวนมากทันที!

นักข่าวที่ทำการสัมภาษณ์ถึงกับไม่รู้ว่าควรตอบอย่างไร!

จากนั้นยังมีคนให้สัมภาษณ์ต่อเป็นคนที่สอง ที่สาม และสี่

"พี่สาว คุณเป็นเพื่อนบ้านของคุณพ่อเว่ยใช่ไหมคะ? ขอถามว่าในสายตาคุณ เขาเป็นคนอย่างไร?"

"เหล่าเว่ยเป็นคนดีมากเหลือเกิน! พวกเราอยู่ข้างบ้านมีปัญหาอะไรเขาก็ช่วยหมด! ความสัมพันธ์กับคนอื่นก็ดี! คนดีอย่างนี้ทำไมบอกไปก็ไปแล้วล่ะ!"

"พวกคุณรู้ไหมคะว่าเขาให้ความช่วยเหลือเด็กไปมากขนาดนี้ตลอดหลายปีที่ผ่านมา?"

"ไม่รู้หรอก ไม่มีใครรู้เลย พวกเรารู้แค่ว่าตาเว่ยทำงานที่สถานีโทรทัศน์ เป็นบรรณาธิการ แต่ไม่เคยได้ยินว่าเขาให้ทุนการศึกษาเด็กๆ มาก่อน! รู้แค่ว่าทางบ้านเขาสภาพชีวิตไม่ดีนัก! ตอนที่ลูกสาวเขาเข้ามหาวิทยาลัยกระทั่งค่าเทอมยังจ่ายไม่ไหว ฟังว่าหลังจากนั้นเหล่าเว่ยเข้าไปคุกเข่าขอร้องผู้อำนวยการโรงเรียน ทางมหาลัยถึงยอมยืดเวลาให้นิดหน่อย เฮ้อ! เหล่าเว่ยก็เป็นคนแบบนี้แหละ! เขามีอะไรก็ไม่ชอบบอก ไม่ชอบเปิดปากเล่า มีครั้งหนึ่งที่บ้านฉันไม่มีคน มีแต่ลูกชายฉันอยู่บ้าน ไข้สูงมาก ลูกชายฉันมึนๆ งงๆ คลานไปถึงบ้านเหล่าเว่ย เหล่าเว่ยก็พาลูกชายฉันไปหาหมอ หลังจากนั้นบอกฉันว่าลำบากแค่พลิกฝ่ามือ ให้ฉันไม่ต้องเก็บมาใส่ใจ แต่ตอนหลังฉันถามลูกถึงเพิ่งรู้ ซอยบ้านเรายาวเหยียด ข้างในมีรถเยอะ รถพยาบาลเข้ามาไม่ได้ เหล่าเว่ยแบกลูกชายฉันวิ่งไปไม่ต่ำกว่าหนึ่งกิโลเพื่อไปให้ถึงโรงพยาบาลโดยเร็วที่สุด! แต่เรื่องนี้เขาไม่เคยพูดถึงเลยสักคำ!"

เมื่อข่าวรายงานออกไปก็เรียกความสนใจจากคนทั้งสังคมขึ้นมาได้ทันที!

ความจริงไม่ใช่แค่สถานีวิทยุนครหลวง ในเวลาเดียวกัน สื่อหนังสือพิมพ์ของนครหลวงหลายฉบับต่างก็รายงาน แม้แต่ปักกิ่งไทมส์ยังขึ้นพาดหัวข่าวกรอบบ่ายด้วยรูปของบรรณาธิการเว่ยในตำแหน่งที่เห็นชัดเจน ไม่ต้องถามก็รู้ว่าคนที่รู้จักบรรณาธิการเว่ยในสถานีโทรทัศน์นครหลวงปล่อยข่าวออกมา ไม่ได้มีแต่จางเย่เท่านั้นที่มีเส้นสาย ทุกคนต่างก็ทำงานในวงการสื่อ ใครบ้างไม่มีเพื่อนร่วมชั้นหรือคนรู้จักหรือเส้นสาย? แต่ว่าเรื่องนี้ก็ควรค่าแก่การให้ทำข่าวปลุกกระแสในสังคมจริงๆ ดังนั้นวีรกรรมของบรรณาธิการเว่ยจึงแพร่สะพัดไปทั่วทั้งนครหลวงในวันที่เขาเสียชีวิตลง


……


หนึ่งสถานีกระจายเสียงและสำนักหนังสือพิมพ์อีกเจ็ดแปดแห่งต่างก็รายงาน!

เรื่องนี้กลายเป็นกระแสร้อนแรงขึ้นมาทันที! ภูมิภาคอื่นของประเทศต่างให้ความสนใจเช่นกัน!

โดยเฉพาะบนอินเทอร์เน็ตที่เป็นช่องทางสื่อสารแบบเปิด เมื่อเรื่องนี้ปรากฏออกมา ก็แพร่หลายเป็นวงกว้างเดือดพล่านทันที!

"คนดีมาก!"

"ทำไมบนโลกนี้ถึงมีคนใจดีมีเมตตาขนาดนี้ได้นะ?"

"ฉันประทับใจเหลือเกิน! ต่อหน้าคุณพ่อเว่ย ฉันละอายในความต้อยต่ำของตัวเองเหลือเกิน!"

"ใช่ ไอ้พวกคนที่ทำงานการกุศล ไอ้พวกคนที่ทั้งประเทศยกให้เป็นแบบอย่างคุณธรรมนั่น หลายต่อหลายคนทำดีแค่ครั้งเดียวก็อดไม่ได้ ต้องป่าวประกาศให้คนทั้งโลกรับรู้! ให้คนอื่นรู้ว่าพวกมันทำอะไร ให้คนมานับถือมาบูชาความเป็นผู้ดีของมัน แบบนั้นเรียกว่าผู้ดี? ก่อนนี้ฉันก็คิดอย่างนั้น แต่ตอนนี้ฉันไม่คิดอย่างนั้นอีกแล้ว! เมื่อได้เห็นวีรกรรมของคุณพ่อเว่ยฉันถึงเข้าใจอย่างลึกซึ้งว่าความเมตตาคือสิ่งที่ส่งออกมาจากส่วนลึกของหัวใจ คือมโนธรรมตามธรรมชาติของมนุษย์ ไม่จำเป็นต้องมีคนรับรู้ ไม่ต้องตีฆ้องร้องป่าวออกมาหรอก!"

"ข้างบนพูดได้ดี!"

"เมื่อวานที่สถานีโทรทัศน์ของเขา ดูเหมือนจะมีเจ้าของบทกวีค่อนข้างดัง ‘ทุกสิ่ง’ ที่ชื่อหวังสุ่ยซิน เป็นผู้บริหารของช่องในสถานีด้วย นั่นก็ส่งเสียเด็กที่ไม่ได้ไปเรียนเหมือนกันไม่ใช่เหรอ? เมื่อวานหนังสือพิมพ์ก็พูดถึงเรื่องนี้ ทุกคนบนอินเทอร์เน็ตก็เอ่ยชม ตอนนั้นฉันเองยังคอมเมนต์ไปเหมือนกันว่าการที่ผู้ใหญ่ในสถานีโทรทัศน์ประพฤติตัวเช่นนี้เป็นเรื่องที่ควรจะส่งเสริมและยกย่อง ทำได้ดีมาก แต่ตอนนี้มาคิดอีกที เทียบกับคุณพ่อเว่ยแล้ว แค่นั้นนับเป็นอะไรได้?"

"ขอให้ไปสู่สุคติ!"

"คุณพ่อเว่ย พวกเราจะจดจำคุณตลอดไป!"

"เอ๋ ฉันฟังว่าคุณพ่อเว่ยล่วงเกินคนไว้ ทำให้ต้องยากลำบากจนตายแน่ะ!"

"อะไรนะ? เป็นไปได้ไง?"

"ฉันก็ได้ยินมาเหมือนกัน! ไม่รู้ว่าจริงหรือเปล่า แต่ฟังว่าเขาล่วงเกินใครบางคนในสถานี หลังจากนั้นเลยถูกสั่งให้ทำโอทีทุกวัน คุณพ่อเว่ยไม่ได้สมัครใจทำเอง เพราะว่าโอทีนี้ก็ไม่ได้ค่าโอทีหรือโบนัสอะไรทั้งนั้น สุดท้ายเบื้องบนก็หาข้ออ้างมาหักเงินเขา!"

"ข่าวลือรึเปล่า?"

"มีเรื่องแบบนี้? ไม่มีทางน่า?"

"ถ้าเป็นแบบนั้นจริงก็เชี่*เอ๊ย! แม่*น่ารังเกียจเกินไปแล้ว!"

"ฉันก็ไม่แน่ใจ รู้มายังไงฉันก็พูดให้พวกนายฟังไปอย่างนั้น"

แต่ทว่ากระทู้นี้กลับถูกคนลบไปจากกระดานสนทนาอย่างรวดเร็ว!

จางเย่เพิ่งจะได้เห็นกระทู้นี้ แต่เมื่อจะกดดูหน้าต่อไป ระบบก็แจ้งว่ากระทู้นี้ถูกลบไปแล้ว ในใจยิ่งดิ่งวูบ!

หมายความว่าอย่างไร?

คำตอบชัดเจนอยู่แล้ว!

นี่มันเหมือนกับที่พยายามตีกรอบความคิดของมวลชนตอนที่จางเย่ถูกจับตอนนั้นเลย!

ท้ายที่สุดทางสถานีโทรทัศน์นครหลวงคงประเมินว่าไม่พูดออกมาไม่ได้แล้ว ดังนั้นจึงออกข่าวช่อง BTV-News เรื่องวีรกรรมของบรรณาธิการเว่ย บอกว่าพวกเขาต่างก็ไม่รู้เรื่องมาก่อนเช่นกัน เพิ่งจะได้ยินเดี๋ยวนี้เอง ทั้งยังภูมิใจที่มีเพื่อนร่วมงานเช่นนี้ — นี่มันตอแหลหน้าด้านๆ! จะไม่รู้มาก่อนได้ยังไงกัน!

เช่นเดียวกับพวกเขา สื่ออื่นๆ แม้ว่าจะออกข่าวใหญ่ แต่ก็จำกัดอยู่เพียงวีรกรรมของบรรณาธิการเว่ย ส่วนเรื่องในที่ทำงานหรือเรื่องอื่นๆ ต่างไม่พูดถึง สักคำก็ไม่มีการเปิดเผย กระทั่งหนังสือพิมพ์แทบลอยด์ยังไม่มีข่าวซุบซิบด้วยซ้ำไป ไม่รู้ว่าเป็นเพราะกลัวจะล่วงเกินสถานีโทรทัศน์ใหญ่อย่างสถานีนครหลวงหรือเพราะไว้หน้าหวังสุ่ยซินกันแน่ ไม่อย่างนั้นข่าวที่บรรณาธิการเว่ยถูก ‘บีบจนตาย’ ก็น่าจะมีนักข่าวแห่กันมาทำข่าวแล้ว! ไม่ว่าจะเป็นความจริงหรือเรื่องแต่ง มันก็เป็นหัวข้อพาดหัวได้! ไม่มีใครยอมพลาดหรอก!

ความจริงเห็นชัดอยู่กับตา!

จางเย่เองก็ทำงานในวงการบันเทิง ถ้าเรื่องนี้ยังไม่เข้าใจ งั้นเขาก็เสียชาติเกิดแล้ว!

เรื่องนี้มีคนคอยควบคุมกระแสมวลชนอยู่เบื้องหลังอย่างแน่นอน ถึงให้ฝูงชนเห็นแต่ความยิ่งใหญ่ของบรรณาธิการเว่ย เพื่อจะได้มองข้ามสาเหตุที่ทำให้บรรณาธิการเว่ยเสียชีวิต!

ทำได้ดีมากหวังสุ่ยซิน!

นี่คุณต้องทําถึงขนาดนี้เลยใช่ไหม?

แววตาของจางเย่พลันยิ่งแน่วแน่ขึ้น ดี! ในเมื่อไม่มีคนเปิดโปงเรื่องนี้ ในเมื่อไม่มีใครกล้ารายงานข่าวนี้…

งั้นฉันเอง!

ฉันยอมเสี่ยงที่จะไม่ได้เป็นพิธีกรอีก!

ฉันยอมเสี่ยงที่หลังจากนี้จะไม่ได้ทำงานสถานีโทรทัศน์อีก!

แต่ฉันแม่*จะลากไอ้เว*หวังสุ่ยซินลงจากม้ามาด้วย!

ถ้าหากพูดกันตามธรรมดา จางเย่เองไม่มีความสามารถ ทั้งคำพูดไม่มีน้ำหนักพอ ต่อให้เขาเปิดโปงโฉมหน้าของหวังสุ่ยซินต่อหน้าสาธารณชน แต่สำหรับคนอื่นๆ หนึ่งอาจไม่เชื่อ สองอาจจะเชื่อแต่ก็ไม่ใส่ใจ ที่สุดแล้วเขาเองก็ไม่ใช่ดาราดังใหญ่โตอะไร แค่คำพูดอย่างเดียวคงไม่พอ แต่ก็ไม่ได้หมายความว่าจางเย่จะไม่มีวิธีอื่น เขายังมีอีกวิธีหนึ่งที่ใครๆ ต่างคาดไม่ถึง — กลอนของเขา!

น้ำหนักคำพูดของจางเย่มีจำกัด แต่กลอนของเขาทุกบทได้รับความสนใจอย่างกว้างขวาง เหมือนอย่างคราวที่เขาเข้าโรงพัก อาศัยกลอนแค่สองบทก็ถูกปล่อยตัวออกมา!

นี่แหละคืออานุภาพของงานวรรณกรรมอย่างแท้จริง!

หรือน่าจะพูดว่านี่คืออานุภาพของสุดยอดงานวรรณกรรม!

บางคนอาจคิดว่าแค่คำพูด พูดไปก็เสียเปล่า แค่เขียนกลอนจะเรียกความสนใจได้งั้นเหรอ?

สำหรับกรณีของจางเย่ มันเป็นเช่นนี้จริงๆ ยกตัวอย่าง ในประวัติศาสตร์มีนักศึกษาที่บริสุทธิ์ตายไปกี่คน ชื่อของพวกเขามีใครบ้างรู้จัก? มีใครบ้างจำได้? แทบไม่มีสักคน! แต่ในบรรดานั้น ชื่อของนักศึกษาหญิงหลิวเหอเจิน[1]เป็นชื่อที่เกือบทุกคนในโลกของจางเย่จำได้! เพราะอะไร? เป็นเพราะว่าหลวี่ซวิ่นได้เขียนบทความไว้บทหนึ่ง ชื่อว่า — ‘ระลึกถึงหลิวเหอเจิน’!

วรรณกรรม มีแต่วรรณกรรมเท่านั้นจึงจะมีอานุภาพเช่นนี้!

ในใจของจางเย่ได้คิดวางแผนเอาไว้เรียบร้อยแล้ว!

---------------------------------------
[1] หลิวเหอเจิน (1904-1926) เป็นนักศึกษาประจำภาควิชาภาษาอังกฤษของวิทยาลัยสตรีปักกิ่ง เธอเป็นหนึ่งในหัวหน้าคณะนักศึกษาผู้ประท้วงต่อต้านรัฐบาล เสียชีวิตในวัย 22 ปีระหว่างการปราบปรามการชุมนุม บทความที่กล่าวถึงในเรื่องเป็นบทความที่เขียนขึ้นสำหรับพิธีไว้อาลัยให้กับผู้เสียชีวิตในเหตุการณ์ครั้งนี้ (อ้างอิงจาก baike.baidu.com/item/记念刘和珍君)


-*-*-*-*-*-*-*-*-*-*-*-*-*-*-*-*-*-*-



[Go To Next Chapter]( ./74.md)