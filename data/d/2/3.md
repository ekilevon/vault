##บทที่ 100 : ซื้อรถแล้ว!
ยามบ่าย

เนื่องจากน้าสาวเจ้าของห้องไม่ยอมทำอาหารให้จางเย่กินอีกแล้ว เขาจึงได้แต่หาอะไรง่ายๆ ใส่ท้อง ก่อนจะโอนเงินหนึ่งแสนหยวนให้พ่อทางระบบออนไลน์แบบโอนทันที หลังโอนเสร็จเรียบร้อย แม่ของชายหนุ่มก็โทรหาในทันที

“ลูก โอนเงินให้พ่อเหรอ?” แม่ของเขาถามด้วยเสียงตื่นเต้น

“ใช่ครับ เงินค่าต้นฉบับผมเข้าพอดี ผมเลยโอนให้ใช้เล่นก่อนสักแสน” จางเย่ตอบเหมือนเขาเป็นมหาเศรษฐี “ใช้หมดก็ขอผมใหม่ เราไม่ได้ขาดเงินขาดทองแล้ว!”

“ลูกนี่เป็นลูกที่ดีจริงๆ” แม่เขากล่าวด้วยความยินดี “นี่เป็นเงินที่ให้แม่หรือพ่อกันล่ะ?”

จางเย่ไม่ทราบว่าควรจะหัวเราะหรือร้องไห้ดี “ให้ใครก็เหมือนกันไม่ใช่เหรอ? ก็ได้ๆ ให้แม่แล้วกัน” 

ปลายสายทางแม่ของเขาหันไปเย้ยหยันพ่อ “ได้ยินรึยัง? ไอ้หนูให้เงินฉัน เธอไม่ต้องแตะเลยนะ สักพักฉันจะออกไปหาซื้อเครื่องประดับสักหน่อย บ้านเราลำบากมาหลายปี ในที่สุดเราก็ลืมตาอ้าปากได้แล้ว ฮ่า ลูกฉันยอดเยี่ยมมาก แม่มันไม่ได้ทำงานงกๆ เสียแรงป้อนขี้ป้อนเยี่ยวจนโตเปล่าๆ จริงๆ”

สรุปฉันโตมาด้วยขี้กับเยี่ยวใช่ไหมเนี่ย?

งั้นทุกคนระวังเวลาเข้าใกล้ฉันนะ!

เมื่อนึกว่าคนอื่นเวลาพูดถึงเรื่องราวในวัยเด็กส่วนใหญ่มักจะเป็น “คิดถึงตอนเด็ก สมัยที่ฉันยังไร้เดียงสา” แล้วถึงเล่าว่ามันเป็นยังไง แต่ของฉันเหรอ...คงต้อง “คิดถึงตอนเด็ก ตอนสมัยที่ยังโดนป้อนขี้ป้อนเยี่ยว?” ช่างเป็นการเปิดบทสนทนาที่ไม่เหมือนใคร จนคนฟังต้องอุดจมูกฟังเรื่องราวในวัยเด็กของฉันเลยทีเดียว!

จางเย่บ่นกับตัวเองนิดหน่อย แล้ววางสายกับแม่ของเขาก่อนงีบช่วงบ่ายต่อ



……



ขณะกำลังสะลึมสะลือ

ปัง ปัง ปัง! มีคนทุบประตู

“พี่ชาย!”

“พี่ชาย เปิดประตูเดี๋ยวนี้!”

“เรารู้นะว่าพี่อยู่บ้าน!”

จางเย่ถูกปลุกด้วยเสียงเจี๊ยวจ๊าวสามเสียง ชายหนุ่มรู้ในทันทีว่าเป็นพวกลูกพี่ลูกน้องของตนเอง “มาแล้ว มาแล้ว” หลังสวมเสื้อเสร็จ เขาก็เดินไปเปิดประตู

สามสาวตัวหอมฟุ้งกรูกันเข้ามาในห้อง

เฉาตาน น้องสาวคนโตที่ดูเรียบร้อยที่สุดชิงพูดขึ้นทันที “พี่ชาย หนูโดนสองคนนี้บังคับให้มา”

น้องสาวคนรอง เฉาถง ยิ้มหวานก่อนวางมือโอบไหล่จางเย่ “เราได้ยินจากป้าใหญ่เรื่องหนังสือเล่มใหม่ของพี่แล้วล่ะ ได้มาหลายล้านเหรอ?”

“งั้นเหรอ? ทำไมฉันไม่เห็นจะรู้เลย?” จางเย่แสร้งโง่ คิดในใจว่าครั้งนี้แม่เล่นงานเขาย่อยยับเสียแล้ว โทรโข่งในปากของแม่ดังน้อยเสียที่ไหน เพิ่งจะบอกไปชั่วโมงเดียวก็ป่าวประกาศไปทั่วแล้ว? คนทั้งบ้านจะรู้กันหมดแล้วหรือเปล่าเนี่ย? 

น้องสาวตัวน้อยคนที่สาม เฉาเหมิงเหมิงทำแก้มป่อง “พี่ชาย พี่เป็นนักเขียนใหญ่แล้วทำไมขี้ตืดแบบนี้ล่ะ? เรารู้กันหมดแล้ว พี่ยังไม่ยอมรับอีกเหรอ?” เธอกล่าวพลางเดินไปนั่งบนเตียงของจางเย่ โดยไม่สนใจแม้แต่จะถอดรองเท้า ก่อนจะเอนกายลง “ไม่รู้ล่ะ ยังไงหนูก็ยังอยากได้โน๊ตบุ๊คของฟีนิกซ์รุ่นใหม่ล่าสุด รุ่นบางที่สุดนั่น ถ้าพี่ไม่ซื้อให้ หนูจะไม่ไปไหนทั้งนั้น” เธอพูดพลางเตะขาไปมาในอากาศอย่างดื้อดึง

ฟีนิกซ์? น่าจะเป็นยี่ห้อโน๊ตบุ๊คของโลกนี้แน่ๆ เพราะจางเย่ไม่เคยได้ยินชื่อนี้มาก่อน

เฉาถงเองก็นอนเกลือกกลิ้งบนเตียงอีกคน “หนูก็จะไม่ไปไหนจนกว่าจะได้โน๊ตบุ๊ค OC รุ่นธุรกิจด้วย!”

น้องสาวคนโต เฉาตานมองจางเย่ก่อนกระแอมเล็กน้อย “พี่ชาย หนูก็ไม่มีโน๊ตบุ๊คค่ะ เอายี่ห้ออะไรก็ได้ ขอแค่ใช้ได้ก็พอ”

จางเย่รู้สึกเหมือนกำลังถูกข่มขู่ “ก็ได้ พวกเธอไม่ไป งั้นฉันไปเอง”

“พี่ชาย พี่รังแกพวกเรา!” เฉาเหมิงเหมิงทำตาแดงๆ ไม่บอกก็รู้ว่าแสร้งทำ “กลับไปนะ หนูจะฟ้องลุงใหญ่กับป้าใหญ่ว่าพี่รังแกพวกเรา!”

ไม้แข็งไม่ได้ก็ใช้ไม้อ่อน!

จางเย่เป็นคนที่ใจอ่อนกับเรื่องแบบนี้เสียด้วย “ทำอะไรน่ะ จะร้องไห้ทำไมเนี่ย!”

เฉาเหมิงเหมิงพูดพร้อมนัยน์ตารื้น “พี่ได้เงินมาตั้งเยอะแยะ แต่ไม่ยอมซื้อของสักนิดหน่อยให้น้องพี่บ้าง พี่ไม่อายเหรอ? พี่ไม่อายที่เป็นพี่ชายเราเหรอ?”

เฉาถง สาวน้อยตัวร้ายจอมซนก็เข้ามาร่วมวงทำตาน่าสงสารด้วย “พี่ชาย...”

เฉาตานทำเพียงแค่มองก่อนกล่าวว่า “ทำไมพี่ไม่ซื้อให้สองคนนี้ล่ะ สองคนนี้จะได้เอามาใช้เรียน พี่ไม่ต้องซื้อให้หนูก็ได้”

“ฉันรู้แล้ว พวกเธอสามคนจะมาปล้นฉันสินะ” จางเย่หัวเราะแห้งๆ เมื่อรู้ว่าเขาไม่อาจหลีกเลี่ยงเภทภัยนี้ได้ “ก็ได้ๆ ซื้อก็ซื้อ ฉันจ่ายให้!”

เฉาเหมิงเหมิงหยุดร้องไห้แล้วกระโดดโลดเต้นดีใจ “พี่ชายจงเจริญ!”

เฉาถงอยากได้โน๊ตบุ๊คมานานแล้ว เธอวิ่งเข้าไปหอมแก้มจางเย่ “หนูรักพี่จะตายแล้วเนี่ย! พี่สาวหนูก็ได้ด้วยใช่ไหมคะ?”

“ได้ๆ ได้ทุกคนเลย” จางเย่พูดอย่างจนใจ

สามสาวพี่น้องเวลานี้ดีใจมาก พวกเธอกอดกันกลมกระโดดโลดเต้นกันใหญ่!

จางเย่เองก็ยินดีที่เห็นพวกเธอมีความสุข ทั้งสามสาวรีบลากจางเย่ออกจากบ้านไปยังห้างสรรพสินค้าเพื่อซื้อโน๊ตบุ๊ค

เฮ้อ ใครใช้ให้เขาเป็นพี่ชายล่ะ ไปก็ไป!


……


ห้างสรรพสินค้าอิ๋นไท่ ข้างสถานีรถไฟใต้ดินเจี่ยวเหมิน

“พี่ชาย หนูอยากได้เครื่องนี้!”

“ซื้อ”

“พี่ชาย อันนั้นค่ะที่หนูอยากได้”

“ซื้อ”

“พี่ชาย ส่วนหนูอยากได้เครื่องโน้น”

“......ซื้อ”

“พี่ชาย หนูอยากได้กระเป๋าใบเล็กๆ นั่นด้วยได้ไหม? แค่แปดร้อยเอง ไม่แพงสักนิด”

“...........ซื้อ”

“พี่ชาย หนูอยากได้แว่นกันแดดอันโน้น พี่เองเป็นนักเขียนใหญ่ พี่ก็ต้องมีสักอันรู้ไหม รุ่นนี้ใช้ได้ทั้งผู้ชายผู้หญิง เพราะงั้นพี่อันหนูอัน โอเค?”

“................ซื้อ”

ออกจากห้าง สามสาวหิ้วของเต็มสองมือขึ้นรถไฟใต้ดินกลับบ้านไป

จางเย่บ่นแต่ปาก ส่วนในใจไม่ได้รู้สึกเจ็บปวดอะไรแม้แต่น้อย ตอนนี้เขามีเงินแล้ว เพราะฉะนั้นซื้อของให้น้องสาวนิดหน่อยถือเป็นเรื่องปกติธรรมดา เขาไม่ได้รู้สึกเสียดายเงิน เพียงแต่ในใจก็ยังเลือดหยดอยู่เหมือนกัน งวดนี้เสียไปกว่าหมื่น เลือดทะลักซู่ๆ!

ยัยเด็กเถื่อนสามคนนี่!

ฉันจะไม่ให้พวกเธอเข้าบ้านอีกแน่!

จางเย่สวมแว่นกันแดดอันใหม่เดินเตร่ไปตามถนน เขาเดินจนพบกับศูนย์รถยนต์ขนาดใหญ่ เรื่องซื้อบ้าน จางเย่ไม่ต้องการแล้ว ถึงปกติเขาจะเป็นคนขี้เหนียว แต่กับบางสิ่งเขาก็ต้องการของดีที่สุด อย่างเช่นบ้าน เขาซื้อบ้านหลังใหญ่ด้วยเงินแค่ห้าล้านไม่ได้อยู่แล้ว ห้องที่อยู่ตอนนี้ก็ไม่ได้เลวร้าย เพราะอย่างนั้นทำไมต้องกังวลไป แต่กับรถยนต์ในเมื่อมีปัญญาซื้อก็ต้องเลือกที่ดีๆ หน่อย อีกอย่างเขากำลังจะได้ทำงานที่สถานีโทรทัศน์ในอีกไม่กี่วัน ไม่ว่าจะเป็นแขกรับเชิญหรือพิธีกร ถ้ายังใช้บริการขนส่งสาธารณะ แบบนั้นออกจะดูถูกฐานะเขาเกินไปหน่อยแล้ว

ชายหนุ่มเดินเข้าไปข้างใน

เซลส์สาวปรี่เข้ามาทันที “คุณผู้ชาย มองหารถราคาประมาณไหนคะ?”

“ขอดูรอบๆ ก่อนแล้วกันครับ จะดูว่ามีแบบที่ผมชอบไหม ขอบคุณมาก” จางเย่เป็นคนหลงใหลในรถยนต์คนหนึ่ง ก็เป็นผู้ชายนี่นา เขาตาค้างไปเลยเมื่อได้เหยียบเข้ามาที่นี่

“ได้ค่ะ เชิญทางนี้” เซลส์สาวในรองเท้าส้นสูงนำเสนอ “ซีดานเป็นยังไงคะ? คันนี้เป็นรถนำเข้าเหลยฉี ตัวท็อป 4T ขายดีมากเลย”

เหลยฉี? 

ยี่ห้อบ้าอะไรเนี่ย!

จางเย่โบกมือ “ไม่ค่อยชอบ”

“งั้นรุ่นนี้เป็นไงคะ? เจบอนด์นำเข้าจากยุโรป เป็นรถ MPV 7 ที่นั่ง ใช้เดินทางได้ทั้งครอบครัว ห้องโดยสารโอ่โถง หรือนักธุรกิจใช้เองก็เหมาะมากค่ะ” พนักงานขายแนะนำ

เจบอนด์?

ไม่เรียกดูเร็กซ์ไปเลยล่ะ!

จางเย่ยังคงส่ายหน้า เขาไม่สนใจแบรนด์รถยนต์ใหม่ๆ ของโลกนี้ ถึงแบรนด์พวกนี้อาจจะไม่ได้ ‘ใหม่’ สำหรับโลกนี้ แต่เพราะจางเย่ไม่ใช่คนของโลกนี้จึงไม่รู้จัก เขายังชอบแบรนด์รถยนต์จากโลกเก่าอยู่ อาจเป็นเพราะเขาคิดถึงความหลังหรือเพราะความเคยชิน หรือบางทีอาจเพราะนี่คือสิ่งที่คอยเตือนใจว่าเขาไม่ได้เป็นคนของโลกนี้แต่ต้น

เอ๊ะ? เจอแล้ว!

BMW! ที่นี่ก็มีด้วย!

เมื่อเดินข้ามไปอีกด้าน เขาก็เห็นโลโก้เบนซ์เช่นกัน! 

ในศูนย์ไม่ได้มีรถหลายยี่ห้อวางจำหน่าย ดังนั้นเขาจึงเห็นเพียงสองยี่ห้อที่เหมือนกับโลกเก่า “แล้ว BMW นั่นล่ะ?” เขาอยากรู้ว่า BMW ที่นี่จะเป็นรถหรูเหมือนเดิมหรือเปล่า

พนักงานสาวกะพริบตา “BMW เป็นรถแบรนด์ต่างประเทศ ค่อนข้างแพงนะคะ” เธอมองดูการแต่งตัวของจางเย่แล้วก็ได้แต่คิดว่าจางเย่คงไม่มีเงินซื้อแน่ 

“ช่วยแนะนำหน่อยได้ไหม?” จางเย่ไม่ได้ถือสา 

เซลส์สาวตอบรับแล้วชี้ไปที่รถคันหนึ่งในนั้น “คันนี้คือ BMW ซีรีส์ 3 นะคะ ราคาเต็มอยู่ที่สามแสนสองหมื่น แต่ตอนนี้มีโปรโมชั่นส่วนลดอีกหนึ่งหมื่น ส่วนนี่ก็เป็น BMW ซีรีส์ 5…” 

เมื่อฟังไปเรื่อยๆ จางเย่ก็พบว่า BMW ที่นี่กับ BMW ในโลกเก่าเหมือนกันเป๊ะ ทั้งรุ่น องค์ประกอบ การตกแต่งภายนอกและภายในแทบจะไม่ต่างกันเลย เขารู้สึกโล่งใจขึ้นมาทันที คิดอยู่ครู่หนึ่งแล้วเริ่มรู้สึกเอนเอียงไปทางรถ SUV ของ BMW มากกว่า มันทั้งใหญ่กว่า สมรรถนะดีกว่า แถมดึงดูดสายตาคนมากกว่าอีกด้วย! 

จะซื้อทั้งทีก็เอาดีๆ ไปเลย!

X5 หรือ X6 ดีล่ะ? รุ่นไหนดีกว่ากัน? 

X6 ดูเฉี่ยวกว่า สปอร์ตกว่า แต่ X5 สมรรถนะดีกว่าแถมยังหรูหราภูมิฐาน

จางเย่กวาดตามองรถสองรุ่นนี้สลับไปมาอยู่หลายรอบ สุดท้ายก็ชอบ X5 มากกว่า เขาชี้ไปที่ X5 คันที่จอดโชว์อยู่ริมกระจกหน้าต่าง “คันนั้นเท่าไร” 

เซลส์สาวลังเลเล็กน้อยก่อนตอบว่า “คันนั้นไม่ใช่ X5 รุ่นมาตรฐานนะคะ คุณคงจะหมายถึงคันนี้มากกว่า” เธอชี้ไปที่ X5 สีดำข้างตัวที่หน้าตาเหมือนกัน “คันนี้ ถ้าเป็นรุ่นเบสิกไม่ตกแต่งเพิ่มราคาแปดแสนสี่พัน เรามีอยู่ในสต๊อกค่ะ” 

จางเย่เอ่ยถาม “สองคันนี้ไม่เหมือนกันเหรอ” 

เซลส์สาวยิ้มเจื่อน “ภายนอกดูเหมือนกัน แต่คันที่คุณชี้เมื่อกี้เป็น X5 รุ่นกันกระสุนค่ะ แถมเป็นรุ่นอัพเกรดของ X5 กันกระสุนที่เพิ่งออกปีนี้ด้วยค่ะ ราคาเต็มอยู่ที่สี่ล้านเจ็ดแสนสองหมื่น ถ้าแต่งฟูลออปชั่นก็จะเกินห้าล้านนิดหน่อย เป็นรุ่นที่แพงที่สุดของ BMW ตอนนี้เลยค่ะ” 

รถกันกระสุน? 

รุ่นอัพเกรด? 

โลกนี้ถึงกับมี X5 กันกระสุนด้วย!? 

จางเย่ตื่นเต้นจัดทันทีที่ได้ยิน ในโลกเก่าของเขาก็มีรถรุ่นนี้เช่นกัน เพิ่งออกปีนี้เหมือนกันด้วย เขาจำได้ว่าเมื่อตอนที่เขาโชคดีได้ตั๋วเข้าชมงานเอ็กซ์โปด้านเทคโนโลยีความมั่นคงของกรมตำรวจที่ศูนย์ประชุม เขาได้เห็นวิดีโอโปรโมทรถ X5 รุ่นกันกระสุนนี้ และประทับใจมากจนถึงขั้นสาบานกับตัวเองว่าเมื่อไรที่ได้เป็นซูเปอร์สตาร์ จะซื้อให้ตัวเองสักคันแน่นอน ตอนนี้ความฝันมาอยู่ตรงหน้าแล้ว จางเย่จึงดีใจจนตัวสั่น! 

ห้าล้านเหรอ? 

จางเย่กัดฟันแน่นแล้วบังคับตัวเองให้ชี้มือไปที่รถหุ้มเกราะคันนั้น “ผมจะเอาคันนั้น!” 

“หา?” พนักงานสาวถึงกับอึ้ง “คุณแน่ใจเหรอคะ?” 

“แน่ใจมากด้วย คุณมีรถในสต็อกหรือเปล่า?” จางเย่ถาม 

“คันนี้ไม่มีสต็อกนะคะ คุณจะต้องจองค่ะ เราต้องโอนรถมาจากศูนย์อื่น คุณสามารถมารับได้ในอีกสองวัน ใช้เวลาไม่นานค่ะ” เซลส์สาวที่แน่ใจว่าจางเย่จะซื้อรถจริงๆ พลอยตื่นเต้นไปด้วย นี่เป็นคันที่แพงที่สุดในศูนย์ ทั้งที่มีคนสนใจเข้ามาดูมากมาย แต่จอดโชว์มาตั้งหลายเดือนแล้วก็ยังขายไม่ออก เธอไม่เคยคิดว่าพนักงานใหม่อย่างเธอจะเป็นคนที่ขายรถราคาเกินห้าล้านออกไปได้! เธอดีใจแทบตายที่สามารถขายได้สำเร็จ! 

“เอาล่ะ งั้นผมจะวางมัดจำไว้ก่อน ช่วยเร่งเรื่องรถด้วยนะ” จางเย่ตามพนักงานสาวไปจ่ายเงินอย่างระริกระรี้ 

ในโลกนี้ การขอป้ายทะเบียนรถก็ใช้ระบบสุ่มเช่นกัน แถมเครื่องสุ่มยังเข้มงวดกว่าโลกเก่าเสียอีก โอกาสจะได้ก็แสนต่ำ แต่เพราะมีกฎหมายอนุญาตให้คนในพื้นที่ที่ไม่เคยมีสมาชิกในครอบครัวจดทะเบียนเป็นเจ้าของรถมาก่อน สามารถขอป้ายทะเบียนสำหรับรถคันแรกได้โดยไม่ต้องผ่านระบบ จางเย่จึงเข้าเกณฑ์พอดี



-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./4.md)