##บทที่ 137 : พบโจรก่อคดี!
ตกค่ำ
　　
หูเฟยพาทุกคนไปเลี้ยงฉลองความสำเร็จ
　　
ระหว่างทางมีแผงหนังสือพิมพ์ เสี่ยวหลวี่กล่าว "ฉันไปซื้อหนังสือพิมพ์หน่อยนะคะ"
　　
"ซื้อมาหลายๆ ฉบับก็ได้" หูเฟยยิ้ม "ข่าวของเราน่าจะออกมาแล้วล่ะ" 
　　
"ได้ค่ะ แต่หัวหน้าต้องให้ฉันทำเรื่องเบิกนะ" เสี่ยวหลวี่หัวเราะคิกคักพลางหยอกล้อ 
　　
หูเฟยกล่าวอย่างอารมณ์ดี "แค่ฉบับละหยวนเอง ดูเธองกซะขนาดนี้ เอาเถอะ ฉันออกค่าหนังสือพิมพ์เอง” 

จางเย่หยิบหนังสือพิมพ์ที่ซื้อกลับมาขึ้นมาสองสามฉบับ พาเฉินเฉินไปถึงร้านอาหารที่หูเฟยจองไว้ เปิดหนังสือพิมพ์ออกอ่านระหว่างที่นั่งรออยู่กลางโถงของร้าน เป็นไปตามคาด รายงานข่าวออกมาแล้ว

‘พลิกความเชื่อด้วยพิเคราะห์สามก๊ก!’

‘ห้องเลคเชอร์ปลุกกระแสจีนศึกษา!’
　　
‘รายการใหม่จาก BTV-วรรณศิลป์ เรตติ้งรายการประวัติศาสตร์สร้างปาฏิหาริย์ครั้งใหม่!’ 
　　
‘สาเหตุความแรงของห้องเลคเชอร์? ชมซีรีส์ที่จะนำคุณเข้าสู่โลกแห่งสามก๊กของจางเย่!’
　　
‘จางเย่ — ผู้สร้างปาฏิหารย์ซ้ำแล้วซ้ำเล่า จากผู้จัดรายการวิทยุ สู่นักเขียนนิยายลี้ลับ สู่นักเขียนนิทานเด็ก สู่นักโฆษณา สู่ผู้บรรยายรายการโทรทัศน์ พบกับเส้นทางความสำเร็จของจางเย่!’
　　
หนังสือพิมพ์ท้องถิ่นของเมืองหลวงหลายฉบับลงข่าวรายการใหม่ของพวกเขา ฉบับหนึ่งถึงกับไล่เรียงประวัติผลงานและความสำเร็จของจางเย่ตามลำดับก่อนหลังไว้ด้วย!
　　
"ประสบความสำเร็จโคตรๆ แล้ว!" โหวเกอพูดอย่างภูมิใจ
　　
ต้าเฟยหัวเราะ "คราวนี้อาจารย์จางกลายเป็นคนดังของเมืองหลวงแล้วนะ"
　　
จางเย่โบกมือปฏิเสธ "ตรงไหนกัน หน้าตาอย่างผมนี่ ชาวบ้านเขาจำไม่ได้หรอก"
　　
ไม่ทันขาดคำ สองสามีภรรยาวัยกลางคนที่รับประทานอาหารอยู่ในห้องเดียวกันพลันชี้ไม้ชี้มือมาทางจางเย่ จากนั้นทั้งคู่ก็ลุกขึ้นแล้วเดินเข้ามาหา "คุณใช่อาจารย์จางเย่หรือเปล่า?"
　　
จางเย่เหวอ "ผมเองครับ"
　　
ฝ่ายภรรยากล่าวอย่างยินดี "โอ๊ย เป็นคุณจริงๆ ด้วย"
　　
"ผมบอกแล้วว่าดูคลับคล้ายคลับคลา" สามีรีบพูด "อาจารย์จางน้อย พวกเราดูรายการคุณแล้ว คุณพูดได้ดีจริงๆ เดี๋ยวนี้สถานีโทรทัศน์มีแต่รายการบันเทิงทั้งนั้น ไม่รายการตลก ก็ร้องเพลง ยิ่งดูยิ่งรำคาญ ทั้งเนื้อหาความรู้สักนิดก็ไม่มี แต่ว่าเราชอบ ‘ห้องเลคเชอร์’ มาก คุณเล่าได้ตลกมาก ใครดูก็หัวเราะร่า แถมยังมีช่วงตื่นเต้นให้ลุ้นหนัก จับผู้ฟังเสียอยู่หมัด สุดท้ายทั้งได้ความรู้ได้บทเรียน พวกเราต่างได้รับประโยชน์ ได้เข้าใจประวัติศาสตร์อย่างลึกซึ้งยิ่งขึ้น นี่เป็นรายการที่ดีจริงๆ รายการวาไรตี้พวกนั้นถึงเรตติ้งจะสูง แต่สูงแล้วได้อะไร เทียบกับรายการ ‘ห้องเลคเชอร์’ แล้วหนึ่งส่วนสิบก็ไม่คู่ควร”
　　
จางเย่รีบตอบว่า "ขอบคุณมากครับ เป็นเพราะทุกคนให้การสนับสนุน เป็นเพราะทุกคนช่วยส่งเสริม ไม่อย่างนั้นรายการของพวกผมไม่มีทางถึงระดับนี้ได้"
　　
ฝ่ายภรรยาถามว่า "พวกเราถ่ายรูปด้วยกันได้ไหมคะ?"
　　
จางเย่หัวเราะ "ไม่มีปัญหาแน่นอนครับ" แล้วลุกขึ้นยืน
　　
เสี่ยวหลวี่ขันอาสา "ฉันถ่ายให้ค่ะ" เธอรับกล้องดิจิตอลที่ฝ่ายภรรยายื่นมาให้ แชะ แชะ ถ่ายรูปให้พวกเขาสองรอบ
　　
สองสามีภรรยาเดินจากไปอย่างอิ่มอกอิ่มใจ
　　
โหวตี้กล่าว "ดูความป๊อปปูลาร์ของอาจารย์จางสิ"
　　
จางเย่ความจริงก็คิดไม่ถึง นี่เป็นครั้งแรกที่อยู่ข้างนอกแล้วมีคนจำเขาได้ แม้ว่าเมื่อตอนที่โรงเรียนของเฉินเฉิน เขาจะได้พบแฟนคลับที่ต้องการขอลายเซ็นเช่นกัน แต่นั่นเป็นหลังจากที่จางเย่บอกชื่อออกไป ไม่ใช่ว่าเห็นหน้าเขาแล้วจำได้ เรียกได้ว่าทีวีเป็นสื่อโฆษณาที่ดีที่สุด เป็นสื่อที่สร้างชื่อเสียงได้ง่ายที่สุด ดูสิ ตัวเขาเองทำรายการวิทยุอยู่ตั้งนานขนาดนั้น ทั้งแต่งกลอนไปตั้งหลายบท เขียนนิยายนิทานไปตั้งหลายเรื่อง ยังมีชื่อเสียงอยู่แค่เท่านั้นเอง แต่ครั้งนี้เขาเพิ่งจะออกรายการ ‘ห้องเลคเชอร์’ ไปแค่ตอนเดียวเอง ตอนที่สองยังไม่ได้ออกอากาศเลย ข้างนอกก็มีคนจำเขาได้แล้ว ถ้ายังออกอากาศต่อไปอีกเรื่อยๆ ชื่อเสียงของเขาต้องพุ่งทะยานขึ้นแน่นอน อืม ถึงจะเป็นการออกอากาศในพื้นที่เมืองหลวง ชื่อเสียงของเขาจึงยังคงจำกัดอยู่เพียงแค่เหล่าผู้ชมในพื้นที่เมืองหลวง แต่ก็ยังถือเป็นความสำเร็จระดับหนึ่งแล้ว!
　　
อาหารมาแล้ว
　　
ปูขนตัวโตหอมกรุ่นก็ขึ้นโต๊ะแล้วเช่นกัน
　　
"เฉินเฉิน นี่ของหนูนะ กินเถอะ" เสี่ยวหลวี่คีบตะเกียบส่งให้ 
　　
แต่เฉินเฉินตอนนี้กลับก้มหน้าง่วนหาของอยู่ สุดท้ายไม่ทราบว่าเธอหยิบปากกาและสมุดมาจากไหน ตากลมโตมองจางเย่ขณะที่ยื่นส่งให้ "จางเย่ ขอลายเซ็นหน่อยสิ"
　　
จางเย่ตกใจ "อาทิตย์ขึ้นทางตะวันตกแล้วเหรอ?"
　　
เฉินเฉินรบเร้า "นายเซ็นให้ฉันหลายๆ แผ่นเลยนะ กลับไปฉันจะเอาไปให้คุณครู แบบนี้ต่อให้ฉันไม่ทำการบ้านพวกเขาก็ไม่ว่าแล้ว"
　　
จางเย่อึ้งไปชั่วครู่ "นี่คือเป้าหมายของเธอสินะ? งั้นฉันไม่ให้แล้ว"
　　
มือน้อยๆ ของเฉินเฉินกระตุกจางเย่ไม่หยุด "เซ็นให้หนูหน่อย เซ็นให้หน่อย"
　　
ทุกคนเห็นท่าทีของเฉินเฉินก็หัวเราะกันใหญ่ "คุณอาจางของเธอไม่ได้มีเสน่ห์มากขนาดนั้นหรอกนะ”
　　
เฉินเฉินยื่นปากกล่าวว่า "มีสิ คุณครูผู้หญิงคนหนึ่งของหนูเป็นแฟนพันธุ์แท้ของเขา ครูประจำชั้นของหนูก็ด้วย"
　　
"คุณครูผู้หญิง?" โหวเกออิจฉาจนทนไม่ไหว "เฮ้อ! เฮ้อ! เมื่อไรฉันจะมีโอกาสแบบนี้บ้างนะ!"



…...



หลังมื้ออาหาร
　　
ทุกคนแยกย้ายกันกลับบ้าน ต่างกินกันจนพุงกาง
　　
จางเย่พาเฉินเฉินกลับมาเจียวเหมิน เมื่อถึงใต้ตึก เฉินเฉินก็ผล็อยหลับไปในรถเสียแล้ว จางเย่จอดรถเสร็จเรียกเธอคำหนึ่งก็ยังไม่รู้สึกตัว คงเพราะวันนี้เด็กหญิงตามเขาอยู่ในสถานีโทรทัศน์ทั้งวัน น่าจะเหนื่อยแล้ว จางเย่ได้แต่ปลดเข็มขัดให้เธอเบาๆ หลังจากนั้นจึงก้มตัวลงอุ้มเด็กหญิงขึ้นมาไว้ในอ้อมกอด เฮ้อ หนักจริงๆ นะเนี่ย เขาหมุนตัวเดินไปขึ้นลิฟต์ยังชั้นบน
　　
ตึ้งๆ
　　
ตึ้งๆๆ
　　
"คุณน้าเจ้าของห้อง?" จางเย่ตะโกนอยู่นอกประตู
　　
เกือบสามทุ่มแล้ว ในบ้านไม่มีการเคลื่อนไหวใดๆ เหราอ้ายหมิ่นยังไม่กลับบ้าน?
　　
เสียงตะโกนนี้ปลุกเฉินเฉินน้อยให้ตื่น เธอขยี้ตากลมโตอย่างน่ารัก "จางเย่ หนูอยากนอน"
　　
"ฉันรู้ แต่ดูเหมือนว่าป้าใหญ่เธอจะไม่อยู่บ้านนะ" จางเย่เคาะประตูอีกสามสี่ครั้ง
　　
ทันใดนั้น ในห้องพลันมีเสียงเคลื่อนไหวลอดออกมาเบาๆ เคร้ง ไม่กี่อึดใจก็มีเสียงตึงตังดังขึ้นตามมา เสียงไม่ดังนักแต่จางเย่กับเฉินเฉินต่างได้ยินชัดเจน
　　
"ข้างในมีคน?" จางเย่เหวอไป
　　
เฉินเฉินรีบบอก "มีโจร! มีโจร!"
　　
จางเย่หน้าเปลี่ยนสี "คุณน้าเจ้าของห้องคงไม่ได้อยู่ในบ้านหรอกนะ? โดนโจรจับไว้หรือเปล่า?"
　　
เฉินเฉินได้ยินก็ตอบปฏิเสธ "เป็นไปไม่ได้! วิชากังฟูของคุณป้าร้ายกาจมาก ในโลกนี้คนที่สู้ชนะเธอได้มีไม่ถึงยี่สิบคน!"
　　
จางเย่เหงื่อตก "อะไรจะเวอร์ขนาดนั้น"
　　
เฉินเฉินจ้องเขา "เชื่อไม่เชื่อก็เรื่องของนาย"
　　
จางเย่เคาะประตูต่อ แต่ไม่มีใครตอบกลับ

เฉินเฉินรีบฉุดเขา "จางเย่ นายรีบเข้าไป รีบเข้าไปสิ!"
　　
"ฉันจะเข้าไปยังไงล่ะ? ฉันไม่มีกุญแจ!" จางเย่เป็นกังวลขึ้นมาเช่นกัน เขาไม่เชื่อคำพูดเมื่อครู่ของเฉินเฉินแม้แต่นิดเดียว ในความคิดของเขา ต่อให้คุณน้าเจ้าของห้องรู้หมัดเท้าวิชากังฟูอยู่บ้าง แต่อย่างไรก็คงไม่ถึงขั้น แถมเธอยังเป็นผู้หญิงตัวคนเดียวอีก ถ้าโจรมีมีดล่ะ….
　　
ไม่ได้การแล้ว!
　　
ต้องหาทางเข้าไป!
　　
จางเย่เหลียวซ้ายมองขวา พบว่าตามทางเดินห่างไปสิบเมตร หน้าประตูบ้านหลังหนึ่งมีวัสดุก่อสร้างวางกองอยู่ ในกองมีแผ่น PVC ชนิดที่ใช้มุงหลังคาห้องน้ำห้องครัวด้วย จางเย่รีบเดินเข้าไป ก้มตัวลงหยิบขึ้นมาชิ้นหนึ่ง พลิกไปพลิกมาแล้วหักมุมหนึ่งออกมา ชายหนุ่มเดินกลับมาที่หน้าประตูของคุณน้าเจ้าของห้อง หยิบที่แคะหูซึ่งร้อยอยู่กับพวงกุญแจของตนเองออกมา ใส่เข้าไป ขยับแผ่น PVC ให้เข้าที่ บิดไปบิดมาก่อนดันเข้าไปอีกครั้ง ต่อด้วยบิดที่แคะหูอีกหนึ่งที
　　
เฉินเฉินถามอย่างแปลกใจ "นายทำอะไร?"
　　
"เปิดประตู" จางเย่ตอบมาคำหนึ่ง
　　
แกร๊ก! ครู่เดียวล็อกประตูก็เปิดแล้ว!
　　
เป็นครั้งแรกที่เฉินเฉินมีสีหน้าตื่นตกใจ ตาเบิกค้างปากอ้ากว้าง!
　　
นี่เป็นทักษะของหนังสือสกิลที่จางเย่ได้มาจากการเสี่ยงลอตเตอรี่ครั้งสุดท้าย ในส่วนของไอเทมใช้แล้วทิ้ง ตอนนี้เขามี ‘คริสตัลเซฟ’ สองชิ้น และ ‘ขนมปังโชคดี’ หนึ่งชิ้น ส่วนหมวดสกิล เขากินหนังสือสกิลเทควันโดเข้าไปสิบเล่ม หนังสือสกิลเขียนอักษรเจ็ดเล่ม สุดท้ายหนังสือสกิลสะเดาะกลอนได้กินน้อยสุดแค่สองเล่ม แต่ว่ากลอนประตูบ้านแบบนี้โครงสร้างไม่ซับซ้อน ถึงจะกินหนังสือสกิลไปแค่สองเล่ม จางเย่ก็จัดการได้สบายมาก เขาไม่ต้องใช้ความคิดอะไร ในสมองของเขาก็ปรากฏวิธีสะเดาะกลอนขึ้นมาโดยอัตโนมัติอย่างน้อยห้าหกวิธี ดังนั้นเขาจึงสามารถเปิดประตูบ้านของเหราอ้ายหมิ่นได้อย่างง่ายดาย

จางเย่โยนกุญแจบ้านให้เฉินเฉิน "เธอไปที่บ้านฉันก่อน ตรงนี้อันตราย!"

เฉินเฉินไม่ฟัง "ฉันไม่ไป ฉันก็เป็นกังฟูนะ แม่กับป้าเริ่มสอนฝ่ามือแปดทิศให้ฉันตั้งแต่ตอนสองขวบ!"
　　
จางเย่พูดอย่างภาคภูมิ "เป็นมวยแปดทิศ? งั้นฉันก็เป็นมวยไทเก๊ก!"
　　
เฉินเฉินกล่าว "ฉันเป็นจริงๆ นะ คุณป้าใหญ่ฝึกมวยแปดทิศจนครั้งหนึ่งเป็น…”
　　
จางเย่กดเบอร์ 110[1] แล้วยื่นโทรศัพท์มือถือให้กับเด็กหญิง "เธอรีบแจ้งตำรวจ ฉันรู้ว่าเด็กแก่แดดอย่างเธอรู้ว่าควรจะพูดยังไง รีบไป!" พูดจบสีหน้าก็เปลี่ยนเป็นเคร่งขรึมขึ้นมาทันที เขากลัวว่าเหราอ้ายหมิ่นกำลังเกิดเรื่องอยู่ในบ้าน ดังนั้นจึงต้องรีบบุกเข้าไป แต่เขาไม่สามารถพาเด็กไปด้วยได้!
　
เฉินเฉินได้แต่หยิบโทรศัพท์มือถือออกไปห่างๆ "สวัสดีค่ะ คุณลุงตำรวจ บ้านหนูมีโจร!"
　　
เมื่อเด็กน้อยจากไปจางเย่ก็หมดห่วง เขาพยายามสงบสติอารมณ์อย่างหนัก เดินเข้าไปในบ้าน รีบกวาดสายตาดูรอบๆ สุดท้ายเห็นว่าประตูห้องเก็บรองเท้ามีไม้กวาดด้ามหนึ่งจึงหยิบขึ้นมาถือไว้ ชายหนุ่มถือไม้กวาดเดินย่องเข้าไป เพิ่งเดินไปได้สองก้าว เงาดำสองร่างพลันออกมา! 

ฟ้ามืดแล้วในห้องไม่ได้เปิดไฟ บอกได้แค่ว่าเป็นเงาผู้ชายสองคน อายุไม่มากนัก สักยี่สิบกว่าปีเท่านั้น!
　　
เช้ง! 
　　
เกิดแสงสะท้อนวูบวาบ!
　　
เป็นมีด! ในมือแต่ละคนต่างก็มีมีด!
　　
คมมีดสะท้อนแสงจันทร์มากระทบใบหน้าของจางเย่ เมื่อเห็นมันอย่างถนัดชัดเจน ชายหนุ่มถึงกับหน้าซีดเผือด!
　　
แม่*! เป็นโจรจริงๆ! เสร็จแน่! เสร็จแน่! พี่เอ็งวันนี้มีแววซวยแล้ว!
　　
ทว่าจางเย่ไม่ได้ถอยหลังแม้แต่ก้าวเดียว ตรงกันข้ามเขาเคลื่อนตัวไปด้านหน้า พูดอย่างกล้าหาญว่า "กลางวันแสกๆ กล้าปล้นบ้านคนอื่น! พวกเอ็งรนหาที่ตายแล้ว!"
　　
โจรคนหนึ่งตัดสินใจทันที "เล่นแม่*!"
　　
"เออ" โจรอีกคนตอบรับ
　　
จางเย่ละล่ำละลักบอก "ฉันขอเตือนพวกนายนะ พวกนายอย่าเข้ามาจะดีกว่า ฉันเป็นกังฟูนะเฟ้ย อยู่ให้ห่างจากฉันไว้ ขืนเข้ามาใกล้ ฉันกลัวว่ากำลังภายในของฉันจะทำพวกนายบาดเจ็บ!"
　　
โจรทั้งสอง "..."
　　
จางเย่กล่าวต่อ "ในบ้านมีพี่สาวอยู่คนหนึ่ง! พวกนายทำอะไรกับเธอ!"
　　
โจรคนหนึ่งตอบ "พี่สาวอะไร?"

จางเย่ได้ฟังก็สบายใจ พวกมันไม่รู้? น้าสาวเจ้าของห้องไม่อยู่บ้าน? งั้นก็ดีแล้ว!
　　
"อย่าไปเสียเวลาไร้สาระกับมัน ไป! เอาแม่*แล้วพวกเรารีบเผ่น!" โจรคนนี้น่าจะเป็นหัวหน้าแน่ๆ

จางเย่ควงไม้กวาดในมืออย่างลนลาน "อย่าเข้ามานะเฟ้ย ฉันขอเตือนพวกนายว่าอย่าเข้ามา ฉันทำร้ายคนได้จริงๆ นะ พวกนายไม่รู้หรอกว่าฉันรับมือยากขนาดไหน! ฉันไม่ค่อยลงมือ! แต่ลงมือทีเอาชีวิตคนได้เชียวนะ!" ไอ้หนูแก่ตำราคนนี้เรียนจบสื่อสารกระจายเสียงมา ฝีมือกังฟูล้วนอยู่ที่ปาก!



-------------------------------------------------------------------------------
[1] เบอร์โทร 110 เป็นเบอร์แจ้งตำรวจจีน
*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./41.md)