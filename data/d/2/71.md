##บทที่ 169 : ‘พิเคราะห์สามก๊ก’ อัดจบแล้ว!
สตูดิโออัดรายการ

"สวัสดีครับ ผู้ชมทุกท่าน"

"ผมคือจางเย่"

"วันนี้รายการ ‘ห้องเลคเชอร์’ ของเราจะมาพูดถึงเรื่องสามก๊กกันต่อ"

.....

การอัดรายการรอบเช้าจบลงท่ามกลางเสียงปรบมือของผู้ชม

หูเฟยพาเหล่าทีมงานของรายการไปกินข้าวที่โรงอาหาร วันนี้หูเฟยเป็นเจ้ามือ ซื้อข้าวก็รูดบัตรของเขา แถมยังซื้อกับข้าวแยกอีกหลายจาน ไม่ได้ตักจากหม้อรวม

เสี่ยวหลวี่ทำคอยืดคอยาว "ซวยแล้ว มาแบบนี้โดนโอทีแน่ๆ อะ"

โหวเกอเองก็พยักหน้าเห็นด้วย "แถมดูท่าจะไม่ใช่แค่ชั่วโมงสองชั่วโมงธรรมดาซะด้วย"

หูเฟยฟังแล้วหัวเราะ "พวกเธอนี่ฉลาดจริงๆ นะ ใช่แล้ว วันนี้ทำโอที ถึงได้ชิงเลี้ยงข้าวเลี้ยงน้ำพวกเธอก่อน เย็นนี้ฉันก็เป็นเจ้ามือ ทุกคนต้องเหนื่อยกันหน่อยนะ วุ่นวายวันนี้เสร็จแล้วพวกเราก็จะได้พักกันอีกหลายวัน อาจารย์จางน้อยบอกแล้วว่าอีกสิบเอ็ดตอนก็อัดรายการ ‘พิเคราะห์สามก๊ก’ จบแล้ว เช้านี้อัดไปแล้วสามตอน ช่วงบ่ายนี้ลุยกันเต็มที่ บวกกับโอทีตอนเย็นอีกไม่กี่ชั่วโมง วันนี้น่าจะเสร็จหมด ถึงจะไม่ได้เร่งให้เสร็จวันนี้ แต่เสร็จเร็วพวกเราจะได้วางแผนงานต่อไปเร็วขึ้นเหมือนกัน”

ต้าเฟยกินไปพูดไป "พวกเราไม่มีปัญหาเพราะแค่ประสานงานข้างนอก สำคัญที่อาจารย์จาง..."
"ฉันถามจางน้อยแล้ว เขาไม่มีปัญหา" หูเฟยมองไปทางจางเย่ "ไม่อย่างนั้นตอนพักเที่ยงเธอหาเวลางีบสักชั่วโมงไหม? เอาแรงสักหน่อย? ยังไงซะการอัดรายการก็เปลืองแรงอยู่"

จางเย่หัวเราะ "ไม่เป็นไรครับ ตอนที่ผมอยู่สถานีวิทยุ สถิติสูงสุดที่เคยอัดรายการคือสิบห้าชั่วโมงในหนึ่งวัน ผมไม่เหนื่อยหรอก นี่แค่เรื่องเล็กน้อย"

เสี่ยวหลวี่ชูนิ้วโป้ง "คนเหล็กสุดๆ เลยอาจารย์จาง!"

เหล่าทีมงานทั้งหลายต่างรู้ถึงฝีมือพูดสดไม่ต้องใช้สคริปต์ของอาจารย์จางเย่ หนำซ้ำอัดรายการทีแปดตอนสิบตอนก็ไม่มีที่พูดติดขัดหรือข้อผิดพลาดเลยแม้แต่น้อย ทั่วทั้งสถานี ผู้ประกาศและพิธีกรทุกคนต่างเทียบไม่ติด แม้แต่พวกพิธีกรโทรทัศน์ดาวเทียมชื่อดังที่มีชื่อเสียงมากกว่าจางเย่ก็ยังต้องยอมรับ! ไม่มีใครเข้าใจแน่ชัดว่าในสมองของอาจารย์จางเย่มีความคิดซับซ้อนแค่ไหน ข้อมูลและหลักฐานทางประวัติศาสตร์จำนวนมากมายอยู่ในสมองของจางเย่โดยไม่สับสนเลยแม้แต่นิดเดียว เมื่อต้องพูดออกมาก็เรียงเป็นลำดับชัดเจนทุกคำไม่ผิดพลาด ทั้งๆ ที่ไม่มีสคริปต์!

พวกทีมงานเชื่อว่านี่อาจจะเป็นอัจฉริยะฟ้าประทานอย่างที่ว่ากัน ของบางอย่างในโลก พวกเขาคนธรรมดาก็ไม่มีทางที่จะเข้าใจได้

กินไปคุยไป ในห้องอาหารพลันมีเสียงฮือฮา

จางเย่เงยหน้าขึ้นเหลือบมองก็เห็นหวังสุ่ยซินเข้ามา ด้านหลังยังมีคนถือกล้องเดินตามอีกหลายคน มองจากเสื้อผ้าท่าทางแล้วดูเหมือนจะเป็นพวกนักข่าวหนังสือพิมพ์

"ท่านผอ. หวัง พวกเราถ่ายรูปได้ตามสบายเลยใช่ไหมครับ?" นักข่าวคนหนึ่งถาม

หวังสุ่ยซินทำสีหน้าจนใจเล็กน้อย "คุณนักข่าว เรื่องใหญ่อะไรกัน พวกคุณถึงต้องมาทำข่าวผมเป็นสกู๊ปพิเศษ ไม่ต้องหรอก ไม่จำเป็นจริงๆ"
นักข่าวคนเดิมกล่าว "เมื่อวานท่านเพิ่งยื่นมือช่วยเด็กที่ไม่ได้ไปโรงเรียน ให้ทุนการศึกษาเขา คุณสมบัติเช่นนี้พวกเราทั้งหลายสมควรจะเรียนรู้ไว้ ท่านเป็นถึงผู้บริหารของแวดวงสื่อสารมวลชน ได้ออกมาทำเป็นตัวอย่าง แน่นอนว่าพวกเราย่อมต้องทำสกู๊ปพิเศษให้”

หวังสุ่ยซินถอนหายใจ "ขี่ช้างจับตั๊กแตนเกินไปแล้ว ที่ผมช่วยเด็กเป็นหน้าที่ของผมอยู่แล้ว ซ้ำยังเป็นเรื่องที่ผมควรทำ มีอะไรให้พูดถึงกัน?"

นักข่าวกล่าว "ท่านจะพูดแบบนั้นได้ยังไง ท่านพูดแบบนี้พวกเรายิ่งละอายใจ พวกเราหลายคนไม่เคยคิดอย่างท่านมาก่อน"

หวังสุ่ยซินถอนหายใจ "งั้นก็ตามใจพวกคุณเถอะ"

"ถ่ายอีกหน่อย ตอนท่านผอ. หวังกินข้าวก็ถ่ายไว้ด้วย" นักข่าวบอกคนข้างหลัง

หวังสุ่ยซินเพิ่งเดินไปซื้ออาหาร โดยไปที่แผงข้าวแกง สั่งแค่ข้าวสวยสองถ้วยผักสองจาน มัธยัสถ์อย่างมาก

บรรดานักข่าวเห็นต่อหน้าก็ตาลุกวาว รีบถ่ายฉากนี้เอาไว้ ทั้งกล่าวด้วยความเศร้าใจ "ผู้อำนวยการหวังทำงานหนักแล้วยังใช้จ่ายอย่างสมถะจริงๆ มือหนึ่งของช่องกินของธรรมดาอย่างนี้ทุกวัน? เพื่อให้มีเงินเก็บไว้เป็นทุนการศึกษาแก่เด็กๆ? เร็ว ถ่ายไว้อีกหลายรูป!"

เสียงชัทเตอร์กล้องดังรัว
เมื่อจางเย่และคนอื่นๆ ในช่องวรรณศิลป์เห็นก็ทำสีหน้าไร้ความรู้สึก ไม่มีใครมีปฏิกิริยาใดๆ มัธยัสถ์? คนอื่นอาจจะไม่รู้แต่พวกเขามีหรือจะไม่รู้? หวังสุ่ยซินแทบจะไม่เคยทานข้าวในโรงอาหารเลย มีแต่ขับรถออกไปกินข้าวข้างนอกทุกวัน ถ้าไม่ใช่ที่ภัตตาคารฝั่งตรงข้ามก็ต้องมีนัดกินข้าวกับคนอื่น ต่อให้บังเอิญต้องมาโรงอาหารก็ต้องสั่งอาหารพิเศษ จะกินข้าวแกงได้อย่างไร? ไม่ว่ายังไงพวกเขาก็ไม่เคยเห็น! ซ้ำยังสั่งแค่ผักสองจาน? เหลวไหลไร้สาระ!

เสี่ยวหลวี่พูดอย่างชิงชัง "ทำดีเอาหน้า!"

ต้าเฟยแปลกใจ "ผู้อำนวยการหวังให้ทุนการศึกษาเด็ก?"

"นักข่าวพวกนั้นเขาหามาเองแน่" โหวเกอวิเคราะห์ "เสี่ยวหลวี่พูดถูกแล้ว เขากำลังคิดสร้างภาพอย่างแน่นอน แต่จะใช้นักข่าวของสถานีเราเองก็คงไม่สะดวกเท่าไร เพราะที่สุดแล้วก็ดูจะเป็นการยกยอตัวเอง เลยได้แต่หาคนของหนังสือพิมพ์อื่นๆ ในนครหลวงมาทำสกู๊ปพิเศษอะไรนั่น แบบอย่างปลอมๆ น่ะสิ จำเป็นด้วยเหรอ? ลูกชายเขาเพิ่งถูกขังใช่ไหม? เขาไม่เพียงทำตัวไม่เหมาะสม ยังออกมาสร้างภาพเอาหน้าอีก? เอาแต่ชื่อเสียงหน้าตาเกินไปแล้ว! ดูอย่างคุณอาเว่ยสิ? คุณอาเว่ยเก็บของเก่าขายขวดเปล่าอยู่ทุกวัน ช่วยทุนการศึกษาเด็กไปมากมายแค่ไหน? คุณอาเว่ยเคยพูดอะไรสักคำไหม? ถ้าไม่ใช่เพราะเด็กที่เขาให้ทุนไว้พาพ่อแม่มาที่สถานี คนอื่นก็คงยังไม่มีรู้หรอก แล้วดูผอ. สิ เพิ่งจะให้ทุนเด็กไปแค่คนเดียว ต้องป่าวประกาศไปทั้งโลก ต้องเรียกนักข่าวมามากมายขนาดนี้? กลัวคนอื่นไม่รู้รึไง!"

พวกเขาหลายคนไม่ชอบหวังสุ่ยซินจึงนินทาเขาเป็นธรรมดา
หูเฟยยังรักษาท่าทีได้อยู่ "พอแล้ว กินข้าวของพวกเธอไปเถอะ"

จางเย่มองออกตั้งแต่เนิ่นๆ แล้วว่าหวังสุ่ยซินเป็นคนที่รักชื่อเสียงหน้าตาอย่างหนัก ทุกครั้งคิดแต่จะแสวงหาชื่อเสียงติดตัว ซ้ำยังไม่เลือกวิธีการ!
ทางฟากนั้น นักข่าวเริ่มสัมภาษณ์พนักงานของสถานี

"สวัสดีครับ ถามหน่อยว่าปกติแล้วผู้อำนวยการหวังเป็นคนยังไง" นักข่าวถาม

ไม่ทราบว่าคนที่ถูกถามนั้น นักข่าวเป็นคนเลือกหรือไม่ คนๆ นี้เป็นคนสนิทของหวังสุ่ยซิน จึงคอยฟังคำตอบของเขาว่า "ผู้อำนวยการหวังปกติปฏิบัติต่อลูกน้องอย่างพวกเราดีมาก สุภาพมาก ไม่เคยโมโหใส่ ชีวิตประจำวันก็มัธยัสถ์ พวกเราได้อ่านผลงานกลอนของผู้อำนวยการหวังอยู่บ่อยๆ รู้สึกซาบซึ้งอย่างมากและได้กำลังใจเสมอ กลอนของผู้อำนวยการหวังแต่ละบทนั้นทรงพลังมาก ในใจผม หัวหน้าหวังถือว่าเป็นหนึ่งในยักษ์ใหญ่ของวงการวรรณกรรมไม่กี่คนของยุคนี้”

ยักษ์ใหญ่ในวงการวรรณกรรม?

บอกว่ายักษ์ใหญ่ในวงการวรรณกรรม?

เลียกันแบบนี้นายไม่อายเหรอ?

เสี่ยวหลวี่ฟังแล้วหัวเราะพรวด "หมอนั่นโพล่งอะไรออกมาน่ะ ผู้อำนวยการหวังถึงจะอยู่ในสมาคมนักเขียนแห่งชาติ เขียนกลอนสมัยใหม่ ในระดับประเทศเองก็มีชื่ออยู่บ้าง แต่ยังเรียกว่ายักษ์ใหญ่ในวงการวรรณกรรมไม่ได้หรอก" พูดจบเธอก็มองไปยังจางเย่ที่นั่งกินข้าวอยู่เงียบๆ "อาจารย์จางของพวกเราไม่เอ่ยปาก เขาเลยกล้าเรียกตัวเองว่ายักษ์ในวงการ? ไม่ต้องพูดถึงคนอื่นหรอก อาจารย์จางทิ้งห่างหวังสุ่ยซินไปหลายช่วงตัว กลอน ‘นี่ก็คือทุกสิ่ง’ นั่นพวกเขาลืมไปแล้วหรือไง? อาจารย์จางสามารถสวน ‘ทุกสิ่ง’ ของหวังสุ่ยซินกลับไปได้หมด ถึงกับทำให้อีกฝ่ายพูดไม่ออก!"

ต้าเฟยกุมขมับ "ฉันทนฟังไม่ไหวแล้ว นี่มันไร้สาระเกินไปแล้ว มากไปหรือเปล่า หา?"

หูเฟยดุพวกเขาว่า "พูดให้น้อยลง ทำงานให้มากขึ้น ผู้บริหารทำอะไรก็เป็นเรื่องของผู้บริหาร อยากจะพูดก็พูดในใจพอแล้ว ไม่ใช่ว่าพูดไปทั่ว"

เสี่ยวหลวี่ร้องค้าน "ตรงนี้ไม่มีคนนอกสักหน่อย"

หูเฟยตอบ “ยังไงก็กำแพงมีหู ระวังหน่อยสิ"

ความจริงหูเฟยเองก็ทนดูพฤติกรรมของหวังสุ่ยซินหลายวันมานี้ไม่ไหว เหลือบมองเหล่านักข่าวกับหวังสุ่ยซินที่กำลังกินอาหารจานผักอนาถา หูเฟยกินยังไม่ทันเสร็จก็ลุกขึ้นเดินออกไป

เสี่ยวหลวี่จีบปากจีบคอพูด "ดูสิ คนดีอย่างหูเกอยังทนไม่ไหวเลย"

ต้าเฟยแบะปาก "หัวหน้าหวังยิ่งมายิ่งมีแต่คนไม่ชอบ ถ้าเป็นแบบนี้ต่อไป ใครจะยอมรับเขาเป็นหัวหน้าอีก?"

"ไม่ยอมรับแล้วจะให้ทำยังไง?" โหวตี้กระซิบ "คนอย่างหวังสุ่ยซินสร้างหน้าฉากไว้ดิบดี ความสัมพันธ์กับพวกผู้บริหารก็ดี แค่นั้นก็พอแล้ว เสียงของคนอื่นข้างในไม่สำคัญหรอก หวังสุ่ยซินไม่เห็นต้องสนใจ ฟังว่าเขาเพิ่งจะเขียนกลอนอีก คนบนอินเทอร์เน็ตเข้าไปดูกันใหญ่ พอเพิ่มเรื่องให้ทุนการศีกษาเด็กนี่เข้าไปอีก เฮ้อ แน่นอนว่าเขาต้องได้ชื่อเสียงเพิ่มอีกโข คนทั่วไปที่ไหนจะไปรู้ว่าข้างในความจริงมีเรื่องยังไงล่ะ!"

เสี่ยวหลวี่หันหน้ามา "อาจารย์จาง คุณต้องระวังตัวนะ รอจนหวังสุ่ยซินผ่านช่วงนี้ไปได้ มีชื่อเสียงเพิ่มขึ้น และผลกระทบเรื่องลูกชายเขาค่อยๆ จางไปแล้ว เขาต้องพุ่งเป้ามาที่คุณแน่"

จางเย่หัวเราะ "กินข้าวเถอะ"

เห็นจางเย่ไม่พูดมาก ทุกคนจึงไม่ต่อความ

มุ่งเป้ามาที่ฉัน?

ขัดขวางฉัน?

เหอะ! คำพูดพวกนี้ต้องเป็นฉันพูดสิ!


……...


ทุกคนเอาแต่บอกจางเย่ให้ระวัง แต่ว่าในความคิดของจางเย่ไม่ใช่อย่างนั้น เขายังจำสีหน้าอัปลักษณ์ของหวังสุ่ยซินได้ หลังจากจัดการคนลูกไปแล้ว จางเย่เองก็ยังไม่ลืมความแค้น ยังคงคิดหาวิธีก่อกวนปั่นหัวหวังสุ่ยซินอยู่เสมอ! หักโบนัสฉัน? ถือโอกาสตีชิงตามไฟกดราคาลิขสิทธิ์ฉัน? ความแค้นนี้จางเย่ไม่อาจกล้ำกลืนลงไป จะแก้แค้นฉันเหรอ? ฉันเองก็หาโอกาสแก้แค้นอยู่เหมือนกัน!


……...


คืนนั้น

‘พิเคราะห์สามก๊ก’ ตอนสุดท้ายอัดจบเรียบร้อยแล้ว ต่อไปเมื่อรายการออกอากาศทีละตอนก็ใช้ได้แล้ว

เมื่อจางเย่ยืนที่โพเดียมพูดคำว่าขอบคุณคำสุดท้ายเสร็จ เขาก็รู้สึกเหมือนยกภูเขาออกจากอก ภายในใจพลันรู้สึกว่างเปล่าขึ้นมา รายการจบแล้ว ภารกิจเสร็จสิ้นแล้ว เขากลับรู้สึกลังเลไม่อยากจากอยู่บ้างจริงๆ

ผู้ชมจำนวนมากชั่วขณะก็ขึ้นมาบนเวที

"อาจารย์จาง ขอลายเซ็นหน่อย!"

"อาจารย์จางเย่ ถ่ายรูปสักครั้งได้ไหม?"

"ยินดีด้วยที่คุณอัดรายการ ‘พิเคราะห์สามก๊ก’ จบลงอย่างราบรื่น รายการนี้ยอดเยี่ยมสุดๆ เลย”

จางเย่เห็นว่าดึกมากแล้วจึงตะโกนบอกหูเฟยว่าให้ทีมงานคนอื่นเลิกงานก่อนได้เลย ส่วนตัวเขายังอยู่แจกลายเซ็นและถ่ายรูปกับแฟนคลับที่ชมชอบเขาต่อ
สร้างเรื่องวุ่นวายในเมืองหลวงเอาไว้เยอะแยะ ทั้งสร้างผลงานเอาไว้มากมาย ความนิยมในตัวจางเย่ตอนนี้จึงไม่อาจดูแคลนได้เลย ตอนนี้เขาไม่ใช่จางเย่คนเก่าที่อยู่ท่ามกลางฝูงชนก็ไม่มีใครสนใจหรือมองไม่เห็นอีกแล้ว! เขามีกลุ่มแฟนคลับของตัวเอง ทั้งยังมีรางวัลความสำเร็จและแรงสนับสนุนอีกด้วย เมื่อผนวกกับนิสัยไม่กลัวฟ้ากลัวดินของเขา ทำให้จางเย่กล้าท้าทายหวังสุ่ยซินแล้ว!


=====================================



[Go To Next Chapter]( ./72.md)