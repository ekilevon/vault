##บทที่ 135 : คำยืนยันหนักแน่นจากศาสตราจารย์แห่งมหาวิทยาลัยปัก
"7.8%?"

"เชี่**! เกิน 7 เรอะ?"

"โหดเกินไปแล้ว!"

"พี่หู! คุณหลอกพวกเรานี่!"

"นั่นสิ เห็นคุณเข้ามาหน้าตาบูดบึ้ง ผมยังคิดว่าพวกเราจะโดนเล่นซะแล้ว"

ทุกคนในออฟฟิศต่างปลาบปลื้มยินดี เสี่ยวหลวี่โยนเอกสารในมือลอยว่อน อดไม่อยู่ต้องกรี๊ดออกมาดังลั่น!

จางเย่ที่ผวาเช่นกันเพราะท่าทีเมื่อครู่ของหูเฟย ถอนหายใจยาวเหยียดหลังจากรู้ผลเรตติ้งจริง เขาบอกแล้วไง นี่คือ ‘ห้องเลคเชอร์’ ที่ชื่อเสียงโด่งดังไปทั่วนะ จางเย่พูดตามต้นฉบับของอี้จงเทียนเกือบทั้งหมด แล้วเรตติ้งจะต่ำกว่าหนึ่งเปอร์เซ็นต์ไปได้อย่างไร ก่อนนี้พี่หูหลอกจนพวกเขาตกใจกลัว ไม่คิดว่าคนอย่างพี่หูจะแอบมีด้านแบบนี้กับเขาด้วย แต่คิดไปคิดมาก็พอเข้าใจ หูเฟยเองคงตื่นเต้นมากจนอยากแกล้งพวกเขาเล็กๆ น้อยๆ!

ต้าเฟยกล่าว "อาจารย์จาง ยินดีด้วยนะ"

เสี่ยวหลวี่ก็ได้สติแล้วเช่นกัน "ใช่เลย ใช่เลย อาจารย์จาง ต่อไปนี้เวลาคุณแนะนำตัวต้องเพิ่มคำนำหน้าไปอีกอย่างนะ — พิธีกร แถมเป็นพิธีกรรายการสุดฮอตด้วย!"

"เจ็ดเปอร์เซ็นต์กว่านี่ ในบรรดายี่สิบกว่ารายการของช่องวรรณศิลป์เรา อย่างน้อยๆ ก็ต้องได้อันดับสองแล้ว ถ้านับรวมทุกรายการของทั้งสถานีก็น่าจะอยู่ในท็อปยี่สิบหรือแม้แต่ท็อปสิบห้าอย่างแน่นอน เจ๋งโคตรจริงๆ เลย!" โหวเกอร้องชมไม่หยุด

จางเย่รีบบอก "เป็นเพราะความเป็นผู้นำของพี่หู เพราะความเสียสละของทุกคน และเพราะทีมเวิร์คของพวกเรา ผมคนเดียวไม่สามารถขนาดนั้นหรอก" 

หูเฟยยิ้มพลางชี้นิ้วใส่เขา "อย่ามาถ่อมตัวเลย"

เสี่ยวหลวี่ถามเสียงใส "หัวหน้า วันนี้ตอนเย็นมีเลี้ยงไหมคะ?"

"เลี้ยง ต้องเลี้ยง!" หูเฟยตะโกนลั่น "ตอนเย็นไปฉลองกัน ทุกคนต้องไป!"

"โอ๊ย ดีจังเลย!" เสี่ยวหลวี่ส่งเสียงเชียร์ "ฉันอยากกินกุ้งตัวโตๆ!"

เฉินเฉินน้อยเงยหน้าขึ้นแล้วพูดว่า "หนูอยากกินปูขนตัวใหญ่ๆ"

จางเย่เขกหัวเล็กๆ ของเธอไปหนึ่งที "อะไรก็จะเอานะเธอ หึๆ"

เฉินเฉินกล่าวอย่างไม่พอใจ "จางเย่ นายไม่ได้ล้างมือ อย่ามาจับหัวฉันนะ!" 

ทุกคนต่างขำตัวแสบน้อยไม่หยุด

จากนั้นหูเฟยกล่าวเตือนว่า "อาจารย์จาง รายการของวันอาทิตย์จะอัดวันนี้ตอนห้าโมงเย็น คุณเตรียมสคริปต์...เอ้อใช่ ฉันลืมไปว่าคุณไม่ต้องใช้ เหอๆ ถ้าอย่างนั้นคุณไปคิดเรื่องตอนที่สอง ‘จริงเท็จโจโฉ’ นะ ส่วนคนอื่นๆ ก็ไปพักตามสบาย แต่อย่าให้กระทบกับงานล่ะ ตอนบ่ายยังต้องกลับมาทำงานต่อ สู้ต่อไปสำหรับสุดสัปดาห์นี้ เรามาทำให้เรตติ้งทะลุ 8 กันเถอะ! ทำให้ ‘ห้องเลคเชอร์’ ขึ้นเป็นรายการที่ดีที่สุดของช่องวรรณศิลป์เราด้วยเรตติ้งสูงสุดไปเลย! ให้คนที่เคยสงสัยพวกเราได้เห็น! ทุกคนมั่นใจรึเปล่า?"

"แน่นอน!"

“มั่นใจสิ!"

"ยังต้องพูดอีกเหรอ!"

"ฮ่าๆ มีอาจารย์จางเย่อยู่ตรงนี้ พวกเรายังจะกลัวใคร!" 

ทุกคนผลัดกันรับรองอย่างแข็งขัน ต่างมีกำลังใจเต็มเปี่ยม!

ตอนที่พวกเขาเข้ามาใหม่ๆ มีน้อยคนนักที่มองทีมของพวกเขาในแง่บวก มองว่าเป็นทีมสมัครเล่นที่มีแต่พวกทำละครทีวี ทำหนังสือพิมพ์มาก่อน แม้กระทั่งตัวรายการเอง เจ้าหน้าที่ของรายการอื่นหลายคนก็ไม่ได้คิดในแง่บวก รายการประวัติศาสตร์? รายการเชิงวิชาการ? พวกเขาต่างคิดกันว่ามันไม่มีตลาด ก่อนหน้านี้มีคนไม่น้อยที่นินทารายการของพวกเขาลับหลังหูเฟย แต่ตอนนี้รายการของพวกเขาได้พิสูจน์ด้วยการกระทำแล้วว่าพวกเขามองการณ์ไกลและมีความสามารถ! 

เรตติ้งเจ็ดจุดแปดเชียว!

ใครยังกล้านินทาอีก?

ป่านนี้คนพวกนั้นคงช็อกตาตั้งกันไปแล้ว!



…...



ตอนบ่าย

จางเย่กวักมือเรียกจากที่นั่งของตัวเอง "เฉินเฉิน มานี่”

เฉินเฉินเดินจากฝั่งของต้าเฟยเข้ามาหาพร้อมกับไถโทรศัพท์มือถือเล่นไม่หยุด เมื่อได้ยินก็เงยหน้าขึ้น "อะไร?"

"เธออย่าไปกวนอาต้าเฟยตรงนั้น มานี่ ห้ามอยู่ห่างฉันเกินสองเมตร" จางเย่บอกเธออย่างจริงจังเด็ดขาด เด็กคนนี้ไม่เหมือนเด็กทั่วไป ไม่อยู่ในกรอบเหมือนคนอื่น จางเย่จึงต้องให้เธออยู่ในสายตาตลอดเวลาถึงจะรู้สึกสบายใจ ไม่อย่างนั้นถ้าเกิดอะไรขึ้นเขาคงรับมือเหราอ้ายหมิ่นไม่ไหวแน่ "ฉันแบ่งที่นั่งให้เธอครึ่งหนึ่ง เธอจะเล่นอะไรก็เล่นไป ต่อไปนี้ถ้าอยากจะทำอะไรให้บอกฉันก่อน ถ้าจะไปห้องน้ำก็บอก จะให้พี่เสี่ยวหลวี่พาไป"

เฉินเฉินกลอกตา "หนูไม่ใช่พวกดูแลตัวเองไม่ได้สักหน่อย"

จางเย่กระเถิบที่นั่งให้ก้นน้อยๆ ของเธอครึ่งเก้าอี้ ส่วนตัวเองก็ออนไลน์เข้าไปดูข้อความของบรรดาชาวเน็ต เป็นหน้าที่ของเขาที่ต้องรับรู้รับฟังความคิดเห็นของทุกคน

เมื่ออ่านดูก็เห็นว่าบนอินเทอร์เน็ตกำลังคลั่งกันอย่างหนัก!

"จางเย่ออกทีวี?" 

"เชี่** หมอนี่ทำไมกลายเป็นคนบรรยายไปแล้วล่ะ?"

"นั่นสิ เขามีคุณวุฒิอะไร ไม่ใช่ว่าเพิ่งจบมหา’ลัยหรอกเหรอ? แถมเรียนการสื่อสารกระจายเสียงมาอีกต่างหาก? แค่นี้ก็ไม่ใช่แล้ว! เขาไม่ได้เรียนประวัติศาสตร์นะ!"

"แค่เห็นก็รู้แล้วว่าพวกนายยังไม่ดู ‘ห้องเลคเชอร์’!"

"นายดูแล้ว? เป็นยังไง? มั่วซั่วเละเทะไหม?"

"มั่วซั่วกะผีน่ะสิ! พวกนายไม่รู้หรอกว่าดีขนาดไหน!"

"ใช่ ใช่ ฉันโดนพ่อลากไปดู โคตรเร้าใจเลย!"

"จางเย่คนนี้พูดได้ดีเกินไปแล้ว ฟังพวกคุณพูดเหมือนเขาจะดังมากเลยใช่ไหม? ฉันไม่เคยได้ยินชื่อเขามาก่อนเลย ต้องเช็กอินเทอร์เน็ตหน่อยแล้ว จะได้ไม่ตกยุค"

"เป็นการบรรยายสามก๊กที่เทพมาก!"

"จริงอะ? ทำไมฉันคิดว่ามันเฉยๆ กันนะ"

ต่างคนต่างมีความเห็นแตกต่างกันไป แต่ส่วนใหญ่จะเป็นเสียงชม แน่นอนว่าต้องมีเสียงกังขาอยู่เป็นจำนวนมากเช่นกัน

"ไอ้จางเย่นี่รู้อะไรเรื่องสามก๊กกันล่ะ! ขงเบ้งไม่ใช่อัจฉริยะทางการทหาร? เอ็งอย่ามาพูดพล่อยๆ! กล้าว่าไอดอลฉันเรอะ!"

"กลเมืองร้างไม่มีจริง? ฮ่าๆๆๆ โคตรประสาทเลย!"

"ยืมลมบูรพาเป็นเหตุการณ์ในประวัติศาสตร์ไม่ใช่เหรอ? ทำไมจะไม่มีล่ะ?"

"เอาคนไม่รู้สามก๊กมาเล่าสามก๊ก? พวกสถานีโทรทัศน์คิดอะไรกันน่ะ!" 

"นั่นสิ ความรู้ระดับนี้ยังออกทีวีได้? หน้าตาแบบนี้ยังออกทีวีได้? ฉันจะขำกลิ้งแล้ว ก็ได้ ฉันยอมรับว่าจางเย่เขียนกวีได้ยอดเยี่ยมมาก ในแวดวงนักเขียนของนครหลวง คนที่กล้าบอกว่าตัวเองสู้ความสามารถเชิงกาพย์กลอนของเขาได้ นับแล้วคงมีแค่ไม่กี่คน ไม่ว่าจะ ‘ลำนำทำนองนางครวญ - ระลึกผาแดง’ หรือ ‘ลำนำทำนองวารี - จันทร์กระจ่างจะปรากฏยามใด’ ก็เช่นกัน ต่างก็ไร้ที่ติ จางเย่มีความสามารถขนาดนั้น ข้อนี้ไม่มีคนสงสัย แต่มาบรรยายประวัติศาสตร์? ยังห่างชั้นอีกไกล!"

หลังจากที่หลายคนก่นด่ากันอยู่เป็นนาน พลันปรากฏไอดีเวยป๋อซึ่งได้รับการยืนยันว่าเป็นศาสตราจารย์ประวัติศาสตร์ประจำมหาวิทยาลัยปักกิ่งออกหน้ามา เขาได้ไล่เรียงเนื้อหาและข้อเท็จจริงทางประวัติศาสตร์ที่จางเย่ได้กล่าวถึงในรายการ ‘จางเย่พิเคราะห์สามก๊ก’ ของวันนี้ทีละข้อๆ พร้อมอ้างอิงข้อความต้นฉบับและแหล่งที่มา จากนั้นแสดงความคิดเห็นว่า : "เป็นจริงโดยแท้ ทุกวันนี้ประเทศของเรามีคนจำนวนมากที่ไม่รู้จริงเรื่องประวัติศาสตร์สามก๊ก แต่ก็ยังตีพิมพ์หนังสือหรือออกบรรยายทางโทรทัศน์ นี่เป็นสิ่งที่เกิดขึ้นบ่อยครั้ง ทั้งยังเป็นความเศร้าใจของแวดวงประวัติศาสตร์ แต่ผมขอบอกพวกคุณให้รู้ไว้ คนที่พวกคุณควรด่าไม่ใช่จางเย่อย่างแน่นอน แค่เพียงตอนแรก ‘มหานทีสู่บูรพา’ นี้ ผมยังต้องเรียกขานจางเย่ว่าอาจารย์จางด้วยซ้ำ!"

"เฮ้ย"

"ศาสตราจารย์ประวัติศาสตร์?"

"ศาสตราจารย์จากม. ปักกิ่ง!"

"หยุดพูดก่อน พวกเราขอฟังว่าศาสตราจารย์จะประเมินว่าอย่างไร"

ในที่สุดเมื่อมีผู้ทรงคุณวุฒิออกมาแถลง ทุกคนบนเวยป๋อจึงค่อยเงียบเสียงลง

ศาสตราจารย์ทางประวัติศาสตร์กล่าวว่า "ผมสามารถเอาตำแหน่งศาสตราจารย์ทางประวัติศาสตร์รับรองกับทุกคนได้เลยว่า สิ่งที่อาจารย์จางเย่พูดออกมาล้วนมีหลักฐานอ้างอิงทางประวัติศาสตร์ สอดคล้องกับทฤษฎีและหลักการทางประวัติศาสตร์ แน่นอนว่าบางส่วนก็เป็นมุมมองส่วนตัวของอาจารย์จางเย่เอง ผมจึงขอไม่แสดงความคิดเห็น แต่เพราะนี่คือห้องเลคเชอร์ ต่างคนต่างพูด ทุกคนสามารถเสนอข้อวินิจฉัยและทัศนะของตัวเองได้ ความแตกต่างเล็กๆ น้อยๆ ย่อมเป็นเรื่องธรรมดา แต่ก็มีอีกหลายสิ่งที่ไม่อาจแตกต่างกันเกินไปได้ อาทิเช่นเรื่องที่พวกคุณพูดถึงอย่างกลเมืองร้างและยืมลมบูรพา? ในประวัติศาสตร์ไม่มีบันทึกไว้จริงๆ แล้วคำวินิจฉัยของผมและนักประวัติศาสตร์เกือบทุกคนก็เหมือนกันกับของอาจารย์จางเย่ สองเรื่องนี้ไม่มีจริงหรือต่อให้มีจริงก็ไม่ได้ยิ่งใหญ่ขนาดนั้น ทั้งไม่ใช่เกิดกับตัวของขงเบ้ง นี่เป็นสิ่งที่งานวรรณกรรมแต่งเสริมเติมเข้ามาด้วยจินตนาการไม่ใช่ประวัติศาสตร์ที่แท้จริง ขงเบ้งไม่ใช่อัจฉริยะทางการทหาร อย่างมากก็เป็นได้แค่คนที่ทำงานด้านนี้เท่านั้น ขงเบ้งเป็นบุคคลที่โดดเด่น เราอาจจะเรียกได้ว่าเป็นนักรัฐศาสตร์ที่ยิ่งใหญ่ แต่เกียรติประวัติของเขาไม่ได้มาจากเรื่องทางการทหารอย่างแน่นอน" 

ใต้คอมเมนต์ หลายคนเข้ามากดไลก์ให้ทันที

ในนั้นยังมีคนที่ทำงานด้านประวัติศาสตร์อีกหลายคน รวมไปถึงเพื่อนร่วมงานของศาสตราจารย์จากม. ปักกิ่งและนักเรียนของเขา นักศึกษาปริญญาโท ตลอดจนศาสตราจารย์หลายท่านจากมหาวิทยาลัยอื่นเข้ามาแสดงความคิดเห็น ช่วยจางเย่แก้ต่าง เพื่อให้ความจริงของประวัติศาสตร์ส่วนนี้ปรากฏต่อสาธารณชน

"อะไรนะ?"

"ไม่มีกลเมืองร้างจริงๆ น่ะเหรอ?"

"เหย**! ที่จางเย่พูดเป็นความจริง? ที่ผู้บรรยายคนอื่นพูดกลายเป็นไร้สาระ?"

"เปิดหูเปิดตาแล้ว! เกือบด่าผิดคนเสียแล้ว!"

"ไม่จริงอะ ฉันจำได้ว่าในรายการมีศาสตราจารย์อีกคนไม่ใช่เหรอ กล้องจับเขาไว้อยู่ด้วย ฉันรู้จักเขา คนนี้เคยออก CCTV เขายังออกมาตั้งข้อสงสัยจางเย่อยู่เลย!"

เห็นชัดว่าศาสตราจารย์ประวัติศาสตร์จากม. ปักกิ่งรู้จักหม่าเหิงหยวน "คุณหมายถึงหม่าเหิงหยวนน่ะเหรอ? ผมเองก็เห็นเขา แต่พวกคุณต้องรู้ว่าศาสตราจารย์หม่าเป็นบุคลากรชั้นนำของวงการวรรณกรรม ข้อนี้ผมไม่สงสัย แต่หากจะพูดถึงงานวิจัยและคุณงามความดีในสาขาประวัติศาสตร์? ขอโทษที แวดวงประวัติศาสตร์ของเราไม่มีเขารวมอยู่ด้วย" คาดว่าเขาคงเคยเห็นหม่าเหิงหยวนไปบรรยายเรื่องสามก๊กแบบผิดๆ อยู่ทุกที่ แน่นอนว่าย่อมเป็นที่ขัดตา น้ำเสียงจึงไม่เป็นมิตรอย่างมาก

"แบบนี้นี่เอง"

"เชี่** พูดมาแบบนี้ จางเย่นั่นร้ายกาจขนาดนี้เชียว?"

"ไม่ได้แล้ว ฉันต้องดูตอนต่อไปให้ได้!"

"ใครมีตั๋วห้องส่งบ้างไหม? พ่อฉันชอบรายการใหม่นี้มากเลย ฉันอยากจะซื้อตั๋วชมรอบสดให้พ่อเข้าไปดู แล้วก็อยากไปเห็นความเทพของอาจารย์จางเย่ด้วยตัวเองด้วย!"

กระแสความคิดเห็นกลับทิศอย่างรวดเร็ว ไม่มีใครสงสัยจางเย่อีกต่อไป มีศาสตราจารย์และผู้ศึกษาประวัติศาสตร์ตั้งมากมายให้การรับรองขนาดนี้ ใครจะพูดอะไรได้อีก?

สุดท้าย ศาสตราจารย์จากม. ปักกิ่งท่านนั้นและศาสตราจารย์ทางประวัติศาสตร์ท่านอื่นๆ ต่างสนับสนุนรายการ ‘ห้องเลคเชอร์' "ผมมีนักศึกษาปริญญาโทอยู่สองสามคนที่ยังคิดหัวข้อที่จะสอนถัดไปไม่ออกพอดีเลย ตอนนี้ผมคิดได้แล้ว ผมจะให้พวกเขาวิเคราะห์ ‘จางเย่พิเคราะห์สามก๊ก’ อย่างละเอียดแทน นี่เป็นรายการที่ดี นำเสนอประวัติศาสตร์ที่แท้จริงร่วมกับมุมมองส่วนตัวของจางเย่เกี่ยวกับข้อเท็จจริงทางประวัติศาสตร์ ถ้ามีโอกาส ผมอยากจะแลกเปลี่ยนความรู้กับอาจารย์จางเย่ซึ่งหน้าสักครั้ง ต่อไปนี้ผมจะตามดูทุกตอนเลย" 

จางเย่เห็นแล้วรีบพิมพ์ตอบกลับ "ท่านศาสตราจารย์เกรงใจไปแล้วครับ จะมีอะไรให้แลกเปลี่ยน เป็นผมที่ต้องขอคำชี้แนะจากคุณจึงจะถูกต้อง"

ศาสตราจารย์ประวัติศาสตร์จากม. ปักกิ่งกล่าว "คุณถ่อมตัวไปแล้วอาจารย์จาง ด้วยความรู้ทางประวัติศาสตร์และความสามารถในการบรรยายของคุณ ต่อให้เป็นม. ชิงหัวหรือม. ปักกิ่ง อย่างน้อยๆ ก็ต้องได้ตำแหน่งผู้ช่วยศาสตราจารย์แล้ว!"

ผู้ช่วยศาสตราจารย์?

เหย** ฉันเป็นผู้ช่วยศาสตราจารย์ก็ยังได้?

แต่ก็นั่นแหละมีอะไรเป็นไปไม่ได้บ้าง? จางเย่จำได้ว่าในโลกของเขามีพิธีกรที่มีชื่อเสียงหลายคนลาออกไปสอนหนังสือที่มหาวิทยาลัยในฐานะผู้ช่วยศาสตราจารย์ บางคนยังคงรับงานพิธีกรขณะที่รับตำแหน่งในมหาวิทยาลัยด้วย เส้นทางก้าวหน้าในแวดวงการศึกษาแบบนี้ก็ไม่เลวนะ 

จางเย่รู้สึกหวั่นไหวอยู่บ้าง แต่ก็รู้เช่นกันว่าศาสตราจารย์ท่านนี้เพียงแค่กล่าวลอยๆ ตัวเขาในตอนนี้ยังไม่มีคุณสมบัติ ยังต้องพิสูจน์ตนเองต่อไป

"อาจารย์จางช่างน่าเกรงขาม!"

"อาจารย์จางเย่ฉันรักคุณ!"

"บ้านฉันมีทีวีสามเครื่อง วันหลังเวลาถึงรายการ ‘ห้องเลคเชอร์’ ฉันจะเปิดไว้ทุกตัวเลย! เอ่อ แต่ว่าสถานีโทรทัศน์คิดสถิติเรตติ้งแบบสุ่มนี่นา ดูท่าโทรทัศน์สามตัวจะไม่มีประโยชน์เท่าไรแฮะ!"

"ฉันไม่ได้คลั่งไคล้สามก๊ก ไม่อ่านนิยายด้วย แต่ขอแค่เป็นผลงานและรายการของอาจารย์จาง ฉันก็สนับสนุนเต็มที่ไม่มีข้อแม้!"

"แค่วรรค 'มองดูขุนเขาสายธาร ครั้งนั้นวีรชนมากน้อยเพียงไหน' นั่น ฉันก็กลายเป็นแฟนคลับเดนตายของอาจารย์จางเรียบร้อยแล้ว!"

"พูดได้ดี กลอนแต่ละบทของอาจารย์จางเย่คลาสสิกจนไม่รู้จะคลาสสิกได้อย่างไรอีก บนทีวีขึ้นเร็วไปอ่านไม่ทัน ขออาจารย์จางเย่เผยแพร่ต้นฉบับด้วย!"

เมื่อเสียงสงสัยหมดไปก็เหลือแต่เสียงเรียกร้องจากแฟนๆ ของจางเย่

จางเย่เห็นคำร้องขอของแฟนคลับจึงโพสต์ ‘ลำนำทำนองนางครวญ - ระลึกผาแดง’ ออกไป!

ทุกคนฟอร์เวิร์ดไม่ก็กดไลก์ในทันที ยิ่งไปกว่านั้นแต่ละคอมเมนต์ต่างแสดงความชื่นชม กลบเรื่องอื่นไปจนหมดสิ้น!

‘จางเย่พิเคราะห์สามก๊ก’ ตอนที่เปิดตัวยังมีคนไม่เข้าใจไม่ยอมรับ จึงมีคนตั้งคำถามและวิพากษ์วิจารณ์ แต่กับลำนำบทนี้ ตั้งแต่ต้นจนจบไม่มีคนออกมาวิจารณ์เลยแม้แต่คนเดียว!

ลำนำบทนี้สูงส่งเกินไป!

ความรักแค้น รังสีดาบเงากระบี่ และเหล่าวีรชนที่โลดแล่นแห่งยุคสามก๊กได้ถูกสะท้อนออกมาในผลงานชิ้นนี้อย่างหมดจดงดงามที่สุด!

ผู้คนเป็นจำนวนมากถึงกับเชื่อว่าในบรรดาบทกวีสามก๊กที่มีอยู่ทั้งหมด ลำนำบทนี้เป็นบทกวีที่ดีที่สุด...ไม่มีผู้ต่อกร!




*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./39.md)