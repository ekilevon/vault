##บทที่ 122 : จอมตอกหน้ากลับมาแล้ว!
ณ หอประชุมใหญ่

“คณะกรรมการทุกท่านครับ?”

“เอาล่ะ การแข่งขันรอบตัดสินเป็นอันสิ้นสุด” 

“ดี การนับคะแนนก็เสร็จเรียบร้อยแล้วเช่นกัน” 

“ผมขอประกาศผู้ชนะการแข่งขันกลอนคู่นครหลวงประจำปีนี้เลยนะครับ ผู้ชนะคือ...อาจารย์จางเย่!”

สิ้นเสียงพิธีกร ผู้ชมก็ปรบมือรับอย่างกึกก้อง เสียงไชโยโห่ร้องดังไปทั่ว บรรยากาศเบื้องล่างเต็มไปด้วยความอึกทึกครึกโครม แม้แต่ในแถวที่นั่งของผู้แข่งขันที่อยู่ข้างโพเดียม ผู้แข่งขันจากสมาคมกลอนคู่หลายคนยอมรับในฝีมือของจางเย่ทั้งปากทั้งใจ ต่างส่งยิ้มยินดี บางคนถึงกับยกนิ้วโป้งให้ด้วย! ไม่น่าแปลกใจเลยที่จางเย่ได้รับคำเชยชมมากมายขนาดนี้ เพราะว่านี่เป็นการแข่งขันกลอนคู่ที่แปลกประหลาดที่สุดในรอบหลายปีที่ผ่านมา แปลกอย่างไรน่ะหรือ? ยังมีอะไรต้องพูดอีก คำถามทุกข้อถูกจางเย่เหมาตอบไปคนเดียวหมด ดังนั้นจางเย่จึงเป็นผู้ชนะเพียงหนึ่งเดียว ไม่มีแม้แต่ตำแหน่งรองชนะเลิศหรืออันดับสาม ผู้แข่งขันที่เหลืออีกสี่สิบเก้าคนล้วนมีคะแนนเป็นศูนย์! 

จะไม่ให้ผู้คนสรรเสริญได้อย่างไร?

จะไม่ให้ผู้คนยกย่องได้อย่างไร?

มีเพียงอัสนีไพศาลที่นิ่งเฉย ไม่ยอมปรบมือ!

สีหน้าของเจิ้งอันปางและสมาชิกสมาคมนักเขียนนครหลวงหลายคนต่างไม่สู้ดีเช่นกัน พวกเขาไม่ปรบมือให้จางเย่แม้แต่น้อย เอาแต่ก้มหน้างุดแสร้งทำนู่นทำนี่ไป ใจแคบกันอย่างมาก!

เมื่อจางเย่เห็นภาพนี้ เขาก็เหยียดยิ้มเย็นชา

พิธีกรสาวประกาศพร้อมรอยยิ้ม “ขอเชิญอาจารย์จางขึ้นมาบนเวทีเพื่อรับรางวัลด้วยค่ะ”

จางเย่ลุกขึ้นและเดินขึ้นเวทีจากด้านข้าง ชายหนุ่มยิ้มให้กับพิธีกรทั้งสอง

อีกด้านหนึ่ง ผู้เฒ่าเฉียนและกรรมการอีกสองท่านเดินขึ้นไปบนเวทีเช่นกัน ถ้วยรางวัลได้ถูกจัดเตรียมไว้ล่วงหน้าแล้ว โดยเตรียมไว้ถึงสามรางวัล เมื่อเจ้าหน้าที่นำขึ้นมา ผู้เฒ่าเฉียนรับไปเพียงถ้วยเดียว ส่วนถ้วยรางวัลสำหรับรองชนะเลิศอันดับหนึ่งและอันดับสองแน่นอนว่าไม่ต้องใช้แล้ว หากว่ากันตรงๆ นี่เป็นครั้งแรกที่พวกเขาได้มอบรางวัลกับบุคคลที่แสดงฝีมือได้เลิศเลอถึงขนาดนี้ เพียงคนเดียวถึงกับกำราบผู้เข้าแข่งขันคนอื่นทั้งหมด เรื่องนี้ไม่เคยเกิดขึ้นในประวัติศาสตร์การประชันกลอนคู่มาก่อน

“อาจารย์จางน้อย ยินดีด้วยนะ” ผู้เฒ่าเฉียนมอบรางวัลให้กับชายหนุ่ม

จางเย่รับมา “ขอบคุณสำหรับคำตัดสินของกรรมการทั้งสามท่านเช่นกันครับ” 

ผู้เฒ่าเฉียนยิ้ม “ไม่ใช่คำตัดสินของพวกเราหรอก นี่เป็นชัยชนะของเธอ อีกอย่างฉันเชื่อว่าไม่ว่าใครก็คงพูดเหมือนกัน การแข่งขันกลอนคู่ครั้งนี้ไม่ต้องลุ้นที่สุดเลยว่าใครจะเป็นผู้ชนะ!” 

คนดูพากันหัวเราะ ใช่เลย เป็นการแข่งที่ไม่ต้องลุ้นที่สุดจริงๆ นั่นแหละ! 

พิธีกรสาวกล่าว “อาจารย์จางคะ พูดถึงความรู้สึกเกี่ยวกับชัยชนะครั้งนี้หน่อยสิคะ?”

“หืม แน่ใจเหรอครับว่าจะให้ผมพูด?” จางเย่กะพริบตาปริบ 

พิธีกรหนุ่มประหลาดใจ มีอะไรต้องแน่ใจไม่แน่ใจด้วยหรือ? ปกติผู้ชนะก็ต้องกล่าวอะไรสักอย่างอยู่แล้วนี่? อย่างเช่นขอบคุณเพื่อน หัวหน้า ครอบครัว หรืออะไรประมาณนั้นน่ะ?

พิธีกรสาวเข้าใจคำพูดของจางเย่ทันที “เอ่อคือ...”

“เอาล่ะ ถ้าอย่างนั้นผมจะพูดเสียหน่อยก็แล้วกัน” จางเย่หันหน้ามาทางผู้ชม เขาหยุดไปชั่วครู่ก่อนพูดขึ้นว่า “ผมจำได้ว่าก่อนนี้…มีคนบอกว่าผมโกงสินะ?”

ทุกคนหัวเราะอีกครั้ง ต่างคิดว่ามันเป็นเรื่องล้อเล่น

มีเพียงสมาชิกจากสมาคมนักเขียนนครหลวงเท่านั้นที่มีสีหน้าบิดเบี้ยว คิดในใจว่านี่แกยังไม่ยอมจบ? เรื่องมันผ่านไปแล้วยังต้องพูดถึงอีกเรอะ? ทำไมใจแคบเป็นไส้ไก่อย่างนี้!?

ซึ่งความจริงจางเย่ก็เป็นคนที่ใจแคบเป็นไส้ไก่เช่นนี้นั่นแหละ คนพวกนี้ไม่อยากให้เขาขุด เขาก็ยิ่งอยากจะขุดขึ้นมาเท่านั้น “ผมอยากรู้ว่าใครเป็นคนกล่าวหาผม และอยากจะถามสหายจากสมาคมนักเขียนนครหลวงที่ก่อนหน้านี้ขึ้นมาพูดบนเวทีว่าผมโกง ขณะที่ท่านคณะกรรมการและสหายจากสมาคมกลอนคู่ยังไม่ทันได้สอบสวน สุดท้ายจึงอนุญาตให้ผมแข่งต่อได้ แต่ทำไมคุณถึงกล้าขึ้นมาชี้หน้ายืนยันว่าผมโกง?” เขาจ้องไปยังชายหนุ่มจากสมาคมนักเขียนที่ยืนอยู่ด้านล่างเวที “ไม่คิดว่าต้องขอโทษผมหน่อยงั้นหรือ? นี่เป็นมารยาทขั้นพื้นฐานใช่ไหม?”

ชายหนุ่มผู้นั้นจ้องตอบด้วยสีหน้าอึมครึม แม่*เอ๊ย จะให้ฉันขอโทษ? ทำไมฉันต้องทำแบบนั้นด้วยวะ!?

หญิงสาวจากสมาคมกลอนคู่หันไปมองชายหนุ่ม “เสี่ยวอู เธอควรออกไปอธิบายให้ทุกคนฟังจริงๆ นะ”

“ขอโทษเสียเสี่ยวอู” สมาชิกอีกคนของสมาคมกลอนคู่กล่าว “นี่เป็นรายการถ่ายทอดสด ทุกคนต่างก็เห็น สิ่งที่นายพูดไปก่อนหน้านี้บนเวทีไม่เหมาะสมเป็นอย่างมาก เป็นการกล่าวหากันเกินไป และส่งผลกระทบต่อชื่อเสียงของอาจารย์จางอีกด้วย หากไม่ใช่เพราะอาจารย์จางเย่สามารถพลิกสถานการณ์กลับ และพิสูจน์ได้ว่าตัวเองไม่ได้โกง ผลลัพธ์ที่ออกมาคงเลวร้ายจนไม่อาจคาดคิด คำพูดแค่ไม่กี่คำของนายมันมากพอที่จะทำลายชีวิตคนๆ หนึ่งเลยนะ!”

ชายหนุ่มแซ่อูยังคงไม่ยอมขยับ เขาหลับตาทำตัวดื้อรั้นต่อไป

จางเย่แค่นหัวเราะ “นี่เป็นการแข่งขันกลอนคู่ หากคุณไม่ขอโทษก็ไม่เป็นไร ผมขอมอบกลอนคู่ให้คุณหนึ่งบทละกัน”

ให้กลอนคู่งั้นหรือ?

ตอนนี้ยังจะมอบกลอนคู่ให้?

ทุกคนต่างสับสนแต่ก็อยากรู้ว่าจางเย่จะพูดอะไร

จางเย่พลันกล่าว “สู่ อู๋ ต้า เสี่ยว เจีย เชิง เหล่า!” 
(หนูจะใหญ่หรือเล็ก ต่างเรียกว่าเหล่า - เหล่าแปลว่าแก่ สู่คือหนู เหล่าสู่คือคำศัพท์เต็มๆ ของหนู)

จางเย่ยิ้มและกล่าววรรคต่อมา “กุย โหย่ว สือ สยง จ่ง ซิ่ง อู!”
(เต่าทั้งผู้และเมีย ทุกตัวแซ่อู - กุยแปลว่าเต่า ส่วนอูกุยเป็นคำศัพท์เต็มๆ ของเต่า และเป็นคำหยาบ หมายถึงชายที่ภรรยามีชู้ ถูกสวมเขา เป็นพวกโง่เง่าเต่าตุ่น)

ชายหนุ่มแซ่อูได้ฟังก็แทบจะกระอักเลือดตาย! ลุงแกสิจางเย่! พูดแรงเกินไปแล้วนะ! เขาโกรธจนแทบจะร้องไห้ออกมา! สีหน้ากลายเป็นคล้ำเขียว! นี่มันรายการถ่ายทอดสดนะ! มีคนดูอยู่เป็นแสน! กล้าด่าคนออกอากาศขนาดนี้? ชายหนุ่มอายจนอยากจะแทรกแผ่นดินหนี! ตอนแรกเขาคิดว่าหากยืนกรานไม่ยอมขอโทษ อีกฝ่ายจะไปทำอะไรเขาได้? แต่เขากลับลืมไปว่าอีกฝ่ายไม่เหมือนคนทั่วไป แต่เป็นจางเย่ผู้อื้อฉาวคนนั้น คนที่กล้าด่าประจานหัวหน้าและหน่วยงานของตนกลางงานรางวัลไมโครโฟนเงิน! ไอ้เจ้าอสรพิษ! ปากก็อสรพิษ! หัวใจของมันยิ่งอสรพิษที่สุด! ณ เวลานี้ชายหนุ่มรู้สำนึกแล้ว แม่*เอ๊ย ถ้ารู้แต่แรกว่าจะเป็นแบบนี้ ยอมขึ้นไปขอโทษเสียยังดีกว่า!

พิธีกรชายถึงกับมึน “อาจารย์จาง!”

พิธีกรสาวกลับไม่ประหลาดใจแม้แต่น้อย เธอรู้กิตติศัพท์ของจางเย่ดี จึงรีบยกเท้าสะกิดรองเท้าของจางเย่เบาๆ กระซิบบอกอย่างหัวเราะไม่ได้ร้องไห้ไม่ออก “อาจารย์คะ คุณ...”

เหล่าคนดูต่างอึ้งใบ้กันหมด!

แต่จางเย่ยังไม่ยอมจบ “การแข่งขันครั้งนี้สมาคมนักเขียนนครหลวงเป็นผู้เสนอชื่อผมขึ้นมา ชัยชนะครั้งนี้ผมคงต้องขอบคุณพวกเขาเช่นกัน ขอบคุณที่สนับสนุนผมมาตลอด สำหรับสมาคมนักเขียน ผมก็มีกลอนคู่จะมอบให้เช่นกัน” ชายหนุ่มกล่าวต่อทันที “หนิว โถว สี่ เต๋อ เซิง หลง เจี่ยว (หัววัวหวังกำเนิดเขามังกร)”

ประโยคนี้ฟังดูธรรมดามาก จึงไม่มีใครเอะใจสงสัย

แต่วรรคสองของจางเย่ทำให้ทุกคนแทบจะลมจับ “โก๋ว จุ่ย เหอ เฉิง ถู้ เซี่ยง หยา (ปากสุนัขไหนเลยจะงอกงาช้าง)!” 

เหล่าหัวหน้าและสมาชิกจากสมาคมนักเขียนนครหลวง “.....”

คนจากสมาคมกลอนคู่ต่างปิดปากกลั้นหัวเราะ นี่มันน่าสนใจจริงๆ ช่างเป็นการด่าที่แยบยลยิ่งนัก!

แน่นอนว่าจางเย่อยากจะด่ามานานแล้ว ตั้งแต่วินาทีที่เขาเข้าร่วมงานนั่นแหละ ไอ้แก๊งสมาคมนักเขียนนครหลวงนี่เจตนาไม่บริสุทธิ์แม้แต่คนเดียว จงใจสร้างความลำบากให้เขาทุกที่ เล่นลูกไม้สกปรกทุกเวลา หากไม่ใช่เพราะความหัวใสของจางเย่ ชื่อเสียงของเขาคงป่นปี้พังทลายจนหมด เส้นทางในอาชีพของเขาก็คงจบเห่ หากข้อกล่าวหาว่าโกงนี้ไม่ได้รับการพิสูจน์ยืนยันความบริสุทธิ์ ชั่วชีวิตนี้เขาจะล้างมลทินอย่างไรก็คงไม่ออก ความแค้นนี้สาหัสแค่ไหน? ในเมื่อโอกาสมาถึงแล้วก็ต้องเล่นงานให้สุดๆ เลยสิ!

ด่าคนเรอะ?

อย่างกับว่าฉันแม่*ไม่เคยทำงั้นแหละ!

รายการสดแล้วยังไง? ยังไงฉันก็จะด่าพวกแกเท่านั้น!

ถึงตอนนี้ รองประธานสมาคมนักเขียนนครหลวงเมิ่งตงกั๋วที่ไม่รู้ว่าก้าวออกมาจากหลังเวทีตั้งแต่เมื่อไร ได้ยินจางเย่ด่ากราดสมาคมของพวกเขาอย่างโจ่งแจ้ง ก็เดือดดาลทันที ไม่สนใจอีกแล้วว่านี่จะเป็นการถ่ายทอดสดหรือไม่ รีบคว้าไมโครโฟนมาเพื่อสวนจางเย่กลับ “จางเย่ นายเก่งเรื่องกลอนคู่นักใช่ไหม? ถ้าอย่างนั้นฉันมีกลอนสำหรับนาย ฟังให้ดีล่ะ เหลี่ยง หยวน ต้วน มู่ เซิน ซาน จง, เสี่ยว โหว จือ เหย่ ก่าน ตุ้ย จู้? (สองวานรยักษ์หักไม้ในไพรลึก ลูกลิงน้อยไยกล้าใช้เลื่อย?)” กลอนวรรคแรกมีคำพ้องเสียง ตุ้ย จู้ (ใช้เลื่อย) กับ ตุ้ย จู้ (กล่าวความ) เขาตั้งใจด่าจางเย่ว่าเป็นเด็กรุ่นเยาว์แต่กล้าปากดี!

จางเย่ยินดีมาก วรรคแรกนี้เขาเห็นผ่านตาจากตอนที่กินแคปซูลความจำเข้าไป จึงสวนกลับทันควัน “งั้นคุณก็ฟังผมให้ดีเหมือนกัน อี หม่า เซี่ยน จวี้ อู หนี จง, เหลา ชู่ เซิง เจิ่น เหนิง ชู ถี (อาชาย่างเหยียบโคลนตม ตัวบัดซบเฒ่าไหนเลยอาจยกเท้า)!” ชู ถี (ยกกีบเท้า) พ้องเสียงกับ ชู ถี (ตั้งคำถาม)!

“เจ๋งเป้ง!”

“เข้าคู่อย่างสวยงาม”

“ฮ่าๆๆๆ! ขำแทบตายแล้ว!”

“อาจารย์จางเย่โคตรเทพเลยอะ!”

ผู้ชมหลายคนอดไม่อยู่ หัวเราะฮาออกมาเสียงดัง!

เมิ่งตงกั๋ว “….&%#@*) *&@@! ! !”

ทักษะด้านกลอนคู่ของรองประธานเมิ่งไม่ได้ลึกล้ำเท่าไร ไม่อย่างนั้นคงเข้าร่วมการแข่งขันไปแล้ว ดังนั้นเมื่อเจอจางเย่สวนกลับอีกฝ่ายถึงกับไปไม่เป็นเลยทีเดียว!

แต่จางเย่ไม่หยุดเพียงเท่านี้ “ในเมื่อคุณให้คำถามฉันมาแล้ว ฉันก็ขอให้กลับเช่นเดียวกัน อี เอ้อร์ ซาน ซื่อ อู่ ลิ่ว ชี (หนึ่ง-สอง-สาม-สี่-ห้า-หก-เจ็ด)!”

เอ๋?

คำถามบ้าอะไรกัน?

กลอนคู่เจ็ดคำเป็นกลอนที่ไม่พบบ่อย วรรคแรกมันควรจะเป็น อี เอ้อร์ ซาน ซื่อ อู่ ลิ่ว ชี ปา (หนึ่ง-สอง-สาม-สี่-ห้า-หก-เจ็ด-แปด) สิ? ทำไมถึงลืมเลขแปดไปตัวหนึ่งได้?

จางเย่มองอีกฝ่ายแล้วกล่าว “ต่อไม่ได้เหรอ? ถ้างั้นผมขอให้วรรคที่สองเลยแล้วกัน เซี่ยว ที่ จง ซิ่น หลี่ อี้ เหลียน (กตัญญู เคารพ ซื่อตรง สัจจะ จารีต คุณธรรม สุจริต)!”

ไม่ถูกต้องแล้ว!

วรรคหลังก็ไม่ครบเหมือนกัน!

เซี่ยว ที่ จง ซิ่น หลี่ อี้ เหลียน (กตัญญู เคารพ ซื่อตรง สัจจะ จารีต คุณธรรม สุจริต)? แล้วฉื่อ (ยางอาย)ล่ะ? ทำไมไม่มีคำว่ายางอาย?

คนที่อยู่ในงานไหนเลยจะเป็นพวกโง่เขลา ผู้เข้าแข่งขันหลายคนคิดอยู่เพียงครู่เดียว ก็ต้องตัวแข็งตาค้างเมื่อวิเคราะห์ออก “วรรคแรกลืมเลขแปด (หวางปา 忘八 พ้องเสียงกับ 王八)? ส่วนวรรคที่สองก็ไม่มียางอาย (อู๋ฉื่อ 无耻)? เดี๋ยวนะ...หวางปาอู๋ฉื่อ เหรอ? เชี่***!”

หวางปา (王八 - ตะพาบน้ำ เท่ากับด่าว่าตัวเงินตัวทองในภาษาไทย)?

อู๋ฉื่อ (无耻 - ไร้ยางอาย)?

เมิ่งตงกั๋วแทบจะระเบิดด้วยความโกรธเกรี้ยว! ไอ้คนแซ่จาง! นี่แกกล้าด่าขนาดนี้เลยรึ!?

พิธีกรชายเริ่มเหงื่อตก รีบพยายามห้ามทัพ “อาจารย์ทั้งสองท่าน พอเถอะครับ อย่าพูดอีกเลย กล้องยังถ่ายทอดอยู่...” นี่สินะที่เรียกว่าบัณฑิตน่ะ! ดูสิขนาดด่ากันยังไม่มีหลุดคำหยาบออกมาเลยเนี่ย! 

เมิ่งตงกั๋วไม่สนใจอีกต่อไปแล้ว เขากล่าวกับจางเย่ตรงๆ “ในเวลาแบบนี้ คุณกลับกล้าด่าทอสมาคมนักเขียนนครหลวงออกอากาศ หยามหยันคนของสมาคมเรา สบประมาทคนที่เชิญคุณมาด้วย? ดี ดีมาก ฉันขอประกาศไว้ ณ ที่นี้เลยว่า คนอย่างคุณต่อให้เก่งกาจแค่ไหน สมาคมนักเขียนนครหลวงของเราก็ไม่ต้อนรับ!”

พวกแกนี่มันโจรแจ้งจับเจ้าทุกข์นี่หว่า?

พูดไปพูดมากลายเป็นพวกแกเป็นฝ่ายถูกโดนรังแกเสียอย่างนั้น?

พวกแกคิดจะเหยียบย่ำฉันก็เหยียบ! พอฉันโต้กลับ พวกแกก็หาข้ออ้างมาใส่ความฉัน? คิดว่าพวกเอ็งเป็นสถาบันที่มีเกียรติ เลยต้องถูกทุกอย่างงั้นเหรอ? แม่*โคตรไร้สาระ!

จางเย่ได้แต่หัวเราะหยัน มือคว้าจับไมโครโฟน กวาดตามองสมาชิกสมาคมนักเขียนนครหลวงที่กำลังโกรธเกรี้ยวทีละคนๆ ก่อนพูดประโยคสุดท้ายออกมา นี่เป็นกลอนด่าคนบทหนึ่งที่มีต้นกำเนิดมาจากศิลปินตลกชื่อดังในโลกของเขา — กัวเต๋อกัง กลอนด่าของกัวเต๋อกังจัดว่าเป็นกลอนด่าระดับต้นๆ เป็นประเด็นถกเถียงของสังคม โดยเฉพาะบทที่เขาใช้ด่าเหล่าผู้บริหารสถานีวิทยุนครหลวง จนทำให้ถูกวิพากษ์วิจารณ์อย่างหนักในวงการ แต่วันนี้จางเย่เลือกที่จะใช้กลอนชื่อดังอีกบทหนึ่งของเหล่ากัว เป็นบทที่กัวเต๋อกังแต่งขึ้นหลังจากไม่ได้ถูกเชิญไปร่วมงานฉลองปีใหม่ เป็นกลอนที่เปี่ยมไปด้วยรสชาติ ทั้งยังน่าสนใจอย่างยิ่ง 

“ลมเหนือหนาวเสียดกาย หมอกหม่นไอปกเมฆา หญ้าโรยเอนดังบ้า ตึกอาคารพาลบดบัง ช่อเหมยราวถูกริด ร้างปลิวปลิดนอกผนัง ฟ้ายะเยือกเย็นหยกดั่ง ธุลีฝังกลบกิ่งเงิน ผลักผ้าผวยห่มหิมะ เปิดตาซะหยุดเสแสร้ง คืนถิ่นหลังท่องเจียงชวนทั่วแดน เขียนกวีร่ำสุรา แหงนมองโลกหล้ากลับแคบไป” 

จนถึงท่อนนี้ หลายคนยังคงไม่เข้าใจ

นี่มันกลอนอะไร? กลอนด่าจริงๆ เรอะ?

จางเย่รู้จักกระทั่งกลอนด่าด้วยหรือ? พวกเขาเพิ่งเคยได้ยินเป็นครั้งแรก!

แต่เมื่อจางเย่เอ่ยท่อนถัดไป พวกเขาจึงได้เข้าใจ ต่างคนต่างหัวเราะดังลั่น “ลมพัดสะบัดไผ่ อโณทัยมาเยี่ยมเยือน ดุจหยกล้ำค่าเสมือน เงาผกาเลือนใต้แสงจันทร์ เพียงจิตสงบภายใน ทอดถอนใจชีวิตเขลา ชื่อเสียงเงินทองเพียงรูปเงา” ถึงตอนนี้ จางเย่ก็เขม็งตามองเมิ่งตงกั๋วและพรรคพวกจากสมาคมนักเขียน “ปรือตามึนเมาขึ้นมาซะ ไม่ว่าเจ้าจะชนะหรือแพ้พ่าย…” ก่อนแค่นเสียงเหอะ “ใช่ว่าข้าจะมา!”

ใช่ว่าข้าจะมา?

พวกนั้นเพิ่งบอกว่าจะไม่รับจางเย่เข้าสมาคม! แล้วเขาก็สวนกลับด้วยกลอนด่าอันนี้!?

ฮ่าๆๆ! ช่างเป็น “ใช่ว่าข้าจะมา” ที่ยอดเยี่ยม! เหล่าผู้ฟังต่างรู้สึกสะใจกับกลอนบทนี้ยิ่งนัก!


---------------------------------------------------------------
รวมกลอนคู่ในบท

鼠无大小皆称老, 龟有雌雄总姓乌 
Shǔ wú dàxiǎo jiē chēng lǎo, guī yǒu cíxióng zǒng xìng wū 
หนูจะใหญ่หรือเล็กต่างเรียกว่าเหล่า เต่าทั้งผู้และเมียทุกตัวแซ่อู

牛头喜得生龙角, 狗嘴何曾吐象牙 
Niútóu xǐ de shēng lóng jiǎo, gǒu zuǐ hécéng tǔ xiàngyá 
หัววัวหวังกำเนิดเขามังกร ปากสุนัขไหนเลยจะงอกงาช้าง

两猿断木深山中，小猴子也敢对锯
Liǎng yuán duàn mù shēnshān zhōng, xiǎo hóuzi yě gǎn duì jù
สองวานรยักษ์หักไม้ในไพรลึก ลูกลิงน้อยไยกล้าใช้เลื่อย

一马陷足污泥中，老畜生怎能出蹄
Yī mǎ xiàn zú wū ní zhōng, lǎo chùshēng zěn néng chū tí
อาชาย่างเหยียบโคลนตม ตัวบัดซบเฒ่าไหนเลยอาจยกเท้า

一二三四五六七, 孝悌忠信礼义廉
Yī' èr sān sì wǔ liù qī, xiào tì zhōng xìn lǐ yì lián
หนึ่ง-สอง-สาม-สี่-ห้า-หก-เจ็ด, กตัญญู เคารพ ซื่อตรง สัจจะ จารีต คุณธรรม สุจริต



*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./26.md)