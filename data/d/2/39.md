##บทที่ 136 : ตั๋วห้องส่งหายาก!
สี่โมงตรง
　　
รายการออกอากาศไปได้สองชั่วโมงแล้ว เสียงตอบรับและคำวิจารณ์บนอินเทอร์เน็ตยิ่งมายิ่งร้อนแรง เสียงพูดคุยกับคำชื่นชมลอยมาไม่ขาดสาย พื้นที่รอบปริมณฑลของนครหลวงอย่างเช่นเป่ยเหอหรือตงเป่ยซาน ซึ่งปกติรับสัญญาณช่อง BTV-วรรณศิลป์ไม่ได้ แต่ก็มีคนจำนวนมากที่ถูกกระตุ้นด้วยกระแสที่ร้อนแรงจนต้องเข้าอินเทอร์เน็ตเพื่อหาคลิปวิดีโอ และได้ดู ‘ห้องเลคเชอร์’ ตอนที่หนึ่งผ่านทางเว็บไซต์
　　
รายการฮอตมาก!
　　
เป็นความฮอตที่แท้จริงไม่ใช่ราคาคุย!
　　
เพียงไม่นาน จู่ๆ ก็มีคนมาชะแง้แลมองอยู่ด้านนอกออฟฟิศรายการของหูเฟยและพวก เป็นหญิงสาววัยสามสิบกว่าคนหนึ่งและอีกสองคนที่ท่าทางอายุน้อยกว่ามองเข้ามาด้านใน "ขอโทษนะ นี่ใช่ออฟฟิศของรายการ ‘ห้องเลคเชอร์’ หรือเปล่า?"

เสี่ยวหลวี่ซึ่งอยู่ใกล้ที่สุดตอบ "ใช่แล้ว พวกคุณมาหาใคร?"
　　
หญิงสาวคนนั้นตอบว่า "คืออย่างนี้ พวกเรามาจากช่อง BTV-กีฬาที่ชั้นบน ทุกคนต่างก็เป็นเพื่อนร่วมงานกัน ฉันอยากถามว่าการอัดรายการ ‘ห้องเลคเชอร์’ วันนี้ ยังมีตั๋วห้องอัดเหลืออยู่ไหม?"
　　
เสี่ยวหลวี่มองไปทางหูเฟย "หัวหน้า?"

"มี นอกจากที่แจกจ่ายออกไปแล้วในมือพวกเรายังมีอีกห้าสิบกว่าใบ" หูเฟยเปิดลิ้นชักแล้วส่งตั๋วให้เสี่ยวหลวี่อย่างใจกว้าง "ไม่พูดถึงฉันก็เกือบลืมไปแล้ว พวกเธออยากให้ใครก็เอาไป เหอๆ" 
　　
เสี่ยวหลวี่หยิบตั๋วให้พวกเขาสามใบ 
　　
หญิงคนนั้นกล่าวว่า "ขอบคุณนะ วันหลังถ้ามีแมทช์กีฬาอะไร ขอแค่เป็นกีฬาที่มีตั๋วเข้าชม พวกเราจะได้ส่วนแบ่งตั๋วมาด้วย พวกคุณมาหาฉันได้เลย” 
　　
เสี่ยวหลวี่ยิ้ม "ไม่เป็นไร เพื่อนร่วมงานกันทั้งนั้น"
　　
กริ๊ง กริ๊ง กริ๊ง ทันใดนั้นโทรศัพท์ของโหวเกอก็ดังขึ้น
　　
โหวเกอรับสาย "ฮัลโหล เหล่าซุน ฉันยุ่งมากเลยจะรีบอัดรายการแล้ว เดี๋ยวคืนนี้ฉันค่อยโทร. หานายอีกที"
　　
ดูเหมือนคนปลายสายจะอยู่ในสถานีโทรทัศน์เช่นกัน "นายอย่าเพิ่งวาง ขอตั๋ว ‘ห้องเลคเชอร์’ ให้ฉันหน่อยสิ ฉันมีเพื่อนหลายคนอยากมาดูเพราะชอบรายการนี้เอามากๆ พอรู้ว่าฉันทำงานที่สถานีโทรทัศน์นครหลวงเลยโทร. มาหา อยากได้ตั๋วห้องอัดจะเป็นจะตาย ในนั้นยังมีคนที่ฉันจีบด้วย เหล่าเกอคราวนี้ต้องรบกวนนายช่วยฉันด้วยนะ เรื่องสำคัญของชีวิตฉันต้องฝากนายแล้ว อีกสักพักฉันจะขึ้นไปหานายข้างบนเอาตั๋ว ตกลงตามนี้นะ อย่างน้อยขอฉันสักสามใบ!”
　　
โหวเกอไม่ทันพูด โทรศัพท์ก็ตัดสายแล้ว
　　
ด้านนอกมีคนมาอีกแล้ว "ต้าเฟยอยู่ไหม?”
　　
ต้าเฟยเงยหน้าขึ้น "โอ๊ะ นี่พี่อู๋จากช่องวิทยาศาสตร์ไม่ใช่เหรอ?"
　　
พี่อู๋คนนั้นหัวเราะ "ต้าเฟย พ่อกับแม่ฉันอยากดู ‘ห้องเลคเชอร์’ ในห้องอัด ได้ยินว่าพวกคุณจะเริ่มอัดรายการกันตอนห้าหกโมงใช่ไหม? ขอตั๋วให้ฉันสองใบนะ"
　　
ต้าเฟยกล่าวอย่างยินดี "ได้สิ คุณลุงคุณป้าอยากดู ไม่มีปัญหาอยู่แล้ว"
　　
มีคนเข้ามาขอตั๋วอยู่เป็นระยะๆ บ้างก็ขอให้ตัวเอง บ้างก็ให้เพื่อนฝูง ไม่ก็ให้พ่อแม่พี่น้อง แค่พริบตาเดียว ตั๋วห้าสิบกว่าใบในมือของพวกเขาทีมรายการก็แจกจ่ายออกไปแล้วสามสี่สิบใบ เหลืออีกไม่มากแล้ว แต่คนที่มาไม่เพียงไม่น้อยลง กลับยิ่งมาเพิ่มมากขึ้น
　　
"โหวเกอ ฉันมาขอตั๋ว!"
　　
"พี่เฟย ยังมีตั๋วไหม? ใบเดียวก็ได้"
　　
"น้องเสี่ยวหลวี่ เธอหาให้ฉันสักใบสิ เพื่อนฉันจู่ๆ ก็บอกว่าอยากจะมา ถ้าฉันหาตั๋วให้พวกนั้นไม่ได้ ฉันไม่รู้จะเอาหน้าไปไว้ไหนดี!”
　　
เสี่ยวหลวี่ไม่รู้จะหัวเราะหรือร้องไห้ดี "ของฉันหมดแล้วอะ"
　　
"เธอช่วยหาให้ฉันหน่อยสิ ขอบคุณนะ"
　　
"งั้น งั้นก็ได้ อาจารย์จางคะ ตั๋วของคุณพอจะให้ฉันสักสองใบได้ไหมคะ?" เสี่ยวหลวี่ได้แต่ขอความช่วยเหลือจากจางเย่
　　
ตั๋วห้าสิบใบเมื่อครู่ถูกแจกจ่ายไปถึงมือของเพื่อนร่วมงานของแต่ละคน จางเย่เองได้มาสิบใบ แต่ว่าเขาไม่รู้จักใครในสถานี จึงยื่นให้กับเสี่ยวหลวี่ "เอาไปสิ"
　　
บ่ายนั้น ทีมรายการของหูเฟยเกิดอาการเนื้อหอม ตั๋วสักใบยังได้มายาก!
　　
หลังจากนั้นฝ่ายโฆษณาของสถานีที่เคยทำงานร่วมกับจางเย่หลายคนก็เข้ามาหา ตั๋วของจางเย่จึงแทบไม่เหลือ จะเรียกว่าหมดแล้วก็ว่าได้
　　
เสี่ยวหลวี่ปาดเหงื่อ "ถามจริง รายการเราป๊อปขนาดนี้เลยเหรอ?"
　　
โหวเกอเองก็เหนื่อยจนแทบหอบ "ใครมาอีกฉันไม่ให้แล้วนะ ไม่มีตั๋วแล้วด้วย"
　　
โหวตี้กลับชอบใจความรู้สึกแบบนี้มาก "หลังจากนี้เวลาพวกเราออกไปก็ยืดอกเชิดหน้าได้แล้ว ฉันจะดูสิว่าใครยังกล้าพูดว่ารายการเราไม่เวิร์ค!"
　　
จางเย่หัวเราะ พลันเหลียวซ้ายแลขวา "เอ๋? เฉินเฉินล่ะ?"
　　
เสี่ยวหลวี่ช่วยมองหาอีกแรง "ไม่เห็นเลย เธอไปไหนน่ะ? ไม่ใช่ว่าหลงทางหรอกนะ?"
　　
โหวเกอกล่าวอย่างสบายใจว่า "เด็กคนนั้นยังจะหลงได้เหรอ? ใครหลงก็ตาม แต่เธอไม่หลงหรอก! เจ้าเล่ห์อย่างนั้น! ฉันไม่เคยเห็นเด็กคนไหนฉลาดเท่าเธอมาก่อนเลย!"
　　
เพิ่งพูดจบ เฉินเฉินก็เดินถือโคล่าแช่เย็นกระป๋องหนึ่งกลับมา เธอเดินพลางจิบอึกอึกไปพลาง ซ้ำยังเรอออกมาอย่างสบายใจเฉิบ
　　
จางเย่มองเธอตาถลน "เธอไปไหนมา? สั่งแล้วไม่ใช่เหรอว่าไม่ให้ไปไหนเอง!" 
　　
เฉินเฉินยื่นมือออกมาวางมาดสั่งว่า "จางเย่ ขอตั๋วห้องอัดให้หนูหน่อย"
　　
จางเย่งง "อีกเดี๋ยวฉันจะพาเธอเข้าไป เธอไม่ต้องใช้ตั๋ว จะเอาไปทำไม?"
　　
เฉินเฉินชี้นิ้วออกไปด้านนอก "คุณน้าคนนั้นเพิ่งซื้อโคล่าให้หนูกระป๋องหนึ่ง หนูสัญญาว่าจะให้ตั๋วเธอหนึ่งใบ"
　　
จางเย่ตบหน้าผากตัวเอง ยอมแพ้เธอเลยจริงๆ ยัยเด็กผีคนนี้นี่รู้จักรับสินบนเล็กๆ น้อยๆ เสียแล้ว เขาได้แต่ยื่นตั๋วใบสุดท้ายในมือให้เฉินเฉินไป
　　
เฉินเฉินนำไปให้คุณน้าคนนั้น
　　
คุณน้าคนนั้นกล่าวว่า "ขอบใจจ้ะเด็กดี อาจารย์จาง ขอบคุณค่ะ" ก่อนเดินจากไป 
　　
โหวเกอตื่นเต้นจัด "ดูสิ พวกนายดูสิ ถึงกับใช้เด็กเข้ามาเลย นี่แปลว่ารายการของพวกเรามีคนชอบดูมากขนาดไหน ถึงกับคลั่งไคล้เลยล่ะ!"
　　
หูเฟยหัวเราะ "เอาล่ะ เข้าไปกันเร็วหน่อยเถอะ"
　　
โหวเกอพูดปลุกใจ "ใช่ รายการวันนี้ต้องอัดให้ดีๆ ปกติแล้วรายการตอนแรกเรตติ้งจะสูงเป็นพิเศษ ยังไงซะรายการใหม่จะมีความแปลกใหม่ ผู้ชมจำนวนมากต่างมาเพราะความสดใหม่นี้ แต่ตอนที่สองจะเป็นบททดสอบคุณภาพที่แท้จริง ถ้าไม่ใช่รายการที่ดี ถ้าไม่ผ่านมาตรฐาน เรตติ้งต้องตกลงไปเยอะแน่ ตอนสองนี้ต้องทำให้ดียิ่งกว่าตอนที่หนึ่งขึ้นไปอีก!"
　　
ต้าเฟยส่งน้ำแร่ให้จางเย่ขวดหนึ่ง "อาจารย์จาง ฝากคุณแล้ว"
　　
"ไว้ใจผมเถอะ" จางเย่ดื่มน้ำอึกหนึ่ง ก่อนคว้ามือของเฉินเฉินเดินตรงไปยังห้องส่ง


……

　　
รายการกำลังจะเริ่ม
　　
เหล่าผู้ชมต่างทยอยเข้าไปหาที่นั่ง
　　
จางเย่ทดสอบหูฟังและไมโครโฟนอยู่บนเวที ทันใดนั้นก็เหลือบเห็นหลายคนเดินเข้ามา เป็นเหล่าหัวหน้าของช่องวรรณศิลป์ ในนั้นมีหวังสุ่ยซินเบอร์หนึ่งของช่องรวมอยู่ด้วย เขาถึงกับมาที่สตูดิโอเพื่อสังเกตการณ์เลยทีเดียว
　　
หูเฟยเข้าไปต้อนรับ "หัวหน้า"
　　
หวังสุ่ยซินนำคนอื่นๆ นั่งลง "ทำงานไปเถอะเหล่าหู วันนี้พวกเราเป็นแค่ผู้ชม เข้ามาฟังเท่านั้น คุณไม่ต้องสนใจเราหรอก"
　　
หูเฟยจึงไม่เกรงใจ "ครับ อย่างนั้นผมขอตัวก่อน"
　　
วันนี้เพื่อนร่วมงานในสถานีมากันหลายคน ยึดครองที่นั่งไปเกือบหนึ่งในห้า บางคนก็มาเพราะชอบรายการนี้จริงๆ จึงถือโอกาสมาฟังรายการสดเป็นครั้งแรก ขณะที่บางคนถูกหัวหน้างานสั่งให้เข้ามาเรียนรู้และสังเกตการณ์ ไม่ว่าอย่างไร สถิติเรตติ้งเบื้องต้นของ ‘ห้องเลคเชอร์’ ก็น่าทึ่งเกินไป ตอนแรกก็ได้ไป 7.8 % แล้ว ความสำเร็จที่ยิ่งใหญ่ขนาดนี้ย่อมต้องมีสาเหตุ จึงต้องมาศึกษาสักหน่อย
　　
คนมากมายขนาดนี้
　　
สายตาที่เป็นประกายหลายคู่ขนาดนี้
　　
ในนั้นยังมีเพื่อนร่วมงานในสถานีรวมไปถึงหัวหน้า
　　
จางเย่รู้สึกถึงแรงกดดันเล็กน้อยเช่นกัน แต่ไม่ได้มากมายนัก ยังไม่ส่งผลกระทบอะไรกับเขา จุดแข็งที่สุดของชายหนุ่มก็คือสภาพจิตใจ เขาไม่เคยตื่นเวที!
　　
จวนจะได้เวลาแล้ว
　　
จางเย่เดินไปที่ข้างกล้องวิดีโอเพื่อตามเฉินเฉินน้อยที่กำลังฟังโหวเกอกับตากล้องพูดคุยกันอย่างสนอกสนใจ ชายหนุ่มพาเธอไปยังที่นั่งของผู้ชม อุ้มเธอขึ้นมาวางลงบนเก้าอี้เบาๆ แล้วกำชับว่า "เธอนั่งดีๆ เวลาอาอัดรายการห้ามเธอวิ่งเล่นวุ่นวาย เข้าใจไหม?"
　　
เฉินเฉินตอบรับไม่ชักช้า "เข้าใจ" 
　　
เด็กคนนี้บางทีก็ทำให้คนอดห่วงไม่ได้ แต่บางทีก็ทำให้คนสบายใจเป็นพิเศษ เป็นเพราะเฉินเฉินน้อยไม่เหมือนกับเด็กทั่วไป เธอเป็นผู้ใหญ่เกินตัวมาก หลายเรื่องถึงคุณไม่พูดเธอก็ยังเข้าใจ 
　　
จางเย่ขึ้นเวทีอย่างสบายใจ
　　
หูเฟยถามว่า "อาจารย์จาง เริ่มได้เลยไหม?"
　　 
จางเย่ยกนิ้วมือขึ้นหนึ่งนิ้วเป็นสัญญาณ 1 ด้วยความเคยชิน นี่เป็นนิสัยที่ติดมาจากตอนที่เป็นดีเจสถานีวิทยุ เป็นสัญญาณเวลาถ่ายทอดสดในห้องอัด
　
"ดี ทุกคนเตรียมตัว สาม สอง หนึ่ง เริ่ม!"
　　
จางเย่เป็นมืออาชีพมาก จะอย่างไรก็จบมาจากสาขาการสื่อสาร จากตอนแรกที่สีหน้าเรียบเฉย เมื่อกล้องวิดีโอเริ่มเดิน สีหน้าของเขาพลันเปลี่ยนไปเป็นยิ้มแย้มแจ่มใส "สวัสดีทุกท่าน ยินดีต้อนรับเข้าสู่รายการ ‘ห้องเลคเชอร์’ ของวันนี้ ผมจางเย่ครับ ตอนที่แล้วผมได้พูดถึงกลอนไปบทหนึ่ง เสียงตอบรับดีมาก โดยเฉพาะวรรค 'แย้มสรวลเจรจา ล่มนาวาเถ้าควันสะบัดหนา' นี้ได้รับคำชื่นชมอย่างมากมาย แสดงถึงความองอาจของจิวยี่ เอ่อ ความจริงแล้วคำพูดของคนเขียนวรรณกรรมนั้นเชื่อไม่ได้เป็นส่วนใหญ่”
　　
บางคนหัวเราะพรืดออกมา
　　
จางเย่ยังถล่มตัวเองต่อ "'แย้มสรวลเจรจา ล่มนาวาเถ้าควันสะบัดหนา' ข้อนี้ที่จริงออกจะคุยโวไปหน่อย มันไม่ได้องอาจมาดเท่ถึงขนาดนั้นหรอก เป็นแค่จินตนาการบรรเจิดของผมคนเดียว ในทำนองเดียวกัน ยกตัวอย่างเช่นโจโฉ (เฉาเชา) ก็ถูกงานวรรณกรรมมากมายแต่งเติมเสริมภาพลักษณ์เสียจนสลับซับซ้อนเกินจริงและวันนี้พวกเราจะมาพูดถึงเขากัน เมื่อพูดถึงโจโฉ ทุกคนต่างให้นิยามเกี่ยวกับเขาไม่น้อยกว่าสามแบบ แบบแรก วีรชน แบบที่สอง ทรชน แบบที่สาม โจรกบฏ เช่นนั้นแล้ว ภาพไหนกันที่อธิบายตัวเขาได้แม่นยำที่สุด?" 
　　
ภาพไหนอธิบายได้แม่นยำ?
　　
โจโฉต้องเป็นทรชนหรือไม่ก็โจรกบฏอยู่แล้ว! ยังมีอะไรให้ต้องสงสัย?
　　
คำพูดของจางเย่กระตุ้นความสนใจของทุกคนขึ้นมาทันที ต่างตั้งตารอฟังจางเย่จะพูดอย่างไร
　　
จางเย่กล่าวว่า "ผู้คนต่างบอกว่าโจโฉชั่วร้าย คนมากมายต่างไม่ชอบโจโฉ ตั้งแต่สมัยซ่งเหนือ โจโฉก็ไม่เป็นที่ชื่นชอบของผู้คนแล้ว ทำไมเขาจึงเป็นที่รังเกียจนัก? ทุกคนคงรู้ว่าโจโฉเคยกล่าวไว้ประโยคหนึ่ง ‘ข้ายอมผิดต่อคนใต้หล้า ไม่ยอมให้คนใต้หล้าผิดต่อข้า’ นี่หมายความว่าอย่างไร? นี่ก็คือข้าทำผิดต่อพวกเขาได้แต่คนทั้งโลกไม่อาจทำผิดต่อข้า พูดแบบนี้ออกมาได้ คนผู้นี้เกินเยียวยาแล้ว ดังนั้นคนทั่วไปจึงต่างเกลียดโจโฉ แต่ตอนนี้ เราต้องมาพูดกันให้ชัดว่าเรื่องนี้ที่สุดแล้วเป็นเรื่องจริงหรือไม่"
　　
เหล่าผู้ชมฮือฮาอย่างอดไม่อยู่
　　
อะไรนะ? เรื่องนี้ก็ไม่จริงเรอะ?
　　
เฮ้ย เมื่อวานเอ็งเพิ่งยกยอจิวยี่ จากนั้นก็ถอดรัศมีเทพออกจากขงเบ้ง วันนี้เอ็งยังจะแก้ตัวให้โจโฉอีก? เรื่องโจโฉสรุปกันไปหมดแล้ว! ยังมีอะไรต้องเถียงกันอีก? ประโยคนี้เขาเป็นคนพูดออกมาเองนะ พูดประโยคแบบนี้ออกมาได้ แล้วจะเป็นคนดีไปได้ยังไง?
　　
หวังสุ่ยซินขมวดคิ้ว เขาเองก็เป็นคนหนึ่งที่เกลียดชังโจโฉอย่างมากเช่นกัน
　　
เพื่อนร่วมงานในสถานีต่างมองหน้ากันไปมา รอว่าจางเย่จะพูดอย่างไรต่อ
　　
จางเย่กล่าว "บันทึกเกี่ยวกับเรื่องนี้ในหนังสือประวัติศาสตร์มีที่ขัดแย้งกันเอง เรื่องราวคร่าวๆ ก็คือเป็นเพราะตั๋งโต๊ะ (ต่งจั๋ว) ต้องการจับตัวเขา โจโฉจึงต้องหนีออกจากเมืองหลวงไปพึ่งพาที่บ้านของเพื่อนเก่าคนหนึ่ง เพื่อนเก่าคนนี้มีชื่อว่าหลีแปะเฉีย (หลวี่ป๋อเซอ) หลังจากนั้นก็เป็นว่าโจโฉฆ่าบ้านของหลีแปะเฉียยกครัว เรื่องนี้มีบันทึกไว้สามฉบับ ฉบับหนึ่งกล่าวว่า...." เล่าจบ จางเย่ก็อธิบายว่า "ความจริงแล้ว โจโฉมิได้ตั้งใจจะฆ่าพวกเขาหรืออาจจะฆ่าผิดคน คนก็ตายไปแล้ว โจโฉเองก็นึกเสียใจอย่างยิ่ง เฮ้อ ช่างมัน ช่างมัน ‘ข้ายอมทำผิดต่อคนอื่นดีกว่า อย่าให้คนอื่นทำผิดต่อข้า’ พวกเราดูประโยคนี้ให้ดี โจโฉพูดประโยคนี้ออกมา ที่จริงก็เพื่อปลอบใจตัวเอง ลดทอนความรู้สึกผิดในใจ ฝืนแก้ต่างความผิดพลาดของตัวเอง แต่ทว่าใน ‘พงศาวดารสามก๊ก’ กลับเป็นการพูดอย่างเต็มปากเต็มคำ ยิ่งไปกว่านั้นประโยคจริงๆ ของโจโฉไม่ได้เป็นอย่างที่ทุกคนรู้กัน"
　　
หา?
　　
งั้นประโยคจริงๆ คืออะไร?
　　
ไม่ใช่อย่างนี้หรอกหรือ? อย่าบอกนะว่าไม่ใช่?
　　
จางเย่พูดช้าๆ "ประโยคที่แท้จริงของโจโฉก็คือ 'เป็นข้าผิดต่อผู้อื่น มิใช่ผู้อื่นผิดต่อข้า' แต่ใน ‘พงศาวดารสามก๊ก’ กลับเปลี่ยนไปและเพิ่มคำว่าใต้หล้าสองคำนี้ จนกลายเป็น ข้ายอมผิดต่อคนใต้หล้า ไม่ยอมให้คนใต้หล้าผิดต่อข้า แบบนี้ก็ไม่เหมือนเดิมอย่างมากแล้ว โจโฉในขณะนั้นว่ากันตามเนื้อผ้าได้แต่พูดเช่นนี้ คนก็ตายหมดแล้ว เขาก็ไม่มีอะไรจะชดใช้ ได้แต่ขอโทษคนทั้งบ้าน ดีกว่าให้ทุกคนตายโดยเชื่อว่าเขามีสิทธิ์จะฆ่า ในประโยคนี้ที่จริงแสดงให้เห็นว่ายังเหลือมโนธรรมอยู่บ้าง ดังนั้นสำหรับเรื่องนี้ ที่ทุกคนประเมินโจโฉไว้จึงยังน่าสงสัย"
　　
"นอกจากนี้โจโฉเป็นคนที่มีความอดทน..."
　　
"หนังสือสั่งลาของโจโฉเขียนเอาไว้เช่นนี้..."
　　
"ดังนั้นผมเห็นว่าคำนิยามของโจโฉที่ถูกต้องควรจะเป็นห้าคำต่อไปนี้ — ทรชนผู้น่ารัก! ทำไมถึงเป็นทรชนผู้น่ารัก? เชิญฟังต่อได้ในตอนต่อไป ‘เสน่ห์ของทรชน’ ขอบคุณครับ”
　　
จางเย่บรรยายจบแล้ว เขาค้อมตัวลงเล็กน้อย 
　　
ทันใดนั้น ด้านล่างก็เกิดเสียงปรบมือกึกก้องปานฟ้าผ่า!
　　
เช่นเดียวกับผู้ชมในตอนแรก ผู้ชมในห้องส่งรอบนี้พากันยืนขึ้น แปะๆๆๆ ทุกคนปรบมือให้กับจางเย่!
　　
สุดยอดทรชนผู้น่ารัก! 
　　
โจโฉที่จริงแล้วไม่ได้เป็นอย่างที่พวกเขาคิดไว้แต่แรก!
　　
ที่จริงแล้วทรชนตลอดกาลคนนี้ก็มีด้านที่คนไม่รู้จักมากเหมือนกัน!
　　
ทุกคนที่ได้ฟังต่างติดใจ หลายคนถึงกับรีบเข้าไปขอลายเซ็นจางเย่ทันทีที่ถ่ายทำเสร็จ พวกเขาชอบที่ชายหนุ่มบรรยายในรายการมาก ทั้งยังชื่นชมว่าความรู้ของจางเย่ช่างมากมาย!



-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./40.md)