##บทที่ 134 : เรตติ้งสะท้านฟ้า!
วันศุกร์ จางเย่หยุดพักผ่อนหนึ่งวัน

หลังเสี่ยวหลวี่แจ้งข่าว เขาก็เปิดโทรทัศน์ที่บ้านก่อนเลื่อนไปช่องวรรณศิลป์
　　
"รายการใหม่จากช่อง BTV-วรรณศิลป์ สถานีโทรทัศน์นครหลวง ‘ห้องเลคเชอร์’ เชื้อเชิญผู้จัดรายการวิทยุชื่อดังแห่งเมืองหลวง เจ้าของรางวัลไมโครโฟนเงิน ผู้ชนะงานชุมนุมกวีเทศกาลไหว้พระจันทร์แห่งนครหลวง ผู้ชนะการแข่งขันกลอนคู่นครหลวง นักกวีชื่อดัง นักเขียนนิยายชื่อดัง นักเขียนนิทานเด็กชื่อดัง ผู้แต่งนิยายลี้ลับขายดีติดอันดับชื่อดัง นักโฆษณาชื่อดัง เจ้าของคำสุดฮิตมากมายในโลกอินเทอร์เน็ต — อาจารย์จางเย่ มารับหน้าที่ผู้บรรยาย พาพวกเราไปสัมผัสกับไฟสงครามแห่งยุคสามก๊กไปด้วยกัน บอกเล่าเกร็ดเรื่องราวประวัติศาสตร์ของสามก๊กที่ทุกท่านไม่เคยรู้ ช่อง BTV-วรรณศิลป์ บ่ายโมงตรงวันเสาร์นี้ ขอเชิญรับชม!"
　　
ชื่อตำแหน่งยาวเหยียด จางเย่ฟังแล้วต้องหน้าแดงอยู่บ้าง แทบทุกตำแหน่งมีคำว่าชื่อดังต่อท้าย ถึงแม้จางเย่จะมีผลงานและรางวัลดังนั้นจริง แต่เขารู้แก่ใจดีว่าตัวเองยังห่างไกลจากคำว่าชื่อดังสองพยางค์นี้มากนัก ตัวเขาเองไม่กล้ารับ แต่เพราะเป็นการโฆษณาจึงไม่มีทางเลือก ทุกที่เป็นอย่างนี้เหมือนกันหมด ก่อนรายการเริ่มออกอากาศต้องงัดทุกกลเม็ดขึ้นมาใช้เพื่อดึงดูดสายตาให้มากที่สุด
　　
นี่เป็นโฆษณาบนช่องของตัวเอง
　　
ย่อมต้องยกยอจางเย่อย่างเต็มที่ไม่มีกั๊ก!

ขณะเดียวกันบนอินเทอร์เน็ต บางเว็บไซต์เริ่มมีคลิปโฆษณารายการ ‘ห้องเลคเชอร์’ ปรากฏขึ้นเช่นกัน นี่เป็นเพราะชื่อเสียงของหูเฟย ก่อนหน้านี้หูเฟยเป็นโปรดิวเซอร์ที่ค่อนข้างมีชื่อเสียงของ CCTV เมื่อสถานีโทรทัศน์นครหลวงเป็นฝ่ายดึงตัวเขาเข้ามา แน่นอนว่าต้องให้อภิสิทธิ์เขาอยู่บ้างเป็นธรรมดา ทางสถานีให้การสนับสนุนทั้งโฆษณาและสื่อออนไลน์ให้รายการใหม่ของเขาไม่น้อย นับว่าถึงขั้นทุ่มเทแรงกายแรงใจเลยทีเดียว
　　
ทุกอย่างพร้อมหมดแล้ว
　　
เหลือแค่รอดูผลเรตติ้งของพรุ่งนี้เท่านั้น!
　　
จางเย่รับรู้ถึงท่าทีของผู้บริหารสถานีจากปากของหูเฟย หากเรตติ้งไม่เป็นไปตามความคาดหวัง เขาจะไม่มีโอกาสได้เป็นผู้บรรยายของ ‘ห้องเลคเชอร์’ อีกต่อไป เป็นไปได้อย่างมากว่ารายการจะกลับไปใช้รูปแบบและแผนรายการเก่า จางเย่ก็ต้องกลับไปทำหน้าที่พิธีกรเหมือนเดิม โหวเกอ เสี่ยวหลวี่และเหล่าเพื่อนร่วมงานต่างอกสั่นขวัญแขวนเหมือนอยู่ริมขอบเหว ทว่าจางเย่กลับไม่รู้สึกกดดันมากนัก อาจจะเรียกว่าไม่กังวลเลยแม้แต่นิดเดียวก็ได้! 
　　
ก็แค่เรตติ้งหนึ่งเปอร์เซ็นต์ของสถานีท้องถิ่น!
　　
นี่มันรายการอะไร? นี่คือ ‘ห้องเลคเชอร์’ นะ!
　　
แม้จางเย่ยังไม่รู้ว่าจะได้เรตติ้งเท่าไร แต่เขาเชื่อว่าต้องไม่น้อยกว่าหนึ่งเปอร์เซ็นต์แน่นอน ไม่อย่างนั้นเขาจะยอมกระโดดลงแม่น้ำเลย! 



…...



วันเสาร์
　　
เที่ยงตรง
　　
จางเย่เตรียมจะหาอะไรใส่ท้องนิดหน่อยก่อนจะออกไปที่ทำงาน เพื่อดูรายการพร้อมเพื่อนร่วมงานคนอื่นๆ แต่เพิ่งจะเปิดตู้เย็นด้านนอกก็พลันมีเสียงคนเคาะประตู
　　
ก๊อก...ก๊อก...
　　
เสียงเคาะประตูช้ามาก หลอนมาก
　　
จางเย่เดินมาเปิดประตู ทีแรกเขามองไม่เห็นใครจนเมื่อก้มศีรษะลงจึงเห็นร่างของยัยหนูจิ๋วตัวแคระแกร็นเหราเฉินเฉิน
　　
เฉินเฉินจ้องมองเขา "คุณป้าใหญ่ให้มาเรียกไปกินข้าว"
　　
จางเย่ชอบใจ "ฉันยังไม่ได้กินพอดีเลย ไป ไป"
　　
สองคนเดินไปยังบ้านของคุณน้าเจ้าของห้อง เหราอ้ายหมิ่นกำลังถอดผ้ากันเปื้อน ท่าทางเพิ่งทำอาหารเสร็จพอดี เมื่อเห็นจางเย่ก็ส่งเสียงเรียกคำหนึ่ง "มากิน!" 
　　
"โอ้ ขอบคุณมากครับคุณน้าเจ้าของห้อง" จางเย่ไม่เกรงใจรีบหยิบตะเกียบขึ้นมากินอย่างตะกละตะกลาม

เหราอ้ายหมิ่นเหน็บเขาว่า "ดูนายกินเข้า ผีอดอยากกลับชาติมาเกิดหรือยังไง ฉันบอกเธอก่อนนะ ตอนบ่ายฉันต้องออกไปธุระจัดการเรื่องทะเบียนบ้านของเฉินเฉิน ครั้งก่อนยังจัดการไม่เสร็จเลยต้องกลับไปใหม่ ฉันไม่อยู่บ้าน เธอดูแลเด็กให้ฉันหน่อย ฝากคนอื่นฉันไม่ไว้ใจ"
　　
จางเย่ยิ้มเจื่อน "นี่ ดูแล้วมื้อนี้ของผมไม่ใช่กินฟรีสินะ คุณน้าเจ้าของห้อง วันนี้ผมไม่ว่าง ตอนบ่ายยังต้องไปทำงาน"
　　
เหราอ้ายหมิ่นเลิกคิ้วกล่าวว่า "เรื่องนั้นฉันไม่สนใจ ยังไงเด็กคนนี้ฉันฝากเธอแล้ว"
　　
จางเย่บอกอย่างจนปัญญา "ผมพาเด็กไปสถานีโทรทัศน์ด้วยไม่ได้นะ?"
　　
ถึงตอนนี้เฉินเฉินหันมามองเขาพลางส่งเสียงเล็กๆ ว่า "สถานีโทรทัศน์ หนูอยากเห็น!"
　　
"ที่นั่นไม่มีอะไรน่าดูหรอก มีแต่ออฟฟิศกับเครื่องมือ!" จางเย่บอก
　　
เฉินเฉินไม่ฟัง มองตาจางเย่เขม็ง "จางเย่ พาหนูไปดูสถานีโทรทัศน์ด้วย"
　　
“พวกเธอตกลงกันเองเลย เหล่าเหนียงไม่ยุ่งแล้ว" กินข้าวเสร็จเหราอ้ายหมิ่นก็เก็บของออกจากห้องไป
　　
จางเย่หัวเราะไม่ได้ร้องไห้ไม่ออก ทั้งไม่สามารถทิ้งเฉินเฉินไว้ที่บ้านคนเดียวได้ คิดไปคิดมาก็ได้แต่พาเฉินเฉินขึ้นรถ BMW X5 ไปที่แผนกด้วย


……


ที่ทางเข้าสถานีโทรทัศน์
　　
หลังลงจากรถจางเย่ก็ยื่นมือออกมา หงายฝ่ามือขึ้น

เฉินเฉินมองเขาแล้วมองเขาอีก ก่อนวางมือเล็กๆ ในอุ้งมือของจางเย่อย่างไม่เต็มใจ
　　
จางเย่พาเด็กน้อยขึ้นไปชั้นบน ระหว่างทางเจ้าหน้าที่ของสถานีไม่น้อยต่างเหลียวมองไปทางเฉินเฉินซ้ำแล้วซ้ำเล่าด้วยความเอ็นดูอย่างยิ่ง

“น่ารักจริงๆ เลย!"
　　
"โอ๊ะ ลูกบ้านไหนน่ะ?"
　
"ทำไมน่ารักขนาดนี้? เห็นแล้วอยากหยิกเล่นมาก"
　　
"เอ๊ะ นั่นจางเย่ไม่ใช่เหรอ? เขามีลูกแล้ว?"
　　
ชั้นบน ที่ออฟฟิศของรายการ เมื่อจางเย่พาเด็กน้อยเข้าไปในห้องก็คึกคักขึ้นมาทันที!
　　
เสี่ยวหลวี่เห็นแล้วใจละลาย "ไอ้หยา ไอ้หยา เด็กคนนี้ทำไมถึงได้น่ารักขนาดนี้ล่ะ!"
　　
จางเย่อธิบาย "ลูกของคนข้างบ้านน่ะ เธอติดธุระตอนบ่ายเลยฝากผมเอาไว้หนึ่งวัน ผมเลยต้องพาเธอมาด้วย" ชายหนุ่มมองหูเฟยพลางถามอย่างไม่สบายใจ "หัวหน้า ได้ไหมครับ?"
　　
หูเฟยยิ้มตอบ "ไม่เป็นไรหรอก ยังไงพวกเรามีคนตั้งเยอะแยะ ถึงตอนที่เธออัดรายการก็ให้คนอื่นช่วยดูเด็กแทนก็ได้แล้ว"
　　
จางเย่ชำเลืองมองเฉินเฉินก่อนยิ้มเจื่อน "น่าจะมีแต่ผมที่เอาอยู่ เด็กคนนี้คนอื่นเอาไม่อยู่หรอกครับ"
　　
เสี่ยวหลวี่เดินเข้ามาใกล้หัวเราะร่า "เอาไม่อยู่ที่ตรงไหน ฉันเลี้ยงเด็กเป็นอยู่นะ ก่อนหน้านี้ก็เคยเลี้ยงหลานชายอยู่อาทิตย์หนึ่ง มาเล่นกับฉันได้แน่ๆ” พูดจบเธอก็ค้อมตัวลงกล่าวกับเฉินเฉินว่า "หนูน้อยน่ารักจังเลยค่ะ ขอพี่สาวอุ้มทีสิ”
　　
เฉินเฉินมองหน้าเธอ "คุณป้า ไม่ต้องหรอก"
　　
เสี่ยวหลวี่จะเป็นลม "ใครเป็นป้ากัน ฉันเป็นพี่สาวย่ะ!"
　　
เฉินเฉินกวาดตามองเธอจากหัวจรดเท้าจากนั้นก็ส่งเสียงหัวเราะ "หึหึ"
　　
เสี่ยวหลวี่แทบกระอักเลือด!
　　
โหวเกอเข้ามาอาสาบ้าง "ฉันเองๆ กระดูกบางร่างเล็กอย่างยัยนั่นอุ้มหนูไม่ไหวหรอก หนูน้อย อาจะพาหนูเล่นสูงๆ นะ"
　　
เล่นสูงๆ?
　　
เฉินเฉินเหยียดปาก "เด็ก!"
　　
โหวเกอ "....." รู้สึกเหมือนได้รับบาดเจ็บภายใน
　　
"พวกนายใช้ไม่ได้เลย ดูฉันนี่ เลี้ยงเด็กต้องหาของที่เด็กชอบ" ต้าเฟยหัวเราะร่า หันไปเรียกเฉินเฉิน "มาหาอาทางนี้มา เดี๋ยวอาสอนหนูเล่นเกม"
　　
เฉินเฉินไม่มองเขาแต่กลับหันไปหาจางเย่ "จางเย่ เวลาทำงานพวกนายเล่นเกมได้เหรอ? มิน่าล่ะรายการโทรทัศน์เดี๋ยวนี้ถึงได้ไม่ได้เรื่องขึ้นทุกที เจ้าหน้าที่ไม่ทำงานกันนี่เอง"
　　
ต้าเฟยแทบจะหน้าทิ่ม รีบมองไปทางหูเฟยอย่างใจฝ่อ
　　
หูเฟยระเบิดหัวเราะดังลั่น "สาวน้อยคนนี้น่าสนใจจริงๆ"
　　
ตอนนี้ทุกคนถึงเข้าใจว่าทำไมจางเย่จึงบอกว่าตอนอัดรายการมีแต่เขาที่สามารถดูแลเด็กคนนี้ได้ คนอื่นๆ ไม่ไหวแน่ นี่มันใช่เด็กที่ไหนล่ะ เป็นผู้ใหญ่ในร่างเด็กชัดๆ คำพูดคำจาโคตรเชือดเฉือน!
　　
เสี่ยวหลวี่กับคนอื่นๆ พยายามเข้าหาเฉินเฉินอีกหลายครั้งแต่ก็ไม่เป็นผล อย่าว่าแต่กอดเลย แค่จะจูงมือเฉินเฉินไปดูรอบๆ สถานีโทรทัศน์ เฉินเฉินก็ไม่ยอมด้วยแล้ว มือเล็กๆ ของเธอมีแต่จางเย่คนเดียวเท่านั้นที่จูงได้ คนอื่นๆ ไม่มีใครได้แตะ เด็กน้อยไม่ยอมรับพวกเขา!
　　
หูเฟยพลันมองนาฬิกาข้อมือ "หยุดเล่นกันก่อน รายการจะเริ่มแล้ว"
　　
"ใช่แล้วๆ เกือบลืมไปแล้วนะเนี่ย เปิดทีวีก่อน" เสี่ยวหลวี่เปิดโทรทัศน์ขึ้นทันที โทรทัศน์ในออฟฟิศเป็นรุ่นพรีเมียม ขนาดหน้าจอเกินห้าสิบนิ้ว ติดตั้งไว้อยู่บนผนัง แต่สามารถปรับทิศทางได้อย่างอิสระ เมื่อเสร็จเธอก็หันไปบอกเฉินเฉิน "หนูน้อย อาจางเย่ของหนูใกล้จะออกทีวีแล้วนะ เรื่องความสง่าภูมิฐานไม่ต้องพูดถึง ตอนนี้รายการของเราได้แต่ฝากภาระไว้บนบ่าของอาหนูแล้ว รายการจะอยู่จะไปขึ้นอยู่กับผลเรตติ้งวันนี้ทั้งหมด”
　　
ทุกคนนั่งรวมกันอยู่หน้าโทรทัศน์ แม้ว่าพวกเขาต่างอยู่ด้วยระหว่างที่อัดรายการและตอนที่ตัดต่อก็ได้ดูไปแล้ว แต่ความรู้สึกที่ได้ดูเมื่อออกอากาศจริงก็ยังไม่เหมือนกันอยู่ดี
　　
"มาแล้ว!"
　　
"ได้เวลาแล้ว"
　　
"เฮ้ อาจารย์จางยังพอขึ้นกล้องอยู่นะ"
　　
"ใช่ๆ ราศีนักเขียนจับมากเลย" 
　　
จางเย่ความจริงฟังแล้วปลื้มมากแต่ต้องรีบออกตัว "ไม่หรอก ไม่หรอก"
　　
นี่เป็นครั้งแรกที่เขาได้ออกโทรทัศน์ ทั้งยังเป็นรายการเดี่ยวของตัวเอง ช่วงเวลาก็ไม่เลว จางเย่ต้องรู้สึกยินดีปรีดาอยู่แล้ว ยิ่งเห็นตัวเองบนจอบรรยายได้อย่างองอาจห้าวหาญ เขาก็ยิ่งปลื้มตัวเองหนักมากจนต้องหยิบโทรศัพท์มือถือขึ้นมาส่งข้อความหาพ่อแม่ญาติๆ และเพื่อนฝูง เขายังบอกพวกสามศรีพี่น้องด้วย เรียกให้ทุกคนมาดูรายการ
　　
นี่ไม่ใช่สถานีวิทยุท้องถิ่นเล็กๆ แต่เป็นสถานีโทรทัศน์ เป็นก้าวใหม่ของจางเย่ เป็นก้าวที่นำพาจางเย่ไปสู่เวทีที่ใหญ่ขึ้นไปอีก 
　　
"กลเมืองร้าง…ไม่มีอยู่จริงโดยสิ้นเชิง!"
　　
"มหานทีสู่บูรพา คลื่นพัดสาดพา กวาดวีรชนลับในห้วงกาล"
　　
รายการออกอากาศจนจบต่อด้วยช่วงโฆษณา
　　
ทันใดนั้นเสี่ยวหลวี่กับต้าเฟยก็ยกมือขึ้นมาปรบรัวๆ พวกเขาต่างปรบมือให้กับจางเย่
　　
หูเฟยลุกขึ้นจะเดินออกจากห้อง ดูท่าทางเขาเองก็ไม่มั่นใจเช่นกัน "ฉันไปขอผลเรตติ้ง!"
　　
"จะออกไวขนาดนั้นเลยหรือคะ?" เสี่ยวหลวี่เอ่ยปากถาม
　　
หูเฟยตอบ "สถิติที่ออกมาตอนนี้จะเป็นแค่ตัวเลขเบื้องต้น ไม่ถูกต้องแม่นยำ แต่ก็ไม่น่าจะต่างไปจากเรตติ้งจริงๆ สักเท่าไร ความคลาดเคลื่อนไม่มากนัก"
　　
หูเฟยออกไปแล้ว
　　
คนอื่นๆ ที่เหลือรอคอยอย่างเป็นกังวล
　　
โหวเกอรวบรวมความกล้า "ท่าทางไม่น่าจะมีปัญหา อาจารย์จางน้อยพูดได้ดีมาก"
　　
"ไม่กลัวหนึ่งหมื่น กลัวแต่หนึ่งในหมื่น[1] ถ้าคนดูไม่เอาด้วยล่ะ?" เสี่ยวหลวี่ยังกังวลกับผลได้เสีย
　　
ต้าเฟยถามว่า "พวกคุณว่าจะได้เท่าไร? ผมเดาว่าสองเปอร์เซ็นต์" 
　　
"ตอนแรกจะได้มากขนาดนั้นเชียว? ไม่จริงมั้ง?" โหวตี้ว่า "ฉันว่าสักหนึ่งจุดห้า"
　　
เสี่ยวหลวี่กล่าว "ไม่ว่ายังไงขอแค่ถึงหนึ่งเปอร์เซ็นต์ ให้รายการไปต่อได้ ฉันก็พอใจแล้ว"
　　
คนอื่นพูดคุยกันแต่จางเย่กลับเงียบไม่พูดไม่จา เรื่องตัวเลขเรตติ้งนี้ที่จริงเขากังวลมากกว่าใครทั้งหมด เพราะว่าทุกสถิติและความสำเร็จในสถานีโทรทัศน์แห่งนี้จะเป็นต้นทุนและแรงหนุนให้กับจางเย่ในอนาคต เขาจึงจริงจังกับมันมากที่สุดเป็นธรรมดา แน่นอนว่าเขาไม่คิดจะทำงานที่สถานีโทรทัศน์ไปชั่วชีวิต ทั้งยังไม่สามารถทำรายการนี้ได้ตลอดไปอีกด้วย เขาต้องการก้าวหน้าต่อไปในเวทีที่ใหญ่ยิ่งขึ้นไปอีก รายการ ‘ห้องเลคเชอร์’ เป็นรายการเชิงวิชาการและประวัติศาสตร์ จะเป็นพิธีกรก็ดี ผู้บรรยายก็ดี ข้อเรียกร้องเรื่องบุคลิกหน้าตาไม่สูง สิ่งที่ต้องการคือความรู้และความสามารถในการบรรยาย สำหรับตัวจางเย่ในตอนนี้ที่นี่จึงเป็นที่ที่ดีที่สุด เป็นที่ที่เหมาะสมที่สุดสำหรับเขาในการพัฒนาตัวเองอย่างไม่ต้องสงสัย หากเขาสามารถสร้างรากฐานที่นี่และสร้างผลงานให้เป็นที่ประจักษ์ได้ ก็เท่ากับเป็นการปูทางให้ตัวเขาเข้าสู่วงการบันเทิงหลักได้ต่อไปในอนาคต
　　
ถึงแม้ว่าจะเป็นหนทางที่กินคนไม่เหลือกระดูกอย่างแท้จริง แต่สำหรับจางเย่ที่ไม่อาจพึ่งพารูปลักษณ์ได้เหมือนคนอื่นๆ ก็ได้แต่อาศัยประสบการณ์และความสามารถเท่านั้น!
　　
เรตติ้งเหรอ?
　　
ขอให้สูงยิ่งขึ้นไปอีก!
　　
ขณะที่ทุกคนกำลังกระวนกระวายนั่งไม่ติด หูเฟยก็กลับเข้ามาพอดี
　　
"พี่หู!"
　　
"เป็นไงบ้าง?"
　　
"ตัวเลขเบื้องต้นได้เท่าไร? ไม่ถึงหนึ่งเปอร์เซ็นต์เหรอ?"
　　
ทุกคนต่างเข้าไปรุมกันถาม จางเย่มองดูสีหน้าของหูเฟยแล้วใจกระตุกวูบทันที 
　　
ขณะนี้หูเฟยหน้าทะมึนคล้ำ ท่าทางอารมณ์ไม่ดีอย่างมาก เมื่อได้ยินคำพูดของพวกเขา หูเฟยยิ่งดูใจลอยเดินมานั่งที่เก้าอี้ของตนเอง นิ่งเงียบอยู่เป็นนาน
　　
เสี่ยวหลวี่ยิ่งใจไม่ดี "ไม่ถึงหนึ่งเปอร์เซ็นต์เหรอ?"
　　
ต้าเฟยสูดหายใจกล่าว "รายการของพวกเราถูกระงับแล้ว? หรือว่าต้องเปลี่ยนคน?" 
　　
แต่ใครจะคิดว่าหูเฟยที่หน้าเครียดอยู่เป็นครึ่งค่อนวันกลับเปลี่ยนสีหน้าอย่างฉับพลัน แหงนหน้าหัวเราะฮ่าๆๆ ดังลั่น “เรตติ้งจากการประเมินเบื้องต้นคือ 7.8%! รายการของเราดังแล้ว! ดังระเบิดเลยด้วย! หัวหน้าช่องวรรณศิลป์ หัวหน้าสถานี คนของรายการอื่น รวมถึงฝ่ายสถิติตอนที่เห็นผลนี้ถึงกับเซ่อไปเลย! ต่างคนต่างไม่กล้าเชื่อสายตา! ฮ่าๆๆๆ!"




--------------------------------------------------

[1] - ไม่กลัวหนึ่งหมื่น กลัวแต่หนึ่งในหมื่น (不怕一万, 就怕万一) ไม่กลัวความสำเร็จ แต่กลัวความผิดพลาดแม้จะมีโอกาสเกิดน้อยนิด


*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./38.md)