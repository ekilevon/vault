##บทที่ 183 : นางฟ้าซูเปอร์สตาร์กลายเป็นภรรยาของจางเย่?
จางหลวี่ตะลึงงัน “ให้ชีวิตพร่างพราวดั่งบุปผาแห่งคิมหันต์?”

“ให้ความตาย...สงบงามดั่งใบไม้แห่งสารท?” บรรณาธิการรุ่นเยาว์อ่านตามอย่างเคลิบเคลิ้ม

“อักษรช่างดีงาม! บทกวียิ่งดีกว่า” บรรณาธิการชราโห่ร้องชมเชย

“อาจารย์จางมีพรสวรรค์จริงๆ! วันนี้ฉันเชื่อแล้ว!” หญิงสาวคนเดียวในกลุ่มกล่าว

จางเย่วางพู่กันลงหัวเราะหึๆ พลางมองบรรณาธิการสาว “แปลว่าเมื่อก่อนไม่เชื่อหรือครับ?”

หญิงสาวหน้าแดงรีบโบกมือปฏิเสธ “ไม่ใช่ค่ะ ไม่ใช่แบบนั้น แต่เพราะไม่เคยเห็นกับตามาก่อน ความรู้สึกเลยไม่ลึกซึ้งเท่าไร เฮ้อ ฉันพูดผิดไปแล้ว เดี๋ยวเย็นนี้ตอนที่บก.ใหญ่จางเลี้ยงอาหารเย็นคุณ ฉันจะดื่มให้คุณเพื่อเป็นการไถ่โทษนะคะ”

จางเย่รีบตอบ “ไม่เป็นไรครับ ไม่ต้องคิดมากขนาดนั้น ฮ่าๆ ผมแค่แซวเล่นเอง”

จางหลวี่ยังจับจ้องอยู่ที่ตัวอักษร “นี่เป็นสิ่งที่คุณคิดขึ้นสดๆ งั้นเหรอ? สุดยอดแล้ว ใช้กลอนบทนี้เป็นคำนำช่างเหมาะสมที่สุด! อารมณ์กวีเช่นนี้เลิศล้ำเกินบรรยาย!”

คนของสำนักพิมพ์พากันชื่นชม บางคนถึงกับปรบมือให้และเอ่ยชมเชยจางเย่อย่างเต็มที่ไม่ออมคำ

จางเย่รีบตอบรับอย่างถ่อมตัว กลอนบทนี้มีเพียงประโยคเรียบง่ายหนึ่งประโยคเท่านั้น ในแง่ของจำนวนคำยังสั้นกว่า ‘ชั่วอายุคน’ เสียอีก แต่ทว่าคำยิ่งน้อย ฝีมือยิ่งเด่นชัด ไม่ใช่เรื่องง่ายที่จะเขียนออกมาเช่นนี้ มีคนกล่าวไว้ว่าปรัชญาขั้นสูงสุดอาจบรรยายได้ด้วยคำที่สามัญที่สุด แต่นั่นก็คงเป็นเพียงหลักการ กลอนบทนี้ที่จริงแล้วมีต้นกำเนิดแสนยิ่งใหญ่ มันเป็นกลอนที่ปรากฏอยู่ในกวีนิพนธ์ 'นกเถื่อน' ของมหากวีในโลกของเขานามรพินทรนาถ ฐากุร บทแปลนี้เป็นของเจิ้งเจิ้นตั๋ว เป็นบทกวีที่มีชื่อเสียงมากในโลกของจางเย่ ความจริงแล้วแม้แต่ 'เห็นหรือไม่เห็น' หรือ 'นี่ก็คือทุกสิ่ง' ก็ยังมีชื่อเสียงไม่เท่ากลอนบทนี้เลย ไม่ว่าจะในภาษาดั้งเดิมหรือในภาษาแปล หนึ่งประโยคสั้นๆ นี้อัดแน่นไปด้วยความรู้สึกจนก้าวกระโดดมาออกจากแผ่นกระดาษ!

เพราะอะไรถึงกล่าวคำนำเช่นนี้?
เพราะอะไรจางเย่ถึงอยากใช้ประโยคนี้เป็นคำนำ?
ข้อแรก จางเย่ต้องการให้มันสะท้อนและสอดคล้องกับผลงานในเล่ม บทกวีจากโลกเก่าที่เขาชอบและเลือกมาใช้ทุกบทล้วนแต่อิสระและเปิดกว้าง ไม่ว่าจะเพื่อยืนหยัด เมินเฉย สาปแช่ง หรือจับใจ ทั้งไม่ยี่หระต่อความตาย หรือความเจิดจ้าของชีวิต กลอนที่มาจากกวีนิพนธ์ ‘นกเถื่อน’ บทนี้เหมาะสมที่สุดแล้ว แทบจะสรุปรวมผลงานที่เขาเคยใช้ออกมาไว้เป็นหนึ่งเดียว และครบถ้วนสมบูรณ์ ข้อสอง กลอนบทนี้ยังสะท้อนถึงตัวตนและอุดมคติของจางเย่ อาจจะเรียกว่าเป็นความปรารถนาของเขาก็ว่าได้

ชีวิตดั่งบุปผาแห่งคิมหันต์

ความตายดั่งใบไม้แห่งสารท

คำพูดประโยคนี้อาจฟังดูเหมือนประดิษฐ์คำ แต่ถ้าจะให้พูดแบบธรรมดา ก็คงต้องยืมคำที่มหาบุรุษใช้สดุดีสหายหลิวหูหลานมาใช้ นอกจากนี้กลอนนี่ยังอาจแปลเป็นภาษาชาวบ้านขี้โอ่ได้ว่า — ‘ยามเป็นยิ่งใหญ่ ยามตายมีเกียรติ!’ ความจริงแล้วจางเย่อยากจะใช้คำพูดของมหาบุรุษเป็นคำนำ แต่มันตรงทื่อเกินไป อีกอย่างคนยิ่งใหญ่มีเกียรติที่ไหนจะยกยอตัวเอง ดังนั้นกวีบทหนึ่งจากกวีนิพนธ์ ‘นกเถื่อน’ อันโด่งดังในโลกของเขาจึงถูกนำมาใช้!

……

กลับบ้าน

จางเย่เริ่มเขียนบทวิจารณ์และบทบรรยาย

งานชิ้นนี้ปริมาณไม่ใช่น้อยๆ หากต้องงมโข่งเขียนเองจริงๆ อย่าว่าแต่หนึ่งวันเลย หนึ่งเดือนก็ยังไม่แน่ว่าจะพอ แถมต้องมีข้อผิดพลาดนับร้อยอย่างแน่นอน จางเย่มองดูค่าชื่อเสียงในแหวนเกม เมื่อมันค่อยๆ คืบคลานมาจนถึงสองแสนจุด เขาก็ซื้อแคปซูลความจำสองเม็ดจากร้านขายของ เข้าไปค้นหาบทวิเคราะห์และอรรถาธิบายต่างๆ ที่เกี่ยวกับผลงานกลอนเหล่านั้นจากในโลกเก่า

ตะลุยอยู่ทั้งวันทั้งคืน ในที่สุดก็ส่งมอบได้

…….

วันนี้

ใกล้ค่ำแล้ว ช่วงปลายสารทแบบนี้ ท้องฟ้ามืดเร็ว

จางเย่มองดูพระอาทิตย์ตกอยู่บนเตียงไม่ขยับ เมื่อยมือ ปวดคอไปหมด ทั้งตัวไม่มีส่วนไหนที่ไม่ล้า สองวันที่ผ่านมาต้องทำบทวิจารณ์ ต่อให้ในสมองมีข้อมูลพร้อมสรรพ แค่ใช้แคปซูลความจำช่วยก็สามารถดึงความทรงจำทั้งหมดออกมาได้อย่างสมบูรณ์ แต่ก็ยังไม่ใช่งานเบาๆ เลยนะ สุดท้ายยังต้องดัดแปลงแก้ไขต้นฉบับและคำอธิบายบางอย่าง ทำให้กินเวลานาน กว่าจะเสร็จก็เมื่อคืนวาน วันนี้ทั้งวันจางเย่จึงอยู่บนเตียงไม่ขยับไปไหน กระทั่งการวิ่งออกกำลังกายที่ทำอยู่หลายวันก็ไม่ไป ขอพักเหนื่อยก่อนแล้วกัน

กริ๊งๆๆ

สายของจางหลู่จากสำนักพิมพ์โทร. เข้ามา

จางเย่ที่นอนมาทั้งวันรู้สึกมีชีวิตชีวาขึ้นเล็กน้อย เอื้อมมือไปหยิบโทรศัพท์ “ฮัลโหล บ.ก. จาง”

“อาจารย์จางเย่ คุณคงเหนื่อยหนักแล้ว” จางหลู่ยิ้มกว้างขณะส่งเสียงมาทางโทรศัพท์ “บทวิเคราะห์วิจารณ์ที่ส่งมาเมื่อคืนผมได้อ่านแล้ว เรียบร้อยดีไม่มีปัญหาเลย วันนี้ตั้งเพลทพิมพ์ ส่วนเรื่องภาพประกอบได้หาคนทำไว้นานแล้ว ผมเพิ่งได้มาจากแท่นพิมพ์ ฉบับแรกเสร็จสมบูรณ์แล้ว ถ้าไม่มีอะไรผิดพลาดก็สามารถใช้ฉบับนี้จำหน่ายได้เลย และอีกไม่กี่วันก็จะเข้าร้านหนังสือแล้ว อืม ว่าแต่คุณอยากจะดูสักหน่อยไหมครับ? ถึงอย่างไรนี่ก็เป็นหนังสือรวมบทประพันธ์ของคุณ ต้องให้คุณเห็นชอบด้วยถึงจะใช้ได้ คุณอยู่บ้านไหม? ตอนนี้เลยสะดวกหรือเปล่า?

จางเย่ตอบรับอย่างสุภาพ “หรือผมไปหาคุณเองดีกว่า?”

“ไม่ต้องๆ ผมอยู่แถวนี้พอดีเลย ผมไปบ้านคุณนะ?” จางหลู่บอก

“อย่างนั้นก็ได้” จางเย่ไม่รู้สึกแตกต่าง เขาเองก็อยากเห็นหนังสือรวมกวีนิพนธ์ของตัวเองเร็วๆ เหมือนกัน เทียบกับ ‘คนขุดสุสาน’ และนิทานต่างๆ แล้ว ถึงแม้หนังสือรวมบทประพันธ์นี้จะขายไม่ดีเท่าอย่างแน่นอน แต่ ‘รวมบทประพันธ์จางเย่’ กลับมีคุณค่ามากจนประเมินไม่ได้ ในเชิงวรรณศิลป์ ในเชิงปรัชญา แม้แต่ ‘คนขุดสุสาน’ ก็ยังห่างไกลเทียบไม่ติด!

หนังสือรวมบทประพันธ์สื่อถึงสิ่งใด?

มันคือชื่อเสียง! มันคือเกียรติภูมิ!

อาจเรียกได้ว่าทันทีที่หนังสือรวมบทประพันธ์เล่มนี้ตีพิมพ์ออกไป โลกวรรณกรรมก็จะมีจางเย่คนนี้รวมอยู่ด้วยแล้ว ไม่ว่าใครจะออกมาปฏิเสธก็ไม่เป็นผล ฐานะของเขาจะได้รับการยอมรับจากทั้งตลาดและมวลชน ไม่ว่าจะเป็นนักกวีหรือนักประพันธ์คนไหน สุดท้ายก็ต้องผ่านการทดสอบของตลาดเสียก่อน ไม่อย่างนั้นตำแหน่งนักเขียนก็เป็นเพียงการ ‘แอบอ้างตัวเอง’ ทั้งสิ้น เพราะวรรณกรรมทั้งมวลไม่ได้เพื่อสหายอักษรเท่านั้น แต่เพื่อคนธรรมดาสามัญเสียยิ่งกว่า ดูอย่างหวังสุ่ยซินนั่นเป็นไร วงการกวีในประเทศก็นับว่าพอมีชื่ออยู่บ้าง แต่หากเขาต้องการจะตีพิมพ์หนังสือรวมกวีนิพนธ์ คาดว่าคงจะไม่มีสำนักพิมพ์ไหนยอมทำให้ เพราะทำไปแล้วนอกจากจะไม่ทำกำไร สำนักพิมพ์ยังไม่รู้ว่าจะขาดทุนขนาดไหนเลย!

ลุกจากเตียงได้แล้ว

จางเย่อาบน้ำ จัดเก็บบ้านให้เรียบร้อย

ติ๊งต่อง เสียงกริ่งดังขึ้น เขาก้าวไปเปิดประตูต้อนรับ “บรรณาธิการจาง เข้า…” พูดไม่ทันจบก็พลันสะดุ้งเล็กน้อย “คุณ?”

ด้านนอกมีคนท่าทางแปลกๆ ยืนอยู่

สวมหมวก แว่นกันแดดรุ่นเอวิเอเตอร์ แถมยังมีผ้าปิดปากอีก

ถ้าเป็นบ้านคนอื่นมีหวังเผ่นหนีเพราะคิดว่าเป็นคนร้ายหรืออะไรทำนองนั้นแน่ แต่จางเย่คุ้นเคยกับคนตรงหน้าดี ภาพนี้เขาเจอมาหลายครั้งแล้วด้วย “พี่สาวจาง? คุณมาได้ยังไง?”

ตาคู่งามภายใต้แว่นกันแดดของจางหย่วนฉีทอดมองดูเขา “ไม่ต้อนรับ?”

“รับสิ” จางเย่ตอบอย่างเซื่องซึมไร้ความกระตือรือร้น “เชิญเข้ามาเลยครับ”

ชุดของจางหย่วนฉีวันนี้ช่างสวยสง่างดงาม เป็นเดรสบางสีแดงสดคู่กับส้นเข็มสีแดงสูงอย่างน้อยก็สิบเซนติเมตรขึ้นไป สวมแล้วสูงกว่าจางเย่เสียอีก

ไม่กลัวหนาวเลยนะนั่น!

จางเย่ปิดประตู “คุณไปไหนมา?”

จางหย่วนฉีเตะรองเท้าส้นสูงออกขณะพิงตัวอยู่ตรงนั้นถอนหายใจ ดูท่าทางเหน็ดเหนื่อยเล็กน้อย “งานปฐมทัศน์น่ะ”

เตะรองเท้า?

เท้าเปล่าเปลือยเรอะ?

ภาพแบบนี้มันคืออะไร!? นี่นางฟ้าซุป’ตาร์นะ!

“‘ดรุณีสีขาว 2’ ใช่ไหม? ปฐมทัศน์วันนี้?” จางเย่สนใจเธอมากอยู่จึงรู้เรื่องดี

จางหย่วนฉีอืออาตอบรับ “ฉวยโอกาสตอนที่คนกำลังยุ่งๆ กันจับแท็กซี่หนีมาน่ะ มีน้ำดื่มไหม?”

“ขอผมดูก่อน” จางเย่หมุนซ้ายหมุนขวาก่อนจะโยนขวดน้ำแร่ที่ยังไม่เปิดให้เธอ “ขวดสุดท้ายแล้ว เหลือให้ผมบ้างนะ ผมก็หิวน้ำเหมือนกัน” คุ้นเคยกันขนาดนี้แล้ว จางเย่จึงไม่พูดจาแบบรักษามารยาทกับนางฟ้าซูเปอร์สตาร์อีก “จริงสิ คราวหน้าคุณจะมาก็ช่วยโทรศัพท์บอกผมก่อนนะ อย่างน้อยก็ให้ผมได้เตรียมใจหน่อย”

จางหย่วนฉีมองเขา “โทรศัพท์ของฉันอยู่กับผู้จัดการ เธอเห็นชุดฉันมีกระเป๋าหรือไง? จริงสิ เดี๋ยวเธอลงไปข้างล่างหน่อยนะ ค่าแท็กซี่ยังไม่ได้จ่ายเลย"

“หา?”

“ฉันไม่ได้เอากระเป๋าสตางค์มา”

“....คุณนี่จริงๆ เลย”

จางเย่ได้แต่วิ่งหน้าตั้งลงไปชั้นล่าง

คนขับแท็กซี่รออยู่นานเป็นชาติแล้ว เมื่อเห็นจางเยลงมาจ่ายเงินก็โวยวายใส่ “ชักช้าแบบนี้ฉันไม่ต้องทำมาหากินกันพอดี! เงินไม่มียังกล้าเรียกแท็กซี่อีกนะ! นั่นน่ะแฟนนายใช่ไหม? ทำไมถึง…” พูดถึงตรงนี้คนขับแท็กซี่พลันอึ้งอย่างแปลกใจ “ไอ้หยา เฮ้ย! นี่อาจารย์จางเย่ใช่ไหม?”

จางเย่ยิ้มเจื่อน “ผมเองแหละ”

คนขับแท็กซี่รีบคืนเงินให้ “งั้นไม่ต้องแล้ว”

จางเย่งงงัน “ได้ยังไงกัน? คุณต้องรับสิ รับไป”

คนขับแท็กซี่มองเขาก่อนบอก “เรื่องที่คุณหมดตัวเพื่อช่วยแฟนคลับ ใครบ้างไม่รู้? แล้วต่อมาเพื่อช่วยทวงความยุติธรรมให้คุณพ่อเว่ย ก็ยังต้องตกงานอีก ถ้าผมรับเงินคุณ กลับไปโดนพวกเพื่อนๆ ด่าเละแน่! ไม่เอาไม่เอา! ผมไปล่ะ!”

“ไม่นะ! เฮ้! คุณแท็กซี่!” จางเย่ไล่ตามไป

คนขับแท็กซี่หมุนพวงมาลัยกลับรถ เหยียบคันเร่งจนมิดหนีไปทันที

จางเย่รู้สึกอบอุ่นในใจ ตะโกนตามหลังไปว่า “ขอบใจนะคุณแท็กซี่!”

กระจกรถหมุนลง เห็นเพียงมือของคนขับรถยื่นออกมาชูนิ้วโป้งให้กับจางเย่ ก่อนที่รถจะลับไปจากสายตา

กลับขึ้นมาชั้นบน

บานหน้าต่างเปิดอ้าอยู่ ท่าทางจางหย่วนฉีที่อยู่ชั้นบนจะได้ยินบทสนทนาด้านล่างหมดแล้ว

จางหย่วนฉีนั่งไขว่ห้างอยู่บนเก้าอี้กำลังดูหนังสือที่อยู่ในมือ เธอเงยหน้าขึ้นกล่าว “เธอก็พอมีหน้ามีตาเหมือนกันนะ?”

จางเย่เอ่ยขัด “คุณก็ว่าไป ถ้าคุณถอดผ้าปิดหน้าที่ปิดปากออก ทั่วประเทศทั้งเหนือใต้อยากไปไหนก็ไปได้หมด พวกชื่อเสียงกระจิ๊บกระจ๊อยอย่างผมจะไปเทียบอะไรกับคุณได้”

จางหย่วนฉีพึมพำ “ไว้ฉันจะใช้คืนเงิน”

“แล้วก็แล้วไปเถอะ ผมไม่ได้อยากได้คืนหรอก แค่ต่อไปคุณอย่ามาปล้นเพลงผมไปดื้อๆ ก็พอ”

เพิ่งคุยกันไม่กี่คำ กริ่งประตูพลันดังขึ้น!

เชี่***! ต้องซวยแน่ๆ เลย!

จางเย่ส่งเสียงตอบรับ ก่อนนึกขึ้นมาได้กะทันหัน รีบหันไปหาจางหย่วนฉี “นั่นมัน เอ่อ มีคนมาหาผมที่บ้าน เป็นพวกสำนักพิมพ์น่ะ คุณ…”

จางหย่วนฉีขมวดคิ้ว “ทำไมไม่บอกกันก่อน?”

“ก็คุณไม่ได้โทร. บอกผมล่วงหน้าอะ!” จางเย่เหลียวซ้ายแลขวามองหาที่เหมาะๆ

จางหย่วนฉียื่นมือไปคว้าแว่นตากับผ้าปิดปากมาทันที

จางเย่หัวเราะไม่ได้ร้องไห้ไม่ออก “ดึกดื่นป่านนี้ ใครเขาใส่ของพวกนี้ในบ้านกันเล่า? นี่มันยิ่งมีพิรุธใหญ่!”

ห้องเดี่ยวแบบนี้ไม่มีที่ให้ซ่อนตัว จางหย่วนฉีเพียงแต่ขยับเก้าอี้ หันหลังให้กับประตู อ่านหนังสือต่อเหมือนไม่มีอะไรร้ายแรง “เท่านี้แหละ!”
กริ่งประตูดังขึ้นอีกครั้ง

จางเย่ไม่อาจถ่วงเวลาได้อีกต่อไป ในใจยังกังวลอยู่ว่าถ้ามีคนเห็นนางฟ้าซูเปอร์สตาร์ในบ้านของเขาแล้วจะเกิดเรื่องใหญ่ ลังเลอยู่ครู่หนึ่งแต่ก็ยอมเปิดประตูรับอย่างกังวล เอาตัวขวางประตูไว้เหมือนตั้งใจจะไม่เชิญแขกเข้ามาในบ้าน “บ.ก.ใหญ่จาง อ้าว บ.ก. เฉินกับ บ.ก.ซุนก็มาด้วย?”

มากันทั้งสามคน สองชายหนึ่งหญิง

จางหลู่ยิ้ม “เสร็จงานก็เลยผ่านมาน่ะครับ พวกเรามารถคันเดียวกัน”

บ.ก.สาวที่อยู่ด้านหลังตาไว เห็นว่าในบ้านมีผู้หญิงอยู่ “เอ๋ นี่คือ…”

จางเย่โอดครวญอยู่ในใจ จบกัน แย่แล้ว มีคนจำนางฟ้าซูเปอร์สตาร์ได้แล้ว!

บ.ก.สาวหัวเราะคิกพลางเอ่ยทักทายหนึ่งประโยค “นี่คือภรรยาของอาจารย์จางเย่ใช่ไหมคะ? แค่เห็นด้านหลังก็รู้แล้วว่าสวย! อาจารย์จางช่างโชคดีจริงๆ เลย!”

-*-*-*-*-*-*-*-*-*-*-*-*-*-*-*-*-*-*-*-*-*-*-*-*-



[Go To Next Chapter]( ./86.md)