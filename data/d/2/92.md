##บทที่ 191 : อาจารย์จางน้อยมาคัดตัว!
วันรุ่งขึ้น

ยามเช้า

ลมพัดแรง หน้าต่างส่งเสียงหวีดหวิวราวกับเสียงครวญของภูติผี

จางเย่ที่ตื่นนอนล้างหน้าแปรงฟันเรียบร้อยแล้วได้รับข้อความจากมือถือของจางหย่วนฉี ไม่ได้พูดอะไรมาก เพียงแต่ส่งที่อยู่มา เป็นกองถ่ายที่ชานเมืองของเมืองหลวง ท้ายข้อความยังแนบเบอร์โทรศัพท์และเวลาเอาไว้ ข้อความในโทรศัพท์เขียนไว้เพียงสองคำว่า ‘ผู้ช่วยผู้กำกับ’ เวลาที่บอกคือก่อนสี่โมงเย็น เส้นสายของสตาร์ควีนนี่เยี่ยมเลย แปลว่าให้จางเย่ไปรายงานตัวก็พอ

ช่วงสาย จางเย่เข้าอินเทอร์เน็ตไปเช็กข้อมูลของหนังเรื่องนี้ แม้ว่ายังถ่ายไม่เสร็จ ทั้งยังไม่มีกำหนดออกฉาย แต่ข้อมูลบางอย่างก็ไม่ต้องรอจนถ่ายทำเสร็จถึงเปิดเผยออกมาได้ ภาพยนตร์เรื่องนี้ชื่อว่า ‘ยุทธจักรยิ่งใหญ่ (ต้าอู่หลิน)’ ชัดเจนว่าไม่ใช่ภาพยนตร์จากโลกใบโน้น และชื่อก็ไม่เคยได้ยินมาก่อน ใจความคร่าวๆ ของเรื่องนี้คือเด็กหนุ่มในยุคโบราณที่พ่อแม่ถูกฆ่าตาย จากนั้นก็ลากพวกพ้อง ขึ้นเขาอู่ตังบุกทะลวงเส้าหลิน เป็นเรื่องล้างแค้นแบบเลือดต้องล้างด้วยเลือด แน่นอน เรื่องย่อบนอินเทอร์เน็ตเขียนไว้อย่างนี้ รายละเอียดปลีกย่อยเป็นอย่างไรเขาไม่ทราบแน่ชัด

ตกบ่าย จางเย่ออกจากบ้าน ไม่ได้ขับรถไป เพราะไม่รู้ว่าต้องอยู่กับกองถ่ายกี่วัน ทั้งยังไม่ทราบว่าถ่ายทำที่ไหน ขับรถตัวเองไปก็ไม่สะดวกนัก ดังนั้นจึงหยิบเอาเสื้อผ้าสะอาดติดไปไม่กี่ชุด เรียกแท็กซี่ไปที่ท่ารถ ก่อนขึ้นรถทัวร์ออกเดินทาง

……

ชานเมือง


ที่กองถ่าย

ที่นี่ค่อนข้างรกร้างอยู่บ้าง ทั้งดูไม่เจริญ จางเย่หาอยู่ครึ่งค่อนวันถามทางอยู่เป็นนาน เดินมาเกือบหนึ่งป้ายจึงพบโรงถ่ายแห่งนี้ ในเวลาปกติจะกลายเป็นที่ท่องเที่ยวเปิดให้นักท่องเที่ยวได้เข้าชม ยกเว้นมีการใช้งาน อย่างเช่นวันนี้ มองเห็นรถจอดอยู่ด้านหน้ากันพลุกพล่าน ด้านในน่าจะมีหนังถ่ายทำอยู่สองสามเรื่องเป็นอย่างต่ำ

ถึงหน้าประตูใหญ่

"คุณเป็นใคร?" ทีมงานมองเขา

จางเย่ตอบ "ผมมาถ่าย ‘ยุทธจักรยิ่งใหญ่’ ”

เจ้าหน้าที่ทีมงานโบกมือ "ไม่มีบัตรผ่านใครก็เข้าไปไม่ได้ ขอโทษด้วยนะ"

จางเย่ทำอะไรไม่ได้ จำต้องโทรหารองผู้กำกับตามหมายเลขในข้อความ ดูเหมือนจะยังไม่ว่างจึงไม่มีใครรับสาย ไม่ก็อาจปิดเสียงอยู่ จางเย่ควักบุหรี่มาสูบ ผ่านไปราวสิบนาทีค่อยโทรไปใหม่ คราวนี้มีคนรับสาย "สวัสดีครับรองผู้กำกับ ผมจางเย่ พี่สาวจางให้ผมติดต่อคุณ"

"จางเย่? อืม จำได้แล้วล่ะ สวัสดี"

"ตอนนี้ผมอยู่หน้าโรงถ่ายแล้วครับแต่เข้าไปไม่ได้ คุณช่วยดูหน่อยสิ?"

"ได้ คุณรอสักเดี๋ยว ทางฉันตอนนี้ยังไปไม่ได้ ฉันจะให้คนไปพาคุณเข้ามา"

ไม่นานนัก ชายวัยกลางคนอายุราวสี่สิบห้าสิบปีก็เดินออกมา ชายคนนี้มีใบหน้าไม่โดดเด่น ดูสัตย์ซื่อถือมั่น แต่ลูกตาที่กลอกกลิ้งไปมาทำให้ดูไม่เหมือนคนซื่อสัตย์แม้แต่น้อย กลับดูเหมือนตาของพวกหัวขโมย จางเย่มองชายคนนี้ รู้สึกคุ้นตาอยู่บ้าง ความทรงจำของเขาค่อนข้างดี นึกออกว่าสัปดาห์ก่อนตอนที่กลับไปหาพ่อกับแม่ที่บ้าน แม่ของเขากำลังดูละครโทรทัศน์ซึ่งตัวประกอบหนึ่งในนั้นก็คือคนๆ นี้ ละครเรื่องนี้เป็นละครโทรทัศน์ท้องถิ่น ถ้าจำไม่ผิด ผู้ชายคนนี้เล่นเป็นพ่อของเพื่อนสนิทตัวเอก จางเย่ไม่รู้เรื่องของละครและภาพยนตร์ของโลกนี้สักเท่าไร ได้ดูแค่ไม่กี่เรื่อง แล้วคนตรงหน้านี้ก็โลดแล่นบนจอแก้วอยู่หลายฉากทีเดียว ยิ่งไปกว่านั้นยังแสดงได้ตลกมาก

"จางเย่?" เหยาเจี้ยนไฉเดินเข้ามาหา

จางเย่ยื่นมือออกไป "ผมเองครับ คุณ?"

เหยาเจี้ยนไฉยิ้มจนตาหยีก่อนยื่นมือออกมาจับกับชายหนุ่ม "ผมเหยาเจี้ยนไฉ เรียกผมว่าเหล่าเหยาก็ได้ ผู้ช่วยผู้กำกับให้ผมมารับคุณ"

เหยาเจี้ยนไฉ?

เหย่าเจี้ยนไฉ[1]?

ชื่อนี้ฟังแล้วก็รู้ว่าหมอนี่ปากคอไม่เบาแน่!

"โอ๊ะ อย่างนั้นก็รบกวนคุณมากแล้วครับ" จางเย่ยิ้ม "ผมได้ดูละครที่คุณเล่นด้วย แสดงได้ยอดเยี่ยมมาก บทพ่อนั่นขำมากจริงๆ"

เหยาเจี้ยนไฉไม่คิดว่าอีกฝ่ายจะรู้จักตนเอง เขาแสดงละครมานานยังไม่มีชื่อเสียงอะไรนัก เป็นแค่ตัวประกอบตลอดกาล ดังนั้นเลยหัวเราะแหะๆ "งั้นๆ แหละ งั้นๆ แหละ" พูดจบก็ยื่นป้ายสตาฟให้เขาแขวนเอาไว้ ทั้งสองเดินส่ายอาดเข้าไปในกองถ่าย เหยาเจี้ยนไฉใช้สำเนียงของรุ่นพี่กล่าวกับจางเย่ "จางน้อยเอ๊ย นายเป็นหน้าใหม่ใช่ไหม? ฉันแสดงหนังมาหลายปี ไม่เคยเห็นนายเลยนะ?"

จางเย่หัวเราะ "อย่างนั้นล่ะครับ"

"อายุเท่าไรล่ะ? เพิ่งจบล่ะสิ? เป่ยอิ่ง[2]เหรอ? หรือจงซี่[3]?" เหยาเจี้ยนไฉถาม

จางเย่ตอบเรียบๆ ว่า "มหาวิทยาลัยสื่อสารมวลชนครับ"

เหยาเจี้ยนไฉส่งเสียงแปลกใจเบาๆ "จบจากสื่อสารเหรอ คณะการละครที่นั่นยังพอใช้ได้อยู่ แต่ดังที่สุดก็เป็นคณะสื่อสารกระจายเสียงล่ะนะ เอ..." พูดจบเขาก็ลดเสียงลงหน่อย "ฉันได้ยินมาเมื่อเช้านี้นะ ทางผู้กำกับให้บทกับนายไม่เลวเลย ไม่แค่มีฉากต่อสู้ ยังได้พูดอีกหลายประโยค นายแซ่จางใช่ไหม? ผู้กำกับจางคนนั้นเป็นพ่อนายหรือ? ไม่ใช่สิ ไม่เห็นเหมือนกันเลย โอ๊ะ หรือนายเป็นญาติของรองผู้กำกับ?" คนแซ่เหยาพูดกันตรงๆ ไม่ได้สนใจอะไรจริงจัง ดูเหมือนจะกวนกันเล่นมากกว่า
จางเย่เหงื่อตก "ไม่ใช่ ผมไม่รู้จักใครในกองถ่ายเลย"

เหยาเจี้ยนไฉถามด้วยความแปลกใจ "แปลกแฮะ หนังเรื่องนี้จัดว่าโปรดักชั่นค่อนข้างใหญ่ ปกติไม่ใช้นักแสดงมือใหม่ ไอ้หนูเอ็งโชคดีจริงๆ เพิ่งจบมาก็ได้เล่นหนังแล้ว ขนาดไอ้พวกที่จบมาจากเป่ยอิ่งยังต้องรอเป็นปีกว่าจะได้ แถมยังไม่แน่ว่าจะมีบทให้เล่นไหมอีก ส่วนใหญ่เป็นแค่ตัวประกอบฉาก หึๆ โอกาสแบบนี้นายต้องคว้าไว้ให้ดีล่ะ อย่างพวกเราที่หน้าตาไม่ดีบุคลิกไม่โดดเด่น อยากจะอยู่ในวงการบันเทิงน่ะไม่ง่ายหรอกนะ ต้องสู้ทุกโอกาส ไม่เข้าใจตรงไหนก็ถามฉัน"

เหล่าเหยาเป็นพวกสบายๆ นึกอะไรออกก็พูดตามนั้น ไม่คิดว่าจางเย่เป็นคนนอก ทำให้จางเย่ต้องฝืนยิ้ม แต่ว่าจางเย่พอฟังออกได้ว่าคนแซ่เหยาคนนี้รู้สึกกับเขาไม่เลว "ขอบคุณคุณอาเหยา"

"อาเหยาอะไร เรียกเหล่าเหยาสิ!"

"ก็ได้ เหล่าเหยา เหอๆ"

"แบบนี้สิถึงจะถูก กับฉันไม่ต้องมาพิธีรีตอง อีกหน่อยนายไปกับฉัน ไปกินไปก๊งกัน!"

พูดอยู่ไม่กี่คำ หนึ่งแก่หนึ่งหนุ่มก็กอดคอตบไหล่กันแล้ว จางเย่ยิ่งชมชอบเขา ชายหนุ่มพบว่าเหล่าเหยากับเขาเป็นคนประเภทเดียวกัน ปากคอเอาแน่เอานอนไม่ได้ ก็ปากไม่มีหูรูดนัั่นแหละ

กองถ่ายใหญ่มาก

ใหญ่แค่ไหนน่ะเหรอ? ก็ใหญ่โคตรๆ!

อาคารสิ่งก่อสร้างในยุค 1960 - 1970 ฉากหลังอยู่ในยุคสาธารณรัฐ[4] คฤหาสน์โบราณกับถนนหนทาง บ้านแต่ละหลังเรียงราย แค่เห็นก็พาลตาลายแล้ว

มาถึงกองถ่าย ‘ยุทธจักรยิ่งใหญ่’ แล้ว

ตรงหน้าดูเหมือนเพิ่งหยุดถ่าย นักแสดงในชุดย้อนยุคแขวนกระบี่นั่งอยู่ด้านข้าง ดื่มน้ำอึกๆ ผู้กำกับเจียงอยู่ตรงหน้าพวกเขากำลังอธิบายฉากต่อไป และจุดที่ต้องให้ความสำคัญ อีกฟากฝ่ายฉากกำลังจัดการซ่อมแซมเก็บกวาด คนเยอะมาก ประมาณได้สามสิบสี่สิบคน

"รองผู้กำกับ ผมพาคนมาแล้ว" เหยาเจี้ยนไฉส่งเสียงบอกคำหนึ่ง

รองผู้กำกับหันมองจางเย่และเดินเข้ามาทักทาย "อาจารย์จางมาแล้วเหรอ? บทของคุณเตรียมไว้เรียบร้อยแล้ว คุณดูบทพูดของคุณก่อน อีกเดี๋ยวจะให้คุณไปแต่งตัว"

จางเย่ตอบรับ "ได้ครับ"

รองผู้กำกับบอกอย่างเป็นกังวล "มีฉากบู๊ด้วย อาจจะเจ็บตัวนะ เธอ?"

"ผมจะทำตามที่พวกคุณบอก ไม่มีปัญหาอะไรแน่ครับ" จางเย่ตอบอย่างเบิกบานใจ

อาจารย์จาง?

อาจารย์อะไรน่ะ?

เหยาเจี้ยนไฉงงงัน ฟังไม่เข้าใจ

ขณะนั้น ฝ่ายฉากคนหนึ่งตาเป็นประกาย ถือหนังสือเล่มหนึ่งตรงดิ่งเข้าหาในทันที "อาจารย์จาง ผมรอคุณมาทั้งวันแล้ว รู้ว่าคุณจะมาเลยเตรียมหนังสือกับปากกาไว้พร้อม คุณเซ็นชื่อให้ผมหน่อยได้ไหม?" ฟังจากสำเนียงแล้วเป็นคนท้องที่ในเมืองหลวง แน่นอนว่ารู้จักจางเย่

"ได้" จางเย่ไม่พูดต่อ ตวัดปากกาเซ็นให้

"ไอ้หยา นี่อาจารย์จางไม่ใช่เหรอ?" เด็กสาวที่แต่งตัวเป็นบทตัวประกอบเล็กๆ คนหนึ่งรีบสาวเท้าเข้ามาทักทาย "คุณก็มาถ่ายหนังเหรอ? ทำไมไม่มีใครบอกฉันเลยล่ะ พ่อแม่ฉันคลั่งไคล้คุณจะเป็นจะตาย ฉันกลับบ้านทีไรพวกเขาก็นั่งดูแต่ ‘ห้องเลคเชอร์’ ยังบอกด้วยว่าผู้บรรยายคนใหม่เทียบคุณไม่ติด ก็เลยจะเลิกดู แล้วยังสั่งให้ฉันโหลด ‘จางเย่พิเคราะห์สามก๊ก’ บนเน็ตทั้งชุดด้วย"

จางเย่ยิ้มกล่าว "ขอบคุณที่พ่อกับแม่คุณสนับสนุน"

"มา เราสองคนถ่ายรูปด้วยกันหน่อย" เด็กสาวกล่าว

"ได้" จางเย่ยืนชิดกับเธอ

เด็กสาวเอามือถือขึ้นมาถ่ายรูป ก่อนกลับไปท่องบทต่อ

ผู้กำกับเจียงก็มองเห็นจางเย่เช่นกันแต่ไม่ได้พูดอะไร จะว่าไปแล้วเขาถือเป็นเพียงผู้กำกับมือรองในประเทศ แต่ว่าชื่อเสียงโด่งดังล้ำจางเย่ไปไกล แค่ตัวประกอบคนหนึ่งไม่จำเป็นให้เขาต้องใส่ใจ แน่นอนว่าเขาต้องไว้หน้าจางหย่วนฉี แต่หน้าของจางเย่ไม่ได้ใหญ่โตขนาดนั้น พูดไปแล้ว จางเย่ก็แค่มีชื่อเสียงในเมืองหลวงอยู่บ้าง ส่วนพื้นที่อื่นไม่มีใครรู้จัก ทั้งเหล่าดาราของผู้กำกับเจียงทั้งตัวหลักตัวรอง แค่สุ่มเลือกขึ้นมาสักคนก็ยังเหนือกว่าจางเย่แล้ว อย่างน้อยก็เป็นดาราระดับ B ระดับ C ทั้งนั้น ดังนั้นผู้กำกับเจียงจึงไม่ต้องใส่ใจดูแลจางเย่ แค่ไว้หน้าสตาร์ควีน จัดบทให้เขาบทหนึ่ง แค่นั้นก็พอแล้ว

แต่ว่าคนอื่นๆ ไม่มีใครรู้เหตุผล

ต่างวิชาชีพเช่นต่างขุนเขา พวกเขาทราบอยู่ก่อนว่าจางเย่ไม่ได้อยู่ในวงการ ทั้งทีมงานส่วนใหญ่ต่างไม่ใช่คนในท้องถิ่น เพียงแต่วิ่งตามกองถ่ายขึ้นเหนือล่องใต้ไปทั่วประเทศ แทบทั้งหมดจึงไม่รู้จักจางเย่ ไม่ทราบว่าชายหนุ่มศักดิ์สิทธิ์ที่ตรงไหน

เหยาเจี้ยนไฉก็เป็นหนึ่งในนั้น ได้แต่งุนงง

จางน้อยนี่เป็นหน้าใหม่ไม่ใช่เหรอ? ทำไมถึงมีคนให้เขาเซ็นกับขอถ่ายรูปด้วยมากขนาดนั้นล่ะ?

คิดไปถึงตอนที่เขาเพิ่งมาเป็นนักแสดง มีแค่แม่บ้านเท่านั้นที่ชอบการแสดงของเขา วิ่งมาขอลายเซ็นเขาครั้งหนึ่ง ขนาดเขาก็ยังไม่ได้รับการปฏิบัติเป็นพิเศษอย่างนี้ด้วยซ้ำ!

"เสี่ยวเหยียน" เหยาเจี้ยนไฉเดินไปข้างๆ เด็กสาวคนนั้น "จางเย่คนนี้เป็นใครน่ะ?"

เด็กสาวตอบอย่างไม่เชื่อสายตาว่า "ลุงเหยา คุณก็อยู่ในเมืองหลวงไม่ใช่เหรอ? ทำไมถึงไม่รู้จักเขาล่ะ?"

เหยาเจี้ยนไฉตอบ "หลายเดือนมานี้ฉันไปถ่ายหนังอยู่ทางใต้ เล่นเน็ตก็ไม่เป็น ของไฮเทคแบบนั้นอายุขนาดฉันนี่ใช้ไม่เป็นหรอก"

เด็กสาวหัวเราะฮิๆ "ถ้าคุณอยากฟังเรื่องของจางเย่นะ หนูว่าวันนี้ก็เล่าไม่จบหรอก ความจริงก็เป็นคนดังในเมืองหลวงน่ะแหละ เขียนนิยาย เป็นดีเจวิทยุ เป็นพิธีกรรายการโทรทัศน์ เป็นผู้บรรยาย เป็นโปรดิวเซอร์โฆษณาเพื่อสังคม แข่งกลอนคู่ โดยเฉพาะเขียนกลอน ถนัดเขียนกลอนด่าคนเป็นพิเศษ อาจารย์จางเย่ใต้หล้าไร้เทียมทาน ตอนนั้นหลังการถ่ายทอดสดครั้งนั้น อาจารย์จางก็ไม่มีใครกล้าต่อกรไปเรียบร้อยแล้ว!" ดูไปแล้ว เธอรู้จักจางเย่ดีทีเดียว สามารถเล่าให้เหยาเจี้ยนไฉฟังรวดเดียวอย่างง่ายดาย

ด่าเพื่อนร่วมงานบนเวยป๋อเอย!

ด่าหน่วยงานตอนรับรางวัลไมโครโฟนเงินเอย!

ด่าสมาคมนักเขียนกลางงานประชันกลอนคู่เอย!

ด่าหัวหน้าตอนถ่ายทอดสดเอย!

เหยาเจี้ยนไฉฟังจบ ยกเขาขึ้นเป็นเทพเทวาทันที!

แม่ง! ไอ้เจ้าอาจารย์จางน้อยคนนี้มัน...ฝีมือว่ะ!

=========================
[1] 咬建材 เหย่าเจี้ยนไฉ แปลว่า เคี้ยววัสดุก่อสร้าง

[2] เป่ยอิ่ง คือชื่อย่อของสถาบันการแสดงประจำปักกิ่ง

[3] จงซี่ ชื่อย่อของสถาบันการแสดงประจำประเทศจีน

[4] ยุคสาธารณรัฐ (1912 - 1949) คือประเทศจีนในยุคหลังราชวงศ์ชิง เริ่มตั้งแต่สมัยของซุนยัตเซ็น นับไปถึงยุคจักรพรรดิของหยวนซื่อไข่ และยุคขุนศึก จวบจนสิ้นสงครามรุกรานของญี่ปุ่นและการชิงอำนาจระหว่างพรรคคอมมิวนิสต์ของเหมาเจ๋อตุงและพรรคก๊กมินตั่งของเจียงไคเชค

*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./93.md)