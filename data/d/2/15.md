##บทที่ 112 : คำถามสุดท้ายที่ไม่มีใครตอบได้!
ณ ลานจัดงานในมหาวิทยาลัย 

เจ้าหน้าที่สาวจากสมาคมกลอนคู่โทรศัพท์หาเขา 

“สวัสดีค่ะ อาจารย์จางเย่ คุณอยู่ที่ไหน?” 

“ผมอยู่ข้างในแล้ว ตอนนี้อยู่ที่ลานจัดแข่งรอบคัดเลือก” 

“หืม? ทำไมฉันหาคุณไม่เจอล่ะ? คุณคือคนไหนคะ?”

“คุณใช่คนที่ใส่ชุดกระโปรงยาวสีขาวหรือเปล่า? ผมเห็นคุณนะ” 

หญิงสาวเป็นคนเดียวที่กำลังคุยโทรศัพท์อยู่ จางเย่เดินเข้าไปหา เธอใช่เจ้าหน้าที่จากสมาคมกลอนคู่จริงๆ “สวัสดีครับ” 

หญิงสาวลดโทรศัพท์ลงแล้วยื่นบัตรผู้เข้าแข่งขันให้ “ขอโทษค่ะอาจารย์จาง เจ้าหน้าที่ทำผิดพลาดเอง พวกเขาเพิ่งจะหาบัตรเจอ รีบเข้าร่วมการแข่งขันเลยนะคะ ไม่ต้องลงทะเบียนแล้ว แค่ตอบคำถามข้อเดียวเท่านั้น เอาล่ะ ฉันมีงานอื่นต้องทำ ขอตัวก่อนนะคะ” 

“ขอบคุณครับ” จางเย่มองตามเธอเดินจากไป

ไม่ไกลออกไปนัก หูเฟยเอ่ยทักเขา “ได้มาแล้วเหรอ?” 

จางเย่ตอบรับอย่างรวบรัดก่อนจะมองดูคำถามของรอบคัดเลือก 

ด้านหน้ามีกระดานคำถามอยู่สามกระดาน วางห่างกันประมาณสิบเมตร ทุกกระดานมีคนมากมายมุงดูอยู่เต็มไปหมด ทั้งผู้เข้าแข่งขันและผู้ชมที่มาร่วมงาน แน่นอนว่าเหลือผู้เข้าแข่งขันอีกไม่มากแล้วในตอนนี้ หลายคนผ่านรอบคัดเลือกหลังจากตอบคำถามได้ถูกต้องและเข้าไปอยู่ในหอประชุมเรียบร้อยแล้ว ส่วนที่เหลืออีกไม่ถึงยี่สิบคนยังคงคิดคำตอบอยู่ ทุกคนต่างงมอยู่หน้ากระดานคำถามกันหมด แต่ละข้อดูไม่ง่ายเลย 

ด้านข้างมีกฎของรอบคัดเลือกประกาศอยู่

ผู้เข้าแข่งขันกรุณาตอบคำถามตามหลักเกณฑ์

ผู้เข้าแข่งขันจะผ่านเข้ารอบได้หลังจากคณะกรรมการตัดสินเท่านั้น

คำถามทั้งหมดมี 50 ข้อ ดังนั้นจะมีผู้ผ่านรอบคัดเลือกทั้งสิ้นไม่เกิน 50 คน

เสียวหลวี่อุทานออกมา “แค่ 50 ข้อ? ไม่ใช่ว่ามีคนเข้าแข่งเกือบร้อยหรอกเหรอ? งั้นก็แปลว่าตัดออกครึ่งหนึ่งเลยเรอะ? โหดเกินไปแล้ว!” 

โหวเกอเริ่มร้อนรน “เหลือเวลาไม่มากแล้ว!” 

โหวตี้ชี้ไปที่กระดานคำถาม “กระดานนี้มีคำถามเหลืออยู่แค่สองข้อ อ้าว กระดานนั้นเต็มแล้ว มีคนตอบครบทุกข้อแล้ว กระดานที่สามก็เหลืออีกแค่ข้อเดียวเอง!” 

เหลือคำถามเพียงสามข้อต่อผู้เข้าแข่งขันที่ยังไม่ยอมแพ้ประมาณ 20 คน! 

ผู้เข้าแข่งหลายคนที่คิดว่าคงจะตอบไม่ได้แน่ ต่างพากันย้ายฟากไปเป็นผู้ชมแทน และถอนตัวไปโดยปริยาย

“เร็วเข้าๆๆ! อ่านคำถามเร็วเข้า! ทุกวินาทีมีค่า!” เสี่ยวหลวี่เร่งรัด 

คำถามทั้ง 50 ข้อเป็นกลอนคู่ มีทั้งกลอน สี่คำ ห้าคำ เจ็ดคำ ทุกคำถามเป็นครึ่งแรกของกลอน กฎก็ง่ายมาก มีหมึกและพู่กันเตรียมไว้อยู่พร้อมหน้ากระดาน แค่ผู้เข้าแข่งเขียนคำตอบใต้กลอนครึ่งแรกและจับคู่ได้เหมาะสมครบถ้วน ก็จะผ่านเข้ารอบไปได้ ด้านข้างมีกรรมการสามท่านจากสมาคมกลอนคู่เป็นผู้ตัดสินชี้ขาด ทุกท่านต่างอายุมากแล้ว สองคนเป็นชายชรา อีกคนเป็นผู้หญิงรุ่นยาย แม้ว่าจางเย่จะไม่รู้จักพวกเขาสักคน แต่ก็บอกได้ว่าคงเป็นผู้ทรงคุณวุฒิของวงการ เพราะท่าทางของผู้เข้าแข่งขันล้วนให้ความเคารพและให้เกียรติอย่างมาก อย่างน้อยๆ พวกเขาก็ต้องเป็นยอดฝีมือในเชิงกลอนคู่แหละ 

หลังจากตั้งสมาธิเงียบๆ ชั่วครู่ จางเย่ก็เริ่มมองดูคำถาม 

สาม…

ห้า… 

จางเย่กวาดตาดูเพียงรอบเดียวก็พบว่ารูปแบบของกลอนคู่ในโลกนี้เหมือนกับในโลกของเขา สววรค์คู่กับโลก ฝนคู่กับลม ดินคู่กับฟ้า ไม่แตกต่างกันแม้แต่น้อย ทว่ายังมีบางบทที่เขาไม่เคยเห็นมาก่อนเช่นกัน กลอนคู่หลายบทไม่เคยปรากฏในโลกเก่าของจางเย่ อาจจะเป็นเพราะจางเย่อ่านมาไม่มากพอหรือไม่ก็ลืมไปแล้ว เพราะอันที่จริงเขาไม่ได้ศึกษาเรื่องกลอนคู่อย่างลึกซึ้งจริงจัง 

งั้นคงต้องกินแคปซูลความจำก่อนล่ะ! 

จางเย่เปิดแหวนเกมและดูค่าชื่อเสียงของตนเอง ด้วยความช่วยเหลือของโฆษณาเพื่อสังคมเมื่อวานนี้ ค่าชื่อเสียงของเขายังคงขึ้นอย่างช้าๆ ไม่ได้หยุด มันไม่ได้ขึ้นเร็วเท่าไรนัก แต่หลังจากสองวันหนึ่งคืนผ่านไป ก็สามารถแตะ 100,000 จุดจนได้ จางเย่กดไปที่ร้านค้าเพื่อซื้อแคปซูลความจำหนึ่งเม็ดก่อนจะกินลงไป 

……


ภาพความทรงจำผุดวาบผ่านตา 

จางเย่ชักนำความคิดของตนย้อนเวลากลับไปยังปี 2011 ในโลกเดิม

ตอนนั้นเขาเพิ่งเข้ามหาวิทยาลัย ตั้งใจว่าจะต้องมีชื่อเสียงโด่งดังให้ได้ ข่าวทุกชิ้นมีคุณค่าให้เรียนรู้ศึกษา สุดสัปดาห์หนหนึ่ง เขาได้ทำบัตรห้องสมุดและเข้าไปที่ห้องสมุดของคณะสื่อสารเพื่อไล่หาหนังสืออ่าน ตอนแรกเขาก็ยังหาหนังสือที่อยากจะอ่านไม่พบ เลยเปิดดูอยู่หลายเล่มปานงมเข็มในมหาสมุทร สุดท้ายก็ไปเปิดเจอหนังสือรวมกลอนคู่และคู่มือที่อธิบายและวิเคราะห์กลอนคู่เอาไว้ 

หนังสือทั้งสองเล่มนี้ต่างก็ไม่หนา 

หนึ่งหน้า สิบหน้า ร้อยหน้า 


…..


ห้านาทีผ่านไป 

เวลาของแคปซูลความจำหมดลงแล้ว 

จางเย่ค่อยๆ ลืมตาขึ้น ครั้งนั้นเขาเพียงแค่เปิดหนังสือดูผ่านๆ แต่มาตอนนี้การค้นหาความทรงจำได้ย้ำความทรงจำให้กับเขา จางเย่สามารถจำกลอนคู่ได้ชัดเจนทุกบท! 

ทันใดนั้น เขาก็มองดูคำถามทั้ง 50 ข้ออีกครั้ง! 

ในเมฆ อะไร อะไร? ไม่เข้าใจ! 

หิมะปลิว อะไร อะไร? ไม่รู้จัก!

เถาวัลย์ผลาญ อะไร อะไร? ไม่เคยเห็น! 

อ่านไปหลายข้อ ทุกข้อล้วนเป็นผลงานที่ไม่เคยปรากฏในโลกของจางเย่ เขาจึงตอบไม่ได้ แต่ขณะที่เขากำลังเริ่มคิดว่ากลอนคู่ในโลกเขาอาจจะไม่ได้ข้ามมาถึงโลกนี้ กลอนคู่บทหนึ่งก็ผ่านเข้าสู่สายตา ต่อจากนั้นก็มีบทที่สองและสาม! 

มีด้วย! มีบทที่เขารู้จักด้วยจริงๆ! 

พวกมันเหมือนกับกลอนคู่จากโลกเดิมไม่มีผิด! 

ตัวอย่างเช่น ข้อ 41 ครึ่งแรกคือ: สอง สาม สี่ ห้า

ครึ่งสองที่มีคนต่อไปแล้วเขียนไว้ว่า: หก เจ็ด แปด เก้า 

กลอนคู่บทนี้ดูปัญญาอ่อนไร้สาระ แต่กลับแฝงความลึกซึ้งเอาไว้ ในความทรงจำเดิมที่จางเย่ได้ค้นหาไปมีคำวิเคราะห์กลอนคู่บทนี้อยู่ด้วย ในมุมมองของมืออาชีพ นี่เป็นกลอนคู่ซ่อนคำ ทำไม หก เจ็ด แปด เก้า ถึงคู่กับ สอง สาม สี่ ห้า? ก็เพราะ สอง สาม สี่ ห้า นั้นไม่มี (缺 เชว ) หนึ่ง (一อี) ซึ่งพ้องเสียงกับคำว่า ไม่มี (缺 เชว ) เสื้อผ้า (衣อี) ส่วน หก เจ็ด แปด เก้า ก็ขาด (少 ส่าว) สิบ (十 สือ) ซึ่งพ้องเสียงกับ ขาด (少 ส่าว) อาหาร (食 สือ) เมื่อรวมกันจะได้เป็นสำนวนว่า 缺衣少食 (เชวอีส่าวสือ) ที่แปลว่า ไม่มีเสื้อผ้าขาดแคลนอาหาร — นี่ก็คือกลอนคู่ซ่อนคำ 

การค้นพบครั้งนี้ทำให้จางเย่ดีใจจัด หลังจากสำรวจดูจนครบรอบ แม้ว่ากลอนคู่จากโลกเก่าจะคิดเป็นแค่ 20-30% จากทั้ง 50 คำถาม แต่นั่นก็เพียงพอที่จะทำให้จางเย่ยินดีได้แล้ว เพราะนี่หมายความว่าเขายังพอมีโอกาส หมายความว่าโลกทั้งสองใบมีผลงานที่ทับซ้อนกันอยู่และไม่ใช่เพียงแค่เล็กน้อยด้วย! อันที่จริง เมื่อลองคิดดู ทั้งสองโลกต่างก็มีประวัติศาสตร์ที่เหมือนกัน บุคคลสำคัญในประวัติศาสตร์บางคนก็ยังคงอยู่ ต่อให้ถูกปรับเปลี่ยนโดยแหวนเกมก็ตาม ดังนั้นวัฒนธรรมของกลอนคู่โดยรวมจึงไม่แตกต่างจากเดิมมากนัก การที่กลอนคู่บทเดียวกันจะปรากฏในทั้งสองโลกจึงไม่แปลกเลย 

เสียวหลวี่เอ่ยขึ้นกะทันหัน “เฮ้ ฉันอาจจะต่อกลอนบทนี้ได้นะ ตอนที่ทำงานบก. ฉันเคยเห็นอันที่คล้ายๆ แบบนี้มาก่อน แค่ปรับคำนิดเดียวน่าจะใช้ได้ หิมะยามเช้า...ไม่ถูกๆ น้ำค้างยามเช้า…” 

โหวเกอกระตุ้นซ้ำ “เสียวหลวี่ สู้หน่อย เร็วๆ เข้า!” 

“อย่าเร่งสิ ยังคิดอยู่” เสียวหลวี่ทึ้งผมตัวเอง 

“นั่นมันยามเช้าอะไรสักอย่างไม่ใช่เหรอ คู่กับรุ่งสางไม่ดีกว่าเหรอ?” โหวตี้ช่วยออกความคิดด้วย 

เห็นได้ชัดว่าพวกเขาต่างต้องการให้จางเย่ผ่านเข้ารอบสุดท้ายอย่างมาก เพื่อไม่ให้พวกชั้นต่ำจากสมาคมนักเขียนนครหลวงที่ตั้งใจดิสเครดิตจางเย่ในวงการวรรณกรรมทำสำเร็จ 

อีกด้านหนึ่ง จู่ๆ ก็มีผู้แข่งขันวัยกลางคนคนหนึ่งตบหน้าผากตัวเอง ก่อนก้าวขึ้นไปหยิบพู่กันด้านหน้าและเขียนคู่ของบทกลอนที่อยู่บนกระดาน ในขณะที่เสียวหลวี่ โหวตี้และพวกยังคงคิดอยู่ หลังจากเขียนเสร็จ เขาหันไปมองกรรมการทั้งสามและเห็นว่าสองในสามท่านพยักหน้า ชายวัยกลางคนจึงหัวเราะร่า เขาผ่านแล้ว! 

เสียวหลวี่ฉุนหนัก “มีคนตัดหน้าเราไปแล้ว!” 

โหวตี้เอ่ยอย่างเสียดาย “อีกแค่นิดเดียวเอง พวกเราเกือบคิดออกแล้วเชียว!” 

“ยังเหลือคำถามอยู่อีกสองข้อนะ” ต้าเฟยเตือน

ทว่า หูเฟยกลับถอนใจพลางชี้ “ที่จริง เหลือแค่ข้อเดียวแล้ว” 

เมื่อทุกคนมองตามก็เห็นอริเก่าของจางเย่ที่ไม่รู้ว่าก้าวขึ้นไปตั้งแต่เมื่อไร กำลังจับพู่กันเขียนคำคู่ของกลอนอยู่ ลายพู่กันทั้งดุดันและเข้มแข็ง ดูดีมากทีเดียว คนผู้นี้คืออัสนีไพศาลนักกวีจากสมาคมนักเขียนนครหลวง หลังจากได้คำตอบรับจากคณะกรรมการ เขาก็หัวเราะ “ขอบคุณ อาจารย์ทุกท่าน” 

กรรมการชายชราหัวล้านมองดูเขาแล้วพูดว่า “อัสนีไพศาล เธอเป็นถึงรองชนะเลิศของการแข่งขันคราวที่แล้ว ทำไมถึงใช้เวลาจับคู่กลอนนานนักล่ะ?” 

หญิงชรากรรมการอันดับสองยิ้ม “คุณดูไม่ออกหรือ? อัสนีไพศาลไม่ได้ตอบคำถามข้อง่ายๆ แต่เลือกหนึ่งในสองข้อที่ยากที่สุด นี่แหละความดื้อรั้นฝังกระดูกของรองชนะเลิศปีที่แล้ว เหอๆ คงมีแต่อัสนีไพศาลเท่านั้นที่ฝีมือถึงระดับนี้ ถ้าเขาไม่ได้ตอบคำถามข้อนี้ ฉันว่าคงไม่มีใครตอบได้อีกแล้วล่ะ” 

ชายชรากรรมการอันดับสามกล่าว “ยังเหลือคำถามข้อสุดท้ายอีกนี่? อืม ฉันเดาไม่พลาดนะเนี่ย เหลือข้อนี้เป็นข้อสุดท้ายจริงๆ ด้วย เฒ่าเฉียน คำถามข้อนี้ของคุณคนทั่วไปคงตอบไม่ได้หรอก แค่รอบคัดเลือกคุณยังถามยากขนาดนี้? เวลาสั้นๆ แค่นี้ ใครจะไปต่อกลอนคู่บทนี้ได้?” 

ผู้เฒ่าเฉียนคือกรรมการอันดับหนึ่งของการแข่งขันปีนี้ เป็นผู้ที่ทั้งอายุมากสุดและแก่ประสบการณ์ที่สุด เขาลูบเคราพลางกล่าว “นี่เป็นการแข่งขันกลอนคู่ ถ้าไม่ยากจะไปสนุกได้ยังไงล่ะ?” 

เห็นได้ชัดว่าอัสนีไพศาลและเหล่ากรรมการต่างรู้จักกันมาก่อน เมื่อได้ยินดังนั้นเขาจึงหันไปหากรรมการ “คำถามข้อที่ 50 เป็นของท่านผู้เฒ่าเฉียนหรอกหรือครับ? มิน่าล่ะ ผมคิดอยู่ครึ่งค่อนวันยังคิดไม่ออก กลอนคู่บทนี้คงไม่มีใครต่อได้แน่ อย่าว่าแต่จะจับคู่กลอนเลย แค่จะอ่านให้ถูกยังเป็นปัญหาแล้ว ต่อให้มืออาชีพเองก็ยังอาจจะอ่านไม่ออกด้วยซ้ำ” 

แน่อยู่แล้ว ผู้เฒ่าเฉียนได้ชื่อว่าเป็นจอมมารอัจฉริยะในวงการวรรณกรรม เขาไม่ได้เป็นคนของสมาคมกลอนคู่นครหลวงหรือสมาคมนักเขียนนครหลวง แต่เป็นสมาชิกของสมาคมนักเขียนแห่งชาติ ชื่อเสียงสูงส่งและเป็นที่รู้กันว่าชอบตั้งคำถามสุดโหด ซึ่งไม่ใช่เพียงแต่เฉพาะกลอนคู่เท่านั้น เขาเป็นหนึ่งในผู้คิดคำถามสอบเข้ามหาวิทยาลัยของปีนี้อีกด้วย แคำถามของเขามักจะไม่ได้เอาไว้ให้คะแนน อแต่เอาไว้แยกเด็กเก่งเด็กอ่อน 

ถึงตอนนี้ผู้เข้าแข่งหลายคนพากันยอมแพ้ เมื่อได้ยินบทสนทนาของผู้เฒ่าเฉียนและอัสนีไพศาล บรรดานักเขียนชั้นนำและอาจารย์มหาวิทยาลัยหลายคนที่กำลังคิดคำตอบอยู่ จึงเข้าใจแล้วว่ามันยากขนาดไหนและรู้ว่าวันนี้พวกเขาหมดโอกาสผ่านรอบคัดเลือกเสียแล้ว คงต้องทำใจยอมเป็นผู้ชมแต่โดยดี 

ทุกคนต่างยอมแพ้ เหลือแต่จางเย่ที่กำลังจ้องมองคำถามข้อนั้นเขม็ง เขาถึงกับกะพริบตามองซ้ำ…เพราะว่ากลอนคู่บทนี้เขาเคยเห็นมาก่อน!


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./16.md)