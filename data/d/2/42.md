##บทที่ 139 + บทที่ 140
***เนื่องจากตอน 140 สั้นเกินกว่าจะเป็นหนึ่งตอนสมบูรณ์จึงนำมารวมกับ 139***
__________________________________________________________

บทที่ 139 : จางเย่หน้าด้านไม่ยอมกลับ!

ยามดึก

ที่บ้านของเหราอ้ายหมิ่น ชั้นสองของคอมเพล็กซ์ขนาดย่อม

หลังจากจัดการเรื่องราวเสร็จเรียบร้อย จางเย่นอนอยู่บนเตียงใหญ่อันหอมกรุ่นของคุณน้าเจ้าของห้อง แล้วเริ่มคุยโว “คุณน้าเจ้าของห้อง นี่คุณอาจจะไม่รู้นะ เพราะว่าคุณมาสายไปเลยไม่ทันเห็น รู้รึเปล่าว่าผมน่าเกรงขามแค่ไหน? หา รู้ไหม? ตอนแรกที่ผมแกว่งไม้กวาดไปมั่วๆ น่ะที่จริงก็เพื่อให้ศัตรูคิดว่าอ่อนแอ แกล้งทำเป็นอ่อนแอน่ะเข้าใจหรือเปล่า? ไม่ใช่ว่าผมจัดการพวกมันไม่ได้นะ แค่พวกมันสองคนจะมาครณามือผมได้ไงล่ะ? ตลกซะไม่มี ถ้าคิดอย่างนั้นก็ถือว่าดูหมิ่นผมแล้ว ผมน่ะ ข้อแรกต้องการให้พวกมันลดการ์ดลงก่อน ข้อสองผมแค่ยั่วพวกมันเล่น ผมเองก็เป็นกังฟูนะ เทควันโดไง!”

เหราอ้ายหมิ่นกำลังง่วนหายาในกล่องปฐมพยาบาล

เฉินเฉินจ้องจางเย่ไม่วางตา “...หึหึ”

จางเย่โวยวาย “ยัยตัวแสบ ทำท่าอะไรแบบนั้นน่ะ? ท่าทางน่าสมเพชของฉันที่เธอเห็นตอนนั้นมันก็แค่การแสดง แค่การแสดงเท่านั้นจริงๆ ฉันแค่แกล้งหลอกพวกมันเล่นเฉยๆ เธอเห็นลูกเตะของอาที่ซัดมีดกระเด็นตั้งสองหนเลยไม่ใช่เหรอ? เจ๋งใช่มะ? ทรงพลังใช่ปะ? ฮ่าๆ! อย่างกับลูกเตะของพระเจ้าแน่ะ! แล้วยังท่าหมุนตัวเตะอันแสนงดงามของอาอีก นั่นน่ะถูกต้องตามตำราเป๊ะเลยนะ! เท่สุดๆ ไปเลยมั้ย?”

เหราอ้ายหมิ่นที่หาผ้าพันแผลและยาทาแผลจนเจอ เดินเข้ามาหาแล้วตบเข้าให้ “เลิกโม้ได้แล้ว นอนดีๆ!”

“ไอ้หยา” จางเย่มองไปที่หญิงสาวอย่างกังวล “คุณน้าเจ้าของห้อง คุณช่วยทำเบาๆ หน่อยนะ แล้วยานี่ถ้าทาแล้วแสบรึเปล่า? ถ้ามันแสบนี่ผมคงทนไม่ได้แน่ๆ คุณต้อง...”

เหราอ้ายหมิ่นเทยาทาแผลลงไปทันที!

เจอเข้าแบบนี้ จางเย่ถึงกับกรีดร้องดังลั่น “อ๊า! แสบ แสบ แสบจะตายอยู่แล้ว!” 

เหราอ้ายหมิ่นใช้ก้านสำลีเกลี่ยไปรอบแผลของชายหนุ่ม “เจ็บก็ทนไป”

“มันแสบจริงๆ นะ! ทนไม่ไหวแล้ว! ผมตายแน่! ผมต้องตายแน่!” จางเย่ผลักหญิงสาวออกไป ไม่ยอมให้เธอทายาไปมากกว่านี้

เหราอ้ายหมิ่นตวาดใส่ “เจ้าหนู หยุดดิ้นได้แล้ว!”

“ไม่ไหวอะ ผมไม่เอาแล้ว!” จางเย่ทิ้งยางอายของตัวเองทันที

เฉินเฉินมองดูเขา “จางเย่ นายนี่น่าอายจริงๆ”

จางเย่กรีดร้อง “น่าอายอะไรล่ะ! เก่งนักเธอก็มาลองโดนบ้างสิ! โอ๊ยๆ!”

เหราอ้ายหมิ่นปรายตามองก่อนนั่งลง ยึดตัวชายหนุ่มไว้แน่นไม่ให้ดิ้นหนีแล้วทายาให้ต่อ “นี่น่ะเหรอผู้เชี่ยวชาญวรรณศิลป์ นี่น่ะนะพิธีกร แถมยังออกทีวีอีก ดูนายทำท่าสิ!”

จางเย่หยุดดิ้นทันที “ผู้เชี่ยวชาญวรรณศิลป์ก็คนนะ!”

หลังจากเหราอ้ายหมิ่นทายาจนทั่วดีแล้ว เธอก็พันแผลให้เขาต่อ “ใครใช้ให้เจ้าหนูอย่างนายไม่รอฉันกลับมาก่อนล่ะ ถ้าคิดว่าในบ้านมีโจร แค่โทร. หาฉันแล้วรอฉันกลับมาก็พอ!”

จางเย่บ่นงึมงัม “ก็ไม่ใช่เพราะผมคิดว่าคุณอยู่บ้านรึไงล่ะ กลัวว่าคุณจะถูกโจรจับมัดไว้ อาจจะตกอยู่ในอันตราย หรือคุณคิดว่าผมอยากจะสู้กับพวกโจรน่ะ?”

เหราอ้ายหมิ่นยังคงนั่งทับชายหนุ่มอยู่ “อย่าว่าแต่โจรสองคนเลย ต่อให้พวกมันมากันสักยี่สิบคนก็อย่าได้หวังว่าจะเข้าใกล้ตัวฉันเหราอ้ายหมิ่นได้ เจ้าหนูอย่างนายยังมาทำอวดเก่งอีก?”

จางเย่ฮึดฮัด “ใครจะไปรู้ว่าคุณแข็งแกร่งขนาดนั้นเล่า”

เฉินเฉินเบ้ปาก “หนูบอกแล้วไง ในโลกนี้คนที่สามารถสู้ชนะป้าใหญ่ของหนูได้เนี่ยมีไม่ถึง...”

เหราอ้ายหมิ่นพูดขัดขึ้นมา “หนูก็อย่าพูดมากไปได้ไหม? กลับไปทำการบ้านได้แล้วไป!”

จางเย่ถามซอกแซกอย่างอยากรู้อยากเห็น “คุณน้าเจ้าของห้อง คุณเก่งขนาดนั้นเลยเหรอ? คุณฝึกกังฟูอะไรน่ะ? ฝ่ามือแปดทิศรึเปล่า? ไปเรียนมาตอนไหนเหรอ?”

เหราอ้ายหมิ่นผูกผ้าพันแผลเป็นปม “เรื่องของฉัน เธอถามให้มันน้อยๆ หน่อย!”

“ป้าใหญ่คะ งั้นหนูไปทำการบ้านแล้วนะ” เฉินเฉินพูดอย่างไม่เต็มใจนัก

เหราอ้ายหมิ่นหันไปเรียก “เดี๋ยวก่อน นี่เธอขอบคุณคุณอาจางแล้วหรือยัง?”

เฉินเฉินพยักหน้าหันไปหาจางเย่ “ขอบคุณค่ะ คุณอา”

จางเย่โบกมือ “ไม่เป็นไรๆ เรื่องแค่พลิกฝ่ามือเอง เรื่องเล็กน้อย”

หลังจากเด็กหญิงออกจากห้องไป จางเย่ก็ไม่รักษาหน้าของตัวเองอีก “แขนอีกข้างของผมก็เจ็บเหมือนกัน”

“โดนบิดมาเหรอ?” มุมปากของเหราอ้ายหมิ่นบึ้งอย่างหงุดหงิด

จางเย่นอนคว่ำหน้า ยื่นแขนออกไปด้านหลัง “อื้อ คุณช่วยรักษาให้ผมหน่อยสิ”

เหราอ้ายหมิ่นจับแขนชายหนุ่มและเริ่มนวดจากบนลงล่าง

จางเย่รู้สึกสบายตัวสุดๆ

ทันใดนั้นเหราอ้ายหมิ่นก็เริ่มนวดมือให้เขา มือของน้าสาวเจ้าของห้องจึงวางอยู่ในมือของจางเย่เป็นธรรมดา เขารู้สึกได้ว่ามือของเธอไม่ได้บอบบางนัก ออกจะกระด้างเล็กน้อย แต่ก็ให้ความรู้สึกที่แตกต่าง

จางเย่รู้สึกสุขสบายอย่างเหลือหลาย

“เสร็จแล้ว!” เหราอ้ายหมิ่นลุกขึ้น “อาการบาดเจ็บของนายไม่ร้ายแรงอะไร แค่ไม่กี่วันก็หาย อย่าให้แผลโดนน้ำ แล้วอย่ากินของแสลงกับของเผ็ดๆ แค่นั้น”

พอพูดถึงเรื่องกิน จางเย่ก็รู้สึกหิวทันที ชายหนุ่มกลิ้งตัวไปมาบนเตียงก่อนมองเหราอ้ายหมิ่น “ผมหิวแล้ว อยากกินบะหมี่จ๋าเจี้ยง[1]จังเลย”

เหราอ้ายหมิ่นหรี่ตา “เจ้าหนู นายคิดจะทำตัวเป็นคุณผู้ชายหรือไง?”

จางเย่โอดครวญ “ผมบาดเจ็บหนักมาก ขยับตัวแทบไม่ไหวเลยนะ”

“เป็นผู้ชายตัวโตเสียเปล่าทำตัวเป็นเด็กเล็กๆ ไปได้ เฉินเฉินยังเข้มแข็งกว่านายอีกด้วยซ้ำ!” เหราอ้ายหมิ่นถึงแม้ปากจะคมดั่งใบมีด แต่ใจอ่อนเป็นเต้าหู้ เธอบอกก่อนหมุนตัวเดินจากไป “รอแป๊บหนึ่ง!”

ผ่านไปชั่วครู่ กลิ่นหอมของบะหมี่จ๋าเจี้ยงก็โชยมาจากชั้นล่าง

จางเย่สูดกลิ่นเข้าไปอย่างเต็มปอด

หลังจากนั้นเหราอ้ายหมิ่นก็ถือชามบะหมี่เดินลงส้นตึงๆ ขึ้นมา เธอกระแทกชามลงบนโต๊ะอย่างไม่สบอารมณ์ “กินซะ!”

จางเย่มองตาใส “แขนผมเจ็บอยู่ อีกข้างก็โดนกระชากเสียแรง ผมขยับไม่ได้เลย คุณป้อนผมหน่อยสิ” เมื่อเห็นสีหน้าของน้าสาวเจ้าของห้องถมึงทึงขึ้นมา จางเย่ก็รีบลุกขึ้นนั่งบนเตียง “เฮ้ย พูดเล่นขำๆ นะ ผมกินเองได้”

“มันร้อน”

“ผมรู้ หุหุ หอมจริงๆ ฝีมือคุณสุดยอดมากเลย!”

“กินๆ ไปซะ ตอนกินไม่ต้องพูดตอนนอนไม่ต้องคุย ทำไมต้องพูดจาไร้สาระตลอดเวลา!”

อีกด้านหนึ่ง เฉินเฉินน้อยที่ทำการบ้านเสร็จแล้วได้กลิ่นหอมของบะหมี่จนต้องเดินมาหา “ป้าใหญ่คะ หนูก็อยากกินบะหมี่จ๋าเจี้ยงเหมือนกัน!” จากนั้นก็จ้องไปที่จางเย่

จางเย่รีบเอามือป้องบะหมี่ไว้ “ฉันไม่ยอมให้ใครหน้าไหนมาขโมยบะหมี่ฉันหรอกนะ!”

เฉินเฉินพูด “จางเย่ แบ่งมาครึ่งหนึ่ง แบ่งมาให้หนูครึ่งหนึ่งเลยนะ!”


……


หลังอาหาร 

ทั้งเด็กทั้งผู้ใหญ่ที่กินเสร็จต่างนอนพุงกางอยู่บนเตียง

เหราอ้ายหมิ่นเชิดคางไปทางประตูและกล่าวกับจางเย่ “เอาล่ะ นี่ก็จะห้าทุ่มแล้ว เจ้าหนูนายไปซะ ผู้หญิงสองคนตรงนี้อยากจะนอนแล้ว!”

จางเย่ปฏิเสธจะออกไปอย่างหน้าด้าน “ไม่นะ เกิดผมไม่สบายกลางดึกจะทำไง หรือเกิดมีดมันมีพิษที่ออกฤทธิ์ตอนกลางคืนล่ะ? ผมอยู่บ้านคนเดียวไม่มีใครดูแล ต่อให้ร้องตะโกนขอความช่วยเหลือก็คงเปล่าประโยชน์ อีกอย่างถ้าเกิดว่าเพื่อนของโจรกลุ่มนั้นมาแก้แค้นผมล่ะ? ถึงวิชากังฟูของผมจะค่อนข้างร้ายกาจก็เถอะ แต่นั่นมันตอนผมยังไม่บาดเจ็บสาหัส ผมไปไม่ได้หรอก วันนี้ผมจะอยู่ที่นี่แหละ”

เหราอ้ายหมิ่นขึงตาใส่ชายหนุ่ม “ไอ้หนูอย่างนายทำไมถึงทำตัวน่าคลื่นไส้นักนะ?”

จางเย่นอนราบเอกเขนกแล้วบอกอย่างกลัวตายว่า “ยังไงก็เถอะ ผมจะอยู่ที่นี่แหละ ถ้าเกิดมีอะไรขึ้นมาจะได้เรียกคุณได้ไง คุณรู้จักแพทย์แผนจีนเพราะงั้นต้องช่วยผมได้ทันแน่ๆ”

เฉินเฉินไม่ได้แสดงท่าทีอะไร เด็กหญิงเพียงแค่นอนข้างๆ จางเย่และหลับไป กระทั่งรองเท้าก็ไม่ได้ถอดออก

เหราอ้ายหมิ่นแม้จะเป็นคนปากร้าย แต่สัญชาตญาณความเป็นแม่กลับฝังแน่นถึงกระดูก เธอเดินเข้ามาถอดรองเท้าคู่เล็กของเฉินเฉินออกอย่างนุ่มนวล ก่อนจัดท่านอนและคลุมผ้าห่มให้อย่างดี จากนั้นก็หันมาจ้องจางเย่เขม็ง เอาผ้าห่มคลุมขาให้ชายหนุ่ม “แค่คืนนี้นะ พรุ่งนี้ก็ไสหัวไปได้แล้ว!”

จางเย่อืออาตอบรับ “งั้นผมนอนล่ะนะ”

หลังจากปิดไฟให้พวกเขา เหราอ้ายหมิ่นดูเหมือนจะยังไม่ง่วง จึงถือหนังสือเดินลงไปยังห้องนั่งเล่นชั้นล่าง

ตลอดวันนี้จางเย่เจอเรื่องมากมาย ตั้งแต่เล็กจนโตเขาไม่เคยต่อยตีกับใครแบบนี้มาก่อน วันนี้ไม่เพียงต่อสู้กับคนร้าย ร่างกายยังบาดเจ็บอีกด้วย เขาจึงฝืนไม่ไหวอีกต่อไป หัวถึงหมอนก็หลับไปทันที


--------------------------------------------------------------------
[1] บะหมี่จ๋าเจี้ยง ตัวหมี่จะลวกเอา แล้วราดซอสเนื้อผัดซีอิ๊วดำ รสจะออกหวาน ตัดด้วยเค็มมีแครอทกับแตงกวาเป็นเครื่องเคียง บางที่ก็ผัดซอสกับเนื้อเก็บใส่ตู้เย็น เวลาจะกินก็ค่อยอุ่นราดหมี่ลวกเอา หรือลวกแค่หมี่แล้วเอาซอสราดแบบเย็นๆ เลย แล้วเกาหลีก็เอาตัวหมี่นี้ไปเผยแพร่ ปรับสูตร ใช้ชื่อว่าจาจังมยอน รสจะออกหวานกว่าของจีนหน่อย และจะหั่นผักลงไปผัดซอสด้วยเลย
-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*


บทที่ 140 : เอารัดเอาเปรียบอีกแล้ว!

ไม่ทราบว่าผ่านไปนานแค่ไหน

เสียงเคลื่อนไหวใกล้หูปลุกให้ชายหนุ่มรู้สึกตัวขึ้นมา

เมื่อจางเย่ลืมตาขึ้นก็เห็นว่ามีคนเดินเข้ามาในห้องและปิดประตู ใต้แสงจันทร์อันสลัวรางพอมองเห็นว่าเป็นเหราอ้ายหมิ่นในชุดเสื้อเชิ้ตและกางเกงขายาว จางเย่ไม่ได้ขยับตัว เหราอ้ายหมิ่นคิดว่าพวกเขาสองคนหลับไปแล้วจึงถอดรองเท้าแตะออกจากเท้าคู่งาม ทางหนึ่งย่างเยื้องบนพื้นไม้ ทางหนึ่งปลดกระดุมเสื้อ

แสงจันทร์ส่องสว่างอย่างจำกัด ทำให้มองเห็นได้ไม่ชัดเจน 

สุดท้ายจึงเห็นเพียงเหราอ้ายหมิ่นเปิดตู้เสื้อผ้า หยิบเสื้อคลุมออกมาสวมทับแล้วผูกสายรัด

จางเย่ดูพลางนึก ท่าทางเหราอ้ายหมิ่นคงจะฝึกวิชาหรือออกกำลังกายทุกวัน เพียงมองต้นขาอันเต่งตึงก็รู้ทันที คนวัยสามสิบกว่าๆ รุ่นเดียวกันกับเธอที่ยังดูแลตัวเองดีถึงเพียงนี้มีไม่มากเลยจริงๆ ร่างกายทุกตารางนิ้วนั่นราวกับซุกซ่อนพลังทำลายล้างเอาไว้ ดูแค่ฝ่ามือบอบบางของเธอยังทำคนกระดูกหักได้เลย นี่มันไม่ใช่สิ่งที่คนธรรมดาๆ จะทำได้!

"เฉินเฉิน?"

"หืม?"

"ขึ้นมานอนตรงกลางมา"

ตอนนี้เฉินเฉินนอนอยู่ริมนอกโดยมีจางเย่อยู่ตรงกลาง

เฉินเฉินเพียงส่งเสียงงึมงำอยู่ครู่หนึ่ง ตัวไม่ขยับ หลับเป็นตาย

เหราอ้ายหมิ่นส่งเสียงเรียกเธออีกหลายครั้ง ส่งเสียงจึ้กจั้กอย่างขัดใจ แต่ไม่พูดอะไรอีก เพียงกระชับเสื้อคลุมเดินแล้วเข้ามาข้างจางเย่ ดึงผ้าห่มขึ้นก่อนล้มตัวลงนอน ทั้งยังออกแรงตีไหล่จางเย่ไปครั้งหนึ่ง "เจ้าหนู เขยิบไปหน่อย!"

จางเย่แสร้งทำเป็นหลับ ขยับตัวอย่างไม่มีสติ กระเถิบเข้าไปข้างใน

น้าสาวเจ้าของห้องซุกตัวในผ้าห่ม "เฉินเฉินอาจจะเข้าห้องน้ำตอนดึกๆ ถ้าคืนนี้เธอเจ็บแผลหรือมีไข้ขึ้นมาก็เรียกฉัน!"

จางเย่รับคำอย่างสลึมสลือ


……….


กลางดึก

สองสาวต่างหลับสนิท 

จางเย่นอนไปได้เพียงชั่วโมงหนึ่งแต่กลับรู้สึกกระปรี้กระเปร่า ยิ่งมีคุณน้าเจ้าของห้องนอนอยู่ข้างตัว ปลายแขนเสื้อคลุมของเธอพาดอยู่บนไหล่ของจางเย่ ตัวเธออยู่ใกล้กับเขามาก บนเตียงเต็มไปด้วยกลิ่นอายเฉพาะของสาวเต็มวัยจากตัวคุณน้าเจ้าของห้อง แม้แต่ไอร้อนจากร่างของเธอก็แผ่ออกมาไม่หยุด จางเย่นอนต่อได้ก็แปลกแล้ว ในใจรู้สึกคันยุบยิบเหมือนโดนแมวข่วน

ฉวยโอกาสดีไหม?

แต่จะเอาเปรียบคุณน้าสาวเจ้าของห้องก็ใช่ว่าจะง่ายนะ ครั้งก่อนถึงเหราอ้ายหมิ่นจะไม่ว่าอะไรในตอนท้าย แต่ก็ทุ่มจางเย่ข้ามไหล่ตกจากเตียงฟาดพื้นไปรอบ จางเย่นึกๆ แล้วยังขยาดไม่หาย แม้จะมีความคิดชั่วร้ายก็ไม่กล้าทำ แต่ว่าคิดอีกครั้งก็รู้สึกไม่ถูกต้อง เขาตอนนี้อย่างไรก็เป็นคนป่วย คุณน้าสาวเจ้าของห้องไม่น่าจะลงมือหนักขนาดนั้นไหม?

ต่อให้โดนหนักก็คุ้ม!

ต่อให้โดนทุ่มข้ามไหล่อีกครั้งก็ยังคุ้ม!

สันดานโจรของจางเย่ลุกโชน พร้อมเสี่ยงเป็นเสี่ยงตายแล้ว!

---------------------------------------------------------

ไม่นานหลังจากนั้น 

เหราอ้ายหมิ่นพูดขึ้นมาทันใด "นอนได้รึยัง?"

"ครับๆ ได้ๆ" จางเย่ตอบกลับอย่างเก้อกระดาก

เหราอ้ายหมิ่นว่า "งั้นก็นอน เหล่าเหนียงง่วงแล้ว!"

อีกฝ่ายพูดออกมาแล้ว จางเย่จึงไม่กล้าเริ่มใหม่อีก กระแอมไอให้คอโล่งแล้วล้มตัวลงนอนอย่างเรียบร้อย เก็บมือเก็บเท้าไม่ยุ่มย่ามกับคุณน้าเจ้าของห้องอีก เฮ้อ จะเอาเปรียบผู้อื่นนี่ ถอยก่อนจะโดนโกรธได้เป็นดี เกิดเหราอ้ายหมิ่นโกรธขึ้นมา จางเย่คาดว่าตัวเขาสิบคนก็ไม่พอให้คุณน้าเจ้าของห้องทุบตี



-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./43.md)