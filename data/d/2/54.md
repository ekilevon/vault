##บทที่ 152 : ซ้อมลูกชายของหวังสุ่ยซินให้น่วม!
เช้าตรู่

เสียงโทรศัพท์ดังปลุกเขา

"จางน้อย เมื่อวานเธอไปทำอะไรมา?" เป็นหูเฟยโทร. มา

จางเย่เลิกผ้าห่มลุกขึ้นนั่ง "พี่หู หมายความว่ายังไง?"

หูเฟยกล่าว "วันนี้เงินเดือนออกแล้ว แต่โบนัสเดือนนี้ของเธอโดนตัดหมดเลย ได้แต่เงินเดือนเปล่าๆ เท่านั้น ทั้งยังไม่เต็มจำนวนอีก เพราะยังไงซะเธอก็เข้ามาทำงานได้ไม่ถึงเดือน จึงได้แต่นับวันตามจริงเท่านั้น ฉันโทร. ไปถามเหตุผลกับฝ่ายการเงินมา เขาบอกว่าตอนนั้นเธอลาหยุดหลายวันเกินไป แต่ฉันบอกไปว่าเธอได้ลาชดเชยและก็ทำโอทีมากกว่าเสียอีก ทำงานตลอดทั้งสัปดาห์ไม่ได้พักเลย แต่พวกเขาบอกว่าไม่เห็นใบแจ้ง" เขาหยุดไปครู่ก่อนกล่าว "มาถึงออฟฟิศแล้วค่อยคุยกัน เงินโบนัสของเธอฉันต้องไฟต์กลับมาให้แน่ เธอวางใจเถอะ!"

จางเย่หน้าเสีย กล่าวว่า "เมื่อวานหลังเลิกงาน เลขาของหวังสุ่ยซินให้บรรณาธิการเว่ยมาตามผม แต่ผมไม่ไป ผมไม่สนใจคนพวกนั้น ตรงกลับบ้านทันที"

หูเฟยกล่าว "เธอนี่นะ เจ้าอารมณ์จริงๆ"

จางเย่บอกอย่างเชื่อมั่นเต็มเปี่ยม "ใครให้เกียรติผม ผมก็ให้เกียรติคนนั้น ใครไม่ให้เกียรติผม ผมต้องให้เกียรติคืนด้วยเหรอ?"

"ไม่ต้องห่วงนะ อีกเดี๋ยวถึงที่ออฟฟิศแล้วฉันจะไปหาผอ.หวังคุยเรื่องนี้!" หูเฟยเองเริ่มรู้สึกไม่พอใจเช่นกัน ไม่ใช่กับจางเย่ แต่กับท่าทีของทางหวังสุ่ยซิน คนทั้งสถานีใครบ้างไม่รู้ว่าจางเย่เพิ่งหมดตัวเพราะช่วยคน และกำลังยากลำบาก แต่หวังสุ่ยซินที่เป็นอันดับหนึ่งของช่อง ไม่เพียงไม่ช่วยในเวลาที่จางเย่ต้องการความช่วยเหลือที่สุด แต่กลับกดค่าลิขสิทธิ์ของเขา มาตอนนี้ยังจะถมหินลงบ่ออีก? รู้อยู่แล้วว่าจางเย่ไม่มีเงินยังจะตัดโบนัสของเขาอีก? แม้ว่าจางน้อยจะทำผิดในบางเรื่อง แต่ก็ไม่ควรทำกันแบบนี้!

วางสายโทรศัพท์ไป

จางเย่คิดแล้วคิดอีก ก่อนโทรศัพท์หาแม่ของเขา

เสียงตู๊ด ตู๊ดดังขึ้นสองครั้งก็มีคนรับสายโทรศัพท์ "ฮัลโหล ลูก"

จางเย่กล่าวด้วยความละอายว่า "แม่ ถ้ายังไง ผมขอยืมเงินหน่อยสิ"

แม่ระแวงขึ้นมาทันที "จะเอาเท่าไรล่ะ? ถ้าเกินห้าร้อยไม่ต้องอ้าปากออกมาเลยนะ"

จางเย่จะเป็นลม "ห้าร้อยจะไปพอที่ไหน ช่วงนี้ผมชักหน้าไม่ถึงหลัง ไม่ต้องบอกแม่ก็รู้แล้วมั้ง ผมออกค่าผ่าตัดให้แฟนคลับคนหนึ่งที่ต้องรีบรักษา แม่น่าจะเห็นข่าวแล้วนี่"

"ก็แกเป็นคนดีนักไม่ใช่เหรอ? เงินล้านกว่าบอกให้ก็ให้ แกโง่รึเปล่าน่ะ หา? ในสังคมมีคนใจดีตั้งมากมาย ทำไมต้องให้แกออกหน้าล่ะ? แกไม่ใช่คนมั่งมีอะไรนะ!" แม่ของเขาตอบกลับอย่างมีอารมณ์

ทางปลายสายเกิดเสียงวุ่นวาย

"เธอทำอะไร?"

"เอาโทรศัพท์มาให้ฉัน!"

ท้ายสุด พ่อเขาเป็นคนพูดสาย "เย่น้อย เรื่องนี้ลูกทำได้ดีมาก ไม่ทำให้บ้านสกุลจางเราเสียหน้า อย่าไปฟังแม่เขาพูดเหลวไหล พบคนลำบากเราก็ต้องช่วยเหลือเท่าที่จะทำได้ ลูกเป็นสมาชิกพรรคคอมมิวนิสต์ ต้องมีจิตสำนึกเช่นนี้แหละ ลูกทำได้ดีมาก ต้องการเงินเท่าไร? เงินที่ลูกให้แม่มาก่อนหน้านี้ นอกจากเอาไปซื้อสร้อยทองไม่กี่เส้นแล้ว ที่เหลือยังไม่ได้แตะต้อง ห้าหมื่นพอไหม?"

จางเย่กล่าว "พอครับ ห้าหมื่นก็พอ ผมขอยืมก่อนแล้วจะใช้คืนให้"

พ่อกล่าว "ดีล่ะ พ่อจะโอนเงินเข้าเอทีเอ็มให้เดี๋ยวนี้เลย"

จางเย่บอกเสริม "พ่อพูดกับแม่ให้หน่อยสิ ว่าเดี๋ยวผมได้เงินแล้วจะชดเชยให้แม่แน่นอน"

เดิมทีจางเย่ไม่คิดจะออกปากกับทางบ้าน เขาคิดว่าเงินเดือนแต่ละเดือนกับโบนัสก็น่าจะพอให้ทยอยคืนหูเฟยได้ แต่ตอนนี้ดูแล้วคงไม่ได้แน่ เงินโบนัสถึงอย่างไรก็คงไม่ได้คืน ลำพังแค่เงินเดือนอย่างเดียวก็คงชักหน้าไม่ถึงหลัง จึงได้แต่ขอเงินจากพ่อกับแม่ เฮ้อ หลังจากนี้ค่อยให้พวกเขาอีกทีแล้วกัน

วุ่นวายแต่เช้าพาลให้อารมณ์ไม่แจ่มใส จางเย่หลังจากล้างหน้าแปรงฟันก็พกพาอารมณ์ขุ่นเคืองไปที่ทำงาน


…...


ตึกสถานีโทรทัศน์

เพิ่งมาถึงที่ทำงานก็มีคนมารอเป็นเป้าให้จางเย่แล้ว!

จางเย่ขึ้นลิฟต์ไป เมื่อประตูลิฟต์เปิดออก เขาก็ได้ยินเสียงฮือฮาดังมาจากนอกออฟฟิศไม่ไกล พอเข้าไปใกล้ก็เห็นคนจำนวนมากต่างเข้ามามุงกันอยู่ที่นั่น

"มีอะไรกันน่ะ?" จางเย่ขยับไปด้านหน้า

พวกโหวเกอยังไม่มา แต่เสี่ยวหลวี่อยู่ท่ามกลางฝูงชน หลังจากเห็นจางเย่เธอก็ชี้ไปข้างในอย่างโกรธเคือง "อาจารย์จางคุณมาเร็วเข้า หวังเฉินมาลวนลามพนักงานหญิงในออฟฟิศอีกแล้ว!"

"หวังเฉินเป็นใคร?" จางเย่ถาม

"ลูกชายของผอ. หวัง!" เสี่ยวหลวี่ตอบ

เมื่อมองเข้าไปในออฟฟิศของรายการหนึ่ง ก็เห็นบรรณาธิการเว่ยกำลังเผชิญหน้ากับหวังเฉิน

"เด็กสามหาว นายกล้ามาทำตัวกร่างในสถานีเหรอ?" บรรณาธิการเว่ยปกติเป็นคนใจดีมีเมตตาอย่างยิ่ง แต่ขณะนี้กลับดูเย็นชา

หวังเฉินจ้องตอบ "ฉันกร่างตรงไหน? ฉันคุยเล่นกับคนก็ไม่ได้เหรอ? ธุระอะไรของนาย?" 

บรรณาธิการเว่ยแค่นเสียง "คุยเล่น? คุยเล่นแล้วมือนายต้องไปพาดไหล่ผู้หญิงทำไม? หา?"

หวังเฉินฉุนจัดเช่นกัน "นี่มันยุคไหนแล้ว พวกเราคุยเล่นกันแบบนี้แหละ คุณมาเกี่ยวอะไรด้วย?"

"ไม่เห็นว่าผู้หญิงเขาผลักนายออกเหรอ? แต่นายก็ยิ่งเอาใหญ่? เป็นนักเลงหรือไง? เชื่อรึเปล่าว่าฉันจะไล่ตีนายออกไปแน่!" บรรณาธิการเว่ยดึงตัวสาวน้อยคนนั้นมาปกป้องไว้ที่ด้านหลัง

เด็กสาวรีบพูดขอบคุณซ้ำๆ "ขอบคุณค่ะ คุณอาเว่ย ขอบคุณ"

บรรณาธิการเว่ยออกปากปกป้อง "ไม่ต้องกลัว มีฉันอยู่ตรงนี้!"

หวังเฉินที่โกรธจัดแค่นหัวเราะออกมา "จะไล่ตีฉันออกไป? นายคิดว่าจะเหมือนเมื่อหลายปีก่อนเหรอ? ฉันไม่เชื่อหรอก นายจะลองดูก็ได้!"

ทุกคนที่มุงอยู่ต่างก็เห็น แต่ไม่มีใครกล้าเข้าไปช่วย ถึงอย่างไรนี่ก็เป็นลูกชายของผอ. ทุกคนจึงไม่พูดอะไรไม่ดี คราวนั้นที่บรรณาธิการเว่ยทุบตีคนๆ นี้ สุดท้ายเป็นอย่างไรล่ะ? ถูกหวังสุ่ยซินจับแช่เย็น ซ้ำยังกลั่นแกล้งบรรณาธิการเว่ยให้ลำบากสารพัด ใครๆ ก็ไม่อยากตกอยู่ในสภาพเดียวกันหรอก

บรรณาธิการเว่ยไม่โต้เถียง ยกเก้าอี้ข้างตัวชูขึ้นมา "เธอจะไปไม่ไป?"

หวังเฉินเหยียดยิ้มเย็นชา ไม่ขยับเคลื่อนไหว

บรรณาธิากรเว่ยเหลือบมอง ยกเก้าอี้ขึ้นตรงเข้าหา!

หวังเฉินกระตุกเปลือกตา ขยับเท้า แสดงกระบวนท่าออกมา

คนอื่นมองไม่ออกแต่จางเย่ดูรู้ทันที! นี่เป็นกระบวนท่าพื้นฐานของเทควันโด ดูจากการตั้งท่าเป็นท่าหมุนตัวเตะ หมอนี่เมื่อไม่กี่ปีก่อนโดนบรรณาธิการเว่ยตี หลังจากนั้นเลยไปฝึกเทควันโดมาหลายปี? เพื่อสักวันจะกลับมาแก้แค้น?

บรรณาธิการเว่ยอยู่ในอันตรายแล้ว!

จางเย่ฝ่าฝูงชนเข้าไปอย่างไม่ลังเล!

ตอนนี้ บรรณาธิการเว่ยอยู่ตรงหน้าหวังเฉินแล้ว เป็นไปตามคาด หวังเฉินหมุนตัวหนึ่งรอบยกเท้าขึ้นเตะ ตามกระบวนท่าหมุนตัวเตะเข้าใส่บรรณาธิการเว่ย!

"เอ๋!"

"คุณอาเว่ย!"

"ระวัง!"

จางเย่โกรธเป็นฟืนเป็นไฟ! เอ็งมาลวนลามผู้หญิงถึงที่ทำงานเรา ยังคิดจะตีคนอีก? รู้จักเหตุผลบ้างหรือเปล่า? อาศัยพ่ออย่างหวังสุ่ยซินเอ็งก็ไม่สนใจกฎหมายบ้านเมืองเหรอ? ไสหัวปู่เอ็งสิ! ลูกชายของหวังสุ่ยซิน? จางเย่ได้ยินแค่นี้ก็เกิดแค้นใหม่แค้นเก่าผสมกันไปหมดแล้ว รีบแทรกเข้าไปขวางด้านหน้าของคุณอาเว่ยทันที เพราะว่าเขาเองก็เป็นเทควันโด กินหนังสือทักษะไปตั้งมาก แน่นอนว่าต้องรู้จุดอ่อนของท่าหมุนตัวเตะว่าใช้เวลาเตรียมท่านาน การเคลื่อนไหวตีวงกว้างเกินไป ทำให้จางเย่เห็นโอกาส ยกเท้าแทรกได้ทัน เตะตรงเข้าไปที่สีข้างของหวังเฉิน!

ตึง!

หวังเฉินยังอยู่ในกระบวนท่า ลูกเตะนี้รวมกับแรงเหวี่ยงจากลูกเตะของตัวเอง ทำให้เขาต้องกรีดร้องออกมา ตัวกระเด็นออกไปด้านข้าง!

โครม! ลงไปกองกับพื้น!

"ไอ้หยา!"

"อาจารย์จาง!"

เสี่ยวหลวี่กรีดร้อง!

ไม่มีใครคิดว่าจางเย่จะเข้ามาตีคนกะทันหัน!

ไม่กี่ปีก่อน บรรณาธิการเว่ยตีหวังเฉิน หลายปีให้หลัง จางเย่ทำหน้าที่แทน!

"คุณอาเว่ย คุณถอยไปด้านหลัง ทุกคนก็ถอยไปด้วย จะได้ไม่โดนพวกคุณ" จางเย่กล่าวเสียงดัง "วันนี้ลูกพี่จะผดุงคุณธรรมแทนฟ้าสักครั้ง!"

คิดว่าใครๆ ก็ต้องไว้หน้าลูกชายของหวังสุ่ยซินอย่างแกเรอะ?

งี่เง่า! ทั้งเรื่องค่าลิขสิทธิ์ เรื่องเงินโบนัส เรื่องบรรณาธิการเว่ย จายเย่ทนหวังสุ่ยซินมานานแล้ว ลูกชายเอ็งเสือ*มาเข้าทางปืนเอง! ถ้ากูไม่อัดแม่*แล้วจะให้อัดใครวะ!

หวังเฉินไม่คิดว่าจะมีคนกล้าออกหน้า ซ้ำยังทำร้ายเขาอีกด้วย รีบตอบสนองว่องไว ใช้ท่าปลาหลีฮื้อพลิกตัวเด้งขึ้นจากพื้น ดูแล้วรู้ว่าฝีมือเทควันโด้ของเขาก็เข้มแข็งไม่น้อย ไม่ใช่พวกครึ่งๆ กลางๆ ต้องมีฝีมือจริงอยู่มากพอตัว "ไอ้หลานเต่า แกกล้าทำฉันเหรอ!?"

จางเย่กล่าว "คนที่ฉันจะทำก็นายนี่แหละ!"

หวังเฉินกู่ร้องพุ่งเข้าหาและเริ่มสู้กับจางเย่!

เตะตรง! 

เตะข้าง!

ในเวลาไม่กี่วินาทีทั้งสองประมือกันสี่ห้ากระบวนแล้ว!

จางเย่นึกขมวดคิ้วในใจ ว่ากันด้วยทักษะ ทั้งสองห่างกันไม่มาก น่าจะอยู่ในระดับเดียวกัน แต่แน่นอนว่าหวังเฉินนั้นฝึกฝนด้วยตัวเองมาทีละเล็กละน้อย กำลังและความว่องไวจึงเหนือกว่าจางเย่อยู่บ้าง ยิ่งตัวจางเย่เองอาศัยกินหนังสือสกิลจนได้ประสบการณ์เทควันโดไปโดยตรง พละกำลังและปฏิกริยาตอบสนองจึงค่อยๆ ด้อยลงทีละน้อย เขาเตะหวังเฉินไปสองเท้า หวังเฉินกลับสามารถสวนเขากลับได้สี่เท้า ความแตกต่างเริ่มปรากฏให้เห็น!

"จางน้อย!"

"อาจารย์จาง!"

แต่ละคนตาพร่าลาย แต่ยังดูออกว่าจายเย่เสียเปรียบแล้ว!

จางเย่ที่ได้รับบาดเจ็บไม่น้อยเริ่มจะยืนหยัดไม่ไหว หวังเฉินเองก็ไม่ได้ดีไปกว่ากันเท่าไร แต่เห็นได้ชัดว่ายังดีกว่าจางเย่ เขายังสู้ต่อไหว!

ขณะที่จางเย่กำลังจะโดนน็อคนั้น นัยน์ตาเขาหรี่ลง ฉับพลันก็นึกได้ว่าตัวเขาเพิ่งจับรางวัล ‘น้ำยาเพิ่มเลือด’ มาได้ขวดหนึ่ง ถอยหลบออกมา รีบเปิดแหวนเกมขึ้นทันที หยิบขวดสีแดงขนาดเล็กออกมาเปิดฝาออกดื่มลงไป ทันใดนั้น จางเย่พลันรู้สึกว่าความเจ็บปวดทั่วร่างหายไปเกือบหมด เอวและหลังก็ตั้งตรงได้แล้ว!

หวังเฉินตรงเข้าหาหมายจะซัดด้วยกระบวนท่าสังหาร!

จางเย่พลันออกกระบวนท่า ฟาดลูกเตะที่ว่องไวปานสายฟ้าออกมา!

หวังเฉินสะดุ้งโหยงด้วยความแตกตื่น! คนรอบข้างต่างสะดุ้งโหยงเช่นกัน! พวกเขาเห็นอยู่ชัดๆ ว่าจางเย่ใกล้จะหมดท่าแล้ว ทำไมถึงได้กลายเป็นเปี่ยมพลังของพยัคฆ์มังกรอย่างนั้นล่ะ!

ผลัวะ!

เสียงเนื้อกระแทกเนื้อดังระงม!

เท้าของจางเย่เตะเข้าไปที่ปลายคางของหวังเฉิน ส่งให้เขาหน้าแหงนลอยขึ้นจากพื้นไปหลายเซนติเมตร ก่อนจะตกลงมานอนกองบนพื้น แต่ยังไม่จบเท่านั้น จางเย่ตรงเข้าไปหาและเตะซ้ำอย่างหนักหน่วงอีกรอบ "ทำเป็นนักเลง? เอ็งแม่*ทำเป็นนักเลงเหรอ? ข้าจะบอกให้! ต่อไปนี้ถ้ากล้ามาทำตัวเลวๆ ที่นี่! ข้าเห็นเอ็งครั้งหนึ่งจะตีเอ็งครั้งหนึ่ง!"

เตะไปสิบกว่าเท้า!

หวังเฉินปิดศีรษะกรีดร้อง ไม่มีเรี่ยวแรงจะโต้ตอบแล้ว!

บรรณาธิการเว่ยรีบเข้ามาดึงเขา "หยุดตีได้แล้วจางน้อย พอแล้ว แค่ให้บทเรียนก็พอแล้ว!"

เสี่ยวหลวี่กับพวกโหวเกอ ต้าเฟยที่เพิ่งมาถึงที่ทำงานก็รีบเข้ามารั้งตัว คนหนึ่งรัดแขนจางเย่ อีกคนรัดเอว "อาจารย์จาง! ตีอีกคนจะตายแล้ว!"

จางเย่ขัดขืนคนที่มารัดเล็กน้อย อารมณ์เขายังไม่เย็นลง ใช้ขาที่ไม่มีใครรัดไว้เตะใส่หวังเฉินที่กองอยู่บนพื้นอย่างแรงอีกครั้งพลางด่าใส่ "ไอ้ลูกสำส่อน!" ถ้ามองในแง่ของสายเลือด คำนี้เท่ากับด่าหวังสุ่ยซินไปด้วย!

"ไอ้หยา!"

"อาจารย์จาง!"

"เขาลุกไม่ขึ้นแล้ว!"

จางเย่ ‘จำยอม’ ยุติเพียงเท่านี้!

ทุกคนที่เห็นต่างปากอ้าตาค้าง อาจารย์จางคนนี้ไม่เพียงแต่ฝีปากยากต่อกร ฝีมือตีคนก็คาดไม่ถึงว่าจะดุดันขนาดนี้!


*-*-*-*-*-*-*-*-*-*-*-*-*-*-*-*-*


[Go To Next Chapter]( ./55.md)