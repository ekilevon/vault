##บทที่ 199 : งานแจกลายเซ็น ‘รวมบทประพันธ์ของจางเย่’
สองวันให้หลัง

หอสมุด เขตซีตาน

ฟากหนึ่งของโต๊ะยาว จางเย่กำลังถือปากกาหมึกซึมนั่งยิ้มแฉ่ง รอบตัวเป็นพนักงานของสำนักพิมพ์และหอสมุด มีทั้งที่กำลังขายหนังสือและกำลังช่วยดูแลความเป็นระเบียบเรียบร้อย มีป้ายยาวแขวนไว้อย่างดึงดูดใจ งานแจกลายเซ็นหนังสือเล่มใหม่ของจางเย่ ‘รวมบทประพันธ์ของจางเย่’ เปิดตัวอย่างร้อนแรง แน่นอน คำว่าร้อนแรงก็แค่คำพูดสวยหรู เป็นแค่สโลแกนบนป้ายเท่านั้น ความจริงแล้วไม่ได้มีคนมากมายอะไร แต่ก็ถือว่าไม่น้อยเช่นกัน

"อาจารย์จาง!"

"เซ็นชื่อให้ฉันหน่อย!"

"พวกเราถ่ายรูปด้วยกันเถอะ!"

"อา วันนี้ได้เห็นตัวจริงแล้ว!"

"นั่นสิ ดูดีกว่าในทีวีอีกแน่ะ!"

"อาจารย์จาง ฉันเป็นแฟนคลับเดนตายของคุณเลยนะ!"

"อย่าผลักสิ อย่าผลัก ฉันมาก่อนต้องได้ลายเซ็นก่อน!"

กิจกรรมนี้ทางสำนักพิมพ์กับหอสมุดร่วมกันจัดขึ้น เช้าวันนี้ ขอเพียงซื้อ ‘รวมบทประพันธ์ของจางเย่’ ก็สามารถมาต่อแถวรับลายเซ็นจากจางเย่ได้เลย ดังนั้นชายหนุ่มถึงได้ยุ่งวุ่นวายไปโดยปริยาย "ขอบคุณครับ ขอบคุณที่ทุกคนช่วยสนับสนุน" เป็นครั้งแรกที่ได้ใกล้ชิดแฟนคลับขนาดนี้ จางเย่จึงตื่นเต้นมากไม่ต่างกัน เมื่อไม่นานมานี้ ได้แต่มองคนอื่นแจกลายเซ็นอยู่ไกลๆ ได้แต่มองดาราคนอื่นถูกรุมล้อมในที่สาธารณะ และตอนนี้จางเย่ได้มีโอกาสแบบนั้นบ้างเสียที ในที่สุดเขาก็ได้เป็นฝ่ายนั่งแจกลายเซ็นให้คนอื่นแล้ว! อดไม่ได้ต้องถอนหายใจอยู่หลายครั้ง ทุกอย่างเป็นเหมือนฝันจริงๆ

"อาจารย์จาง เซ็นเสื้อผมหน่อยครับ" วัยรุ่นแต่งตัวเหมือนเด็กเนิร์ดคนหนึ่งดูจะชื่นชอบจางเย่เอามากๆ กระทั่งบนเสื้อยังพิมพ์กลอนบทหนึ่งของจางเย่ -- ‘หากคุณไม่ห่างไม่หาย เป็นตายร้ายดีผมจะอยู่เคียงข้าง’ นี่คือคำขวัญของกลุ่มแฟนคลับของจางเย่ ดูเหมือนหมอนี่จะเป็นหนึ่งในนั้นด้วย

จางเย่ไม่อิดออด สำหรับเหล่าแฟนคลับที่คอยสนับสนุนเขามาโดยตลอด เขาซาบซึ้งใจมากจริงๆ หยิบปากกาเคมีขึ้นมาเซ็นให้วัยรุ่นคนนั้นที่ด้านหลัง

หลังจากนั้น ข้อเรียกร้องของเหล่าแฟนคลับแต่ละคนยิ่งมายิ่งแปลกประหลาด

มีทั้งให้เซ็นลงบนมือ

มีทั้งให้เซ็นลงบนต้นคอ

ถึงขั้นมีคนให้เซ็นลงบนอกเสื้อ!

เป็นหญิงสาววัยยี่สิบกว่าปีที่หน้าตาแม้จะธรรมดาๆ แต่ว่ารูปร่างกลับสุดแสนจะเร้าใจ เธอคงจะมาพร้อมกลุ่มเพื่อน เพราะรอบตัวมีเด็กสาวอีกสองสามคนหัวเราะคิกคักกันใหญ่ สาวหุ่นแซ่บกระพริบตาใส่จางเย่วิ้งๆ ก่อนจะชี้ไปที่หน้าอกของตัวเอง

จางเย่แทบกระอักเลือด!

ใหญ่อะ! ใหญ่โคตร!

แม่สาวอกโตก้าวเข้ามา ชี้นิ้วไปที่หน้าอก "อาจารย์จางคะ ช่วยเซ็นตรงนี้หน่อยค่ะ"

คนของสำนักพิมพ์ถึงกับหัวเราะไม่ได้ร้องไห้ไม่ออก แต่งานกิจกรรมแบบนี้พวกเขาจัดมานักต่อนักแล้ว สถานการณ์แบบนี้เคยพบเจอมาไม่น้อย จึงไม่ได้แปลกใจเท่าไร แฟนคลับแบบไหนก็มีทั้งนั้น

จางเย่เองก็ไม่ได้วู่วาม หยิบเอาปากกาเคมีขึ้นมา แต่จะให้เซ็นลงบนหน้าอกของเธอก็คงไม่ดีแน่ จึงเซ็นที่ไหปลาร้าแทน ชายหนุ่มยังรักหน้าตาห่วงชื่อเสียงอยู่ ถึงอย่างไรก็มีคนดูอยู่เยอะ แต่ก็ยังมีหลุดมือไปจนได้ หน้าอกของแฟนคลับสาวช่างมหึมาเหลือเกิน ทำให้กะระยะได้ไม่ดี ตัวสุดท้ายคำว่า ‘เย่’ เมื่อเขียนเสร็จ ตวัดยาวไปเล็กน้อย ปากกาเลยไถล เคลื่อนไปบนเนินเนื้ออิ่มของแฟนคลับสาว ถอนหายใจเล็กน้อยให้กับปากกาที่จมหายลงไปในเนินอกอย่างเห็นได้ชัด

"ขอบคุณค่ะ" แฟนคลับสาวดีใจมาก รีบเอาเสื้อไปอวดกลุ่มเพื่อนสาว


………………


เที่ยงวัน

งานแจกลายเซ็นจบลงแล้ว

จางเย่ขับรถกลับบ้านพ่อแม่ รู้สึกเหมือนทั้งตัวเต็มไปด้วยเหงื่อไคล ตลอดเช้านี้เหมือนอยู่ในสงครามจริงๆ กินแรงเขาไปไม่น้อย ยังดีที่ยอดขายหนังสือดูไม่เลวเลย สมกับราคาค่าลิขสิทธิ์ที่สำนักพิมพ์ซื้อขาดไปจากเขา อีกทั้งวันนี้ยังได้พบกับแฟนคลับที่แสนกระตือรือร้นของตนเองหลายคน ไม่ใช่บนอินเทอร์เน็ต แต่ได้พูดคุยแลกเปลี่ยนกันต่อหน้า เขารู้สึกดีสุดๆ!

ถึงบ้านแล้ว

อาบน้ำก่อน จากนั้นค่อยกินข้าว

แม่ยกกับข้าวออกมา "กินข้าวๆ ดูสิปล่อยลูกฉันหิวโซ พวกสำนักพิมพ์นี่ก็เหลือเกิน เธอยุ่งซะครึ่งค่อนวัน ไม่มีอะไรให้กินเลยเหรอ?"

จางเย่คว้าหมั่นโถวลูกหนึ่งมากัด "พวกเขาก็ยุ่งเหมือนกัน กว่าจะได้กลับก็คงบ่ายๆ โน่นแน่ะ"

"กินซะมูมมามเชียว" แม่กล่าวยิ้มๆ "เป็นดาราดังแล้ว มีงานแจกลายเซ็นแล้ว คิดถึงภาพลักษณ์หน่อย หัดมีมาดดาราบ้าง เข้าใจไหม?"

พ่อค้าน "ดารงดาราอะไรกัน มาบ้านยังจะให้วางมาดอะไรอีก"

แม่ของเขากลับจิกตาใส่ "คุณจะไปรู้อะไร ดาราเขาก็วางมาดกันทั้งนั้นแหละ"

พ่อกลับสอนเขาว่า "อย่าไปฟังแม่เอ็ง มีชื่อมีเสียงแล้วก็อย่าเชิดหน้า ตัวเองเป็นยังไงก็เป็นอย่างนั้น อย่าเที่ยวยกหางไปทั่วล่ะ"

"พ่อ ผมรู้แล้ว" จางเย่เข้าใจดีอยู่แล้ว

แม่เขาเบ้ปาก ไม่สนใจสามี นั่งลงตักกับข้าวให้ลูกชาย "กินให้เยอะอีกหน่อย"

ก๊อกๆๆ มีคนมาเคาะประตู

"ใครน่ะ?" แม่เดินไปเปิดประตู

เป็นป้าหลิวข้างบ้านนั่นเอง เธอยิ้มกล่าวว่า "ตาแก่ที่บ้านฉันบอกว่า ตอนเพิ่งกลับจากเดินเล่นเห็นจางน้อยบ้านเธอกลับมาแล้ว โอ้ จางน้อยกินข้าวอยู่เหรอ?"

จางเย่วางตะเกียบ "สวัสดีครับป้าหลิว"

"เพิ่งกลับมาเอง เมื่อเช้ามีงานแจกลายเซ็น" แม่รีบอวด

ป้าหลิวหัวเราะคิกคัก "ฉันก็มาเพราะเรื่องนี้แหละ ตาแก่ที่บ้านชอบหนังสือขนาดไหนพวกเธอก็รู้ ตานั่นนะ ชอบกลอนของจางน้อยเอามากๆ เลย แต่ดันอายไม่กล้ามาเองเสียอย่างนั้น เลยให้ฉันมาถาม รวมบทประพันธ์ยังเหลือไหม?"

"เหลือสิ เยอะเลยล่ะ" แม่ของเขาตอบให้แทนเสียเสร็จสรรพ

ป้าหลิวพูดว่า "งั้นก็ดีเลย ใช่ๆ จางน้อยเซ็นให้พวกเราหน่อยสิ หนังสือเล่มนี้จะได้เอาไว้เก็บสะสม"

จางเย่ไม่ปฏิเสธแน่นอน จากที่กินก็หยุดไว้ก่อน หันไปคว้าถุงหยิบหนังสือ ‘รวมบทประพันธ์ของจางเย่’ เล่มหนึ่งขึ้นมาเซ็น แล้วส่งให้กับป้าหลิว ก่อนเดินกลับมากินข้าวต่อ

แม่ของเขาภูมิใจหนักมาก "ดูลูกชายฉันสิ เลี้ยงไม่เสียข้าวสุกจริงๆ!"

พ่อที่เปิดโทรทัศน์ก็ยังไม่วายพูดขัดขึ้นมา "เป็นฉันสอนมาดีต่างหาก ถ้าลูกเรียนรู้จากเธอนะ ไม่รู้ตอนนี้จะเป็นยังไงบ้าง"

"ไอ้หยา คุณรีบเลยนะ คุณสอนอะไรบ้างล่ะ หา? ตั้งแต่เล็กจนโต การศึกษาของลูกไม่ใช่ฉันเป็นคนเคี่ยวเข็ญเหรอ?" แม่แย้ง หันมากล่าวกับจางเย่ว่า "ลูกแม่ หลายวันนี้น่าจะมีเพื่อนบ้านมากันหลายคน แม่ต้องเอาให้พวกนั้นสักหลายเล่ม เพื่อนร่วมงานเองแม่ก็ต้องเอาไปแจกสักหน่อย ลูกมีเท่าไรเอามาให้แม่เท่านั้น อย่าซ่อนล่ะ"

"รู้ละน่า" จางเย่กินจนอิ่มแล้ว

ในงานแจกลายเซ็นวันนี้ ทำให้จางเย่รู้สึกถึงความหอมหวานของการเป็นคนดังได้ ยิ่งทำให้ความคิดที่จะเป็นซูเปอร์สตาร์อันดับหนึ่งของโลกยิ่งชัดเจนมากขึ้น ยอดขายอันร้อนแรงของ ‘รวมบทประพันธ์ของจางเย่’ เอย ไหนจะภาพยนตร์เรื่อง ‘ยุทธจักรยิ่งใหญ่’ ที่กำลังจะออกฉายนี่อีก ทั้งสื่อโฆษณาด้วย บนโปสเตอร์หนังมีหลายแผ่นที่ปรากฏภาพของจางเย่ในชุดโบราณอยู่ที่มุมโปสเตอร์ บนรายชื่อนักแสดงก็มีชื่อของเขารวมอยู่ด้วย ยิ่งรวมกับคลิปที่ร้อนระอุอย่าง ‘การสนทนาธรรมที่เสี่ยวชิงซัน’ อีกทั้งการปรากฏตัวต่อสาธารณชนของเขาในช่วงหลายวันมานี้ก็เยอะขึ้น ค่าชื่อเสียงของเขาที่ลดฮวบลงไปหลายวันก่อนหน้าถึงได้เพิ่มขึ้นมาจนมั่นคงในที่สุด

แต่ว่าแค่มั่นคง มันไม่พอหรอก!

จางเย่ไม่ต้องการย่ำเท้าอยู่กับที่ เขาต้องหาทางหาโอกาสที่จะทำให้ชื่อเสียงของตัวเองเพิ่มขึ้นอย่างต่อเนื่องและยาวนานให้ได้ นี่เป็นเรื่องที่เร่งด่วนที่สุด!



*-*-*-*-*-*-*-*-*-*-*-*-*-*-*-*



[Go To Next Chapter]( ./101.md)