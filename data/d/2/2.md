##บทที่ 99 : เงินค่าต้นฉบับห้าล้านกว่าเข้าบัญชีแล้ว!
หลังกลับจากบ้านของน้าสาวเจ้าของห้องในตอนเช้า จางเย่ก็ล้มตัวลงงีบบนเตียงนอน ทำอะไรไม่ได้ ท่าเหวี่ยงของเหราอ้ายหมิ่นทำเอาเขามึนไปหมด จนป่านนี้ก็ยังไม่หาย แน่อยู่แล้วล่ะ เอารัดเอาเปรียบคุณน้าเจ้าของห้องจะได้กำไรไปได้อย่างไร เขาโดนสั่งสอนบทเรียนเสียแล้ว เป็นบทเรียนแห่งเลือดเลยล่ะพี่น้อง!

ปิ๊บๆ เสียงเตือนข้อความเข้าดังขึ้น

จางเย่นวดแขนของตัวเองที่ยังปวดอยู่ก่อนเอื้อมไปแตะที่มือถือ ทันใดนั้นเขาก็ไม่อาจนิ่งเฉยได้อีก เอวหายปวด ขาหายเจ็บขึ้นมาทันที!

เพราะมันคือข้อความแจ้งเตือนจากธนาคาร!

เงินค่าต้นฉบับเข้าบัญชีแล้ว! ห้าล้านกว่าหยวน! 

นี่คือยอดเงินหลังหักภาษีที่จางเย่ได้มาจากการขาย ‘คนขุดสุสาน’ และนิทานอีกสามเรื่องของเขา!

โทรศัพท์มือถือสั่น มีคนโทรเข้ามา เป็นหัวหน้าแผนกเล็กๆ ของสำนักพิมพ์นครหลวงศึกษาที่จางเย่เคยติดต่อด้วยนั่นเอง “สวัสดี อาจารย์จางน้อย ฮ่าๆ คุณได้รับเงินค่าต้นฉบับแล้วใช่ไหม? ก่อนอื่นต้องขอแสดงความยินดีกับคุณด้วย เมื่อวานนี้การขาย ‘คนขุดสุสาน’ ประสบความสำเร็จอย่างยิ่ง ไม่สิ เรียกได้ว่าเป็นความสำเร็จที่ต้องจารึกเป็นประวัติการณ์! หลายปีมานี้ นอกจากยอดพิมพ์หนังสือที่ไม่ใช่เชิงพาณิชย์แล้ว สำนักพิมพ์ของเราไม่เคยมียอดขายวันแรกสูงถึงเก้าหมื่นเล่มเลย!” เขาตื่นเต้นมาก “การได้ทำงานร่วมกับคุณถือเป็นเกียรติมากสำหรับเรา อาจารย์ช่างสุดยอดมาก นับว่าเป็นผู้สร้างปาฏิหาริย์จริงๆ!”

จางเย่หัวเราะ “คุณชมเกินไปแล้วครับ ผมไม่ได้เก่งกาจขนาดนั้น ที่มันมากขนาดนี้ก็เนื่องจากโปรโมชันการขายของคุณต่างหาก”

“แต่ยอดขายคงต้องลดลงอย่างแน่นอน คงไม่สามารถรักษายอดระดับนี้ไปได้ตลอด เราประเมินไว้ว่าปีนี้ก็อย่างน้อยคงขายได้ประมาณเจ็ดแสนเล่มต่อปก ส่วนปีหน้าน่าจะโตได้น้อยหน่อย แต่เราก็ยังจะพิมพ์ซ้ำ ผมว่าขอเวลาอีกสักหน่อย ต้องทะลุยอดขายล้านเล่มในตำนานอย่างไม่มีปัญหาแน่นอน” ชายวัยกลางคนกล่าวอย่างตื่นเต้น

ยอดขายนี้ยังอยู่ในตัวเลขที่จางเย่ประเมินไว้ มันไม่ได้มากจนทำให้เขาแปลกใจอะไร “แล้วนิทานเทพนิยายพวกนั้นวางแผนไว้อย่างไรบ้าง?”

ชายวัยกลางคนแจ้งข่าวดี “พวกเราได้เริ่มกระจายข่าวออกไปแล้ว พอร้านหนังสือและร้านค้าออนไลน์บางส่วนรู้ว่าพวกเรากำลังรวมเล่มตีพิมพ์เรื่อง ‘สโนว์ไวท์’ ‘พ่อมดแห่งออซ’ และเทพนิยายเรื่องอื่นๆ ช่วงนี้ร้านหนังสือสิบกว่าแห่งเริ่มโทรศัพท์มาสั่งจองล่วงหน้ากันแล้ว ยอดจองล่วงหน้ารวมๆ แล้วเกินสามหมื่นเล่ม ทางเราเองให้ความสำคัญกับเรื่องนี้เช่นกัน ทางผู้บริหารจึงตัดสินใจเลื่อนการตีพิมพ์หนังสือนิทานของคุณให้เร็วขึ้น อีกไม่นานก็จะออกวางจำหน่ายแล้ว”

พวกเขาวางสาย

จางเย่ยังไม่วางใจจึงเปิดคอมพิวเตอร์เข้าไปเช็กบัญชีออนไลน์ ยอดเงินมากกว่า 5 ล้านจริงๆ เงินจำนวนมากขนาดนี้ทำให้จางเย่รู้สึกตาลาย ก็เขาเคยเห็นเงินมากขนาดนี้เมื่อไรกันล่ะ?

ฉันรวยแล้ว!

ซื้อบ้านซื้อรถได้แล้ว! 

ความคิดแรกของจางเย่คือจะซื้อห้องชุดขนาด 3 ห้องนอนภายในถนนวงแหวนที่สองของเมืองหลวง จากนั้นน่ะเหรอ? ที่เหลือจะซื้ออะไร? แค่กๆ…ซื้อได้แต่ลมเท่านั้นแหละ เพราะแค่บ้านก็ยังต้องผ่อนเอาเลย! ห้าล้านนี่คิดว่าจะซื้อห้องชุด 3 ห้องนอนในวงแหวนที่ 2 ของเมืองหลวงได้งั้นเหรอ? คงมีแต่ ‘นิวยอร์กไทมส์’ ไม่ก็ ‘วอชิงตันโพสต์’ เท่านั้นแหละที่จะลงข่าวแบบนี้!

ไม่รอช้า จางเย่รีบเปิดเวยป๋อที่ใช้ติดต่อกับบรรดาแฟนผลงานของเขา นี่เป็นสิ่งที่เขาชอบทำมากในระยะนี้ เพราะจำนวนคนที่ฟอลโลว์เขาได้เพิ่มมาจนเกินแปดหมื่นเก้าพันคนแล้ว เขาเพิ่งค้นพบว่าวิธีนี้สามารถเพิ่มค่าชื่อเสียงให้ตัวเองได้ด้วยเช่นกัน เมื่อเขาโพสต์อะไรที่น่าสนใจหรือสิ่งที่ผู้คนชื่นชอบ จางเย่จะได้รับค่าชื่อเสียงเพิ่มขึ้นไม่มากก็น้อย นอกจากนี้ นี่ก็เป็นสื่อในอีกรูปแบบหนึ่ง ซึ่งไม่ต่างอะไรกับสถานีวิทยุหรือสถานีโทรทัศน์เลย

ชายหนุ่มโพสต์ข้อความไปว่า : “เพิ่งได้รับเงินค่าต้นฉบับ แต่หลังจากคิดคำนวณดูแล้ว ก็ยังคงห่างไกลจากการซื้อบ้านระดับดีๆ ได้ ช่างเหอะ ไม่ซื้อแล้วดีกว่า”

ไม่รู้ว่าแฟนจางเย่อันดับหนึ่งเฝ้าเว็บรอจางเย่อยู่ทั้งวันหรือเปล่า เพราะทันทีที่โพสต์จบ เขาก็เข้ามาฟอร์เวิร์ดและตอบเป็นคนแรกทันที “เป็นไปได้ไง? ระดับอาจารย์จางยังซื้อบ้านไม่ไหวเนี่ยนะ?”

“ค่าต้นฉบับเท่าไร? ขอข่าววงใน!”

“ต้องถึงล้านอยู่แล้ว ‘คนขุดสุสาน’ ฮอตระเบิดขนาดนี้!”

“จะแค่ล้านเดียวได้ไง? อย่างน้อยก็ต้องหลายล้านสิถึงจะสมค่าผลงานระดับนี้!” 

“ฮ่าๆ อาจารย์จางแอ๊บแบ๊วอีกแล้ว แต่ที่จริงราคาบ้านก็แพงจริงๆ แหละ ฉันยังคิดอยู่เลยว่าชาตินี้จะซื้อได้สักหลังไหม คงได้แต่เช่าเขาเท่านั้น”

ทุกคนกำลังพูดคุยสนทนากัน

ทันใดนั้น คอมเมนต์ที่น่ารังเกียจก็ปรากฏขึ้น “นี่จางเย่มันปัญญาอ่อนใช่ไหม? ราคาบ้านมันแพงตรงไหน? แค่นี้ก็ถูกแล้ว ถ้าแกซื้อไม่ไหว ก็เป็นเพราะแกไม่ได้เรื่อง อย่ามาบ่น ถึงฉันเองจะซื้อไม่ไหวเหมือนกัน แต่คนรอบตัวฉันทุกคนจ่ายสดทั้งนั้น แถมยังอยู่ในตัวเมืองอีกด้วย!”

ผู้โพสต์คนนี้ใช้ชื่อไอดีว่า ‘ข้าดีที่สุด’

มีคนตอบกลับด้านล่าง : “จริงอะ? จ่ายสด? ในเมืองเนี่ยนะ?”

‘ข้าดีที่สุด’ ตอบ : “แน่นอน การจะมีบ้านอยู่ในเมือง มันไม่ยากหรอก!”

“ขำว่ะ” ใครบางคนตอกกลับ “นายไม่รู้เหรอว่าตอนนี้บ้านราคาเท่าไร? ไม่ได้ดูข่าวรึไง”

แฟนจางเย่อันดับหนึ่งอึ้งพูดไม่ออก “คน ๆ นี้ไม่ใช่ไม่ดูข่าวแน่ แต่สงสัยจะดูแต่ซินเหวินเหลียนปอ*น่ะสิ”

หลังจากที่ติดตามเวยป๋อของจางเย่ หลายคนกลายเป็นพวก ‘นักรบ’ เมื่อถูกท้าทายจึงเท่ากับประกาศสงคราม กลายเป็นว่าทุกคนเริ่มโต้เถียงกัน! 

ความเห็นเหล่านี้ล้วนโพสต์บนเวยป๋อของจางเย่ ดังนั้นเขาจึงรู้สึกหงุดหงิดและอดไม่อยู่ ด่าฉันเหรอ? ถึงกับบอกว่าบ้านราคาถูก? ดังนั้นเขาจึงโพสต์ตอบโต้ไปว่า “ทุกคน อย่าไปเถียงเขา อันที่จริง ‘ข้าดีที่สุด’ ก็มีเหตุผลนะ ฉันเองก็รู้จักเพื่อนที่จ่ายเงินสดซื้อบ้านในเมืองใหญ่เหมือนกัน มันไม่ถึงกับเป็นไปไม่ได้หรอก ต่อให้เป็นลูกจ้างเขาก็ยังสามารถซื้อบ้านหรูในเมืองได้ นี่ไม่ใช่ฝันที่เป็นไปไม่ได้” 

“พนักงานธรรมดาก็ซื้อบ้านหรูได้เหรอ?”

“เป็นไปได้ยังไง!” 

“เอ๋? ทำไมอาจารย์จางถึงเข้าข้างหมอนั่นล่ะ?”

“ไม่เห็นมีเหตุผลเลย? ต่อให้คนโง่ก็ยังรู้ว่าราคาบ้านแพงขนาดไหน!” 

“วันนี้อาจารย์จางเพี้ยนไปแล้วเปล่าเนี่ย?” 

มวลชนเริ่มพากันสงสัยจางเย่ บางคอมเมนต์ก็หยาบคายมากทีเดียว 

จางเย่พิมพ์ตอบโดยไม่ใส่ใจ “ฟังเรื่องของเพื่อนฉันก่อนสิ” เขานึกถึงเรื่องเล่าที่ฮิตมากในโลกเก่าขึ้นมาได้

“เล่ามาสิ”

“นี่มันจะไม่ใช่เรื่องขี้โม้ได้ยังไง!” 

“ฉันอยากรู้นักว่าจะมีปัญญาซื้อได้ยังไง!” 

หลายคนเริ่มพูดจาดูแคลน 

จางเย่โพสต์ว่า “เมื่อห้าปีก่อน เสี่ยวเคอเพื่อนของฉันพยายามหางานทำแต่ก็เจอทางตันตลอด จนในที่สุดก็ไปได้งานเป็นโปรแกรมเมอร์เล็กๆ ในบริษัทไอทีเล็กๆ แห่งหนึ่งในปักกิ่ง หลังจากผ่านไปครึ่งปี เสี่ยวเคอรู้สึกทนทำงานแบบนี้ไม่ไหว เลยคิดแผนที่จะซื้อบ้านภายในห้าปีขึ้นมา เขาทำตามแผนทุกก้าวย่างไม่ผิดเพี้ยน! ‘ทีแรก มันก็ยากมากทีเดียว ฉันต้องงดกิจกรรมสังคมหรืองานเลี้ยงสังสรรค์ทุกอย่าง’ เสี่ยวเคอบอกอีกว่า ‘ตั้งแต่ต้น ฉันใช้เวลาว่างจากงานทั้งหมดศึกษาการวางแผนการเงินและเรียนเขียนโปรแกรมมากมายเพื่อเพิ่มความรู้’ ช่วงนั้นเสี่ยวเคอวิ่งสอบใบวุฒิไอทีแทบทุกอย่างจนในที่สุดก็ได้เงินเดือนขึ้นจากบริษัทถึง 3% ‘ฉันถึงกับสมัครเรียนคลาสบริหารและได้รู้จักคนในวงการที่เด่นดังมากมายเลย’ เสี่ยวเคอเริ่มสร้างเส้นสายให้ตัวเองผ่านเครือข่ายพวกนี้ จนผ่านไปห้าปี ในที่สุดก็เก็บเงินได้ห้าหมื่น เมื่อรวมกับอีก 7.95 ล้านที่พ่อแม่ให้มา เสี่ยวเคอก็ซื้อบ้านหลังแรกได้สำเร็จ บ้านหลังนี้ถึงกับอยู่ในวงแหวนที่สองของปักกิ่งเชียวนะ ‘ความฝันที่กลายเป็นความจริงได้นี่งดงามที่สุด’ เสี่ยวเคอบอกด้วยสายตามุ่งมั่น” 

ตอนแรกทุกคนก็ตั้งใจอ่านอย่างจริงจัง หวังจะศึกษาแผนซื้อบ้านปาฏิหาริย์ของเสี่ยวเคอเพื่อจะเรียนรู้ แต่เมื่ออ่านจบเรื่อง ทุกคนก็แทบเป็นลม!

“พรืด!”

“ฮ่าฮ่าฮ่า!”

“หักมุมอย่างเทพ!”

“สมเป็นอาจารย์จางจริงๆ!”

“อาจารย์จางน่ารักจัง! แกล้งกันนี่!”

“นี่แหละยอดฝีมือ ขนาดเรื่องสั้นก็ยังเหน็บแนมได้อย่างลึกซึ้ง!”

“ที่แท้ก็เป็นเรื่องตลกเสียดสีเสียนี่! ฉันก็นึกว่าอาจารย์จางเพี้ยนไปแล้ว! ขออภัยอย่างด่วน! น่าอายจริงๆ ที่กล่าวหาอาจารย์จางผิดๆ! ต่อไปฉันจะสนับสนุนอาจารย์จางแน่นอน!” 

“เรื่องนี้เขียนได้ตรงใจใช่เลย!” 

“นี่สิถึงจะสมเป็นนักเขียน อย่างน้อยก็สำหรับฉันนะ ดูอาจารย์จางสิ ทั้งกลอนสมัยใหม่ กลอนโบราณ นวนิยาย นิทานเด็ก หรือแม้แต่เรื่องสั้นขำขันจุดประกายความคิดแบบนี้ก็เขียนได้ สมาคมนักเขียนนครหลวงต้องตาบอดแน่ๆ แน่ใจนะว่าจะไม่รับอาจารย์จางเย่เข้าสมาคมน่ะ?”

เรื่องขำขันเรื่องนี้ที่จริงเล่ากันจนเกร่อแล้วในโลกเก่าของจางเย่ ถ้าคุณเล่นอินเทอร์เน็ตบ่อยๆ ก็ต้องเคยเห็นเรื่องนี้มาก่อนแน่ แต่โลกนี้ไม่เคยเห็นมันมาก่อน จึงกระตุ้นความสนใจของผู้คนและสร้างเสียงหัวเราะได้อย่างหนัก จนพากันฟอร์เวิร์ดเรื่องต่อแพร่กระจายไปไม่หยุด!

เรื่องขำขันเรียบง่ายเพียงแค่นี้ ในตอนนี้ได้รับผลโหวตจนติดอันดับเก้าของหน้าหลัก!

เพียงไม่นานก็แพร่สะพัดไปทั่วอินเทอร์เน็ตทันที 

จางเย่ก็ช็อกไปเช่นกัน พลังมวลชนนี่ช่างยิ่งใหญ่จริงๆ ทั้งยอดแฟนคลับทั้งค่าชื่อเสียงของเขาเพิ่มขึ้นตลอด! ดูเหมือนว่าเขาต้องทำแบบนี้บ่อยๆ เสียแล้วสิ เขาจะปล่อยโอกาสสร้างชื่อให้ตัวเองหลุดลอยไปได้อย่างไร เป้าหมายของเขาคือเป็นซูเปอร์สตาร์อันดับหนึ่งของโลก ดังนั้นชายหนุ่มต้องคว้าทุกโอกาสเอาไว้ ไม่ว่ายุงจะตัวเล็กแค่ไหนก็ยังมีเนื้อ หากเขาสามารถขึ้นหน้าแรกของเวยป๋อหรือได้เป็นข่าวพาดหัวในหนังสือพิมพ์ นั่นก็จะยิ่งเพิ่มค่าความนิยมของเขา ในสมองเขาเต็มไปด้วยบทกวี นิยาย บทความ และเรื่องราวให้พึ่งพาได้เต็มไปหมด ในเรื่องความรู้เขาไม่ขาดแคลนแน่!



---------------------------------------------
* ซินเหวินเหลียนปอ คือ รายการข่าวจากส่วนกลางของรัฐบาลจีน ที่ออกอากาศทุกวันทุกช่องพร้อมกันทั่วประเทศ


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./3.md)