##บทที่ 177 : จางเย่ในสายตาของวงการสื่อ!
ตกเย็น เป็นช่วงฉายซ้ำของช่องข่าวสถานีโทรทัศน์นครหลวง แต่กลับไม่มีภาพข่าวพิธีศพของคุณพ่อเว่ยเลย ไม่มีการเอ่ยถึงแม้แต่คำเดียว นี่เป็นสิ่งที่อยู่ในการคาดการณ์ไว้อยู่แล้วและเป็นสิ่งที่ทางสถานีโทรทัศน์จำเป็นต้องทำด้วย เพื่อรักษาชื่อเสียงของสถานีไว้ให้ดีที่สุด ไม่ว่าจะเป็นเรื่องของหวังสุ่ยซินก็ดี หรือที่จางเย่ก่อปัญหาในช่วงออกอากาศสดก็ดี ต่างถือว่าเป็นปัญหาฟอนเฟะภายใน ไม่ควรนำมาป่าวประกาศให้คนภายนอกรับรู้

แต่พวกหนังสือพิมพ์ไม่ได้มีข้อห้ามเช่นนั้น

ข่าวทางออนไลน์ยิ่งหนักเข้าไปใหญ่ ทุกแห่งรายงานเรื่องนี้เต็มไปหมด

“จางเย่ — คนปากกล้าผู้หาได้ยากแห่งวงการสื่อ!”

นี่เป็นข่าวจากบล็อกข่าวฟรี ปกติแล้วพวกสื่อทางการและหนังสือพิมพ์มักจะรายงานข่าวโดยใช้ภาษาอย่างเป็นทางการ แต่บล็อกข่าวฟรีไม่มีข้อจำกัดอะไรเช่นนั้น หัวข้อข่าวถูกเขียนจั่วไว้ว่า: สำหรับจางเย่คนนี้ หลายคนต่างตีค่าเขาไว้ไม่สูงนัก โดยเฉพาะเพื่อนร่วมวงการที่พากันคว่ำบาตรเขา แต่คนเหล่านั้นไม่นับรวมฉัน ส่วนตัวแล้วฉันประเมินค่าของอาจารย์จางเย่ไว้สูงมาก ฉันคิดว่าเขาเป็นพิธีกรที่กล้าพูดที่สุดในเมืองหลวง เขาไม่มีการหลบซ่อนหรือหมกเม็ด คิดอะไรก็พูดออกมาอย่างนั้น เมื่อเห็นความอยุติธรรมก็ยื่นมือเข้าไปยุ่งเกี่ยว เรื่องอื่นๆ ก็เช่นเดียวกัน โดยพื้นฐานแล้วเขาไม่สนใจผลลัพธ์หรือผลกระทบต่อสิ่งที่ทำลงไป จางเย่เป็นผู้ที่ลงมือทำก่อนที่จะพูด! ใน ‘พิเคราะห์สามก๊ก’ ของจางเย่ เขาได้นิยามโจโฉไว้ว่า — ทรชนผู้น่ารัก เช่นนั้นฉันคงต้องนิยามอาจารย์จางไว้เช่นกันว่า — อันธพาลวงการสื่อผู้น่ารัก!

“ผดุงความยุติธรรมกลางรายการสด!”

“ไขปริศนาการเสียชีวิตของคุณพ่อเว่ย!”

“ใครให้ท้ายหัวหน้าอย่างหวังสุ่ยซิน?”

ข่าวถูกเขียนไว้ว่า: คนบางคนดำรงอยู่กลับตายแล้ว! คนบางคนแม้ตายแล้วยังดำรงอยู่! — ผมไม่ได้ดูช่วงที่ออกอากาศสด แต่ได้เห็นกลอนนี้ครั้งแรกเมื่อมันขึ้นหน้าแรกหราเป็นลำดับที่หกบนเว่ยป๋อ เพียงท่อนแรกของกลอนบทนี้ก็ทำให้ผมขนลุกไปทั่วทั้งตัว ความคิดแรกที่แวบเข้ามาในหัวผมคือ ‘คนแบบไหนกันนี่ถึงเขียนคำกลอนออกมาได้วิเศษเช่นนี้’? หลังจากได้อ่านกลอนจบทั้งบท ความคิดที่สองซึ่งแวบเข้ามาในหัวคือชื่อของคนๆ หนึ่ง — จางเย่ และเมื่อได้เห็นชื่อของผู้แต่งที่เขียนไว้ข้างท้าย มันก็เป็นเขาจริงๆ ด้วย! ผมหลุดหัวเราะออกมาทันที บางทีอาจมีแค่จางเย่ที่เคยแต่ง ‘น้ำนิ่ง’ และ ‘เพลงนักโทษ’ ไว้เท่านั้นแหละที่สามารถแต่งกลอนเช่นนี้ออกมาได้! ไม่รู้ว่าป่านนี้สมาคมนักเขียนนครหลวงจะรู้สึกเสียดายจนไส้เขียวไปหรือยัง และก็ไม่รู้เหมือนกันว่ายังมีใครกล้าปฏิเสธมาตรฐานวรรณกรรมของจางเย่อีก!

กลอน ‘คนบางคน’ หนึ่งบทได้จุดเพลิงโทสะในใจของหลายคนให้ลุกโชน!

กระแส ‘ทวงความเป็นธรรมให้คุณพ่อเว่ย’ กระหึ่มทั่วอินเทอร์เน็ตตั้งแต่เช้า!

“ส่งตัวฆาตรกรออกมา!”

“หัวหน้าอย่างนี้น่ะลงจากตำแหน่งไปได้แล้ว!”

“หวังสุ่ยซิน! เฉดหัวเขาออกไปซะ!”

“ถ้าคนประเภทนี้ไม่ถูกลงโทษละก็ สวรรค์ก็โหดร้ายเกินไป!”

“แก้แค้นให้คุณพ่อเว่ย! คืนความเป็นธรรมให้คุณพ่อเว่ย!”

เสียงเกรี้ยวกราดของมวลชนดังไปทั่ว บางคนถึงกับแปะภาพกลอน ‘คนบางคน’ ของจางเย่ฉบับเต็มลงไปด้วย!

ทันใดนั้นบริษัททนายแห่งหนึ่งได้โพสต์แจ้งข่าว: “เมื่อเย็นวันนี้ คุณเว่ยอิ่ง ลูกสาวของคุณพ่อเว่ยได้ว่าจ้างบริษัทของเราให้ทำการดำเนินการทางกฎหมายฟ้องร้องหวังสุ่ยซิน!”

“ดี!”

“ขอสนับสนุน”

“ฟ้องแม่*เลย!”

“ใช่แล้ว ให้เขารับผิดชอบทางกฎหมายซะ!”

“ใช้งานพนักงานอย่างไม่เป็นธรรม ไม่จ่ายเงินค่าล่วงเวลาและโบนัส เป็นเหตุให้คนตาย หวังสุ่ยซินแค่เข้าคุกยังไม่สาสมหรอก! ต้องให้เขาชดใช้เงินด้วย!”

……

ตรงหน้าคอมพิวเตอร์

จางเย่ที่กลับถึงบ้านแล้วเห็นข่าวทั้งหมดนี้เช่นกัน เขารู้ว่าหวังสุ่ยซินจบสิ้นแล้ว การจ่ายเงินชดเชยต้องเกิดขึ้นอย่างแน่นอน และหากอัยการเข้ามาสอบสวนจริงๆ ละก็ หวังสุ่ยซินมีโอกาสได้เข้าคุกแน่ พูดง่ายๆ คือเจ้าลูกหลานสารเลวนี่ไม่มีทางได้อยู่ที่สถานีโทรทัศน์อีกต่อไป น่ากลัวว่าชีวิตคงจบสิ้นด้วยเช่นกัน ก็ใครจะกล้าจ้างไปทำงานอีกล่ะ?

เรื่องนี้มันใหญ่มากถึงขนาดว่าต่อให้เขาย้ายไปวงการอื่น ก็ยังคงถูกผู้คนสาปแช่งด่าทอจนตาย ขณะเดียวกันจางเย่ตระหนักดีว่าตัวเองคงไม่อาจอยู่ที่สถานีโทรทัศน์ได้อีกต่อไป กลอน ‘คนบางคน’ ที่ออกอากาศสดไปเป็นเหมือนดาบสองคม สร้างบาดแผลให้คนอื่นแต่ก็ทำร้ายตัวเองไปพร้อมกัน ทว่าจางเย่เตรียมใจไว้อยู่นานแล้ว เขากล้าทำก็กล้ารับ!

กริ๊งๆๆ!

เสียงโทรศัพท์ดังขึ้น!

จางเย่เห็นว่าเป็นสายจากแม่จึงกดรับ “แม่”

“เจ้าลูกบ้า! ฉันโทร. หาแกตลอดทั้งบ่าย ทำไมถึงไม่รับสาย!” แม่ของเขาแว้ดมาอย่างโมโห

จางเย่อธิบาย “ตอนกลางวันผมไปร่วมงานศพของบก.เว่ยก็เลยปิดเสียงไว้น่ะ”

แม่ของเขาฉุนจัด “แล้วเรื่องที่ออกอากาศนั่นมันอะไรกัน? นี่แกด่าหัวหน้าอีกแล้วเหรอ? เสพติดการด่าหัวหน้านักหรือไง? ก่อนหน้านี้ก็ทีหนึ่ง ครั้งนี้ก็อีกทีหนึ่ง? พ่อแกยังบอกอีกด้วยว่าแกพูดออกไปแบบนี้ คงต้องตกงานแน่ๆ จริงรึเปล่า?”

จางเย่ตอบรับ “ผมก็ว่างั้นแหละ”

แม่เขากล่าวต่อ “แกเพิ่งจะทำงานที่สถานีโทรทัศน์ได้ไม่นานเองนะ! เพิ่งจะหางานดีๆ ได้แท้ๆ! นี่จะกลับไปตกงานอีกแล้ว? แกทำให้ฉันเป็นห่วงน้อยๆ หน่อยเป็นไหม หา? เป็นไหม?”

จางเย่เบ้ปาก “แม่ไม่เข้าใจหรอก นี่เป็นสิ่งที่ผมต้องทำ เรื่องงานไม่มีก็หาใหม่ได้ แต่ผมไม่อาจปล่อยให้คนชั่วลอยนวล มันเป็นคติธรรมที่ผมยึดมั่น!”

“คติธรรมตูดสิ! แกนี่มันเสแสร้งชัดๆ!” แม่ของเขาสบถใส่

จางเย่กล่าว “ไม่ว่ายังไงเรื่องมันก็เกิดขึ้นแล้ว แม่ทำอะไรไม่ได้แล้ว ฝากบอกพ่อด้วยนะว่าไม่ต้องห่วง นี่แม่กลัวลูกชายตัวเองจะหางานไม่ได้หรือไง?”

แม่เขาทำเสียงฮึดฮัด “ถ้าแกหาได้ก็แปลกแล้ว! ด่าหัวหน้าหนึ่งครั้งยังพอทน แต่นี่แกยังมีครั้งที่สอง แถมยังด่าออกอากาศสดด้วย!? ต่อไปทั้งวงการสื่อใครจะกล้าจ้างแก? รับแกเข้ามาก็ต้องรอว่าวันไหนไอ้เด็กแสบอย่างแกจะอารมณ์เสียจนระเบิดตูมอีก ใครจะไปรับมือไหวล่ะ?”

จางเย่บุ้ยปาก “ถ้างั้นผมก็ย้ายไปวงการอื่นก็ได้ ทุกวงการปรากฏยอดฝีมือ ไหนเลยจะไม่มีที่ให้สร้างชื่อ”

“ทำปากดีต่อไปเถอะ ไอ้นิสัยใจร้อนของแกนี่ไม่เคยเปลี่ยนตั้งแต่เด็กๆ เลย ฉันไม่อยากพูดกับแกแล้ว แค่นี้แหละ!” ดูเหมือนว่าแม่ของเขาจะโกรธมากทีเดียว

หลังจากวางสาย จางเย่ได้แต่ยิ้มเฝื่อน แต่ไม่ได้จริงจังอะไรมากนัก อะไรที่ได้ก็ทำลงไปแล้ว เขาไม่คิดเสียใจ การที่สามารถลากหวังสุ่ยซินลงมาและทวงความเป็นธรรมให้กับบรรณาธิการเว่ย เป็นอะไรที่ดีมากพอสำหรับเขาแล้ว ที่พูดนี่ไม่ได้หมายความว่าเขาเกิดมโนสำนึกขึ้นมาหรอกนะ แต่อย่างน้อยก็ทำให้จางเย่รู้สึกสบายใจต่อตนเองกว่าเดิม! เขามีความสุข! เขาพอใจ! แค่นี้ยังไม่พออีกหรือไง? ชีวิตคนเราต้องมีเป้าหมายสิถึงจะมีความหมาย และระหว่างที่ไปให้ถึงจุดหมายก็ต้องใช้ชีวิตอย่างเต็มที่ไม่มีลังเล จะไปสนใจกฎโง่ๆ หรือคำสั่งโง่ๆ ของคนอื่นทำไมกันเล่า! ฉันจะทำในสิ่งที่ต้องการ! มีเรื่องอะไรที่น่าพอใจมากกว่านี้อีกเหรอ?

กระบวนความคิดของจางเย่มักจะเรียบง่ายเช่นนี้เสมอ เขามีความฝัน เขาอยากมีชื่อเสียงโด่งดัง แต่ก็เพราะความฝันนี้ทำให้จางเย่มีความสุข ดังนั้นความฝันจึงถูกเรียกว่าความฝันยังไงล่ะ ถ้าความฝันนี้ทำให้เขาต้องประนีประนอมต้องประจบสอพลอละก็ มันคงไม่ใช่ความสุขแล้ว ความฝันแบบนั้นคงกลายเป็นความงมงายยึดติดที่บิดเบี้ยวอย่างหนึ่งเท่านั้นแหละ ซึ่งไม่ใช่สิ่งที่จางเย่ชอบเลย คิดมาถึงตรงนี้ จางเย่อดรู้สึกประหลาดใจกับคุณธรรมสูงส่งของตนเองไม่ได้ พี่ชายคนนี้เจ๋งขนาดนี้ตั้งแต่เมื่อไรเนี่ย? ดูสิ! ดูสิ! พี่ชายคนนี้ยิ่งมายิ่งพูดจาลุ่มลึกเป็นปรัชญาเลย!

*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./80.md)