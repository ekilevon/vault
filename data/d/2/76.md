##บทที่ 174 : บทกวีสะท้านหอพิธี!

หน้าโทรทัศน์

ผู้ชมจำนวนมากได้ยินแล้วนัยน์ตาร้อนผ่าว

คนบนอินเทอร์เน็ตต่างพูดคุยกันถึงเรื่องนี้ บนเวยป๋อถึงกับขึ้นเป็นกระทู้แนะนำ!

"ช่างเป็นลูกสาวที่ประเสริฐมาก!"

"ทำไมฉันถึงอยากจะร้องไห้แบบนี้ล่ะ"

"ต่างพูดกันว่าคุณพ่อเว่ยใจดีมีเมตตา เป็นเหมือนที่พักพิงให้กับทุกคน แต่มาตอนนี้ฉันกลับรู้สึกว่าลูกสาวของเขาช่างน่าทึ่งที่สุด อาจจะมีแต่คุณพ่อเว่ยล่ะมั้งที่สั่งสอนลูกแบบนี้ออกมาได้!"

"กลอนบทนี้ ประทับใจมาก!"

"อาจารย์จางเย่เคยเขียนกลอนบทนี้ด้วยเหรอ?"

"เคยสิ ทำไมจะไม่เคย ตอนนั้นคนตั้งมากมายรุมกล่าวหาเขา บนอินเทอร์เน็ตมีคนตั้งข้อสงสัยในตัวเขา เขาเลยเขียนกลอนบทนี้ออกมาให้เหล่าแฟนคลับของเขา หลังจากนั้นมีคนมาวิเคราะห์ว่าอาจารย์จางเย่เขียนกลอน 'เห็นหรือไม่เห็น' บทนี้ขึ้นมาเพื่อแสดงออกถึงความรักของเขา แสดงออกถึงความเมตตาและความปรารถนาดีจากใจต่อบรรดาแฟนคลับ ไม่ใช่ความรักระหว่างหนุ่มสาว แม้จะพูดถึงความรัก แต่ก็เป็นความรักอย่างคนในครอบครัว เอาจริงๆ นะ ครั้งนี้ที่ลูกสาวของคุณพ่อเว่ยใช้กลอนบทนี้นี่ เหมาะสมที่สุดแล้ว!"

"ความรู้สึกของคนสองคนอาจไม่เหมือนกันเสียทีเดียว แต่กลอนบทนี้ช่างยอดเยี่ยมจริงๆ"

"แน่นอน ก่อนหน้านี้ตอนได้อ่านยังไม่รู้สึกอะไร พอได้ฟังลูกสาวของพ่อเว่ยท่องออกมา ช่างลึกซึ้งนัก! กลอนบทหนึ่งทำไมถึงได้งดงามขนาดนี้!"

"ลูกไม้หล่นไม่ไกลต้น สองพ่อลูกนี่เป็นคนดีมีเมตตามาก!"

…....

เว่ยอิ่งใช้กลอนของจางเย่แสดงความรู้สึกที่เธอมีต่อพ่อ หลังจากกลอนบทนี้จบลง บรรยากาศโดยรอบกลายเป็นความเศร้าเสียใจถึงขีดสุด!

พี่สาวของบรรณาธิการเว่ยทรุดร่างลงร้องไห้คร่ำครวญ "น้องพี่! เธอวางใจเถอะ! บ้านเราจะดูแลเสี่ยวอิ่งเอง! ไม่ปล่อยให้เธอลำบากแน่!"

น้องชายของบรรณาธิการเว่ยพูดด้วยสีหน้าถมึงทึง "พี่! ผมรู้ว่าที่ทำงานพี่หลายปีมานี้มีคนบีบคั้นพี่อยู่! ไม่เคยได้ทั้งโบนัสทั้งค่าโอที! แถมยังมีคนมาจิกใช้ทำนั่นทำนี่อีก! พี่ถูกใช้งานหนักจนตาย! พี่ตายตาหลับเถอะ! ผมจะทวงความยุติธรรมให้พี่เอง!"

คำพูดของน้องชายบรรณาธิการเว่ยทำให้บรรยากาศเปลี่ยนไปทันที!

ผู้อำนวยการสถานีฯ และหวังสุ่ยซินหน้าเสีย!
พวกพนักงานในสถานีโทรทัศน์ล้วนแต่ทราบว่านี่เป็นเรื่องจริง ล้วนหันมาจ้องทางหวังสุ่ยซินเป็นตาเดียว!

ตากล้องของสถานีโทรทัศน์นครหลวงมีปฏิกิริยาว่องไว รีบตัดสัญญาณในทันที แต่ถึงจะเร็วสักแค่ไหน คำพูดท่อนที่เพิ่งพูดก็ได้ออกอากาศไปแล้ว!

พิธีกรการถ่ายทอดสดรีบเปลี่ยนหัวข้อคุย เลี่ยงไปประเด็นอื่น

แต่ว่าผู้ชมต่างไม่ใช่คนโง่ รับรู้ได้ทันทีว่ามีอะไรไม่ถูกต้อง!

"เมื่อกี้ว่าอะไรนะ?"

"คุณพ่อเว่ย...ถูกใช้งานหนักจนตาย?"

"ไม่ได้โบนัส? ค่าโอทีก็ไม่ได้เหมือนกัน? เป็นไปได้ยังไง!"

"นั่นสิ ในข่าวเพิ่งบอกว่าคุณพ่อเว่ยรับอาสาทำโอที เพื่อเอาเงินไปช่วยเหลือเด็กๆ นี่ แต่ว่า...โอทีนั่นกลับไม่ได้เงินหรอกเหรอ?"

"หลอกกันหรือเปล่า?"

"พูดจามั่วซั่วใช่ไหม?"

"ฉันว่าจริงนะ นั่นเป็นคนในครอบครัวของพ่อเว่ย ไม่พูดเลื่อนลอยหรอก เรื่องในครอบครัวเขาเอง พวกเขามีหรือจะไม่รู้? ต้องรู้ดีกว่าพวกเราแน่นอน!"

"ความจริงข้างในมีเรื่องเลวร้ายแบบนี้ด้วย!"

"แม่*! ใครกัน! ใครบีบให้พ่อเว่ยต้องตาย?"

"พวกนายยังจำได้ไหม ตอนนั้นบนอินเทอร์เน็ตมีหลายคนบอกว่าตัวเองเป็นคนใน เล่าว่าในที่ทำงานมีผู้บริหารคนหนึ่งเอาเรื่องงานปะปนเรื่องส่วนตัว สั่งให้พ่อเว่ยทำโอทีทุกวัน! นี่เป็นเหตุให้โรคหัวใจของพ่อเว่ยกำเริบ! เขาตายเพราะความเหนื่อยล้า! ไม่ใช่ตายเพราะโรคภัยไข้เจ็บอะไร! สุดท้ายกระทู้พวกนั้นล้วนถูกลบไปอย่างรวดเร็ว!"

"ฉันจำได้!"

"ฉันก็จำได้!"

"ใช่ ฉันเพิ่งอ่านกระทู้นั้นได้หน้าเดียวก็ถูกลบไปแล้ว!"

"ตอนนี้มาคิดย้อนไป! ภายในต้องมีเรื่องไม่ชอบมาพากลจริงๆ! การตายของคุณพ่อเว่ยไม่ใช่เรื่องธรรมดาแน่!"

"ฉันโกรธแล้ว! โกรธแล้วจริงๆ นะ! คนดีขนาดนี้ยังจะมีคนปองร้ายอีกเหรอ?"

"ไม่ได้! ฉันก็ทนไม่ไหวแล้ว! ต้องทวงถามคำอธิบายให้พ่อเว่ย! ใครเป็นคนทำร้ายพ่อเว่ยจนตาย? ฉันจะฆ่าแม่*!"

อารมณ์ของฝูงชนขึ้งเครียดหนัก!
คนจำนวนมากที่กำลังดูการถ่ายทอดสดอยู่ถึงกับเข้าไปยังหน้าเว็บไซต์หลักของสถานีโทรทัศน์ เพื่อก่นด่าสาปแช่งกันในช่องข้อความ!

………………

ภายในงานพิธีศพ

น้องชายของบรรณาธิการเว่ยยังสาปแช่งต่อว่า "ไอ้พวกลูกเต่าบัดซบ! ใครฆ่าพี่ชายฉัน! ฉันจะควานหาตัวมันออกมา!"

จางเย่กับพวกอีกหลายคนเห็นแล้วว่าไฟหน้ากล้องดับลงไป เป็นสัญญาณว่าการถ่ายทอดสดได้ยุติลงแล้ว

เว่ยอิ่งกล่าวว่า "คุณอาคะ ไม่มีประโยชน์หรอก พวกนั้นเป็นผู้บริหาร เป็นเจ้าหน้าที่ระดับสูง พวกเราสู้ไมได้หรอก!"

พี่สาวของบรรณาธิการเว่ยโพล่งขัดขึ้นมาทันใด "สู้ไม่ได้ก็ต้องสู้! ฉันไม่เชื่อหรอกว่าจะมันจะไม่มีทาง! ฉันไม่เชื่อว่าจะไม่มีคนช่วยพวกเราทวงถามคำอธิบาย! น้องชายฉันจะต้องไม่ตายเปล่า! ต้องไม่ตายเปล่า!"

สถานการณ์วุ่นวายขึ้นอีกครั้ง

ชักช้าอยู่เป็นเวลานาน แต่พิธีการยังคงต้องดำเนินต่อไป

เมื่อเห็นว่าสถานการณ์สงบลงเล็กน้อย เจ้าหน้าที่พิธีก็หยิบสคริปต์ขึ้นมากล่าว "ต่อไป ขอเชิญผู้บังคับบัญชาของสหายเว่ยเจี้ยนกว๋อขณะที่ยังมีชีวิต ผู้อำนวยการช่องวรรณศิลป์ คุณหวังสุ่ยซิน ขึ้นกล่าวคำไว้อาลัย"

หวังสุ่ยซิน?
ให้มันกล่าวคำไว้อาลัย?

โหวเกอ เสี่ยวหลวี่และพวกตะลึงไปชั่ววูบ ก่อนสีหน้าจะกลายเป็นแข็งกระด้าง!

จางเย่หรี่ตาจนแทบมิด แต่เมื่อคิดดูอีกทีก็ไม่น่าแปลกใจ คนที่รักชื่อเสียงและชมชอบการเป็นจุดสนใจอย่างหนักแบบหวังสุ่ยซิน โอกาสได้เสนอหน้าดีขนาดนี้เขามีแต่จะอดใจรอไม่ไหว! นอกจากนั้นเขาเองเป็นถึงผู้บังคับบัญชาของบรรณาธิการเว่ย ตามหลักเหตุผลก็ควรเป็นเขาออกหน้า แต่คนที่รู้เบื้องลึกเบื้องหลังที่แท้จริงต่างรู้สึกเหมือนถูกหยามหยันและขุ่นแค้นเกินทน! หวังสุ่ยซินเป็นคนฆ่าบรรณาธิการเว่ยชัดๆ! ตอนนี้กลับออกมากล่าวคำไว้อาลัย! นี่ไม่น่าสะอิดสะเอียนสุดๆ เลยเหรอ? นี่ไม่ใช่ทำให้บรรณาธิการเว่ยตายตาไม่หลับงั้นหรือ? พวกนายแม่*ยังมีหน้ามาทำแบบนี้ได้ยังไงวะ!
หวังสุ่ยซินกลับไม่รู้สึกรู้สา ถือสคริปต์ที่ได้เตรียมไว้ล่วงหน้าก้าวขึ้นไป ดูเหมือนว่าพิธีการเหล่านี้ทางฝ่ายสถานีโทรทัศน์จะกำหนดไว้ก่อนล่วงหน้าแล้ว

เสี่ยวหลวี่เข่นเขี้ยวเคี้ยวฟันด่า
"ไอ้บัดซบเฒ่าเอ๊ย!"
ต้าเฟยเคืองจัดไม่ต่างกัน
"มันยังจะมีหน้าขึ้นไปอีก?"

"วางใจเถอะ มันตายแล้วต้องตกนรกหมกไหม้!" โหวเกอร่วมสาปแช่ง!

แม้กระทั่งหูเฟยเองยังทนไม่ไหว ถึงตอนนี้เขารู้สึกว่าต่อให้หวังสุ่ยซินบัดซบขนาดไหน ก็ไม่น่าจะขึ้นไปกล่าวคำไว้อาลัยไม่ใช่หรือ? คุณจะไม่ให้เกียรติคนตายสักหน่อย? คุณไม่สงสารครอบครัวของคนตายสักนิด? บรรณาธิการเว่ยตายไปแล้ว คุณยังจะขึ้นไปโรยเกลือใส่แผลของเขาและครอบครัวอีก? นี่มันไม่ใช่ตัวบัดซบแล้ว! ในสายตาของหูเฟย เขารู้สึกว่าหวังสุ่ยซินสูญเสียความดีงามขั้นพื้นฐานของมนุษย์ไปหมดแล้ว!

การได้เสนอหน้าบนทีวีสำคัญถึงขนาดนั้นเชียว?

คนตายไปแล้วนายยังไม่ยอมเลิกราจะแก้แค้นให้ลูกชายอยู่อีก? ซ้ำยังจะเหยียบย่ำบรรณาธิการเว่ย?

บางทีในใจของนายคงไม่เคยเห็นบรรณาธิการเว่ยเป็นคนตั้งแต่แรก ดังนั้นที่ขึ้นไปพูดไว้อาลัยครั้งนี้ก็เลยไม่ได้รู้สึกรู้สา ไม่รู้สึกว่าควรจะปฏิเสธไป?

"คุณขึ้นมาทำอะไร!" เว่ยอิ่งเป็นคนแรกที่โพล่งขึ้นมาด้วยความโกรธ!

น้องชายของบรรณาธิการเว่ยรู้แน่ชัดว่าหวังสุ่ยซินบีบคั้นพี่ชายเขาจนตาย ชี้หน้ากล่าวว่า

"เอ็งไสหัวออกไปเดี๋ยวนี้ ไป!"

พนักงานหลายคนเตรียมเข้ามาขัดขวาง

"อย่าทำแบบนี้!"

"การถ่ายทอดสดกำลังจะเริ่มอีกรอบแล้ว!"

"มีอะไรเข้าใจผิดกันหรือเปล่า? พวกคุณทำอะไรน่ะ?"

"พวกคุณใจเย็นลงหน่อย ให้พวกเราจัดการพิธีศพเสร็จก่อนค่อยว่ากัน!"

แต่ครอบครัวของบรรณาธิการเว่ยไม่ฟัง ยังขึ้นไปผลักหวังสุ่ยซินให้กลับลงมา

หวังสุ่ยซินขมวดคิ้วก่อนจะกระซิบข้างหูเลขาฯ ของเขาหลายประโยค ต่อจากนั้นก็มีเจ้าหน้าที่ของสถานีโทรทัศน์หลายคนรวมทั้งลูกน้องของหวังสุ่ยซินเข้ามาหาเว่ยอิ่งและครอบครัวของบรรณาธิการเว่ย ‘เชื้อเชิญ’ ให้ไปทางด้านข้าง จนสุดท้ายพวกเขาก็ถูกพาออกไปอยู่มุมนอกสุด!

นี่เป็นงานศพของบรรณาธิการเว่ยนะ!
ไม่คิดว่าครอบครัวของบรรณาธิการเว่ยกลับต้องออกไปอยู่วงนอก!

ตอนนี้คนอื่นๆ ที่มองเห็นเหตุการณ์ ในอกต่างขุ่นแค้นด้วยความโกรธเคือง!

หนึ่งในคณะผู้บริหารของสถานีโทรทัศน์นครหลวงดูจะไม่ชอบใจกับภาพตรงหน้า แต่ว่าเขาก็เข้าใจ เมื่อครู่การถ่ายทอดสดต้องชะงักไปกะทันหัน การถ่ายทอดสดรอบต่อไปไม่อาจปล่อยให้เกิดเหตุการณ์อย่างเดียวกันได้อีก!

การถ่ายทอดสดเริ่มขึ้นอีกครั้ง!

ภาพที่เห็นเป็นหวังสุ่ยซินถือไมโครโฟนไว้ในมือ!

"สวัสดีทุกท่าน ผมคือผู้บังคับบัญชาของเว่ยเจี้ยนกว๋อ ชื่อ หวังสุ่ยซิน" หวังสุ่ยซินอ่านสคริปต์อย่างโศกเศร้า "การจากไปของสหายเว่ยเจี้ยนกว๋อ ทำให้ผมปวดใจมาก..."
เอ็งปวดใจ?

ปวดใจกะผีน่ะสิ!
ถ้าเอ็งมีสำนึกอยู่บ้าง! เอ็งไม่ควรขึ้นไปพูดแต่แรกแล้ว!

โหวเกอถกแขนเสื้อเตรียมขึ้นไปวิวาท แต่ว่าน้องชายของเขารีบเข้ามาจับเอาไว้

เสี่ยวหลวี่มองหาไปรอบๆ "อาจารย์จางล่ะ? อาจารย์จางไปไหน?"

"ไม่เห็นเหมือนกัน" ต้าเฟยรู้สึกแปลกๆ "เมื่อกี้เพิ่งเห็นอยู่ตรงนี้นี่"

ไม่ไกลออกไปนัก จางเย่เดินฝ่าฝูงชนไปยังมุมนอกที่เว่ยอิ่งและคนอื่นๆ ยืนอยู่ เขามองเว่ยอิ่ง ยื่นมือออกไปช้าๆ รับไมโครโฟนของเว่ยอิ่งมาถือไว้

เว่ยอิ่งงงงัน จ้องมองจางเย่อย่างพิเคราะห์
จางเย่มองเธอกลับเช่นกันก่อนจะยกยิ้ม
อาจเป็นเพราะเว่ยอิ่งเข้าใจความนัยจึงพยักหน้าให้เขาน้อยๆ

คนของหัวหน้าสถานีฯ คนหนึ่งหันมาเห็นเข้าถึงกับหน้าถอดสี “อาจารย์จาง คุณจะทำอะไร!”

จางเย่ไม่ถกเหตุผลกับเขา หันหน้าไปจ้องหวังสุ่ยซินที่อยู่บนเวที

พนักงานของสถานีหลายคนรู้ดีถึงอารมณ์ร้ายกาจของจางเย่ ละล่ำละลักพูดว่า

“อาจารย์จาง คุณอย่าก่อความวุ่นวายนะ! ตอนนี้กำลังถ่ายทอดสด! ถ้าเกิดเรื่องขึ้นมา ไม่มีใครรับผิดชอบไหวหรอก!" ครั้งก่อนตอนงานประกาศรางวัลไมโครโฟนเงิน จางเย่ด่าหัวหน้าของเขาจนผู้คนตกตะลึง สร้างความสั่นสะเทือนไม่น้อย ดีที่รายการไมโครโฟนเงินไม่ใช่งานสาธารณะ ไม่มีการบันทึกภาพและออกอากาศใดๆ ส่วนคราวงานกลอนคู่ประจำนครหลวงที่จางเย่ด่าคน ก็เป็นแค่การถ่ายทอดสดบนเว็บเท่านั้น จึงไม่เกิดผลกระทบอะไรใหญ่โต!

แต่ว่าวันนี้คือการถ่ายทอดสด!
แถมยังเป็นการถ่ายทอดสดทางทีวี!
พวกเขาไม่คิดว่าจางเย่จะคว้าไมโครโฟนมาจริงๆ นั่นคิดจะทำอะไร!?

เสียงสับสนวุ่นวายทางด้านนี้เริ่มเป็นที่สังเกตของคนจำนวนมาก ทุกคนต่างตกตะลึงเมื่อเห็นจางเย่ ไม่มีใครไม่รู้ว่าจางเย่ทำแบบนี้เพื่ออะไร!

"นาย ... "

"อาจารย์จาง..."

"คุณจะทำ..."

มาถึงเวลานี้ ไม่มีใครสงสัยในฝีปากและปากกาของจางเย่อีกแล้ว ฝีปากของเขาพูดจนคนตาย! ปากกาของเขาเขียนจนคนตาย! ทุกคนต่างรู้ซึ้งถึงความสามารถของจางเย่!
คนของสถานีโทรทัศน์คนหนึ่งตื่นตระหนก

"เร็ว! แย่งไมค์จากมือเขามา!"

หวังสุ่ยซินยังไม่ทราบถึงเรื่องวุ่นวายด้านล่าง เขายังคงดูสคริปต์ กล้องยังคงจับอยู่ที่เขา

"เว่ยเจี้ยนกว๋อได้จากโลกนี้ไปแล้ว แต่..."

ขณะนั้นเอง จางเย่ก็เปิดไมโครโฟนขึ้น หัวเราะเยือกเย็นขัดจังหวะคำไว้อาลัยของหวังสุ่ยซินอย่างไม่สนมารยาท "ครั้งเมื่ออาเว่ยยังอยู่ ได้ขอภาพอักษรพู่กันของผมไว้ ตอนนั้นผมตอบไปว่าจะเอามาให้เขาพรุ่งนี้ เพียงแต่ว่าพรุ่งนี้นั้นกลับกลายเป็นตลอดกาลไปเสียแล้ว ผมติดค้างกลอนคุณอาเว่ยอยู่หนึ่งบท วันนี้ผมจะชดใช้ให้เขา"

หวังสุ่ยซินเดือด "ฉันพูดไว้อาลัยอยู่! คุณมีอะไรก็ไว้..."

จางเย่เหลือบมองหวังสุ่ยซิน "คนบางคนดำรงอยู่กลับตายแล้ว!"

หวังสุ่ยซินตัวแข็งค้าง คำกล่าวไว้อาลัยท่อนหลังชะงักติดอยู่ในปาก!

จางเย่ไม่สนใจสายตาตื่นตระหนกของคนรอบข้าง เดินเข้าไปหาบรรณาธิการเว่ยทีละก้าว ทีละก้าว กล่าวอย่างนุ่มนวลว่า "คนบางคนแม้ตายแล้วยังดำรงอยู่!"

เป็นกลอน
เป็นกลอนสมัยใหม่!

เพิ่งเริ่มต้นแค่สองประโยคก็ทำให้ทุกคนต้องสูดหายใจสะท้าน!

หวังสุ่ยซินขุ่นเคือง ไม่คิดเลยจริงๆ ว่าจางเย่จะถึงกับก่อกวนการถ่ายทอดสด ซ้ำยังแทบจะชี้หน้าด่าเขา บอกว่าเขาถึงจะมีชีวิตแต่ความจริงกลับตายแล้ว?

"จางเย่ เธอ..." หวังสุ่ยซินตวาด
จางเย่จ้องเขากลับเช่นกันก่อนกล่าวต่ออย่างเย็นชา "คนบางคนกดขี่หัวปวงประชา ‘อ้า ข้าช่างยิ่งใหญ่’!" หันหน้ากลับมามองที่ร่างของบรรณาธิการเว่ย "คนบางคนทอดตัวลงเพื่อปวงประชาต่างม้าลา

!"
คนในพิธีเงียบกันหมด!
ผู้ชมหน้าโทรทัศน์ต่างฟังจนเคลิ้ม!
จางเย่ทราบดีว่าเมื่อเขาท่องกลอนบทนี้ออกไป ตัวเขาเองไม่มีทางได้อยู่สถานีโทรทัศน์ต่ออย่างแน่นอน แต่เขาไม่กลัว ตั้งแต่เล็กจนโตเขาไม่เคยกลัวอะไรทั้งนั้น!

เขาเพ่งมองหวังสุ่ยซินและแค่นเสียง "คนบางคนสลักนามไว้บนศิลาหวังเป็น ‘อมตะ’
!" แค่นหัวเราะ "คนบางคนหมายเป็นเพียงหญ้าคา รอคอยไฟป่าผลาญ!"

"คนบางคนดำรงอยู่เพื่อผู้อื่นไม่อาจรอด!"

"คนบางคนดำรงอยู่เพื่อประโยชน์สุขแก่มหาชน!"

พูดถึงตรงนี้ น้ำเสียงของจางเย่พลันเปลี่ยนเป็นขุ่นแค้น พูดเร็วรัวในรวดเดียว ตะโกนก้องประโยคที่เหลือออกมาไม่ขาดสาย!

"กดขี่หัวปวงประชา ปวงประชาจักลากมันลงมา! เพื่อปวงประชาต่างม้าลา ปวงประชาจักจดจำชั่วนิรันดร์! จารนามทิ้งไว้บนศิลา นามเช่นอสุภซากเน่าเหม็นก่อนกาล! เพียงยามลมใบไม้ผลิพัดพา ทุกสถานทิวหญ้าคาเขียวขจี! ผู้ใดดำรงอยู่เพื่อผู้อื่นไม่อาจรอด ชะตามันย่อมเป็นที่ประจักษ์! ผู้ใดดำรงอยู่เพื่อประโยชน์สุขแก่มหาชน...."

คำพูดที่เร็วพลันช้าลง จางเย่จ้องหวังสุ่ยซิน มือกลับผายไปยังร่างของบรรณาธิการเว่ย เปล่งวาจาทีละคำว่า "ปวงชนจักเทิดทูนเขาไว้สูงเด่น สูงเด่น!"

-------------------------------------------------------------------

《有的人》----纪念鲁迅有感
作者：臧克家
——1949年11月1日于北京
“有的人活着！他已经死了！”
“有的人死了，他还活着！”
“有的人骑在人民头上：‘呵，我多伟大！’”
“有的人，俯下身子给人民当牛马！”
“有的人把名字刻入石头想‘不朽’。”
“有的人情愿作野草，等着地下的火烧！”
“有的人，他活着别人就不能活！”
“有的人，他活着为了多数人更好地活！”
“骑在人民头上的，人民把他摔垮！
给人民作牛马的，人民永远记住他！
把名字刻入石头的，名字比尸首烂得更早！
只要春风吹到的地方，到处是青青的野草！
他活着别人就不能活的人，他的下场可以看到！
他活着为了多数人更好活的人……”
“群众把他抬举得很高，很高！”

“คนบางคนดำรงอยู่กลับตายแล้ว!”
“คนบางคนแม้ตายแล้วยังดำรงอยู่!”
“คนบางคนกดขี่หัวปวงประชา ‘อ้า ข้าช่างยิ่งใหญ่’!”
“คนบางคนทอดตัวลงเพื่อปวงประชาต่างม้าลา!”
“คนบางคนสลักนามไว้บนศิลาหวังเป็น ‘อมตะ’!”
“คนบางคนหมายเป็นเพียงหญ้าคา รอคอยไฟป่าผลาญ*!”
“คนบางคนดำรงอยู่เพื่อผู้อื่นไม่อาจรอด!”
“คนบางคนดำรงอยู่เพื่อประโยชน์สุขแก่มหาชน!”
“กดขี่หัวปวงประชา ปวงประชาจักลากมันลงมา!”
“เพื่อปวงประชาต่างม้าลา ปวงประชาจักจดจำชั่วนิรันดร์!”
“จารนามทิ้งไว้บนศิลา นามเช่นอสุภซากเน่าเหม็นก่อนกาล!”
“เพียงยามลมใบไม้ผลิพัดพา ทุกสถานทิวหญ้าคาเขียวขจี!”
“ผู้ใดดำรงอยู่เพื่อผู้อื่นไม่อาจรอด ชะตามันย่อมเป็นที่ประจักษ์!”
“ผู้ใดดำรงอยู่เพื่อประโยชน์สุขแก่มหาชน....”
“ปวงชนจักเทิดทูนเขาไว้สูงเด่น สูงเด่น!”

*หญ้าคารอคอยไฟป่าผลาญ หลังฝนตกหญ้าจะงอกงามอย่างรวดเร็ว จึงนำมาเปรียบเทียบในที่นี้*
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./77.md)