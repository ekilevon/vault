##บทที่ 128 : ให้พวกเขาไสหัวไป ผมบรรยายเอง!
เริ่มการอัดรายการ 

กล้องวิดีโอทุกตัวเริ่มทำงาน 

โหวเกอที่ทำหน้าที่กำกับฉากบอกจางเย่ผ่านไมโครโฟน “อาจารย์จาง ทุกอย่างพร้อมแล้ว เริ่มได้ทุกเมื่อ ถ้ามีอะไรผิดพลาดก็ถ่ายซ้ำได้ ไม่มีปัญหา” เขารู้เช่นกันว่านี่เป็นการถ่ายทำรายการโทรทัศน์ครั้งแรกของจางเย่ คิดว่าอาจารย์จางอาจจะประหม่าหรือรู้สึกกดดันดังนั้นจึงตั้งใจพูดปลอบให้จางเย่รู้สึกผ่อนคลาย การถ่ายซ่อมสำหรับรายการโทรทัศน์ไม่ใช่เรื่องใหญ่โตอะไร บางรายการที่ตั้งมาตรฐานไว้สูง สำหรับเวลาออกอากาศจริงเพียงหนึ่งชั่วโมงอาจจะต้องใช้เวลาอัดรายการนานถึงสี่หรือห้าชั่วโมง ถ่ายซ้ำแล้วซ้ำเล่าเพื่อให้ได้คุณภาพ 

แต่เห็นได้ชัดว่าจางเย่ไม่ได้ผ่อนคลายลง ชายหนุ่มเป็นคนที่เข้มงวดกับตัวเองมาก เขาถือว่าการอัดรายการครั้งนี้เป็นรายการสดและไม่อนุญาตให้ตัวเองทำความผิดพลาด “สวัสดีสหายผู้ชมที่อยู่หน้าทีวีทุกท่านครับ นี่คือรายการใหม่ของช่อง BTV-วรรณศิลป์ ‘คุยเฟื่องเรื่องประวัติศาสตร์’ ผมจางเย่เป็นพิธีกรรายการครับ”

หลังจากพูดเปิดรายการ 

จางเย่เริ่มแนะนำผู้ร่วมรายการ “ผู้บรรยายในวันนี้คือศาสตราจารย์หม่าเหิงหยวนจากมหาวิทยาลัยเหรินหมิน”

หม่าเหิงหยวนที่ยืนอยู่หลังโพเดียม ค้อมศีรษะให้ทุกคนเพียงเล็กน้อยเพื่อเป็นการทักทาย 

จางเย่แนะนำแขกรับเชิญคนต่อๆ ไปก่อนนั่งลงบนโซฟาตัวเล็กซึ่งเป็นที่นั่งของพิธีกร ถัดจากโซฟาของแขกรับเชิญ

หม่าเหิงหยวนไม่มีอาการตื่นเวที ตัวเขาเองเคยขึ้นเวทีใหญ่ของ CCTV มาแล้ว “สวัสดีผู้ชมและแขกรับเชิญทุกท่าน ผมชื่อหม่าเหิงหยวน วันนี้เราจะมาพูดกันถึงสามก๊กซึ่งเป็นช่วงเวลาของสถานการณ์การเมืองหลากสีสัน และมหากาพย์แห่งสงครามระหว่างเหล่าพยัคฆ์มังกร ซึ่งมีช่วงเวลาอยู่ในปลายราชวงศ์ตงฮั่น[1] ไปจนถึงราชวงศ์จิ้น รวมเป็นเวลากว่าหนึ่งศตวรรษที่หลายกลุ่มอำนาจทางการเมืองพัวพันกันซับซ้อนวุ่นวาย คับขันอย่างยิ่งยวด…”

เมื่อบรรยายไปได้ราวห้านาที 

หม่าเหิงหยวนเอ่ยถาม “เมื่อพูดถึงสามก๊ก ทุกคนชอบใครกันบ้าง?” 

บรรณาธิการสวีที่เป็นแขกรับเชิญหัวเราะก่อนตอบ “แน่นอนว่าต้องเป็นขงเบ้ง (จูเก่อเลี่ยง)[2]” 

อาจารย์สวีแขกรับเชิญอีกท่านซึ่งเป็นอาจารย์มหาวิทยาลัยกล่าว “ผมก็ชอบขงเบ้งเช่นกัน แผนเรือฟางยืมธนู กลเมืองร้าง ล้วนเป็นพิชัยยุทธ์พิศดารที่เหลือไว้ให้พวกเราชนรุ่นหลังได้ศึกษา”

จางเย่ยิ้มกล่าวว่า “ส่วนผมชอบจิวยี่ (โจวอวี๋)”

แขกรับเชิญแซ่สวีทั้งสองหันมามองเขาเป็นตาเดียว

หม่าเหิงหยวนไม่สนใจจางเย่ ไม่ตอบรับคำพูดของเขา กล่าวยิ้มๆ ว่า “ที่พูดมาก็ไม่ผิด ผมเองก็ชอบขงเบ้ง พูดถึงสามก๊กแล้ว สิ่งที่หลายคนประทับใจมากที่สุดก็คือขงเบ้งนี่เอง เขาเป็นยอดบุรุษอย่างแท้จริง บางตำราว่าเขาเป็นผู้วิเศษ ผู้วิเศษคืออะไร? ก็คือเขาเป็นผู้ที่สร้างปาฏิหาริย์..." 

สีหน้าของจางเย่ไม่แสดงอารมณ์ แต่ในใจนั้นเดือดดาล!

ครั้งที่หนึ่งก็แล้ว ครั้งที่สองก็แล้ว นี่ยังมีครั้งที่สาม? สนใจคนอื่นแต่ไม่สนใจฉัน?

ไม่ต้องพูดเรื่องสถานะของจางเย่ในวงการวรรณกรรม เพราะเรื่องนี้ยังเป็นที่ถกเถียงกันอยู่จึงไม่ควรนำมาเกี่ยวข้อง อย่างไรเสียวันนี้เขาก็เป็นผู้ดำเนินรายการซึ่งเป็นบทบาทที่สำคัญมาก แต่หม่าเหิงหยวนที่เป็นผู้บรรยายกลับทำเหมือนว่าไม่มีเขาอยู่ร่วมฉาก? ปฏิบัติต่อจางเย่พิธีกรคนนี้เหมือนเป็นอากาศธาตุ? นี่มันหมายความว่ายังไง? เสี่ยวหลวี่กับต้าเฟยทนดูต่อไปไม่ไหวแล้ว นึกในใจว่าอาจารย์จางเย่เคยไปหาเรื่องนายตอนไหน? แม่*เป็นบ้าหรือยังไง!?

รายการยังคงดำเนินต่อไป

ระหว่างนั้นจางเย่พยายามเข้าไปแทรกอีกสองครั้งเพื่อเสริมบรรยากาศให้กับผู้ฟัง 

ทว่าทุกครั้งที่เขาพูดหม่าเหิงหยวนจะแกล้งทำเป็นไม่ได้ยิน ไม่ตอบรับคำพูดของจางเย่ ไม่เห็นชายหนุ่มอยู่ในสายตาแม้แต่น้อย ถามเองตอบเองและสนทนาแต่กับแขกรับเชิญคนอื่นๆ จนท้ายที่สุดจางเย่ที่อยู่ร่วมฉากกับหม่าเหิงหยวนกลายเป็นคนไร้ค่า ไร้ความหมาย!

หูเฟยโกรธแล้วเช่นกัน เขาเดินไปด้านข้างเวทีฝั่งที่โหวเกออยู่และบอกหม่าเหิงหยวนผ่านไมโครโฟน “ศาสตราจารย์หม่า โปรดร่วมมือกับพิธีกร โปรดร่วมมือกับพิธีกรด้วย!”

หม่าเหิงหยวนไม่แม้แต่จะกะพริบตา ทำเหมือนว่าไม่ได้ยิน ทำตัวอย่างไรก็ยังคงทำอยู่อย่างนั้น 

ครั้งนี้หูเฟยทนไม่ไหวแล้ว พวกเราจ่ายเงินเชิญคุณมา เงินคุณก็รับไปแล้ว ตอนนี้กลับมาทำแบบนี้? หา! นี่คุณทำอะไร?

“หยุดกล้อง!” หูเฟยสั่งเสียงดัง 

กล้องทุกตัวหยุดเดินทันที “โปรดิวเซอร์?” 

หูเฟยพูดกับหม่าเหิงหยวนและแขกรับเชิญทั้งหลายพร้อมกัน “ขอเชิญด้านหลังเวทีหน่อย” ก่อนสาวเท้าก้าวนำไป เขาไม่เพียงไม่พอใจในท่าทีของหม่าเหิงหยวน แต่ยังไม่พอใจการบรรยายของเขาอย่างสิ้นเชิงอีกด้วย


…….


หลังเวที 

ทุกคนนั่งอยู่ในห้องพัก

“มีเรื่องอะไรเหรอ? คนดูยังคอยอยู่นะ” หม่าเหิงหยวนไม่พอใจมาก

หูเฟยถาม “ศาสตราจารย์หม่า ทำไมถึงไม่ร่วมมือกับทางพิธีกรเลย? ครั้งสองครั้งยังพอไหว แต่หลายครั้งอย่างนี้? เรื่องนี้ผมพูดกับคุณไปแล้วนี่?” 

จางเย่เองก็มองไปที่หม่าเหิงหยวน 

หม่าเหิงหยวนแค่นหัวเราะ “ตอนที่ผมมาถึง พวกคุณบอกเองไม่ใช่เหรอว่าพิธีกรจะร่วมมือกับผม? ทำไมกลายเป็นว่าต้องให้ผมร่วมมือกับพิธีกร?” 

หูเฟยเดือดจัด “อะไรที่เรียกว่าร่วมมือ? มันก็ต้องเป็นเรื่องของทั้งสองฝ่ายสิ!”

หม่าเหิงหยวนมองตอบ “ผมบรรยายแบบนี้มาตลอด ไม่ชอบให้มีคนคอยขัดคอยแทรก ถ้าคุณคิดว่าบรรยากาศของรายการไม่ดี ก็เอาพิธีกรออกไป” 

บรรณาธิการสวีผู้เป็นแขกรับเชิญเสริม “จางน้อยคนนี้ไม่จำเป็นต้องมีก็ได้” 

“ผมก็คิดเหมือนกัน” อาจารย์สวีทำเสียงจึกจัก “หมอนี่ไม่เข้าใจสามก๊ก ไม่รู้เรื่องประวัติศาสตร์ ให้เขาเข้าฉากด้วยก็เป็นส่วนเกิน อาจารย์หม่าพูดถูกแล้ว ให้เขาออกไปเถอะ มีอาจารย์หม่าเป็นผู้วิเคราะห์สามก๊กที่เชี่ยวชาญที่สุดของนครหลวง มีพวกเราเป็นแขกรับเชิญ ถึงมีพิธีกรไปก็ไม่มีความหมาย!" 

เสี่ยวหลวี่ฉุนขาด “คุณว่าอะไรนะ?” 

โหวเกอก็โมโหเช่นกัน “พวกคุณจะใช้กลยุทธ์สลับแขกเป็นเจ้าบ้านเรอะ?” 

“นี่เป็นรายการของผมหูเฟย นี่เป็นรายการของเราช่อง BTV-วรรณศิลป์!” หูเฟยมองคนทั้งสามอย่างเย็นชา “รูปแบบรายการเป็นอย่างไรพวกคุณไม่ต้องออกความเห็น!” 

หม่าเหิงหยวนขึงตาใส่ “เหล่าหู คุณพูดเกินไปรึเปล่า?”

หูเฟยกล่าว “แต่ตอนนี้ผมบอกได้อย่างชัดเจนเลยว่ารายการแบบที่คุณพูดอยู่นี้ใช้ไม่ได้ ปัญหาไม่ได้อยู่ที่พิธีกร แต่ปัญหาอยู่ที่พวกคุณ!” เขาชี้นิ้วไปทางเวทีด้านนอก “ศาสตราจารย์หม่า คุณเพิ่งจะเกริ่นนำพงศาวดารสามก๊ก[3]ไปอีกรอบใช่ไหม? หลายตอนยกมาจากสิ่งที่เหล่าบัณทิตเขียนไว้แต่โบราณ หลายตอนยกมาจากพงศาวดารทั้งประโยค ไม่มีความคิดสร้างสรรค์ ไม่มีความน่าสนใจเลยแม้แต่น้อย รายการแบบนี้ไม่ต้องพูดถึงเรตติ้ง 1% หรอก แค่ 0.5% ก็ยากมากแล้ว ทุกคนเคยดูเคยฟังพงศาวดารสามก๊กกันมาหมด ทำไมยังต้องฟังคุณพูดซ้ำซากอีกรอบ? แถมยังผ่านทางทีวีอีก? มีประโยชน์อะไร?”

หม่าเหิงหยวนแค่นหัวเราะ “พวกคุณอยากให้สนุกน่าสนใจ? งั้นก็ไปทำรายการบันเทิงเถอะ จะทำรายการประวัติศาสตร์ทำไม? ประวัติศาสตร์ในตัวเองก็ไม่มีความสนุกอยู่แล้ว มีแต่แห้งๆ ทื่อๆ ทั้งนั้น!” 

แขกรับเชิญอาจารย์สวีขมวดคิ้ว “ใช่แล้ว เราต้องเคารพข้อเท็จจริงทางประวัติศาสตร์สิ จะให้พูดเรื่อยเปื่อยไร้สาระได้ยังไง? พวกเราต่างอยู่ในแวดวงการศึกษา ต่างเป็นมืออาชีพ เรื่องแบบนี้พวกคุณไม่ต้องมาเถียงกับเรา!” 

หูเฟยโกรธจนแค่นหัวเราะออกมา "รายการประวัติศาสตร์ต้องไม่สนุกไม่น่าสนใจ? ใครบอกกัน? ถ้าผมอยากเล่าสามก๊กแบบเดิมๆ ให้ทุกคนฟัง ผมไปหานักเล่านิทานมาพูดไม่ดีกว่าเหรอ? จะเชิญพวกคุณมาทำอะไร?" 

ทุกคนต่างขึ้นเสียงใส่กัน ไม่มีใครยอมรับความคิดของใคร

จางเย่เข้าใจเช่นกันว่ารายการแบบนี้ไม่เข้าท่าแน่นอน มันไม่สามารถดึงเรตติ้งได้ ดังนั้นเขาจึงก้าวออกมา “ศาสตราจารย์ อาจารย์ทุกท่าน ถ้าพวกคุณไม่ชอบหรือดูถูกผม บนเวทีผมจะพูดให้น้อยลงหรือจะไม่พูดเลยก็ยังได้ พวกคุณจะได้วิเคราะห์และสอนได้เต็มที่ แต่การบรรยายสามก๊กอย่างที่ผ่านมามันไม่ไหวจริงๆ รายการดีๆ ตอนหนึ่ง ประวัติศาสตร์ดีๆ ช่วงหนึ่ง เราหวังให้ทุกคนได้อะไรกลับไปไม่อยากให้มีแต่ประวัติศาสตร์ แต่ยังมีความน่าสนใจและมีประเด็น นี่ไม่ใช่การไม่เคารพประวัติศาสตร์ แต่เป็นเพราะพวกเราเคารพประวัติศาสตร์ต่างหากจึงอยากหาวิธีที่จะบอกเล่าประวัติศาสตร์ในช่วงนั้นกับทุกคน หวังให้ทุกคนมีความรู้ความเข้าใจที่ลึกซึ้งมากยิ่งขึ้น อาศัยอะไร? ย่อมไม่ใช่ทฤษฎียืดยาวเยิ่นเย้อหรือถ้อยคำโบราณ แต่อาศัยว่าสามารถดึงดูดผู้ฟังได้ ให้พวกเขาสนใจเข้ามาด้วยปัจจัยอื่น!”

เสี่ยวหลวี่ร้องออกมา “พูดได้ดี!”

โหวเกอกล่าวว่า “อาจารย์จางน้อย คุณเป็นพิธีกร ทำไมถึงจะพูดบนเวทีไม่ได้ล่ะ ไม่ต้องทำถึงขนาดนั้นหรอก!” 

แม้ในเวลาเช่นนี้ หม่าเหิงหยวนก็ยังคงไม่ชายตามองจางเย่ตรงๆ เพียงมองด้วยหางตา “ฉันเป็นศาสตราจารย์ด้านวรรณกรรม ฉันยังต้องให้เธอมาสอน?” 

ไม่มีทางพูดคุยตกลงกันได้แล้ว! 

คนพวกนี้หัวดื้อเกินไป! 

“ตอนไปที่ CCTV ฉันก็พูดแบบนี้” หม่าเหิงหยวนเริ่มวางท่าเหมือนไม่เห็นใครในสายตา เหยียดหูเฟย จางเย่และพวก “ว่าไงล่ะ? พวกคุณช่อง BTV-วรรณศิลป์เหนือกว่า CCTV งั้นสิ? พวกคุณหยุดเลยไม่ต้องพูดแล้ว ให้ฉันบอกฉันพูดบ้าง ขอแค่มีฉันหม่าเหิงหยวนอยู่บนเวที คนดูจำนวนมากก็จะตามมาเอง ฉันจะพูดจะสอนแบบไหนก็ดีทั้งนั้น! นี่เป็นงานของฉัน ไม่ต้องให้คนนอกอย่างพวกคุณมาสอดแทรก พวกคุณรู้ประวัติศาสตร์หรือเป็นฉันที่รู้ประวัติศาสตร์?” เขาไม่ได้เป็นเพียงศาสตราจารย์ในสาขาวิชาวรรณกรรม แต่ยังเป็นศาสตราจารย์ที่มีชื่ออยู่บนโลกอินเทอร์เน็ต มีคนติดตามไม่น้อยอีกด้วย ดังนั้นเมื่อพูดถึงประเด็นในเรื่องของวิชาชีพ หม่าเหิงหยวนถือว่าทุกคนด้อยกว่าเขา จึงไม่เห็นช่องวรรณศิลป์อยู่ในสายตา

หูเฟยกับเสี่ยวหลวี่โกรธจนสุดระงับ 

เจ้าหน้าที่ด้านนอกวิ่งเข้ามา “โปรดิวเซอร์หู คนดูข้างนอกรอกันนานมากจนหลายคนเดินออกไปแล้ว ยังจะ...ยังจะอัดรายการไหมครับ?”

“กำลังจะไปเดี๋ยวนี้แหละ” หูเฟยหน้าดำคร่ำเครียด เขาเองก็ไม่คิดว่าจะดันไปเชิญเฒ่าบัดซบมาฝูงหนึ่ง รู้อย่างนี้เชิญคนอื่นมาเสียแต่แรกดีกว่า แต่มาจนป่านนี้แล้วจะทำอย่างไรได้? รายการต้องอัดให้เสร็จภายในวันนี้ จะเชิญอาจารย์ท่านอื่นมาก็ไม่ทันแล้ว ถึงจะเชิญคนอื่นมาได้ สคริปต์ก็ไม่มีอยู่ดีแล้วจะบรรยายได้อย่างไร? ไม่เหลือเวลาให้คนอื่นได้เตรียมตัวแล้ว ได้แต่ปล่อยให้เป็นอย่างนี้ต่อไป!

หม่าเหิงหยวนจิบน้ำอย่างไม่รีบร้อน คุยกับแขกรับเชิญคนอื่นคำสองคำก่อนจะลุกขึ้นช้าๆ “ไปกันเถอะ ถ่ายต่อ!” เขาพลิกบทมาเป็นนายใหญ่เสียแล้ว!

พวกเขาทั้งกลุ่มเดินออกไป หูเฟยรั้งจางเย่กับคนอื่นให้อยู่ต่อ 

เสี่ยวหลวี่พูดอย่างเป็นกังวล “จะทำอย่างไรดีล่ะพี่หู แบบนี้แล้วจะเรียกเรตติ้งดีๆ ได้ที่ไหน คุณไม่เห็นหรือคะ? คนดูแทบจะหลับกันหมดอยู่แล้ว! พวกเราต้องหาวิธีแก้ ไม่งั้นรายการออกอากาศได้ไม่ทันไรวันรุ่งขึ้นก็คงโดนตัดแล้ว? ทีมรายการก็ต้องโดนยุบไปด้วย? ไอ้พวกเฒ่าบัดซบนั่นตัดทางหากินเรา! รับเงินไปแล้วไม่ทำงานทำมาเป็นวางท่า ฉันอึดอัดจนจะระเบิดอยู่แล้ว ไอ้พวกบ้านั่นยังจะกล้าเล่นใหญ่ได้อีก?” 

หูเฟยก็จนปัญญาเช่นกัน “อาจารย์จางน้อย มีแผนอะไรไหม?” 

จางเย่มองหม่าเหิงหยวนและพวกเดินออกจากหลังเวทีไปก่อนสูดหายใจลึก “พี่หู ผมมีอยู่วิธีหนึ่ง แต่ไม่รู้ว่าคุณจะกล้าหรือไม่กล้าทำ!"

หูเฟยพูดหนักแน่น “รายการจะโดนตัดอยู่แล้ว ยังจะมีอะไรที่ฉันไม่กล้าทำอีก? พูดมา!” 

โหวเกอโหวตี้สองพี่น้องต่างรอฟังแผนการของจางเย่ ในบรรดาพวกเขาทั้งหมดจางเย่เป็นคนที่หัวไวที่สุดทั้งยังเก่งวรรณศิลป์ที่สุด เรื่องนี้ทุกคนต่างเห็นตรงกัน

จางเย่หัวเราะเบาๆ “เราไล่พวกหม่าเหิงหยวนให้ไสหัวไปเถอะ!” 

หูเฟยตะลึง “ให้พวกเขาไสหัวไป? แล้วจะให้ใครมาบรรยายสามก๊กตอนนี้ล่ะ?” 

จางเย่กระชับปกเสื้อของตัวเอง “...ผมเอง!”


------------------------------------------------
[1] - ราชวงศ์ฮั่น (206 BC – 220 AD) นับเป็นราชวงศ์ใหญ่ของจีน ถูกแบ่งเป็นสองช่วงคือ ซีฮั่น (ไซ่ฮั่น ในสำเนียงแต้จิ๋ว) นับจางพระเจ้าฮั่นไท่จู่ (หลิวปัง) ขึ้นครองราชย์ ไปจนถึงพระเจ้าฮั่นหรูจื้อ (หลิวอิง) ก่อนเกิดกบฏหวางหม่าง (อองมัง) ซึ่งตั้งราชวงศ์ซิน ก่อนหลิวซิ่งก่อการกบฏได้สำเร็จ ซึ่งขึ้นเถลิงราชย์เป็นพระเจ้าฮั่นกวงอู่ (ฮั่นกองบู๊) และกลายเป็นช่วงที่เรียกว่า ตงฮั่น (ตังฮั่น) เนื่องจากย้ายเมืองหลวงมาอยู่ที่นครลั่วหยาง (ลกเอี๊ยง) จากเดิมที่อยู่ที่ฉางอัน (เตียงฮัน)

[2] - ขงเบ้ง (ข่งหมิงในสำเนียงกลาง) ความจริงเป็นชื่อรอง มีชื่อจริงว่าจูเก่อเลี่ยง (จูกัดเหลียงในสำเนียงฮกเกี้ยน)

[3] - หนังสือสามก๊กที่ถูกกล่าวถึงบ่อยๆ มีอยู่สองเล่มหลัก หนึ่งคือพงศาวดารสามก๊ก (สามก๊กเอี้ยนหงี - ซานกว๋อเหยี่ยนอี้ - Romance of the three kingdoms) ของหลอกว้านจง ซึ่งเป็นฉบับที่มีการแต่งเสริมเติมแต่งจนกลายเป็นนิยาย ส่วนอีกเล่มคือจดหมายเหตุสามก๊ก (ซานกั๋วจื้อ - สามก๊กจี่ - Records of the three kingdoms) ของเฉินโซ่ว ซึ่งเป็นการรวบรวมหลักฐานประวัติศาสตร์ในยุคสมัยนั้นมาอย่างเป็นระบบ

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./32.md)