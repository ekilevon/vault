##บทที่ 138 : จางเย่แผลงฤทธิ์ปราบโจร!
*** โปรดใช้วิจารณญาณในการอ่าน ไม่ควรทดลองทำตามเพราะอันตราย ***

------------------------------------------------


ถึงกับเอาชีวิตได้?
　　
ถึงกับมีกำลังภายใน?
　　 
ถึงกับเป็นกังฟู?
　　
สองโจรมองท่าทางกับรูปร่างเล็กแบบนั้นของจางเย่เพียงแวบเดียวก็รู้แล้วว่า หมอนี่แค่วิชาพละระดับประถมก็ยังสอบไม่ผ่านแน่นอน เมื่อมองอีกครั้งที่ ‘อาวุธ’ ในมือจางเย่ ซึ่งเป็นแค่ไม้กวาดด้ามเดียว ยิ่งไม่น่ากลัวเข้าไปใหญ่ พวกเขาถือมีดกันคนละเล่มนะ ยังต้องกลัวหมอนี่เรอะ?
　　
ทั้งสองคนพุ่งเข้าใส่ทันที!
　　
จางเย่ควงไม้กวาดอีกรอบ เตรียมเริ่มตะลุมบอนกับคนร้าย!
　　
โจรตัวสูงเริ่มก่อนโดยเหวี่ยงมีดขวับๆ เข้ามา! 
　　
จางเย่ตกใจจนขวัญหนีดีฝ่อ ยังดีที่พอรับมือได้บ้าง เขาสะบัดไม้กวาดขวางฝ่ายตรงข้ามไว้ในรัศมีหนึ่งเมตร ไม่ปล่อยให้เข้าใกล้ตัวได้!
　　
แต่พวกโจรไม่ได้โง่ ไม้กวาดจะไปมีแรงโจมตีมากมายแค่ไหนกันเชียว โจรอีกคนตรงเข้าประชิดตัวทันที ตึ้งๆ มันโดนจางเย่ฟาดไม้กวาดใส่ไปสองที แต่ไม่ได้สนใจเพราะเจ็บไม่มาก หมอนี่เพียงอยากเข้าประชิดตัวจางเย่เพื่อ ‘สังหารโหด’ ประกายมีดไหววาบขณะเสือกแทงไป! 
　　
จางเย่ทิ้งไม้กวาดลง หมดหนทางแล้ว!
　　
โจรทั้งสองเหยียดยิ้มเย็นชา ขยับเข้ามาใกล้ล้อมไว้ทั้งหน้าทั้งหลัง!
　　
ฉับพลัน ไม่รู้ว่าเฉินเฉินวิ่งเข้ามาหาจากด้านหลังตั้งแต่เมื่อไร “จางเย่!”
　　
จางเย่แทบบ้า “ยัยเด็กน่าตาย! จะมาทางนี้หาอะไร! รีบหนีไปซะ! เร็วเข้า!” เขาดูออกว่าสองคนนี้ต้องการจะฆ่าคนจริงๆ เพราะว่าจางเย่เห็นหน้าพวกมันแล้ว คราวนี้พ่วงเฉินเฉินเข้ามาอีกคน ต่อให้จางเย่อยากจะหนีก็หนีไม่ได้แล้ว เพราะถ้าเขาถอย เฉินเฉินต้องโดนจับตัวแน่นอน!
　　
“ไม่ว่าใครก็อย่าคิดหนี!”
　　
“เชือดมันทั้งคู่เลย!”
　　
โจรทั้งสองเริ่มลงมือรุนแรง!
　　
เฉินเฉินถึงอย่างไรก็เป็นเพียงเด็กน้อย หนีก็หนีไม่ได้ ได้แต่ยืนตัวแข็งทื่ออยู่ตรงนั้น!
　　
คราวนี้จางเย่โมโหจริงๆ แล้ว ในความคิดเขา พวกมึ*แทงกูอะได้ แต่พวกมึ*จะไปยุ่งกับเด็กอีก? ยังอยากจะแทงเด็กอีก? เย็*ปู่มึ*เถอะ! พริบตานั้นจางเย่ไม่มีความลนลานแม้แต่น้อย ในใจเหลือเพียงเพลิงโทสะที่ใกล้ระเบิด!
　　
เอาวะ!
　　
ไม่สนแม่*แล้วว่าใครเป็นใคร!
　　
จางเย่ไม่มีไม้กวาดแล้ว เหลือเพียงมือเปล่าๆ แต่เขาไม่แคร์วิ่งปรี่เข้าหาสองโจร! โจรตัวเตี้ยยกมีดขึ้นเหนือหัวเตรียมฟันศีรษะของจางเย่อย่างเหี้ยมโหด ในวินาทีนั้นสมองของจางเย่พลันปรากฏภาพเคลื่อนไหว! ราวกับว่าเขาเคยเรียนรู้กระบวนท่าเหล่านี้มาก่อน ทั้งยังเคยฝึกมาแล้วเป็นร้อยเป็นพันครั้ง เขายกเท้าขึ้นมาโดยไม่ต้องหยุดคิด เตะออกอย่างแม่นยำ กระแทกใส่มีดในมือของโจรเตี้ยปลิวหลุดมือไป หลังจากนั้นร่างกายก็ตอบสนองอัตโนมัติ จางเย่ฉากตัวออกด้านข้าง ขาขวาฟาดออกด้วยท่าเตะข้างตามมาตรฐานเทควันโด กระแทกใส่ท้องของโจรอย่างรุนแรง!
　　
ตึง!
　　
โจรร้ายหงายหลังลงกับพื้นหน้าตาตื่น!

โจรร่างสูงอีกคนก็ตกใจเช่นกัน รีบแทงมีดเข้าใส่จางเย่!
　　
จางเย่โยกตัวหลบจนตัวโก่ง แต่หลังมือก็ยังโดนคมมีดบาดเข้าจนได้ เลือดสดๆ ไหลเอ่อออกมาจนหยดลงพื้น!
　　
โจรร่างสูงได้ใจหนัก กระหน่ำแทงจางเย่ต่ออีกหลายครั้ง แต่มันเองก็เป็นมือใหม่จึงแทงไม่แม่นยำนัก!
　　
จางเย่หลบได้ติดต่อกันสามครั้ง หลังจากนั้นเพลิงโทสะก็ระเบิดขึ้นอีกรอบ ฟุบ! ท่อนขาหนักเตะสวนออกไป กระแทกมีดของโจรคนที่สองหลุดมืออีกเช่นกัน จากนั้นจางเย่ก็ไม่ถอย ยกขาหน้าเตะเข้าที่เป้าของโจรตัวสูงทันที ฝ่ายตรงข้ามกรีดร้องโหยหวน แต่จางเย่ยังไม่หยุดเคลื่อนไหวแม้แต่น้อย บิดตัวกลับหลังพร้อมกับเหวี่ยงต้นขา หมุนตัวกลางอากาศหนึ่งรอบตามกระบวนท่าเตะของเทควันโด้ ฟาดใส่หน้าอกของอีกฝ่ายเต็มรัก! 
　　
ตึง!
　　
โจรคนที่สองกระเด็นไปแล้วเช่นกัน!
　　
ถึงตอนนี้ ไม่เพียงแต่โจรสองตัวที่ตะลึงงัน จางเย่เองก็พลอยอึ้งไปด้วย!
　　
เหย***! ที่จริงตูเป็นยอดฝีมือนี่หว่า! ที่จริงพี่เอ็งแม่*ร้ายกาจนี่หว่า! ที่จริงหนังสือสกิลเทควันโด้สิบเล่มนั่นได้ผลโคตรๆ เลยนี่หว่า!
　　 
จางเย่รู้สึกยืดขึ้นมาทันที สุดยอดไปเลย เขาสบถด่าไปพลางกระทืบหัวขโมยสองตัวนั่นกับพื้นไปพลาง ไม่เปิดโอกาสให้พวกมันได้ฟื้นตัว “ฉันบอกว่าไง? หา? ฉันบอกว่าไง? ฉันบอกพวกแกแต่แรกแล้วว่าฉันเป็นกังฟู! พวกแกดันไม่เชื่อเอง? ไอ้พวกหมาตาบอดเอ๊ย! ตอนนี้รู้ซึ้งรึยังล่ะ? หา? บอกแต่แรกแล้วว่าฉันกลัวจะทำร้ายถึงตายเลยไม่กล้าแสดงฝีมือ! พวกแกก็ยังมาบังคับฉันอีก!”
　　
ตุ๊บ! ผลัวะ!
　　
กระทืบแล้วกระทืบอีก!
　　
จางเย่รู้สึกสะใจมาก!
　　
“พี่ผู้กล้า! พี่ผู้กล้า โปรดเมตตาพวกเราด้วย!”
　　
“ไอ้หยา! พวกเรามีตาแต่ไม่รู้จักไท่ซาน! พอแล้ว หยุดตีเถอะ! อ๊าก! พอแล้ว!”
　　
สองโจรเริ่มร้องขอความปรานี
　　
ตอนนี้เองที่เพื่อนบ้านหลายคนพากันแตกตื่นจากเสียงรบกวน!
　　
เสียงรถตำรวจก็ดังมาจากด้านล่าง ตำรวจห้าหกนายมาถึงแล้ว!
　　
“โจรอยู่ไหน? คนร้ายอยู่ไหน?” ตำรวจสองนายถึงกับถือปืนเข้ามา
　　
จางเย่ก็หยุดซ้อมคนเช่นกัน “คุณตำรวจ ทางนี้ครับ พวกผู้ร้ายถูกผมจัดการอยู่หมัดเรียบร้อยแล้วครับ!”
　　
พวกตำรวจเห็นมีดสองเล่มตกอยู่ในบ้านก็แปลกใจ “พวกโจรมีมีดกันหมดใช่ไหม คุณคนเดียวจัดการได้ทั้งสองคนเลยเหรอ?”
　　
ตำรวจหนุ่มนายหนึ่งอึ้งไปอย่างฉับพลัน “เอ๋ คุณคือ...คุณคือคนในทีวีคนนั้นไม่ใช่เหรอ...คนนั้น...ใช่แล้ว! จางเย่! คุณคืออาจารย์จางเย่!”
　　
จางเย่ยิ้ม “ผมเองครับ”
　　
เฉินเฉินร้องตะโกน “จางเย่! เลือด! เลือด!”
　　
จางเย่โบกมือ “ไม่เป็นไร เรื่องเล็กนิดเดียว” แต่เมื่อเขาก้มหัวลงเห็นบาดแผลบนแขนที่ถูกพวกโจรแทงใส่ก็ต้องตัวอ่อนทรุดลงข้างวงกบประตู ร้องลั่น “ไอ้หยา เฮ้ย! ฉันไม่ไหวแล้ว! ไม่ไหวแล้ว!”
　　
ตำรวจพูดไม่ออก “...ไม่เป็นไรหรอก แผลเล็กนิดเดียวเอง” 
　　
เพื่อนบ้านอีกคนกล่าวเสริม “เลือดไหลแค่ไม่เท่าไรเอง”
　　
นายตำรวจที่จำจางเย่ได้เอ่ยถาม “ต้องการให้เรียกรถพยาบาลไหม?”
　　
จางเย่กรีดร้องเหมือนหมูโดนเชือด “รีบเรียกรถพยาบาล! เร็วเข้า!”
　　
ทันใดนั้น เหราอ้ายหมิ่นพลันปรากฏตัวขึ้นที่โถงทางเดิน “เกิดอะไรขึ้น? เฉินเฉิน!”
　　
เฉินเฉินเห็นป้ากลับมาแล้วก็รีบวิ่งเข้าไปหา กอดเอวไว้แน่น “ป้าใหญ่! มีโจรเข้าบ้านเรา! จางเย่บาดเจ็บด้วย!”
　　
เหราอ้ายหมิ่นหน้าเครียด “หนูล่ะ ไม่บาดเจ็บตรงไหนนะ?”
　　
เฉินเฉินบอก “หนูไม่เป็นไรค่ะ จางเย่ปกป้องหนูตลอด”
　　
เพื่อนบ้านหญิงคนหนึ่งบอก “ตอนที่ฉันออกมาก็ได้เห็น จางน้อยเก่งมากจริงๆ ตอนแรกเขายังสู้พวกคนร้ายไม่ได้ แต่พอเห็นว่าคนร้ายตั้งใจจะแทงเฉินเฉิน จางน้อยก็โมโหแล้วก็เข้าไปสู้กับพวกมันแบบสุดชีวิตเลย สุดท้ายเตะถีบไปหลายทีจนล้มสองโจรนั่นได้ เสี่ยวเหรา คนเช่าห้องของเธอคนนี้ดีจริงๆ เลยนะ!” คุณป้าข้างบ้านยกนิ้วโป้งให้ “ลองเป็นคนอื่นสิ เผ่นหนีไปนานแล้ว!”
　　
ตำรวจและเพื่อนบ้านที่ได้ยินต่างนับถือจางเย่!
　　
น่าเสียดายที่ว่าในตอนนี้จางเย่ไม่ได้ดูเหมือนฮีโร่เลยแม้แต่นิดเดียว ทั้งทางเดินมีแต่เสียงกรีดร้องของจางเย่ที่กำลังกุมแขนตัวเองอยู่ “รถพยาบาลมาหรือยัง? รถพยาบาลมายัง!?”
　　
ทุกคน “…..”
　　
ตำรวจสอบถามเหราอ้ายหมิ่น “คุณคือเจ้าของบ้านหรือเปล่า?”
　　
เหราอ้ายหมิ่นไม่สนใจตำรวจแต่เดินตรงไปหาจางเย่ “ขอฉันดูหน่อย” เธอคว้าแขนจางเย่ขึ้นมาแล้วกดไปที่จุดลมปราณบนหลังของจางเย่ทันที หลังจากนั้นจึงกดจุดบนแขนของเขาอย่างแรง นวดอยู่ประมาณสิบวินาทีค่อยปล่อยมือ “ไม่ต้องเรียกรถพยาบาล ไม่เป็นไรแล้ว สักพักฉันจะทำแผลให้เอง”
　　
เหตุการณ์ประหลาดปรากฏขึ้นตรงหน้า!
　　
บาดแผลที่แขนของจางเย่ถึงกับเลือดหยุดไหลแล้ว!
　　
ผู้เช่าห้องรายหนึ่งอุทาน “คุณน้าเจ้าของห้อง คุณรู้แพทย์แผนจีนด้วยเหรอ?”
　　
จางเย่กลอกตา “ผมว่าไปโรงบาลน่าจะปลอดภัยกว่านะ เกิดมีดของพวกมันมีพิษล่ะ!”
　　
ทุกคนเหงื่อตก คิดในใจว่าเอ็งคิดว่านี่เป็นนิยายกำลังภายในเรอะ มีพิษเนี่ยนะ? 
　　
โจรถูกตำรวจใส่กุญแจมือไปแล้ว แต่จู่ๆ โจรตัวสูงก็ไม่รู้ได้แรงฮึดมาจากไหนกระโดดขึ้นมา พยายามจะหนี!
　　
เหราอ้ายหมินชำเลืองมองเพียงแวบเดียว ตอนแรกเธออยู่ห่างจากตัวโจรประมาณสองเมตรกว่าๆ แต่ทันทีที่น้าเจ้าของห้องขยับเท้า ลักษณะการก้าวคล้ายกับมวยแปดทิศ เธอไม่ได้วิ่งเลยด้วยซ้ำ เพียงบิดตัวแล้วขยับสองก้าว ชั่วพริบตาก็ไปโผล่อยู่ด้านหลังของโจรแล้ว ฝ่ามือยกขึ้นเล็กน้อยก่อนค่อยๆ ดันออกไปด้านหน้า ดูเหมือนไม่ได้ออกแรงใดๆ เลย แต่เมื่อฝ่ามือของเหราอ้ายหมิ่นกระทบถูกต้นขาของโจรที่กำลังวิ่งอยู่ โจรร้ายก็ปลิวออกไปทันทีก่อนล้มลงกระแทกพื้นเสียงดัง!
　　
ไม่มีเสียงร้อง แม้การเคลื่อนไหวสักนิดก็ไม่มี โจรนอนนิ่งอยู่กับพื้น อันที่จริงมันเจ็บจนสลบไป! เมื่อมองซ้ำที่ต้นขาของมัน ทุกคนต้องสูดปากสะท้าน! ต้นขาเปลี่ยนรูปร่างไปแล้ว! ไม่ต้องถามก็รู้! กระดูกหักแน่นอน!
　　
เพียงฝ่ามือเดียว?
　　
แค่ฝ่ามือเดียวเบาๆ?
　　
เห็นอยู่ชัดๆ ว่าแตะเบาๆ เอง! ทำไมถึงกระดูกหักได้ล่ะ!?
　　
ฝ่ามือเดียวของเหราอ้ายหมิ่นทำให้ทุกคนในที่นั้นหวาดผวากันหมด!
　　
จางเย่ก็ตะลึงไปเช่นกัน น้องเจ๊เหอะ! เจ๊ไม่ต้องโหดขนาดนี้ได้เปล่า? เขารู้ว่าเหราอ้ายหมิ่นลงมืออย่างโกรธจัด แต่ไม่นึกว่าหล่อนจะน่ากลัวขนาดนี้ หวนคิดถึงคำพูดของเหราเฉินเฉินก่อนหน้านี้ จางเย่ก็เชื่อสนิททันที เหราอ้ายหมินฝึกศิลปะป้องกันตัวมาจริงๆ สินะ? นี่มันฝ่ามือแปดทิศใช่ไหม? แต่จางเย่เคยเห็นฝ่ามือแปดทิศมาก่อน ตามสวนสาธารณะมีพ่อแก่แม่เฒ่าตั้งชุมนุมรำไทเก๊ก ไม่ก็มวยแปดทิศตั้งมากมาย แต่มีใครเคยเห็นฝ่ามือแปดทิศที่ทรงอานุภาพขนาดนี้บ้าง!
　　
นายตำรวจชราคนหนึ่งอุทานออกมา “นี่มัน...ปราณลับ?”
　　
“อะไรนะ? โลกนี้มีปราณลับด้วยเหรอ?” ตำรวจหนุ่มร้องเสียงหลง
　　
“เป็นไปไม่ได้ เธอเป็นผู้หญิงนะ จะฝึกถึงขั้นปราณลับได้ยังไง?” ตำรวจอีกคนเอ่ยเสียงเบาอย่างไม่เชื่อสายตา “ต้องระดับปรมาจารย์กังฟูเท่านั้นไม่ใช่เหรอถึงจะฝึกได้ถึงขั้นนี้น่ะ? อีกอย่างมันก็เป็นเพียงแค่คำเล่าลือเท่านั้นเองนี่ แค่เคยได้ยิน แต่ไม่เคยเห็น! บางทีไอ้โจรนั่นมันอาจจะล้มกระดูกหักไปเองก็ได้มั้ง?” 
　　
พวกตำรวจก็ไม่เข้าใจเช่นกัน สุดท้ายแล้วต่างคนต่างไม่เคยเห็นยอดฝีมือการต่อสู้มาก่อน ดังนั้นจึงตัดสินไม่ได้ ได้แต่หลับหูหลับตาเดากันไป
　　
เพื่อนบ้านที่มุงอยู่ต่างงุนงงเช่นกัน “ปราณลับอะไร? หมายความว่ายังไง?”
　　
ตำรวจชรามองดูเหราอ้ายหมิ่นด้วยสายตานับถือ “ไม่ทราบว่าคุณคือ…”
　　
เหราอ้ายหมิ่นเหลือบมองเขา “ฉันแค่เปิดห้องเช่าเท่านั้น”
　　
ตำรวจชรากระแอม “อย่างนี้นี่เอง”
　　
เหราอ้ายหมินบอก “เรื่องทางนี้เสร็จเรียบร้อยดีแล้วใช่ไหม? ฝั่งฉันมีคนเจ็บแล้วก็มีเด็กเล็กที่กำลังผวาอยู่ด้วย เรื่องบันทึกคำให้การณ์ขอเป็นพรุ่งนี้ได้หรือเปล่า?”
　　
“ได้ ได้ พวกคุณเชิญพักผ่อนก่อน พรุ่งนี้พวกเราค่อยมารบกวนอีกครั้ง” ตำรวจชราให้คนมาพาโจรสองคนกลับไป
　　 
เพื่อนบ้านคนอื่นๆ ไม่ได้ใส่ใจอะไรมากกับความเก่งกาจของเหราอ้ายหมิ่น ทุกคนรู้อยู่แล้วว่าเหราอ้ายหมิ่นเคยจัดการอันธพาลแถบนี้สองรายด้วยมือเปล่า รู้ว่าหล่อนสุดยอดมากขนาดไหนและอาจจะเป็นกังฟูบ้างนิดหน่อยด้วย ความสนใจของทุกคนต่างพุ่งไปที่ตัวจางเย่มากกว่า ก็เขาเพิ่งจะลุกขึ้นมาปกป้องเฉินเฉินน้อยนี่!
　　
“จางเย่ เธอยอดเยี่ยมมากเลย!”
　　
“จางน้อย ฉันเห็นเธอออกทีวีด้วยนี่ ไม่เคยคิดเลยว่าเธอจะกลายเป็นคนดังแล้วจริงๆ?”
　　
“หา? จางน้อยออกทีวีด้วยเหรอ?”
　　
“ก็ใช่น่ะสิ พวกเธอไม่ได้ดูรายการ ‘ห้องเลคเชอร์’ เหรอ? จางน้อยพูดได้ดีเชียวล่ะ!” 
　　
“คิดดูว่าตอนแรกๆ จางน้อยไม่มีเงินจ่ายค่าเช่าด้วยซ้ำ ชั่วพริบตาก็ได้ทำงานที่สถานีโทรทัศน์แล้วนะ!”
　　
“งั้นต่อไปนี้ก็ต้องเรียกว่าอาจารย์จางแล้วสิ แค่ที่อาจารย์จางน้อยเสี่ยงชีวิตปกป้องคนอื่นเมื่อกี้นั่น ความสำเร็จในวันนี้ก็ไม่น่าแปลกใจแล้ว!”
　　
“นั่นสิ เสี่ยวเหรา กลับไปเธอต้องขอบคุณจางเย่อย่างดีนะ!” 
　　
“ใช่แล้ว วันนี้ถ้าไม่ได้จางน้อย บ้านเธออาจจะโดนปล้นจนไม่เหลือ แถมเฉินเฉินก็อาจเป็นอันตรายด้วย!” 




-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./42.md)