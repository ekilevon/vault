##บทที่ 150 : อัศจรรย์ผลเพิ่มเสน่ห์!
ออกจากบ้านไปทำงาน

ระหว่างทาง จางเย่ก็ครุ่นคิดถึงผลลัพธ์ของผลเพิ่มเสน่ห์ (เสียง) ก่อนหน้านี้ตอนที่ได้ผลเพิ่มเสน่ห์ (ดวงตา) ถึงจะแค่สี่ผล แต่กินลงไปแล้วก็เห็นผลชัดเจน อย่างเดินบนถนนยังมีคนเหลียวมองเขาแวบหนึ่ง ไม่เหมือนเมื่อก่อนที่ไม่มีคนสนใจ เอาล่ะถึงแม้จะไม่ได้ให้ความสนใจมากนัก แต่อย่างน้อยก็มีผลอยู่บ้าง ครั้งนี้กินลงไปมากกว่าเกือบสิบเท่า ทำไมเสียงถึงไม่ได้เปลี่ยนแปลงอะไรมากมาย? ยังคงเป็นเสียงของเขาเหมือนเดิม ไม่เห็นรู้สึกถึงเสน่ห์อะไรเลย?

ตรงหน้ามีร้านขายของจิปาถะ 

จางเย่ออกจากรถไฟใต้ดินแล้วก็เดินเข้าไป "พี่สาว ขอน้ำแร่ขวด"

เจ้าของร้านสาวเหลือบมองเขา หยิบน้ำแร่ยี่ห้อโจวซานของโลกใบนี้ออกมาโดยไม่ใส่ใจ ยื่นให้กับเขา "หยวนห้าสิบ"

จางเย่ต่อรองราคาโดยไม่ทันรู้ตัว "ลดสักหน่อยได้ไหม?" เขาไม่มีเงินแล้วต้องรัดเข็มขัดหน่อย

แต่ที่เขาคิดไม่ถึงก็คือเจ้าของร้านหญิงที่ได้ยินคำพูดเขา กลับพูดโพล่งออกมาว่า "ถ้าคุณพูดอย่างนั้น ก็หยวนสิบแล้วกัน นี่เป็นราคาทุนของเรา ต่ำกว่านี้ไม่ได้อีกแล้ว"

จางเย่รีบยื่นเงินให้ “ขอบคุณ”

เจ้าของร้านสาวกล่าว "ไม่เป็นไร ฉันว่าฟังเธอพูดก็รื่นหูดีเหมือนกัน"

ฉันพูดแล้วรื่นหูเหรอ? จางเย่ตะลึง เสียงเขาก็ยังเหมือนเดิมชัดๆ

จางเย่เดินออกไป เจ้าของร้านสาวที่ว่างงานแล้วเลยเล่นมือถือ ฉับพลันเธอก็แปลกใจพึมพำกับตัวเองขึ้นมาว่า "เอ๋ ฉันยอมให้ราคาทุนเขาไปจริงๆ ได้ยังไงล่ะนั่น? จะซื้อน้ำแร่กินยังจะต่อราคาอีกเหรอ?" พูดเสร็จก็ทุบหน้าผากตัวเอง "ฉันเป็นอะไรไปเนี่ยวันนี้ เด็กนั่นพูดคำเดียว ทำเอาฉันสับสนได้ยังไงกัน!" เธอนึกถึงเหตุการณ์เมื่อครู่ เสียงของชายหนุ่มฟังดูมีเสน่ห์แบบที่บรรยายออกมาไม่ถูก เมื่อได้ยินแล้วทำเอาเคลิ้มตามที่เขาบอกโดยไม่รู้ตัว แม้แต่ตัวเธอเองก็ไม่เข้าใจว่าเกิดอะไรขึ้นด้วยซ้ำ!


นอกร้าน

จางเย่พลันกระจ่างเช่นกัน อันที่จริงผลเพิ่มเสน่ห์เสียงกับผลเพิ่มเสน่ห์ดวงตาให้ผลเช่นเดียวกัน คือไม่ได้เปลี่ยนแปลงสภาพภายนอกของผู้เล่นอย่างเป็นรูปธรรม อย่างเช่นทำให้ตาโตขึ้นอีกนิดหรือเสียงใสขึ้นอีกหน่อย ต่างไม่ส่งผลเช่นนั้น จางเย่ยังคงมีเสียงแหบพร่าเล็กน้อยเหมือนเดิม ผลเพิ่มเสน่ห์ทำการเปลี่ยนแปลงปัจจัยพื้นฐานอันลี้ลับบางอย่าง ทำให้อีกฝ่ายยอมขายน้ำแร่ให้เขาในราคาทุน ไม่ว่าอย่างไรจางเย่ก็ไม่เคยได้ยินว่ามีใครซื้อน้ำแร่แล้วสามารถต่อรองได้มาก่อนเลย เห็นได้ชัดว่าอีกฝ่ายไม่รู้จักเขา ทั้งไม่ใช่แฟนคลับของเขาด้วย พูดอีกอย่างก็คือผลเพิ่มเสน่ห์ทั้งสามสิบเก้าผลออกฤทธิ์ทำให้เสียงพูดหรือวิธีการพูดของจางเย่มีเสน่ห์เพิ่มขึ้นโดยตรง!

เฮ้ย มีเสียงปีศาจที่ล่อลวงผู้คนได้ด้วยเหรอ?

ถ้าเกิดเขากินผลเพิ่มเสน่ห์เสียงเข้าไปสักหมื่นผล แค่พูดออกมาสักคำ ท่องกลอนสักบท หรือร้องเพลงสักเพลง คนทั้งโลกจะไม่บูชาเขาอย่างบ้าคลั่งไปเลยเรอะ? แบบนี้ก็เหมือนกับว่าได้แก้ไขข้อบกพร่องเรื่องเสียงให้เขาน่ะสิ? ถ้าเป็นอย่างนั้นจริง ถึงเวลานั้นลูกพี่คนนี้ก็ไม่จำเป็นต้องทำงานหนักมากแล้ว แค่ทุกวันออกมาพูดอะไรนิดๆ หน่อยๆ บรรดาแฟนคลับก็คงวี้ดว้ายกันวุ่นวายแล้ว ประหยัดแรงได้มากโข? 



…….



ที่ทำงาน

คนมากันครบแล้ว

"อาจารย์จางมาแล้ว?"

"อรุณสวัสดิ์อาจารย์จางน้อย"

โหวเกอกับเสี่ยวหลวี่และพวกเอ่ยทักทาย

"อรุณสวัสดิ์ทุกคน" จางเย่ยิ้มให้และทักทายกลับไป

เสี่ยวหลวี่ตะลึง "เอ๋ อาจารย์จาง ทำไมวันนี้เสียงพูดคุณไม่เหมือนเดิมล่ะ? ไม่ใช่สิ เสียงไม่เปลี่ยน แต่ทำไมฉันรู้สึกว่า….อ่า ฉันบอกไม่ถูกอะ!"

โหวเกอคิดแล้วคิดอีก "มีอะไรเปลี่ยนไปจริงๆ"

หูเฟยสะพายกระเป๋าเข้ามา "มากันหมดแล้ว? งั้นทุกคนก็ลุกขึ้นเถอะ ได้เวลาทำงานแล้ว ก่อนหน้านี้จางน้อยขอลาหยุดหลายวัน รายการที่อัดไว้ออกอากาศไปหมดแล้ว วันนี้ต้องอัดให้ได้หลายตอนหน่อย เวลามันกระชั้นชิด ไปกันเถอะ รายละเอียดเอาไว้คุยกันที่สตูดิโอ" เขาเรียกทุกคนไปทำงาน


　　……


ผู้ชมมากันแล้ว

กล้องเริ่มเปิดทำงาน

จางเย่ยืนหลังแท่นโพเดียม ปรับไมโครโฟนแล้วเริ่มพูด "ตอนที่แล้วพวกเราพูดกันถึงเรื่องโจโฉเลือกใช้คนได้อย่างดีเยี่ยม เขาเลือกใช้คนเป็นก็เพราะว่าเขาเข้าใจคน เพราะว่าเขาดูคนออก ถึงขั้นว่าสามารถวิเคราะห์ได้อย่างลึกซึ้งแม่นยำ คนมากมายล้วนไม่อยู่ในสายตาของเขา มีเพียงเล่าปี่เท่านั้นที่เขามองว่าแตกต่างไป โจโฉเคยกล่าวว่า..."

หนึ่งตอนจบไป 

เหล่าผู้ชมยืนขึ้นปรบมือชื่นชม!

"เยี่ยม!"

"วิเศษจริงๆ!"

"ผมว่าวันนี้เป็นตอนที่ดีที่สุด!"

"ใช่เลย ฉันรู้สึกอย่างนั้นเหมือนกัน ทั้งที่ไม่ได้พูดต่างจากตอนก่อนหน้ามากมายเลยนะ ทำไมฉันถึงรู้สึกว่าตอนนี้ฟังรื่นหูเป็นพิเศษ?"

"ฉันด้วย ฟังอาจารย์จางบรรยายเป็นความสำราญอย่างหนึ่งจริงๆ! "

การยืนขึ้นปรบมือหลังจบรายการ อันที่จริงแล้วไม่ใช่ธรรมเนียมปกติ แต่เพราะผู้ชมตอบสนองเองโดยไม่มีใครร้องขอ หรือต่อให้ร้องขอก็ร้องขอไม่ได้ แล้วธรรมเนียมปกติคืออะไร? การอัดรายการโทรทัศน์โดยทั่วไป ก่อนที่จะเริ่มรายการและระหว่างที่ผู้ชมยังมีความอดทนอยู่ ทีมงานจะทำการอัดเสียงปรบมือหรือเสียงเชียร์เอาไว้ก่อน สุดท้ายก็จะเอาคลิปมาตัดต่อแทรกเข้าไปในรายการแต่ละช่วง — นี่เป็นธรรมเนียมปกติ เดิมที ‘ห้องเลคเชอร์’ ก็ใช้วิธีนี้ แต่เมื่ออัดรายการตอนที่สองเป็นต้นมา พวกเขาก็ไม่ได้ใช้วิธีนี้อีกเลย เพราะว่าไม่จำเป็น จางเย่บรรยาย ‘พิเคราะห์สามก๊ก’ ได้ยอดเยี่ยมมากเสียจนไม่อาจห้ามทุกคนปรบมือให้ได้ แล้วจะต้องมาอัดเสียงปรบมือเผื่อไว้ทำไมอีก? วาดงูเติมขาชัดๆ![1]

หนึ่งวันผ่านไป จางเย่อัดรายการไปแล้วแปดตอน!

ถ้ายังอัดรายการได้มากขนาดนี้ต่อไป คาดว่าภายในสัปดาห์นี้คงจะอัดรายการ ‘พิเคราะห์สามก๊ก’ ได้จบทั้งหมด!


………


ได้เวลาเลิกงาน 

ทำงานหนักหน่วงมาทั้งวัน จางเย่เหงื่อซึมเต็มหน้าผาก เสียงก็แหบพร่า เสี่ยวหลวี่รีบเข้ามาซับเหงื่อ เสิร์ฟน้ำให้เขา 

จางเย่ดื่มน้ำอึกๆ มองเห็นหูเฟยกำลังดูเอกสารชุดหนึ่งอยู่ด้วยสีหน้าสงสัยแกมตะลึง เมื่อเห็นว่าทุกคนเสร็จงานกันแล้ว หูเฟยก็หันไปบอกกับทีมกล้องและทีมไฟที่ยืมตัวมาจากสถานีว่า "ทุกคนลำบากแล้ว ขอบคุณมาก กลับกันเถอะ"

ทั้งหมดเดินออกไป เหลือไว้เพียงพวกเขาทีมรายการเท่านั้น

หูเฟยมองพวกเขา กล่าวว่า "ตอนแรกที่อัดวันนี้ ออกฉายไปเมื่อตอนบ่าย ผลสถิติเรตติ้งล่วงหน้าออกมาแล้ว อืม ดูแปลกๆ นิดหน่อย"

ต้าเฟยสงสัย "แปลก?"

พวกจางเย่ต่างตั้งใจรอฟัง 

หูเฟยวางกระดาษรายงานลงบนแท่นประกาศ "พวกเธอดูสิ เดิมทีเรตติ้งของพวกเราเสถียรดีแล้ว วันนี้ก็ไม่ใช่วันหยุด รายการฉันฟังแล้วก็ยังคงคุณภาพสูงเหมือนที่ผ่านมา ไม่มีปัญหาอะไร แล้วก็ไม่ได้มีสีสันอะไรเพิ่มขึ้นตรงไหน แต่เรตติ้งวันนี้กลับขึ้นไปถึง 5.62%! สูงกว่าตอนที่แล้วๆ มาถึง 0.5 หรือ 0.6% เลย! ขึ้นมาขนาดนี้มันแปลกมากจริงๆ! มันไม่มีเหตุผลที่จะสูงขึ้นขนาดนี้!”

เสี่ยวหลวี่หัวเราะคิกคัก "นี่เป็นเรื่องดีนี่นา! ถ้าเป็นวันหยุดล่ะก็ ต้องเกิน 8.6 แน่เลยใช่ไหม?"

"เรื่องดีน่ะดีอยู่ แต่ทำไมถึงได้สูงขึ้นล่ะ? วันนี้เป็นวันหยุดพิเศษหรือเปล่า? ไม่ใช่นี่!" หูเฟยคิดอย่างไรก็ไม่เข้าใจ!

คงมีแต่จางเย่ที่เข้าใจอยู่บ้าง นี่เป็นฤทธิ์ของผลเพิ่มเสน่ห์อย่างแน่นอน ในตอนนี้เสียงและวิธีการพูดของเขามีฤทธิ์ของผลเพิ่มเสน่ห์ (เสียง) เจืออยู่ เมื่อไรที่เขาพูดออกมาก็จะสามารถดึงดูดความสนใจของผู้คนได้ไม่มากก็น้อย นี่เป็นเหตุผลที่เรตติ้งผู้ชมเพิ่มขึ้นมามากขนาดนี้!

มหัศจรรย์!

หนทางก้าวหน้าของเขาต่อไปนี้ง่ายดายขึ้นมากแล้ว!



=======================

[1] วาดงูเติมขา - สำนวนจีนหมายถึงทำมากเกินความเหมาะสม 


*-*-*-*-*-*-*-*-*-*-*-*-*-*-*-*-*


[Go To Next Chapter]( ./53.md)