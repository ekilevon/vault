##บทที่ 111 : การแข่งขันรอบคัดเลือกเริ่มต้น!
วันเสาร์

อากาศเย็นเล็กน้อย

ณ ทางเข้ามหาวิทยาลัยนครหลวง

วันนี้มหาวิทยาลัยปิดทำการ อนุญาตให้เพียงนักศึกษาและอาจารย์ ตลอดจนเจ้าหน้าที่ของงานและแขกรับเชิญเท่านั้นที่สามารถเข้าไปได้ ด้วยเหตุนี้ทางเข้าอื่นๆ ของมหาวิทยาลัยจึงถูกปิดทั้งหมด มีเพียงประตูหน้าของมหาวิทยาลัยและประตูด้านข้างที่ใหญ่สุดที่เปิดให้เข้า มีป้ายตั้งตระหง่านเขียนชี้แจงเอาไว้ ประตูด้านข้างสำหรับนักศึกษาและอาจารย์ ส่วนประตูหน้าสำหรับผู้ที่มีส่วนเกี่ยวข้องกับการแข่งกลอนคู่ รปภ. ของมหาวิทยาลัยรวมตัวกันที่ประตูหน้ามากกว่าสิบคน เนื่องจากเหตุการณ์ร้ายแรงเกิดขึ้นบ่อยครั้งขึ้นในสังคม 
การตรวจรักษาความปลอดภัยจึงเป็นไปอย่างเข้มงวด 

จางเย่กำลังโดนตรวจเช่นกัน

“สวัสดีครับ ช่วยแสดงตั๋วเข้างานด้วยครับ” เจ้าหน้าที่จากสมาคมกลอนคู่กล่าว

จางเย่ที่มาเร็วก่อนเวลาสักพักถือโอกาสที่คนยังไม่เยอะไม่ต้องเข้าแถวเพื่อเข้าไปในมหาลัย แต่กลับถูกหยุดไว้ เขาจึงกล่าว “ผมเป็นผู้เข้าแข่งขันน่ะครับ”

เจ้าหน้าที่หนุ่มมองเขา “ไม่ทราบว่าชื่ออะไรหรือครับ?”

“ผมชื่อจางเย่ครับ ช่วยลองตรวจสอบดูด้วย สมาคมนักเขียนน่าจะจัดการเรื่องบัตรผ่านให้ผมเรียบร้อยแล้ว” จางเย่ตอบ

“รอสักครู่นะครับ” เจ้าหน้าที่หนุ่มเรียกเพื่อนร่วมงานให้แบกกระเป๋ามาหา ด้านในมีบัตรของผู้เข้าแข่งขันอยู่ “จางเย่...จางเย่...” หลังจากง่วนค้นอยู่สักพักเจ้าหน้าที่หนุ่มขมวดคิ้ว “ขอโทษนะครับ ไม่มีบัตรผ่านชื่อของคุณอยู่เลย” จากนั้นดูในรายชื่อผู้เข้าร่วม “จางเย่ใช่ไหมครับ? ในรายชื่อผู้เข้าแข่งขันที่ส่งมาจากสมาคมนักเขียนก็ไม่มีชื่อคุณเช่นกัน ขอโทษด้วยครับ ผมคงปล่อยให้คุณเข้าไปไม่ได้”

“ไม่มีชื่อผมงั้นเหรอ?” จางเย่แทบจะอดหัวเราะไม่ได้

เจ้าหน้าที่ของสมาคมกลอนคู่คิดว่าจางเย่คงแค่ต้องการจะเข้ามาป่วนเท่านั้น จึงเมินเฉยชายหนุ่ม หันไปตรวจตั๋วให้คนอื่นต่อ

ตอนนี้เองที่จางเย่รู้สึกได้ถึงกลิ่นตุๆ เขายังจำเป็นต้องเดาอีกเหรอ การที่สมาคมนักเขียนนครหลวงเชิญเขามาคงเป็นแผนเชิญท่านลงโอ่ง*สินะ? จงใจสร้างเรื่องยุ่งยากให้เขา ว่าแต่วิธีการของพวกนายจะไม่ดูชั้นต่ำไปหน่อยเรอะ? หรือว่าคนบางกลุ่มในสมาคมนักเขียนไม่ชอบขี้หน้าเขา เลยมาวางแผนเล่นงานกันแบบนี้? ดูเหมือนว่าพวกคนใหญ่คนโตในสมาคมนักเขียนกับสมาคมกลอนคู่ก็คงจะไม่รู้อะไรเช่นกันใช่ไหม? มันน่าจะเป็นแบบนั้นแหละ เอาเถอะไม่ว่ายังไงก็ตาม ต้องมีใครสักคนเล่นสกปรกอย่างแน่นอน เพราะความผิดพลาดเรื่องลืมออกบัตรผ่านให้จางเย่นี่ โอกาสเป็นไปได้แทบจะเป็นศูนย์!

เวลาเปิดงานอย่างเป็นทางการมาถึงแล้ว

คนที่ต่อแถวรออยู่หน้ามหาวิทยาลัยค่อยๆ เริ่มทยอยเดินเข้าไป

อีกด้านหนึ่ง หูเฟยพร้อมด้วยโหวเกอ โหวตี้ ต้าเฟยและเสียวหลวี่เพิ่งจะมาถึงเช่นกัน ห่างไปไม่ไกลนักทุกคนต่างสังเกตเห็นสีหน้าไม่สู้ดีของจางเย่ได้ทันที 

“ว่าไง อาจารย์จาง!” เสี่ยวหลวี่ร้องเรียกเสียงดัง

ต้าเฟยโบกมือเช่นกัน “อาจารย์จาง ทางนี้!”

จางเย่เดินเข้าไปหาหูเฟยและคนอื่นๆ หูเฟยถามด้วยความประหลาดใจ “จางน้อยทำไมยังไม่เข้าไปอีกล่ะ? รอบคัดเลือกเริ่มไปแล้วไม่ใช่เหรอ? ผู้เข้าแข่งอย่างเธอน่าจะเข้าไปก่อนพวกเราสิ”

จางเย่แบมือช่วยไม่ได้ “ผมเข้าไปไม่ได้ครับ สมาคมนักเขียนนครหลวงไม่ได้เตรียมบัตรผ่านให้ผม ถึงพวกเขาจะเชิญผมมา แต่ว่าในลิสต์รายชื่อกลับไม่มีชื่อผมเสียงั้น”

“อะไรนะ? เรื่องแบบนี้เกิดขึ้นได้ยังไงกันน่ะ?” โหวเกอพลันรู้สึกโมโหขึ้นมา

โหวตี้เข้าใจในทันที กัดฟันกรอดเช่นกัน “เชี่*เอ๊ย นี่ไม่ใช่รังแกคนอื่นหรือไง?”

เมื่อไม่นานมานี้พวกเขาสืบหาวีรกรรมของจางเย่ จึงรู้ดีว่าจางเย่มีเรื่องขัดแย้งกับคนของสมาคมนักเขียนนครหลวงหลายคนรวมไปถึงรองประธานสมาคมเมิ่งตงกั๋วด้วย อย่างไรก็ตาม ในความคิดของพวกเขา สมาคมนักเขียนเป็นองค์กรใหญ่ คงจะไม่ใช่พวกใจแคบเป็นไส้ไก่ ครั้งนี้ทางสมาคมได้เชิญอาจารย์จางเย่มาร่วมงาน น่าจะเป็นการแสดงท่าทีว่าต้องการเชิญจางเย่เข้าสมาคม ดังนั้นเมื่อวานนี้พวกเขาจึงสนับสนุนให้จางเย่เข้าร่วมการแข่งขันเช่นกัน แต่ใครจะไปคิดว่าพวกเขาคิดง่ายไร้เดียงสาเกินไป ปากว่าเชิญแต่กลับไม่ยอมให้จางเย่เข้างาน? ไม่ทุเรศกันเกินไปหน่อยหรือไง?

ขณะนี้บนอินเทอร์เน็ต แฟนๆ ของจางเย่จำนวนมากมายรู้ว่าเขาจะเข้าร่วมการแข่งขันครั้งนี้ หลายคนคงอยากเห็นหรือไม่ก็ตั้งหน้าตั้งตารอดูการถ่ายทอดสด แต่สุดท้ายกลายเป็นว่าอาจารย์จางเข้างานไม่ได้เสียงั้น? ถ้าเกิดมีใครถามขึ้นมา พวกสมาคมนักเขียนนครหลวงก็คงจะแถไปว่า “จางเย่สละสิทธิ์ไปเอง” ใช่ไหม? เพื่อให้แฟนคลับผิดหวังกับจางเย่และหันมาต่อต้านเขาแทน? หรือหากมีใครสักคนพยายามลองสืบเสาะจนรู้สาเหตุ สมาคมนักเขียนก็คงจะแถต่อว่า “อ๋อ พอดีเป็นความผิดพลาดของเจ้าหน้าที่น่ะ” ปัดความรับผิดชอบไปเสียแบบนั้นใช่ไหม? นี่มันโคตรจะน่ารังเกียจสิ้นดี!

“ไอ้เจ้าพวกลูกหลานสารเลวนี่!” โหวเกอสบถ!

สีหน้าของหูเฟยไม่ดีเช่นกัน “จางน้อย ลองติดต่อกลับไปหาคนที่โทร. มาหาเธอสิ” 

“ผมกำลังจะโทร. กลับไปอยู่เนี่ยแหละครับ” จางเย่โทรศัพท์หาหญิงสาวจากสมาคมกลอนคู่ที่ติดต่อเขามาก่อนหน้านี้ “ฮัลโหล ผมจางเย่นะ”

มีเสียงอึกทึกมากมายจากปลายสาย ดูท่าเธอคงจะยุ่งมาก “จางเย่? อ๋อ อาจารย์จางเย่นั่นเอง ทำไมคุณยังไม่เข้ามาอีกคะ? นี่รอบคัดเลือกเริ่มไปแล้วนะ”

จางเย่กล่าว “ผมมาถึงแล้ว แต่ว่าเข้างานไม่ได้” ชายหนุ่มอธิบายสถานการณ์ให้ฟัง

เห็นได้ชัดว่าหญิงสาวไม่รู้เรื่องมาก่อน เธอจึงสับสนเช่นกัน “เป็นอย่างนั้นได้ยังไงน่ะ? สมาคมนักเขียนน่าจะจัดการส่วนนี้ให้คุณแล้วนี่ โอเคไม่เป็นไร เดี๋ยวฉันจะโทร. หาพวกเขาเดี๋ยวนี้แหละ ฉันจะจัดการให้นะคะ”

หลังจากวางสายลงจางเย่กล่าว “ทุกคนเข้าไปข้างในก่อนเถอะ”

“ถ้าคุณไม่เข้าไป พวกเราจะเข้าไปทำไมกันล่ะ” เสี่ยวหลวี่กล่าว “ถ้าจะเข้าก็ต้องเข้าพร้อมกันหมดนี่แหละ!”

หูเฟยหยิบตั๋วจากกระเป๋าแล้วส่งให้จางเย่ “เอาตั๋วฉันเข้าไปก่อนเถอะ จัดการรอบคัดเลือกให้เรียบร้อย ในเมื่อพวกเขาเชิญเธอแล้ว ต่อให้ใช้วิธีสกปรกยังไง ชื่อของเธอก็ต้องมีในสมาคมกลอนคู่แน่ เดี๋ยวทางนั้นน่าจะจัดการเรื่องบัตรเข้างานให้เธอเอง” 

จางเย่โบกมือ “ไม่จำเป็นหรอกครับ พวกคุณเข้าไปกันก่อนเลย” ทุกคนอุตส่าห์มาที่นี่แล้วทั้งที จะให้เขาเดินเข้าไปแล้วทิ้งคนเหล่านี้ไว้ข้างนอกได้อย่างไรล่ะ

ทันใดนั้นมีเสียงตะโกนดังขึ้น!

“ฮ่าๆ! จางน้อย!”

“อาจารย์จางน้อย! ทางนี้ๆ!”

“ทำไมนายถึงมาด้วยล่ะ? อ๋อ ใช่แล้ว! นายมาเข้าแข่งนี่!”

คนที่มาเป็นอดีตเพื่อนร่วมงานของจางเย่ พี่สาวโจว ป้าซุน และผู้ช่วยเสี่ยวฟางนั่นเอง จางเย่ทักทายพวกเขา จากนั้นเมื่อมองไปด้านหลังก็เห็นจ้าวกั๋วโจวและคนอื่นๆ ที่คุ้นหน้ากันจากสถานีวิทยุ รวมไปถึงพนักงานและหัวหน้าแผนกจากช่องอื่นๆ ด้วย เมื่อจ้าวกั๋วจงมองเห็นจางเย่ก็หัวเราะและเดินเข้ามาหา 

“เป็นยังไงบ้างจางน้อย ไม่ได้เจอกันนานเลยนะ” จ้าวกั๋วโจวหัวเราะ

จางเย่กะพริบตาแล้วกล่าว “พี่จ้าว พอจะมีตั๋วเข้างานเหลือรึเปล่าครับ?”

“ตั๋วเข้างานเหรอ? พวกนายมาเยอะแล้วตั๋วไม่พอ? แปลกแฮะ สถานีโทรทัศน์น่าจะมีตั๋วมากกว่าสถานีวิทยุเรานี่นา” จ้าวกั๋วโจวสงสัย สถานีวิทยุนครหลวงและสถานีโทรทัศน์นครหลวงได้ควบรวมกิจการกันแล้ว ตั๋วเข้างานจะถูกส่งไปยังสถานีโทรทัศน์ก่อน ส่วนที่เหลือจึงส่งมาที่สถานีวิทยุอีกที นับว่าเป็นหน่วยงานเดียวกัน ที่นั่งของพวกเขาจึงอยู่ติดกันทั้งหมด

จางเย่ตอบอย่างจนหนทาง “ไม่ใช่ครับ ผมเข้างานไม่ได้น่ะ พวกเขาไม่ได้เตรียมบัตรผ่านไว้ให้ผม”

เมื่อได้ยินเช่นนี้จ้าวกั๋วโจวเข้าใจทันทีว่าเกิดอะไรขึ้น “พวกเรามีตั๋วเหลือไหม?”

พี่สาวโจวบอก “ไม่มีเลย ทุกคนมีแค่คนละใบเท่านั้น การแข่งกลอนคู่นี้ค่อนข้างเป็นที่นิยมมาก เพราะงั้นจะหาตั๋วนี่ได้ไม่ง่ายเลยนะ”

“เดี๋ยวฉันจะลองไปถามรอบๆ ดูให้นะ” จ้าวกั๋วโจวหันไปถามเหล่าหัวหน้าจากแผนกอื่นๆ

เสี่ยวฟางบอกทันที “อาจารย์จางใช้ตั๋วของฉันก็ได้ค่ะ พอดีฉันติดธุระน่ะ แล้วก็ไม่ได้อยากจะมาตั้งแต่แรกด้วย” แต่ทุกคนรู้ดีว่าเธอกำลังโกหก 

จางเย่ส่ายหน้าปฏิเสธ เป็นตายก็ไม่ยอมรับ

ขณะที่พวกเขากำลังหาตั๋วเข้างานอยู่ เถียนปินและภรรยาก็โผล่มากะทันหัน ตอนนี้เถียนปินเป็นดีเจรายการภาคดึกที่ฮอตที่สุดของสถานีวิทยุส่วนกลางไปแล้ว ‘คนขุดสุสาน’ ที่อยู่ในมือของเขายิ่งพุ่งทะยานขึ้นไปอีก เรตติ้งของมันสูงกว่าตอนที่จางเย่อยู่ที่สถานีวิทยุนครหลวงด้วยซ้ำไป นั่นเป็นเพราะสถานีวิทยุส่วนกลางถ่ายทอดไปทั่วประเทศ ฐานผู้ฟังมากกว่าสถานีวิทยุนครหลวงหลายเท่า ดังนั้นผลลัพธ์แบบนี้จึงไม่น่าประหลาดใจนัก นอกจากนี้สถานีวิทยุส่วนกลางยังเป็นสถานีที่ใหญ่อีกด้วย ไม่ได้ขาดแคลนตั๋วเข้างานประเภทนี้เลย เถียนปินที่มีตั๋วเหลือเฟือจึงพาภรรยาของเขามาร่วมงานนี้ด้วย 

“จางเย่” ภรรยาของเถียนปินยิ้มโบกมือให้

เถียนปินที่ได้ยินบทสนทนาของจางเย่ก่อนหน้านี้ยื่นตั๋วในมือให้กับจางเย่ “ฉันมีอยู่สี่ใบน่ะ เพื่อนสองคนที่ฉันชวนก็ไม่มาเสียด้วย พวกเขาต้องทำโอที เพราะงั้นนายเอาไปเถอะ”

จางเย่ถามยืนยันอีกครั้ง “นี่ไม่ใช่ตั๋วของนายใช่ไหม?”

“ไม่ใช่หรอก” เถียนปินขำ “ถ้าเป็นตั๋วของฉัน ต่อให้นายอยากได้ฉันก็คงไม่ให้”

“ถ้างั้นขอบคุณมากนะ” จางเย่รับมันไว้

เถียนปินพูดต่อ “รีบเข้าไปได้แล้วล่ะ พวกนั้นคิดว่าเล่นอุบายกระจอกๆ นี่แล้วจะทำอะไรนายได้งั้นเหรอ? ไปแสดงให้ไอ้พวกสมาคมนักเขียนนครหลวงนั่นรู้ซึ้งอีกครั้งเลยนะว่าอาจารย์จางเย่น่ะเป็นใคร!”

จางเย่หัวเราะ “ได้เลย!”

จากนั้นทุกคนจึงเข้าแถวเตรียมรอเข้าประตู

บรรดาเพื่อนร่วมงานและหัวหน้าเก่าพูดคุยกันอย่างสนุกขณะเดินผ่านประตูเข้าไปด้านใน จางเย่เข้างานพร้อมกับพวกหูเฟยและเพื่อนร่วมงานใหม่ พวกเขาตรงไปยังลานเล็กๆ กลางมหาวิทยาลัยที่กำลังจัดแข่งขันรอบคัดเลือกอยู่นั่นเอง มีเพียงผู้ที่ผ่านรอบคัดเลือกเท่านั้นที่จะมีคุณสมบัติเข้าร่วมการแข่งขันกลอนคู่รอบตัดสินในหอประชุม

รอบคัดเลือกเริ่มไปสักพักใหญ่แล้ว

เหลือเวลาอีกไม่มากนักก่อนจะจบลง

เสี่ยวหลวี่ดูกังวลยิ่งกว่าจางเย่ “อาจารย์จางน้อย รีบหน่อยเถอะ พวกคนจากสมาคมนักเขียนนั่นวางแผนเล่นงานคุณไว้ขนาดนี้ ดีไม่ดีอาจจะถึงขั้นเตรียมแผนเผื่อไว้ในกรณีที่คุณได้ตั๋วเข้างานมาด้วยนะ ถ้าเกิดการแข่งรอบคัดเลือกจบก่อนแล้วคุณไม่ผ่านเข้ารอบละก็ พวกนั้นคงต้องพูดว่าคุณมีคุณสมบัติไม่เพียงพอแล้วทำให้คุณขายหน้าแน่ๆ เพราะงั้นเราจะยอมไม่ได้เด็ดขาด! เราจะต้องผ่านเข้าไปถึงรอบสุดท้าย! ให้พวกนั้นรู้ว่าคุณเจ๋งแค่ไหน! เราจะต้องทำให้เจ้าพวกนั้นหวนนึกถึงช่วงเวลาหน้าแหกในงานชุมนุมกวีครั้งที่แล้วของมันไปเลย!”

หูเฟยนึกอะไรบางอย่างออก “จะว่าไป พวกเธอเคยถามจางน้อยหรือเปล่าว่าเขารู้เรื่องกลอนคู่ไหมน่ะ นี่มันแตกต่างจากการเขียนนิยายหรือแต่งกลอนนะ แตกต่างกันอย่างสิ้นเชิงเลยด้วย”

ตอนนั้นเองที่โหวเกอเพิ่งรู้ตัว “เออใช่แล้ว อาจารย์จางน้อย คุณได้รึเปล่าเนี่ยกลอนคู่น่ะ?”

จางเย่เหงื่อตก “ก็นะ ไม่ค่อยมั่นใจเท่าไรเหมือนกัน”

“มีอะไรให้ไม่มั่นใจอีก?” เสี่ยวหลวี่กล่าว “คุณกำลังจะบอกว่าคุณไม่เคยศึกษาเรื่องกลอนคู่เหรอ?”

“ไม่เคย” จางเย่ยอมรับอย่างซื่อตรง ในโลกของเขากลอนคู่นั้นนิยมกันเพียงในยุคโบราณ แต่สำหรับปัจจุบันน่ะเหรอ? นอกจากพวกฮิปสเตอร์บางคนหรือพวกนักวิชาการที่ศึกษากลอนคู่แล้ว คนส่วนใหญ่ก็เคยเห็นแต่พวกกลอนคู่ที่ยังไม่มีคนแก้ได้ที่ตกทอดมาจากยุคโบราณเท่านั้นแหละ แต่ทว่าเขายังไม่รู้เลยว่ากลอนคู่ในโลกนี้เป็นแบบไหน จึงไม่รู้เช่นกันว่ามีกลอนคู่อะไรที่เขาเคยรู้จักแล้วใช้ได้บ้าง

“คุณไม่รู้จริงๆ น่ะเหรอ?” เสี่ยวหลวี่ใจหายวาบ

โหวเกอถอนหายใจ “หมดหนทางแล้วสิ”

โหวตี้พูดบ้าง “ไม่เป็นไรหรอก เดี๋ยวพวกเราคอยช่วยอาจารย์จางคิดก็ได้ ขั้นแรกนี่ต้องผ่านเข้ารอบไฟนอลให้ได้ก่อน ฉันพอจะรู้เรื่องกลอนคู่อยู่บ้างแหละ”

เสี่ยวหลวี่กล่าว “ฉันก็พอรู้อยู่บ้างเหมือนกัน ฉันเคยเขียนบทความพิเศษเรื่องนี้ที่สำนักพิมพ์เก่าด้วยนะ”


-------------------------------------
* เชิญท่านลงโอ่ง (请君入瓮) - ความหมายในตอนนี้หมายถึงเชิญเข้าสู่กับดัก ที่มาของสำนวนนี้ http://www.manager.co.th/China/ViewNews.aspx?NewsID=9520000117387

-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./15.md)