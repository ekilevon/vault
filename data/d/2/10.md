##บทที่ 107 : โฆษณาสะเทือนลั่น!
สามทุ่ม

พวกเขาเพิ่งกินบะหมี่กึ่งสำเร็จรูปกันเสร็จ

จางหย่วนฉีไม่ได้มาช่วยเก็บโต๊ะอะไรทั้งนั้น เธอเอนตัวนอนบนเตียงโดยมีแก้วไวน์อยู่ในมือ “จางน้อย เปิดทีวีสิ”

จางเย่พ่นลมออกจมูก หยิบรีโมทข้างตัวขึ้นมาอย่างไม่เต็มใจนักเพื่อกดเปิดโทรทัศน์ให้เธอ “จะดูช่องไหนล่ะ?”

จางหย่วนฉีกล่าวอย่างราบเรียบ “BTV-วรรณศิลป์”

จางเย่อุทาน “คุณดูช่องนี้ด้วยเหรอ? ตอนนี้ผมทำงานที่นั่นแล้วนะ”

ทันใดนั้นโทรศัพท์บนโต๊ะก็สั่น จางเย่สงสัยว่าใครกันที่โทรศัพท์มาดึกดื่นขนาดนี้ ชายหนุ่มกดรับสาย

“อาจารย์จาง” เป็นเสียงผู้ชายพูด “ผมเสี่ยวหวังจากแผนกโฆษณานะครับ เมื่อสองชั่วโมงที่แล้วเราเพิ่งเจอกันเอง ผมจะโทร. มาแจ้งให้คุณทราบว่าโฆษณาเพื่อสังคมที่คุณช่วยออกไอเดียและคอยกำกับกำลังจะออกอากาศแล้วครับ อย่างมากก็อีกห้านาทีนี้หลังจากรายการที่ฉายอยู่ตอนนี้จบลง ทางเบื้องบนอนุมัติลงมาแล้วหลังจากที่พวกเขาเห็นว่ามันเยี่ยมมากๆ และเพราะตรงส่วนที่ปิดไฟมันไม่ค่อยเหมาะกับการออกอากาศในช่วงบ่ายเท่าไร พวกเขาจึงพยายามผลักดันให้มันออกฉายคืนนี้เลย”

“โอเค ผมเข้าใจแล้ว”

“เราผ่านการรับรองจนได้ ขอบคุณนะครับ”

“ด้วยความยินดีครับ พวกคุณก็ทำงานหนักเช่นกัน”

หลังจากวางสาย จางเย่รีบหันไปปรับเสียงโทรทัศน์ให้ดังขึ้น “อาจารย์จาง เดี๋ยวรายการเพลงนี้จบลงผมมีอะไรจะให้คุณดูด้วย”

จางหย่วนฉีไม่ได้ถามอะไร เพียงแค่จิบไวน์ต่อไป

สักพักรายการก็จบลง โฆษณาเครื่องสำอางถูกฉายขึ้นมาก่อน ทันใดนั้น โฆษณาที่เป็นภาพอนิเมชั่นพลันปรากฏขึ้น เป็นฉากที่สามีกับภรรยากำลังทะเลาะกัน!

จางเย่รีบบอก “ดูสิๆ!”

จางหย่วนฉีดูยังไม่ค่อยเข้าใจ “โฆษณาอะไรน่ะ?”

“เดี๋ยวคุณดูก็รู้เอง ฮ่าๆ” จางเย่เต็มไปด้วยความคาดหวัง

ตามมาด้วยภาพที่สามีเดินออกจากบ้านหลังจากถูกภรรยาของเขาด่า ขณะที่ภรรยากำลังร้องไห้ด้วยความเสียใจ สามีก็กลับมา แชะ! เขาปิดไฟและเดินจากไป

ภาพบนหน้าจอกลายเป็นสีดำ

ข้อความเป็นตัวอักษรขนาดใหญ่ปรากฏขึ้น — ช่วยกันประหยัดไฟ คนไปไฟปิด!

ตอนที่จางเย่แลกเปลี่ยนความคิดกับฝ่ายโฆษณาและดูแลการถ่ายทำโฆษณาชิ้นนี้ เขาอ้างอิงตามแบบต้นฉบับของรัสเซียในโลกเดิมเป๊ะๆ แทบจะไม่มีอะไรเปลี่ยนแปลงเลย

เมื่อดูจบ จางหย่วนฉีถึงกับทึ่งเพราะไม่คาดคิดว่าจะจบได้ยอดเยี่ยมขนาดนี้ “นี่เป็นโฆษณาเพื่อสังคมจริงๆ น่ะ? ถ่ายทำแบบนี้ก็ได้เหรอ? ประเทศนี้ยังมีโฆษณาเพื่อสังคมที่ยอดเยี่ยมและสร้างสรรค์อยู่สินะ?” 

“เพิ่งเคยเห็นเป็นครั้งแรกใช่ไหมล่ะ? คุณมาตรงนี้สิ” จางเย่ภูมิใจมาก ชายหนุ่มเปิดคอมพิวเตอร์ขึ้นทันทีก่อนจะเข้าไปยังเว็บไซต์ของสถานีโทรทัศน์ คลิกเข้าไปแล้วเรียกจางหย่วนฉีมาดูช่วงเครดิตของโฆษณา

ควบคุมการผลิตโดย: จางเย่

แผนดำเนินงานโดย: จางเย่

ผู้ออกแบบความคิด: จางเย่

จากครึ่งหนึ่งของเจ็ดถึงแปดชื่อในเครดิตเป็นชื่อของจางเย่ทั้งนั้น

“นี่เป็นผลงานของนายเหรอ?” จางหย่วนฉีมองชายหนุ่ม

“ใช่แล้ว ผมเป็นคนออกความคิดและกำกับเองแหละ” จางเย่ตอบ “เป็นยังไงบ้างล่ะ? ไม่เลวเลยใช่ไหม?”

“ใช่ ไม่เลวเลย” กล่าวจบจางหย่วนฉีก็หันกลับไปทิ้งตัวนอนบนเตียงไม่สนใจเขาอีก

จางเย่ไม่ได้สนใจเธอเช่นกัน เขากลับหันไปดูบอร์ดแสดงความคิดเห็นของสถานีโทรทัศน์ 

“โฆษณารณรงค์ให้คนประหยัดไฟโคตรสุดยอด!”

“ฮ่าๆๆ ตอนที่ฉันดูนะเกือบหัวเราะแทบตายแน่ะ!”

“ไอเดียขั้นเทพ! สร้างสรรค์อย่างเทพ! หักมุมสุดเทพ! ตอนจบโคตรเทพ!”

“ใครเป็นคนคิดเนี่ย? ฉันไม่เคยคิดมาก่อนเลยว่าโฆษณาเพื่อสังคมสามารถทำแบบนี้ได้ด้วย!” 

“สวรรค์ จางเย่เรอะ? ทั้งคนออกไอเดีย ควบคุมกำกับและหน้าที่อื่นๆ เป็นของจางเย่หมดเลย? นี่คงไม่ใช่จางเย่ที่ฉันรู้จักคนนั้นหรอกนะ?”

“จางเย่นี่ใครอะ?”

“ฉันก็ไม่รู้เหมือนกัน”

“เฮ้ ที่ชื่อมีลิงก์อยู่นี่ ขอฉันดูหน่อยเถอะ”

“เชี่** ฉันเข้าไปดูที่เรซูเม่แล้ว นี่มันอาจารย์จางเย่คนนั้นนี่หว่า! ถึงจะไม่มีรูปก็เถอะ แต่พวกนายดูเรซูเม่ของเขาสิ ก่อนหน้านี้ทำงานเป็นดีเจที่สถานีวิทยุนครหลวง ตอนนี้ทำงานที่ช่อง BTV-วรรณศิลป์ของสถานีโทรทัศน์นครหลวง อาจารย์จางเย่ย้ายมาทำงานที่สถานีโทรทัศน์นครหลวงแล้ว!”

“จริงเหรอเนี่ย?”

“ยินดีให้กับความสำเร็จของอาจารย์จางด้วย!”

“ฉันนึกว่าเขาโดนแบนไปแล้วเสียอีก ที่ไหนได้กลับก้าวข้ามไปอีกขั้นแล้ว!” 

“อาจารย์จางเย่นี่เป็นดีเจไม่ใช่เหรอ? ทำไมถึงไปทำโฆษณาเพื่อสังคมได้ล่ะ? แถมยังทำได้เยี่ยมมากด้วย! ในโลกนี้ยังไม่เคยมีโฆษณาเพื่อสังคมอันไหนที่เจ๋งขนาดนี้เลยนะ! ความคิดสร้างสรรค์สุดยอด! ความหมายแฝงอย่างเต็ม! นี่มันระดับโลกแล้ว!”

“จางเย่นี่ใครกันน่ะ?”

“เข้าไปดูในเว็บสิ นายไม่รู้จักเขาจริงอะ?”


……


ในขณะเดียวกัน

ผู้คนจำนวนมากมายนับไม่ถ้วนในเมืองหลวงที่กำลังดูช่อง BTV-วรรณศิลป์อยู่ต่างได้เห็นโฆษณาชิ้นนี้ โฆษณาเพื่อสังคมไม่มีการขึ้นเครดิตใดๆ เพียงปรากฏชื่อบนเว็บไซต์เท่านั้น ดังนั้นหลายคนจึงไม่รู้ว่าใครเป็นเจ้าของผลงาน หรือต่อให้รู้ คนส่วนใหญ่ก็ไม่รู้จักจางเย่อยู่ดี ชื่อเสียงของชายหนุ่มยังคงอยู่ในวงแคบ เขาไม่ได้โด่งดังขนาดนั้น แต่ถึงอย่างไร มันก็ไม่ได้ทำให้ทุกคนที่ได้ชมโฆษณาชิ้นนี้ช็อกและทึ่งน้อยลงไปเลย!

“ฮ่าๆ! โอ๊ยตลกแทบตายแล้ว! ฉันหัวเราะจนท้องแข็งไปหมด!”

“เจ๋งเว่อร์ว่ะ! โฆษณาเพื่อสังคมอันนี้โคตรเจ๋งเลย!” 

“อีกเดี๋ยวต้องกลับมาดูใหม่ ฉันต้องดูอีกรอบให้ได้ ตลกจริงๆ ให้ตายเถอะ!”


……


“ที่รักมานี่เร็ว!”

“อะไรเหรอ?”

“เลิกล้างหน้าก่อน มาดูโฆษณาเพื่อสังคมอันนี้เร็ว!”

“โฆษณาเพื่อสังคมมันมีอะไรน่าดูกัน เธอว่างจนไม่มีอะไรทำแล้วหรือไง?”

“บ้าเอ้ย เธอมาช้าไป มันจบไปแล้ว เธอไม่รู้อะไร นี่มันไม่ใช่โฆษณาเพื่อสังคมทั่วไปนะ มันแม่*โคตรหักมุมเลยล่ะ!”


……


“โปรดิวเซอร์เจิ้ง ใครเป็นคนทำโฆษณาตัวนี้? สมบูรณ์แบบมาก!”

“สถานีโทรทัศน์นครหลวง? เป็นไปไม่ได้หรอก พวกสถานีโทรทัศน์ไม่มีคนที่มีความสามารถขนาดนี้นี่!”

“ใช่แล้ว ผมเองยังสงสัยอยู่ ในวงการโฆษณาเพื่อสังคมมีคนเก่งๆ อยู่น้อยมาก นับดูได้แค่ไม่กี่คนเอง แต่ก็ไม่มีใครทำงานที่สถานีโทรทัศน์นครหลวง แล้วดูโฆษณาชิ้นนี้สิ นี่มันผลงานระดับปรมาจารย์ชัดๆ นี่พวกเขาเพิ่งซื้อตัวใครมาหรือเปล่า? ผู้กำกับโฆษณาคนไหนกันที่พวกเขาชิงไปได้น่ะ?”

“ไม่เห็นมีข่าวอะไรเลย”

“พวกเราลองเช็กที่เครดิตบนเว็บดูก่อนดีกว่า”

“อะ เจอแล้ว จางเย่เหรอ? จางเย่ไหนน่ะ?”

“ไม่เคยได้ยินชื่อเขามาก่อนเลย ในวงการโฆษณาไม่มีคนชื่อนี้นะ”


……


คืนนั้น ผู้คนมากมายและหลายครอบครัวทั่วเมืองหลวงต่างพูดคุยกันถึงโฆษณาเพื่อสังคมชิ้นนี้ ผลของมันเห็นได้อย่างชัดเจนจนไม่ต้องอธิบายใดๆ มันประสบความสำเร็จอย่างสูง เพียงแค่ครึ่งชั่วโมงก็สร้างกระแสบนโลกออนไลน์ได้อย่างระเบิดเถิงเทิง เรียกได้ว่าไม่เคยมีโฆษณาเพื่อสังคมชิ้นไหนร้อนแรงถึงขนาดนี้! 

คนทั่วไปชมดูเพื่อความสนุก ในขณะที่เหล่ามืออาชีพเหมือนเห็นประตูบานใหม่! 

คนในแวดวงโฆษณาได้รับผลกระทบที่รุนแรงอย่างคาดไม่ถึง!

วงการนี้จะว่าใหญ่ก็ไม่ใหญ่ จะว่าเล็กก็ไม่เล็ก ทุกคนในวงการต่อให้ไม่เคยพบหน้า ก็ยังรู้จักชื่อของกันและกัน ทั้งในประเทศและต่างประเทศต่างเป็นเช่นนี้กันหมด หลังจากที่โฆษณาเพื่อสังคมชิ้นนี้ออกฉายไปครั้งแรก ก็สร้างความฮือฮาให้กับวงการโฆษณาในประเทศไปจนทั่วแล้ว หลังจากนั้นหลายคนได้ส่งต่อไปให้เพื่อนในวงการโฆษณานอกประเทศได้ดูด้วย ท้ายที่สุดในคืนนั้น คนในวงการโฆษณาของต่างประเทศหลายคนต่างต้องตะลึงจนสะท้านเช่นกัน!

ทุกคนพยายามควานหาตัวคนต้นคิดโฆษณาชิ้นนี้ขึ้นมา!

สุดท้าย คำตอบที่ได้กลับทำให้ทุกคนหัวเราะไม่ได้ร้องไห้ไม่ออก — เพราะคนที่ทำโฆษณานี้ขึ้นมาไม่ใช่คนในวงการโฆษณา แต่แม่*กลับเป็นดีเจวิทยุไปเสียฉิบ!

ชั่วพริบตา เหล่ามืออาชีพของวงการโฆษณาต่างรู้สึกถึงความพ่ายแพ้ในทันที คอขวดของโฆษณาเพื่อสังคมได้ก่อให้เกิดปัญหาทั้งในและต่างประเทศมากว่าครึ่งปีแล้ว ไม่มีใครแก้สถานการณ์นี้ได้เลย แต่มาตอนนี้ ดีเจวิทยุที่ไม่ได้เกี่ยวข้องกับสายงานนี้เลยกลับสามารถแก้ปัญหาได้? ความคิดนี้แปลกใหม่อย่างที่สุด สร้างสรรค์อย่างที่สุด มันแทบจะเป็นการเปิดประตูบานใหม่ให้กับนักโฆษณาทุกคน ทำให้พวกเขาเห็นทางสว่างและตื่นตัวขึ้นมาอย่างกะทันหัน!

โฆษณาเพื่อสังคมสุดสร้างสรรค์ชิ้นนี้ได้ถูกจารึกลงในตำราเรียนไปโดยปริยาย!

ส่วนชื่อเจ้าของผลงานน่ะเหรอ จางเย่ก็ได้รับไปเต็มๆ อย่างไม่มีข้อโต้แย้งน่ะสิ!



-*-*-*-*-*-*-*-*-*-*-*-*-*-*-*-*


[Go To Next Chapter]( ./11.md)