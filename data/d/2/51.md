##บทที่ 149:หากคุณไม่ห่างไม่หาย เป็นตายร้ายดีผมจะอยู่เคียงข้าง
หลายวันให้หลัง

จำนวนแฟนคลับในรังของจางเย่บนเทียปาเพิ่มสูงขึ้นอย่างรวดเร็ว!

อัตราการเติบโตแทบจะพุ่งเป็นเส้นตรง จากแฟนคลับในตอนแรกก่อตั้งแค่ไม่กี่พันคน ผ่านไปคืนเดียวก็กลายเป็นมากกว่าห้าหมื่นแปดพันคน ราวกับว่าผู้คนจากทั้งสี่ทิศแปดทางหลั่งไหลกันมาสมัครเข้าร่วมกลุ่มแฟนคลับของจางเย่ และกลุ่มแฟนคลับเล็กๆ ก็ถูกก่อตั้งขึ้นในลักษณะนี้เอง!

ต้องเข้าใจว่าจางเย่ในตอนนี้เป็นเพียงคนดังทำเนียบ E คนหนึ่ง พอจะฝืนเรียกว่าเป็นคนดังตัวน้อยๆ ของเมืองหลวงที่มีพรสวรรค์โดดเด่นคนหนึ่งเท่านั้น เกือบหกหมื่นคนที่สมัครเข้ามา ไม่เหมือนแฟนบนเวยป๋อที่เพียงกดติดตามเฉยๆ ทั้งยังไม่ใช่แฟนแบบผีดิบ แต่เป็นแฟนพันธุ์แท้ของจริงจำนวนเกือบหกหมื่นคน ซึ่งด้วยระดับบนทำเนียบคนดังของจางเย่แล้วแทบจะเป็นไปไม่ได้ หากเป็นอย่างดาราคนอื่นทั่วไป ความเหนียวแน่นของแฟนคลับจะไม่สูงขนาดนี้ แต่ที่จางเย่ทำได้ เพราะเขายอมสิ้นเนื้อประดาตัวเพื่อช่วยเหลือหยางเหลียน จึงสร้างความประทับใจแก่แฟนคลับจำนวนมาก หลายคนเดิมทีไม่ได้ตั้งใจจะวิ่งตามดาราหรือร่วมกลุ่มแฟนคลับอะไรเลย แต่กลับถูกดึงดูดให้เข้ามาจนกลายเป็นแฟนคลับของจางเย่ไปอีกคน! 

เทียปาในหลายวันนี้คึกคักอย่างยิ่ง
　　
"จางเย่ พวกเรารักคุณ!"
　　
"อาจารย์จาง ขอสนับสนุนคุณตลอดไป!"

"ความจริงใจของคุณต่อพวกเรา พวกเราต่างมองเห็น พวกเราเหล่าแฟนคลับก็จะจริงใจกับคุณเช่นกัน!"
　　
"ได้ยินว่าอันดับ1 ต้องผ่าตัด ขอให้เธอหายไวๆ และขอให้อาจารย์จาง...เป็นคนดีที่มีชีวิตสงบสุข!"

"อาจารย์จาง อันดับ1 กำลังรักษาตัว พี่ดาบยักษ์ก็สนใจแต่เรื่องออกศึกไม่ยุ่งเรื่องบริหาร ตอนนี้เรื่องต่างๆ ของเพจแฟนคลับที่พวกเราผู้ดูแลย่อยไม่กี่คนจัดการกันอยู่ก็เกือบจะเสร็จเรียบร้อยทุกอย่าง รูปบนหน้าเพจก็เปลี่ยนเป็นรูปรายการ ‘ห้องเลคเชอร์’ ของคุณแล้ว เหลือแต่สโลแกนกลุ่มแฟนคลับไม่ก็คำอธิบายกลุ่มที่พวกเรายังไม่ได้เขียน ไม่สมควรเขียน ทั้งไม่มีความสามารถด้วย คุณช่วยคิดอะไรให้พวกเราสักประโยคได้ไหม? หรือความในใจอะไรที่อยากจะบอกกับพวกเรา? อะไรก็ได้ทั้งนั้น คุณตั้งมาเถอะ ฉันจะเพิ่มเข้าไปในจุดที่เห็นชัดบนหน้าเพจของเทียปา คนที่เข้ามาจะได้เห็นกันหมด"

"ใช่ๆ พวกเราไม่ต้องเกลาเอง ให้อาจารย์จางคิดคำพูดให้ดีกว่า ฮ่าๆ วรรณศิลป์ของอาจารย์จางพวกเราหมื่นคนรวมกันยังเทียบไม่ติด!"

"มามุง"
　　
"นั่งรอชมคำขวัญของอาจารย์จางกันเถอะ!"
　　
"อาจารย์จาง คิดมาสักอันสิ"
　　
ในเวลาสั้นๆ โพสต์นี้ได้ขึ้นไปถึงสี่พันคอมเมนต์อย่างรวดเร็ว!
　　
จางเย่ที่เพิ่งลุกจากเตียงเห็นเข้าก็ถูกกระตุ้นจนเลือดเดือดพล่านด้วยความกระตือรือร้นของทุกคน แฟนคลับมากขนาดนี้ ไหนจะคนสนับสนุนตั้งมากขนาดนี้ เป็นอะไรที่จางเย่ไม่เคยคิดเลยว่าจะมีวันนี้ได้ นอกจากความตื่นเต้นแล้ว ความรู้สึกตื้นตันก็ผุดพลายในใจด้วย อันที่จริงแล้วในพจนานุกรมของจางเย่ ไม่เคยขีดเส้นแบ่งระหว่างความเป็นคนดังกับแฟนคลับไว้ชัดเจนขนาดนั้น ทั้งไม่เคยคิดว่าเขาสูงส่งกว่าแฟนคลับ และยิ่งไม่เคยคิดว่าแฟนคลับจะต้องทำอะไรให้เขาด้วย การที่เหล่าแฟนคลับชื่นชมเขา สนับสนุนเขา ก็เท่ากับว่าให้เกียรติจางเย่แล้ว เป็นธรรมดาที่เขาต้องให้เกียรติบรรดาแฟนคลับเช่นกัน ทั้งต้องช่วยเหลือและสนับสนุนบรรดาแฟนๆ กลับคืน อย่างเช่นเรื่องของหยางเหลียนนั่นเอง ถือเป็นการต่างตอบแทนกันและกัน

จางเย่ลุกขึ้นล้างหน้าแปรงฟันเป็นอันดับแรก ก่อนจะกลับมาหน้าคอมพิวเตอร์ใช้ความคิดอย่างจริงจัง จากนั้นก็โพสต์ว่า "ผมเองก็ไม่รู้จะใช้คำขวัญอะไรดี หากจะต้องพูดก็เพียงอยากจะขอบคุณทุกคน ขอบคุณสำหรับการสนับสนุนและความเชื่อมั่นของทุกคน หากคุณไม่ห่างไม่หาย เป็นตายร้ายดีผมจะอยู่เคียงข้าง!" นี่เป็นประโยคยอดฮิตในโลกของเขา อาจจะเรียกว่ากลอนเปล่าก็ได้ จางเย่จึงเอามาใช้ตรงๆ แบบนี้เอง

เหล่าแฟนคลับเห็นแล้วนัยน์ตาต่างทอประกาย!
　　
"เจ๋งสาด!"
　　
"อาจารย์จางนี่เพียงเอ่ยปากก็เป็นบทกวีจริงๆ!"

"หากคุณไม่ห่างไม่หาย เป็นตายร้ายดีผมจะอยู่เคียงข้าง? ใช้อันนี้เถอะ!"
　　
"อาจารย์จาง คำพูดนี้สมควรเป็นพวกเราแฟนๆ บอกกับคุณ หากคุณไม่ห่างไม่หาย เป็นตายร้ายดีพวกเราจะอยู่เคียงข้าง จะสนับสนุนคุณตลอดไป!"
　　
เพียงไม่นาน กลอนเปล่าประโยคนี้ก็ถูกนำมาใส่บนภาพหน้าหลักของเพจรังของจางเย่บนเทียปา โพสต์นี้ของจางเย่ก็ถูกปักหมุดไปทันทีเช่นกัน มีคนมากมายนับไม่ถ้วนเข้ามาคอมเมนต์!


…...


เรื่องของกลุ่มแฟนคลับก็เข้าที่เข้าทางแล้ว เมื่อมีคนคอยดูแลหลังบ้านให้ จางเย่ก็ไม่ต้องเป็นกังวลอีก จางเย่ปิดคอมพิวเตอร์ลงและเดินไปเปิดห้องครัวทำบะหมี่ถ้วยอย่างอนาถา อัพเลเวลจาก ‘อัศวินบะหมี่กึ่งสำเร็จรูป’ เป็น ‘อัศวินบะหมี่’[1] จนสำเร็จ ไม่มีทางเลือก เขาจะกินอะไรได้ล่ะ? เงินก็ไม่มี ทำได้แต่หมี่นี่แหละ ครั้งนี้ใส่ไข่ไก่ลงไปในบะหมี่ฟองหนึ่ง ถือว่าเป็นการเปลี่ยนรสชาติ!

ปกติแล้วครัวแบบเปิดนั้นยากจะระบายกลิ่นควันและไอน้ำมันออกไป จางเย่จึงเปิดทั้งหน้าต่างทั้งประตู เพื่อให้มีลมพัดเข้ามาทั้งสองทางไล่กลิ่นบะหมี่ออกไป

ประตูเพิ่งจะเปิด เพื่อนบ้านคนหนึ่งก็หิ้วกล่องทัปเปอร์แวร์เข้ามา "จางน้อยเอ๊ย ฉันกำลังจะเคาะประตูพอดี มา เอานี่ไป"

จางเย่รับมาอย่างลืมตัว "ลุงหลวี่ นี่อะไรน่ะ?"

ลุงเพื่อนบ้านหัวเราะ "ป้าแกเพิ่งตุ๋นเนื้อวัว พวกเราเห็นข่าวแล้ว รู้ว่าเธอช่วยแฟนคลับจ่ายค่ารักษาพยาบาล ใช้เงินไปหมดแถมยังเป็นหนี้อีกมาก คิดว่าเธอไม่น่าจะได้กินของดีๆ อีกอย่างพวกเราก็ตุ๋นเนื้อไว้เยอะไปหน่อย เลยแบ่งมาให้เธอบ้างน่ะ"

"ไม่จำเป็นหรอกครับ อย่าเลย" จางเย่ปากพูดออกไปแต่มือกลับจับกล่องทัปเปอร์แวร์เอาไว้ไม่ปล่อย ตามองอย่างกระหาย ทำท่าทางเหมือนหิวโซ

ลุงข้างบ้านกล่าว "ไม่ต้องพูดแล้ว เธอรีบรับไป คราวหลังป้าแกได้อะไรอร่อยๆ มา ฉันจะเอามาให้เธออีก ไปกินเถอะ ฉันไปแล้ว"

จางเย่รีบพูด "ขอบคุณครับคุณลุง!"
　　
ลุงเพื่อนบ้านโบกมือ "ไม่เป็นไร เหอะๆ "

ทันทีที่จางเย่กลับเข้ามาในบ้านก็เปิดฝากล่อง ดีจริงโว้ย เนื้อยังอุ่นๆ อยู่เลย หลายวันมานี้ทั้งเนื้อทั้งปลาไม่ได้เข้าปากเขาเลย เห็นเนื้อวัวกล่องนี้ เหมือนเพียงพอนเหลืองเห็นไก่[2] สองตาเปล่งประกายจนตะเกียบก็ไม่แตะ ใช้มือหยิบเนื้อวัวโซ้ยเข้าปาก!

อึก!
　　
หอม! โคตรหอมเลย!
　　
กรอบนอกนุ่มใน! เข้าปากก็ละลาย! เต็มคำ...ช่างเถอะ ไม่ใช่คำบรรยายเนื้อวัวสักหน่อย!
　　 
ไม่ว่ายังไงก็อร่อยมากนั่นแหละ จางเย่กินต่ออีกเจ็ดแปดชิ้นจนหายอยาก ทำดีได้ดีจริงๆ สินะ กระทั่งเพื่อนบ้านยังนึกถึงเขา จางเย่รู้สึกอบอุ่นใจมาก
　　
กินจนอิ่มหนำ ยังเหลือเวลาก่อนไปทำงานอีกนิดหน่อย จางเย่เปิดหน้าจอของแหวนเกม ดูค่าชื่อเสียงสะสมของเขา — สี่ล้านสามแสน! ส่วนหนึ่งเป็นค่าชื่อเสียงจากข่าวของสถานีโทรทัศน์นครหลวงเรื่องจางเย่ช่วยแฟนคลับ ทำให้ได้รับความนับถือจากทุกคน แต่ส่วนใหญ่เป็นค่าชื่อเสียงจาก ‘ห้องเลคเชอร์’ ที่สะสมมาทุกวันตามปกติ ห้องเลคเชอร์ออกอากาศไปได้สิบกว่าตอนแล้ว นอกจากสองตอนแรกที่ทุกคนเพิ่งเคยดูเป็นครั้งแรกและสร้างความแตกตื่นอย่างใหญ่หลวงจนได้ค่าชื่อเสียงมาสูงมากแล้ว ตอนต่อๆ มาต่างก็ลดลงไปนิดหน่อย โดยเฉพาะวันจันทร์ถึงศุกร์ เพราะถึงอย่างไรก็เป็นเวลาทำงาน เรตติ้งจึงต่ำกว่าช่วงวันหยุดสุดสัปดาห์อย่างเห็นได้ชัด ถึงแม้ว่าทุกคนที่ดูวิดีโอย้อนหลังจะพอชดเชยค่าชื่อเสียงขึ้นมาได้บ้าง แต่ก็ยังไม่มากเท่ากับตอนที่หนึ่ง แต่ถึงอย่างไรก็ไม่น้อยเลย เพราะแต่ละวันได้มาราวๆ แสนอยู่ดี
　　
สี่ล้านกว่า!
　　
จางเย่รู้สึกเหมือนตัวเองเป็นเศรษฐีใหม่!
　　
ลอตเตอรี่! ต้องเสี่ยงดวงสักรอบ! ทนไม่ไหวแล้ว!

จางเย่ทนมาสิบวันแล้ว ทนต่อไปไม่ไหวอีกแล้วจริงๆ แม้ว่าตอนนี้เขาจะรู้สึกว่าหน้าที่การงานราบรื่นดี ‘ห้องเลคเชอร์’ เองก็เรตติ้งรุ่งโรจน์มั่นคง ทำให้อยากจะสะสมค่าชื่อเสียงไว้ใช้ในเวลาจำเป็น แต่ก็เหมือนในโลกเดิมของเขา อย่างเวลาที่เหล่าสาวๆ เพิ่งชอปปิ้งบนเถาเป่าเสร็จ ต่างมักจะพูดเป็นเสียงเดียวกันว่า — ถ้าเดือนนี้เข้าเถาเป่าอีกฉันจะตัดมือทิ้ง — ความจริงก็คือคำพูดนี้ในโลกของเขาเป็นหนึ่งในสิบคำโกหกคำโตที่สุด เชื่อถือไม่ได้อย่างสิ้นเชิง จางเย่ในตอนนี้ก็เช่นกัน

เสี่ยง!
　　
เหลือไว้สามแสนเผื่อฉุกเฉิน ที่เหลืออีกสี่ล้านต้องใช้ให้หมด! 

จางเย่เปิดหน้าลอตเตอรี่ เริ่มซื้อลอตเตอรี่ สำหรับรอบแรกเขาแค่จะลองวัดดวง จึงไม่เพิ่มเดิมพันอะไร ดีเลวไม่สนใจ กับแค่ชื่อเสียงแสนเดียวถึงอย่างไรก็ไม่ได้ขาดแคลน ตอนนี้เขาเป็นถึงเศรษฐีใหม่เชียวนะ!

หนึ่งรอบ
　　
สองรอบ
　　
สามรอบ

เข็มค่อยๆ หยุดหมุน 
　　
มันหยุดลงในหมวดใช้แล้วทิ้งที่ใหญ่ที่สุดนั่นเอง!
　　
หีบสมบัติ (เล็ก) ปรากฏขึ้น จางเย่ดึงกล่องมาเปิด เป็นขวดขนาดเล็กใบหนึ่ง ภายในมีของเหลวสีแดงเลือด มองแล้วดูสดใสเป็นประกาย

【น้ำยาเพิ่มเลือด】 1 : แสดงผลเมื่อดื่ม รักษาภาวะผิดปกติของผู้เล่น

จางเย่เก็บขวดน้ำยาเพิ่มเลือดลงในช่องเก็บของ ถือว่าเป็นไอเทมสำรอง ไม่มีอะไรเกิดขึ้นก็ไม่ต้องใช้หรอก ของดีอย่างนี้จางเย่ไม่เคยนึกรังเกียจว่ามีมากเกินไป

อีกรอบ!
　　
ครั้งนี้ทุ่มสุดตัว!

จางเย่ซื้อลอตเตอรี่อีกครั้ง หลังจากเข็มเริ่มหมุนก็คิดอยากจะเพิ่มเดิมพันด้วยค่าชื่อเสียงทั้งหมด แต่ก็ลังเลใจอยู่บ้าง เขาตัดสินใจว่าขอดูเข็มก่อนว่าจะตกที่ไหนแล้วค่อยว่ากัน อย่างไรเสียก็เท่ากับใช้ค่าชื่อเสียงไปตั้งสามล้านแปดแสนในรอบเดียว เกิดพลาดท่าได้ของไร้ประโยชน์เป็นสิบๆ ชิ้นมา เขาคงหน้ามืดแน่ๆ 

ลอตเตอรี่!
　　
เข็มเริ่มกระดิกแล้ว!
　　
จางเย่จ้องวงล้อตาไม่กระพริบ เห็นเข็มค่อยๆ ลดความเร็วลง ในที่สุดเข็มก็เคลื่อนเข้าใกล้หมวดสเตตัสและหมวดสกิล ถ้าไม่มีอะไรผิดพลาดมันน่าจะตกหนึ่งในสองช่องนี้ แบบนี้จางเย่ก็วางใจแล้ว เพราะถ้าเป็นหมวดสเตตัสหรือหมวดสกิล ต่อให้เป็นของด้อยก็ยังได้ความสามารถเฉพาะด้านมา ก็ไอ้สกิลสะเดาะกลอนที่ก่อนหน้านี้ดูไร้ประโยชน์นั่นไม่ใช่เหรอที่ช่วยให้จางเย่จับโจรทั้งสองได้? ดังนั้นจางเย่จึงเปิดเมนูเพิ่มเดิมพันขึ้นมาทันที เก็บค่าชื่อเสียงไว้เพียงสามแสน ที่เหลืออีกสามล้านแปดแสนจุดต่างเทลงไปหมด!

ทุ่มแทงแล้ว!
　　
ครั้งนี้เป็นการทุ่มแทงจริงๆ แล้ว!
　　
ลอตเตอรี่เริ่มเดินต่อ เข็มค่อยๆ เลื่อนไปข้างหน้า!

ในที่สุด ภายใต้การจับจ้องไม่วางตาของจางเย่ เข็มก็หยุดลงที่หมวดสเตตัส การเสี่ยงลอตเตอรี่สิ้นสุดลง ทันใดนั้นในช่องเก็บของก็มีไอคอนหีบสมบัติ (เล็ก) จำนวนสามสิบเก้าใบปรากฏขึ้น! เมื่อเห็นหีบสีทองใบเล็กเรียงกันแน่นขนัด จางเย่ก็อดปลาบปลื้มใจไม่ได้! 

เปิดกล่องแล้ว จางเย่ดูของที่ได้มาทันที 
　　
【ผลเพิ่มเสน่ห์ (เสียง)】 แสดงผลเมื่อรับประทาน เพิ่มค่าเสน่ห์ให้แก่เสียงของผู้เล่นอย่างถาวร 
　　
ค่าเสน่ห์ของเสียง? 
　　
เสียงมีค่าเสน่ห์ด้วย?

จางเย่ไม่เข้าใจ จึงเปิดหีบสมบัติทั้งหมดออกมาทีละใบ ในแต่ละหีบบนฉากหลังสีฟ้าปรากฏผลสีแดงสลับเขียว! 

รวมแล้วได้ผลเพิ่มเสน่ห์สามสิบเก้าผล!

จากประสบการณ์ที่ได้รับเมื่อกินผลเพิ่มเสน่ห์ (ดวงตา) ในครั้งก่อน ครั้งนี้จางเย่ระมัดระวังเป็นพิเศษ หยิบขึ้นมาผลหนึ่ง ทดลองกินเข้าไป!

ลำคอร้อนผ่าวเหมือนมีไฟลุกขึ้นไปทั่ว!

ทนอยู่หลายวินาทีความรู้สึกนี้จึงลดลงไปนิดหน่อย! 

จางเย่หยิบผลเพิ่มเสน่ห์ (เสียง) ที่เหลือขึ้นมา เอาเข้าปากทีละผล กัดคำโตเคี้ยวอย่างรวดเร็ว!

ในที่สุดก็กินหมด จางเย่เหงื่อออกเต็มตัว เขาเดินไปอาบน้ำในห้องน้ำ ระหว่างที่อาบก็กะพริบตาปริบก่อนจะพูดออกมาเรื่อยเปื่อย "คอสโมเอ๋ย จงลุกโชนยิ่งขึ้น!"[3]

เอ๋?
　　
เหมือนเสียงจะดึงดูดใจกว่าเดิม?
　　
แต่นอกจากนี้แล้วไม่เห็นจะมีอะไรเปลี่ยนไปเลย?
　　
กินผลเพิ่มเสน่ห์เข้าไปเกือบสี่สิบผล ได้ผลแค่นี้? นี่ออกฤทธิ์แล้วเหรอ? ทำไมตัวฉันไม่รู้สึกเลยล่ะ?


=================================

[1] เป็นการล้อเลียนคำอัศวินบะหมี่กึ่งสำเร็จรูป (泡面侠-เผ้าเมี่ยนเสีย) กับ "อัศวินบะหมี่" (挂面侠-กั้วเมี่ยนเสีย) กั้วเมี่ยนหมายถึงบะหมี่หรือเส้นพาสต้าพ้องเสียงกับคำว่าหน้าละห้อย 

[2] เปรียบเปรยว่า เป็นอาการเห็นเหยื่อ

[3] เป็นประโยคดังจากเรื่องเซนต์เซย่า


-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./52.md)