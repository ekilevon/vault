##บทที่ 178 : ช่วยจางเย่หางาน!
วันต่อมา

ตื่นนอน ล้างหน้าแปรงฟัน กินอาหารเช้า

จางเย่พ่นลมออกจากปาก คว้ากระเป๋าลงมาที่รถเพื่อไปทำงาน ระหว่างทางไปทำงานวันนี้ ความรู้สึกหลากหลายตีกันให้วุ่นวายเป็นที่สุด เพราะเขารู้ว่าต้องถูกไล่ออกแน่นอน แต่เขาไม่คิดจะชิงยื่นใบลาออกก่อน เพราะเมื่อเทียบครั้งนี้กับตอนอยู่ที่สถานีวิทยุแล้วไม่เหมือนกัน ที่สถานีวิทยุ รองผอ. เจี่ยยังอยู่ในตำแหน่งและจ้องจะเล่นงานเขาอยู่ทุกที่ทุกเวลา ทำให้จางเย่ไม่ได้คิดจะอยู่ที่นั่นต่ออยู่แล้วหลังจากได้รางวัลไมโครโฟนเงิน แต่ว่าครั้งนี้ หวังสุ่ยซินไม่ช้าก็เร็วต้องหลุดจากตำแหน่ง จางเย่จึงยังไม่มีเหตุผลให้ต้องลาออก เขาไม่นึกละอาย

จะไล่ฉันออกก็ไล่สิ!

ไม่ว่าอย่างไรพวกคุณก็ต้องรู้สึกละอายแก่ใจ เป็นเพราะพวกผู้บริหารอย่างคุณไม่จัดการหวังสุ่ยซินแต่เนิ่นๆ ให้ท้ายเขาจนนำไปสู่สถานการณ์แบบนี้ มาโทษฉันไม่ได้นะ!


…...


สถานีโทรทัศน์

"อ๊ะ ดูสิ"

"จางเย่มาแล้ว"

"โอ๊ะ น่าสงสาร"

"นั่นสิ ถ้าไม่นับเรื่องความเจ้าอารมณ์ของเขา คนอย่างเขาก็น่าคบอยู่หรอกนะ กล้าคิดกล้าทำกล้ารับผิดชอบ!"

"ก็ใช่ พูดถึงเรื่องคุณอาเว่ย จางเย่ทำได้อย่างงดงามมาก ถ้าไม่ลงมืออย่างโหดเหี้ยมขนาดนั้น หวังสุ่ยซินตอนนี้ก็ยังอยู่ไม่ตกลงมาหรอก แค่จุดนี้ ไม่ว่าคนอื่นจะว่าอย่างไร ฉันขอชื่นชมเขาเป็นคนแรก! น่าเสียดายที่เขาเพิ่งปั้นรายการ ‘ห้องเลคเชอร์’ ขึ้นมา ถึงแม้ว่าตอนนี้เขาต้องออกจากงานแล้วก็ตาม"

"เขาจะไปไหน?"

"ใครจะไปรู้ แต่วงการสื่อนี่ไม่ต้องคิดเลย"

"ก็ใช่ คนแบบนี้ ใครจะกล้าอยากได้ตัวเขากัน?"

ตลอดทาง จางเย่ได้ยินทุกคนหันมามองเขาแล้วกระซิบกระซาบวิจารณ์ไม่หยุด ส่วนตัวเขาในตอนนี้ใจเย็นลงแล้ว ไม่มีความหวั่นไหวอีก

ชั้นบน

ออฟฟิศช่องวรรณศิลป์

หูเฟยกับเหล่าเพื่อนร่วมงานอยู่กันพร้อมหน้าพร้อมตา

เสี่ยวหลวี่มองจางเย่ด้วยแววตาสับสน "อาจารย์จาง คุณ พวกเรา..." พูดจบกระบอกตาก็แสบร้อน อยู่ด้วยกันมานาน ทุกคนต่างรู้สึกดีต่อกัน จะว่าไปแล้วความจริงรายการ ‘ห้องเลคเชอร์’ นั้น ตั้งแต่ชื่อรายการ เนื้อหา และแนวทาง ที่จริงเป็นจางเย่จัดการคนเดียวเองทั้งหมด จะพูดว่าเป็นรายการของเขาคนเดียวก็ยังไม่เกินไปเลยด้วยซ้ำ ที่รายการนี้มีเรตติ้งอย่างทุกวันนี้ได้นั้น เพราะมีจางเย่เป็นหัวเรี่ยวหัวแรงหลัก แต่ตอนนี้ ทางสถานีฯ ไม่ต้องการเก็บเขาไว้อีกต่อไป แม้แต่ทางรอดยังไม่เหลือให้เขา ทำให้ผู้คนเศร้าใจนัก

พวกโหวเกอ ต้าเฟยเองยังอดกระวนกระวายใจไม่ได้ "อาจารย์จางน้อย ใครๆ ก็รู้กันว่าเรื่องในครั้งนี้ไม่ใช่ความผิดของคุณ คุณไม่มีทางเลือกอื่นเพื่อจะช่วยเหลืออาเว่ยเหมือนกัน แต่..."

จางเย่หัวเราะ "คำสั่งลงมาแล้วหรือ?"

หูเฟยถอนใจ "ลงมาแล้ว ไล่ออก"

จางเย่เพิ่งเข้ามาทำงานที่สถานีฯ ได้เพียงหนึ่งเดือน ยังอยู่ในช่วงทดลองงาน ดังนั้นการไล่ออกจึงไม่มีปัญหาอะไร เพียงทำเอกสารตามขั้นตอนก็ได้แล้ว จางเย่จึงไม่ได้รู้สึกอะไร "ได้ งั้นผมไปเดินเรื่องที่ฝ่ายบุคคลก่อน"

หูเฟยกล่าว "ยังมีฝ่ายการเงินด้วยนะ เงินเดือนกับโบนัสของเดือนนี้จ่ายให้คุณแล้ว ความจริงตามระเบียบถ้าถูกไล่ออก จะไม่ได้รับโบนัส แต่ด้วยเหตุผลบางประการ สถานีคงยังใส่ใจคุณมากอยู่ เลยไม่ได้โต้แย้งอะไรเลย พวกเขาเองก็คงไม่ได้รู้สึกดีเช่นกัน เบื้องบนเลยสั่งลงมาทางฝ่ายการเงิน เผื่อว่าคุณจะได้มีติดมือไว้ใช้ น่าจะสักสามสี่หมื่นมั้ง"


โบนัสนี้ความจริงแล้วควรจะเป็นของเขา ก่อนหน้านี้ถูกหวังสุ่ยซินสั่งระงับโดยไม่สมควร ส่วนเรื่องเงินเดือน นั่นเป็นค่าแรงของเขาต่างหาก เขาจึงสมควรจะได้ ดังนั้นจางเย่ไม่คิดว่าทางสถานีฯ ใส่ใจเขาที่ตรงไหน รู้ว่าเป็นเพราะหูเฟยช่วยไกล่เกลี่ย ทั้งไม่อยากให้จางเย่ถือโทษโกรธเคืองสถานีโทรทัศน์นครหลวง "ผมทราบแล้วครับพี่หู" ที่เขาเป็นกังวลคือเรื่องอื่น "หวังสุ่ยซินเป็นไงบ้าง?"

พูดถึงเรื่องนี้ เสี่ยวหลวี่ถึงกับหลุดรอยยิ้มออกมา “ตอนเข้าประตูสถานีมาคุณไม่เห็นเหรอ? ในห้องโถงมีประกาศติดไว้แล้ว ไล่ออก!”

จางเย่ชำระเรื่องค้างคาใจได้ในที่สุดเสียที "งั้นก็ดี"

โหวเกอคันปากยิบๆ อย่างอดไม่อยู่ "นี่แหละ ทำดีได้ดี ทำชั่วได้ชั่ว เห็นว่าศาลเรียกตัวหวังสุ่ยซินไปรับทราบข้อกล่าวหาแล้ว เป็นไปได้มากว่าสุดท้ายเขาจะต้องโทษทางอาญา ถึงอย่างไรเรื่องของ บ.ก. เว่ยก็เป็นที่รู้กันไปทั่วทั้งเมืองหลวง ตอนที่ศาลตัดสินคดีแน่นอนว่าต้องพิจารณาเรื่องนี้เข้าไปด้วย หมอนั่นน่ะ หมดอนาคตแน่นอน"

หูเฟยดูยังหงุดหงิดไม่หาย เขามองจางเย่พลางกล่าว "หมอนั่นเสร็จแล้วก็เสร็จไป แต่ทำไมเธอถึงเอาตัวเองขึ้นเขียงแบบนี้? คุ้มรึ?"

คุ้มไหม?

ไม่คุ้มอยู่แล้ว!

จางเย่แต่ไหนแต่ไรมาไม่ใช่คนที่ชอบห่วงหน้าพะวงหลังอยู่แล้ว ลังเลอย่างนั้น ระวังอย่างนี้ ทำนี่ก็อันตราย ทำนั่นก็มีปัญหา ไร้สาระ! เอาแต่พูดอย่างนั้นก็ไม่ต้องทำอะไรแล้ว! สไตล์ของจางเย่น่ะคือ — ด่าก่อนค่อยว่ากัน! ต่อยก่อนค่อยว่ากัน! มีปัญหาเหรอ? มีปัญหาก็ค่อยว่ากันตอนมีปัญหา! ค่อยหาทางแก้เอาสิ!

"พี่หู หลังจากผมไปแล้ว 'ห้องเลคเชอร์' ที่เหลืออีกไม่กี่ตอนออกอากาศต่อได้นะ ถ้าต้องลงชื่อยินยอมอะไร คุณก็เอามาให้ผมเซ็น" ถึงแม้ว่าคนจะไม่อยู่ แต่จางเย่ยังคงอยากให้ 'พิเคราะห์สามก๊ก' ฉายต่อจนจบ ถึงอย่างไรก็อัดไว้จบแล้ว เพิ่มค่าชื่อเสียงได้สักหนึ่งจุดก็เอาหนึ่งจุดเถอะ และหูเฟยเองก็ดีกับเขาเสมอมา จางเย่จึงไม่อาจใจแคบเป็นไส้ไก่ให้พวกเขาเก็บตอนที่เหลือของ ‘พิเคราะห์สามก๊ก’ ไปอย่างแน่นอน ชายหนุ่มไม่ใช่คนไร้เหตุผล การได้ออกอากาศต่อ เขาเชื่อว่าทางสถานีฯ กับหูเฟยก็ต้องคาดหวังเช่นนั้นแน่นอน

"ได้" หูเฟยพยักหน้า

เดินไปที่ฝ่ายบุคคล แล้วก็เดินมาที่ฝ่ายบัญชี

ทำเรื่องง่ายมาก เพียงแต่ต้องให้เบื้องบนอนุมัติ ดังนั้นจึงใช้เวลานาน

จางเย่คิดว่าวันนี้ทั้งวันเรื่องน่าจะดำเนินการเรียบร้อย ดังนั้นจึงยังไม่ไปไหน เขากลับไปที่ออฟฟิศ เปิดคอมพิวเตอร์เข้าอินเทอร์เน็ต

บนอินเทอร์เน็ต

สถานีโทรทัศน์นครหลวงออกประกาศเรื่องที่หวังสุ่ยซินและจางเย่ถูกไล่ออกแก่ประชาชนเรียบร้อยแล้ว

"ดีแล้ว!"

"สะใจจริงๆ! ควรจะไล่ออกไปตั้งแต่แรกแล้ว!"

"แต่ทำไมจางเย่โดนไล่ออกด้วยล่ะ?"

"เฮ้อ ก็ไม่มีทางเลือกนี่ เขาพูดออกไปตอนถ่ายทอดสดซะขนาดนั้น ต้องโดนลงโทษอยู่แล้ว"

"ยังไงก็มีเหตุผลที่เข้าใจได้อยู่นะ ความจริงพิสูจน์แล้วว่าที่อาจารย์จางเย่พูดนั่นถูกต้อง เขาทวงความยุติธรรมให้พ่อเว่ย ไม่ควรจะถูกไล่ออก ใช่ไหม?"

"ก็กฎว่าไว้แบบนี้นี่"

“กฎไร้สาระ! ไอ้พวกแก๊งบัดซบ! กางเกงตัวเดียวกันทั้งนั้น![1] ตอนหวังสุ่ยซินวางอำนาจพวกในสถานีฯ ทำอะไรได้บ้าง? หา? อาจารย์จางผดุงคุณธรรม สุดท้ายพวกเขายังจะไล่จางเย่ออก? ตามหลักการอาจไม่ใช่ปัญหา แต่ว่าด้านความรู้สึก...ทำแบบนี้เรียกว่าจัดการบุคลากรเหมาะสมหรือ?"

"ออกมาได้ก็ดี อย่างน้อยอาจารย์จางก็ไม่ต้องถูกกดขี่"

"ใช่ คนอย่างอาจารย์จางน่ะ เข้ากับระบบองค์กรของสถานีโทรทัศน์ไม่ได้หรอก"

จางเย่เห็นทุกคนคุยกันแบบนี้ ความจริงแล้วในใจรู้สึกปลาบปลื้มไม่น้อย มีคนตั้งมากมายคอยสนับสนุนเขา เขายังจะบ่นอะไรได้อีก? ขณะที่จางเย่กำลังเล่นอินเทอร์เน็ต จู่ๆ เสี่ยวหลวี่ก็ร้องเรียกเขา "เชี่*! อาจารย์จางคุณรีบดูหน้าเพจของเวยป๋อเร็ว เลื่อนลงล่างๆ หน่อย!"

ต้าเฟยพูดอย่างงงๆ "มีอะไรน่ะ?"

"พวกคุณเห็นแล้วก็รู้เองแหละ" โหวเกอก็เพิ่งจะได้เห็นเช่นกัน

จางเย่ค้นหาโพสต์นี้ เมื่อเห็นหัวข้อ เขายิ่งรู้สึกประทับใจมากขึ้นไปอีก แบบที่ไม่ทราบว่าจะหัวเราะหรือร้องไห้ดีจริงๆ

หัวข้อโพสต์คือ — “ช่วยจางเย่หางาน”!

เป็นแอดมินย่อยคนหนึ่งของกลุ่มแฟนคลับจางเย่ "สหายทุกท่าน เพื่อคืนความยุติธรรมให้กับพ่อเว่ย อาจารย์จางเย่จึงได้สละหน้าที่การงาน ทางสถานีโทรทัศน์นครหลวงประกาศไล่เขาออกเรียบร้อยแล้ว ในฐานะแฟนเดนตายของอาจารย์จางเย่ ฉันรู้สึกโกรธแค้นและไม่เป็นธรรมอย่างยิ่ง! แต่ไม่มีทางอื่นแล้ว เรื่องราวมาถึงขั้นนี้ พวกเราทำได้แค่มองตรงไปข้างหน้า ฉันอยากเสนอให้ทุกคนทำกิจกรรมอย่างหนึ่ง ช่วยอาจารย์จางเย่หางาน! อย่าปล่อยให้คนดีไม่มีที่ยืน!”

"สนับสนุน!"

"สนับสนุนหมื่นครั้ง!"

"พูดได้ดี คนดีต้องได้ดี!"

"นับฉันเข้าไปด้วย หลังการถ่ายทอดสดพิธีศพ ฉันก็ถูกเสน่ห์และความสามารถของอาจารย์จางเย่ล่อลวงเสียอยู่หมัด! แม่*โคตรเจ๋ง! กลายเป็นคนวงการสื่อในดวงใจของฉันไปแล้ว! ช่างกล้าทำกล้ารับ! พวกสื่อที่วันๆ เอาแต่ล้อมหน้าล้อมหลังพวกผู้นำ ช่วยเหลือพวกผู้มีอิทธิพล! พวกคุณเทียบกับอาจารย์จางเย่สิ! พวกคุณยังรู้สึกดีอยู่อีกไหม? ทุกคนมาเริ่มกันเถอะ! ช่วยอาจารย์จางกันหน่อย!"

"ก่อนนี้อาจารย์จางช่วยเหลือคนอื่น วันนี้เป็นพวกเราช่วยเขาบ้าง!"

"นับฉันไปด้วย ฉันเห็นสถานีโทรทัศน์ซีซานรับสมัครคนอยู่ ฉันจะไปส่งเรซูเม่ของอาจารย์จางให้พวกเขา พวกเราไปโพสต์บนเวยป๋อกัน!"

"ฉันจะไปที่สถานีเหลียวตง"

"ฉันไปที่สถานีโทรทัศน์เป่ยเหอ"

"ดีล่ะ งั้นทางสถานีส่วนกลางฉันไปเอง"

เวลานี้ เหล่าสหายชาวเน็ตและแฟนคลับของจางเย่จำนวนนับไม่ถ้วน เริ่มสมัครงานให้เขาไปทั่ว เมื่อเห็นเวยป๋อของสถานีโทรทัศน์ไหนเปิดรับสมัครคน พวกเขาก็จะส่งไปที่นั่น บางคนถึงกับขุดประกาศรับสมัครงามที่สถานีโทรทัศน์ลงไว้หลายปีขึ้นมาแล้วส่งใบสมัครไป!

เสี่ยวหลวี่ร้อง "ทำได้งดงามมาก! พวกเราก็ช่วยกันเถอะ!"

ต้าเฟยไม่พูดพร่ำทำเพลงรีบเข้าร่วมกิจกรรมนี้แล้ว "ฉันโพสต์ให้อาจารย์จางไปหลายสถานีแล้ว! บนเว็บไซต์ของสถานีมีเรซูเม่ของอาจารย์จางอยู่! ก๊อปปี้ออกมาก็ใช้ได้แล้ว!"

โหวเกอหรี่ตามองหูเฟย "หัวหน้า?"

หูเฟยตีหน้านิ่ง “ตอนนี้เป็นเวลาทำงาน ไม่ทำงานรึ?"

โหวเกอสะอึก ไม่กล้าโพสต์ต่อ

แต่ทันใดนั้น เสี่ยวหลวี่ก็ร้องขึ้นมา "พี่หู ทำไมคุณถึงมาช่วยส่งเรซูเม่ของอาจารย์จางล่ะ! แถมยังไวมากด้วย! ของฉันยังก็อบปี้ไม่เสร็จเลย!"

พวกโหวเกอ โหวตี้มองหน้ากันตาปริบๆ เห็นเป็นเวยป๋อของหูเฟยจริงๆ ก็พลันยินดี ขนาดหัวหน้ายังถกแขนเสื้อลงมือด้วยแล้ว! ฮ่าๆ !

ช่วยจางเย่หางาน?

เฮ้ย ทำไมฟังดูเหมือนช่วยวังเฟิงขึ้นหน้าหนึ่งอย่างนั้นล่ะ!

จางเย่ไม่รู้ว่าจะหัวเราะหรือร้องไห้ดี แต่ที่ยิ่งไปกว่านั้น ยังรู้สึกซาบซึ้งใจหนักมาก มองไปบนเวยป๋อที่สหายชาวเน็ตแต่ละคนช่วยกันโพสต์เรซูเม่ของเขา จางเย่พลันคิดในใจว่าทำไมเขาถึงได้รับน้ำใจและกำลังใจเช่นนี้? เหล่าแฟนคลับของเขาเองยังพอไหว แต่นี่ยังมีหลายคนที่ไม่ใช่ทั้งแฟนคลับของเขา แม้กระทั่งไม่เคยเห็นผลงานของเขา บางทีอาจเป็นไปตามคำพูดที่ว่า ‘เมื่อคุณจริงใจกับคนอื่น คนอื่นก็จะจริงใจกับคุณเช่นกัน’

แต่ว่า เรื่องราวไม่ได้ราบรื่นขนาดนั้น

สถานีโทรทัศน์จำนวนมากไม่ตอบอะไรกลับมา เรซูเม่ของจางเย่หลายร้อยหลายพันคอมเมนต์ที่โพสต์ไป พวกเขาแสร้งทำเป็นมองไม่เห็น

มีแต่สถานีโทรทัศน์ซีซานที่ตอบกลับผ่านเวยป๋อทางการ "เรซูเม่ที่ทุกท่านส่งเข้ามา พวกเราได้เห็นแล้ว นิสัยอันโดดเด่นทั้งชิงชังความชั่วช้าดุจคู่อาฆาต พวกเรานับถือเป็นอย่างยิ่ง เพียงแต่ว่าสถานีรับคนเต็มจำนวนแล้ว ขณะนี้ไม่มีตำแหน่งว่างอีก จึงไม่สามารถรับคนเพิ่มได้"

ประกาศรับสมัครบนเวยป๋อเพิ่งจะโพสต์มาเมื่อวานเองนะ!

ยิ่งกว่านั้นคนวงในต่างก็รู้ว่า วงการสื่อไม่มีวันคนเต็ม มีแต่ขาดแคลนคนอยู่ตลอดเวลา อยู่ที่ว่าคุณมีความสามารถพอหรือไม่เท่านั้น

จางเย่มีความสามารถไหม?

มีอยู่แล้ว แต่ปัญหาของเขาคือ เขามีความสามารถมากเกินไปนี่แหละ!

ทำเรื่องใหญ่ขนาดนั้นระหว่างถ่ายทอดสด ใครยังจะกล้ารับจางเย่อีกล่ะ!

=====================
[1] มาจากสำนวนจีน 两人合穿一条裤子 แปลว่า คน 2 คนสวมกางเกงตัวเดียวกัน มีสองความหมาย ความหมายแรกคือบ่งบอกว่าสนิทซี้ย่ำปึ๊ก อีกความหมายคือมักสมคบคิดกันทำเรื่องไม่ดี
*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./81.md)