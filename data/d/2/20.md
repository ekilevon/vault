##บทที่ 117 : วิกฤตการณ์ชื่อเสียงของจางเย่?
หลายคนเริ่มดูถูกเขา!

แต่หลายคนที่รู้จักคิดต่างก็ไม่เชื่อ! 

พี่สาวโจวโกรธจัด “จางน้อยโกงเนี่ยนะ? แม่*ตอแหลชัดๆ!” 

“อย่างจางน้อยต้องโกงด้วยเรอะ?” ป้าซุนเดือดขึ้นมาเช่นกัน “ใครเป็นคนรายงาน? ทำไมร้ายกาจขนาดนี้?” 

เมื่อเห็นว่าจางเย่ถูกใส่ร้าย เสี่ยวหลวี่ก็ตาแดงก่ำ “พวกเราออกความเห็นก็จริง! แต่มันไร้สาระทั้งนั้น! อาจารย์จางใช้ความสามารถของตัวเองผ่านรอบคัดเลือกนะ!” 

โหวเกอลุกขึ้นยืน “ใครกันชั่วร้ายเกินไปแล้ว!?” 

จ้าวกั๋วโจวหน้าคว่ำ “โกงเรอะ? ต่อให้คนโง่ดูยังรู้ แค่อาศัยคนมากก็ต่อกลอนคู่พิสดารของผู้เฒ่าเฉียนได้แล้วเหรอ? คนที่มีความรู้ด้านอักษรและกลอนคู่ไม่ว่าคนไหนย่อมต้องรู้ว่าคนมากไม่ได้ช่วยอะไร!” 

เถียนปินถามขึ้นว่า “มีคนวางกับดักจางเย่ ใช่ไหม?” 

“ต้องเป็นอย่างนั้นแน่” จ้าวกั๋วโจวสูดหายใจ “คนพวกนั้นเจตนาร้ายชัดๆ!” 

หูเฟยข่มความโกรธแล้วเอ่ยว่า “คนของสมาคมนักเขียนนครหลวงตกต่ำถึงขนาดนี้แล้วหรือนี่?” 

โหวตี้ไล่เรียงเหตุการณ์ด้วยคน “มันต้องเป็นพวกนั้นเล่นเล่ห์แน่นอน พวกนั้นต้องเป็นคนรายงานเองนั่นแหละ! คนที่เพิ่งขึ้นไปนั่นก็มาจากสมาคมนักเขียนนครหลวงด้วย! ตอนที่เขาพูดจบ คนของสมาคมกลอนคู่ต่างก็เป็นเดือดเป็นแค้น กรรมการทุกท่านถึงกับสั่งให้เขาลงจากเวที หยุดพูดจาเหลวไหล เรื่องนี้มันชัดเจนอยู่แล้ว ไอ้พวกสมาคมนักเขียนมันตั้งใจจะทำลายชื่อเสียงของอาจารย์จางจริงๆ กล่าวหาว่าอาจารย์โกงระหว่างที่ถ่ายทอดสด! ต่อให้มีคนแค่ครึ่งเดียวเชื่อ ชื่อเสียงของอาจารย์จางก็พินาศเสียหายไปตลอดกาลแล้ว! ยิ่งกว่านั้น โดนร้องเรียนแบบนี้เท่ากับหยุดไม่ให้เขาเข้าแข่งรอบตัดสินอีกด้วย พอไม่มีเขา อัสนีไพศาลจากสมาคมนักเขียนนครหลวงก็ต้องชนะเลิศแน่นอน!” 

ต้าเฟยสบถอย่างโกรธเกรี้ยว “ไอ้พวกลูกหมาสารเลว!” 

มีเพียงจางเย่ที่เงียบไม่พูดอะไร ตาเขาหลับแต่ลมหายใจกระชั้นถี่ ทุกคนดูออกว่าจางเย่เองก็เดือดดาลมากเช่นกัน! 


……


พิธีกรชายพยายามแก้ไขสถานการณ์เฉพาะหน้าทันที “งั้นเราคงต้องรอให้เหล่าอาจารย์ทุกท่านสรุปตัดสินก่อนนะครับ” 

ทว่าพิธีการสาวกลับฉุนจัดขึ้นมาแทน “อาจารย์จางโกงงั้นเหรอ? ฉันคนแรกล่ะที่ไม่เชื่อ! รอบคัดเลือกนั่นฉันเองก็เห็นเพราะอยู่ไม่ไกลเลย แค่พูดคุยกับเพื่อนไม่กี่คำนี่นับว่าโกงแล้วเหรอ? ถ้าอย่างนั้นผู้เข้าแข่งทุกคนที่ใช้มือถือระหว่างรอบคัดเลือกก็โกงเหมือนกันสิ! แค่ส่งคำถามผ่านโทรศัพท์ให้คนอื่นหาคำตอบให้…นั่นก็เป็นไปได้เหมือนกันไม่ใช่เรอะ? ถ้างั้นการแข่งกลอนคู่ปีนี้ก็ไม่มีความหมายอะไรแล้ว ทุกคนโกงหมด!” 

พิธีกรชายแทบร้องไห้ขณะที่ส่งสายตาปรามคู่พิธีกรของตน คิดในใจว่า ‘เธอกำลังทำอะไรน่ะหา? แค่นี้ยังยุ่งไม่พอหรือไง? ทำไมตรรกะเธอถึงได้เพี้ยนขนาดนี้เล่า!?’ 

พิธีกรสาวไม่ใส่ใจคำเตือน “งั้นมารอดูผลกัน!” 


……


สถานการณ์ยิ่งมายิ่งยุ่งหนัก! 

หลายคนด่าทอจางเย่ แต่อีกหลายคนสนับสนุนเขา! 

สุดท้าย แม้แต่พิธีกรสาวยังออกปากเข้าข้างจางเย่อย่างเปิดเผยเสียเอง สถานการณ์วุ่นวายจนแทบจะคุมไม่อยู่แล้ว ทุกคนรู้แค่ว่าต้องมีมาตรการออกมาจัดการ! 



นอกเวที คนของสมาคมนักเขียนนครหลวงต่างถกเถียงกันใหญ่ 

“โกงแบบนี้มันไม่ยุติธรรมนี่นา หมอนั่นต้องโดนลงโทษขั้นรุนแรง!” 

“นั่นสิ แต่แค่นั้นมันไม่พอให้มวลชนเชื่อถือหรอก ฉันว่าเรายกเลิกคุณสมบัติเขาไปเลยดีกว่า!” 

“คณะกรรมการทุกท่าน ถ้าหากไม่จัดการลงโทษคนไร้ศีลธรรมอย่างจางเย่ จะให้ทุกคนเชื่อถือได้อย่างไร? ผู้เข้าแข่งขันด้านหลังเวทีตอนนี้ต่างคัดค้านกันหนักด้วย!” 

หญิงสาวจากสมาคมกลอนคู่สีหน้าเย็นจัด “ไร้ศีลธรรม? คุณหมายความว่ายังไงที่ว่าไร้ศีลธรรม? เรายังคุยกันไม่จบ ผลตัดสินยังไม่ออกมา ใครอนุญาตให้คนของสมาคมนักเขียนขึ้นไปบนเวที? ใครอนุญาตให้คุณเปิดเผยสถานการณ์? พวกคุณยังไม่ได้ยืนยันเหตุการณ์ด้วยซ้ำไป! คิดว่าแค่พูดออกไป ทุกอย่างก็กลายเป็นจริงงั้นเหรอ?”

หัวหน้าระดับล่างคนหนึ่งของสมาคมนักเขียนนครหลวงเอ่ยแทรก “ทำไมตอนนี้ถึงกลายเป็นปัญหาของพวกเราไปแล้วล่ะ? เพื่อนร่วมงานของผมแค่ปากไวไปหน่อยเท่านั้น อาจจะไม่ค่อยเหมาะสม แต่มันเป็นความจริงว่าจางเย่โกงการแข่ง ในคลิปถ่ายทอดสดก็เห็นอยู่ชัดๆ!”

อันที่จริง การแข่งขันกลอนคู่ได้จัดกันมานานกว่าสิบปีแล้ว ทุกปีล้วนเหมือนกันหมด รอบตัดสินจะจัดขึ้นในลานเปิด ไม่มีการห้ามผู้เข้าแข่งขันใช้โทรศัพท์หรือพูดคุยกับคนอื่น เพราะพวกเขาเชื่อว่าทุกคนต่างมีจิตสำนึกในตัวเอง คงไม่มีใครตกต่ำจนถึงขั้นโกง การโกงไม่เคยเกิดขึ้นมาก่อน แม้ว่าการที่จางเย่พูดคุยเรื่องกลอนกับคนอื่นๆ อาจจะไม่ถูกกติกา แต่ปกติแล้วก็จะไม่มีใครพูดอะไรเรื่องนี้ ใครจะไปคิดว่าจะเกิดเหตุการณ์แบบนี้ขึ้นมาในปีนี้ นี่เป็นครั้งแรกที่มีคนร้องเรียนความผิดเช่นนี้ และถึงกับประกาศออกไปบนเวทีก่อนที่พวกเขาจะสรุปผลการตรวจสอบเสียอีก!

เห็นได้ชัดว่าเรื่องนี้ไม่ชอบมาพากล! 

คนของสมาคมกลอนคู่ต่างก็บอกได้!

กรรมการผู้ที่อาวุโสน้อยที่สุดในสามท่านอายุถึง 58 ปีแล้ว ประสบการณ์เต็มเปี่ยม พวกเขาจะมองไม่ออกได้อย่างไรว่าคนของสมาคมนักเขียนนครหลวงพยายามจะทำอะไร?

หญิงชรากรรมการอันดับสองเอ่ยขึ้น “คลิปวิดีโอนี่คือหลักฐาน? แค่พูดคุยกันก็เป็นหลักฐานได้แล้ว? งั้นเลื่อนคลิปไปดูสิ ฉันเชื่อว่าในรอบคัดเลือกต้องมีภาพผู้เข้าแข่งพูดคุยกับคนอื่นมากกว่าหนึ่งครั้งแน่ อ้อ หรือว่าพวกเธอจะไม่อนุญาตให้ผู้แข่งขันพูดคุยเลยล่ะ?”

คนของสมาคมนักเขียนนครหลวงตอบกลับ “แต่พวกเขาคุยกันเรื่องคำถามนะ!” 

ผู้เฒ่าเฉียนยืนยันหนักแน่น “ต่อให้คุยกันเรื่องนั้น คำถามของฉันก็ไม่มีใครตอบได้เพราะแค่คิดแผนไว้ก่อนหรอกนะ เธอกำลังดูถูกฉันอยู่หรือไง? ฉันแน่ใจว่าครึ่งหลังของกลอนคู่บทนั้นจางเย่เป็นคนต่อเอง ด้วยสติปัญญาของเขาเอง!” หลังจบประโยคก็ประกาศเสียงกร้าวขึ้นว่า “ดำเนินการแข่งขันต่อได้แล้ว!”

คนของสมาคมนักเขียนนครหลวงที่ปากพล่อยบนเวทีตาถลน “แต่ว่าจางเย่…”

“ฉันบอกว่าให้แข่งต่อได้แล้ว! ไม่ได้ยินหรือไง?” ผู้เฒ่าเฉียนจ้องกลับ “ถ้าไม่เชื่อ ทำไมเธอไม่มาเป็นกรรมการอันดับหนึ่งเสียเองล่ะ! ฉันจะยกเก้าอี้ของฉันให้เลย!” 

ชายหนุ่มไม่กล้าพูดต่อ

คนของสมาคมกลอนคู่กล่าว “ฉันจะไปบอกพิธีกร”

ไม่นานหลักจากนั้น พิธีกรชายจึงประกาศว่า “รายงานการโกงของอาจารย์จางเย่ไม่มีหลักฐาน การแข่งขันจะดำเนินต่อครับ” 


……


บนโลกออนไลน์ 

คอมเมนต์ใต้คลิปถ่ายทอดสดถึงกับระเบิด!

“อะไรนะ? ไม่มีหลักฐานเรอะ?” 

“สมรู้ร่วมคิดน่ะสิ! นี่ต้องเป็นการสมรู้ร่วมคิดกันแน่ๆ!” 

“ไอ้จางเย่นั่นต้องโกงแหงๆ! ไม่มีไฟจะมีควันได้ยังไง!”

“ฉันก็เห็นคลิปรอบคัดเลือกนั่นเหมือนกัน มีฉากที่หมอนั่นพูดคุยกับคนอื่นจริงๆ ฉากนั้นบังเอิญอยู่ในช่วงที่อัสนีไพศาลต่อกลอนอยู่พอดี ฉันคิดว่ากล้องต้องจับภาพได้เต็มๆ แต่พวกเขาไม่ได้อัพมันขึ้นเว็บ โดนตัดออกเสียก่อน! ทุเรศจริงๆ ว่ะ!”

“คว่ำบาตรจางเย่ไปเลย! ฉันดูแล้วหมอนี่ขัดลูกตาจะตายชัก!”

“ไม่มีทาง ฝีมือวรรณกรรมของอาจารย์จางขนาดไหนใครก็รู้ ทำไมจะต้องโกง?”

“คนเรารู้หน้าไม่รู้ใจ อายุแค่นี้จะเก่งกาจปานนั้นได้ยังไง? ฉันเดาว่าบทกวีก่อนหน้านี้ก็คงเป็นคนอื่นเขียนเหมือนกันแหละ!”

“ไม่ใช่ว่าคนของสมาคมนักเขียนนครหลวงก็ออกมาประกาศแล้วว่าจางเย่โกงหรอกเหรอ? นี่สมาคมนักเขียนนะ สถาบันทรงเกียรติขนาดนั้น จะผิดพลาดได้ยังไง?”

“ไม่แน่เสมอไปหรอก”

“จะล่อหรือม้าก็ต้องลองทดสอบดูเท่านั้นแหละ”

“ใช่แล้ว รอดูรอบตัดสินดีกว่า ถ้าไม่เก่งจริง ต่อให้โกงจนผ่านรอบคัดเลือกได้ ก็ไม่มีทางได้อันดับในรอบสุดท้ายแน่นอน ฮ่าๆ ฉันกำลังรอดูจางเย่โชว์โง่อยู่นี่แหละ!”

แฟนๆ ของจางเย่หลายคนพยายามออกมาแก้ต่างให้ แต่สู้เสียงวิจารณ์ไม่ไหว ข้อกล่าวหาครั้งนี้ทำให้คนดูผ่านเว็บถ่ายทอดสดถึงกว่า 80% ตั้งแง่กับจางเย่!



*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./21.md)