##บทที่ 116 : สถานการณ์ในรอบตัดสิน!
มหาวิทยาลัยนครหลวง

หอประชุมใหญ่แน่นขนัดจนไม่มีที่ว่าง

หลังจากจางเย่เข้าห้องน้ำเสร็จก็ใช้บัตรผ่านเข้าไปในงาน สุนทรพจน์เปิดงานจบลงไปแล้ว ผู้บริหารสถานีวิทยุหรือโทรทัศน์คนหนึ่งกำลังเดินกลับที่นั่งหลังจากวางไมโครโฟนลง ต่อจากนั้นพิธีกรสองคนก็ขึ้นมาบนเวที จางเย่ไม่เคยเห็นหน้าคนทั้งคู่มาก่อน น่าจะเป็นนักศึกษาของมหาวิทยาลัยนครหลวงและเป็นคู่ชายหญิง

“สวัสดีท่านผู้บริหาร แขกรับเชิญและผู้ชมทุกท่านครับ”

“ขอต้อนรับทุกท่านเข้าสู่การแข่งขันกลอนคู่ประจำปีแห่งนครหลวงค่ะ”

“ในฐานะพิธีกร ผมรู้สึกเป็นเกียรติมาก เหมือนทั้งตัวจะเปล่งประกายเลยทีเดียว”

“นี่คุณเกิดราศีหิ่งห้อยหรือคะ? แหม รู้จักกันมาตั้งหลายปี เป็นครั้งแรกที่ได้ยินว่าคุณมีความสามารถพิเศษแบบนี้?”

เห็นได้ชัดว่าบทพูดบนเวทีมีการเตี๊ยมกันไว้ก่อน พิธีกรทั้งคู่รับส่งมุกกันเพื่อสร้างบรรยากาศ ก่อนจะเริ่มประกาศกติกาการแข่งขัน “ก่อนจะเริ่มการแสดงเปิดงาน ขอเราอธิบายกฎการแข่งขันของรอบตัดสินก่อนนะครับ” พิธีการชายผายมือจากแท่นประกาศไปยังเก้าอี้แถวยาวซึ่งมีประมาณ 50 ที่นั่ง ทางด้านข้างเป็นที่นั่งของคณะกรรมการซึ่งมีชื่อติดไว้ เป็นกรรมการเดิมทั้งสามท่านจากรอบคัดเลือกนั่นเอง “ทางด้านนี้เป็นที่นั่งของผู้เข้าแข่งขัน ส่วนด้านนั้นเป็นที่นั่งของคณะกรรมการทั้งสามท่าน รอบตัดสินจะเป็นการแข่งกันตอบคำถาม กรรมการทั้งสามท่านจะถามคำถามคนละหนึ่งข้อ ต่อจากนั้นผู้แข่งขันทั้ง 50 ท่านจะเป็นฝ่ายตั้งคำถามครึ่งแรกของกลอน ใครที่พูดก่อนจะมีสิทธิ์ได้ตอบก่อน หากกรรมการทั้งสามท่านเห็นชอบเป็นเอกฉันท์จะถือว่าตอบถูกและได้หนึ่งคะแนน แต่ถ้าจับคู่ไม่ได้...ก็จะถูกหักหนึ่งคะแนนเช่นกัน ขอแจ้งกติกาใหม่ที่เพิ่มเข้ามาในปีนี้นะครับ ถ้ากลอนคำถามของผู้เข้าแข่งขันท่านใดไม่มีคนต่อได้ภายในเวลาที่กำหนด ผู้แข่งขันท่านนั้นจะได้ไปสิบคะแนน สุดท้ายแล้ว คะแนนทั้งหมดจะถูกนำมาเรียงลำดับเพื่อหาอันดับหนึ่งถึงสามครับ” 

การแข่งขันปีนี้มีการเปลี่ยนกฎเล็กน้อยจากปีที่แล้ว แต่ไม่ได้แตกต่างกันมากนัก มีเพียงแค่วิธีการคิดคะแนนและหักคะแนนที่เปลี่ยนไปบ้างเท่านั้น 

“ต่อไปจะเป็นการแสดงรำเปิดงานค่ะ”

“ขอให้ทุกท่านปรบมือต้อนรับเหล่าอาจารย์ผู้แสดงจากสมาคมกลอนคู่นครหลวงของเราด้วยค่ะ” 

เสียงดนตรีโบราณดังขึ้น นักเต้นหลายคนในชุดจีนโบราณปรากฏกายขึ้น แขนเสื้อยาวสะบัดพลิ้วเรียกเสียงปรบมือจากผู้ชมได้ในทันที! 

จางเย่ก้มตัวลงขณะที่เดินไปยังที่นั่งซึ่งอยู่แถวหน้าสุดอย่างรวดเร็ว “ขอทางหน่อยครับ ขอบคุณครับ” 

ตั๋วของเขาได้มาจากเถียนปิน แต่เพราะตั๋วที่แจกให้สถานีโทรทัศน์และวิทยุไล่เรียงกัน ทุกคนเลยนั่งอยู่ในส่วนเดียวกันด้วย

ภรรยาของเถียนปินเห็นจางเย่เข้ามานั่งก็ถามอย่างแปลกใจ “อาจารย์จาง ทำไมคุณไม่ไปเตรียมตัวที่หลังเวทีล่ะ? ผู้แข่งทุกคนไปอยู่ที่นั่นกันหมดไม่ใช่เหรอ?” 

พี่สาวโจวเอ่ยถาม “นั่นสิ จางน้อย เธอมาทำอะไรตรงนี้เนี่ย?” 

หูเฟย เสี่ยวหลวี่และพวกพากันเมียงมองมา “การแข่งขันจะเริ่มแล้วนะ” 

จางเย่โบกมือและหาที่ว่างเพื่อนั่งลง “ผมไม่เข้าร่วมหรอก ให้พวกเขาแข่งกันไปเถอะ” 

โหวเกอตกใจ “อะไรนะ? ทำไมคุณถึงไม่แข่งล่ะ? ด้วยความลึกซึ้งในเชิงกลอนคู่ของคุณ นี่เป็นโอกาสที่ดีมากนะ ทำไมคุณถึง…” 

หัวหน้าเก่าจ้าวกั๋วโจวขมวดคิ้วเช่นกัน “จางน้อย นี่เหมือนไม่ใช่นิสัยเธอเลยนะ?” 

เสี่ยวฟางกระวนกระวายยิ่งกว่าจางเย่เสียอีก “อาจารย์จาง ขึ้นไปสิ! เร็วเข้า! คุณจะไม่ขึ้นไปได้ยังไง!” 

จางเย่ตอบตามจริง “ผมแค่บังเอิญโชคดีตอนรอบคัดเลือกเท่านั้น ผมไม่เชื่อว่าจะโชคดีขนาดนั้นอีกในรอบตัดสินน่ะ พวกเขาทุกคนต่างเป็นยอดฝีมือ ผมคงไม่ขึ้นไปให้ขายขี้หน้าหรอก” 

ที่จริง จางเย่ก็อยากจะลองรอบตัดสินเช่นกัน โอกาสสร้างชื่อเสียงแบบนี้เขาต้องการคว้าไว้อยู่แล้ว แต่ทว่า เมื่อเดินเข้ามาและได้ยินกติกาการแข่งขัน เขาก็ตัดสินใจไม่ขึ้นไปให้ขายหน้า ทิ้งไว้เพียงแค่ความทรงจำสุดประทับใจและปริศนาให้ผู้คนขบคิดจากรอบคัดเลือกดีกว่า ทำไม? ทำไมเขาถึงไม่ลองน่ะเหรอ? ก็เพราะจำนวนคำถามมันมากเกินไปน่ะสิ เขาไม่รู้จักกลอนคู่ส่วนใหญ่ของโลกนี้ ไม่ใช่ว่าเขาไม่สามารถตอบคำถามทั้งหมดได้ แต่เพราะเขาไม่สามารถตอบคำถามอย่างน้อย 80% ได้ต่างหาก เขาไม่สามารถใช้พื้นฐานวรรณกรรมจากโลกเก่าได้ ดังนั้นต่อให้เขาขึ้นไปและได้ยินกลอนไม่กี่บทที่เขารู้จักมาก่อน มันก็ไม่มีประโยชน์ หากเขาไม่ติดสามอันดับแรกก็เท่ากับเสียเปล่า เขาจึงตัดสินใจไม่ขึ้นไป เพื่อไม่เปิดโอกาสให้สมาคมนักเขียนนครหลวงได้ข่ม และไม่เปิดโอกาสให้พวกนั้นใช้เรื่องที่เขาไม่ติดอันดับมาเป็นข้อตำหนิได้ด้วย! 

ส่วนเรื่องที่ชื่อเสียงจะมัวหมองเพราะเขาสละสิทธิ์ไม่เข้าแข่งน่ะเหรอ? หากไม่มีรอบคัดเลือกมาก่อน เรื่องนั้นก็คงจะเกิดขึ้นหรอก แต่เมื่อเขาได้แสดงฝีมือดวลกลอนคู่สะท้านโลกกับผู้เฒ่าเฉียนในรอบคัดเลือกไปแล้ว แถมยังชนะด้วย ดังนั้นต่อให้ไม่ร่วมแข่งในรอบตัดสิน ชื่อเสียงของเขาก็มีแต่จะเพิ่มขึ้น ไม่ใช่ลดลง

“จางน้อย!”

“ไอ้หยา เธอ…”

เพื่อนเก่าและเพื่อนร่วมงานหลายคนพยายามเกลี้ยกล่อม

จางเย่เพียงส่ายศีรษะ เขาเองก็จนปัญญา แต่ทุกคนต่างไม่เข้าใจถึงเหตุผลที่แท้จริง

เมื่อเห็นว่าจางเย่ตั้งใจไม่ร่วมแข่งขันจริงๆ ทุกคนจึงได้แต่เสียดายและไม่พูดอะไรอีกต่อไป

การแสดงเปิดงาน

การอ่านวรรณกรรมจีน

การเขียนอักษรกลอนคู่โบราณโดยนักเขียนพู่กันชื่อดัง

การแสดงทั้งหมดกินเวลากว่าหนึ่งชั่วโมง ผู้ชมต่างเพลิดเพลินกับการแสดงที่น่าสนใจ

ถึงตอนนี้ รายการทั้งหมดได้ถูกถ่ายทอดสดผ่านทางอินเทอร์เน็ต ตากล้องสองคนจับภาพรอบแท่นประกาศ อีกสองคนก็ห้อยต่องแต่งจากเพดาน โดยคนหนึ่งอยู่เหนือแท่นโพเดียม อีกคนอยู่ด้านหลังของผู้ชม เทียบกับการถ่ายทอดสดของสถานีโทรทัศน์โดยทั่วไปแล้ว ถือว่าไม่เป็นมืออาชีพอย่างมาก จำนวนกล้องน้อยเกินไป แต่เมื่อเป็นการถ่ายทอดผ่านเว็บ แค่นี้ก็ถือว่าดีมากแล้ว 

ถึงตอนนี้การแสดงทั้งหมดก็จบลง

พิธีกรทั้งชายและหญิงขึ้นมาบนเวที

“สวัสดีค่ะทุกท่าน เชื่อว่าการแสดงที่จบไปนั้นคงจะสร้างความบันเทิงให้กับหลายๆ ท่าน แต่ความสนุกยิ่งกว่ากำลังจะตามมาในอีกไม่ช้า ดิฉันขอประกาศเริ่มการแข่งขัน ณ บัดนี้ ก่อนอื่นขอแนะนำคณะกรรมการตัดสินการแข่งขันกลอนคู่แห่งนครหลวงในครั้งนี้…” กรรมการแต่ละท่านเดินออกมาจากด้านหลังเวทีเมื่อพิธีกรหญิงประกาศชื่อแต่ละคน ท่ามกลางเสียงปรบมือ คณะกรรมการเข้าประจำที่ จากนั้นพิธีกรสาวจึงประกาศต่อ “ต่อไป ดิฉันจะประกาศรายชื่อผู้เข้าแข่งขันที่ผ่านรอบคัดเลือกนะคะ หลวี่ฟาง อัสนีไพศาล เจิ้งอันปาง โจวเหยียน…” จนถึงชื่อสุดท้าย “...จางเย่”

ทันใดนั้นเหมือนจะมีเหตุผิดปกติเกิดขึ้น

เจ้าหน้าที่จัดงานซึ่งสวมป้ายสีฟ้าวิ่งออกมา มองแวบเดียวก็รู้ว่าเป็นคนของสมาคมนักเขียน เพราะสมาชิกทุกคนของสมาคมนักเขียนติดป้ายสีฟ้า ป้ายของสมาคมกลอนคู่จะเป็นสีขาว ต่างหน่วยงานใช้สีต่างกัน ต่อมาเจ้าหน้าที่ของทั้งสมาคมกลอนคู่และสมาคมนักเขียนก็ออกมา พวกเขารุมล้อมคณะกรรมการทั้งสามและถกเถียงกันเกี่ยวกับเรื่องบางอย่าง จากนั้นจึงส่งสัญญาณให้กับพิธีกรบนเวทีเพื่อหยุดรายการชั่วคราว ดูเหมือนว่าจะต้องการให้พิธีกรรออะไรบางอย่าง

“เอ๋?”

“มีเรื่องอะไรน่ะ?”

“ทำไมบรรยากาศดูอึดอัดพิกล?” 

“เกิดอะไรขึ้น? นี่มันถ่ายทอดสดนะ ทำไมยังไม่เริ่มการแข่งรอบตัดสินอีกล่ะ?” 

กล้องเบี่ยงไปจับภาพทางอื่นอย่างรวดเร็ว แต่ผู้ชมในหอประชุมต่างเห็นเหตุการณ์ทั้งหมดอย่างชัดเจน และเริ่มพูดคุยกันไม่หยุด 

พิธีกรชายตอบสนองไวกว่า “การแข่งขันครั้งนี้แน่นอนว่าเป็นที่คาดหวังกันมากทีเดียว ผมสงสัยจริงว่าใครจะเป็นผู้ชนะในปีนี้ น่าเสียดายที่ศาสตราจารย์หวาง แชมป์ของปีที่แล้วไม่สามารถเข้าร่วมได้เพราะปัญหาด้านวัย ปีนี้ผมขอเดิมพันกับอาจารย์อัสนีไพศาลรองชนะเลิศปีที่แล้ว คุณคิดว่าอย่างไรครับ?”

พิธีกรสาวยิ้มแล้วตอบว่า “ฉันพนันข้างอาจารย์จางเย่ค่ะ”

“ทำไมล่ะ?” จากสีหน้าของพิธีกรชาย เห็นได้ชัดว่าเขาไม่รู้จักจางเย่ แต่เมื่อคู่พิธีกรของเขาเอ่ยขึ้นมาเช่นนั้น เขาก็ต้องทำเหมือนรู้จัก

พิธีกรฝ่ายหญิงกะพริบตา “ไม่ทำไมหรอกค่ะ แค่เพราะฉันเป็นแฟนคลับของอาจารย์จางเย่น่ะสิ นอกจาก ‘บทเพลงแห่งนกนางแอ่นผู้กล้าหาญ’ แล้วดิฉันท่องกลอนของอาจารย์ได้ทุกบทเลย”

พิธีกรชายหัวเราะขำ “แต่นี่มันการแข่งขันกลอนคู่นะ”

“แล้วไงล่ะ? ถึงงั้นก็ห้ามฉันลำเอียงเข้าข้างไอดอลตัวเองไม่ได้หรอก!” พิธีกรสาวบอกตรงไปตรงมา

“ผมเพิ่งรู้ว่าคุณเป็นพวกวิ่งตามไอดอลด้วย!” พิธีกรชายไม่รู้จะหัวเราะหรือร้องไห้ดี

ทั้งสองคนประคารมกันเปลี่ยนหัวข้อไปเรื่อยเพื่อประวิงเวลา 

นอกเวที เสี่ยวหลวี่ยิ้มดีใจ “ดูความนิยมของอาจารย์จางสิ! ถึงกับมีแฟนทั่วเมืองหลวงเลยเชียว!”

“นั่นสิ พิธีกรหญิงนั่นเป็นแฟนของคุณแน่ะ” โหวเกอกระทุ้งข้อศอกใส่จางเย่ “อาจารย์จาง จะไม่เข้าแข่งจริงๆ เหรอ? ทำให้แฟนๆ ผิดหวังนะ!” 

ที่จริงจางเย่กำลังชั่งใจอยู่ว่าจะขึ้นไปบนเวทีดีไหม 

ห้านาทีผ่านไป ผู้ชมเริ่มอดทนไม่ไหวแล้ว 

พิธีกรเองก็ถ่วงเวลาไม่ไหวแล้วเช่นกัน จึงมองดูผู้ชมก่อนถาม “ท่านคณะกรรมการทุกท่าน เราจะเริ่มงานกันหรือยังครับ?” 

เจ้าหน้าที่ที่ห้อยป้ายสีฟ้าอยู่ข้างเวทีเห็นเหตุการณ์ก็รีบขึ้นไปบนเวที คว้าไมโครโฟนมาพูด “ขออภัยด้วย แต่เกิดเหตุบางประการ เพิ่งมีการร้องเรียนว่ามีผู้แข่งขันทำผิดกฎด้วยการโกง กรุณารอสักครู่ พวกเรากำลังพูดคุยแก้ปัญหาเรื่องนี้กันอยู่” 

“โกงเหรอ?” 

“ใครน่ะ?” 

“โกงอะไร?”

ผู้ชมเริ่มส่งเสียงจ้อกแจ้ก

คนของสมาคมนักเขียนนครหลวงรีบพูดต่อ “ผู้ที่ถูกร้องเรียนคือจางเย่”

กรรมการสามคนส่งสายตาตำหนิอย่างรุนแรงโดยเฉพาะผู้เฒ่าเฉียน ชายชราจ้องหน้าพนักงานของสมาคมนักเขียนที่ขึ้นไปบนเวทีและพูดออกไปโดยไม่ได้รับอนุญาตอย่างเย็นชา ผลการตรวจสอบยังไม่สิ้นสุด ใครอนุญาตให้นายประกาศชื่อผู้เข้าแข่งขันที่ถูกร้องเรียนกัน? ใครปล่อยให้นายพูด?

พิธีกรสาวอึ้งไปเช่นกัน เธอเพิ่งจะเอ่ยปากวางเดิมพันข้างอาจารย์จางเย่ไป 

เจ้าหน้าที่ของสมาคมนักเขียนทำเป็นไม่เห็นสายตาดุดันของหัวหน้าสมาคมกลอนคู่และกรรมการทั้งหลาย กลับพูดต่อเรื่อยเปื่อยว่า “นี่เป็นเพราะในรอบคัดเลือก จางเย่ได้พูดคุยปรึกษาคำถามกับเพื่อนๆ ที่อยู่รอบข้าง มีคนเห็นว่าเพื่อนของเขาให้คำแนะนำและช่วยเขาแก้ปริศนากลอนด้วย หลังจากได้รับรายงาน พวกเราได้ตรวจสอบคลิปวิดีโอและเห็นว่าเกิดขึ้นจริง!”

ผู้เฒ่าเฉียนโกรธจัด “เรียกเขาลงมา! นี่มันเรื่องบ้าอะไรกัน!”

คนจากสมาคมกลอนคู่หลายคนชักสีหน้าทันที ผู้บริหารของสมาคมกลอนคู่หันไปกล่าวกับหัวหน้าสมาคมนักเขียน “เรื่องยังไม่ได้ยืนยัน ใครปล่อยให้คุณพูดแบบนั้น? หา?” 

หัวหน้าสมาคมนักเขียนยกสองมือขึ้น “ผมไม่ได้สั่งให้เขาทำนะ”

เจ้าหน้าที่หญิงของสมาคมกลอนคู่ที่เป็นคนไปรับจางเย่ร้องสั่ง “ให้ไอ้เวรนั่นลงมาซะ!” เธอถึงกับหลุดคำหยาบออกมา!

หัวหน้าสมาคมนักเขียนขมวดคิ้วแต่ก็เรียกให้พนักงานของตนลงมา ทว่าคำพูดได้ประกาศออกไปแล้ว เรียกให้คนลงมาจากเวทีก็ไม่มีประโยชน์! 

คำพูดช่างร้ายแรง กลายเป็นเรื่องใหญ่ขึ้นมาทันที!

ไม่ว่าจะเป็นผู้ชมในงานหรือคนดูทางเว็บ ทุกคนต่างได้ยินชัดเจน!

“จางเย่เหรอ?”

“จางเย่โกงเหรอ?”

“ให้เพื่อนช่วยต่อกลอนในรอบคัดเลือกเนี่ยนะ?”

“เฮ้ย ฉันก็ว่าแล้ว กลอนพิสดารแบบนั้นจะมีคนต่อได้ในเวลาจิ๊ดเดียวได้ยังไง? ต้องมีคนอื่นช่วยแน่นอน!”

“คนแบบนี้ก็เข้าแข่งได้เรอะ?”

“นั่นสิ ถอนสิทธิ์จางเย่จากรอบตัดสินไปเลย เร็วๆ เข้า!”

“ฉันอุตส่าห์ทึ่งว่าจางเย่คนนั้นโคตรเจ๋งเลยนะ ไม่นึกว่าจะอาศัยคนอื่นผ่านเข้ารอบตัดสินมาแบบนี้!”



*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./20.md)