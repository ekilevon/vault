##บทที่ 190 : เอาตัวรอดแบบหยั่งรู้!
ภาพรอบข้างเลือนรางในฉับพลัน!

เสียงวุ่นวายของนักข่าวเหล่านั้นพลันเงียบหายไปทันที!


……



ห้อง 318

จนกระทั่งจางเย่กลับมามองเห็นเช่นเดิม ความรู้สึกวิงเวียนหายไปจนหมดสิ้น ชายหนุ่มมองซ้ายมองขวา จึงพบว่ากลับมาอยู่ในห้องที่คุ้นเคยแล้ว เป็นจุดที่เขาเซฟเกมไว้นั่นเอง!

"ยังไม่ไปอีก?" จางหย่วนฉีที่อยู่ด้านหลังพูด

จางเย่หันหน้ากลับมา "เราสองคนรีบไปเร็ว"

จางหย่วนฉีขมวดคิ้ว "ไม่ใช่ว่านายจะออกไปดูลาดเลาก่อนเหรอ?"

"ไม่ต้องแล้ว ไปเถอะ ยิ่งเร็วยิ่งดี!" จางเย่ดูทางเรียบร้อยแล้ว เพียงแต่สตาร์ควีนกับคนอื่นๆ นั้นไม่มีใครทราบได้ จางหย่วนฉีไม่พูดอะไรต่อ ตามเขาออกไป

"รองเท้าคุณ" จางเย่ก้มลงมองรองเท้าส้นสูงสีแดงคู่งามนั่น "อย่าใส่รองเท้า เสียงดังเกินไป ถือเอาได้ไหม?"

จางหย่วนฉีก้มลง ถอดรองเท้าส้นสูงออก

"ผมเปิดประตูแล้วคุณอย่าขยับ จากนั้นคอยดูสัญญาณมือผมไว้" จางเย่พูดจบก็เปิดประตูออก ไม่ได้ผลีผลามออกไปก่อน แต่กลับหยิบเหรียญเงินออกมาจากกระเป๋าเหรียญหนึ่ง ดีดด้วยนิ้วเบาๆ เหรียญลอยออกไปไกล แต๊กๆ เหรียญที่ตกลงบนพรมในโถงทางเดินส่งเสียงดังเหมือนเสียงฝีเท้า

สตาร์ควีนกำลังจะเปิดปากถาม ไม่เข้าใจว่าเขาทำอะไร

วินาทีต่อมา ประตูของห้องที่ติดกับบันไดหนีไฟพลันเปิดออกมากะทันหัน — เป็นนักข่าววัยกลางคนที่พบตัวจางเย่เป็นคนแรกเมื่อครั้งก่อน เขาออกมาแล้วมองซ้ายมองขวา พอเห็นว่าไม่มีคนก็อดประหลาดใจไม่ได้ เพียงไม่นานก็ปิดประตูห้องลงอีกครั้ง

ระบบป้องกันเสียงเล็ดลอดไม่ดีนัก ยังคงได้ยินเสียงคนพูดกันในห้อง

"มีอะไรพี่เส้า?"

"ไม่มีอะไร คิดว่ามีคนน่ะ"

"ผ่านไปครึ่งค่อนคืนแล้ว วันนี้คงไม่มีอะไรแล้วล่ะ"

"นั่นสิ ฉันว่าสตาร์ควีนคงไม่อยู่นี่หรอก ความเป็นไปได้น้อยมาก"

"ถึงจะน้อยพวกเราก็ต้องเฝ้าไว้ ถ้าหนึ่งในหมื่นเป็นจริงขึ้นมา นี่ไม่ใช่ข่าวใหญ่หรอกรึ?"

อาศัยจังหวะที่พวกเขากำลังพูดคุยกัน จางเย่ก็ส่งสัญญาณมือให้กับสตาร์ควีน ทั้งสองเดินไปตามทาง จางเย่ลดมือลงส่งสัญญาณให้จางหย่วนฉีก้มศีรษะลง ประตูจะอย่างไรก็มีช่อง การก้มหัวลงจึงเป็นตำแหน่งที่ปลอดภัยที่สุด

หนึ่งก้าว…

สิบก้าว…

ทั้งสองมาถึงที่บันได เดินย่องลงไป

สตาร์ควีนถือรองเท้าส้นสูง "ทำไมนายถึงรู้ว่าห้องนั้นมีนักข่าวเฝ้าอยู่?"

จางเย่รีบยกมือห้าม "ชู่!"

แววตาของจางหย่วนฉีฉายชัดถึงความสงสัย แต่ไม่ได้ถามอะไรออกไป

จางเย่เองก็ไม่พูดอะไร เดินลงไปถึงชั้นสองจากนั้นหยุดรอ ไม่ยื่นศีรษะออกไป ทั้งไม่คิดจะเดินต่อ

รออยู่เกือบนาที

ชั้นสองที่ตอนแรกไม่คิดว่าจะมีคนพลันมีเสียงของความเคลื่นไหว เป็นเสียงขยี้เท้าดับบุหรี่ จากนั้นเป็นเสียงไอของชายหนุ่มคนหนึ่งดังขึ้น ปัง แล้วประตูก็ปิดลง ไม่มีความเคลื่อนไหวอื่นอีก
จางหย่วนฉีมองจางเย่อย่างเหลือเชื่อ! อาจเพราะไม่เข้าใจว่าทำไมชายหนุ่มถึงรู้ว่าที่ทางเดินมีคน

แน่นอนว่าจางเย่ไม่ตอบ เมื่อเห็นว่านางฟ้าซุป’ตาร์ต้องการจะลงต่ออีกชั้นหนึ่ง ก็จับแขนเธอเอาไว้ทันที ส่ายศีรษะ ทางด้านนั้นไปไม่ได้แน่ มีคนอออยู่เต็มไปหมด จางเย่นำทาง เดินไปทางขวามือของชั้นสอง จางหย่วนฉีมองดูและตามเขาไปแต่โดยดี

จางหย่วนฉีหรี่ตา "ไปยังไง?"

พอถึงตรงนี้จางเย่เลยบอกแผนการต่อเธอ "ชั้นหนึ่งออกไปไม่ได้แล้ว ปากบันไดมีนักข่าวเฝ้าอยู่ ประตูหลักเองยิ่งไม่ได้เข้าไปใหญ่ หน้าลิฟต์ก็มีคน เพราะฉะนั้นถ้าคิดจะออกไปพวกเราได้แต่ปีนหน้าต่างเท่านั้น ตรงนี้เป็นชั้นสอง ความสูงไม่มากนัก ยิ่งไปกว่านั้นห้องที่อยู่ใต้เท้าเราเป็นห้องทำงาน ไม่มีคนอยู่ ลงจากทางนี้ไม่มีทางถูกพบ หน้าต่างนี่หันไปทางด้านหลังโรงแรม ด้านนี้มีรั้วเหล็กปิดตาย ขนาดนักข่าวยังเข้ามาไม่ได้ ออกไปจากทางนี้เป็นทางเลือกที่ปลอดภัยที่สุด ทั้งไม่มีใครคิดว่าจะไปเฝ้าทางด้านหลังไว้ เพราะว่าไม่มีใครคิดว่าสตาร์ควีนผู้โด่งดังคับฟ้าจะกระโดดหน้าต่างหนี ในความคิดของพวกเขา นี่เป็นเรื่องที่ไม่มีทางเกิดขึ้น!"

จางหย่วนฉีขมวดคิ้วกล่าวว่า "กระโดดหน้าต่าง?"

จางเย่เอ่ยปลอบ “คุณวางใจเถอะ ไม่มีอันตรายหรอก ผมจะลงไปก่อนจากนั้นคุณค่อยปีนตามลงมาช้าๆ ผมจะดูแลคุณให้ปลอดภัยเอง”

จางหย่วนฉีส่ายศีรษะไม่พูดไม่จา

"คุณรีบหน่อยนะ ถ้าไม่ไปตอนนี้จะไม่มีโอกาสแล้ว นี่ยังจะมัวสนใจใครหน้าไหนอีก!" จางเย่ยืนยัน “ผมรับคุณไว้ได้แน่!”

จางหย่วนฉีมองเขาเชื่อครึ่งไม่เชื่อครึ่ง

ความจริงไอ้หนุ่มจางเย่ก็ไม่ได้มั่นใจนัก สตาร์ควีนถึงจะไม่อ้วน แต่ก็ไม่ใช่คนที่เอวบางร่างน้อย หนำซ้ำยังตัวสูง น้ำหนักย่อมต้องไม่น้อยไปโดยปริยาย จางเย่ประเมินกำลังแขนของตนเองแล้วยังรู้สึกเป็นกังวลอยู่บ้าง แต่มาถึงขั้นนี้ก็มีแต่ทางนี้เท่านั้น

จางเย่จับขอบหน้าต่าง ไม่รอให้สตาร์ควีนแสดงความเห็นชอบก็กระโดดขึ้นไปบนขอบหน้าต่าง ยืนขึ้น เห็นว่าไม่ได้สูงจากพื้นมากนัก เขาหมุนตัวกลับ ย่อกายลง สองมือจับไว้ที่ขอบหน้าต่าง ลดตัวลงทีละน้อยๆ จนกระทั่งลำตัวยืดสุด เขาก็ปล่อยมือ

ตุ๊บ!
คนร่วงถึงพื้นแล้ว!

จางเย่ยืนไม่ได้มั่น เซล้มลงไป ขารู้สึกปวดเล็กน้อย เงอะงะอยู่เป็นนานกว่าจะลุกขึ้นมาได้ หน้าแดงด้วยรู้สึกเสียหน้าอยู่บ้าง

จางหย่วนฉียืนพิงหน้าต่างไม่ยอมเคลื่อนไหว มองดูสีหน้าอับอายของจางเย่ แค่นเสียงคำหนึ่ง เหมือนจะบอกว่า ดูท่านผู้เฒ่า นี่ท่านกระโดดลงไปยังหนักหนา จะให้สหายหญิงอย่างข้ากระโดดตาม?

จางเย่กวักมือ ส่งเสียงเรียกเบาๆ "เร็วเข้า! ผมรออยู่!"

นางฟ้าซุป’ตาร์ตอบ "หาวิธีอื่น"

จางเย่ใคร่ครวญ ให้หญิงสาว กระโดดลงมาแบบนี้จริงๆ ก็ดูจะไม่ได้หรอก ไม่มีแรงขนาดนั้น ทั้งไม่มีความกล้า อย่างไรอีกฝ่ายก็เป็นนางฟ้าซูเปอร์สตาร์ ไม่ใช่คนหยาบกระด้างอย่างจางเย่ที่ล้มเป็นล้ม คิดอยู่ครู่หนึ่ง จางเย่จึงคิดออก เมื่อมองดูห้องทำงานที่อยู่ชั้นล่าง เขาเดินเข้าไปใช้มือจับยึด ยืดร่างขึ้นยืนบนกรอบหน้าต่างของชั้นล่างได้ หน้าต่างไม่ได้ล็อก ดังนั้นจางเย่จึงยื่นมือเข้าไป จากนั้นเงยศีรษะขึ้นไปหาสตาร์ควีน กล่าวว่า "พี่สาวจาง คุณค่อยๆ ลงมาทีละนิด ผมจะคอยรับคุณไว้ แบบนี้ไม่มีปัญหาแน่”

คนข้างบนนิ่งคิดอยู่หลายวินาที

สุดท้าย เงาร่างของจางหย่วนฉีจึงยอมโพล่ออกมา ดูเหมือนเธอจะตัดสินใจได้แล้ว มือของเธอยื่นพ้นบานหน้าต่างชั้นสอง ทิ้งรองเท้าส้นสูงลงมา

จางเย่ยืนด้วยปลายเท้า คว้ารองเท้าส้นสูงไว้ ก้มศีรษะลงเก็บไว้อย่างดี

จางหย่วนฉีอยู่บนกรอบหน้าต่างแล้ว การเคลื่อนไหวไม่ได้คล่องแคล่วเท่าจางเย่ แต่ในฐานะสหายหญิงนี่ก็ถือว่าเร็วมากแล้ว ไม่ลังเลอะไรอีกต่อไป จางหย่วนฉีเลียนแบบท่าของจางเย่


……


ด้านหลังของโรงแรมอยู่สุดพื้นที่ของเขตเล็กๆ นี้ เป็นสวนหย่อมที่ห่างออกมา มีแต่หญ้าหนา

จางเย่ไม่ต้องปลดล็อก เห็นว่าประตูเหล็กไม่ได้ใช้งานมาหลายปีจนสนิมจับ เขาแค่ออกแรงผลัก ตัวล็อกเหล็กขึ้นสนิมก็พังลงมา

"คุณออกไปก่อน ผมจะกลับไปที่จอดรถ อีกเดี๋ยวจะขับมารับคุณ"

จางเย่พูดจบ สวมแว่นตาดำ เดิมอ้อมจากจุดนี้ไปค่อนข้างไกลกว่าจะถึงปากทางเข้าเขตเดิม ชำเลืองมองแวบหนึ่งเห็นว่ามีคนจำนวนมากซุ่มอยู่ที่หน้าโรงแรม และไม่ได้สังเกตดูคนทางด้านหลัง เห็นได้ชัดว่าพวกเขาคาดไม่ถึงว่าสตาร์ควีนจะกระโดดหนีทางหน้าต่างด้านหลัง ยิ่งไปกว่านั้น จางเย่ยังใช้ ‘เซฟ’ ไปชิ้นหนึ่งเพื่อประกันความสำเร็จ หึ พวกนายคอยไปเถอะ จางเย่ไม่สนใจพวกเขาอีกต่อไป สาวเท้าเดินไปขึ้นรถของตนเองที่จอดทิ้งไว้ ขับหนีไปอย่างไม่กระโตกกระตาก ต่อให้มีคนเห็นรถของเขาก็ไม่รู้อยู่ดี จางเย่ไม่ได้มีชื่อเสียงอย่างจางหย่วนฉี อีกทั้งไม่ได้มีคนให้ความสนใจถึงขั้นเอาแว่นขยายมาส่องนี่


……


ข้างนอก

กลางดึก บนถนนไม่มีคนแล้ว

จางเย่ขับผ่าน มองเห็นว่าในพุ่มไม้นั้นเป็นจางหย่วนฉี ก็ขับรถเข้าไปเทียบ สตาร์ควีนรีบสาวเท้าขึ้นรถ ปัง ปิดประตู

เฮ้อ!

จางเย่ถอนหายใจยาว "ไม่เจ็บใช่ไหม?"

"ไม่เป็นไร"

"คุณจะไปไหน?"

"เป่ยเฉิง ไปส่งฉันที่สะพานลี่สุ่ยก็พอ จะมีคนมารับฉันเอง"

จางหย่วนฉีคงเหน็ดเหนื่อยมากแล้วเช่นกัน จึงปิดตาลงเพื่องีบหลับ สองวันนี้เธอกับจางเย่ค่อนข้างตกที่นั่งลำบากอยู่บ้าง


……


ถึงที่หมายแล้ว

สตาร์ควีนหยิบเอามือถือของจางเย่ที่แบตเตอรี่ใกล้จะหมดติดต่อคนของบริษัทผ่านอินเทอร์เน็ต พอรถหยุดเธอก็ลงจากรถ ไปนั่งอยู่ที่ม้านั่งข้างทาง

จางเย่ยังไม่ไป แต่จอดรออยู่ไม่ห่างออกไปเพื่อให้เธอจากไปอย่างปลอดภัยเสียก่อน ไม่เช่นนั้นเขาไม่วางใจ

ไม่กี่นาทีต่อมา รถหรูของโลกนี้ที่จางเย่เคยเห็นมาก่อนแต่ไม่รู้จักยี่ห้อก็มาจอดตรงหน้าจางหย่วนฉี สตาร์ควีนลุกขึ้น มุดเข้าไปในรถของบริษัท มองผ่านกระจก ในรถดูเหมือนจะมีผู้หญิงอยู่สองคน มองเห็นสตาร์ควีนพูดคุยเจื้อยแจ้ว คนหนึ่งหัวเราะไม่ได้ร้องไห้ไม่ออก อีกคนบ่นงึมงำไม่หยุด ดูท่าทางกระวนกระวายอยู่มาก แต่บนใบหน้าของจางหย่วนฉีกลับเพียงแย้มรอยยิ้ม พูดคุยกับพวกเขาอย่างแสนสงบผ่อนคลาย


เมื่อไม่ได้ยิน เลยไม่รู้ว่าคุยอะไรกัน

ขณะที่จางเย่กำลังจะออกรถ เขาพลันเห็นจางหย่วนฉีที่นั่งอยู่ด้านหลังของรถหรูยกมือขึ้น เธอไม่ได้หันกลับมา เห็นแค่ด้านหลังศีรษะ แต่มือนั้นชัดเจนว่ากำลังโบกให้ทางด้านหลัง จากนั้นค่อยลดมือลง ไม่ให้เป็นที่สนใจของผู้ช่วยทั้งสอง

นั่นคือโบกมือลาฉันใช่ไหม?

จางเย่ยิ้ม เขารู้สึกว่าความสัมพันธ์ระหว่างเขากับจางหย่วนฉียิ่งมายิ่งซับซ้อน ยังอาจถือว่าใกล้กันอีกก้าวได้ล่ะนะ อย่างน้อยทั้งสองคนก็นับได้ว่าเป็นเพื่อนกัน

ติดอยู่ด้วยกัน ห้องเดียวกัน เตียงเดียวกัน หลับด้วยกัน หนีด้วยกัน ขี่คอกัน แถมยังเกือบเป็นข่าวฉาวด้วยกันแล้ว

ภาพเหล่านี้เรียงร้อยอยู่ต่อหน้าจางเย่ หลังจากพายุพ้นผ่าน ในใจบังเกิดความอบอุ่นขึ้นสายหนึ่ง โดยเฉพาะการโบกมือของจางหย่วนฉีในตอนท้าย ยิ่งดูเหมือนคำจากลาต่อสหายร่วมรบตลอดสองวันที่ผ่านมา ทำให้จางเย่รู้สึกว่านางฟ้าซุป’ตาร์ที่แสนไร้อารมณ์ ความจริงไม่ได้นิสัยเสียขนาดนั้นหรอก

นิสัยดี?

นิสัยเสีย?

หลายคนไม่ชอบจางเย่ ด่าว่าเขาหัวรุนแรงเหมือนพวกอันธพาล แต่คนที่รู้จักและเข้าใจจางเย่จริงๆ กลับไม่คิดว่าเขานิสัยไม่ดีอะไร

มุมมองแตกต่างกันแล้วล่ะ


-*-*-*-*-*-*-*-*-*-*-*-*-*-*-*-*-*-*-




[Go To Next Chapter]( ./92.md)