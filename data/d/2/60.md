##บทที่ 158 : เจ้าจางเย่นั่นแต่งกลอนอีกแล้ว?
ท้องฟ้ากว้างยามราตรี 

ใกล้จะสามทุ่มแล้ว

ผู้กำกับซ่งที่เหนื่อยมาทั้งวันกลับถึงบ้านในที่สุด เขากล่าวขณะที่เปิดประตูเข้ามาในบ้าน “ทำบะหมี่ให้ฉันชามหนึ่งด่วนเลย ไม่ไหวแล้ว หิวจะตายอยู่แล้ว!”

ภรรยาของเขาออกมารับหน้าและส่งรองเท้าแตะให้ “ยังไม่ได้กินข้าวอีกเหรอคะ?”

“ไม่ว่างเลย” ผู้กำกับซ่งถอนใจ “วันนี้มีตัวเจ้าปัญหามา เลยยุ่งกับไอ้คดีเล็กๆ นี่ทั้งวัน วิ่งวุ่นขนาดนี้เธอรู้ไหมว่าฉันทำไปทำไม? ก็หวังสุ่ยซินนั่นไง คราวหลังเรื่องของเขาฉันจะไม่ช่วยอีกแน่นอน! โคตรเหนื่อยแล้วยังไม่ได้อะไรตอบแทน แถมถ้าจัดการไม่ดี อาจจะมีปัญหาตามมาอีก โชคดีนะที่แรงกดดันแค่นี้ฉันยังรับมือได้ ยังรักษาหน้าให้เหล่าหวังได้อยู่” ผู้กำกับซ่งหัวเราะและโม้กับภรรยาของเขาต่อ “จะดีจะร้ายฉันก็ทำงานเป็นตำรวจมาตั้งกว่าทศวรรษแล้ว กะอีแค่จางเย่ฉันรับมือได้!”

ภรรยาของเขาไม่เห็นด้วยนัก “ฉันเห็นข่าวแล้วเหมือนกัน ฉันว่าจางเย่คนนี้เป็นคนดีจริงๆ นะ คุณอย่าไปเสียงดังใส่เขานักเลย เพลาๆ มือบ้าง” 

ผู้กำกับซ่งหัวเราะไม่ออกร้องไห้ไม่ได้ “ฉันเสียงดังใส่เขางั้นเรอะ? ฉันพูดไปประโยคเดียว หมอนั่นไม่มีการรีรอสวนกลับมาสิบประโยค แถมแต่ละประโยคนี่ทิ่มแทงใจเหลือเกิน ทำเอาตอบกลับไม่ได้เลย ฉันบอกเธอให้นะ ปากจางเย่เนี่ยอย่าได้พูดถึงเลย ต่อให้เป็นคนตายเจอปากของเขาเข้าไปก็คงฟื้นได้แหละ ตอนนี้แค่ฉันเห็นเขาขยับปากก็ปวดหัวไปหมดแล้ว เธออาจไม่รู้เรื่องที่เขาแต่งกลอน ‘คำสารภาพของข้า’ ออกมาต่อหน้านักข่าวตั้งมากมายกลางลานในโรงพัก พอหัวหน้าฉันเห็นข่าวเท่านั้นแหละก็โทรศัพท์มาด่าเลย ตำหนิว่าฉันทำงานไม่ได้เรื่อง! บอกฉันหน่อยสิว่าฉันไปยุ่งกับใครเข้าเนี่ย? ต่อไปนะ ฉันจะไม่เข้าไปเกี่ยวข้องกับไอ้พวกพิธีกรหรือพวกวงการงานเขียนแล้ว ปากคอเราะร้ายเหลือเกิน! ฉันเป็นตำรวจมาตั้งหลายปี ไม่เคยเจอใครเถียงเก่งขนาดนี้มาก่อนเลย”

ฝ่ายภรรยาเดินเข้าครัวไปเตรียมทำบะหมี่ “ในเมื่อเขาเป็นตัวปัญหานัก คุณไปจับเขามาทำไมล่ะ? มันไม่ใช่เรื่องใหญ่โตอะไรนี่นา ถ้าเป็นฉันคงปล่อยเขาไป ให้แล้วๆ กันไปแล้วล่ะ”

“แต่เขาตีคนจริงๆ แถมยังลงมืออย่างหนักด้วย” ผู้กำกับซ่งเอ่ยปลอบ “เธอวางใจเถอะ ฉันเพียงแต่ช่วยเหล่าหวังเท่านั้น ยังรู้จักหนักเบา ถ้าเหล่าหวังจะให้ฉันช่วยลูกชายเขากลับดำเป็นขาวจริงๆ ฉันคงไม่รับปากแน่ ทำไมฉันจะไม่รู้วิธีการแก้ปัญหาที่เหมาะสมล่ะ?”

“จ้าๆ คุณนี่เก่งไปหมดเลย” ภรรยาเขาหัวเราะ

“แน่นอน” ผู้กำกับซ่งนั่งลงที่โต๊ะทานข้าวรอรับประทานอาหาร “เธอคิดว่าฉันเหล่าซ่งคนนี้เป็นใครกันล่ะ แค่เจ้าจางเย่คนเดียวจะ...”

กริ๊งๆๆ

เสียงโทรศัพท์ดังขึ้น

ผู้กำกับซ่งเบะปากก่อนหยิบโทรศัพท์ขึ้นมารับ “เสี่ยวซุน ฉันเพิ่งกลับถึงบ้านยังไม่ทันได้กินข้าวเลยนะ โทร. มาอีกทำไม? มีเรื่องอะไรอีกงั้นเหรอ?”

อีกด้านเสียงของตำรวจชั้นผู้น้อยดังขึ้น “ผู้กำกับซ่งครับ! ไม่ดีแล้ว! พวกนักข่าวมาอีกแล้ว! คราวนี้มากันเป็นสิบๆ คนเลย! เราหยุดพวกเขาไม่อยู่! ฝั่งพวกเรามีกำลังคนน้อยไป!”

ผู้กำกับซ่งกล่าว “โยนพวกเขาออกไปก็สิ้นเรื่องแล้ว เรื่องแค่นี้ยังต้องให้ฉันสั่งอีกเหรอ?”

“ต...แต่ว่า...” ตำรวจชั้นผู้น้อยแทบจะร้องไห้อยู่รอมร่อ “เจ้าจางเย่นั่น เขา...เขาแต่งกลอนอีกแล้ว!”

“อะไรนะ? พูดใหม่อีกครั้งซิ!” ผู้กำกับซ่งได้ยินแล้วแทบจะพลัดตกเก้าอี้!

“เขาแต่งกลอนอีกแล้ว คราวนี้เขียนมันบนกำแพงในห้องมืดแคบนั่น ใช้ก้อนหินเขียนเอา” ตำรวจชั้นผู้น้อยรีบกล่าวต่อ “ชื่อ...ชื่อกลอนคือ ‘เพลงนักโทษ’!”

ผู้กำกับซ่งพูดด้วยความโมโห “เขียนว่ายังไง? ท่องให้ฉันฟังด่วนเลย!”

ตำรวจชั้นผู้น้อยตอบ “ผมจำไม่ได้หมด แต่ที่ประทับใจที่สุดก็คือสองวรรคแรก — ‘ประตูทางของมนุษย์ถูกปิดลง ประตูกรงของสุนัขถูกเปิดออก…’ ตอนนี้พวกนักข่าวถ่ายรูปกลอนบนกำแพงไปแล้ว! บางคนถึงกับตรงกลับสำนักพิมพ์เลยครับ! ท่าทางตั้งใจจะออกข่าวเลย!”

ผู้กำกับซ่งอาจจะเป็นคนบ้านนอกเงอะงะ แต่สมัยนี้คนที่รับราชการแทบจะไม่มีคนไม่รู้หนังสือแล้ว เขาเองผ่านระบบการศึกษามาเช่นกัน เรื่องวรรณกรรมจึงพอเข้าใจบ้างนิดหน่อย ด้วยเหตุนี้เมื่อผู้กำกับซ่งได้ยินเพียงสองประโยคแรก ในใจก็สบถด่าพ่อล่อแม่ไม่หยุด อยากจะสาปแช่งบรรพบุรุษสิบแปดชั่วโคตรของจางเย่เหลือเกิน! ผู้กำกับซ่งรีบสั่ง “พวกนายสกัดไว้ก่อน! ฉันจะไปเดี๋ยวนี้!” จากนั้นก็ตะโกนเข้าไปในครัว “ไม่ต้องทำบะหมี่แล้ว ฉันต้องไปแล้ว!”

ฝ่ายภรรยาเดินออกมาถามอย่างประหลาดใจ “น้ำเดือดแล้วนะ กินเสร็จแล้วค่อยไปเถอะ”

“กินอะไรกันเล่า!” ผู้กำกับซ่งแทบอยากจะตายไปเสียเลย “ดันมาเจอไอ้อันธพาลเน่าเหม็น! เท่ากับฉันต้องโชคร้ายไปแปดชาติโคตรน่ะสิ! ก่อนหน้านี้มีคนกล่าวว่าสิบบัณฑิตแปดคนล้วนเป็นอันธพาล! ฉันไม่เคยเชื่อเลย! มาตอนนี้ฉันขอเปลี่ยนความคิด! สิบบัณฑิตสิบคนแม่*ล้วนเป็นอันธพาล!”

ภรรยาของเขาถาม “จางเย่คนนั้นก่อเรื่องอีกแล้วเหรอ?”

ผู้กำกับซ่งกล่าว “ก็ใช่น่ะสิ! เขาแต่งกลอนอีกแล้ว!”

ภรรยาของเขาบอก “ฉันก็บอกแล้วไม่ใช่หรือไง? คุณไม่ควรจับเขาเลย! เขาเป็นคนดีจะตาย!”


……


บนอินเทอร์เน็ต

‘เพลงนักโทษ’ ของจางเย่ถูกโพสต์ลงบนเว็บไซต์ของหนังสือพิมพ์แท็บลอยด์ฉบับหนึ่งของเมืองหลวงก่อน พวกเขาไม่อาจรอฉบับพิมพ์ของวันรุ่งขึ้นได้ มิฉะนั้นจะถูกสำนักพิมพ์อื่นชิงตัดหน้าไป! แน่นอนว่าหลังจากนั้น หนังสือพิมพ์ของเมืองหลวงหลายฉบับได้ตีพิมพ์ ‘เพลงนักโทษ’ พร้อมภาพประกอบออกมา ภาพของแต่ละฉบับล้วนแตกต่างกัน มีทั้งภาพจากด้านข้าง ภาพถ่ายจากมุมเฉียง บางภาพสว่างจ้า บางภาพก็มืด ท้ายที่สุดยังคงเป็นปักกิ่งไทมส์หนังสือพิมพ์ที่ขายดีที่สุดในเมืองหลวง ที่มีบุคคลากรคุณภาพดีที่สุด ฝีมือถ่ายภาพยอดเยี่ยมที่สุด ทำให้ภาพที่ตีพิมพ์ในหนังสือพิมพ์ของพวกเขาชัดเจนและได้อารมณ์ที่สุด

รูปภาพสะท้อนบรรยากาศแห่งโศกนาฏกรรม!

เท้าของจางเย่ถูกใส่กุญแจมือเอาไว้ ขณะที่เขาเอื้อมตัวออกไปใช้หินก้อนเล็กๆ เขียนเครื่องหมายปิดประโยคของ ‘เพลงนักโทษ’ บนกำแพงพอดี เบื้องหน้าของเขาไม่มีตัวอักษรใดเลยของ ‘เพลงนักโทษ’ ที่ถูกบดบัง ทุกคำปรากฏให้เห็นอย่างเด่นชัด เมื่อรวมกับแสงสลัวและห้องมืดแคบอันว่างเปล่า บรรยากาศทั้งมวลเข้าคู่กับบทกลอนนี้อย่างเหมาะเหม็งที่สุด!

“พวกเขายังไม่ยอมปล่อยคนอีกเหรอ?”

“น่าโมโหเกินไปแล้ว! น่าโมโหเกินไปจริงๆ!”

“ช่างเป็น ‘เพลงนักโทษ’ ที่ยอดเยี่ยม! เป็นเลือดอัคคีข้าสถิตไว้นิจนิรันดร์ที่ประเสริฐนัก!” 

“ประตูกรงของสุนัขถูกเปิดออก? นี่พวกตำรวจจะให้อาจารย์จางก้มหัวขอความเมตตางั้นเหรอ? ฝันไปเถอะ!”

“เห็นกลอน ‘เพลงนักโทษ’ นี่แล้ว ฉันยิ่งของขึ้นสุดๆ! อาจารย์จาง! ไม่ควรเป็นคุณที่เลือดอัคคีสถิตนิจนิรันดร์! ควรจะเป็นพวกนั้นต่างหากที่ต้องทุกข์ทรมานเลือดอัคคีสถิตนิจนิรันดร์ ไม่ได้ไปผุดไปเกิด!

สำหรับเรื่องนี้เหล่าดาราและบุคคลสาธาณะต่างระวังคำพูดเป็นอย่างมาก บางคนถึงกับไม่แม้แต่จะแสดงความคิดเห็นหรือแสดงจุดยืนของตนออกมา เพราะทุกคนไม่รู้ว่าเรื่องราวที่แท้จริงเป็นอย่างไร เกิดพูดอะไรผิดไปก็อาจจะพลอยติดร่างแหไปด้วย สำหรับวงการบันเทิง เรื่องแบบนี้น้อยเสียที่ไหน? แต่ทว่าหลังจาก ‘คำสารภาพของข้า’ และ ‘เพลงนักโทษ’ ถูกเผยแพร่ออกมา ผู้ที่ทรงอิทธิพลแห่งวงการนักเขียนผู้หนึ่งก็ได้ออกมาพูดแล้ว!

เป็นผู้เฒ่าเฉียนนั่นเอง!

ผู้เฒ่าเฉียนที่พบกับจางเย่ในการแข่งขันกลอนคู่นครหลวง ผู้ที่รับรองจางเย่เข้าสมาคมนักเขียนแห่งชาติอย่างแข็งขันคนนั้น!

ผู้อาวุโสเฉียนโพสต์บนเวยป๋อว่า : “สภาพแวดล้อมแบบไหนกันถึงทำให้คนๆ หนึ่งเขียนกลอนที่หดหู่สิ้นหวังเช่นนี้ออกมาได้? ผืนดินแผ่นน้ำที่ใดกันที่หล่อหลอมบุคคลผู้ไร้ซึ่งความหวาดหวั่นเช่นนี้ขึ้นมาได้? ฉันอาจจะไม่สนิทกับจางน้อยมากนัก แต่ก็รู้จักตัวตนของเขา ฉันยังกล้ามั่นใจในอุปนิสัยของเขาอีกด้วย ถ้าหากทางตำรวจปฏิเสธจางน้อยในเรื่องนี้ละก็ มันต้องเป็นเรื่องตลกที่น่าสมเพชสุดๆ แล้ว คนที่ยอมควักเงินตัวเองจนหมด ทั้งยังไม่ลังเลที่จะกู้ยืมเพื่อรวบรวมค่าผ่าตัดให้แฟนคลับ จะทุบตีผู้อื่นเพราะความรู้สึกส่วนตัวหรือทำไปโดยไม่มีสาเหตุอย่างนั้นหรือ? นี่ทางตำรวจกำลังดูถูกสติปัญญาของใครกัน? จางน้อยถูกเรียกตัวไปสอบปากคำเกินกว่าสิบชั่วโมงแล้ว พวกคุณยังสืบสวนกันไม่เสร็จอีกหรือ? ทำไมถึงยังไม่มีการแถลงสาเหตุที่แท้จริง?”

“อาจารย์เฉียนออกหน้าแล้ว!”

“ถูกต้อง กล่าวได้ดี ขอสนับสนุนอาจารย์จาง!”

“ขอเรียกร้องให้ทางโรงพักปล่อยคนออกมา! พวกคุณควรจะไปจับคนร้ายตัวจริงที่ลวนลามผู้หญิงแล้วยังต้องการจะทำร้ายร่างกายคนอื่นสิ! ไม่ใช่อาจารย์จาง!”

“ไม่มีใครตอบเหรอ?”

“ทางตำรวจแกล้งทำเป็นมองไม่เห็นสินะ?”

“จัดไป พี่น้องทั้งหลาย ช่วยกันกระหน่ำโพสต์ต่อไป ครั้งนี้ให้เพิ่ม ‘เพลงนักโทษ’ เข้าไปด้วย โพสต์ใส่เทียปาแล้วก็ฟอรั่มอื่นๆ ให้หมดอีกครั้ง…ไม่สิ อีกร้อยครั้งไปเลย! ฉันไม่เชื่อหรอกว่าหน่วยงานที่เกี่ยวข้องจะมองไม่เห็น! ฉันไม่เชื่อหรอกว่าโลกใบนี้จะไร้ซึ่งความยุติธรรม! ใครที่ยังมีมโนสำนึกอยู่บ้าง ช่วยกันดันทั้งสองกลอนนี้ติดท็อปไปเลย!”

“ดันเลย!”

“ฉันด้วย!”

“ฉันเป็นผู้ดูแลบอร์ดชาวเมืองประจำเมืองหลวง ฉันปักหมุดกระทู้ไว้ตรงจุดที่เตะตามากสุดให้แล้ว!” 

ตอนนี้เองที่แฟนคลับเดนตายของจางเย่ — พี่ชายดาบยักษ์ ได้โพสต์รูปหน้าจอบนเวยป๋อพร้อมกับข้อความว่า : “ฉันไปโพสต์ตามช่องคอมเมนต์และก็เพจร้องเรียนในเว็บทางการของเมืองหลวงทุกแห่งแล้ว ไม่ว่าจะเป็นของกรมตำรวจกลาง ตำรวจนครบาล และสถานีย่อย ใครมีลิ้งก์ของปปช. (คณะกรรมการป้องกันและปราบปรามการทุจริตแห่งชาติ) บ้าง? ฉันขี้เกียจหา ส่งมาให้ฉันทางแชทส่วนตัวหน่อย แล้วเดี่ยวฉันจะละเลงบอร์ดพวกนั้นด้วยกลอนของอาจารย์จางให้เละเทะไปเลย ดาบยักษ์ของข้ามิอาจทนต่อความกระหายเลือดได้อีกแล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว!”

“เหย*** โหดขนาดนี้เลยเหรอวะ?”

“ดูพลังการทำลายล้างของพี่ชายดาบยักษ์สิ”

“เมื่อไรก็ตามที่พี่ชายดาบยักษ์ปรากฏตัว ใครก็มิอาจต้านได้!”

“ฮ่าๆ โคตรเท่เลย! พี่ชายดาบยักษ์ยังเหมือนเดิมในทุกสถานการณ์จริงๆ!”

“สหายดาบยักษ์ช่างสมกับตำแหน่งผู้ที่มีกำลังรบแข็งแกร่งที่สุดในบรรดาแฟนคลับของจางเย่จริงๆ!”

“ใช่แล้ว มีเพียงพี่ชายดาบยักษ์เท่านั้นที่มองภาพรวมออกถึงขนาดนี้ เราต้องไม่จำกัดตัวอยู่แค่พวกฟอรั่มและเทียปา เราจะละเลงเว็บบอร์ดของทางการให้เหี้ยนไปเลย! เราต้องทำให้มันระเบิดเถิดเทิง! ให้พวกเบื้องบนทั้งหมดได้รู้ถึงการปฏิบัติอย่างไม่เป็นธรรมที่อาจารย์จางได้รับ! ฉันไม่เชื่อหรอกว่าสุดท้ายแล้วจะไม่มีใครออกมาสนใจเรื่องนี้! อาจารย์จางดีกับพวกเราแฟนคลับถึงขนาดนี้ พอเขามีเรื่อง พวกเราจะมัวแต่หดหัวอยู่ได้ยังไง! นี่เป็นโอกาสที่ดีที่สุดที่เราจะได้ตอบแทนอาจารย์จางเย่แล้ว! ต่อให้เป็นเว็บไซต์ทางการแล้วไงล่ะ? ฆ่าแม่*ให้หมด!”

“ถูกแล้ว! โจมตีได้!”
　
“ใครกลัวใครล่ะวะ!”

“ฉันเอาด้วยโว้ย!”

“พี่ชายดาบยักษ์ ฉันส่งลิงก์ของปปช.ให้ทางข้อความส่วนตัวแล้วนะ ดูได้เลย!”

“ส่งมาให้ฉันด้วย! ยังจำคำขวัญที่อาจารย์จางเย่มอบให้พวกเราแฟนคลับได้รึเปล่า? หากคุณไม่ห่างไม่หาย เป็นตายร้ายดีฉันจะอยู่เคียงข้าง! นี่เป็นคำสัญญาที่อาจารย์จางเคยให้กับเรา! และก็เป็นคำสัญญาที่เราให้กับอาจารย์จางเย่เช่นกัน! ไม่ห่างไม่หาย! ทุกคน มาสู้เคียงบ่าเคียงไหล่ด้วยกันเถอะ!”

“ดี! กล่าวได้ดีมาก!”

“ไม่ห่างไม่หาย! เป็นตายร้ายดีฉันจะอยู่เคียงข้าง!”

“บุญคุณที่อันดับหนึ่งติดค้างไว้ พวกเราจะชดใช้ให้เธอเอง!”

“พี่น้องรออะไรกันอยู่! อาจารย์จางเย่ได้ใช้กลอน ‘เพลงนักโทษ’ แสดงจุดยืนที่ไม่หวั่นต่อความตายแล้ว! ถึงเวลาที่เราจะต้องแสดงพลังของเราเช่นกัน!”

ฉับพลัน เริ่มมีคนอื่นส่งเสียงขึ้นมาบ้าง

เป็นคนที่ชื่อว่าพิรุณล่องลอย : “สหาย ฉันไม่ได้อยู่ในกลุ่มแฟนคลับของจางเย่ ขอฉันเข้าร่วมด้วยได้รึเปล่า?”

อีกคนที่ชื่อ CHAIDJD44 กล่าวเช่นกัน : “ใช่แล้ว ก่อนหน้านี้ฉันยังไม่ได้เข้าร่วมแฟนคลับเลย นี่เห็นพวกนายรวมกลุ่มกันอย่างเหนียวแน่นมากไม่รู้จะสายเกินไปที่จะขอเข้ารึเปล่า? ฉันขอร่วมละเลงบอร์ดให้เละเทะด้วยอีกคนสิ!”

ผู้ดูแลย่อยของแฟนคลับจางเย่กล่าว “พวกเราทั้งหมดคือพี่น้อง! นายหมายความว่ายังไงที่ว่า ‘สายเกินไป’? หมายความว่ายังไงที่ว่า ‘ขอเข้าด้วยได้ไหม’? คำพูดพวกนั้นมันห่างเหินเกินไปแล้ว เราขอบคุณทุกคนที่สนับสนุนอาจารย์จางเย่ เราคงไม่อาจขอบคุณได้มากไปกว่านี้แล้วด้วย! ทุกคนคือพี่น้อง! ร่วมสู้ไปด้วยกันเถอะ!”

“เอาล่ะ เหล่าเฉินคนนี้ขอร่วมด้วย!”

“ฉันด้วย วันนี้ฉันรู้สึกเลือดพล่านไปหมดแล้ว!”

“ฉันขอร่วมแฟนคลับเช่นกัน! จะสั่งอะไรก็จัดมาเลย!”

หลายคนที่มองดูอยู่กระโดดเข้าร่วมสงคราม ไม่ใช่เพราะอะไร แต่เพราะพวกเขาประทับใจกับสิ่งที่เห็น ถ้อยคำที่แฟนคลับของจางเย่โต้ตอบกันทำให้รู้สึกเลือดพล่าน พวกเขาไม่เคยเห็นกลุ่มแฟนคลับที่เหนียวแน่นเช่นนี้มาก่อน อาจจะไม่ได้มีคนมากมายแต่พวกเขาเป็นน้ำหนึ่งเดียวกัน! ไม่มีใครสักคนที่หัวหด! ไม่มีใครสักคนที่เกรงกลัว! ทุกคนต่างร่วมกันคิดวางแผนช่วยอาจารย์จางเย่และทุ่มเทพลังอันน้อยนิดของตัวเอง! แทนที่จะหลบซ่อนและชมดูอยู่ห่างๆ! ดูจากคนพวกนี้แล้วคงต้องบอกว่านี่สินะเสน่ห์ของจางเย่น่ะ! 

นี่เป็นเสน่ห์จากผลงานของจางเย่!

ยิ่งไปกว่านั้นยังเป็นเสน่ห์จากอุปนิสัยส่วนตัวของเขาด้วย!

จางเย่ให้ใจทั้งหมดกับแฟนคลับ! ถึงขั้นยอมหมดเนื้อหมดตัว!

ตอนนี้ เหล่าแฟนคลับจึงตอบแทนเขาอย่างหมดใจเช่นกัน ช่างเป็นภาพที่จับใจอะไรเช่นนี้! 

ด้วยเหตุนี้ คนกว่าสามพันห้าร้อยคนได้กดติดตาม ‘รังของจางเย่’ บนเทียปา ซึ่งหมายถึงพวกเขาได้เข้าร่วมแฟนคลับของจางเย่ กลายเป็นหนึ่งในหมู่สมาชิก! 


*-*-*-*-*-*-*-*-*-*-*-*-*-*-*-*


[Go To Next Chapter]( ./61.md)