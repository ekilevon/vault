##บทที่ 180 : ไอเทมใหม่ในร้านค้าของเกม!
ยามดึก

‘เย้ยตน’ เป็นข่าวอย่างไม่น่าแปลกใจ

หลังจากได้อ่าน คนไม่น้อยตั้งกระทู้ถกเถียงกันบนอินเทอร์เน็ต!

ทำไมถึงชื่อ ‘เย้ยตน’ ล่ะ?

“หนังสือพิมพ์ลงว่าเป็นชื่อที่อาจารย์จางเย่บอกทางโทรศัพท์”

“ฉันว่าชื่อนี้เหมาะสมที่สุดเลยนะ! กลอนที่จางเย่แต่งขึ้นขณะที่ออกจากสถานีโทรทัศน์ เขียนแบบเย้ยตัวเอง แต่ที่จริงคือเย้ยคนอื่น!”

“ถูกแล้ว อาจารย์จางผิดหวังกับคนอื่นมากมาย!”

“ซ่อนตัวในหอน้อยแสวงหนึ่งเดียว？ร้อนหนาวผลิร่วงช่างปะไร？ วรรคเด็ดเลย!”

“ก้มหัวยอมเป็นวัวควายแก่ปวงชน สิสุดยอด! ประโยคแทงใจดำของกลอนนี้เลยนะ!”

“อาจารย์จางจะเลิกยุ่งเกี่ยวกับแวดวงทีวีอีกต่อไปหรือเปล่า? กลอนบทนี้ฟังดูเหมือนจะหมดใจถอดใจไปแล้วเลย เขาคงไม่ถึงกับถอนตัวจากวงการบันเทิงใช่ไหม? น่าเสียดายมากนะ!

“ไม่น่าใช่ เมื่อตอนบ่ายรายการของอาจารย์จางยังออกอากาศอยู่เลย แถมยังไม่มีประกาศอย่างอื่นด้วย”

“ขอบอกความเห็นบนหน่อยนะ อาจารย์จางออกจากงานแล้ว ส่วน ‘พิเคราะห์สามก๊ก’ ที่ออกอากาศนั่นเป็นเทปที่อัดไว้ล่วงหน้า”

“ไม่ว่าอาจารย์จางจะไปที่ไหน ฉันก็จะสนับสนุน!”

“ฉันก็เหมือนกัน อาจารย์จาง ขอคุณอย่า ร้อนหนาวผลิร่วงช่างปะไร จริงตามกลอนเลยนะ พวกเรายังเฝ้าคอยผลงานใหม่ๆ ของคุณอยู่ จะบทกวี รายการประวัติศาสตร์ หรือเพลงก็ได้ทั้งนั้น ต่อให้คุณไปเป็นโปรดิวเซอร์โฆษณาเพื่อสังคม ถ้าได้ออกฉายฉันก็จะตามไปสนันสนุน ฉันเป็นติ่งเดนตายของอาจารย์นะ!”

……

วันถัดมา

พระอาทิตย์เพิ่งจะขึ้น ยังเช้าอยู่มาก

ติ๊ดๆๆ ติ๊ดๆๆ โทรศัพท์ของจางเย่ร้องปลุกตามเวลาเดิมทำให้เขาตื่นขึ้นมา เมื่อมองดูเวลา จางเย่ก็สลึมสลือขึ้นจากเตียง ตรงเข้าห้องน้ำไปล้างหน้าแปรงฟันทันที ยาสีฟันเป็นยี่ห้อของโลกนี้ที่เขาไม่รู้จักมาก่อนชื่อว่า ‘เจี๋ยป๋ายไผ (ยี่ห้อขาวสะอาด)’ ดูจากชื่อก็รู้ว่าเป็นของราคาถูก เขาเห็นมันลดราคาอยู่ในซูเปอร์มาร์เก็ตเลยซื้อมา แต่ใช้แล้วไม่ดีเท่าไรไม่ค่อยขึ้นฟอง เฮ้อ ของถูกไม่มีดีจริงๆ

“เอ๋? ฉันทำไรอยู่เนี่ย?”

บ้วนปากเสร็จ จางเย่เริ่มเตรียมตัวไปทำงาน ทันใดนั้นก็ชะงักกึก เพิ่งนึกขึ้นได้ว่าเขาตกงานแล้ว ได้แต่กลับไปนั่งลงบนเตียงอย่างช่วยไม่ได้

วันนี้จะทำอะไรดี?

เพราะตื่นเต็มที่แล้ว กลับไปนอนต่อไม่ได้อีก

จางเย่เป็นคนที่ไม่ค่อยอยู่ว่างๆ แม้ว่าจะเผชิญปัญหามากมายอยู่บ่อยครั้ง แต่เพราะเขามุ่งหวังที่จะมีชื่อเสียง ได้เป็นซูเปอร์สตาร์ ดังนั้นการเหน็ดเหนื่อยฝ่าฟันจึงนำมาซึ่งความสุขในตัวมันเอง แต่ตอนนี้ไม่มีงานให้ทำแล้ว เขาว่างจนอึดอัด ไม่ไหวล่ะ นั่งเฉยๆ อยู่กับบ้านอย่างนี้ไม่ได้แน่ โอกาสเป็นของคนที่เตรียมพร้อม เขาต้องพัฒนาตัวเองก่อน ต้องทำให้ตัวเองแกร่งขึ้นกว่าเดิม!

ชายหนุ่มตรวจดูหนังสือที่อยู่บนกรอบหน้าต่าง มีทั้งหนังสือจิตวิทยาการบริหาร นิตยสาร และหนังสือรวมบทกวี เขาจะเพิ่มศักยภาพให้ตัวเองอย่างไรดีนะ? คำตอบนั้นง่ายมาก...แน่นอนอยู่แล้วว่าต้องเป็นลอตเตอรี่! จางเย่ถอนสายตาจากริมหน้าต่าง เปิดแหวนเกมบนมือขึ้นมา

หลังค่าชื่อเสียงปรากฏตัวเลขยาวเป็นพรืด

“สิบ ร้อย พัน หมื่น…” จางเย่นับตัวเลขตาเขม็งก่อนจะสบถออกมา “เชี่*!”

หลายวันมานี้ จางเย่เป็นข่าวบ่อยครั้งมากเหลือเกิน แต่งเพลง ‘ขอเราอายุมั่นขวัญยืน’ ให้นางฟ้าซูเปอร์สตาร์ ผลงานกลอนบทแล้วบทเล่า บวกกับความอหังการในช่วงออกอากาศสดทาง BTV-News รวมไปถึงค่าชื่อเสียงรายวันจาก ‘ห้องเลคเชอร์’ ตามปกติ ทำให้ค่าชื่อเสียงของจางเย่ในขณะนี้ขึ้นไปถึงจุดที่แม้แต่เขาเองก็ยังไม่คิดไม่ฝัน — รวมทั้งหมดถึงสิบสองล้านสองแสนจุด!

จากตอนแรกที่สถานีวิทยุ ได้มาหลักแสนก็ไม่เลวแล้ว

ต่อมาที่สถานีโทรทัศน์ กว่าจะได้หลักล้านแต่ละครั้งก็แสนจะยาก

มาตอนนี้เพียงแค่ไม่กี่วัน เขาสามารถสะสมค่าชื่อเสียงได้มากกว่าสิบล้าน!

ดูเหมือนว่าอารมณ์ร้ายของจางเย่ที่สร้างปัญหาอยู่ทุกเมื่อเชื่อวันก็มีประโยชน์เหมือนกันนะ ดูสิ ค่าชื่อเสียงมากมายขนาดนี้ ถ้าเขาไม่ได้ก่อเรื่อง ถ้าเขาไม่ได้เขียนกลอนเจ๋งๆ สุดยอดออกมาทุกสามวันห้าวัน มีหรือที่ค่าชื่อเสียงจะสูงลิ่วขนาดนี้น่ะ!

เสี่ยงลอตเตอรี่เถอะ!

จางเย่ในตอนนี้รู้สึกล่ำซำมาก หลังจากจ่ายค่าชื่อเสียงไปหนึ่งแสนจุดเพื่อหมุนลอตเตอรี่ พอเข็มเริ่มขยับ ไม่มองกระดานด้วยซ้ำก็เพิ่มเดิมพันแล้ว!

เพิ่มเท่าไรดี?

เริ่มจากยี่สิบเท่าละกัน วัดดวงๆ!

จางเย่กดเพิ่มเดิมพัน ไม่รู้สึกอะไรเลยขณะที่เห็นค่าชื่อเสียงหดหายไปสองล้านทันที จุดบุหรี่ขึ้นมาสูบไปสองอึกระหว่างที่คอยผลลอตเตอรี่อย่างใจเย็น!

ปาด๊า!

เข็มหยุดแล้ว!

จางเย่มองดู ก็ไม่เลวนะเพราะได้หมวดสกิล เขาจึงรีบหยิบหีบสมบัติ (เล็ก) ออกมาจากช่องเก็บของแล้วเปิดหีบออกทีละใบๆ!

【หนังสือสกิลเขียนโปรแกรมคอมพิวเตอร์】 21

คอมพิวเตอร์?

เขียนโปรแกรม?

จางเย่แทบเป็นลม เพิ่งมารู้สึกเจ็บปวดเอาก็ตอนนี้เอง!

น้องสาวเอ็งสิ! พี่ชายคนนี้ตอนอยู่มหา’ลัยก็เรียนแต่วิชาคอมพิวเตอร์พื้นฐาน มีฝีมือแค่ใช้คอมฯ ได้ลงซอฟต์แวร์เป็นเท่านั้น ถ้าอะไรที่ซับซ้อนกว่านั้นแค่นิดเดียวจางเย่ก็ไม่ไหวแล้ว ในสายตาของเขานี่มันก็เพียงพอแล้ว จะให้ฉันเรียนเขียนโปรแกรมไปทำซากอะไร ฉันไม่ได้คิดจะทำงานด้านไอทีนะเฟ้ย ฉันอยากจะเป็นเจ้าพ่อไพเรท...เอ๊ย อยากจะเป็นซุป’ตาร์ แล้วจะอยากได้หนังสือสกิลพวกนี้ไปทำไม?

ขาดทุนแล้ว!

ขาดทุนหนักเลยด้วย!

นี่มันมากกว่ายี่สิบเล่มอีกนะ!

จางเย่ได้แต่ยิ้มเฝื่อน แต่ก็ยังเปิดหนังสือสกิลขึ้นมา หนังสือสลายไปขณะที่แสงสีขาวผุดวาบขึ้นในศีรษะของจางเย่ เฮ้อ ช่วยไม่ได้ ทำอะไรอย่างอื่นได้ไหมล่ะ? ถึงอย่างไรก็จับออกมาแล้ว จะส่งคืนก็ไม่ได้

มองดูค่าชื่อเสียงที่เหลือ ยังเหลืออยู่สิบล้านหนึ่งแสนจุด ครั้งนี้จางเย่เริ่มฉลาดและระวังมากขึ้น ไม่กล้าเสี่ยงทิ้งเสี่ยงขว้างอีก คราวนี้ได้เป็นหนังสือสกิลเขียนโปรแกรม เกิดคราวหน้าได้ตำราสุขศึกษาสรีรวิทยามา เขาไม่ต้องร้องไห้ตายไปเลยเรอะ ดังนั้นหลังจากจางเย่เสี่ยงลอตเตอรี่จึงไม่เพิ่มเดิมพันทันที แต่รอดูสถานการณ์ก่อน จริงอยู่ว่าหมวดสกิลนั้นไม่เลว อย่างเช่นสกิลเทควันโดนั่น ที่ตอนฉุกเฉินก็ช่วยจางเย่ไว้ได้มากถึงกับช่วยชีวิตเขาไว้ด้วยซ้ำ แต่ขณะเดียวกันหมวดสกิลมันกว้างเกินไป ดีชั่วมั่วไปหมด อย่างเช่นสกิลเขียนอักษรจากครั้งหลังสุดกับสกิลเขียนโปรแกรมในครั้งนี้ ดูแล้วไม่ค่อยมีประโยชน์มากมาย อย่างน้อยจนเดี๋ยวนี้เขาก็ยังไม่เห็นประโยชน์ของมันเลย

รอบแล้วรอบเล่า!

หนึ่งรอบ สองรอบ …

สุดท้ายจางเย่ก็กดปุ่มเพิ่มเดิมพันขณะที่เข็มกำลังจะหยุดลง แต่เขาไม่ได้เพิ่มเดิมพันทันทีเพียงแต่ต้องการให้เข็มหยุดเดินเพื่อจะได้มีเวลาคิด ตอนนี้เข็มอยู่ในหมวดใช้แล้วทิ้งที่ใหญ่ที่สุด ซึ่งมันน่าจะขยับต่อไปข้างหน้าอีกหน่อย แต่หมวดที่อยู่ถัดไปดันเป็นหมวดพิเศษที่เล็กมากนี่สิ

เพิ่มหรือไม่เพิ่มดี?

ชายหนุ่มลังเลแล้ว!

เกิดเขาดวงดีชิ*หายได้หมวดพิเศษขึ้นมาจริงๆ ก็ไม่มีความหมายที่จะเพิ่มเดิมพัน เพราะรางวัลที่จะได้จากหีบสมบัติจะเป็นเหมือนกันทุกใบ การเพิ่มเดิมพันเป็นการเพิ่มจำนวนหีบที่จะได้ แต่ไม่ได้เปลี่ยนของรางวัลในหีบ ส่วนหีบในหมวดพิเศษเปิดมาจะได้สิทธิ์ในการซื้อไอเทมจากร้านค้า ซึ่งสิทธิ์เดียวหรือร้อยสิทธิ์ก็ไม่แตกต่างกันเลย ได้มาเป็นพันก็ยังสิ้นเปลืองเปล่าๆ

พนันกันสักตั้ง!

ไม่เพิ่มเดิมพัน!

เรื่องรักก็ห่วย เรื่องงานก็ซวย วันนี้เขาน่าจะมีโชคบ้างล่ะ!

จางเย่เริ่มสวดภาวนาทันที “พระเจ้าตรัสว่าจงให้มีความสว่าง แล้วความสว่างก็เกิดขึ้น…” เขาถึงกับว่าตาม ‘คัมภีร์ไบเบิล’ “จงให้หมวดพิเศษแก่ข้า!”

ยกเลิกการเพิ่มเดิมพัน เข็มเริ่มขยับต่อไปอย่างเชื่องช้า!

หนึ่งคลิก สองคลิก! ไปต่ออีกหน่อยสิ! เกือบจะถึงแล้ว! ไป! ไปสิ!

เสี้ยวสุดท้ายขณะที่เข็มกำลังจะหมดแรงส่ง ปลายของมันก็สั่นไหวเล็กน้อย ปาด๊า ในที่สุดก็ยอมขยับไปข้างหน้าอีกหนึ่งคลิก!

ตกลงบนเส้นพอดี!

เป็นเส้นกั้นระหว่างหมวดใช้แล้วทิ้งและหมวดพิเศษ!

มันแทบจะทับเส้น! มองด้วยตาเปล่าแยกไม่ออกเลยว่าเป็นหมวดไหน!

ทว่าในวินาทีต่อมา หีบสมบัติไม่ได้ปรากฏขึ้น แต่หน้าต่างเกมกลับเด้งขึ้นมาแทนพร้อมข้อความของระบบ: 【รางวัลหมวดพิเศษ: ปลดล็อกร้านขายของ เพิ่มสิทธิ์ในการซื้อไอเทม ‘หนังสือสกิลมวยไทเก็ก’】

หมวดพิเศษ!

ได้หมวดพิเศษจริงๆ ด้วย!

มวยไทเก็ก! หนังสือสกิลมวยไทเก็ก!?

จางเย่ดีใจสุดขีดหัวเราะฮ่าๆๆๆ ดังลั่นโลกไปสามรอบ จากนั้นก็รีบเปิดเข้าไปที่ร้านค้าในเกม เห็นไอคอนอยู่สองตัว ตัวหนึ่งเป็นไอคอนเดิม 【แคปซูลความจำ】 อีกหนึ่งไอคอนเป็นรูปหนังสือที่มีสัญลักษณ์ไทเก๊กอยู่ — เป็นไอเทมใหม่ที่เพิ่มขึ้นมา แต่ระหว่างจางเย่กำลังตั้งท่าจะลองซื้อด้วยความตื่นเต้น เขาก็ต้องอึ้งใบ้อย่างโง่งมเมื่อได้เห็นราคาของหนังสือสกิลเล่มนี้!

【หนังสือสกิลมวยไทเก็ก】: ใช้ค่าชื่อเสียงหนึ่งล้านจุด

ไม่ใช่หนึ่งแสนหรอกเหรอ? เหย***! ไหง๋หนังสือสกิลนี่ถึงราคาหนึ่งล้านเลยล่ะ?

เดิมทีจางเย่จินตนาการไว้ว่าจะเอาค่าชื่อเสียงสิบล้านที่เหลือซื้อหนังสือสกิลมวยไทเก็กสักร้อยเล่ม แต่ไม่นึกเลยว่าราคาจะสูงถึงขนาดนี้! เมื่อลองคิดดูก็พอจะเข้าใจเหตุผล การเสี่ยงลอตเตอรี่แค่ครั้งละหนึ่งแสนจุดก็จริง แต่มีโอกาสน้อยมากที่จะได้รางวัลอย่างหนังสือสกิลมวยไทเก็กอันล้ำค่าเล่มนี้ ทว่าเมื่อหนังสือสกิลเล่มนี้กลายเป็นไอเทมในร้านขายของ มันก็ไม่ควรจะมีราคาหนึ่งแสนอีกต่อไป ควรจะเป็นราคาตามจริงของมัน ไม่ว่าอย่างไรการเล่นลอตเตอรี่คือการเสี่ยงดวง ไม่มีทางรู้หรอกว่าจะจับได้อะไร แน่นอนว่าจะต้องถูกกว่า อีกอย่างสกิลหรือไอเทมที่หาได้ยากอย่างมวยไทเก็กหรือผลเพิ่มสเตตัส หากมีสิทธิ์ที่จะซื้อได้อย่างอิสระก็ย่อมต้องไม่ใช่ในราคาพิเศษอยู่แล้ว ยุติธรรมมาก มาคิดดูอีกที หากเป็นสิทธิ์ซื้อหนังสือสกิลเทควันโดล่ะ โอกาสที่จะซื้อได้ในราคาต่ำสุดที่หนึ่งแสนคงแทบไม่มี น่าจะแพงกว่านั้น แต่ต้องไม่แพงเท่ากับมวยไทเก็กอย่างแน่นอน

คุณภาพตามราคานั่นแหละ

หลังจากเข้าใจแล้ว จางเย่ก็มองดูไอคอนไท่จี๋อย่างลังเลอยู่เป็นเวลานาน สุดท้ายก็กัดฟันซื้ออย่างอดใจไม่อยู่! หนึ่งเล่ม

หนึ่งเล่ม…

ห้าเล่ม…

สิบเล่ม...

ค่าชื่อเสียงสิบล้านจุดหมดเกลี้ยง!

จางเย่ยอมสิ้นเนื้อประดาตัวเทค่าชื่อเสียงทั้งหมดซื้อหนังสือสกิลมวยไทเก็กสิบเล่ม!

นี่เป็นไอเทมในร้านขายของจึงไม่มีหีบสมบัติ แต่ผุดขึ้นในช่องเก็บของโดยตรง จางเย่หยิบมันออกมาแล้ว ‘กิน’ ลงไปทีละเล่มๆ

แสงสีขาวสว่างวาบ!

แสงสีขาวสว่างวาบอีกครั้ง!

หนังสือที่หน้าปกเป็นรูปหยินหยางสลายกลายเป็นแสงพุ่งตรงเข้าสู่สมองของจางเย่!

จางเย่ขยับมือยกเท้าอย่างอดไม่อยู่ เมื่อคราวที่กินหนังสือสกิลเทควันโดเข้าไป เขารู้สึกราวกับกระบวนท่าต่างๆ ฝังตัวอยู่ในสมอง แต่หนังสือสกิลมวยไทเก็กสิบเล่มนี้กลับไม่ให้ความรู้สึกแบบเดียวกัน ราวกับไม่มีอะไรเปลี่ยนแปลง หนำซ้ำกระบวนท่าเดียวเขายังไม่สามารถใช้ออกมาได้! นี่มันอะไรกัน? หรือว่า ‘กิน’ น้อยไป? หนังสือสกิลสิบเล่มนี่ยังไม่พอหรือ? จางเย่กลับคิดว่าไม่น่าใช่ สิบเล่มนี่ไม่น้อยแล้วนะ

เฮ้อ ช่างเถอะ

เอาไว้ค่อยๆ ศึกษาดูละกัน

จางเย่ไม่คิดว่าการ ‘กิน’ หนังสือสกิลไม่กี่เล่มหรือได้ไอเทมมาไม่มีกี่ชิ้นจะทำให้เขาเป็นผู้ไร้พ่าย มันเกินจริงเกินไป ไอเทมเพียงแค่ช่วยให้เขาพัฒนาไปได้ทีละก้าวๆ แต่สิ่งที่สำคัญที่สุดก็ยังเป็นความพยายามของตนเอง!

พยายาม!

มานะ!

บากบั่น!

อดทนต่อความยากลำบาก!

สิ่งเหล่านี้เท่านั้นที่เป็นเคล็ดลับสู่ความสำเร็จ!

ไม่อยากพยายามแต่อยากจะก้าวเดียวเหยียบสวรรค์? ไม่อยากลำบากแต่อยากเป็นยอดคน? แล้วเมื่อไรจะเป็นจริง!

ลองดูตัวอย่างเหล่านี้สิ

ทำไมเฟย์ หว่องถึงเป็นสตาร์ควีน?

ทำไมฟ่านปิงปิงถึงมีชื่อเสียง?

ทำไมจางซิยี่ถึงได้โกอินเตอร์?

ถูกต้อง! ก็เพราะพวกเธอ...หน้าตาดีสวยเลิศน่ะสิ!

***************************



[Go To Next Chapter]( ./83.md)