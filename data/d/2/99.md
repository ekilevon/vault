##บทที่ 198 : ลมปากของจางเย่ พวกนายยังจะเชื่อ?
วันรุ่งขึ้น

เช้าตรู่

ด้านนอกมีเสียงดังตึงตังๆ

"ดี ท่าทางไม่เลว ผ่านแล้ว!"

"ผู้กำกับ อีกรอบเถอะ เมื่อกี้ผมเหมือนจะยกมุมปากไปนิดหนึ่ง ไม่ค่อยโอเคเท่าไรครับ"

"ความจริงก็เจ๋งมากแล้วนะ แต่เอาเถอะ งั้นก็อีกรอบ ทุกคนเตรียมพร้อม เริ่มได้!"

ในห้องหนึ่งของสวนด้านหลังวัดชิงซันสือ จางเย่ตื่นขึ้นมาบนเตียงอิฐอุ่น ไม่รู้ว่าตื่นขึ้นมาเพราะเสียงดังหรือความหนาวยะเยือกกันแน่ เพราะคำว่า ‘อิฐอุ่น’ เป็นแค่ชื่อเรียก เมื่อวานไม่ได้มีการใส่ฟืนจุดไฟ ประกอบกับบนเขามีความต่างของอุณหภูมิค่อนข้างมาก จางเย่จึงไม่ชินกับสภาพอากาศสักเท่าไร เขาถูมือทั้งสองข้างก่อนลุกขึ้นจากเตียง มองหาเหยาเจี้ยนไฉกับนักแสดงชายอีกสองคนที่เดิมทีนอนอยู่ข้างๆ แต่ก็ไม่เห็นใครเลย ทั้งห้องเหลือแต่เขาเพียงคนเดียว

จางเย่เดินออกมาหลังจากสวมเสื้อผ้าแต่งตัว

สวนด้านหน้ากำลังถ่ายทำกันอยู่ กล้องฉากพร้อมสรรพ

"เอ๋ อาจารย์จางตื่นแล้วเหรอ?" นักแสดงหญิงที่ชื่อว่าเสี่ยวเหยียนยิ้มแย้มทักทาย

"ตื่นแล้ว ทำไมไม่มีใครปลุกผมเลยล่ะ? ทุกคนตื่นกันหมดแล้วแต่ผมยังนอนขี้เกียจอยู่ ไม่สมควรเลยจริงๆ" จางเย่รู้สึกไม่ค่อยดีเท่าไร ความจริงเมื่อคืนกว่าเขาจะได้นอนก็ล่วงเข้าตีหนึ่ง หมดปัญญาแล้วเพราะเจ้าอาวาสนั่นไร้ศีลธรรมมากจริงๆ รั้งตัวจางเย่อย่างเอาเป็นเอาตายให้สนทนาธรรมด้วยกันอยู่ครึ่งค่อนคืน จางเย่ได้แต่ทนทรมาน ยอมตามน้ำไปกับหลวงจีนเฒ่าตัวเหม็นจนเกือบทั้งคืน กว่าจะยอมปล่อยเขากลับไปนอน ดังนั้นจึงตื่นสาย

รองผู้กำกับยิ้มกล่าวว่า "ไม่เป็นไรหรอก ยังไม่ถึงฉากของนาย นี่เริ่มถ่ายฉากท้ายๆ ก่อนน่ะ"

จางเย่แม้จะเพิ่งช่วยเหลือทีมงานไว้เมื่อวาน ก็ไม่ได้วางท่าวางทาง กลับรีบหากระบี่มาทันที "ได้ งั้นผมฉวยโอกาสนี้ซ้อมอีกสักหน่อย วันนี้ถ่ายออกมาต้องดีแน่นอน"

"อย่า ไม่ต้องแล้ว" รองผู้กำกับห้ามเขา

ผู้กำกับคิวบู๊เข้ามาห้ามอีกคน "ผู้กำกับเจียงบอกให้เปลี่ยนคิวบู๊ของนาย ทุกคนรู้กันหมดแล้วว่านายฝึกวิทยายุทธ์ของจริง กระบวนท่าพวกนั้นจึงไม่เหมาะกับนาย เพราะงั้นเลยให้พวกเราแหกกฎ ถึงเวลาถ่ายทำใช้กระบวนท่าใหม่ไปเลย" ความจริงนี่เท่ากับว่าแก้บทใหม่เพื่อจางเย่เลยทีเดียว

จางเย่อุทานเสียงดัง "วุ่นวายไปหรือเปล่า?"

"ไม่วุ่นวายหรอก" รองผู้กำกับบอก "นายไปกินข้าวเช้าก่อนเถอะ"

จางเย่เห็นว่าทางนั้นยังมีข้าวกล่องที่ยังไม่เปิดจึงตรงเข้าไปกิน เป็นผักล้วนๆ แม้แต่ไข่สักฟองยังไม่มี คิดว่าคงเป็นทางวัดจัดให้แล้วให้คนนำมาส่งแต่เช้า จางเย่กินไปพลางมองการถ่ายทำที่อยู่ไม่ไกลไปด้วย เหยาเจี้ยนไฉกำลังเข้าฉากอยู่ เหล่าเหยาคราวนี้เล่นเป็นนักพรต กำลังประมือกับหลวงจีนหลายรูป หลวงจีนนั้นคนหนึ่งเป็นนักแสดงที่ทีมงานสรรหามา ที่เหลืออีกสองกลับเป็นหลวงจีนหนุ่มของวัดชิงซันสือที่จางเย่พบหน้าเมื่อวาน ชายหนุ่มไม่คิดเลยว่าเจ้าอาวาสจะอนุญาตให้หลวงจีนเข้าร่วมกองถ่ายภาพยนตร์ด้วย ดูท่าประโยค ‘แท้จริงไร้ซึ่งสรรพสิ่ง ฝุ่นธุลีจะจับลงที่ใด’ ของเขาจะส่งผลกระทบมากมาย จากที่เคยพากเพียรเข้าฌาน เปลี่ยนเป็นเสาะแสวงหาแก่นแท้แห่งนิพพานขององค์พระสัมมาสัมพุทธเจ้า

แท่นศิลานั้นยังตั้งตระหง่านอยู่ตรงหน้า

คนในทีมงานไม่น้อยพูดคุยกันอย่างสนอกสนใจเต็มที่ ยกมือยกไม้ บางคนถึงกับถ่ายรูปเอาไว้ด้วย ทีมงานและนักแสดงที่เพิ่งมาถึงวันนี้บางคนไม่รู้เรื่องรู้ราว คนอื่นๆ ที่อยู่ในเหตุการณ์เมื่อคืนจึงชี้ไม้ชี้มือมาทางจางเย่ที่เพิ่งกินข้าวเช้าเสร็จ พร้อมเล่าเหตุการณ์ให้ฟังอย่างออกรสออกชาติ

บรรดาคนที่เพิ่งมาถึงฟังแล้วตะลึงงันกันไม่หยุด

ฉากนี้ถ่ายเสร็จแล้ว ฉากต่อไปต้องลงไปถ่ายที่ริมเขาเมื่อคืนอีกครั้ง

"จางน้อย เตรียมตัวด้วย" ผู้กำกับเจียงบอกจางเย่

"โอเคครับ" จางเย่รับคำ หันไปนัดแนะคิวกับผู้กำกับคิวบู๊

แน่นอนว่ากระบวนท่าในรอบนี้ไม่ออกลีลาเยิ่นเย้ออีกแล้ว ทว่ากลับกลายเป็นกระบวนท่าที่เหมาะสมกับวิชาบู๊ของแท้ของจางเย่ รวดเร็ว มั่นคง ดุดัน ลดทอนกระบวนท่าปรุงแต่งไปไม่น้อย

จางเย่ซักซ้อมอยู่ไม่กี่รอบถึงเข้าที่เข้าทาง "ใช้ได้แล้วครับ"

"งั้นดี เตรียมถ่ายทำ" ผู้กำกับเจียงนั่งประจำที่หลังกล้องหมายเลขหนึ่ง

ทว่าพอจางเย่ราบรื่น นักแสดงชายคู่มือของเขากลับตกที่นั่งลำบาก ฝ่ายนั้นเล่นหนังบู๊มาหลายปี กี่กระบวนท่าล้วนแต่เป็นมวยงิ้วทั้งนั้น จางเย่ออกกระบวนท่าอะไรไป เขานี่แทบกระอักรับกระบวนท่าไว้ไม่อยู่ สุดท้ายต้องปรับตัวอยู่ถึงยี่สิบกว่านาที กว่าจะพอตามจังหวะของจางเย่ได้ทัน ในที่สุดผู้กำกับเจียงค่อยยกมือขึ้น ฉากนี้ผ่านแล้ว!

จางเย่ปาดเหงื่อ ก่อนที่จะถ่ายต่ออีกฉากหนึ่ง นี่เป็นฉากสุดท้ายของเขาแล้ว เนื่องจากเขาจะถูกตัวร้ายสังหารในฉากนี้

หนึ่งชั่วโมงต่อมา บทของจางเย่จึงถ่ายเสร็จสมบูรณ์

"อาจารย์จาง ลำบากหน่อยนะ" เจ้าหน้าที่ฝ่ายฉากนายหนึ่งส่งผ้าขนหนูให้เขา

"ขอบคุณครับ" จางเย่รับมาเช็ดเหงื่อ ก่อนตรงเข้าไปถอดชุดเข้าฉากออก เปลี่ยนเป็นเสื้อผ้าของตนเอง

หมดธุระในกองถ่ายแล้ว จางเย่จึงเข้าไปบอกลาผู้กำกับเจียงและเหยาเจี้ยนไฉ ก่อนกลับก็ควรบอกให้อีกฝ่ายรับรู้ เมื่อรู้ว่าจางเย่กำลังจะกลับ ผู้กำกับเจียงไม่ได้ว่าอะไร เพียงบอกเขาว่าหากต่อไปมีโอกาสคงได้ร่วมงานกันอีก กลับเป็นเหยาเจี้ยนไฉที่ถูกชะตากับจางเย่อย่างมาก เดินพาดไหล่ส่งจางเย่ลงจากเขา ผ่านไปหนึ่งวันทั้งสองได้กลายเป็นสหายต่างวัยกันเรียบร้อย ต่างนึกชมชอบนิสัยใจคอของกันและกัน นอกจากนั้นยังมีเจ้าอาวาสวัดชิงซันสือ วันนี้ท่านไม่เข้าฌาน ทว่ากลับร่วมทางไปส่งจางเย่ลงจากเขาเสี่ยวชิงซัน ระหว่างทางยังสนทนาธรรมกับจางเย่ไปด้วย


……………..


ขณะเดียวกัน

บนอินเทอร์เน็ตมีคลิปหนึ่งหลุดออกมา ไม่รู้ว่าทำไมถึงเป็นกระแสขึ้นมาได้ ยอดเข้าชมไต่ระดับสูงขึ้นเรื่อยๆ คล้ายกับว่าจะพุ่งขึ้นจนหยุดไม่อยู่!

“เมื่อเป็นแล้วนั่งไม่ยอมนอน ครั้นตายกลับนอนไม่ยอมนั่ง กระดูกผุพังเน่าเหม็นกองหนึ่ง ปุจฉาสร้างคุณประโยชน์ใด?”

"เจ้า..."

"ประสกเข้าใจพุทธธรรม?"

"เช่นนั้นเรามาสนทนาธรรมกันสักหน่อยเป็นอย่างไร?"

……………...

“ลมพัดธงพลิ้วไหว พวกท่านว่าลมเคลื่อนหรือเป็นธงที่เคลื่อน?"

"แน่นอนว่าเป็นลมเคลื่อน!"

"เป็นธงเคลื่อน?"

"อย่างนั้นสิ่งใดเคลื่อน? โลกเคลื่อน?"

"เป็นใจพวกท่านเคลื่อน!"

……………...

“หนึ่งดอกไม้หนึ่งโลกา หนึ่งใบหญ้าหนึ่งแดนสรวง หนึ่งพฤกษ์หนึ่งชาติภพ หนึ่งใบไม้หนึ่งพุทธะ หนึ่งเม็ดทรายหนึ่งนิพพาน หนึ่งฝั่งฟากหนึ่งสุขาวดี หนึ่งยิ้มหนึ่งโลกีย์ หนึ่งคำนึงหนึ่งโลกุตระ"

“เช่นนั้นไม่เกรงกลัวนรกภูมิหรือ?"

“เราไม่ลงนรก ผู้ใดจักลงนรก?”

……………...

“ดั้งเดิมไม่มีโพธิ์!”

“ทั้งไร้ซึ่งกระจก!”

“แท้จริงไร้ซึ่งสรรพสิ่ง!”

“ฝุ่นธุลีจะจับลงที่ใด?”

เห็นได้ชัดว่าคลิปนี้ตัดต่อหลายฉากเอาไว้ด้วยกัน แม้ว่าฉากที่เหล่าทีมงานก่นด่านั้นจะไม่น่าดูนัก แต่โดยรวมแล้วก็ไม่ได้ต่างอะไร เหตุการณ์เมื่อคืนล้วนถูกบันทึกไว้อย่างครบถ้วน ต้องเป็นคนในทีมงานของ ‘ยุทธจักรยิ่งใหญ่’ อัพโหลดขึ้นบนอินเทอร์เน็ตแน่นอน คลิปนั่นมีชื่อว่า -- ‘สนทนาธรรมที่เสี่ยวชิงซัน’

"ร้ายกาจ!"

"ดูแล้วสะใจเป็นบ้า!"

"เจ๋ง! คลิปนี้เจ๋งโคตร! ของจริงหรือเซ็ทฉากเนี่ย?"

"คนทางโลกคนเดียวถึงกับถกได้เหนือกว่าบรรพชิตตั้งมากมายเหรอเนี่ย?"

"เอ๋ เดี๋ยวนะ ไอ้หมอนี่...ทำไมถึงได้เหมือนอาจารย์จางเย่จังล่ะ?"

"แค่เหมือนที่ไหนกัน นั่นน่ะ จางเย่ชัดๆ! แม่*เอ๊ย ทำไมถึงไปอยู่ในกองถ่าย ‘ยุทธจักรยิ่งใหญ่’ ได้ล่ะ? นี่ไปถ่ายหนังด้วยเหรอ? เปลี่ยนวงการอีกแล้ว?"

"เหอๆๆ อาจารย์จางสำนวนยังคมกล้าไม่เปลี่ยน! ร้ายกาจมาก!"

"หลวงจีนกลุ่มนี้ซวยเกิน ถกเซนกับใครไม่ถกมาถกกับจางเย่ ไอ้หมอนี่ยิ่งขึ้นชื่ออยู่เรื่องความปากกล้าวาจาร้ายกาจ! พวกนายดูกถาธรรมพวกนั้นสิ ตอกหน้าเสียยับเยิน! โดยเฉพาะกถาสุดท้ายท่อน ‘ดั้งเดิมไม่มีโพธิ์’ นั่น ฟังแล้วโคตรบาด ขนลุกชันไปหมด!"

"ซี๊ดดด อาจารย์จางรู้เรื่องพุทธเรื่องเซนด้วย?"

"จางเย่ไม่รู้อะไรบ้าง ฉายาจางครอบจักรวาลไม่ได้มาแค่เล่นๆ!"

"ฉันว่าเรียกอาจารย์จางว่าจางจอมห้าวน่าจะเหมาะกว่า อยู่วัดเขายังจะทุบตีสงฆ์ในวัด ตอนแรกทุบทำร้ายคน ต่อมายังมาตีแสกหน้า ห้าวขนาดไหน เหอๆ ถึงคนอื่นจะไม่กล้า อาจารย์จางกลับไม่รู้สึกกดดันสักนิด ขวัญอาจารย์จางใหญ่อยู่แล้ว!"

"คลาสสิก! กถาธรรมของจางเย่โคตรคลาสสิก!"

"พูดจาได้ชวนคึกมาก จางเย่เป็นใครน่ะ?"

"คอมเมนต์ข้างบนไปหาเองเถอะ ขี้เกียจอธิบายละ เห็นแค่นี้ก็รู้แล้วว่านายไม่ใช่คนกรุง ในเมืองหลวงน่ะ ใครบ้างไม่รู้จักจางจอมตอกหน้า!”

"สนับสนุนจางจอมหักหน้าตลอดไป!"

"สนับสนุนจางจอมห้าวตลอดไป!"

"อาจารย์จาง ฉันรักคุณชิ*หายเลย!"

ยอดวิวยิ่งมายิ่งสูงขึ้นเรื่อยๆ ท้ายสุดถึงกับเป็นประเด็นในหมู่พระอาวุโสและนักวิชาการพุทธศาสนา

นักวิชาการพุทธศาสนาคนหนึ่งกล่าวแย้งกถาของจางเย่โดยสิ้นเชิง "คนนอกคนหนึ่ง ฆราวาสที่ไม่รู้เรื่องรู้ราวอะไร ถึงกับกล้าจาบจ้วงดินแดนสงฆ์อันสะอาดบริสุทธิ์? ทั้งยังมีคนมากมายร่วมร้องเพลงเชียร์เติมเชื้อไฟ? เป็นคนบ้ากันหรือยังไง? กถาธรรมบทนี้ฉันดูแล้ว ไม่ได้บอกว่าไม่ดี ไม่ได้บอกว่าไม่ถูก แต่อย่างมากก็เป็นวิถีหนึ่งของเซนเท่านั้น ไหนเลยจะมีถูกผิดสูงต่ำ? พวกคุณยกยอจางเย่สูงเกินไปแล้ว! ฉันเชื่อไม่ลงจริงๆ ว่าคนใจร้อนวู่วามแบบนี้จะเข้าใจพุทธศาสนาได้ลึกล้ำขนาดนั้น ฝูงชนตื่นตูมกันไปเองทั้งนั้น!"

"บนนั้นน่ะ ฉันซื้อนาฬิกาหนึ่งอันปีที่แล้ว!"

"พวกเราทุกคนได้ฟังยังรู้ว่าร้ายกาจขนาดไหน คุณฟังไม่ออกเหรอ?"

"เนี่ยนะนักวิชาการ? พวกคุณศึกษากันมาหลายปีผายลมน่ะสิ! แถมยังว่าพวกเราไม่เข้าใจ? มีแต่คุณเข้าใจ? คุณเข้าใจคุณก็มอบกถาธรรมให้พวกเราฟังดูหน่อยเซ่!"

"แค่เพราะว่าอาจารย์จางไม่ใช่บรรพชิต พูดอะไรไปพวกคุณก็เลยว่าไม่ถูกต้องงั้นสิ ถ้ากถาเหล่านี้เป็นของพระชั้นสูงพูดล่ะก็ พวกคุณยังจะกล้าออกมาผายลมอยู่ไหม? พวกคุณต้องเอาแต่ 'สาธุ' แน่ๆ มาบ้าบออะไรเนี่ย เรามองทะลุพวก 'ผู้เชี่ยวชาญ' อย่างคุณออกหรอกน่า!"

คนจำนวนมากพากันสบถ ผลงานของจางเย่แต่ละชิ้นที่ออกมา เป็นต้องดึงดูดผู้คนมากมายที่ไม่รู้ว่าเข้าใจจริงๆ หรือพวกผู้เชี่ยวชาญนักวิชาการจอมปลอมให้ออกมาวิพากษ์วิจารณ์กันถี่ยิบ ลูกเล่นแบบนี้น่ะพวกเขาเห็นกันจนเบื่อจะแย่ ความจริงได้พิสูจน์ให้เห็นแล้วว่าผลงานของจางเย่นั้นเป็นที่รักและจดจำของคนเยอะแยะมากมาย

ตอนนั้นเองพระเถระรูปหนึ่งได้ออกหน้ามา

พระเถระรูปนี้นับว่าทรงศักดิ์ในวงการพุทธศาสนาอยู่พอสมควร ไม่ใช่พวกที่เรียกกันว่านักวิชาการอะไรเทือกนั้น แต่เป็นมหาสมณะจริงๆ

เพียงแต่ว่ามหาสมณะรูปนั้นกลับตอบบนเวยป๋อด้วยความถ่อมตน "ประสกจางปัญญาสูงล้ำคุณธรรมสูงส่ง อาตมาไม่อาจเปรียบ"

"อะไรนะ?"

"ไต้ซือว่าไม่อาจเปรียบกับเขา?"

"อาจารย์จางร้ายกาจขนาดนั้นจริงอะ?"

"ไต้ซือก็บอกแล้วไง บอกว่าจางเย่ปัญญาสูงล้ำคุณธรรมสูงส่ง ฉันอยากเห็นว่าใครจะมาแย้งอีกไหม!"

"จางเย่ยิ่งแหกกฎฟ้าแล้ว ไต้ซือรูปนี้ผมรู้จัก พวกคุณดูที่คำรับรองของเวยป๋อสิ เป็นมหาสมณะจริงๆ ด้วย!"

ทุกวันนี้เป็นยุคของข้อมูลข่าวสาร เหล่าหลวงจีนเองก็พัฒนาไปตามกาลเวลา มีการใช้อินเทอร์เน็ตเช่นกัน ไม่ใช่เรื่องแปลกประหลาดอะไร หลังจากไต้ซือรูปนี้กล่าวจบ ก็มีเหล่าศิษยานุศิษย์ไม่น้อยเข้ามาชมเชยและฟอร์เวิร์ดต่อทันที

จนกระทั่ง

มีคนเข้ามาคอมเมนต์อย่างไม่รู้ว่าควรจะหัวเราะหรือร้องไห้ดี

"ไม่กี่วันก่อนตอนอาจารย์จางออกจากสถานีโทรทัศน์ พวกนักข่าวไปสัมภาษณ์เขา ไม่ใช่ว่าเขาท่องกลอนออกมาบทหนึ่ง ที่ว่า ‘ซ่อนตัวในหอน้อยแสวงหาหนึ่งเดียว ร้อนหนาวผลิร่วงช่างปะไร’ เหรอ? ผายลมว่ะ! ซ่อนบ้าซ่อนบออะไรเนี่ย! เพิ่งผ่านไปไม่กี่วันอาจารย์จางก็ออกมาก่อเรื่องอีกแล้ว? ฉันไม่เห็นแม่*จะ 'ร้อนหนาวผลิร่วงช่างปะไร' ตรงไหนเลย?"

"ฮ่าๆๆ ลมปากของอาจารย์จางเย่คุณยังจะเชื่อ?"

"เชี่*เอ๊ย จริงด้วย!"



-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./100.md)