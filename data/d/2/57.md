##บทที่ 155 : ‘คำสารภาพ’ ของจางเย่!
ยามบ่าย

ที่สถานีตำรวจ

พระอาทิตย์กำลังส่องแสงแผดเผาเหนือศีรษะ แต่กลับไม่ร้อนนักเพราะเป็นฤดูใบไม้ร่วง

ในห้องมืดแคบ จางเย่กลับค่อนข้างสุขสบายมาก ไม่ได้รับรู้เลยว่าตอนนี้โลกออนไลน์ปั่นป่วนกันขนาดไหน ชายหนุ่มนั่งกินอาหารของตัวเอง มีไก่ผัดถั่วลิสง ปลิงทะเลผัดต้นหอม เต้าหู้คลุกต้นหอมซอย แล้วก็น้ำซุปเผ็ดเปรี้ยวถ้วยหนึ่ง[1] เป็นชุดกับข้าวสามน้ำซุปหนึ่งของแท้ ทั้งหมดนี้เป็นอาหารที่ตำรวจหญิงสั่งคนไปซื้อมาให้เขา 

“อาหารรสชาติใช้ได้ไหมอาจารย์จาง?” ตำรวจหญิงถาม

“ดีเลย ต้องขอบคุณแล้ว” จางเย่กล่าวขอบคุณไป

“ด้วยความยินดี ลองน้ำซุปนี่สิคะ” ตำรวจหญิงยื่นน้ำซุปให้ชายหนุ่ม

ทันใดนั้นเอง ผู้กำกับซ่งได้กลับมาจากโรงพยาบาลพร้อมกับตำรวจชราอีกนาย เมื่อเข้ามาเห็นจางเย่กำลังกินอาหารอย่างสบายใจเหมือนเป็นคุณชาย ซ้ำยังเป็นอาหารชุดสามจานน้ำซุปหนึ่งด้วย ผู้กำกับซ่งถึงกับพูดไม่ออกไปพักใหญ่ กระทั่งตำรวจชราที่มาด้วยกันยังลมแทบจับ นี่มันบ้าอะไรเนี่ย! อะไรจะดูแลเป็นพิเศษขนาดนี้? เขากับผู้กำกับวิ่งวุ่นอยู่ทั้งวัน ข้าวปลาก็ไม่ได้กิน แต่ผู้ต้องสงสัยอย่างนายกลับนั่งกินสบายใจเฉิบ? แถมกินดีอยู่ดีขนาดนี้อีก!?

“เสี่ยวเหลย นี่เธอทำอะไรกัน?” ตำรวจชราไม่พอใจนัก

จางเย่ที่กินเสร็จเรียบร้อยแล้ววางตะเกียบลงและหยิบกระดาษมาเช็ดมุมปาก

“ช่างเถอะ” ผู้กำกับซ่งไม่เอาเรื่องต่อเพียงชี้ไปที่จางเย่ “ปลดกุญแจมือของเขาแล้วพาไปห้องสอบสวน”

ตำรวจชราปลดกุญแจมือให้กับจางเย่ แต่เขาไม่ได้ถอดมันออกทั้งหมด เพียงแค่ปลดด้านที่ล็อคติดอยู่กับท่อน้ำร้อน ส่วนด้านที่ล็อคไว้ตรงเท้ายังอยู่เหมือนเดิม 

ห้องสอบสวนอยู่ที่ลานเล็กเช่นกัน

ทันทีที่พวกเขาเข้าไป ผู้กำกับซ่งและตำรวจชราก็นั่งลงที่ด้านหลังโต๊ะ

จางเย่ก็ไม่ได้รอให้พวกเขาเอ่ยปากเช่นกัน นั่งลงเองโดยไม่รีรอ
　
“สารภาพความจริงมา!” ตำรวจชราตีหน้าถมึงทึง “ทำไมถึงทุบตีคนอย่างโหดร้ายขนาดนั้น? ผมจะบอกอะไรคุณให้นะ ผลการวินิจฉัยออกมาแล้ว หวังเฉินได้รับบาดเจ็บสาหัส!”

จางเย่ถามกลับ “กระดูกหักไหม?”

ตำรวจชราตอบ “ไม่ แต่ว่า...”

จางเย่หรี่ตา “กระดูกไม่หักนี่เรียกว่าบาดเจ็บสาหัสด้วยเหรอ? จะให้ผมเข้าใจว่าพวกคุณกำลังพยายามข่มขู่ให้ผมกลัวใช่ไหม? จงใจใช้คำพูดกำกวม…อยากให้ผมให้ปากคำอย่างที่คุณต้องการสินะ?” ชายหนุ่มลงมืออย่างรู้หนักเบา ประเมินไว้แล้วว่าลงมือได้แรงแค่ไหน

ตำรวจชราทุบโต๊ะ “เธอกล้าถามฉันกลับงั้นเหรอ?”

ผู้กำกับซ่งจ้องมองเขา “อาจารย์จาง มันจะดีที่สุดถ้าคุณจริงจังนะ! เรื่องนี้ไม่ใช่เรื่องเล็กน้อย ผมแนะนำให้คุณสารภาพความจริงมา จะได้ช่วยลดภาระให้กับเราทุกคน”

จางเย่หัวเราะ “มันไม่ใช่ลดภาระของเราทุกคน แต่เป็นลดภาระของคุณ ลดภาระของพ่อลูกหวังสุ่ยซินคู่นั้นต่างหาก ไม่ใช่ของผมเลย ปัญหาของผมก็ได้บอกไปแล้ว ปัญหาของผมก็คือผมไม่มีปัญหาอะไรเลย แต่ถ้าคุณยังจะยืนยันว่าจิตกล้าหาญมั่นคุณธรรมเป็นคำสอนที่ผิดล่ะก็ ผมก็ไม่มีอะไรจะพูดอีก! ถ้าอย่างงั้นพวกคุณก็น่าจะบอกมาแต่เนิ่นๆ พวกคุณควรออกประกาศอย่างเป็นทางการ บอกทุกคนไปเลยว่าจิตกล้าหาญมั่นคุณธรรมเป็นสิ่งที่ผิด! ทุกคนต้องไม่ประพฤติตาม มิฉะนั้นจะโดนจับ ถ้าผมรู้ว่ามันจะลงเอยแบบนี้ ผมคงไม่ไปยุ่งเรื่องชาวบ้านหรอก!”

ตำรวจชราเริ่มโมโหขึ้นมาบ้างแต่กลับทำอะไรไม่ได้ อีกฝ่ายสมเป็นคนที่หาเลี้ยงชีพด้วยปากอย่างแท้จริง เฮ้อ ฝีปากน่ากลัวเกินไปแล้ว คนธรรมดาทั่วไปไม่สามารถไปประฝีปากด้วยได้หรอก

ผู้กำกับซ่งกล่าว “หวังเฉินบอกว่าเขาไม่ได้ลวนลามผู้หญิงคนนั้น ตอนนั้นเขาเพียงแต่พูดคุยกับหล่อนธรรมดา แต่เมื่อคุณเห็นเข้า กลับเข้าไปทำร้ายเขา!”

จางเย่อดหัวเราะไม่ได้ “นี่เป็นผลการสืบสวนของพวกคุณเหรอ? ตอนนั้นมีคนตั้งมากมายสามารถเป็นพยานให้ผมได้ ผมไม่เชื่อหรอกว่าจะไม่มีใครพูดความจริงกับพวกคุณ คุณไปถามที่สถานีโทรทัศน์ได้เลย อย่างน้อยต้องมีห้าสิบคนที่สามารถยืนยันให้ผมจางเย่ แต่ว่าพวกคุณฟังไหม? จะเพิกเฉยไม่สนใจงั้นหรือ? ตรงกันข้าม ทีคนร้ายอย่างหวังเฉินอ้าปากพูดแค่ประโยคเดียว พวกคุณกลับเชื่อ? ถือว่าคำให้การของเขาเป็นความจริง? พวกคุณทำคดีกันแบบนี้หรอกเหรอ?”

ตำรวจชราโกรธเกรี้ยว “ใครบอกคุณว่าเราตัดสินคดีแล้วน่ะ? ตอนนี้ยังอยู่ในขั้นตอนการสืบสวน! พวกเราแค่เล่าคำให้การของคู่กรณีให้คุณฟัง จางเย่ คุณชอบเพื่อนร่วมงานหญิงคนนั้นใช่ไหม? ทำให้เมื่อหวังเฉินเข้าไปคุยกับเธอ คุณถึงได้รู้สึกหึงหวงจนทุบตีเขาน่ะ?”

จางเย่จ้องตำรวจชราเขม็งอยู่เป็นนาน “ผมเข้าใจแล้วล่ะ ตกลงคือพวกคุณอยู่ฝั่งเดียวกันสินะ? ถึงได้ปกป้องหวังเฉินนั่นขนาดนี้? ถึงกับสร้างคำให้การเท็จให้เขาขึ้นมาด้วย? ผมไม่รู้กระทั่งชื่อของผู้หญิงคนนั้นด้วยซ้ำ จำไม่ได้ด้วยว่าเคยเจอเธอตอนไหน แล้วมาบอกว่าผมชอบเธอ? เพราะความหึงหวง? พวกคุณนี่ตลกจริงๆ พยายามจะแต่งเรื่องต่อหน้านักเขียนนิยายอย่างผมเหรอ? เหอะ เรื่องพรรค์นี้ผมเล่าวันเดียวได้เป็นร้อยสองร้อยเรื่อง!”
　
ผู้กำกับซ่งกล่าว “ถ้างั้นทำไมคุณถึงทำร้ายเขา?”

“ทำไมคุณถึงไม่ถามหวังเฉินล่ะว่าทำไมถึงไปลวนลามผู้หญิงคนนั้น?” จางเย่โต้

ตำรวจชราแค่นเสียง “ได้! ในเมื่อคุณไม่ให้ความร่วมมือกับเรา ก็คงไม่มีทางเลือก กลับไปนั่งรอในห้องมืดๆ แคบๆ นั่นซะ อยากจะสารภาพเมื่อไร อยากจะพูดอีกทีเมื่อไรค่อยว่ากัน! ถึงคุณจะปฏิเสธที่จะให้ปากคำมันก็ไม่มีประโยชน์ ยังไงก็มีบันทึกการทุบตีผู้อื่นจนเป็นเหตุให้ได้รับบาดเจ็บแล้ว คุณไม่มีทางหนีรอดไปได้หรอก! ผู้กำกับซ่งว่าไงครับ?”

“เอาตัวไป!” ผู้กำกับซ่งรู้เช่นกันว่าถึงถามต่อก็ไม่ได้อะไร คนๆ นี้ปากกล้าคมกริบยิ่งกว่าพวกตน เผชิญหน้ากับคนแบบนี้มีแต่จะปวดหัวเสียเปล่าๆ

พวกเขาพาตัวจางเย่ไปจากห้องสอบปากคำ

แต่ทว่าในลานเล็กๆ พลันเต็มไปด้วยผู้คนมากมาย!

“เฮ้ย! นั่นคุณทำอะไรน่ะ!?”

“พวกเราเป็นนักข่าวครับ!”

“ออกไป ออกไปให้หมด! นี่มันอะไรกัน!”

“พวกเราต้องการสัมภาษณ์ค่ะ! อาจารย์จางตอนนี้เป็นอย่างไรบ้าง?”
　
“ผมขอสั่งให้พวกคุณออกไปจากที่นี่! ใครอนุญาตให้พวกคุณเข้ามาจากทางประตูหลัง? พวกเราไม่ให้สัมภาษณ์อะไรทั้งนั้น! จะแถลงการณ์หลังจากการสืบสวนเสร็จสิ้น!”

ขณะที่พวกตำรวจไม่ทันระวัง นักข่าวจากหนังสือพิมพ์เมืองหลวงหลายคนกลับทะลวงผ่านไปได้!

“เฮ้ย! ดูทางนั้น!”

“จางเย่นี่!”

“ไปเร็ว! ไปกัน!”

พวกนักข่าวต่างไม่ยอมฟังคำห้าม แทรกตัวผ่านตำรวจหลายนายเข้าไปอย่างรวดเร็ว!

เนื่องจากตำรวจจำนวนไม่มากนัก จึงไม่สามารถหยุดกลุ่มนักข่าวมากมายที่บุกมากะทันหันได้ พวกเขาได้แต่มองกลุ่มนักข่าวล้อมจางเย่กับผู้กำกับซ่งและตำรวจชรา! 

นักข่าวสาวจากปักกิ่งไทมส์ยื่นไมโครโฟนออกไปและถามอย่างรีบร้อน “อาจารย์จาง มีแหล่งข่าวเปิดเผยว่าครั้งนี้เพราะจิตกล้าหาญมั่นคุณธรรม คุณจึงทำร้ายลูกชายของผู้บริหาร และตอนนี้คุณถูกใส่ร้ายจนถูกจับมาที่สถานีตำรวจ โดยไม่สนว่าเป็นเรื่องจริงหรือไม่คะ? ถ้าเป็นจริงคุณอยากจะพูดอะไรบ้างหรือเปล่า?”

ตำรวจชรารีบผลักนักข่าวออกไป ไม่รอให้จางเย่ได้เปิดปาก “ออกไปเดี๋ยวนี้นะ! นี่เป็นสถานที่ราชการ!”

นักข่าวหนุ่มจากหนังสือพิมพ์แท็บลอยด์ของเมืองหลวงเอ่ยบ้าง “คุณตำรวจ ทำไมถึงจับตัวจางเย่มาล่ะครับ?”

ผู้กำกับซ่งกล่าวอย่างเป็นทางการ “เขาเป็นผู้ต้องสงสัยในคดีทำร้ายร่างกาย ขณะนี้กำลังอยู่ในขั้นตอนการสืบสวน ดังนั้นจึงไม่สะดวกที่จะให้ข้อมูลอื่นใดๆ ทั้งสิ้น”

นักข่าวจากแท็บลอยด์ถามต่อ “หลายคนพูดว่าจางเย่เป็นพวกหัวรุนแรง ชอบใช้กำลัง ทำให้ทำร้ายผู้อื่นอย่างรุนแรง เรื่องนี้จริงหรือไม่ครับ?”

คราวนี้ตำรวจชราไม่ได้เอ่ยปากห้าม “ยังอยู่ในการสอบสวน”

นักข่าวอีกคนก้าวมาข้างหน้า “อาจารย์จางเย่ ฉันขอทราบได้ไหมว่าคุณเป็นพวกชอบใช้กำลังตั้งแต่เมื่อไร? ตั้งแต่เด็กเลยรึเปล่า? หรือว่าหลังจากโด่งดังแล้ว?”

นักข่าวคนที่สี่ถาม “ฉันได้ยินว่าคุณชอบทำตัวกร่างวางก้าม และนี่ไม่ใช่ครั้งแรกที่คุณทำร้ายคนอื่น คุณจะอธิบายเรื่องนี้ยังไง?”

นักข่าวคนที่ห้าถามซ้ำ “ผมนักข่าวจากข่าวรายวัน คดีทำร้ายร่างกายนี้เป็นเรื่องจริงรึเปล่า? คุณจงใจใช่ไหม? โปรดอธิบายให้ทุกคนและแฟนๆ ของคุณทราบด้วย!” 

เมื่อเห็นเช่นนี้ จางเย่แทบจะหัวเราะออกมา นักข่าวพวกนี้ถามคำถามอะไรกัน? นอกจากนักข่าวจากปักกิ่งไทมส์ที่วางตัวเป็นกลางแล้ว นักข่าวที่เหลือไปเอาคำถามมาจากไหนกัน? จงใจจับแพะเขาชัดๆ กล่าวหาว่าเขาเป็นพวกชอบใช้กำลัง? ชอบลงไม้ลงมือกับคนอื่น? วางก้ามกร่างไปทั่ว? พวกนี้เอาแต่พูดลอยๆ โดยไม่มีมูล แต่กลับพูดเหมือนเป็นเรื่องจริง ตั้งใจให้จางเย่ได้ชื่อว่าเป็นคนเลว!

เป็นคนรู้จักของหวังสุ่ยซินหรือเปล่า?

เป็นลูกไม้ของหวังสุ่ยซินสินะ?

ฮ่า! ดี! ให้คนมากมายมาป้ายสีฉันใช่ไหม? แกนี่มันไร้ยางอายสิ้นดี!

ยิ่งกว่านั้น ท่าทีของผู้กำกับโรงพักแห่งนี้ทำให้จางเย่สูญเสียความอดทนสุดท้ายไป นักข่าวที่ถามคำถามดีๆ พวกนายก็เฉดหัวไล่ ไม่ยอมให้เธอได้พูด แต่กับพวกนักข่าวที่ใส่ร้ายฉัน พวกนายกลับไม่กีดกันแม้แต่นิดเดียว แถมยังตอบคำถามพวกเขาอย่างกำกวมอีก? ต้องการให้คนอื่นคิดว่าฉันจางเย่มีความผิดจริงๆ สินะ? แต่เพราะการสืบสวนยังไม่เสร็จสิ้นเลยไม่สะดวกที่จะให้แถลงงั้นเรอะ?

ดี!

พวกแกก็อย่ามาโทษฉันจางเย่แล้วกัน!

เหตุผลที่จางเย่ไม่ได้กังวลและยอมตามพวกเขามาที่โรงพักแต่โดยดี อย่างแรกก็เพราะตัวเขาเองในใจไม่มีเรื่องละอาย เขาไม่ได้ทำอะไรผิด และอย่างที่สองก็คือเขามีไม้ตายไว้สวนกลับเช่นกัน! สำหรับคนอื่นจางเย่อาจจะดูเหมือนแกะตัวน้อยในกรง ทำได้เพียงรอวันเชือด อีกฝ่ายคิดจะพูดอะไรก็พูดได้ แต่ดูเหมือนพวกเขาจะลืมไปว่าอาวุธที่ร้ายกาจที่สุดของจางเย่ก็คือปากของเขานี่เอง!

ตำรวจหญิงไม่อาจทนดูต่อไปได้อีก “พวกคุณพูดอะไรกันน่ะ!?”

เหล่าจ้าวรั้งตำรวจหญิงไว้ไม่ให้เธอพุ่งตัวไปข้างหน้า เขาเห็นท่าทีของผู้กำกับซ่งแล้วเช่นกัน ครั้งนี้ต่อให้พวกเขาอยากจะช่วยจางเย่ก็ช่วยไม่ได้!

ทว่า จางเย่กลับเอ่ยปากขึ้น “อยากให้ผมอธิบาย?”

นักข่าวจากข่าวรายวันพูด “ช่วยอธิบายถึงสาเหตุที่คุณทำร้ายคนอื่นด้วย!”
　
จางเย่หัวเราะคำรามแล้วถามย้ำ “อยากให้ผมอธิบายใช่ไหม?”

นักข่าวจากแท็บลอยด์อีกคนกล่าว “ทำร้ายคนอื่นแบบนี้ ไม่คิดว่าควรจะอธิบายอะไรหน่อยหรือ?”

จางเย่แหงนหน้าขึ้นฟ้าแล้วหัวเราะอย่างเกินควร จากนั้นก็ก้าวไปข้างหน้า บนข้อเท้าข้างหนึ่งห้อยกุญแจมือที่ขูดไปกับพื้น เสียงหนักทึบของเหล็กเสียดสีสะท้อนก้อง จางเย่กวาดตามองพวกเขา จ้องมองทุกคนที่อยู่ในลานเล็กของสถานีตำรวจ เปล่งเสียงดังลั่นอย่างทรนง “ไม่ว่าโซ่ตรวนเหล็กที่ขาข้าจะหนักแค่ไหน ไม่ว่าแส้หวายในมือเจ้าจะเงื้อสูงเยี่ยงไร คำสารภาพของข้าหามีไม่ แม้ยามที่เหล็กทรมานคั่งเลือดปักมาที่อกข้า! มนุษย์เราไม่อาจลดศักดิ์ความเป็นคน มีเพียงพวกตาขาวที่จะเรียกร้องหา ‘อิสระ’!”

กลอนเหรอ?

เหล่าฝูงชนต่างอึ้งด้วยความตกใจ!

น้ำเสียงของจางเย่ข่มอารมณ์โกรธไว้ “ทัณฑ์ทรมานทุบตีนับเป็นอะไรได้? แม้ความตายก็ไม่อาจแง้มปากข้า! เบื้องหน้าความตายนี้ข้าจะหัวเราะฮา หัวร่อร่าให้ดังลั่นสั่นสะเทือนถึงวังอสูร!” จากนั้นเขากวาดตาไปยังฝูงชนที่อยู่รายรอบทีละคนๆ กล่าวเสียงกระด้างทีละคำอย่างไร้ความปรานี “นี่คือคำสารภาพของข้า — สมาชิกพรรคคอมมิวนิสต์!” 

จางเย่แน่นอนว่าโฉดที่สุดเช่นกัน!

เขาคิดว่าในเมื่อพวกนายโหดกับฉัน ก็อย่ามาโทษฉันที่เหี้ยมแล้วกัน!

หมอนี่ถึงกับนำกลอนสะท้านโลกของเฉินหรานนักปฏิวัติผู้พลีชีพมาใช้ — ‘คำสารภาพของข้า’![2]

-----------------------------------------

《我的“自白”书》
任脚下响着沉重的铁镣，
任你把皮鞭举得高高，
我不需要什么自白，
哪怕胸口对着带血的刺刀！
人，不能低下高贵的头，
只有怕死鬼才乞求‘自由’！

毒刑拷打算得了什么？
死亡也无法叫我开口！
对着死亡我放声大笑，
魔鬼的宫殿在笑声中动摇！
这就是我——一个共产党员的自白！

‘คำสารภาพของข้า’
ไม่ว่าโซ่ตรวนเหล็กที่ขาข้าจะหนักแค่ไหน 
ไม่ว่าแส้หวายในมือเจ้าจะเงื้อสูงเยี่ยงไร 
คำสารภาพของข้าหามีไม่ 
แม้ยามที่เหล็กทรมานคั่งเลือดปักมาที่อกข้า! 
มนุษย์เราไม่อาจลดศักดิ์ความเป็นคน 
มีเพียงพวกตาขาวที่จะเรียกร้องหา ‘อิสระ’!

ทัณฑ์ทรมานทุบตีนับเป็นอะไรได้? 
แม้ความตายก็ไม่อาจแง้มปากข้า! 
เบื้องหน้าความตายนี้ข้าจะหัวเราะฮา 
หัวร่อร่าให้ดังลั่นสั่นสะเทือนถึงวังอสูร!
นี่คือคำสารภาพของข้า — สมาชิกพรรคคอมมิวนิสต์!

========================================

[1] ไก่ผัดถั่วลิสง (宫保鸡丁 - gōng bǎo jī dīng) ปลิงทะเลผัดต้นหอม (葱爆海参 - cōng bào hǎishēn) เต้าหู้คลุกต้นหอมซอย (小葱拌豆腐 - xiǎocōng bàn dòufu) น้ำซุปเผ็ดเปรี้ยว (酸辣汤 - suān là tāng)

[2] เฉินหราน (เฉินฉงเต๋อ) เกิดในปี 1923 เมื่ออายุสิบห้าได้เข้าร่วมขบวนการต่อต้านญี่ปุ่นและเข้าเป็นสมาชิกพรรคคอมมิวนิสต์จีน เป็นหนึ่งในสมาชิกพรรคใต้ดินฉงชิ่งตีพิมพ์สื่อและหนังสือพิมพ์ เฉินหรานถูกจับในปี 1948 และได้แต่งกลอนคำสารภาพของข้าขึ้นระหว่างที่ถูกทรมานในที่คุมขัง เฉินหรานเสียชีวิตในปี 1949 ขณะที่ถูกยิงเป้า เขากับเพื่อนร่วมอุดมการณ์ก็ตะโกนสรรเสริญประธานเหมาและประเทศจีน (ข้อมูลจาก baike.baidu.com/item/陈然/28597)


-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./58.md)