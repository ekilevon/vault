##บทที่ 184 : คนของสำนักพิมพ์กำลังเข้าใจผิด (แล้วโว้ย)！
ภรรยา?

ฉันก็หวังอย่างนั้นนะ

ทว่าฉันคงจะได้แต่รับใช้ คงแต่งไม่ไหวแน่ ‘ภรรยา’ คนนี้

จางเย่ยิ้มพอเป็นพิธีให้แขกที่ประตู “ไม่ใช่ครับ ผมยังไม่ได้แต่งงาน เธอเป็นเพื่อนของผมเอง แค่แวะมาบ้านแป๊บเดียวเพื่อยืมหนังสือน่ะ”

สตาร์ควีนนั่งหันหลังให้พวกเขาทั้งยังไม่พูดไม่จา

บรรณาธิการหญิงมองด้านหลังศีรษะของหญิงสาวอย่างแปลกใจ ถึงพวกเขาจะเป็นเพื่อนกัน แต่นี่แขกมาถึงบ้านแล้ว ไม่คิดจะลุกขึ้นมากล่าวทักทายกันหน่อยเหรอไง? ขนาดหันหน้ามายังไม่ทำเลย? นี่มันเป็นสถานการณ์แบบไหนเนี่ย ทำไมรู้สึกแปลกๆ? บรรณาธิการหญิงกล่าวทักทายหญิงสาวที่ไม่หันมาให้เห็นหน้าอย่างสุภาพ “สวัสดีค่ะพี่สาว” ดูจากเสื้อผ้าและทรงผมของอีกฝ่ายแล้ว คาดว่าน่าจะอายุมากกว่า อีกอย่างชื่อเสียงของจางเย่ก็ไม่ธรรมดา ดังนั้นจะเรียกคนที่เป็นเพื่อนของเขาว่า ‘พี่สาว’ คงไม่ผิดอย่างแน่นอน

ผู้หญิงที่นั่งอ่านหนังสืออยู่ขยับปากตอบรับอย่างแผ่วเบา แต่ไม่มีท่าทีอื่นใดอีก

บรรณาธิการหญิงเกาหัวอย่างกระอักกระอ่วน หันไปพูดกับจางเย่ “คือ พวกเรา…มาไม่ถูกเวลาหรือเปล่าคะ?”

จางเย่ได้แต่หาข้ออ้างไปก่อน “ไม่มีอะไรครับ เธอ…เธอแค่เพิ่งทะเลาะกับผมน่ะ อารมณ์เลยไม่ค่อยดีเท่าไร พวกคุณอย่าถือสาเลยนะ ขอโทษด้วยนะครับ”

ทะเลาะ?

ไม่ใช่ว่าเป็นเพื่อนกันหรอกเหรอ? ทำไมถึงทะเลาะกันได้?

บรรณาธิการหญิงคิดทันทีว่าเธอต้องเป็นแฟนของจางเย่แน่นอน!

จางหลู่และบรรณาธิการชายอีกคนก็รู้สึกแปลกๆ เช่นกัน พวกเขากะพริบตาปริบๆ และหันไปบอกจางเย่ “อาจารย์จาง พวกเราเอาหนังสือมาให้คุณ ไม่ทราบว่าจะให้วางไว้ไหนครับ?”

หนังสือกองหนา วางเรียงอยู่ในลัง

จางเย่ประหลาดใจ “ทำไมหลายเล่มจัง? น่าจะซักยี่สิบเล่มเลยมั้ง?”

จางหลู่หัวเราะ “สามสิบเล่มครับ ทั้งหมดนี่เป็นฉบับพิมพ์แรกเพื่อตรวจปรูฟ ยังไม่ใช่ล็อตจริง”

บรรณาธิการชายที่ถือกล่องหนังสือมองเข้าไปในบ้าน “ให้วางไว้ตรงไหนครับ? คุณควรอ่านมันก่อน ถ้าโอเคแล้ว พวกเราค่อยสั่งให้พิมพ์ฉบับจริง”

จางเย่รีบขวางประตูไว้ “ไม่จำเป็นหรอกครับ ผมเชื่อใจพวกคุณ มันต้องไม่มีปัญหาแน่นอน”

“ดูก่อนดีกว่าครับ ถ้าเกิดจัดเรียงผิดหรือมีคำพิมพ์ผิดขึ้นมาจะส่งผลกระทบถึงชื่อเสียงแล้วก็ยอดขายไปด้วย” จางหลู่แนะนำ

บรรณาธิการชายเข้ามาในบ้านเรียบร้อยแล้ว “ผมจะวางไว้ตรงนี้นะครับ ฟู่ ค่อนข้างหนักนะเนี่ย”

จางเย่เห็นอย่างนี้ก็ได้แต่หันรีหันขวางไปทางจางหย่วนฉีอยู่บ่อยครั้ง “เอ่อ….”

แต่จางหลู่และบรรณาธิการหญิงได้เดินเข้าประตูมาแล้ว แถมยังปิดตามหลังให้เสียดิบดีด้วย ตอนนี้ต่อให้จางเย่อยากจะไล่คนไปให้หมด ก็ไม่สามารถหาเหตุผลมาไล่พวกเขาได้เสียแล้ว!

ท่าจะไม่ดีแล้วเว้ยเฮ้ย!

ความลับจะแตกแล้ว!

“งั้นพวกเรา...จะนั่งคุยกันตรงไหนดี?” จางหลู่ถาม

จางเย่ปาดเหงื่อ “บนเตียงเลยครับ เชิญนั่งตามสบาย”

สตาร์ควีนที่กำลังอ่านหนังสืออยู่หันหน้าเข้ามุมห้อง ถ้าพวกเขานั่งบนเตียงก็จะมองไม่เห็นหน้าของเธอ อย่างมากก็เห็นใบหน้าด้านข้างเพียงนิดหน่อย

บรรณาธิการหญิงย่อตัวลงเปิดลังแล้วหยิบหนังสือออกมาสองสามเล่มส่งให้จางเย่ก่อน “คุณลองดูนะคะ” จากนั้นก็หันไปพูดกับผู้หญิงที่มองจากข้างหลังก็ยังสวยอย่างสุภาพ “พี่สาว คุณจะ...”

ไม่รอให้เธอพูดจบ สาวสวยคนนั้นก็โพล่งกลับเสียงเย็นปานน้ำแข็ง “ไม่เอา”

บรรณาธิการหญิงสำลักคำได้แต่กระแอมไอ “โอเคค่ะ” นี่พวกเขาสองคนกำลังทะเลาะกันอยู่จริงๆ สินะ? แถมดูท่าจะทะเลาะกันรุนแรงมากด้วย ถึงได้ไม่ไว้หน้ากันขนาดนี้เลย?

จางเย่ก็รู้สึกเสียหน้าไม่ต่างกัน “นี่คุณ คนอื่นเขายื่นหนังสือให้คุณนะ” เขารู้ว่าสตาร์ควีนตัวจริงก็เป็นคนแบบนี้แหละ แต่ถึงอย่างนั้น ต่อให้ไม่คิดจะหันหน้ามา ก็ไม่ควรจะพูดอะไรแบบนั้นอยู่ดีนะ จะให้พี่ชายคนนี้เอาหน้าไปไว้ที่ไหน! สุดท้ายจางเย่จึงหยิบหนังสือจากมือของบรรณาธิการหญิง เดินไปยัดใส่มือของจางหย่วนฉีด้วยตัวเอง “ช่วยผมดูด้วยเผื่อจะมีพิมพ์ผิดตรงไหน”

สตาร์ควีนไม่ตอบคำ

จางเย่พยายามคลี่คลายสถานการณ์ “พวกคุณนั่งก่อนครับ เดี๋ยวผมชงชามาให้”

“ไม่ต้องหรอกครับอาจารย์จาง พวกเราคงไม่อยู่นาน เดี๋ยวคุณตรวจดูเล่มปรูฟนี่ก่อน ถ้าทุกอย่างเรียบร้อยดี พวกเราก็จะขอตัวไม่รบกวนเวลาพักผ่อนของพวกคุณอีก” บรรณาธิการชายยิ้มอย่างมีเลศนัย

เวลาพักผ่อนของพวกเรา?

เวลาพักผ่อนบ้าบออะไร!

จางเย่เถียงกลับไปไม่ได้จึงได้แต่พลิกเปิดหนังสือ ‘รวมบทประพันธ์จางเย่’ หน้าปกค่อนข้างเรียบง่าย แต่ก็เป็นความเรียบง่ายที่แฝงไว้ด้วยความสง่างามตามแบบประเพณีนิยม เมื่อเปิดหน้าแรกจะเห็นประวัติของจางเย่อยู่ทางซ้ายมือ ส่วนด้านขวาจะเป็นคำนำ ‘ให้ชีวิตพร่างพราวดั่งบุปผาแห่งคิมหันต์ ให้ความตายสงบงามดั่งใบไม้แห่งสารท’

พลิกไปหน้าต่อไป

บทกวีหนึ่งหน้า ภาพประกอบหนึ่งหน้า ตามด้วยบทบรรยายอีกหนึ่งถึงสองหน้า

หลังจากอ่านหมด จางเย่ก็พยักหน้าอย่างพอใจ “โอเค ผมอ่านจบแล้ว ไม่มีปัญหาอะไรครับ”

โดยทั่วไปจะออกหนังสือสักเล่ม มีแต่นักเขียนต้องคุกเข่าให้สำนักพิมพ์ ขอร้องให้รีบๆ พิมพ์หนังสือออกมา แต่สำหรับคนระดับจางเย่แล้ว กลับเป็นทางสำนักพิมพ์เองที่ต้องมาขอร้องเขา ไม่อย่างนั้นถ้าเป็นนักเขียนทั่วไป จะมีหัวหน้าบรรณาธิการที่ไหนที่จะพาลูกทีมมาส่งหนังสือด้วยตัวเองถึงหน้าประตูบ้าน บทกวีของจางเย่ดังระเบิดระเบ้อบนอินเทอร์เน็ตขนาดไหนไม่ต้องให้บอก สร้างปาฏิหาริย์อยู่เสมอ ผลงานของเขาไม่ว่าชิ้นไหนก็มียอดคลิกไม่ต่ำกว่าล้าน มียอดฟอร์เวิร์ดบนเวยป๋อเป็นหมื่นและคอมเมนต์อีกหลายพัน ผนวกกับยอดขายหลายล้านของ ‘คนขุดสุสาน’ และเทพนิยายต่างๆ ในวงการสิ่งพิมพ์จางเย่จัดว่าเป็นนักเขียนขายดีแล้ว ไม่ต้องพูดถึงว่าเขาเคยเป็นพิธีกรทั้งวิทยุและโทรทัศน์อีก แถมยังมีชื่อเสียงในเมืองหลวงอยู่ในระดับหนึ่งด้วย ถึงแม้ฐานแฟนคลับอาจจะไม่สูงลิ่ว แต่แค่จำนวนแฟนเดนตายก็ถือว่าเพียงพอแล้ว ถ้าทุกคนซื้อกันคนละเล่ม สำนักพิมพ์ของพวกเขาก็ไม่มีทางขาดทุน ดังนั้นสำหรับเรื่องการตีพิมพ์ ทางสำนักพิมพ์จึงปฏิบัติกับจางเย่อย่างสุภาพเป็นอย่างยิ่ง

จางหลู่ยิ้ม ลุกขึ้นจับมือกับจางเย่ “ดีเลย ถ้าอย่างงั้นต้นฉบับสำหรับตีพิมพ์ครั้งแรกเป็นอันเรียบร้อยนะครับ พรุ่งนี้ผมจะเร่งไปทางโรงพิมพ์ให้รีบทำงาน”

จางเย่ตอบกลับ “ยินดีที่ได้ร่วมงานกันครับ”

“ยินดีที่ได้ร่วมงานครับ” จางหลู่ตอบกลับ

บรรณาธิการหญิงพูดต่อ “อาจารย์จาง งั้นพวกเรากลับแล้วนะคะ ”

“เดี๋ยวผมไปส่งพวกคุณนะ” จางเย่กำลังจะหยิบเสื้อโค้ทมาสวม

“ไม่ต้องครับ ไม่ต้อง” บรรณาธิการชายกล่าว “หลายวันมานี้คุณต้องเหนื่อยมากแล้วกับการทำบทบรรยายให้พวกเรา คงไม่ได้นอนเท่าไร รถของบรรณาธิการจางอยู่ข้างล่างนี่เอง คุณไม่ต้องออกไปส่งหรอกครับ”

บรรณาธิการหญิงหัวเราะคิกคัก “ใช่ค่ะ คุณคอยดูแลพี่สะใภ้ดีกว่า”

พี่สะใภ้?

ใครเป็นพี่สะใภ้กันล่ะ!

จางเย่ที่กำลังหน้ามืดตอบกลับ “เธอเป็นเพื่อนของผมจริงๆ เพื่อนธรรมดา พวกคุณเข้าใจผิดแล้ว”

บรรณาธิการหญิงยิ้มไม่พูดอะไร จากนั้นพวกจางหลู่ทั้งสามคนก็เปิดประตูแล้วออกไป

จางเย่เดินไปส่งพวกเขาที่โถงทางเดินพอเป็นพิธี

ตอนนั้นเองจางหลู่พลันหัวเราะขึ้นมา ตบบ่าจางเย่แล้วพูดว่า “ไม่เป็นไรแล้ว เข้าไปเอาใจแฟนคุณเถอะ แฟนคุณท่าทางโมโหไม่เบา เหมือนภรรยาผมเลย ภรรยาผมก็เป็นแบบนี้เหมือนกัน ถ้าโกรธขึ้นมาไม่ไว้หน้าอินทร์หน้าพรหมที่ไหนทั้งนั้น ขนาดหน้าผมยังไม่เว้นเลย ในฐานะที่เป็นผู้มีประสบการณ์มาก่อน ขอผมแนะนำอะไรหน่อยนะ ผู้หญิงน่ะ พวกเธอต้องการให้เอาใจทั้งนั้นแหละ เราก็ต้องยอมๆ ไปก่อน รอเธอหายโมโหแล้ว คุณค่อยกลับไปถลึงตาใส่เธอได้”

จางเย่ “......”

เขาอยากจะอธิบายอยู่หรอกนะ แต่พวกเขาลงลิฟต์ไปเสียแล้ว

หมุนตัวกลับห้องเห็นจางหย่วนฉียังนั่งอยู่ที่เดิม อ่านหนังสืออยู่เงียบๆ ไม่หันกลับมามอง

จางเย่จ้องมองเธออยู่ชั่วครู่ ได้แต่เบ้ปาก เหอะ จางหย่วนฉีคนนี้ช่างมีข้อเสียมากมายเหลือเกิน

ข้อแรก เธอมันพวกตีสองหน้า!

ข้อสอง นิสัยเธอมันแย่มาก!

ข้อสาม ทักษะการเอาตัวรอดช่างต่ำตม!

ข้อสี่ เธอมันไม่เคยคิดถึงหัวอกคนอื่น!

ละ ละ ละ...แล้วก็มีข้อเสียอีกนับไม่ถ้วนจนนับไม่ไหว!

ส่วนข้อดีน่ะเหรอ ทั้งหมดมีแค่ข้อเดียว : เธอหน้าตาสวย

ยังจะต้องถามว่าแล้วไงอีกเรอะ? ถูกต้อง ไม่มีอะไรให้พูดอีกแล้ว เพราะ…ข้อเสียทั้งหมดทั้งมวลข้างต้นก็ไม่สำคัญอะไรแล้ว!

-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./87.md)