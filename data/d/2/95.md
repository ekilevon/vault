##บทที่ 194 : ไทเก๊กจางเย่หนึ่งต้านสี่!
บนภูเขาเสี่ยวชิงซัน

ทีมงานต่างพากันสบถ!

"พวกนายทำร้ายคนเหรอ?"

"พังของของพวกเรา?"

"พวกหลวงจีนแม่*บ้าไปแล้ว?"

"เรียกตำรวจ! กฎหมายยังมีอยู่รึเปล่า?"

"พวกท่านอยู่วัด พวกเราเคารพพวกท่าน เรื่องถ่ายทำพวกเราได้ติดต่อบอกกล่าวกับพวกท่านแล้ว มาตอนนี้พวกท่านบิดพลิ้วกลับคำ? ยังจะทำร้ายคนอีก?"

"นี่มันไม่มีเหตุผลเกินไปแล้ว!"

"แต่ละคนเป็นอะไรกันไปหมด! แบบนี้เหรอเรียกว่าบรรพชิต?"

"พวกท่านเหล่าบรรพชิตไม่ใช่ถือหลักเมตตาธรรมหรอกเหรอ? หา? เมื่อกี้คนแทบตกลงไปแล้ว! ตกลงไปต้องตายแน่! พวกท่านคิดจะฆ่าจะแกงกันเหรอไง!?"

เสียงดังฮึ่มๆ คนไม่น้อยพยายามจะขึ้นไป!

หลวงจีนหนุ่มทั้งหลายไม่เห็นคนกลุ่มนี้อยู่ในสายตากล่าวว่า "อาตมาบอกให้ประสกทั้งหลายกลับไปเสีย! พวกประสกไม่ฟัง! เช่นนั้นอย่าว่าเราเสียมารยาท!"

หลวงจีนหนุ่มอีกรูปกล่าวว่า "ยังจะพูดอีก! พวกประสกจะไปหรือไม่ไป? หา?" สีหน้าเต็มไปด้วยความดุร้าย!

สตันท์แมนคนหนึ่งก้าวขึ้นหน้าไปอีกก้าว "ไม่ไปแล้วจะทำไม!"

ยังไม่ทันขาดคำ หลวงจีนหนุ่มรูปหนึ่งพลันฉวยโอกาสจู่โจม พลองยาวเหวี่ยงฟาดไปที่ใบหน้าของเขา ผัวะ สตันท์แมนกระเด็นลอยออกไป เห็นได้ชัดว่าพลองนี้ฟาดรุนแรงขนาดไหน!

"เสี่ยวจ้าว!"

"แม่*!"

"ไอ้ลาหัวโล้น!"

พลองนี้ทำให้บรรดาทีมงานเห็นแล้วว่าหลวงจีนโล้นผู้นี้เป็นคนหัวรั้นที่ไม่สนใจทั้งไม้แข็งไม้อ่อน ไม่ฟังคำพูดของใครเลย ในสายตาของพวกเขาไม่เห็นกฎหมายบ้านเมือง คิดจะทำร้ายใครก็ทำ! ทั้งยังแสดงให้ทุกคนเห็นอีกว่าพวกเขาตรงนี้ถึงจะมีตั้งยี่สิบสามสิบคน ก็ยังไม่ใช่คู่มือของหลวงจีนพวกนี้เลย! เดิมทีพวกเขาคิดว่าจะอย่างไรตัวเองก็ฝึกหมัดมวยมาหลายท่า ถ่ายหนังบู๊มาตั้งหลายปี วิชาหมัดมวยไม่เลวนัก ทำไมถึงจะสู้กับพวกหลวงจีนหน้าขาวนี่ไม่ได้? แต่ความจริงชัดเจนอยู่ตรงหน้า พวกเขาที่เป็นสตันท์แมนก็แค่รั้วดอกไม้ ขนาดผู้กำกับคิวบู๊สู้ได้สองกระบวนท่าก็ถูกฟาดเสียกระเด็น ไหนจะเสี่ยวจ้าวที่มีประสบการณ์ถ่ายหนังมาสิบกว่าปี กระทั่งกระบวนท่าเดียวยังใช้การไม่ได้ต้องพ่ายแพ้ ถึงแม้จะมีปัจจัยที่ว่าพวกหลวงจีนฉวยโอกาสโจมตีจนตั้งรับไม่ทันก็ตามที แต่นี่ถือว่าได้ปะทะกันรอบหนึ่ง พวกหลวงจีนแต่ละรูปล้วนร้ายกาจ เทียบกับวิชาเด็ดดอกไม้ที่บรรดานักแสดงใช้ถ่ายหนังแล้วคนละเรื่องเลย วรยุทธ์ของพวกหลวงจีนนี่เป็นของจริง แน่ชัดว่าฝึกฝนอยู่ในวัดตั้งแต่อายุยังน้อย!

รั้วดอกไม้ชนเข้ากับรั้วแข็งแล้ว!

การประมือนี้ ผลลัพธ์คาดเดาได้อยู่แล้ว!

ผู้กำกับเจียงไม่สนใจเรื่องอุปกรณ์ แต่ตื่นตระหนกจนต้องวิ่งมาดูอาการของเขา "เสี่ยวจ้าว เป็นยังไงบ้าง? เป็นอะไรมากไหม!?"

เสี่ยวจ้าวรีบยันกายขึ้นถ่มเลือดออกจากปาก "ไม่เป็นไร!"

รองผู้กำกับกล่าวปากคอสั่น "ผู้กำกับเจียง ลูกผู้ชายไม่ถือสาพลาดท่าตำตา พวกเรา..."

ผู้กำกับเจียงกัดฟัน ลังเลใจอยู่นิดหนึ่ง กำลังจะสั่งให้ทุกคนลงจากเขา แต่เหล่าหลวงจีนน้อยนั่นกลับไม่รอจังหวะนี้ พลองหนึ่งฟาดลงไปยังกล้องถ่ายทำ!

นักแสดงหญิงที่เข้าไปขอถ่ายภาพกับจางเย่อยู่บริเวณนั้นพอดี ไม่ทราบว่าเธอมีความกล้าขึ้นมาจากไหน ยืนหยัดขึ้นมาเอาร่างบังหน้ากล้อง "อยากตีก็ตีฉันก่อน!"

"เสี่ยวเหยียน!"

"เจ๊เหยียน!"

"เสี่ยวเหยียน เธอรีบถอยออกมา!"

"เครื่องจักรหรือคนสำคัญกว่า?"

"หยุดมือ! กับผู้หญิงพวกคุณยังทำร้าย? ยังเป็นคนอยู่ไหม!"

นักแสดงหญิงคนนี้ไม่กลัวเกรงอะไรเลย จ้องกลุ่มหลวงจีนเขม็ง

หลวงจีนหนุ่มที่กำลังจะลงมือลังเลอยู่บ้าง แต่ก็ยังกล่าวว่า "ในสายตาบรรพชิตไม่แยกแยะชายหญิง!" พูดจบ ใบหน้ากลายเป็นบิดเบี้ยว พลองยาวฟาดออกใส่นักแสดงหญิง!

"อย่า!"

"เจ๊เหยียน!"

"พวกแกแม่*บ้าไปแล้ว!"

เหล่าทีมงานตื่นตระหนกจนสบถออกมาใหญ่โต สตันท์แมนเสี่ยวจ้าวก็ดี ผู้กำกับคิวบู๊ก็ดี ต่างก็ได้ผ่านการฝึกฝนมาก่อน สภาพร่างกายไม่เลวนัก ทั้งยังเป็นผู้ชาย แต่นักแสดงหญิงคนนี้เป็นเพียงหญิงสาวอ่อนแอ พลองนี้ฟาดลงมา คนจะไม่บาดเจ็บพิการหรอกหรือ?

เสี่ยวเหยียนเองก็หน้าเขียวคล้ำ แต่ยังคงยืนหยัดไม่หลบไปไหน เธอทุ่มสุดตัวแล้ว!

พลองยาวหวีดเสียงหวือ!

สิบเซนติเมตร!

ห้าเซนติเมตร!

ขณะที่พลองยาวกำลังจะฟาดใส่หัวไหล่ของเสี่ยวเหยียน ขณะที่บรรดาทีมงานกำลังกรีดร้องอย่างกราดเกรี้ยว พลันปรากฏเงาร่างหนึ่งไม่ทราบไปถึงข้างหลังของเสี่ยวเหยียนตั้งแต่ตอนไหน!

คือจางเย่!

ทุกคนต่างตื่นตะลึง!

"อาจารย์จาง?"

"คุณไปทำอะไรน่ะ!"

"คุณฝึกกระบวนท่าแล้วกระบวนท่าเล่ายังใช้ไม่ได้ แต่ว่าหลวงจีนพวกนี้มัน..."

ทว่าวินาทีต่อมา กระบวนท่าเดียวของจางเย่กลับทำให้คนที่อยู่บริเวณนั้นตื่นตะลึงกันหมด!

เมื่อตอนที่จางเย่ประมือกับนักแสดงตัวร้ายก่อนหน้านี้ หลายต่อหลายครั้งที่เขาคิดจะแสดงท่วงท่าอันสง่างามของมวยไทเก๊กของตนเองออกมา ให้คนได้เห็นถึงความงดงามสักเล็กน้อย แต่ทดลองอยู่หลายครั้งกลับใช้ออกไม่ได้ คิดจะเรียนรู้มวยงิ้วมาใช้บ้างก็กลับใช้ไม่ออกอีก แต่ตอนนี้ เมื่อเห็นว่าเครื่องไม้เครื่องมือจำนวนมากถูกทำลาย หลายคนถูกทำร้าย ทั้งนักแสดงหญิงที่ชื่นชอบเขาจนเข้ามาขอถ่ายรูปกำลังถูกอีกฝ่ายที่อำมหิตจู่โจมอย่างหนักอาจถึงชีวิต จางเย่ก็ระเบิดอารมณ์ออกมาในทันที! เท้าก้าวออกมือยื่นเข้าใส่ เขาทราบว่าตอนนี้สามารถแสดงมวยไทเก๊กออกได้แล้ว!

มือยื่นออกไปคว้ากระบองยาวที่กำลังฟาดลงมาโดยไม่ผิดเพี้ยน พลิกข้อมือหนหนึ่ง กระบองยาวพลันเปลี่ยนตำแหน่งไป เคลื่อนออกด้านข้างเล็กน้อย ฟาดลงเฉียดผ่านหัวไหล่ของเสี่ยวเหยียนไป เสียงดังตึงครั้งหนึ่ง แล้วฟาดลงบนพื้นดิน!

หลวงจีนหนุ่มรูปนั้นตระหนก!

ไม่รอให้เขาได้สติ ข้อมือของจางเย่ยกขึ้นคล้อยตาม เหมือนไม่ได้ออกแรงอะไรเลย ทว่ากลับดูเหมือนเขายืมแรงของพลองยาวที่เพิ่งฟาดลงเมื่อครู่นั้นมาสะท้อนกลับ หลังมือพลันพลิกกลับ พุ่งเข้าใส่คางของหลวงจีนหนุ่ม เสียงดังขึ้นครั้งหนึ่ง! ปากของหลวงจีนหนุ่มก็พ่นเลือดออกมาเป็นฝอย! ฟันบนกับฟันล่างของเขากระแทกกันอย่างรุนแรง เลือดกบปาก ฟันหลุดกระเด็นออกมาอย่างน้อยห้าซี่!

"ปึ้ก!" หลวงจีนหนุ่มโดนทุบตีจนมึนงงไปหมด!

แต่ว่าจางเย่ยังไม่ปล่อยเขาไป มือหนึ่งยกขึ้นบิดหมุน อ้อมเข้าไปที่ด้านหลังของหลวงจีนหนุ่มแล้วฟาดลงไป เสียงปึ้กดังขึ้นจากบริเวณท้ายทอยของหลวงจีนหนุ่ม!

ร่างของหลวงจีนหนุ่มร่วงผล็อยไปทันที! ร่างครึ่งท่อนบนถูกฝ่ามือของจางเย่ซัดกองไปบนพื้น หน้าผากร่วงกระแทกลงกับขั้นบันได ไม่ทันส่งเสียงอะไรก็หมดสติไป!

"อู้เหยียน!"

"ศิษย์น้องอู้เหยียน!"

เหล่าหลวงจีนต่างเข้ามาเรียกชื่อของหลวงจีนรูปนั้นด้วยความตื่นตระหนก!

เสี่ยวเหยียนตื่นตะลึง มองจางเย่อย่างโง่งม ก่อนหันไปมองหลวงจีนที่นอนสลบทั้งๆ ที่ยังมีฟันหักจนเลือดไหลกบปาก

นี่…

นี่....

"รนหาที่ตาย!" หลวงจีนที่เพิ่งจะทำร้ายสตันท์แมนสืบเท้าสองสามก้าวเข้าหาจางเย่อย่างรวดเร็ว! อีกหลายรูปก็ร่วมเข้ามาจ้องเข่นฆ่า นัยน์ตาเคียดแค้นชิงชัง!

หาที่ตาย?

นี่คือคำพูดของบรรพชิต?

พวกแกอยากตีพวกฉันจนตาย พวกฉันก็สมควรแล้ว ฉันตีพวกแกแค่คนเดียว ดันกลับรนหาที่ตายเนี่ยนะ?

จางเย่สีหน้านิ่งเรียบ ไม่มีแม้แต่ความคิดจะถอยหนี ทั้งยังสืบเท้าก้าวใหญ่ เข้าไปรับหน้าอีกฝ่าย ครั้งนี้เขาโกรธแล้วจริงๆ! เนื่องจากตัวเขา ‘กิน’ หนังสือทักษะเทควันโดเข้าไปหลายเล่ม จางเย่จึงสามารถประเมินความสามารถของอีกฝ่ายได้ หลวงจีนโล้นพวกนี้วิชากังฟูไม่ลึกล้ำ แต่ก็ไม่เลวทีเดียว ล้วนแล้วแต่เป็นวิชาหมัดมวยที่ทำร้ายคนได้จริง จางเย่ใช้วิชาเทควันโดยังกดพวกเขาไม่ลง แต่ตอนนี้วิชามวยไทเก๊กของเขากลับใช้งานได้ขึ้นมาแล้ว การประมือกับหลวงจีนน้อยเมื่อกี้ จางเย่จึงไม่กังวลแม้แต่น้อย!

คนหนึ่งเข้ามาก่อน!

เงาพลองก็ตามมา!

จางเย่ออกกระบวนท่าเดิม มือยื่นคว้าจับกระบองยาว ไม่ได้โง่เง่าไปต้านรับโดยตรง ทว่ามือนั้นคว้าจับแล้วค่อยบิดหมุนรอบหนึ่ง!

หลวงจีนรูปนี้ไม่ทราบว่าเกิดอะไรขึ้น เห็นแค่ว่ากระบวนท่าที่ทรงพลังประหนึ่งไท่ซานกลับถูกคลี่คลายไปได้เสียอย่างนั้น ไม้พลองเบี่ยงออก คล้ายไม่อยู่ในความควบคุมแต่แรก กลับฟาดลงกับพื้น! เขาเพิ่งเห็นว่าหลวงจีนหนุ่มถูกทำร้ายแต่ไม่เข้าใจว่าทำไม ไม่ทราบว่าเพราะอะไรศิษย์น้องจึงไม่ใช่คู่มือของคนตรงหน้า พอตอนนี้เพิ่งจะเข้าใจก็สายไปเสียแล้ว

หลังมือของจางเย่ฟาดเข้าเสยปลายคาง!

หลวงจีนรูปนี้ก็เป็นเช่นเดียวกัน กระอักเลือด ฟันกระเด็น!

จางเย่ฟาดฝ่ามือไปที่ต้นคนของเขา หลวงจีนรูปที่สองก็สิ้นสติร่วงลงกับพื้นในลักษณะนี้

หลวงจีนอีกสองรูปที่เข้ามาทีหลังเห็นเช่นนี้ก็ตระหนกจนหน้าถอดสี มองตากันแล้วพูดพร้อมกันว่า "เข้าไปพร้อมกัน!"

เงาพลองสองไม้พร้อมเข่นฆ่าฟาดลงมาพร้อมกัน!

จางเย่ใช้กระบวนท่าเดิมที่ทำให้เขาดูแกร่งเทียมฟ้า มือข้างหนึ่งรับพลองซ้าย มืออีกข้างรับพลองขวา จากนั้นเห็นว่าหลวงจีนทางซ้ายของเขาดูเงอะงะ เทียบกับสองรูปก่อนหน้าแล้วไม่อาจเทียบกันได้เลย ชายหนุ่มจึงเคลื่อนย้ายแรงและวิถีของพลองนั้น หลวงจีนพยายามใส่แรงเพิ่มเข้าไปในพลอง ทว่าไม่อาจควบคุมได้ พลองปลิวหลุดออกจากมือ ส่วนคนก็เสียหลักตั้งตัวยังไม่ได้ กลับเป็นจางเย่ฉวยโอกาสยกเท้าขึ้นเตะฟาดเข้าไปที่ใบหน้า ลูกเตะนี้เป็นกระบวนท่าของเทควันโด ไม่ได้สวยงามอ่อนช้อยเท่าไทเก๊ก แต่ทว่ากำลังรุนแรงหนักหน่วง หลวงจีนหงายหลังลงไปนอนพังพาบอยู่บนพื้นส่งเสียงครวญครางก่อนคอพับสลบเหมือด จากนั้นหลวงจีนทางด้านขวาถึงเริ่มขยับ เขาคิดว่าตนเองฉลาดจริงๆ ที่ไม่เลือกฟาดพลองลงไปในแนวตั้ง ทว่ากลับวาดพลองในแนวขวางเข้าไปด้านข้างเอวของจางเย่ แต่ก็ยังถูกจางเย่คว้าพลองเอาไว้ได้ เพียงเคลื่อนเท้าพร้อมบิดเอว พลองที่กระทบลงตรงเอวของจางเย่ก็ดูเหมือนจะไร้เรี่ยวแรงใดๆ การโจมตีนี้ถูกสลายโดยกระบวนท่าไร้นามของจางเย่ ทั้งยังทำให้จางเย่เข้าประชิดตัวเขาได้ จางเย่ฟาดหลังมือลงไปที่กรามล่าง ก่อนจะตามด้วยหนึ่งฝ่ามือซ้ำที่หลังหัวใจ!

ปึ้ก!

"...อ๊ะ!" และหลวงจีนรูปนี้พลันหมดสติไปอีกราย!

เพียงแค่สิบวินาทีเท่านั้น เพียงแค่การปะทะกันอย่างเรียบง่าย ในหลวงจีนทั้งห้ารูปนั้นมีสี่รูปที่สลบเหมือดไปเรียบร้อยแล้ว!

หลวงจีนหนุ่มรูปสุดท้ายเมื่อเห็นอย่างนี้แล้ว ต่อให้โง่งมแค่ไหนก็ไม่กล้าผลีผลามเข้าหา รู้ดีว่าพวกเขาได้เผชิญกับยอดฝีมือเข้าแล้ว! เป็นยอดของยอดของยอดฝีมือท่านหนึ่ง! ก้มลงมองศิษย์พี่ศิษย์น้องร่วมสำนักทั้งหลายก็กลับหลังหัน แตกตื่นลนลานวิ่งแจ้นขึ้นเขาไป!

"ศิษย์พี่!"

"อาจารย์!"

"ไม่เข้าท่าแล้ว!"

หลวงจีนหนุ่มร่ำร้องอย่างใจหายใจคว่ำ!

จางเย่มองไปยังนักแสดงหญิง "ไม่เป็นไรนะ?"

"อา ไม่ ไม่เป็นไร" เสี่ยวเหยียนตกใจจนพูดไม่ออก!

"คนอื่นเป็นไงบ้าง?" จางเย่หันไปถามทางพวกผู้กำกับคิวบู๊ "บาดเจ็บกันมากไหม?"

แต่ทว่าคนพวกนี้กลับไม่ตอบคำ ตรงข้ามแต่ละคนเอาแต่จ้องมองใบหน้าของจางเย่ตาถลน เหมือนมองเห็นเอเลี่ยนอย่างไรอย่างนั้น!

เหยาเจี้ยนไฉตกใจ!

ผู้กำกับเจียงลมจับแล้ว!

รองผู้กำกับและทีมงานคนอื่นๆ ต่างมองจนตาเบิกค้าง!

โคตรเทพ! แม่*โคตรเทพเลย!

ก่อนหน้านี้ใครบอกว่าอาจารย์จางเป็นบัณฑิตจับพู่กันนะ?

ก่อนหน้านี้ใครบอกว่าอาจารย์จางไม่มีแรงฆ่าไก่นะ?

ไม่มีแรงฆ่าไก่น้องสาวแกสิ! ผู้กำกับคิวบู๊กับสตันท์แมนอย่างเสี่ยวจ้าวที่ประมือกับอีกฝ่ายแม้แต่คนเดียวยังสู้ไม่ได้เลย! แล้วผลลัพธ์ล่ะ? พวกหลวงจีนหัวโล้นนั่นทั้งแก๊งกลับไม่คณนามือเลยด้วยซ้ำ? แต่ละฝ่ามือแต่ละกระบวนท่าเหมือนการร่ายรำ? แม่งเอ๊ย! คุณนี่สุดท้ายแล้วฝีมือแข็งแกร่งถึงขั้นไหนกันน่ะคุณ!


*-*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./96.md)