##บทที่ 175 : หวังสุ่ยซินโดนซ้อม!
"ปิดกล้องรึยัง?"

"ยังเลย ลืมสนิท!"

"รีบปิดสิโว้ย! นี่มันถ่ายทอดสดนะ!"

"ไม่ทันแล้วอะ! ออกอากาศไปเรียบร้อยแล้ว! ใครจะไปรู้ว่าหมอนั่นจะคว้าไมค์มากะทันหันเล่า!"

"สมควรตาย! ไอ้อาจารย์จางเย่นั่นทำอะไรวะ! ทำไมถึงเกิดเรื่องแบบนี้ทุกครั้งไป ถ้าไม่ออกมาก่อกวนสักหน่อยแล้วอยู่ไม่สุขรึไง!"

"ตอนนี้เอาไงดีล่ะ?"

"ออกอากาศไปหมดแล้วยังจะทำอะไรได้อีก? ทำอะไรไม่ได้แล้ว!"

พนักงานของสถานีโทรทัศน์นครหลวงที่รับผิดชอบการถ่ายทอดสดต่างวุ่นวายกันไปหมด

ส่วนคนอื่นๆ ไม่ออกเสียงสักแอะ โดยเฉพาะคนที่รู้เรื่องภายในสถานีฯ อย่างเช่นหูเฟย เสี่ยวหลวี่ หรือเพื่อนร่วมงานจากช่องวรรณกรรมอื่นๆ ต่างยืนมองจางเย่ที่อยู่บนเวทีร่ายบทกวีสะท้านฟ้าชวนตะลึงชิ้นนี้!

หลังจากจางเย่อ่านกลอนจบก็หยุดไปชั่วขณะ ก่อนกล่าวเบาๆ "กลอนบทนี้ชื่อว่า 'คนบางคน' วันนี้ผมมอบมันให้กับอาเว่ย ถือเป็นคำไว้อาลัยของผม!"

คำไว้อาลัย?

คำไว้อาลัยบ้านแกสิ!

เลขาฯ ของหวังสุ่ยซินจะเป็นลม แม่*นั่นมันกลอนด่าคนชัดๆ! คำไว้อาลัยกับผีสิ!

หวังสุ่ยซินเดือดจัดจนจุกอกแทบหายใจไม่ออก ถูกกลอนบทนี้ด่าจนโงนเงนไปมา แทบจะยืนบนเวทีไม่อยู่!

จางเย่!

แกอยากจะตายตกตามไปกับฉันใช่ไหม!

หวังสุ่ยซินหน้าเผือดสี เขาไม่คิดว่าจางเย่จะกล้าขนาดนี้! เขาคิดว่าต่อให้จางเย่ในยามปกติจะไม่สนหน้าอินทร์หน้าพรหมใดๆ แต่ลึกๆ ในใจก็น่าจะคิดถึงอนาคตของตัวเองอยู่บ้าง อย่างเช่นเรื่องงาน เรื่องการเป็นพิธีกรหรือผู้บรรยายทางโทรทัศน์ ทว่าตอนนี้เองที่หวังสุ่ยซินเพิ่งเข้าใจว่าเขามองจางเย่ผิดไป! ทั้งยังประเมินนิสัยโฉดชั่วเยี่ยงโจรร้ายของจางเย่ต่ำเกินไป! งานโทรทัศน์นี้...จางเย่ไม่แยแสเลยสักนิดเดียว!

ถึงตอนนี้หูเฟยกับพวกเสี่ยวหลวี่ถึงเพิ่งเข้าใจต่อการตัดสินใจของจางเย่ เข้าใจแล้วว่าอาจารย์จางเย่ตั้งใจจะไม่ทำงานที่สถานีโทรทัศน์นครหลวงอีกต่อไป!

"อาจารย์จาง!"

"อาจารย์จางน้อยคนนี้นี่!"

หูเฟยถอนหายใจยาว ในใจรู้สึกซับซ้อนอย่างยิ่ง!

ความจริงเมื่อประโยคแรกของกลอนนี้หลุดออกมา พวกเขาหลายคนคิดจะเข้าไปยับยั้งจางเย่ แต่ก็ลังเลอยู่นาน สุดท้ายแต่ละคนไม่มีใครพูดอะไร เพราะหูเฟยและพวกเสี่ยวหลวี่ทราบชัดแล้วว่า นี่คือการตัดสินใจของอาจารย์จางเย่ พวกเขาทำได้เพียงแค่เคารพมัน!


......


หน้าโทรทัศน์

สัญญาณถ่ายทอดสดถูกตัดไปแล้ว
พิธีกรในสตูดิโอถ่ายทอดสดรู้สึกคล้ายจะเป็นลม เขารีบพูดกลบเกลื่อนว่า " 'คนบางคน' เป็นกลอนที่ดีอย่างยิ่ง จางเย่ซึ่งเป็นเพื่อนร่วมงานของผมได้เขียนผลงานอันยิ่งใหญ่ออกมาอีกแล้ว เอาล่ะครับ การถ่ายทอดสดพิธีศพได้จบลงแล้วครับ" ก่อนจะตัดเข้าโฆษณา

แต่ทว่า เหล่าผู้ชมมีหรือจะยอมจบด้วย!

ใครจะโง่ถึงขนาดนั้นกันล่ะ ทุกคนต่างดูออกว่าเรื่องนี้มีปัญหา!

บนเวยป๋อ 'คนบางคน' ที่จางเย่เพิ่งกล่าวจบไปไม่นานได้มีคนนำมาโพสต์ไว้ จากนั้นด้านล่างก็มีชาวเน็ตออกมาร้องแรกแหกกระเชอทันที!

"มีเรื่องวงในจริงๆ!"

"แม่* พ่อเว่ยโดนคนบีบคั้นจนตายจริงๆ!"

"ไอ้คนที่ชื่อหวังสุ่ยซินนั่นรึเปล่า?"

"มันนั่นแหละ! กลอนของอาจารย์จางเย่พูดออกจะชัด!"

"หวังสุ่ยซิน ไม่ใช่คนที่เมื่อวานหนังสือพิมพ์รายงานว่าให้ทุนการศึกษาเด็กหรอกเหรอ? ดูเหมือนจะเป็นนักกวีนี่? ฉันจำได้ว่าตอนเรียนเคยเห็นกลอนชื่อ 'ทุกสิ่ง' ในหนังสือ"

" 'ทุกสิ่ง' ผายลม! นายไม่เคยได้ฟังกลอน 'นี่ก็คือทุกสิ่ง' ของอาจารย์จางเย่ใช่ไหม? มันเอาไว้โต้กลอนของหวังสุ่ยซินโดยเฉพาะ ตอนนี้ก็มีมาอีกบทแล้ว!"

" 'คนบางคน' เขียนได้เจ๋งโคตร!"

"นั่นสิ ฟังแล้วแม่*โคตรสะใจ!"

" คนบางคนดำรงอยู่กลับตายแล้ว คนบางคนแม้ตายแล้วยังดำรงอยู่? คลาสสิกอะ! โคตรคลาสสิกเลย! มีแต่คนระดับวรรณศิลป์สูงอย่างอาจารย์จางเย่เท่านั้นที่เขียนคำแบบนี้ออกมาได้!"

"สนับสนุนจางเย่! ด่าหวังสุ่ยซินให้ตาย!"

"เอาหวังสุ่ยซินลงมา! ฟ้องร้องมันทางกฎหมายด้วย! ชดใช้ชีวิตให้พ่อเว่ย!"

"ใช่ ชดใช้ชีวิตให้พ่อเว่ย! เอาไอ้คนกดขี่หัวปวงประชา ‘อ้า ข้าช่างยิ่งใหญ่’ลงมา! ถึงกับให้พวกหนังสือพิมพ์ทำสกู๊ปเรื่องที่ตัวเองให้ทุกการศึกษาเด็ก? ช่วยแค่คนเดียวต้องประกาศไปทั้งโลก! ไอ้คนแซ่หวังอยากเป็นอมตะ? น่าขำ! ปวงประชาจักลากมันลงมา! กลอนของอาจารย์จางเย่เหมาะสมเป็นที่สุด! เปรียบเทียบความดีงามของพ่อเว่ยกับความอัปลักษณ์ของหวังสุ่ยซินได้อย่างถึงแก่น!"

"ไม่ต้องให้ประชาชนลากมันลงมา กลอน 'คนบางคน' ของจางเย่ก็ทำให้ชื่อเสียงมันเน่าเหม็นได้แล้ว! ต่อไปเมื่อมีใครพูดถึง 'คนบางคน’ ซึ่งอาจจะอีกหลายปีให้หลังที่ทุกคนจะได้เห็นในหนังสือหรือตำราเรียน นี่จะเป็นบทกลอนที่สืบทอดไปหลายยุคหลายสมัย ทั้งเมื่อพูดถึงเรื่องนี้ ยังต้องนึกถึงคนสองคน คนหนึ่งคือพ่อเว่ย คนหนึ่งคือหวังสุ่ยซิน! ไอ้คนแซ่หวังอยากมีชื่อเสียงยืนยาว? ฉาวโฉ่พันปีก็ไม่ต่างกันเท่าไรหรอก!”

"คนอย่างหวังสุ่ยซินไม่ได้ตายดีหรอก!"

"แน่นอน! อาจารย์จางพูดได้ดีจริงๆ! คนอย่างหมอนี่มีชีวิตอยู่! แท้ที่จริงกลับตายไปแล้ว!"

เมื่อกลอนยิ่งใหญ่บทนี้เป็นตัวจุดชนวน หวังสุ่ยซินพลันตกเป็นเป้าแค้นของมวลชน! ฝูงชนลุกฮือเข้าคุกคามทีละคน เหตุที่ทุกคนต่างโกรธเคืองถึงเพียงนี้ ส่วนหนึ่งเป็นเพราะความบัดซบของหวังสุ่ยซิน แต่ส่วนใหญ่เป็นเพราะกลอน 'คนบางคน' ของจางเย่ บทกวีที่ยิ่งใหญ่บทนี้ได้จุดชนวนความขุ่นแค้นของมวลชนให้ลุกโหม! ดังคำพูดที่เขาเคยหยิบยืมจากนักเขียนรางวัลโนเบลของโลกโน้นอย่างม่อเหยียน — ‘ประโยชน์ของวรรณกรรม อาจเป็นเพราะมันไม่มีประโยชน์’

'คนบางคน' — เป็นผลงานของจางเค่อเจีย นักกวีสมัยใหม่ในโลกของเขา เป็นบทกวีที่แต่งขึ้นเพื่อรำลึกครบรอบสิบสามปีถึงการเสียชีวิตของหลู่ซวิ่น โดยเปรียบเทียบคนสองจำพวกผ่านบทกวี มองท่านหลู่ซวิ่นด้วยความเคารพยกย่องสูงสุด และมองคนที่กดขี่เหนือเศียรปวงประชาด้วยความเคียดแค้นชิงชัง ความพิเศษของกวีบทนี้อยู่ที่การแสดงออกถึงปรัชญาทางความคิดที่ว่า ‘คนที่มีชีวิตคือผู้สร้างความดีงามเพื่อคนส่วนใหญ่’

แน่นอนว่านี่คือฉบับของจางเค่อเจีย เป็นมุมมองที่เขาต้องการแสดงออกมา

บทกลอนของจางเย่วันนี้ ไม่ใช่การพูดไว้อาลัย ทั้งจุดประสงค์หลักเองก็ไม่ใช่การยกย่องและไว้อาลัยบรรณาธิการเว่ย เขาอ่าน 'คนบางคน' ออกมาวันนี้ก็เพื่อผรุสวาทคนอย่างหวังสุ่ยซิน! ใช่แล้ว อย่างที่คนจำนวนมากในที่เกิดเหตุเข้าใจนั่นแหละ เขามาเพื่อด่าคน! แบบเดียวกับกลอน 'น้ำนิ่ง' นั่นไง!


…....


เทียปา

รังของจางเย่

"รีบดูโทรทัศน์เร็ว!"

"จบแล้ว เพิ่งดูไปเอง!"

"ฉันบังเอิญเปิดช่อง BTV - News อยู่พอดี ไม่คิดว่าจะได้เห็นอาจารย์จางเย่โชว์เทพล่ะ! เป็นผลงานเทพจริงๆ! เทพเหมือน 'น้ำนิ่ง' 'คำสารภาพ' แล้วก็ 'เพลงนักโทษ' เลย! เอาไว้ใช้ด่าคนทั้งนั้น! ฮ่าๆๆ! เห็นแล้วก็ตาสว่างเลย!"

"ไหนนะ ไหนน่ะ? รีบแจกลิงก์เร็ว!"

"รอหน่อยน่า เดี๋ยวบนเน็ตต้องมีออกมาแน่"

"ใช่ เรื่องใหญ่แบบนี้ปิดไม่มิดหรอก ฉันแนะนำว่าพวกนายเข้าไปดูในเวยป๋อก่อนดีกว่า อีกเดี๋ยวก็มีวิดีโอออกมาอีก ตอนนี้ปิดฟ้าซ่อนดินไม่ไหวแล้ว!"

อารมณ์ของจางเย่ไม่ดีนัก นิสัยใจคอก็ไม่ต่าง ไม่ได้เป็นนิสัยที่ทุกคนต่างรักใคร่ อย่าว่าแต่เขาเองไม่ได้มีทักษะการแสดงระดับเดียวกับนางฟ้าซูเปอร์สตาร์จางหย่วนฉี ดังนั้นจึงมีคนมากมายสงสัยในตัวเขาตลอดมา แต่เพราะเทียปานี้เป็นกลุ่มแฟนคลับของจางเย่ เป็นแหล่งรวมคนประเภทเดียวกับจางเย่ บางคนถึงกับชอบที่จางเย่ก่อเรื่องบัดซบตบหน้าผู้เฒ่าผู้แก่แบบนี้ด้วยซ้ำ... นิสัยของพวกเขาแต่ละคนมีแต่กลัวว่าโลกหล้าจะวุ่นวายไม่พอต่างหาก ไม่เห็นเหรอ? กลุ่มแฟนคลับดั้งเดิมของจางเย่ความจริงก็คือกองทัพเกรียนที่อยู่ว่างทั้งวันด่าคนเปิดศึกไปทั่ว! ถ้ากลุ่มแฟนคลับของคนอื่นเรียกได้ว่าเป็นกองทัพทั่วไป กลุ่มแฟนคลับของจางเย่...บางทีสมควรเรียกว่ากองโจรจะเหมาะกว่า!

เมื่อเห็นจางเย่ก่อเรื่องขึ้นอีกครั้ง คนเหล่านี้ไม่เพียงแต่จะไม่กังวลในตัวจางเย่ กลับยิ่งร้องแรกแหกกระเชออย่างตื่นเต้น!

"อาจารย์จางเย่ก่อเรื่องอีกแล้ว!"

"ฮ่าๆ ได้ฟังได้เห็นยิ่งชอบใจ!"

"ฉันรอวันนี้มานานมากแล้ว!"

"อาจารย์จางเพิ่งออกจากสถานีตำรวจเองนะ! ทำไมแค่ไม่กี่วันก็สร้างปัญหาอีกแล้ว? แถมยังด่าหัวหน้าพังรายการถ่ายทอดสดอีก? แต่ว่านะ...ฉันชอบว่ะ! วะฮ่าๆ"

"ถึงเวลาพวกเราต้องออกแรงแล้ว! พี่น้องทั้งหลายเข้าที่!"

"ฉันได้ยินมาว่าไอ้หวังสุ่ยซินนั่นเป็นพ่อของคนที่อาจารย์จางเย่ซ้อมไปคราวก่อน! ไม่แปลกใจว่าทำไมตอนนั้นความเห็นของผู้คนถึงได้ถูกลบเสียขนาดนั้น! ไอ้เจ้าหวังสุ่ยซินนี่มันเป็นผีสมควรตาย! คราวก่อนจ้องเล่นงานอาจารย์จาง คราวนี้ยังบีบให้คนดีอย่างพ่อเว่ยต้องตายอีก? ไอ้เต่าบัดซบสารเลว!"

"ไปกัน ไประเบิดเว็บของสถานีฯ!"

"ดาบยักษ์ของข้ากระหายเลือดอีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว!"

"เฮียดาบยักษ์ก็มาแล้ว! กำลังรบที่แข็งแกร่งที่สุดของเรารวมตัวกันครบแล้ว! คนพอแล้ว! ฆ่ามันนนนนน!"

ครั้งนี้ เหล่าแฟนคลับของจางเย่ไม่ใช่กองทัพเดี่ยวอีกแล้ว คนจำนวนมากจากทั่วเมืองหลวงต่างเข้ามาร่วมวงสังหารสถานีโทรทัศน์นครหลวงอย่างพร้อมเพรียง กระดานข้อความเต็มไปด้วยคำแช่งด่าหวังสุ่ยซินทั้งสิ้น!

กระทู้ถูกลบเหรอ?

ลบไปหนึ่ง พวกเขาโพสต์อีกร้อย!

เรื่องนี้กลับกลายเป็นวุ่นวายใหญ่หลวง ไม่รู้ว่ามากกว่าตอนที่จางเย่โดนจับกี่เท่า ซึ่งก็เป็นธรรมดา ครั้งนั้นเรื่องของจางเย่ถูกปั่นกระแสแค่บนอินเทอร์เน็ต แต่ครั้งนี้ เกิดขึ้นกลางรายการถ่ายทอดสดทางทีวี แถมเป็นช่อง BTV-News ที่แพร่ภาพไปทั่วเมืองหลวงอีกด้วย จำนวนคนที่ให้ความสนใจย่อมต้องมากกว่าเป็นสิบร้อยเท่าเป็นธรรมดา!


…....


บนเน็ตวุ่นวาย

หน้างานพิธีศพเองก็วุ่นวาย!

เด็กนับร้อยที่พ่อเว่ยเคยช่วยเหลือไว้และเหล่าผู้ปกครองที่ฟังกลอนของจางเย่ เมื่อนำมาโยงกับที่ก่อนหน้านี้ครอบครัวสกุลเว่ยร้องตะโกนว่าพ่อเว่ยถูกบีบคั้นจนตาย เพียงชั่วอึดใจก็รู้แจ้ง! ก่อนหน้านี้พวกเขาไม่ทราบว่าคุณพ่อเว่ยได้รับการปฏิบัติในสถานีฯ อย่างเลวร้ายแค่ไหน ทำให้ขณะที่ทางสถานีฯ ถ่ายทอดสด เมื่อเห็นพนักงานของสถานีฯ ผลักครอบครัวของพ่อเว่ยออกไป พวกเขาจึงไม่มีปฏิกิริยาอะไร!

มาตอนนี้ เหล่าฝูงชนต่างพากันโกรธแค้นไม่หยุด!

ฉับพลัน เหล่าเด็กๆ และผู้ปกครองต่างพุ่งขึ้นไปล้อมหวังสุ่ยซินเอาไว้!

คนนับร้อยคนเชียวนะ ทำให้หวังสุ่ยซินกลัวจนตัวแข็ง "พวกคุณทำอะไร! พวกคุณจะทำอะไร!"

"คืนพ่อเว่ยมา!"

"ไอ้ระยำ!"

"เอ็งทำไมต้องฆ่าพ่อเว่ย!"

จางเย่ก็อยู่บนเวทีเช่นกัน ไม่ห่างจากหวังสุ่ยซินนัก ทำให้ถูกเบียดเสียดรวมกับฝูงชนไปโดยปริยาย

ด้านล่าง เลขาฯ ของหวังสุ่ยซินกับลิ่วล้อของหวังสุ่ยซินในสถานีฯ อีกหลายคนรีบกรูเข้าไป หวังจะช่วยเหลือผู้อำนวยการหวังออกมา แต่เพราะคนมากเกินไปแล้วจึงไม่อาจแทรกตัวเข้าไปได้ แออัดยัดเยียดเสียจนแม้แต่เงาร่างของหวังสุ่ยซินพวกเขายังมองไม่เห็น!

"หัวหน้า!"

"ผอ.!"

"พวกนายหยุดมือ!"

"หลีกทางให้ฉันหน่อย!"

เลขาฯ กับคนอื่นๆ ได้แต่ตะโกนอยู่ด้านนอก!

จางเย่ชั่วร้ายยิ่งกว่า เมื่อเห็นว่าด้านนี้ถูกบังสายตาไปเกือบหมดแล้ว หมอนี่ก็เบียดตัวไปอยู่ข้างๆ หวังสุ่ยซินแล้วตะโกนขึ้น "ไอ้หยา เฮ้ย! อย่าเบียดสิ! พวกนายอย่าเบียดฉันสิ!"

เด็กหลายคนที่อยู่รายรอบต่างตกตะลึง นึกในใจว่าคุณออกปากพูดแทนคุณพ่อเว่ย พวกเรามีแต่จะขอบคุณไม่สิ้นสุด ไม่มีใครเบียดคุณนี่? ใครกล้าเบียดคุณกัน?

หรือมีคนผลักอาจารย์จาง?

หรือว่ามีคนเหยียบเท้าอาจารย์จาง?

เด็กๆ และผู้ปกครองโดยรอบรีบถอยไปก้าวใหญ่ สำหรับคนที่กล้าพูดแทนพ่อเว่ยกลางการถ่ายทอดสด สำหรับอาจารย์ที่คุณพ่อเว่ยเมื่อยังมีชีวิตชื่นชอบเป็นพิเศษ พวกเขาต่างเคารพอย่างยิ่ง ทว่าพวกเขาได้แต่ปากอ้าตาค้าง เพราะแม้จะไม่มีใครกล้าเข้าใกล้จางเย่ เจ้าแสบนี่ก็ยังโซซัดโซเซแข้งขาพัลวันเพราะถูก ‘เบียด’ ไปถึงตัวหวังสุ่ยซิน จากนั้น จางเย่ก็ทำในสิ่งที่พวกเขาต้องตกตะลึง!

หวังสุ่ยซินขึงตามองไปยังพวกเด็กๆ และผู้ปกครองที่อยู่ด้านข้างโดยไม่ได้สนใจบริเวณอื่น "ฉันบอกพวกเธอไว้! เปิดทางให้ฉันซะ! ไม่เชื่อฉันจะแจ้งตำรวจนะ?"

ดังนี้ จางเย่ที่ดูเหมือนจะยืนไม่มั่น ร่างของเขาส่ายไปมา เท้าก็ไม่มั่นคง สะดุดล้มไปโดนขาของหวังสุ่ยซิน!

สภาพร่างกายของหวังสุ่ยซินเป็นอย่างไร? คือคนที่ทำงานออฟฟิศทั้งวัน!

สภาพร่างกายของจางเย่เป็นอย่างไร? คือคนที่กินหนังสือทักษะเทควันโดไปจำนวนมาก!

หวังสุ่ยซินร้องโหยหวน ล้มลงกับพื้นทันที!

"อย่าผลักฉันสิ!" จางเย่ร้องเสียงดัง จากนั้นขาของเขาก็ดูจะพันกันอีกหน จางเย่พยายามจะทรงตัวให้อยู่ตั้งหลักให้ได้ แต่กลายเป็นว่ารองเท้ากลับเหยียบลงไปบนหน้าของหวังสุ่ยซิน!
"อ๊าา!" หวังสุ่ยซินตะโกนลั่น!

จางเย่พลันเท้าลื่น ‘ยืนไม่มั่น’ อีกหน อีกเท้าหนึ่งก็เหยียบลงไปบนหน้าท้องของหวังสุ่ยซิน!

"อ๊ากก" หวังสุ่ยซินตับแทบปลิ้น เจ็บปวดจนตาเหลือก!

เด็กชายคนหนึ่งเห็นดังนี้ก็พลันเข้าใจเจตนารมณ์ของจางเย่ เขาตะโกน "ซ้อมมัน!" ก่อนตรงเข้าไปเตะหวังสุ่ยซิน!

แต่เขาเพิ่งจะยกเท้า เท้าของจางเย่ก็ยกขึ้นอย่างเงียบเชียบเช่นกัน ก่อนวางนิ่งขวางเท้าของเด็กชายคนนั้นไม่ให้ส่งแรงลงไป จางเย่มองเขาแล้วส่ายหน้าเล็กน้อย

คนอื่นๆ ที่เห็นต่างเข้าใจในทันที!

"อาจารย์จาง!"

"อาจารย์จางเย่!"

"คุณ ... "

เด็กและเหล่าผู้ปกครองต่างรู้สึกประทับใจ อาจารย์จางเย่ไม่ยอมให้พวกเขาลงมือ เพราะเกรงว่าเมื่อตำรวจจับจะทำให้พวกเขาลำบาก เพื่อปกป้องพวกเขาถึงที่สุด อาจารย์จางเย่จึงทำเรื่องสกปรกแบกรับความผิดทั้งหมดไว้เพียงคนเดียว! เมื่อถึงเวลาที่มีคนต้องการสอบสวน ก็จะสอบสวนแค่จางเย่คนเดียว! ถึงตอนนี้ เหล่าเด็กและผู้ปกครองล้วนเข้าใจในที่สุดว่าทำไมคุณพ่อเว่ยก่อนตายจึงชอบงานของอาจารย์จางเย่มากเพียงนี้ เป็นเพราะไม่ว่าเรื่องผลงานหรือนิสัยใจคอ จางเย่ล้วนแต่เป็นคนที่ควรนับถือ!

เล่นสกปรก?

ลอบทำร้ายคนอื่น?
นี่อาจจะดูชั่วร้ายในสายตาของคนอื่นอยู่บ้าง เป็นเรื่องที่ทำให้ผู้คนดูถูกดูแคลน แต่ในเวลานี้ไม่ทราบว่าเพราะเหตุใด ในสายตาของเด็กๆ และเหล่าผู้ปกครองแล้ว พวกเขารู้สึกว่าจางเย่นั้น...ช่างยิ่งใหญ่มาก!

การบังมุมไม่ได้สมบูรณ์ทำให้ยังมีคนมองเห็นอยู่

จากตำแหน่งของหูเฟยกับพวกเสี่ยวหลวี่ โหวเกอ ทุกคนสามารถมองเห็นอย่างถนัดชัดเจนว่าจางเย่โดน ‘เบียด’ จนหลงทิศหลงทาง และเห็นฉากที่เท้าของเขาเตะเข้าร่างของหวังสุ่ยซิน!

เสี่ยวหลวี่แทบกระอักเลือด!

โหวเกอ ต้าเฟยเองสองตาแทบถลนออกจากเบ้า!

อาจารย์จาง! ทำไมถึงชั่วร้ายได้ขนาดนั้น!

ทำตัวแบบนี้ มีตรงไหนที่เหมือนคนเป็นยอดกวีบ้าง? มีตรงไหนที่เหมือนครูบาอาจารย์ผู้บรรยายประวัติศาสตร์บ้าง!?

ทว่าเมื่อคิดอีกที พวกเขาก็อยากจะหัวเราะลั่น หวังสุ่ยซินสมควรโดนซ้อมแล้ว กล้าหาเรื่องอาจารย์จางเย่เท่ากับหาเรื่องซวยแปดชาติชั่วโคตรจริงๆ!
"พี่หู?" เสี่ยวหลวี่มองหัวหน้าอย่างกังวล

"หืม? อะไรเหรอ?" เห็นได้ชัดว่าหูเฟยมองเห็นลูกไม้ของจางเย่ แต่กลับหันหน้ามามองอย่างสงสัย แสร้งทำสีหน้าไม่รู้ไม่ชี้

เสี่ยวหลวี่ตะลึงงันไป "แค่กๆ ไม่มีอะไรแล้ว ไม่มีอะไร!"

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./78.md)