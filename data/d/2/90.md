##บทที่ 189 : โดนฝูงนักข่าวจับ?
เช้าวันรุ่งขึ้น

ราวๆ เก้าโมงสิบโมงเช้า

จางเย่หยอกล้อ "ตื่นแล้วเหรอ?"

"อือ" สตาร์ควีนตอบเบาๆ

"นอนไม่หลับหรือเปล่าน่ะ? ขอบตาคุณดำเชียว" จางเย่กล่าว

"ได้อยู่" สตาร์ควีนสั่งต่อ "ดูหน่อยว่าข้างล่างยังมีคนไหม"

จางเย่ลงจากเตียง แง้มผ้าม่านเพียงนิดเดียวก่อนพูดอย่างขัดใจ "ยังอยู่กันเป็นสิบ กลุ่มนักข่าวนั่นเหมือนจะมาผลัดเวรกัน ท่าทางจะวางแผนอยู่ยาว วันนี้คงออกไปไม่ได้อีกละมั้ง?"

"กินข้าวก่อนเถอะ" จางหย่วนฉีตอบ

จางเย่ก็หิวแล้ว "สั่งให้มาส่ง? ได้ ผมหาก่อน"

จางเย่เปิดดูบนอินเทอร์เน็ตก่อนโทรศัพท์หาอยู่หลายร้าน แต่ว่าไม่มีสักร้านยอมมาส่ง ย่านเล็กๆ แถวนี้อยู่นอกพื้นที่บริการ กระทั่งร้านฟาสต์ฟู้ดยังไม่ยอมส่ง ไม่มีทางเลือกอื่น จางเย่ได้แต่โทรลงไปที่ฟรอนท์ "ฮัลโหล มีอะไรให้พวกเรากินบ้าง? ขนมปัง? มาม่า? คุ้กกี้? โอเค เอามาให้ผมอย่างละสอง เอาโค้กกับน้ำแร่มาอย่างละขวดด้วย...รบกวนมาส่งที่ห้องผมหน่อยนะ ขอบคุณมาก"

สตาร์ควีนใส่แว่นกันแดด "อย่าให้ใครเข้ามานะ"

"ผมรู้น่า" จางเย่ใส่เสื้อคลุม รออยู่หน้าประตู

สักพักแม่บ้านก็มาส่งของให้ ประตูเปิดออก เธอยื่นของเข้ามาให้ "หักเงินจากค่ามัดจำแล้วนะ จริงสิ คุณเช็กเอาท์วันนี้รึเปล่า?"

จางเย่จงใจยีผมให้ยุ่งเพื่อไม่ให้ใครจำได้ แต่ดูท่าจะไม่จำเป็น ถึงเปิดหน้าเปิดตา แม่บ้านก็ไม่รู้จักเขาอยู่ดี จางเย่คิด กล่าวว่า "วันนี้ไม่เช็กเอาท์แล้ว พักต่ออีกวันนะ"

แม่บ้านกล่าว "งั้นคุณต้องลงไปจ่ายเงินชั้นล่าง"

จางเย่รีบพูด "ขี้เกียจไป ผมเอาเงินให้คุณเลยแล้วกัน"

"ได้ค่ะ" แม่บ้านรับเงินไปนับอยู่ครู่ "ให้ทำความสะอาดไหม?"

"ไม่ต้องๆ" จางเย่ไม่กล้าให้ใครเข้ามาในห้อง "จริงสิ ทำไมไม่มีฮีทเตอร์แล้วล่ะ หนาวจัง วันนี้ฟ้ามืด อากาศเริ่มเย็นลงแล้วด้วย"

ป้าแม่บ้านอธิบายว่า "ตัดไฟฮีทเตอร์ หลังสามทุ่มค่อยเปิด กลางวันไม่เปิด" ความจริงก็เพื่อประหยัดไฟ หลังพูดจบแม่บ้านถึงเดินลงไป

กลับเข้ามาในห้อง จางเย่วางของกินลงบนเตียง "คุณจะกินอะไร?" จางหย่วนฉีเมียงๆ มองๆ ชี้นิ้วไปที่บะหมี่กึ่งสำเร็จรูปโดยไม่พูดอะไร
จางเย่เหลือบตามองเธอ ก่อนเดินไปต้มน้ำให้เดือดจากนั้นราดลงไปในบะหมี่ วางลงบนโต๊ะข้างเตียง ตัวเขาถึงค่อยแกะขนมปังกินกับน้ำร้อน "ผมดูว่าวันนี้คงโดนแขวนอยู่เหมือนเดิม ยังไม่มีโอกาสให้ออกไปแน่ ถ้าวันนี้คุณมีธุระอะไร เอามือถือผมโทรหาผู้จัดการคุณก่อนไหม?"

สตาร์ควีนก้มศีรษะกินบะหมี่ สีหน้าไม่พอใจนัก แต่ก็ยังกิน "เอามือถือนายโทร? จะได้บอกเธอว่าฉันอยู่โรงแรมริมทางกับนายเหรอ?"

จางเย่ชะงักกึก เพิ่งนึกออกว่าผู้จัดการของเธอมีเบอร์ของเขา โทรไปก็ความแตกน่ะสิ เรื่องแบบนี้ให้คนอื่นรู้ไม่ได้เด็ดขาด ถึงพวกเขาสองคนจะไม่มีอะไรกันจริงๆ ก็เถอะ


……


หลังกินเสร็จ

เกือบเที่ยงแล้ว

ทั้งสองคนต่างไม่ได้ทำอะไรเลย ความจริงคือไม่มีอะไรให้ทำ

จางเย่เปิดโทรทัศน์จอโค้งที่เก่าใกล้จะพัง มีอยู่ยี่สิบกว่าช่อง ภาพแต่ละช่องล้วนเป็นภาพซ่า ดูเหมือนสัญญาณจะไม่ดี ดูไม่ได้ สตาร์ควีนนอนตะแคงข้างอยู่ใต้ผ้าห่ม เธออ่านหนังสือรวมผลงานของจางเย่ไปสองรอบแล้ว เดิมทีตัวอักษรไม่ได้มากมายนัก จึงไม่ต้องอ่านซ้ำอีก จางเย่ปิดโทรทัศน์ รู้สึกอากาศหนาวอยู่หน่อยๆ มองออกไปข้างนอกมีฝนตกปรอยๆ ชายหนุ่มถูมือไปมา เมื่อวานรีบๆ ออกมาเลยไม่ได้ใส่เสื้อผ้ามากนัก

"มือถือ" สตาร์ควีนส่งเสียง

"อะไรเหรอ?" จางเย่กะพริบตาปริบ

จางหย่วนฉีไม่อธิบาย เพียงพูดซ้ำว่า "มือถือ"

"อ่ะ" จางเย่แบะปากโยนให้เธอ

จางหย่วนฉีกดโทรออก รอสายอยู่นาน เพิ่งจะกดเบอร์ใหม่ สีหน้าพลันเปลี่ยนแปลง กลายเป็นเผยรอยยิ้ม "ฮัลโหล ผู้กำกับเจียง?"

อีกฝ่ายเป็นเสียงคนหนุ่ม "เอ๋ พี่สาวจาง เหรอ?"

"อืม ยังฟังเสียงออกด้วย ฮิๆ" จางหย่วนฉีตอบ

ผู้กำกับเจียงตอบ "ผมโตมากับเพลงของคุณ เสียงคุณทำไมผมจะฟังไม่ออกล่ะ? ใช่แล้ว บนอินเทอร์เน็ตบอกว่าคุณอยู่ที่โรงแรม มีเรื่องแบบนี้ด้วย?"

จางหย่วนฉียิ้ม "ก็แค่บริษัทปล่อยข่าวน่ะ ฉันอยู่บ้านนี่แหละแต่มีคนโทรเข้ามาเยอะไปหน่อย ฉันเลยปิดมือถือแล้วเอามือถือเพื่อนโทรหาคุณ มีเรื่องรบกวนหน่อย หนังเรื่องใหม่ที่คุณกำกับ ยังถ่ายทำไม่เสร็จใช่ไหม? ฉันได้ยินมาว่ามีอีกหลายฉากหลายซีนที่ต้องแก้ใช่ไหม? ต้องการนักแสดงไหม? ฉันมีคนจะแนะนำให้คุณหน่อย จางเย่ ไม่รู้คุณรู้จักไหม พอมีชื่อในเมืองหลวงอยู่บ้าง"

“จางเย่? จางเย่คนที่แต่งเพลงให้คุณอ่ะนะ?" ผู้กำกับเจียงนึก "ผมรู้จักเขา พอจำได้นิดหน่อย ดูเหมือนว่าจะเขียนกลอนเก่งน่าดู"

จางหย่วนฉีรับคำ "ให้บทตัวประกอบเขาหน่อยสิ"

ผู้กำกับเจียงพูดอย่างลังเล "หนังผมเป็นหนังกำลังภายใน พูดถึงบท..."

"ฉันติดหนี้น้ำใจเขาเรื่องเพลงนั่น จะกำลังภายในหรือไม่กำลังภายในฉันไม่สนใจ คุณช่วยฉันล้างหนี้หน่อย ฮิๆ ได้สินะ" จางหย่วนฉียิ้ม

ผู้กำกับเจียงกึ่งหัวเราะกึ่งร้องไห้ "ก็ได้ พี่สาว คุณออกหน้า แน่นอนว่าต้องได้ ให้พวกเราปรึกษากันหน่อย ถึงเวลา..."

จางหย่วนฉีตอบ "ไม่ต้องรอให้ถึงเวลาหรอก พรุ่งนี้ฉันจะให้เขาไปที่กองถ่ายของพวกคุณ แค่ไหนก็แค่นั้น ส่วนเรื่องหน้าของคุณฉันจะรับบทดารารับเชิญให้"

"ฮ่าๆ งั้นก็เยี่ยมเลย ได้ แน่นอน!" ผู้กำกับเจียงไม่อิดออดอีก

วางสายแล้ว โทรศัพท์ถูกโยนคืนมา จางเย่รับไว้ ตอบทันควันว่า "ขอบคุณมากพี่สาว" เขาไม่คิดว่าเรื่องราวจะรวดเร็วขนาดนี้

เพียงวางสาย จางหย่วนฉีที่พูดคุยคิกคักก็เปลี่ยนสีหน้าท่าทีอย่างฉับพลัน กลับไปนิสัยเสียเป็นตัวตนแท้จริงตามเดิม เธอยืนกอดอกเงียบๆ ครู่ต่อมาถึงบอกว่า "คืนนี้ยังไงก็ต้องออกไปให้ได้ พรุ่งนี้ฉันมีงานที่ฮ่องกงกับไต้หวัน ไฟลท์บินตอนบ่าย ยกเลิกไม่ได้!"

จางเย่เค้นสมองคิด "จะไปได้ยังไง?"

"นายคิดหาวิธีมา" พูดจบ จางหย่วนฉีก็เอนกายลงนอนกลางวัน

จางเย่นอนคิด จะเรียกว่าคิดจนสมองแทบแตกก็ว่าได้ สุดท้ายเขาก็ผล็อยหลับไปด้วยอีกคน



ตกดึก

ตีหนึ่งแล้ว

จางเย่แต่งตัวเสร็จเรียบร้อย ส่วนจางหย่วนฉีสวมรองเท้าส้นสูงพร้อม ทั้งสองเพียงรับประทานอะไรนิดหน่อย จางเย่ดึงผ้าม่านมองลงไปข้างล่าง คนน้อยลงมาก เหล่าแฟนคลับเองก็เหลือไม่มากแล้ว อย่างไรเสียเวลาแบบนี้ไม่ว่าใครก็ไม่โง่มานั่งรอหรอก นอกจากพวกนักข่าวที่ไม่มีอะไรทำ ไม่แน่ใจว่าเป็นคนของสถานีโทรทัศน์หรือหนังสือพิมพ์ พวกเขาแบ่งงานกันสองกะสามกะ รออยู่ตรงนั้นไม่จากไปไหน บางคนก็ซ่อนอยู่ในที่มืด อยู่บนรถบ้าง ระเบียงฝั่งตรงข้ามบ้าง ถือกล้องถ่ายรูปกล้องส่องทางไกลเตรียมพร้อมไว้ตลอดเวลา เตรียมทำศึกระยะยาว

ฝ่าไปทางประตูหน้า — เป็นไปไม่ได้แน่!

จางเย่ถอนหายใจ "คุณรอตรงนี้แหละ ผมออกไปดูลาดเลาก่อน"

"มีแผนอะไร?" จางหย่วนฉีถาม

"เดินไปคิดไป" จางเย่มีแผนในใจเรียบร้อยแล้ว แต่ไม่กล้าบอกสตาร์ควีนล่วงหน้า กลัวว่าสตาร์ควีนจะไม่ยอมทำตาม จึงออกไปสำรวจเสียก่อน

เพื่อเป็นหลักประกัน จางเย่ฉวยโอกาสที่จางหย่วนฉีไม่สนใจ หยิบเอา ‘คริสตัลเซฟ’ หนึ่งชิ้นออกจากหน้าต่างไอเทมในแหวนเกมบนนิ้วของตนเอง ‘คริสตัลเซฟ’ สองชิ้น และ ‘ขนมปังโชคดี’ อีกหนึ่งชิ้น เป็นไอเทมที่อยู่ในช่องเก็บของของจางเย่จากการเล่นลอตเตอรี่ก่อนหน้านี้นานแล้ว จางเย่รู้ว่าเรื่องนี้สำคัญอย่างยิ่งยวด ทั้งไม่กล้าประมาท ไม่อาจดูเบา ดังนั้นจึงบีบ ‘คริสตัลเซฟ’ ในมือจนแตก

แสดงผลแล้ว!

【การเซฟเสร็จสิ้น!】

【บันทึกข้อมูลเป็นเวลาสามสิบนาที!】

จางเย่เปิดประตูออกมาด้านนอกอย่างเบามือเบาเท้า ดึกดื่นเที่ยงคืนเช่นนี้ ทางเดินว่างเปล่าไม่มีคนแม้แต่คนเดียว จางเย่คลายความระมัดระวัง รีบสาวเท้าไปทางบันไดหนีไฟ ใช้ลิฟต์ไม่ได้แน่ ถูกล้อมกรอบมากไป แถมปัจจัยเสี่ยงก็มากเกินอีกด้วย

แต่ขณะที่ชายหนุ่มใกล้จะถึงบันไดหนีไฟนั้นเอง ประตูของห้องด้านข้างห้องหนึ่งก็เปิดออกโดยไม่ให้สุ้มให้เสียง คนเปิดประตูเป็นชายวัยกลางคนที่กำลังสะพายกล้อง ในห้องยังมีคนหนุ่มอีกสามสี่คน มองแวบเดียวก็รู้ว่าเป็นพวกนักข่าว!

จางเย่รีบเดินไปข้างหน้า แม่* ยังมีคนซ่อนตัวอยู่อีก!

ชายวัยกลางคนนั้นได้ยินเสียงจึงออกมา ต้องการดูว่าเป็นใครเดินผ่าน นักข่าวอย่างพวกเขาเฝ้าอยู่ข้างนอกทั้งวัน ยังดีตอนเที่ยงมีคนเช็คเอาท์ออกไปจำนวนมาก พวกเขาจึงจัดการเปิดห้องเข้ามาพักอยู่ข้างในได้ เขาไม่คิดว่าแค่ผลักประตูออกมาก็ได้ข่าวแล้ว ทำเอาชะงักอยู่ครู่หนึ่ง อดรู้สึกไม่ได้ว่าคนๆ นี้คุ้นตา คิดอยู่สักพักค่อยนึกออก ตื่นเต้นดีใจขึ้นอย่างฉับพลัน "จางเย่นี่! อาจารย์จางทำไมคุณถึงมาที่นี่? คุณอยู่กับสตาร์ควีนใช่ไหม?"

เขาตามมา

จางเย่เดิน

ทั้งคนนั้นยังรัวถ่ายรูป แชะๆ!

พวกนักข่าวทั้งหลายในห้องพอฟัง ก็ทราบทันทีว่ามีข่าวใหญ่แล้ว จางเย่กับสตาร์ควีนเคยร่วมงานกัน ทั้งคู่ต่างก็ปรากฏตัวที่โรงแรมเล็กๆ แห่งนี้? ไม่ปกติแล้ว!

คนพวกนั้นก็ตามมาด้วย!

จางเย่มาถึงบันไดหนีไฟแล้วก็ลงไปชั้นล่าง จากชั้นสามลงไปชั้นสอง เกือบจะถึงชั้นสอง กลับมีนักข่าวอยู่คนหนึ่ง ดูแล้วไม่น่าจะใช่พวกเดียวกับกลุ่มข้างบน คนคนนี้ความจริงออกมาสูบบุหรี่ แต่ว่าจางเย่มองไม่เห็นเพราะทางเดินเป็นมุมอับสายตา เมื่อไม่ได้ยินความเคลื่อนไหวใดๆ เลยก้าวออกมา สุดท้ายกลับมาประสานสายตากับนักข่าว ทั้งสองฉันมองเธอ เธอมองฉันไปมา

"เฮ้! จางเย่!" นักข่าวร่างผอมตื่นเต้นขึ้นมาแล้ว!

จางเย่หักเลี้ยวลงไปชั้นล่าง แต่ชั้นหนึ่งกลับมีคนมากกว่าเสียอีก มีทั้งนักข่าวที่กำลังนั่งอ่านหนังสือพิมพ์อยู่ที่บันได ทั้งนักข่าวที่ยืนพิงกำแพงหลับ ทางนี้ปิดตายแล้ว เชื่อว่าทางลิฟต์ก็เป็นอย่างเดียวกัน ดูเหมือนจะมีคนประจำอยู่

คนกลุ่มนี้มองเห็นจางเย่เข้าแล้วเหมือนกัน หลายคนยังจำไม่ได้ อาจเป็นเพราะไม่รู้จักเขา แต่ในกลุ่มมีบางคนรู้จักเขา เสียงหนึ่งตะโกนชื่อของจางเย่ ทุกคนต่างหันขวับมามองตาเป็นประกาย!

จางเย่ย้อนกลับไปชั้นสอง นักข่าวจากชั้นบนไล่ตามลงมา ชั้นล่างเองก็ตามขึ้นมาเช่นกัน แต่จางเย่ไม่สนใจอะไรทั้งนั้น ไม่ว่าพวกเขาจะถ่ายรูปหรือตั้งคำถามอย่างไร จางเย่ยังคงตีหน้านิ่งสาวเท้าขึ้นไปชั้นบน เลี้ยวที่ทางเลี้ยวของชั้นสอง หนึ่งนั้นเพื่อหาตำแหน่งของนักข่าวทั้งหมด สองคือเพื่อมองหาเส้นทางหลบหนี

ประมาณยี่สิบนาทีให้หลัง

ฝูงนักข่าวเข้ามาล้อมจางเย่เอาไว้ นักข่าวจำนวนมากที่อยู่ในสวนต่างปรี่เข้ามา ทั้งข้างหน้ายังรวมถึงแฟนคลับของจางหย่วนฉีอีกไม่น้อย หนึ่งวันหนึ่งคืนผ่านไป แฟนคลับส่วนใหญ่ทยอยกลับกันหมดแล้ว แต่ยังเหลือเหล่าแฟนคลับเดนตายที่ว่างจริงๆ ไม่มีอะไรทำอยู่

"อาจารย์จางเย่?"

"ทำไมเป็นคุณล่ะ?"

"อาจารย์จาง ทำไมคุณถึงอยู่นี่ล่ะ?"

"สรุปแล้วคุณกับจางหย่วนฉีมีความสัมพันธ์กันอย่างไร?"

"สตาร์ควีนอยู่ที่นี่? อยู่ที่ห้องคุณใช่ไหม? คุณอธิบายให้เราฟังได้ไหม!?"

"ผมถามบ้างสิ! คนที่สตาร์ควีนนัดไว้ที่โรงแรมเล็กๆ นี่คือคุณ? นี่...นี่...นี่คุณกับสตาร์ควีนมีความสัมพันธ์กันตั้งแต่เมื่อไร!?"

"อาจารย์จาง กรุณาตอบคำถามพวกเราด้วย!"

แสงแฟลชวูบวาบ อย่างกับงานแถลงข่าวที่ครึกโครม!

ทุกคนไม่ยิงคำถามก็ถ่ายภาพ กลายเป็นความโกลาหลวุ่นวาย แต่ละคนหลังจากเห็นจางเย่ปรากฏตัวขึ้น ปฏิกิริยาแรกคือไม่อยากเชื่อ!

จางเย่กับจางหย่วนฉี?

มีอะไรผิดพลาดรึเปล่า! ช่างไม่เหมาะกันเลย!

จางเย่ทราบว่าเขาอธิบายอะไรไปก็ไม่ชัดแจ้ง ทั้งเขายังไม่จำเป็นต้องอธิบาย เพียงหัวเราะอย่างใจเย็น มองฝูงนักข่าวที่ล้อมทั้งสี่ทิศอย่างแน่นหนา และพูดประโยคที่ฟังไม่เข้าใจว่า "ถึงผมจะบอกคุณไป อีกสักครู่พวกคุณก็ไม่รู้เรื่องอยู่ดี"

"เอ๋?"

"แปลว่าอะไร?"

"อาจารย์จาง กรุณาตอบคำถามด้วย!"

"คุณกับสตาร์ควีนทำไมถึงปรากฏตัวที่นี่? ไม่ใช่เรื่องบังเอิญใช่ไหม!"

จางเย่ไม่ตื่นเต้นแม้แต่น้อย ไม่พูดไม่จาสักคำ ไม่สนใจคนเหล่านี้ กลับก้มศีรษะลงเปิดหน้าต่างของแหวนเกม หลังหน้าต่างปรากฏขึ้นมาแล้ว นิ้วของจางเย่ก็เคลื่อนไหวเล็กน้อย — โหลดเซฟ!

【เริ่มอ่านข้อมูลที่บันทึกไว้…】

【การอ่านข้อมูลเสร็จสิ้น…】


-*-*-*-*-*-*-*-*-*-*-*-*-*-*-*-*-*



[Go To Next Chapter]( ./91.md)