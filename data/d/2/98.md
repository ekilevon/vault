##บทที่ 197 : มอบอักษร!
จางเย่พูดจบ

รอบด้านพลันเงียบไปชั่วขณะ!

ต้นโพธิ์คืออะไร? คือไม้ยืนต้นขนาดใหญ่ชนิดหนึ่งในวงศ์ขนุน (Familia Moraceae) สกุลโพ (Genus Ficus) เมื่อต้นยังเล็กจะเกาะเป็นกาฝากบนต้นไม้ชนิดอื่น สูง 15-25 เมตร ความยาวเส้นผ่านศูนย์กลาง 30-50 เซนติเมตร เปลือกสีเทา เกสรเพศผู้ เพศเมียและกระเปาะอยู่ในดอกเดียวกัน ผลทรงรี ผิวเกลี้ยง ตัวผลมีลักษณะเรียว หัวท้ายแคบ...แน่ล่ะ นี่เป็นเพียงคำอรรถาธิบาย...เป็นคำจำกัดความของต้นโพธิ์อย่างเป็นทางการ

แค่กๆ อืมมม เข้าเรื่องจริงๆ ล่ะนะ

ดั้งเดิมไม่มีโพธิ์? บนโลกนั้นมีต้นโพธิ์อยู่จริงๆ แต่ต้นโพธิ์สำหรับพุทธศาสนิกชนนั้นไม่ได้หมายถึงพืช ทว่าเป็นสัญลักษณ์และสิ่งที่พึงระลึกถึงพระพุทธองค์ นอกจากนี้ต้นโพธิ์ยังหมายถึงปัญญาและความรู้แจ้งขององค์พระสัมมาสัมพุทธเจ้า มีต้นไม้อะไรเสียที่ไหน ทั้งกระจกอะไรนั่นอีก? เช่นที่จางเย่ได้เล่าถึงการถกพระธรรมระหว่างพระภิกษุสองรูปนั้น โมงยามที่เฝ้าพิจารณาตนเองในกระจกเงา เป็นเพียงหนึ่งจิต หนึ่งความคิด ไหนเลยจะมีสิ่งใด?

ไม่มีต้นโพธิ์

ทั้งไม่มีกระจก

ไร้ซึ่งสรรพสิ่ง แล้วจะมีฝุ่นมาจับได้อย่างไร?

เหล่าหลวงจีนทั้งหลายรวมไปถึงเจ้าอาวาสต่างพิจารณาตนเอง ใช้กถาธรรมของจางเย่ถามตนเองครั้งแล้วครั้งเล่า — ฝุ่นธุลีจะจับลงที่ใด? ใช่แล้ว! ฝุ่นธุลีจะจับลงที่ใด!

เจ้าอาวาสยอมรับทั้งปากทั้งใจสิบนิ้วประนมมือ "อามิตตาพุทธ"

จากนั้น เหล่าหลวงจีนทั้งสิบกว่ารูปที่อยู่หลังท่านก็ประนมมือตาม "อามิตตาพุทธ"

ทีมงานทั้งคณะตะลึงจนปากอ้าตาค้างเมื่อได้ยินกถาของจางเย่บทนี้ พวกเขาไม่เข้าใจพุทธศาสนา ทั้งไม่เคยศึกษาปรัชญาเซน เทียบกับก่อนหน้านี้ที่จางเย่ถกพระธรรมกับเจ้าอาวาสวัดชิงซัน พวกเขาเพียงแต่ฟังเพื่อความสนุกเท่านั้น รู้แค่ว่าจางเย่พูดได้ยอดเยี่ยมมาก ส่วนความหมายลึกซึ้งใดๆ ไม่ได้เข้าใจเลย ทว่ากถาบทนี้กลับไม่เหมือนกัน ไม่ต้องพูดถึงพวกหลวงจีนนั่น กระทั่งเหล่า ‘ฆราวาส’ ไม่ได้บวชเรียนอย่างพวกเขายังฟังเข้าใจได้อย่างแจ่มแจ้ง ตอนแรกพวกเขาเห็นว่ากถาธรรมของเจ้าอาวาสไม่เลวนัก แต่พอจางเย่กล่าวคำ ‘ดั้งเดิมไม่มีโพธิ์’ ออกมา ทำเอาทุกคนสั่นสะท้านถึงสวรรค์ เข้าใจได้ทันทีว่ากถาธรรมของเจ้าอาวาสและอาจารย์จางเย่ต่างชั้นกันขนาดไหน!

เทียบเคียงกันไม่ได้โดยสิ้นเชิง!

"ฮ่าๆ! ดี!"

"อาจารย์จางหล่อเลิศอะ!"

"ดั้งเดิมไม่มีโพธิ์ช่างเยี่ยม! ทั้งไร้ซึ่งกระจกช่างยอด!"

"นั่นสิ! อะไรๆ ก็ไม่มี! แล้วฝุ่นจะมาจากไหน? อาจารย์จาง กถาบทนี้แน่มาก! ทำจนพวกหลวงจีนตาค้างไปเลย!"

"กถาบทนี้เจ๋งเกินไปแล้ว!"

"ทำไมฉันถึงรู้สึกเหมือนได้เห็นฉากในตำนานล่ะ? ฉาก ‘สนทนาธรรมที่เสี่ยวชิงซัน’?”

"พวกนายว่าอีกหลายร้อยปีข้างหน้า คนรุ่นหลังเมื่อพูดถึงกถาธรรมสุดคลาสสิกบทนี้ของอาจารย์จาง จะมีพวกเราอยู่ในเรื่องด้วยหรือเปล่า?"

"ต้องมีอยู่แล้วล่ะ ฮ่า พวกเราพลอยได้อาบรัศมีความดังพันปีไปด้วย!"

"ถ่ายเก็บไว้แล้วใช่ไหม?"

"ถ่ายแล้ว"

"ฉันก็ถ่ายไว้เหมือนกัน อาจารย์จางโหดมาก!"

"สนทนาธรรมกับหลวงจีนยังพูดจนฝ่ายโน้นไม่มีที่ให้เถียง!"

อะไรที่เรียกว่าตอกหน้า?

นี่แหละที่เรียกว่าตอกหน้า!

อะไรเรียกว่าโชว์พาว?

นี่แหละที่เรียกว่าโชว์พาว!

เหยาเจี้ยนไฉยิ้มตาหยี ยิ่งมองจางเย่ยิ่งชอบใจ เหล่าเหยานึกในใจว่าถ้าตนเองมีความสามารถสักเสี้ยวหนึ่งของจางเย่ ยังต้องกลัวอะไร? บรรดาสาวๆ คงวิ่งมายืนเรียงแถวให้เขาเลือกแล้ว!

คนในทีมงานจำนวนไม่น้อยรู้ถึงความสามารถเชิงวรรณศิลป์ของจางเย่ แม้ว่าส่วนใหญ่จะไม่ได้รู้จักจางเย่ดี ทั้งยังไม่ค่อยพอใจที่จางเย่เป็นที่รู้จัก มีคนคอยป่าวประกาศสรรพคุณให้ แต่ตอนนี้พวกเขากลับรู้สึกว่าตนเองยังประเมินความสามารถเชิงวรรณศิลป์ของจางเย่ต่ำเกินไป! ตอนแรกพวกเขาเชียร์ให้จางเย่ประลองกับเจ้าอาวาส เพราะคิดว่าอย่างไรจางเย่ก็คงไม่แพ้ เพราะนี่เป็นรากเหง้าของอาจารย์จาง แต่เนื่องจากเป็นการถกกถาเซน เป็นการสนทนาธรรม ต่อให้นับเป็นวรรณกรรมได้อยู่แต่ก็ไม่เหมือนกับงานวรรณกรรมตามมาตรฐานเสียทีเดียว ธรรมกถาเมื่อเทียบกับงานวรรณกรรมแล้ว มีความเป็นปรัชญาและหลักการเหตุผลมากกว่า ดังนั้นพวกเขาจึงไม่คิดว่าจางเย่จะชนะได้อย่างถล่มทลายแบบนี้ เรียกว่าถล่มคู่ต่อสู้จนราบคาบเลยก็ได้! ฝ่ายเจ้าอาวาสกับหลวงจีนทั้งสิบกว่ารูปนั้นยังคงอึ้งใบ้ไม่มีแรงแม้แต่จะตอบโต้! ได้แต่ถูกจางเย่รุกต้อนจนโง่งมไปแล้ว!

โดยเฉพาะโศลกต้นโพธิ์ในตอนสุดท้ายนั่น!

ธรรมกถานี้เป็นปวารณาของผู้ทรงศีล ไม่ใช่กลอนคู่จึงไม่มีกลอนรับ!

แต่ใครจะไปนึกว่าจางเย่จะทำเหมือนกถาธรรมของอีกฝ่ายเป็นกลอนคู่แล้วจัดการต่อกลอนเสียอย่างนั้น! แต่ละคำล้วนลึกล้ำ! ปฏิเสธกถาของเจ้าอาวาสอย่างสิ้นเชิง! ทั้งยังหักล้างเสียจนผู้อื่นหมดคำพูด! เพียงกล่าวกถาบทเดียวนี้ออกมาตอบโต้ คำวิจารณ์อื่นๆ ก็ไม่จำเป็นแล้ว ระดับชั้นช่างสูงส่ง! กระทั่งคนนอกที่ไม่รู้เรื่องยังประจักษ์ชัดแก่สายตา!

เจ้าอาวาสมองไปยังจางเย่อย่างลึกล้ำ ก่อนหวนคืนสู่ความสงบนิ่ง หลับตาลงครู่หนึ่งก่อนลืมตาขึ้นช้าๆ "อาตมานั่งฌานมาสามสิบกว่าปี ทั้งจิตใจอุทิศแก่พุทธะ หลายวันก่อนตระหนักได้ถึงกถาบทนี้ เข้าใจว่าเข้าถึงธรรมมากขึ้นอีกก้าว เข้าใจว่าการฝึกฝนเหนือล้ำขึ้นอีกขั้น" กล่าวจบพลันครางเสียงขื่น "ไม่เคยคิดเลยว่าเทียบกับประสกแล้ว อาตมายังไม่อาจบรรลุเข้าสู่ประตูแห่งธรรมด้วยซ้ำ น่าละอาย น่าละอาย"

"อาจารย์"

"เจ้าอาวาส!"

เหล่าหลวงจีนหนุ่มรู้สึกกังวลใจ

เจ้าอาวาสโบกมือ กล่าวกับจางเย่ว่า "ประสกแม้เป็นฆราวาส หกอายตนะไม่บริสุทธ์ กลับมีปัญญากว้างใหญ่ ทรงธรรมไพศาล เปรียบกับอาตมาผู้เป็นบรรพชิตแล้วยังมีปัญญาลึกล้ำยิ่งกว่า วันนี้อาตมายอมแพ้ ซ้ำยอมรับทั้งกายทั้งใจ หากประสกเป็นบรรพชิตมุ่งสู่ทางธรรม ความสำเร็จทางธรรมย่อมต้องเหนือกว่าอาตมาเป็นร้อยเท่า"

จางเย่ฟังจบ รีบโบกมือทันที "อย่าพูดแบบนั้นเลยครับ วันเวลาที่มาของผมนั้นดีอยู่ ไม่คิดจะละทิ้งไปไหนหรอก ผมยังพอใจกับความเป็นฆราวาสของผม เป็นคนธรรมดาก็ดีมากพอแล้วครับ"

เจ้าอาวาสกล่าวด้วยอาดูรว่า "น่าเสียดาย น่าเสียดาย"

เจ้าอาวาสยอมแพ้แล้ว เหล่าหลวงจีนที่เพิ่งโดนทำร้ายทั้งหลายต่างมีสีหน้าหมองหม่น

คนตรงหน้าเป็นใครกันแน่? ประลองบู๊ไม่ชนะ! ประชันบุ๋นก็ไม่ชนะ! จะไม่เหลือทางถอยให้คนอื่นบ้างหรือไง?

แน่นอนว่าพวกเขาไม่มีทางเถียงชนะจางเย่ จางเย่ใช้กถาธรรมของท่านฮุ่ยเหนิง (เว่ยหลาง) เป็นบท ‘พระสูตรเว่ยหลาง’ ที่ไม่มีใครไม่รู้จัก ไม่มีใครไม่คุ้นเคย อีกทั้งก่อนหน้าตอนประลองบุ๋นกันนั้น จางเย่ยังใช้เสียงพูด ไม่ว่าจะพูดเรื่องไร้สาระหรือไม่ไร้สาระ ก็ยังมีผลพลอยได้จากผลเพิ่มเสน่ห์ (เสียง) เพิ่มขึ้นมา ผลไม้นี่เพิ่มการล่อลวงเข้ามาในเสียง ย่อมต้องเพิ่มผลลัพธ์ที่ไม่อาจอธิบายได้ ดังนั้นทุกคนจึงตะลึงงันอย่างฉับพลัน ทุกอย่างล้วนมีเหตุผลในตัวของมัน

แพ้ชนะตัดสินแล้ว

เมื่อทางฝ่ายทีมงานเห็นว่าได้ชัยชนะมา ในที่สุดความแค้นจึงได้ระบายออกเสียที

หลังจากคว้าชัย ฝ่ายผู้ชนะมักจะใจกว้าง ยิ่งเห็นว่าเจ้าอาวาสชิงรับความพ่ายแพ้อย่างผ่าเผย หลายคนพลอยมองท่านดีขึ้นเล็กน้อย ทั้งกล่าวปลอบโยนหลายคำ

"เจ้าอาวาส ท่านอย่าได้ประลองกับอาจารย์จางอีกเลย"

"นั่นสิ อาจารย์จางเย่เป็นถึงนักเขียนชื่อดังของเมืองหลวง แต่งกลอนเขียนบทความ ผลงานแต่ละชิ้นล้วนคลาสสิก พวกท่านคงไม่ค่อยได้ดูโทรทัศน์ล่ะสิ?"

ตอนแรกเพียงแค่ได้ยินผ่านหู แต่วันนี้ได้เห็นกับตาว่าจางเย่เขียนกลอนแต่งบทกถา พวกเขาล้วนตื่นเต้นมาก เพราะกถาธรรมเหล่านั้นพวกเขาฟังแล้วยิ่งกระหายใคร่รู้

ขณะที่กำลังพูดคุย

เจ้าอาวาสพลันหันไปบอกกับหลวงจีนหนุ่มบางรูป "ไปเตรียมห้องที่สวนด้านหลังเอาไว้หน่อย เตรียมให้ประสกทั้งหลายเข้าพัก"

เหล่าหลวงจีนหนุ่มไม่โต้แย้งอิดออด รีบไปจัดการให้ทันที พวกเขาในตอนนี้ยอมรับจางเย่ทั้งปากทั้งใจ เพียง ‘ดั้งเดิมไม่มีโพธิ์’ ด้วยบทเดียวนี่ก็ช่วงชิงความเคารพจากบรรดาหลวงจีนไปมากมาย มนุษย์ไม่อาจวัดจากรูปลักษณ์ มหาสมุทรไม่อาจหยั่งถึงก้น จางเย่อาจจะหน้าตาธรรมดาแถมนิสัยยังร้ายกาจอีกด้วย แต่เพศบรรพชิตไม่มองผิวเนื้อรูปกาย จางเย่สามารถกล่าวกถาเซนสะท้านฟ้าขนาดนี้ออกมาได้ แปลว่ามีความเข้าใจในพุทธปรัชญาและมีรากแห่งปัญญาลึกซึ้งยิ่งกว่าพวกเขาทั้งหลายเหล่านี้ สมควรได้รับความเคารพสูงสุด ขอเพียงเป็นผู้สามารถประสิทธิ์ประสาทความรู้ ไม่ว่าอะไรต่างไร้ความหมายแล้ว

ผู้กำกับเจียงถามอย่างแปลกใจ "ท่านเจ้าอาวาส ก่อนหน้านี้พวกท่านไม่ใช่บอกว่าต่อไปไม่ให้ทีมงานถ่ายหนังเข้าวัดแล้วเหรอครับ?"

เจ้าอาวาสยิ้มกว้างกล่าว "ด้วยกถาธรรมของอาจารย์จางเย่ อาตมาจึงได้รับประโยชน์ใหญ่หลวง ตอนนั้นเป็นอาตมาตื้นเขินเกินไป เหอๆ แท้จริงไร้ซึ่งสรรพสิ่ง ฝุ่นธุลีจะจับลงที่ใด?"

วันนี้ยืดเยื้อกันจนสาย ผู้กำกับเจียงยังมีฉากให้ต้องถ่ายอีกไม่น้อย มองท้องฟ้า เห็นว่าใกล้เข้าวันใหม่เต็มที จะให้กลับไปแล้วพรุ่งนี้ค่อยมาใหม่? เสียเวลาโดยไม่จำเป็นน่า! ดังนั้นเขาจึงไม่ปฏิเสธ รับคำเชิญอย่างปรารถนาดีของทางวัด พาพวกทีมงานเตรียมไปพักผ่อน

จางเย่ไม่ได้ตั้งใจปลูกพืชหวังผล คิดแค่อยากระบายความขุ่นเคือง ไม่นึกว่าทางวัดจะเปลี่ยนท่าที เชิญพวกเขาเป็นแขก ทำให้จางเย่รู้สึกละอายใจขึ้นมาบ้างแล้วไม่ได้

…….……

สวนด้านหลัง

ด้านนี้มีอยู่สิบกว่าห้อง บรรยากาศงดงามเงียบสงบ ในสวนยังมีดอกไม้ใบหญ้า

หลวงจีนรูปหนึ่งกล่าว "ท่านเจ้าอาวาส ห้องพักจัดเตรียมไว้เรียบร้อยแล้วครับ"

"ดี ประสกทั้งหลาย เชิญพักผ่อนเถอะ" เจ้าอาวาสกล่าวกับผู้กำกับเจียง

ผู้กำกับเจียงกล่าวว่า "ขอบคุณท่านแล้ว ตอนที่มีเรื่องเข้าใจผิดกัน เอ๊ะ! อาการบาดเจ็บของพวกหลวงจีนไม่เป็นอะไรมากใช่ไหมครับ?" พอนึกๆ ดู พวกเขาเสียไฟไปดวงหนึ่ง มีคนเจ็บอีกสองคน แต่อีกฝ่ายบาดเจ็บไปสี่ เทียบกับคนของเขาแล้วยังหนักหนากว่า จะว่าไปแล้วฝ่ายเขาไม่ได้เสียเปรียบอะไร แต่อีกฝ่ายกลับขาดทุนไม่น้อย บู๊ก็พ่าย บุ๋นก็แพ้ หลักธรรมยังด้อยกว่าอีก ไม่ใช่เล็กน้อยเลยจริงๆ

น้ำเสียงเจ้าอาวาสมั่นคง กล่าวว่า "อาตมาตรวจดูแล้ว ไม่มีอะไรใหญ่โต ประสกจางไม่ได้ลงมือรุนแรง ที่จริงไม่ได้มีอะไรเข้าใจผิด เป็นกถาของอาตมาชักจูงศิษย์ทั้งหลายให้หลงทาง จนเกิดความวุ่นวายเช่นนี้ อามิตตาพุทธ ประสกทั้งหลายโปรดอภัย เป็นศิษย์อาตมาหยาบคาย ให้ประสกจางสั่งสอนพวกเขาก็ดีอยู่ ประสกจางหวังดี นับเป็นความโชคดีของพวกเขา"

ทำร้ายคนกันชัดๆ

ตอนนี้กลายเป็นชี้แนะสั่งสอนแล้ว?

เหล่าทีมงานมองไปยังจางเย่ รู้ดีว่าวันนี้อาจารย์จางแสดงฤทธิ์เดชครั้งใหญ่ ทั้งยังทำให้พวกเขารู้ซึ้งถึงความสามารถของจางเย่มากขึ้น ในเชิงกาพย์กลอนอักษร ทั่วทั้งนครหลวงคงไม่มีใครกล้าออกปากเทียบเคียงอาจารย์จางเย่แล้วล่ะ คนคนนี้เก่งกาจเกินไปแล้ว!

ผู้กำกับเจียงตะโกนบอกทุกคน "ไปพักเถอะ นอนเร็วหน่อย พรุ่งนี้ค่อยถ่ายต่อ"

ทุกคนโห่ร้อง คนส่วนใหญ่เหนื่อยมากแล้ว รีบไปหาห้องเข้าพักผ่อน

จางเย่ก็คิดจะไปด้วยเหมือนกัน แต่ว่าเจ้าอาวาสที่อยู่ด้านหลังเรียกเขาไว้ "ประสกจาง โปรดรั้งเท้า"

"เอ๋ มีอะไรครับ?" จางเย่หันกลับมาทำตาปริบ

"อาตมามีข้อเรียกร้องอย่างหนึ่ง" เจ้าอาวาสยิ้มบางๆ ชี้นิ้วไปยังหลักศิลาก้อนเมื่อครู่ "ขอประสกจางมอบอักษรให้ได้หรือไม่? อาตมาหวังว่าประสกจะเขียนธรรมกถาเมื่อครู่ ให้เหล่าศิษย์ได้ศึกษาทบทวน"

จางเย่กระแอมกล่าวว่า "ไม่เหมาะสมล่ะมั้ง?"

"มีอะไรไม่เหมาะสม?" เจ้าอาวาสไม่รู้สึกผิดแปลกอะไร "ขอโปรดช่วยเหลือ"

เหล่าหลวงจีนหนุ่มต่างหันมองทางจางเย่เช่นกัน

จางเย่ใคร่ครวญอยู่นาน สุดท้ายจึงยอมรับปาก หยิบพู่กันจรดลงไป

ในคืนนั้น เจ้าอาวาสได้สั่งให้สลักถ้อยคำของจางเย่ลงบนแผ่นหินก้อนนั้น ทั้งยังไม่ได้ลบกถาธรรมสี่ประโยคเดิมของท่าน ปล่อยทิ้งไว้เช่นนั้น แสดงให้เห็นถึงภาวะจิตใจ!

แผ่นศิลาชวนคร้าม คำอักษรคมคาย!

อันกายนั้นเป็นโพธิ์ ดวงจิตเช่นกระจก หมั่นปัดกวาดเช็ดถู ฝุ่นธุลีไม่อาจบดบัง
ดั้งเดิมไม่มีโพธิ์ ทั้งไร้ซึ่งกระจก แท้จริงไร้ซึ่งสรรพสิ่ง ฝุ่นธุลีจะจับลงที่ใด?

‘พระสูตรเว่ยหลาง’ ของท่านฮุ่ยเหนิงสังฆราชองค์ที่หกในโลกเดิมของจางเย่ ได้ปรากฏขึ้นมาบนโลกนี้อย่างอัศจรรย์เป็นครั้งแรก ทว่าบทสนทนาธรรมระหว่างสองพระเถระผู้ยิ่งใหญ่ เมื่อปรากฏซ้ำในโลกนี้ กลับเปลี่ยนผู้แสดงนำเป็นจางเย่และเจ้าอาวาสวัดชิงซัน!

*-*-*-*-*-*-*-*-*-*-*-*-*-*-*-*-*



[Go To Next Chapter]( ./99.md)