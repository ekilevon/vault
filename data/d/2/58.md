##บทที่ 156 : แฟนคลับเรียกร้องความเป็นธรรมให้กับจางเย่!
กลอนบทนี้มีประวัติศาสตร์มายาวนาน

เป็นกลอนที่แทบทุกคนในโลกเก่าของเขารู้จักหรือเคยท่องมันมาก่อน อีกทั้งเป็นกลอนที่อยู่ในหนังสือเรียนซึ่งมีชื่อเสียงมากทีเดียว! 

โดยในช่วงปฏิวัติปีค.ศ.1948 เดือนเมษายน กระบอกเสียงทางการเมืองของขบวนการใต้ดินหนังสือพิมพ์ ‘ข่าวก้าวหน้า’ ได้ถูกพรรคก๊กมินตั๋งกวาดล้าง เฉินหราน เลขาธิการพิเศษของ ‘ข่าวก้าวหน้า’ ถูกจับ ในที่คุมขังเฉินหรานถูกทรมานด้วยวิธีการสารพัด แต่เขากลับสารภาพเพียงว่าตนเองเป็นคนเขียนบทความ ตีพิมพ์ และแจกจ่ายหนังสือพิมพ์แต่เพียงผู้เดียว เขาเสียสละตนเองเพื่อปกป้องคณะและเพื่อนพ้อง เมื่อคนที่จับเขาได้บังคับและข่มขู่ให้เขาเขียนหนังสือสารภาพความผิด เฉินหรานจึงได้จับปากกาขึ้นมาและเขียนกลอนที่สั่นสะเทือนโลก — ‘คำสารภาพของข้า’

มันเป็นหนึ่งในกลอนปฏิวัติอันยิ่งใหญ่!

นี่คือคำสารภาพของสมาชิกพรรคคอมมิวนิสต์ คือความเด็ดขาดซื่อตรงที่เป็นสัญลักษณ์ของจิตวิญญาณแห่งผู้กล้าที่ไม่ครั่นคร้ามต่อความตาย!

หากไม่ใช่อยู่ในสถานการณ์ที่สุดโต่งเช่นนี้ จางเย่คงไม่นำกลอนบทนี้ออกมาใช้ เพราะว่ามันรุนแรงเกินไป แต่เวลานี้จางเย่ไม่มีความลังเลใจใดๆ อีกทั้งสิ้น!

พวกแกจะเล่นงานฉันงั้นเหรอ?

พวกแกจะใส่ความฉันใช่ไหม?
　
ได้! ถ้างั้นฉันแม่*จะเล่นงานใส่ความพวกแกกลับให้หมดเหมือนกัน!


……


กลอนจบแล้ว!

ลานเล็กของสถานีตำรวจเงียบกริบด้วยความตะลึงพรึงเพริด!

ตำรวจหญิง เหล่าจ้าว ตลอดจนถึงคนอื่นๆ ในโรงพักหรือแม้กระทั่งนักข่าว ต่างสูดหายใจสะท้านหลังจากได้ฟังกลอนของจางเย่!

บางทีอาจเป็นเพราะผลของผลเพิ่มสเน่ห์ (เสียง) ไม่สิ ต้องเพราะมันอย่างแน่นอน! ผลเพิ่มเสน่ห์หลายสิบผลเหล่านั้นได้เพิ่มเสน่ห์ให้กับถ้อยคำและเสียงของจางเย่อย่างใหญ่หลวง ทำให้คำพูดของเขากระแทกจิตใจของผู้คนโดยตรง และแสดงจิตวิญญาณของกลอนบทนี้ออกมาอย่างเต็มเปี่ยม! บางทีอาจจะเป็นเพราะผลเพิ่มสเน่ห์ (ดวงตา) ด้วยเช่นกันที่ทำให้จางเย่ในขณะนี้ดูน่าเกรงขามอย่างไม่มีใครเทียบ! ดวงตาที่เปล่งประกายด้วยความหมาย คำพูดที่ประกาศก้องไร้ความขลาดกลัว ส่งผลให้คนส่วนใหญ่ในที่นั้นต่างปั่นป่วนในอารมณ์ แทบบ้าใบ้เมื่อได้ยิน! แม้แต่คนที่ไม่ได้ชื่นชอบอะไรจางเย่นักยังอดรู้สึกหวั่นไหวไม่ได้เลย!

ตำรวจหญิงฟังแล้วถึงกับตาแดงก่ำ!

นักข่าวสาวของปักกิ่งไทมส์ก็หลั่งน้ำตาเช่นกัน เธอรีบเช็ดน้ำตาให้แห้งขณะที่เลือดลมพลุ่งพล่านไปหมด!

เบื้องหน้าความตายนี้ข้าจะหัวเราะฮา? 

หัวร่อร่าให้ดังลั่นสั่นสะเทือนถึงวังอสูร! 

หลายคนจ้องมองจางเย่จนตาค้าง ต้องเป็นคนที่มีจิตวิญญาณและความห้าวหาญที่ยิ่งใหญ่ขนาดไหนนะ ถึงสามารถแต่งประโยคเช่นนี้ออกมาได้!

นักข่าวสาวได้สติอีกครั้ง รีบจดบทกลอนจากความทรงจำทันที! นักข่าวคนอื่นๆ ก็ทำเช่นเดียวกัน ต่างคนต่างบันทึก!

นี่ต้องเป็นข่าวแน่!

แถมเป็นข่าวใหญ่อีกด้วย!

ในหมู่พวกเขา หลายคนก่อนหน้าที่จะมาที่นี่ได้ถูกเตี๊ยมไว้แล้ว บ้างก็เป็นคำสั่งจากหัวหน้างาน บ้างเป็นคำขอจากเพื่อนฝูง แต่เบื้องหน้าสถานการณ์เช่นนี้ สัญชาตญาณของนักข่าวพลันลุกโชนขึ้น ใครจะสนเรื่องจางเย่ทุบตีคนอีกล่ะ กลอนนี่ต่างหากที่เป็นไฮไลต์ของจริง!

ทำไมน่ะเหรอ?

ก็เพราะข้อความนี้มันสื่อความหมายมากมายมหาศาลน่ะสิ!
　
นักข่าวรีบกดชัตเตอร์รัวๆ ในชั่วพริบตาจางเย่ถูกแสงแฟลชห้อมล้อมเต็มไปหมด โดยเฉพาะกุญแจมือที่เท้าและรอยฟกช้ำตามร่างกายหลายแห่ง — ซึ่งล้วนเกิดจากการปล้ำสู้กับหวังเฉิน แต่กลับถูกพวกนักข่าวให้ความสนใจเป็นพิเศษ กดถ่ายภาพไม่หยุดหย่อน!

“ห้ามถ่ายรูป!”

“พวกคุณทำอะไรกันเนี่ย?”

“ที่นี่ไม่อนุญาตให้มีการถ่ายรูปใดๆ ทั้งนั้น!”

ผู้กำกับซ่งตื่นตระหนกและพยายามขัดขวาง

แต่ด้วยจำนวนนักข่าวที่มากมาย พวกเขาไหนเลยจะหยุดได้ทัน!

พวกนักข่าวต่างเต้นเร่าราวกับโดนสารกระตุ้น บางคนก็ร่าเริงยินดี บ้างก็ร้อนใจ เมื่อกลอนของจางเย่จบลง ทั้งผู้กำกับซ่งและตำรวจชราต่างเคลิบเคลิ้มกับเสียงทรงเสน่ห์ของจางเย่ไปชั่วขณะ แต่เพียงไม่นานก็รู้ตัวได้สติ สีหน้าของพวกเขาพลันซีดเผือด!
　
จางเย่!

ปู่มึ*เถอะ!

แกมันไอ้ลูกหลานสารเลว!

ผู้กำกับซ่งและตำรวจชราแทบอยากจะสบถออกมา! พวกเขาทั้งร้อยคิดพันคำนวณ แต่กลับไม่คาดว่าจางเย่จะร่ายกลอนออกมา ซ้ำยังเป็นกลอนแบบนี้อีกด้วย!

ไม่ว่าโซ่ตรวนเหล็กที่ขาข้าจะหนักแค่ไหน? โซ่ตรวนเหล็กน้องสาวแกสิ! นี่มันแค่กุญแจมือ! กุญแจมือหลวมๆ ด้วย! ใครก็ตามที่ถูกขังไว้ในห้องดำนั่นก็โดนแบบนี้กันหมดแหละ! ไม่ว่าแส้หวายในมือเจ้าจะเงื้อสูงเยี่ยงไร? แส้หวายน้องสาวแกเถอะ! พวกเรามีแส้ที่ไหนกันหา! พวกเราแม้แต่นิ้วเดียวก็ไม่ได้แตะต้องตัวแกด้วยซ้ำ! แล้วไอ้ประโยคนั่นที่บอกว่า แม้ยามที่เหล็กทรมานคั่งเลือดปักมาที่อกข้า? คั่งเลือดยายแกสิ! เหล็กทรมานปู่แกเถอะโว้ย! นี่แกคิดจะใส่ร้ายโรงพักของเราใช่ไหม? ทัณฑ์ทรมานทุบตีนับเป็นอะไรได้? ใครทรมานแกกันเล่า! แม้ความตายก็ไม่อาจแง้มปากข้า! ลูกพี่! ลูกพี่ขอรับ! ท่านอย่างมากก็โดนแค่คดีทำร้ายร่างกาย! ดูจากรูปการณ์แล้วอย่างมากก็แค่โดนขังสิบห้าวันเท่านั้น! ความตาย? ความตายน้องสาวแกเถอะ! ไม่ได้ฆ่าคนโดยเจตนานะโว้ย! ท่านใช้คำวาจาอะไรแบบนี้? คำพูดคำจาอะไรกัน?

ผ่านไปครู่ใหญ่ พวกนักข่าวถึงถูกไล่ออกไปหมด

ผู้กำกับซ่งและพรรคพวกต่างปาดเหงื่อ รีบพาจางเย่กลับห้องมืดแคบห้องเดิม!



……



ยามบ่าย

หนังสือพิมพ์ปักกิ่งไทมส์เริ่มวางแผง!

‘คำสารภาพของจางเย่’ : บ่ายวันนี้ที่สถานีตำรวจ ผู้สื่อข่าวของเราได้เห็นเหตุการณ์ที่จางเย่ถูกพาตัวไป หลังจากถูกผู้สื่อข่าวคนอื่นๆ กล่าวโจมตีอย่างหนัก อาจารย์จางเย่ได้ประกาศเจตนารมณ์อันชอบธรรมผ่านบทกลอนหนึ่งบท… ไม่ว่าโซ่ตรวนเหล็กที่ขาข้าจะหนักแค่ไหน ไม่ว่าแส้หวายในมือเจ้าจะเงื้อสูงเยี่ยงไร คำสารภาพของข้าหามีไม่… ข้อความเมื่อครู่นี้มาจากกลอนต้นฉบับ จากเนื้อหาภายใน เราสามารถบอกได้เลยว่า หากไม่ใช่เพราะคับแค้นใจและขุ่นเคืองอย่างหนักแล้ว ไหนเลยจะเขียนถ้อยคำเหล่านี้ออกมาได้! เมื่อรวมกับรอยช้ำตามตัวของจางเย่และกุญแจมือที่เท้าแล้ว เราไม่รู้เลยว่าจางเย่ได้รับการปฏิบัติที่ไม่เป็นธรรมอย่างไรบ้างในสถานีตำรวจ ซึ่งในเรื่องนี้ ผู้สื่อข่าวของเราจะพยายามหาข้อมูลมานำเสนอเพิ่มเติมต่อไป!

หนังสือพิมพ์แท็บลอยด์หลายฉบับก็ตีพิมพ์ข่าวภาคเย็นเช่นกัน!

“คดีจางเย่ทำร้ายร่างกายมีวาระซ่อนเร้นหรือไม่?”

“สถานีตำรวจใช้วิธีทรมานกับอาจารย์จางเย่หรือ?” 

แน่นอนว่ายังมีแท็บลอยด์บางฉบับที่ลงข่าวจางเย่ในเชิงลบ เขียนว่าเขาเป็นคนต่ำช้าเกินจะให้อภัย ว่าการทำร้ายร่างกายเป็นเพราะความต้องการส่วนตัวล้วนๆ เพราะเขาหลงรักเพื่อนร่วมงานสาว!


……


เจี่ยวเหมินตง

“ป้าใหญ่ จางเย่ถูกจับ!” เหราเฉินเฉินโบกหนังสือพิมพ์ไปมา

“เจ้าหนูนั่นก่อเรื่องอีกแล้วงั้นเหรอ?” เหราอ้ายหมิ่นขมวดคิ้ว หยิบหนังสือพิมพ์มาอ่านแล้วหัวเราะ “หึ เจ้าหนูนี่ขนาดถูกพาตัวไปโรงพักแล้วยังไม่วายจะเขียนกลอนอีก?”

เฉินเฉินกระวนกระวาย “ทำยังไงดี? ทำยังไงดี!”

เหราอ้ายหมิ่นโยนหนังสือพิมพ์ลง “เจ้าหนูตัวแสบนี่ฉลาดหัวไวอยู่แล้ว ไม่ต้องเป็นห่วงเขาหรอก”

เฉินเฉินดึงเสื้อเหราอ้ายหมิ่น “ป้าใหญ่คะ ป้าไปช่วยเขาเถอะ! ป้าไปพาเขาแหกคุกออกมาเลย!”
　
“เด็กบ้า มาออกตัวปกป้องคุณอาจางขนาดนี้เลยเหรอ?” เหราอ้ายหมิ่นจนคำพูด “แหกคุกอะไรกัน บ้านเมืองมีขื่อมีแป ไม่ใช่ว่ามีฝีมือแล้วจะทำอะไรก็ได้นะ นอกจากนี้คุณอาจางของเธอแค่ถูกนำตัวไปสอบปากคำเอง ยังไม่ได้โดนตัดสินโทษเสียหน่อย!”


……


ไช่ซื่อโข่ว

บ้านของจางเย่

เพื่อนบ้านเก่าแก่คนหนึ่งเคาะประตูแล้วเดินเข้ามา “พี่จาง เกิดเรื่องแล้ว ลูกชายพี่ถูกจับ!”

“อะไรนะ? เย่น้อยถูกจับ?” พ่อจางเย่ส่ายหัว “เป็นไปไม่ได้หรอก ลูกชายฉันเป็นสมาชิกพรรค! เป็นพวกรักษากฎหมายนะ!”

คุณป้าเพื่อนบ้านส่งหนังสือพิมพ์ปักกิ่งไทมส์ให้ “พวกเธออ่านดูเองสิ มันเขียนอยู่ในหนังสือพิมพ์หมดแล้ว!”

แม่จางเย่ที่กำลังทำกับข้าวอยู่ในครัววิ่งถลาออกมา เมื่อเห็นเช่นนี้ก็ตื่นตกใจ “ใครกล้ามาใส่ความลูกชายฉัน? ไอ้พวกลูกไม่มีพ่อ! แถมยังกล้าทุบตีลูกชายฉันอีก?”
　
พ่อจางเย่โมโหเช่นกัน ถลึงตัวพรวด “ไปกันเถอะ! ไปที่โรงพัก!”


……


กลอน ‘คำสารภาพของข้า’ ของจางเย่ได้ถูกเผยแพร่บนเว็บแล้ว!

หากเป็นกลอนของคนอื่นก็อาจจะไม่เป็นที่สนใจมากนัก แต่นี่เป็นกลอนของจางเย่ผู้ที่แต่ง ‘น้ำนิ่ง’ ‘ชั่วอายุคน’ และอื่นๆ กลอนของจางเย่ไม่ว่าจะเป็นกลอนโบราณหรือกลอนสมัยใหม่ ต่างก็ได้รับความสนใจอย่างล้นหลาม ขนาดผลงานที่ได้รับความนิยมน้อยที่สุดของเขาก็ยังมีคนกดดูมากกว่าหนึ่งล้านครั้ง! เป็นที่นิยมอย่างเห็นได้ชัด! ยิ่งกว่านั้น ‘คำสารภาพของข้า’ ในครั้งนี้ยังเป็นบทกลอนเสียดสีคล้ายคลึงกับ ‘น้ำนิ่ง’ อีกด้วย! ทุกคนจึงยิ่งให้ความสนใจมากกว่าเดิม!
　
“ยิ่งใหญ่! นี่ช่างเป็นกลอนที่ยิ่งใหญ่จริงๆ!”

“จางเย่นี่เปี่ยมไปด้วยพรสวรรค์จริงๆ! ฉันละเชื่อหมดใจเลย!”

“หัวร่อร่าให้ดังลั่นสั่นสะเทือนถึงวังอสูร? ช่างเป็นจิตวิญญาณที่แข็งกล้านัก! ฉันเริ่มรู้สึกจะชอบเขาแล้วล่ะ! คนๆ นี้แม่*โคตรจะมีเสน่ห์เลย!”

“โดยเฉพาะประโยคสุดท้าย นี่คือคำสารภาพของข้า สมาชิกพรรคคอมมิวนิสต์ ทรงพลังสุดๆ ไปเลย!”

“ฉันรู้สึกว่าต่อให้ตอนนี้พวกคนในวงการนักเขียนไม่ยอมรับจางเย่ แต่ไม่ว่าใครก็ปฏิเสธไม่ได้ว่าคุณค่าทางวรรณกรรมและประกายความคิดที่เกิดขึ้นจากผลงานของผู้ชายคนนี้ แทบจะไม่มีใครเทียบเคียงได้! โดยส่วนตัวแล้ว ฉันว่ากลอนของจางเย่ทั้งหมดทุกอันนั้นยอดเยี่ยมหมดเลย!”

“ถูกต้อง โดยเฉพาะกลอนคำสารภาพบทนี้ ฉันนี่ยืนขึ้นเลยหลังอ่านจบ ไม่เคยมีกลอนไหนทำให้ฉันรู้สึกเลือดร้อนพลุ่งพล่านขนาดนี้เลย!”

“อาจารย์จางเย่ต้องถูกใส่ร้ายอย่างแน่นอน! ดูจากจำนวนกระทู้ที่โดนลบไปในหลายๆ ฟอรั่มสิ มีอะไรไม่ชัดเจนอีกเหรอ? มีใครบางคนพยายามวางกับดักจางเย่! อาจารย์จางเย่คงรู้สึกเหมือนฟางเส้นสุดท้ายแล้วตอนที่ประกาศกร้าวออกมาอย่างคับแค้นใจ เจ้าพวกบ้าที่พยายามใส่ความนี่เกินไปแล้ว!”

“ไปกันเถอะ! พวกเรามาช่วยกันโพสต์!”

“ใช่แล้ว! ฉันเอาด้วย!”
　
“ฉันก็สมัครบัญชีใหม่เรียบร้อย! ต่อให้โดนลบกระทู้หรือโดนแบนพวกเราก็จะลุยต่อ!”
　
“ใช่! พวกมันลบไปหนึ่ง! พวกเราจะโพสต์อีกสิบ! ให้มันรู้กันไปว่าใครจะเร็วกว่ากัน! ฉันไม่เชื่อหรอกว่าโลกนี้จะไม่มีความยุติธรรมน่ะ! อาจารย์จางเป็นคนที่ทุ่มเทขนาดนั้นเพื่อช่วยเหลือแฟนคลับคนหนึ่ง จะทำเรื่องผิดกฎหมายได้อย่างไร? มีแต่ผีเท่านั้นแหละถึงเชื่อ! ต้องมีคนเล่นลูกไม้สกปรกแน่! พยายามชักนำความเห็นมวลชน!” 


……


ที่รังของจางเย่บนเทียปา 

ชาวเน็ตทั่วไปเพียงแค่โมโห แต่แฟนคลับของจางเย่ที่ได้อ่านกลอน ‘คำสารภาพของข้า’ ต่างพากันเกรี้ยวกราดถึงขีดสุด!

“ไอ้พวกสารเลว!”

“เว*ตะไลเอ้ย!”

“อาจารย์จางเกิดเรื่องแล้ว! พวกเรามาเร็ว!”

ผู้ดูแลย่อยคนหนึ่งโพสต์ขึ้นมา “สหายเอ๋ย พี่น้องเอ๋ย ทุกคนคงรู้แล้วว่าตอนนี้เกิดอะไรขึ้น ดังนั้นฉันจะไม่พูดอะไรอีก ฉันก็ไม่รู้เหมือนกันว่าสาเหตุของเรื่องราวนี้มันเป็นมายังไง แต่ที่รู้ๆ ก็คือตอนนี้อาจารย์จางกำลังตกอยู่ในสถานการณ์คับขัน! ดังนั้นฉันขอร้องทุกคน! เมื่อพวกเราเหล่าแฟนๆ มีปัญหา! ใครที่เป็นคนยื่นมือมาช่วยเหลือ? ใครที่ยอมสิ้นเนื้อประดาตัวช่วยแฟนคลับตัวเล็กๆ คนหนึ่งในหมู่พวกเราจ่ายค่ารักษาพยาบาล?” 

“อาจารย์จาง!”

“อาจารย์จางไงล่ะ!”

ผู้ดูแลย่อยกล่าวอย่างโกรธเคือง “ถูกแล้ว! อาจารย์จางเย่ไงล่ะ! เมื่อแฟนคลับมีปัญหา อาจารย์จางยื่นมือเข้ามาช่วยอย่างไม่ลังเล! ตอนนี้อาจารย์จางกำลังตกอยู่ในสถานการณ์ลำบาก ถึงตาพวกเราช่วยเขาบ้างแล้ว!”
　
พี่ชายดาบยักษ์โพสต์ขึ้นมา “ดาบยักษ์ของข้าไม่อาจทนต่อความกระหายเลือดได้อีกแล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว!”

ผู้ดูแลย่อยกล่าว “พี่ชายดาบยักษ์ก็มาเหรอ? เยี่ยม! พี่น้องทั้งหลายรวมตัว พี่ชายดาบยักษ์พี่ผู้ดูแลที่ไม่สนเรื่องในบอร์ด ไม่วุ่นวายเรื่องความเห็น ได้โปรดนำทัพพาทุกคนไปยังเทียปาต่างๆ ฟอรั่มเวยป๋อ ตลอดจนไปถึงเว็บสื่ออื่นๆ เพื่อโพสต์กลอนของอาารย์จางเย่ด้วย! พวกเราจะเรียกร้องความเป็นธรรมให้กับอาจารย์จาง!”
　
“ฉันลุยแล้ว!”

“ฉันก็ด้วย!”

“ฉันก็จะลุยกับพวกมันเหมือนกัน!”

“พวกมันลบกระทู้! เย็*แม่เถอะ กูจะโพสต์ไปอีกเป็นร้อยเลย!” 

“ใช่แล้ว! ดูสิว่าพวกมันจะมีคนมากกว่า หรือเราที่มีคนมากกว่า! ฉันไม่เชื่อหรอกว่าทัพของเราจะด้อยกว่าน่ะ!”


-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./59.md)