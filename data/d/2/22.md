##บทที่ 119 : จางเย่ สุดเทพกลอนคู่โลกตะลึง!
สามคะแนน! 

จางเย่นำเป็นที่หนึ่ง! 

ดูตามรูปการณ์แล้ว ทุกคนต่างรู้ว่าจางเย่มีโอกาสเป็นผู้ชนะ ผู้แข่งขันคนอื่นจึงเริ่มนั่งไม่ติด ถึงรอบพวกเขาเป็นฝ่ายตั้งคำถามแล้ว ทุกคนตัดสินใจเลือกใช้คำถามที่ยากที่สุด บางคนถึงกับเปลี่ยนใจไม่ใช้คำถามเดิมที่เตรียมไว้ อาทิเช่น ผู้แข่งขันหมายเลขหนึ่งซึ่งเป็นคนของสมาคมนักเขียนนครหลวงที่ได้ตั้งคำถามเป็นคนแรก เดิมทีเขาตั้งใจจะใช้กลอนคู่ผกผันเหมือนกัน เพราะระดับความยากของกลอนสูงกว่า หากคนอื่นตอบไม่ได้จริงๆ เขาก็จะได้สิบคะแนน ซึ่งจะส่งให้เขาติดห้าอันดับแรกอย่างแน่นอน แต่เมื่อเขาเห็นจางเย่ต่อกลอนคู่ผกผันได้อย่างง่ายดายเหมือนไม่ต้องคิด เขาจึงตัดสินใจเปลี่ยนกลอนทันที! 

กลอนคู่บทนี้ความจริงแล้วเขาไม่ได้คิดเอง ทว่าได้มาจากอาจารย์ จึงไม่ได้ตั้งใจจะใช้ในตอนแรก เพราะกลัวจะถูกสงสัยว่าโกง แต่มาตอนนี้ ด้วยความดุดันของจางเย่ เขาจะไม่ใช้ก็ไม่ได้แล้ว!

ผู้แข่งขันหมายเลขหนึ่งอ่านคำถาม “สุย สุ่ย ซาน ซาน ชู่ ชู่ หมิง หมิง ซิ่ว ซิ่ว (ลำน้ำขุนเขาทุกที่สดใสงดงาม)!”

กลอนคู่ลักษณะนี้เป็นแบบบทสนทนา เรียกว่ากลอนคู่ซ้อนคำ ระดับความยากแค่ปานกลางค่อนข้างต่ำ

อัสนีไพศาลตาลุกวาว เขาสามารถต่อกลอนคู่บทนี้ได้ หลังจากคิดเรียบเรียงคำให้สละสลวยจนพร้อมจะตอบ ชั่ววินาทีที่หยุดคิดก็เท่ากับปล่อยให้จางเย่แย่งโอกาสไปได้

จางเย่ยิ้ม “ฉิง ฉิง อวี๋ อวี่ สือ สือ หาว ห่าว ฉี ฉี (แดดจ้าฝนพรำทุกยามดีงามยอดเยี่ยม)!”

กรรมการทั้งสามพิจารณาคำตอบของเขาอยู่ครู่หนึ่ง ไม่ได้ให้ผ่านทันที 

ผู้แข่งขันหลายคนมองออกว่ามันมีกลซ่อนอยู่ กลอนคู่บทนี้ไม่ง่ายดายขนาดนั้น! 

อัสนีไพศาลก็มองออกเช่นกัน หลังจากจางเย่ตอบ เขาก็คิดครึ่งที่สองออกมาได้อีก แต่เมื่อคิดต่อไปก็พบว่าครึ่งที่สองนั้นยังไม่เหมาะ ไม่เข้าคู่! 

กับดัก! 

ยังมีกับดักซ่อนอยู่! 

ผู้เข้าแข่งหมายเลขหนึ่งเห็นว่าจางเย่ตกหลุมพรางจึงหัวเราะร่า “ขอโทษนะอาจารย์จางเย่ ครึ่งแรกของกลอนบทนี้สามารถอ่านกลับหลังได้ ต่อให้เป็นกลอนซ้อนคำก็ยังอ่านย้อนได้ ซิ่ว ซิ่ว หมิง หมิง ชู่ ชู่ ซาน ซาน สุย สุ่ย (งดงามสดใสทุกที่ที่มีขุนเขาลำน้ำ)!”

จางเย่ยิ้ม “บังเอิญจริง วรรคของฉันก็อ่านกลับหลังได้เหมือนกัน ฉี ฉี หาว ห่าว สือ สือ อวี๋ อวี่ ฉิง ฉิง (ยอดเยี่ยมดีงามทุกยามไม่ว่าฝนหรือแดด)!”

ผู้แข่งขันหมายเลขหนึ่งชะงักกึก “ครึ่งแรกของฉันแยกส่วนได้และอ่านวนได้ด้วย สุ่ย ชู่ หมิง, ซาน ชู่ ซิ่ว, สุ่ย ซาน ชู่ ชู่ หมิงซิ่ว! (แหล่งน้ำใส แหล่งเขางาม น้ำและเขาทุกที่ใสงาม)!”

จางเย่ยิ้ม “ช่างบังเอิญจริงๆ กลอนคู่ของฉันก็เหมือนกัน ทั้งอ่านวนก็ได้ด้วย ฉิง สือ ห่าว, อวี่ สือ ฉี, ฉิง หยู่ สือ สือ ห่าว ฉี (ยามแดดก็ดี ยามฝนก็เยี่ยม ฝนในวันแดดก็ดีเยี่ยม)!” นี่เป็นกลอนคู่ที่แพร่หลายในโลกของเขา ว่ากันว่าหวงเหวินจงเป็นผู้แต่ง แต่ในโลกนี้ครึ่งหลังเหมือนจะหายสาบสูญไป

เมื่อผู้แข่งขันหมายเลขหนึ่งได้ยินเช่นนั้นก็แทบกระอักเลือด รู้สึกเหมือนได้รับบาดเจ็บภายในขั้นรุนแรง แค่ช่วงเวลาสั้นๆ ไม่สิ เพียงพริบตา หมอนั่นก็มองทะลุถึงรูปแบบต่างๆ ของกลอนครึ่งแรกได้แล้ว? ทั้งยังเป็นการมองทะลุอย่างสมบูรณ์แบบ?

น้องสาวแกสิ!

แกมีเทพเซียนมาสถิตร่างรึไงกัน!

เสียงอุทานดังระงม!

กรรมการทั้งสามคนกดปุ่ม ติ๊ด ทุกคนให้จางเย่ผ่านเป็นเอกฉันท์!

ผู้แข่งขันหมายเลขสองเป็นสมาชิกสมาคมกลอนคู่ เขาไม่ยอมให้ตัวเองหวั่นไหว อ่านคำถาม “อู๋ ซาน เต๋อ ซื่อ อู ซาน ห่าว (ไม่มีภูเขา(อู๋ซาน)ใดเทียบเท่าเขาอูซาน)!” นี่เป็นกลอนคู่พ้องเสียง มันโครตยาก!

ขณะที่บางคนเพิ่งจะพยายามจับคู่กลอน

จางเย่กลับตอบวรรคที่สองออกมาแล้ว “เหอ สุ่ย เหนิง หรู เหอ สุ่ย ชิง! (น้ำใด(เหอสุ่ย)จะใสเท่าในแม่น้ำ(เหอสุ่ย)?)”

หญิงชราร่างเล็กผู้เป็นกรรมการอันดับสองอดไม่อยู่ตะโกนก้อง “คู่ที่ดี!” อันที่จริงในฐานะกรรมการเธอไม่ควรพูดอะไร แต่ในฐานะคนรักกลอนคู่ เธออดใจสรรเสริญไม่ได้! อู๋ ซาน...อู ซาน? เหอ สุ่ย...เหอ สุ่ย? เธอมองดูจางเย่ด้วยแววตาสนเท่ห์แกมยินดี!

คนถัดมาพยายามเลือกวิธีที่ต่างออกไปด้วยการใช้กลอนคู่แบบพิเศษที่มีคำที่หายไป ซ่อนความหมายที่แท้จริง “อู ยา เฟย รู่ ลู่ ซือ ฉวิน, เสวีย หลี่ ซ่ง ทั่น (อีกาบินฝ่าฝูงกระสา ส่งฟืนไฟกลางหิมะ - ให้ความช่วยเหลือในยามที่เดือดร้อนที่สุด)!”

แต่จางเย่กลับตอบครึ่งที่สองออกมาทันที “เฟิ่ง หวง ลี่ ไจ้ ยวน ยาง พ่าน, จิ่น ซ่าง เทียน ฮัว (หงษายืนเหนือบึงยวนยาง เติมผกาบนผ้าปัก - ทำของที่สวยอยู่แล้วให้สมบูรณ์แบบ)!”

คนถาม “......” จากนั้นก็ยกนิ้วโป้งให้เป็นการยอมรับฝีมือที่เหนือกว่าของจางเย่ทั้งปากทั้งใจ ไม่พูดอะไรอีก

จางเย่ได้คะแนนไปมากขึ้นทุกทีๆ ถึงตอนนี้มันไม่ได้ดูเป็นการแข่งกลอนคู่ระหว่างผู้แข่งขันทั้งหมดอีกแล้ว แต่เหมือนการต่อสู้ระหว่างจางเย่กับทุกคนมากกว่า! 

ถึงตาผู้แข่งขันหมายเลขห้า คนๆ นี้มาจากสมาคมนักเขียนนครหลวงเช่นกัน ก่อนจะถามคำถาม เขาขยิบตาส่งสัญญาณให้อัสนีไพศาล เขาได้แลกคำถามกับอัสนีไพศาลไว้ล่วงหน้า พร้อมบอกคำตอบไปด้วยเพื่อช่วยให้อัสนีไพศาลได้ตำแหน่งแชมป์ นี่เป็นลูกเล่นเล็กๆ น้อยๆ ที่พวกเขาซ่อนไว้ อัสนีไพศาลเข้าใจโดยปริยาย ทันทีที่คนๆ นี้อ่านคำถามจบ อัสนีไพศาลจะเป็นคนแรกที่ตอบ เขาไม่ต้องการให้จางเย่ได้คะแนนไปอีกโดยเด็ดขาด กลอนคู่บทนี้เป็นกลอนทายปัญหาที่พบเจอน้อยมาก ระดับความยากของกลอนคู่แบบนี้ถือว่ายากกว่ากลอนคู่ย้อนคำเสียอีก!

“อี โข่ว เหนิง ทุน เอ้อร์ ฉวน ซัน เจียง ซื่อ ไห อู่ หู สุ่ย (หนึ่งปากอาจกลืนสองน้ำพุสามนทีสี่ทะเลห้าสมุทร)!” เขาถามขึ้นอย่างมั่นใจ

สุดท้าย ขณะที่อัสนีไพศาลกำลังอ้าปากจะตอบ จางเย่กลับเร็วกว่าเสียอีก “กู ต๋าน ก่าน รู่ สือ ฟาง ไป่ ซิ่ง เชียน เจีย ว่าน ฮู่ เหมิน (ผู้เดียวหาญฝ่าสิบทิศร้อยนามพันบ้านหมื่นเรือน)!” คำตอบของกลอนทายปัญหานี้ก็คือกระติกน้ำร้อน จางเย่ต่อคู่ได้อย่างสมบูรณ์แบบ!

อัสนีไพศาลหน้าคว่ำไปทันที!

ผู้แข่งขันคนอื่นต่างมองหน้ากัน! 

“ไป๋ เสอ กั้ว เจียง, โถว ติ่ง อี หลุน หง ยื่อร์ (งูขาวข้ามธาร หนึ่งตะวันแดงเหนือหัว)!” เป็นกลอนคู่ทายปัญหาอีกแล้ว ใครบางคนตั้งใจท้าทายจางเย่ เพราะทันทีที่พูดจบคนถามก็มองตรงมาทันที 

จางเย่ต่อกลอนทันควัน “ชิง หลง กั้ว ปี้, เซิน พี ว่าน เตี่ยน จิน ซิง (มังกรครามแขวนผนัง, หมื่นดาวทองคลุมกาย)!” 

“เทียน เว่ย ฉี ผาน, ซิง เว่ย จือ, เหอ เหริน เหนิง เซี่ย (แผ่นฟ้าแทนกระดาน ดวงดาวแทนเม็ดหมาก ใครเล่ากล้าเล่น)?” ยังมีคนไม่ยอมรับความสามารถของจางเย่ 

จางเย่หัวเราะเบาๆ “ตี้ จั้ว ผี ผา, ลู่ จั้ว เสียน, หน่า เกอ ก่าน ถาน (ผืนดินดั่งผีผา ถนนดั่งสายพิณ ผู้ใดหาญดีด)?”

คนถัดมาพูดขึ้นด้วยสีหน้าทะมึน “เฟิง ฉี่ ต้า หาน ซวง เจี้ยง อู เฉียน เฉิง เสียว เสวี่ย (สายลมอันหนาวเหน็บ น้ำค้างผันแปรเป็นเหมันต์)!”

จางเย่ตอบกลับด้วยหกสารท “ยื่อร์ จ้าว ตวน อู่ ชิง หมิง สุย ตี่ เจี้ยน ฉง หยาง (อาทิตย์สาดส่องในตวนอู่ เทศกาลฉงหยางเด่นตระการในชิงหมิง/น้ำใสกระจ่าง)!” 

สหายหญิงผู้หนึ่งเอ่ยขึ้น “เป่ย เยี่ยน หนาน เฟย ชวง ชื่อ ตง ชี เฟิน ซ่าง เซี่ย (ห่านอุดรทะยานสู่ทักษิณ ปีกชี้ทิศบูรพาประจิมบินสลับขึ้นสลับลง)!”

จางเย่ตอบกลับ “เฉียน เชอ โฮ่ว เจ๋อ เหลี่ยง หลุน จั่ว โย่ว โจ่ว กัว ตี (เกวียนหน้าทิ้งไว้เบื้องหลัง ล้อลากขวาซ้ายบิดเบี้ยวเลี้ยวเดี๋ยวลงเดี๋ยวขึ้น)!” 

ผู้แข่งขันชายวัยกลางคนกล่าว “เหล่า ยา ท่า ต้วน เหล่า ยา จือ, ยา เฟย จือ ลั่ว (อีกาชราเหยียบย่างกิ่งไม้แก่ กาดำโผบิน กิ่งก้านหล่นร่วง)!”

จางเย่เคาะนิ้วกับโต๊ะ “เซียน เฮ่อ กุย ไหล เซียน เฮ่อ เจี้ยน, เฮ่อ ลี่ เจี้ยน หมิง (กระเรียนเซียนหวนคืนสู่หุบเขาเซียน กระเรียนกู่ร้อง หุบเขากู่ก้อง)!”

จากนั้นก็เกิดการดวลกลอนคู่ตามมาเป็นพรวน! จางเย่อ้าปากตอบในทันทีเช่นเคย ตอบคำถามรวมสิบบทออกมาไม่มีการลังเลแม้แต่น้อย!

พิธีกรสาวเห็นแล้วแทบจะโห่ร้องชมเชย!

พิธีกรชายที่กำลังจับไมโครโฟนถึงกับปากอ้าตาค้าง!

ในที่สุดก็ถึงคราวของเจิ้งอันปางจากสมาคมนักเขียนประจำนครหลวงเป็นผู้ตั้งคำถาม เขาหน้านิ่วคิ้วขมวด ด้วยไม่เชื่อว่าจางเย่จะมีสามเศียรหกกรจึงเลือกคำถามนี้ขึ้นมา “ซู่ อี่ ป้าน สวิน ซิว จ้ง ฝู่ (ต้นไม้ครึ่งซีกไยต้องการขวาน - หมายถึงไม่จำเป็นต้องซ้ำคนที่ล้มไปแล้ว)!”

จางเย่เงยหน้าขึ้นมอง กล่าวคำที่ทำให้ทุกคนแปลกใจ “กั่ว หราน ยี เตี่ยน ปู้ เซียง กาน (ผลแม้แต่น้อยก็ไม่เกี่ยวกัน)!”

ทำไมต่อแบบนี้ล่ะ? 

เขาจับคู่กลอนไม่สำเร็จ! ในที่สุดจางเย่ก็พลาดแล้ว! 

เจิ้งอันปางหัวเราะเหอะ “คุณเรียกไอ้นั่นว่ากลอนคู่เหรอ? มาตรฐานแบบไหนกันล่ะนั่น?”

ครึ่งแรกกับครึ่งหลังไม่เกี่ยวข้องกันเลยแม้แต่น้อย ความหมายก็ต่างกันโดยสิ้นเชิง แต่จางเย่กลับตอบโพล่งออกมาโดยไม่มีความละอาย?

“นั่นมันกลอนอะไรน่ะ?” แม้แต่เสี่ยวหลวี่ที่อยู่นอกเวทียังบอกได้ว่ามันไม่เข้าคู่กันโดยสิ้นเชิง! 

“อาจารย์จางเริ่มพลาดแล้วเหรอ? คิดกลอนมากไปจนสมองเริ่มเบลอหรือเปล่า?” โหวเกอพูดอย่างแปลกใจ

ทว่า ภาพประหลาดกลับปรากฏขึ้นตรงหน้า ผู้เฒ่าเฉียนและกรรมการอีกสองท่านตอนแรกคิดว่ากลอนไม่คู่กัน แววตาของพวกเขาเต็มไปด้วยความสงสัย ไม่ถูกต้อง จางเย่ต่อคู่กลอนมาได้ตั้งมากมาย จะมาพลาดในจุดที่มือใหม่ยังไม่พลาดได้อย่างไร? ทำไมเขาถึงได้จับคู่กลอนไปคนละทิศละทางแบบนี้? แต่เพียงแค่พริบตาก็เข้าใจบางอย่างขึ้นมา ผู้เฒ่าเฉียนพลันหัวเราะเสียงดัง “เยี่ยม เป็น ‘กั่ว หราน ยี เตี่ยน ปู้ เซียง กาน (ผลแม้แต่น้อยก็ไม่เกี่ยวกัน)’ ที่เยี่ยม” หลังจากอธิบายให้กรรมการอีกสองคนฟังไม่กี่คำ ติ๊ด ติ๊ด ติ๊ด ทั้งสามคนก็ให้ผ่าน!

“อะไรนะ?” เจิ้งอันปางอุทาน “ผ่านเรอะ?”

ด้านข้างก็มีผู้เข้าแข่งขันไม่ยอมรับ “วรรคหลังแบบนี้ก็ผ่านได้? เป็นไปได้ยังไง!?”

ผู้ชมและแขกรับเชิญต่างงงงวยไปตามๆ กัน อะไรกับอะไรนะ? 

ผู้เฒ่าเฉียนยิ้มก่อนอธิบาย “รู้สึกว่ามีหลายคนยังงงอยู่ เหอๆ ไม่ทราบว่ามีคนรู้จัก ‘กลอนคู่ผิดฝาผิดตัว’ หรือเปล่า?”

กลอนคู่ผิดฝาผิดตัว? แน่นอนว่าพวกเขารู้จัก! นี่เป็นสิ่งที่ยอดกวีในอดีตผู้มีชื่อเสียงได้คิดค้นขึ้นเมื่อนานมาแล้ว! ทว่าน้อยคนนักที่จะใช้มัน เพราะเป็นวิธีการจับคู่อย่างนอกรีตที่สุดในบรรดาวิธีจับคู่แบบนอกรีตทั้งหลาย!

ผู้เฒ่าเฉียนอธิบายอย่างละเอียด “ซู่ หยี่ ป้าน สุน ซิว จ้ง ฝู่, กั่ว หราน อี เตี่ยน ปู้ เซียง กาน (ต้นไม้ครึ่งซีกไยจึงต้องใช้ขวาน, แม้แต่ส่วนน้อยก็ไม่เกี่ยวกัน) คำว่า ซู่ (树 ต้นไม้) คู่กับ ‘กั่ว’ (果 ผลหรือส่วน) เป็นสิ่งของ ‘อี เตี่ยน’ (一点 นิดหนึ่ง/แต่น้อย) เป็นความยาว คู่กับ ‘ป้าน สุน’ (半寻 ต้องการ) เป็นมาตรวัดเพราะในสมัยโบราณ 8 เซียะเรียกว่า ‘สุน’ และ ‘กาน’ (干 สองง่าม เป็นอาวุธโบราณชนิดหนึ่ง ทำจากไม้มีปลายแหลมสองแฉก ใช้สำหรับแทง) คู่กับ ฝู่ (斧 ขวาน) เป็นอาวุธ สมัยก่อน ‘กาน’ เป็นอาวุธอย่างหนึ่ง ดังนั้นวรรคหลังจึงสอดคล้องอย่างสมบูรณ์แต่คำกลับไม่เข้าพวก จึงเรียกเป็นกลอนคู่ผิดฝาผิดตัว ความหมายไม่สัมพันธ์กันเลย ทว่าวรรคหลังของอาจารย์จางเย่ไม่เพียงคู่กับวรรคแรกได้อย่างแนบเนียน เขาถึงกับสามารถใช้ ‘กั่ว หราน อี เตี่ยน ปู้ เซียง กาน’ สุดพิสดารเป็นวรรคสอง นี่เป็นหนึ่งกลอนคู่ผิดฝาผิดตัวที่เป็นไปไม่ได้ที่สุดในบรรดากลอนที่เป็นไปไม่ได้แล้ว! แน่นอนสิว่าฉันต้องให้ผ่าน!”

แบบนี้ก็ได้เหรอ?

กระทั่งกลอนคู่ผิดฝาแหกคอกนอกรีตขนาดนั้น เอ็งก็ยังรู้จัก?

สีหน้าของทุกคนที่มองดูจางเย่อีกครั้งราวกับเห็นเทพเซียนอยู่ตรงหน้า!

คนต่อไปที่ต้องตั้งคำถามคืออัสนีไพศาล เมื่อเห็นจางเย่เข่นฆ่าทั้งสี่ทิศก็ขบฟันแน่นด้วยความเกลียดชัง แต่เขามั่นใจเต็มที่ในกลอนคู่ของตัวเอง “ตู๋ หล่าน เหมย ฮวา ส่าว ล่า เสว่ (รอยเท้าย่ำหิมะเพื่อชมดอกเหมย)!”

หืม?

ง่ายปานนั้น?

ผู้แข่งขันทุกคนรู้ว่าอัสนีไพศาลเก่งมาก เขาเป็นถึงรองชนะเลิศในปีก่อน เมื่อศาสตราจารย์เฒ่าผู้ชนะปีที่แล้วไม่ร่วมแข่งขัน หลายคนก็เชื่อว่าอัสนีไพศาลจะเป็นแชมป์ปีนี้อย่างแน่นอน กลอนคำถามของเขาคงต้องไม่ธรรมดาแน่ แต่เมื่อได้ยินคำถาม ทุกคนต่างงงหนัก มันไม่ใช่แค่ง่ายธรรมดานะ ถึงขั้นง่ายสุดๆ ไปเลยไหมน่ะ?

ตู๋ หล่าน เหมย ฮวา ส่าว ล่า เสว่ (รอยเท้าย่ำบนหิมะเพื่อชมดอกเหมย)?

ทุกคนที่นั่งอยู่ตรงนี้ต่างก็ต่อได้หมด!

หลังอ่านคำถามจบอัสนีไพศาลก็เอาแต่ยิ้มไม่พูดอะไร

จางเย่หรี่ตาพลางท่องวรรคหลังออกมา “ซี่ นี่ ซาน ซื่อ อู่ ลิ่ว ซี (ลำน้ำไหลผ่านขุนเขายลทิวทัศน์งาม)!”

เจอแบบนี้คณะกรรมการถึงกับไม่เข้าใจ กลอนคู่ของทั้งสองคนง่ายดายเกินไป จนพวกเขาต้องชั่งใจ 

อัสนีไพศาลหัวเราะเบาๆ “จางน้อย ครั้งนี้นายอาจจะตอบผิดนะ คิดว่ากลอนคู่ของฉันธรรมดาปานนั้นเชียว?” เมื่อเห็นว่าจางเย่พลาดตกกับดักของตัว เขาก็พอใจมาก “วรรคแรกฉันมีวิธีอ่านแบบอื่นอีก”

จางเย่หัวเราะตอบ “บังเอิญจริงๆ วรรคของฉันก็มีวิธีอ่านแบบอื่นเหมือนกัน”

อัสนีไพศาลเห็นว่าจางเย่นั้นไม่เห็นโลงศพไม่หลั่งน้ำตา จึงตัดสินโทษตายให้ทันที “ครึ่งแรกของฉันคือ ตู๋ หล่าน เหมย ฮวา ส่าว ล่า เสว่ เสียงพยัญชนะของทุกคำตรงกับ โด-เร-มี-ฟา-ซอล-ลา-ที โน้ตทั้งเจ็ด!”

“เฮ้ย!”

“อย่างนี้นี่เอง!”

“นึกแล้วเชียวว่าต้องไม่ธรรมดา!”

“ลึกซึ้งไปแล้ว เข้าใจยากขนาดนี้เลย?”

“ฮ่าๆ จางเย่เจอตอเข้าแล้วคราวนี้!”

อัสนีไพศาลเลิกสนใจจางเย่แต่หันไปมองคนอื่นที่เหลือ “มีใครคิดคู่กลอนได้หรือยัง?”

จางเย่ปรายตามอง “ฉันตอบวรรคหลังไปแล้วไม่ใช่หรือไง? ทำไมยังต้องไปถามคนอื่น? วรรคแรกของคุณซ่อนความล้ำลึก แต่ฉันก็บอกแล้วไงว่าบังเอิญจริงที่วรรคหลังของฉันก็มีวิธีถอดความแบบอื่นด้วย”

อัสนีไพศาลแค่นเสียงกล่าว “ถอดความอะไร?”

“ลองอ่านวรรคหลังของฉันอีกทีสิ” ครั้งนี้เป็นทีของจางเย่ยิ้มเฉยไม่พูดอะไร

“อ่านอีกทีเรอะ? ซี่ นี่ ซาน ซื่อ อู่ ลิ่ว ซี?” อ่านถึงตรงนี้ อัสนีไพศาลพลันตาค้างด้วยความตะลึง “นี่...นี่มันคำพ้องเสียง...อี-เอ้อร์-ซาน-ซื่อ-อู่-ลิ่ว-ชี (หนึ่ง-สอง-สาม-สี่-ห้า-หก-เจ็ด)?”

โด-เร-มี-ฟา-ซอล-ลา-ที!

คู่กับ หนึ่ง-สอง-สาม-สี่-ห้า-หก-เจ็ด?

เชี่*เอ๊ย! พี่สาวแกสิ! นี่แม่*ต่อได้ทุกอย่าง?

อัสนีไพศาลแทบลมจับ!

กรรมการและผู้ชมตลอดจนผู้แข่งขันทุกคนที่อยู่รายรอบตะลึงงัน!


--------------------------------------------
รวมกลอนคู่ในบท

水水山山处处明明秀秀, 晴晴雨雨时时好好奇奇
shuǐ shuǐ shān shān chù chù míng míng xiù xiù, qíng qíng yǔ yǔ shí shí hǎo hǎo jī jī
ลำน้ำขุนเขาทุกที่สดใสงดงาม
แดดจ้าฝนพรำทุกยามดีงามยอดเยี่ยม

无山得似巫山好, 何水能如河水清
wú shān dé shì wū shān hǎo, hé shuǐ néng rú hé shuǐ qīng
ไม่มีภูเขา(อู๋ซาน)ใดเทียบเท่าเขาอูซาน น้ำใด(เหอสุ่ย)จะใสเท่าในแม่น้ำ(เหอสุ่ย)

乌鸦飞入鹭鸶群，雪里送炭, 凤凰立在鸳鸯畔，锦上添花
wū yā fēi rù lù sī qún, xuě lǐ sòng tàn, fèng huáng lì zài yuān yāng pàn, jǐn shàng tiān huā
อีกาบินฝ่าฝูงกระสา ส่งฟืนไฟกลางหิมะ หงษายืนเหนือบึงยวนยาง เติมผกาบนผ้าปัก

一口能吞二泉三江四海五湖水, 孤胆敢入十方百姓千家万户门
yī kǒu néng tūn èr quán sān jiāng sì hǎi wǔ hú shuǐ, gū dǎn gǎn rù shí fāng bǎi xìng qiān jiā wàn hù mén
หนึ่งปากอาจกลืนสองน้ำพุสามนทีสี่ทะเลห้าสมุทร ผู้เดียวหาญฝ่าสิบทิศร้อยนามพันบ้านหมื่นเรือน

白蛇过江，头顶一轮红日, 青龙挂壁，身披万点金星
bái shé guò jiāng tóu dǐng yī lún hóng rì, qīng lóng guà bì shēn pī mò diǎn jīn xīng
งูขาวข้ามธาร หนึ่งตะวันแดงเหนือหัว 
มังกรครามแขวนผนัง หมื่นดาวทองคลุมกาย

天为棋盘，星为子，何人能下？ 地作琵琶，路作弦，哪个敢弹？
tiān wéi qí pán, xīng wéi zǐ, hé rén néng xià? di zuò pí pa, lù zuò xián, nǎ ge gǎn dàn? 
แผ่นฟ้าแทนกระดาน ดวงดาวแทนเม็ดหมาก ใครเล่ากล้าเล่น? 
ผืนดินดั่งผีผา ถนนดั่งสายพิณ ผู้ใดหาญดีด?

风起大寒霜降屋前成小雪, 日照端午清明水底见重阳fēng qǐ dà hán shuāng jiàng wū qián chéng xiǎo xuě, rì zhào duān wǔ qīng míng shuǐ dǐ jiàn chóng yáng
สายลมอันหนาวเหน็บ น้ำค้างผันแปรเป็นเหมันต์ อาทิตย์สาดส่องในตวนอู่ เทศกาลฉงหยางเด่นตระการในชิงหมิง/น้ำใสกระจ่าง

北雁南飞双翅东西分上下 前车后辙两轮左右走高
běi yàn nán fēi shuāng chì dōng xī fēn shàng xià qián chē hòu chè liǎng lún zuǒ yòu zǒu gāo dī
ห่านอุดรทะยานสู่ทักษิณ ปีกชี้ทิศบูรพาประจิมบินสลับขึ้นสลับลง เกวียนหน้าทิ้งไว้เบื้องหลัง ล้อลากขวาซ้ายบิดเบี้ยวเลี้ยวเดี๋ยวลงเดี๋ยวขึ้น

老鸦踏断老桠枝，鸦飞枝落, 仙鹤归来仙壑涧，鹤唳涧鸣
lǎo yā tā duàn lǎo yā zhī yā fēi zhī là xiān hè guī lái xiān hè jiàn hè lì jiàn míng
อีกาชราเหยียบย่างกิ่งไม้แก่ กาดำโผบิน กิ่งก้านหล่นร่วง 
กระเรียนเซียนหวนคืนสู่หุบเขาเซียน กระเรียนกู่ร้อง หุบเขากู่ก้อง

树已半寻休纵斧 果然一点不相干
shù yǐ bàn xún xiū zòng fǔ guǒ rán yī diǎn bù xiāng gān
ต้นไม้ครึ่งซีกไยต้องการขวาน ผลแม้แต่น้อยก็ไม่เกี่ยวกัน

独览梅花扫腊雪, 细睨山势舞流溪
dú lǎn méi huā sǎo là xuě xì nì shān shì wǔ liú xī
รอยเท้าย่ำบนหิมะเพื่อชมดอกเหมย ลำน้ำไหลผ่านขุนเขายลทิวทัศน์งาม


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./23.md)