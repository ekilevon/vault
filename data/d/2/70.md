##บทที่ 168 : ใครๆ ก็มาขอเพลงจากจางเย่!
บนโลกออนไลน์

‘ขอเราอายุมั่นขวัญยืน’ ได้รับคำชื่นชมอย่างสูง!

จางเย่อดไม่ได้ที่จะเข้าไปดูว่าตอนนี้เพลงนี้มียอดคลิกบนอินเทอร์เน็ตเท่าไร ไม่คิดเลยว่าเพียงเว็บไซต์แรกก็ทะลุสองล้านไปเรียบร้อยแล้ว จางเย่ไม่เข้าใจสถานการณ์และเบื้องลึกเบื้องหลังของวงการเพลงในโลกนี้นัก เขาได้แต่ใช้ข้อมูลที่เขารู้จากโลกใบก่อนมาประเมิน ถ้าเป็นทางโน้น สิบสามสิบสี่ชั่วโมงแรกหลังปล่อยเพลงลงเวยป๋อหรือ QQ แล้วสามารถขึ้นถึงสองล้านคลิกได้ ก็สามารถเรียกได้ว่าฮิตถล่มทลายแล้ว!

เธอร้องเพลงเก่ง

เธอมีคนติดตาม

อีกทั้งยังมีเพลงที่ดี

ที่เพลงนี้ประสบความสำเร็จขนาดนี้ ไม่แปลกเลยแม้แต่น้อย!

หลังจากนั้น ท่ามกลางห้วงธารของเสียงชื่นชมยกย่อง จางเย่พลันพบบทความหลายชิ้นที่กล่าวถึงตัวเขา แม้ว่าจะมีเพียงเล็กน้อยมาก แต่เขาก็พึงพอใจกับส่วนนี้

หนังสือพิมพ์บันเทิงเมืองหลวงรายงานว่า : ในฐานะสื่อมวลชนของเมืองหลวง ชื่อของจางเย่ไม่ได้แปลกหูคนส่วนใหญ่เลย แต่หลังจากที่เห็นชื่อนี้ในฐานะผู้แต่งเนื้อร้องและทำนองให้กับเพลงใหม่ของสตาร์ควีนจาง ผู้สื่อข่าวก็ยังต้องตกใจ พวกเราได้สอบถามไปทางทีมงานของสตาร์ควีนจางทันที และได้รับคำยืนยันจากผู้ที่เกี่ยวข้อง ถูกแล้ว เป็นจางเย่ที่เขียนบทกวีคนนั้น จางเย่ที่ทำรายการ ‘ห้องเลคเชอร์’ คนนั้น เพลงนี้ดัดแปลงมาจากบทกวีซึ่งแต่เดิมเป็นผลงานชิ้นเอกที่อาจารย์จางเย่ได้แต่งไว้ในงานชุมนุมบทกวีเทศกาลไหว้พระจันทร์ชื่อว่า ‘ลำนำทำนองวารี - จันทร์กระจ่างจะปรากฏยามใด’ โดยคงคำร้องตามต้นฉบับทั้งหมด ผู้แต่งทำนองก็เป็นอาจารย์จางเย่เองเช่นกัน ตามที่ผู้รู้ในวงการกระซิบมา ค่าลิขสิทธิ์เพลงนี้ ทีมงานของสตาร์ควีนจางจ่ายด้วยราคาที่ยากจะพบในวงการ อาจกล่าวได้ว่าแม้จะไม่ได้ทดสอบตลาด แต่ทีมงานของสตาร์ควีนก็คาดหวังกับเพลงนี้ไว้มากทีเดียว กล้าจ่ายราคาสูงเทียมฟ้าให้กับมือสมัครเล่นที่ไม่ใช่แม้แต่คนในวงการเพลง ปฏิเสธไม่ได้เลยว่าสตาร์ควีนกับทีมงานของเธอมีวิสัยทัศน์จริงๆ

นิตยสารดนตรีหัวเป่ย : คนบรรยายประวัติศาสตร์เปลี่ยนอาชีพมาทำเพลง? นี่ไม่ใช่เรื่องล้อเล่น ทั้งไม่ใช่เรื่องตลก แต่ว่าเป็นเรื่องจริงที่เกิดขึ้นต่อหน้าต่อตาพวกเราเอง เช้านี้เมื่อผมมาถึงที่ทำงาน เพื่อนร่วมงานสามคนรวมทั้งผมขึ้นลิฟต์มาพร้อมกัน ก็เจอกับเพื่อนร่วมงานอีกหนึ่งคน ทั้งสี่คนต่างฮัมเพลง ‘ขอเราอายุมั่นขวัญยืน’ กันหมด ผมจึงรู้เลยว่าเพลงนี้ต้องดังแน่นอน เมื่อเข้าไปดูยอดคลิกก็เป็นอย่างนั้นจริงๆ ในตอนนั้น ผมเหมือนจะได้เห็นภาพจางหย่วนฉีที่ครอบครองเวทีเพลงแทบทั้งหมดเมื่อหลายปีก่อนอีกครั้ง เทียบกับตัวเธอในตอนนั้นแล้ว เสียงของสตาร์ควีนจางเหมือนจะแข็งแรงขึ้นและลุ่มลึกกว่าเดิม ความกระจ่างใสลดน้อยลงไปแต่กลับได้รสชาติของตะกอนแห่งกาลเวลาเข้ามาเพิ่มเติม ช่างงดงามเหลือเกิน สตาร์ควีนในครั้งนั้นได้กลับมาเข่นฆ่าอีกครั้งหนึ่งแล้ว! ข้อแรก เป็นเพราะจางหย่วนฉีได้สะสมกำลังมาหลายปี การโลดแล่นในวงการเพลงทำให้เธอเติบโตยิ่งขึ้น ข้อสอง ผมคิดว่าพวกเขาควรจะต้องขอบคุณเพลงบทนี้ ขอบคุณจางเย่ผู้แต่งคำร้องและทำนอง เพลงที่ไพเราะขนาดนี้ ขอเพียงคนร้องนั้นไม่ขาดสำเนียงทั้งห้า[1] ไม่ว่าใครก็โด่งดังได้ อย่าว่าแต่สตาร์ควีนจางเลย เพลงบทนี้สามารถใช้คำว่าสมบูรณ์แบบได้จริงๆ!

คำวิจารณ์นับไม่ถ้วน

"เพราะจริงๆ เลยอะ"

"ยอดเยี่ยมมาก! เจ๊จางลงจากเขากลับมาทวงบัลลังก์แล้ว!"

"ฉันรอช่วงเวลานี้มานานเกินไปแล้ว! เมื่อวานฉันก็ไม่ได้หวังอะไรตอนที่เปิดฟัง ‘ขอเราอายุมั่นขวัญยืน’ แต่ฟังไปได้ครึ่งเพลงฉันนี่น้ำตาเกือบร่วง!"

"น้ำตาเกือบร่วง? เมื่อวานฉันร้องอยู่ครึ่งชั่วโมงแน่ะ!"

"จางหย่วนฉี! ฉันรักคุณ!"

"พี่สาวจาง! คุณเจ๋งที่สุด! ฉันรู้อยู่แล้วว่าคุณทิ้งเวทีเพลงไปไม่ได้หรอก!"

"ตอนนี้ในวงการเพลงคนรุ่นใหม่หรือพวกหน้าใหม่เอาแต่เล่นอะไรกันก็ไม่รู้! มีแต่พวกคนที่หล่อหน่อย สวยหน่อย หุ่นดีหน่อย แต่เสียงโคตรเพี้ยน ส่วนเพลงจะแฝงความหมายสักนิดก็ไม่มี! พี่สาวจางในที่สุดก็กลับมาแล้ว! คุณช่วยแสดงให้พวกนักร้องรุ่นหลังเห็นหน่อยเถอะ! ช่วยบอกให้พวกเขารู้ว่าอะไรที่เรียกว่าการร้องเพลง! อะไรที่เรียกว่าดนตรี!"

"รอเพลงต่อไปของพี่สาวจาง!"

"ใช่แล้ว อัลบั้มต่อไปออกเร็วๆ หน่อยสิ!"

"ฉันรอไม่ไหวแล้วนะ! รอใจจดใจจ่อเลย!"

"จางเย่นั่นเป็นใครน่ะ? ทำไมถึงเก่งขนาดนั้น?"

"ฉันรู้จักนะ สตาร์ควีนกดไลก์ให้เขาบนเวยป๋อด้วยน่ะ"

"สองปีมานี้ในวงการมีนักดนตรีนักแต่งเพลงตั้งมากมายทำเพลงขายเพลงให้กับทีมของสตาร์ควีน แล้วสุดท้ายเพลงพวกนั้นต่างก็ไม่ฮิตเลย แต่มือสมัครเล่นนอกวงการอย่างจางเย่กลับใช้เพลงแค่เพลงเดียวก็ช่วยดันสตาร์ควีนจางของเราให้กลับมามีที่ยืนบนเวทีเพลงอีกครั้ง"

"ไม่รู้จักเขาเลย แต่ต่อไปต้องสนใจเขาหน่อยแล้วแฮะ"

ดูต่ออีกสักพัก จางเย่ก็สลับไปที่เทียปาของตัวเอง — รังของจางเย่

แต่เขาไม่คิดมาก่อนเลยจริงๆ ว่าเทียปาของเขาจะมีคนเข้ามา ‘ฟลัด’ ยังดีที่ความจริงไม่ใช่การฟลัดในความหมายทั่วไป เพราะคนที่มาฟลัดในเทียปาไม่ได้มีเจตนาร้าย กลับกัน คนเหล่านี้คือแฟนคลับของจางหย่วนฉี ซึ่งต่างก็พกพาความเป็นมิตรมาด้วย

"จางเย่ ขอบคุณมาก"

"ไม่มีอะไรจะพูดแล้ว! ขอบคุณ!"

"อาจารย์จาง ฉันขอเป็นตัวแทนแฟนคลับทุกคนของพี่สาวจาง ขอบคุณคุณจากใจ!"

"พวกเรารู้ว่าคุณไม่ได้ทำเพลง แต่ว่าต่อไปถ้ามีเพลงดีๆ อีก ให้สตาร์ควีนของพวกเราก่อนได้ไหม? พวกเราต่างเป็นแฟนเดนตายของพี่สาวจาง พี่สาวจางเป็นคนดี ยิ้มแย้มหัวเราะทุกวัน ไม่เคยออกมาพูดอะไรเลย แต่ว่าพวกเราเหล่าแฟนคลับรู้ดีว่าพี่สาวจางถดถอยไปมากในวงการเพลง หลายปีมานี้เธอเหมือนถูกรัดคอจนหายใจรวยริน พวกเราดูแล้วรู้สึกกดดัน แต่ก็ช่วยอะไรไม่ได้ ขอบคุณ ‘ขอเราอายุมั่นขวัญยืน’ ของคุณ ที่ทำให้พวกเราลืมตาอ้าปากได้บ้าง ฉันจะดูว่าต่อไปใครจะกล้าสงสัยนินทาเธออีกไหม!"

"ชาวเป่ยเหอขอแสดงความขอบคุณ!"

"ชาวเจียงหนานขอแสดงความขอบคุณ!"

กลุ่มแฟนคลับของจางเย่กลับมีปฏิกิริยาช้ากว่า เพราะว่าพวกเขาไม่ได้ให้ความสนใจกับเรื่องนี้และไม่ได้รู้เรื่องอะไรมากนัก ทันทีที่ทั้งผู้ดูแลหลักผู้ดูแลย่อยเห็นความเคลื่อนไหวผิดปกติในเทียปา ก็รีบเข้ามาตรวจสอบ เมื่อเห็นว่ามีคนกำลังฟลัดเพจ จึงรีบ @พี่ดาบยักษ์ เป็นอันดับแรกและเตรียมแผนประจัญบาน ‘เหล็กทรมาน’ แต่เมื่อเห็นเนื้อหาข้อความของผู้ที่เข้ามาโพสต์เหล่านั้น ทุกคนต่างก็มองกันด้วยความงุนงง ต่างสับสนกันไปหมด

ขอบคุณอาจารย์จาง?

แฟนคลับของสตาร์ควีน?

นี่มันเรื่องอะไรกัน? ทำไมต้องมาขอบคุณอาจารย์จางเย่ล่ะ?

หลังจากทุกคนดูกันถี่ถ้วน ต่างเพิ่งเข้าใจ ถึงกับตกตะลึงในทันที!

แม่ง! อาจารย์จางเย่ไปเขียนเพลงมาเหรอ? ยังเขียนเพลงให้สตาร์ควีนอีก? เพลงนั้นฮอตระเบิดชั่วข้ามคืน? ไม่ได้ล้อเล่นกันใช่ไหมเนี่ย!?

แฟนคลับของจางเย่บางส่วนที่จริงได้ฟัง ‘ขอเราอายุมั่นขวัญยืน’ ตั้งแต่เมื่อวานหรือเช้านี้แล้ว ทั้งยังรู้ด้วยว่าเป็นซิงเกิลใหม่ของจางหย่วนฉี แต่คนส่วนใหญ่ฟังแค่เพลงไม่ได้สนใจคนแต่ง หรือต่อให้เห็นชื่อ ก็ไม่ได้คิดว่าจางเย่คนนั้นมีความเกี่ยวข้องกับไอดอลของตัวเอง นอกจากไม่กี่คนที่ชื่นชอบ ‘ลำนำทำนองวารี - จันทร์กระจ่างจะปรากฏยามใด’ มากเป็นพิเศษจนพอได้ยินเนื้อเพลงก็จำได้ว่าเป็นลำนำของจางเย่แล้ว คนที่เหลือยังมืดบอดสนิท!

"อาจารย์จางออกผลงานชิ้นใหม่เหรอ?"

"เหย** คราวนี้เขียนเพลงเหรอวะ?"

"ฮ่า ๆ ๆ ฉันหัวเราะแทบตายแล้ว อาจารย์จางเป็นพิธีกรที่งานตัวเองไม่ทำ แต่ไปทำงานคนอื่นมากที่สุดเท่าที่ฉันเคยเห็นแล้ว หลังจากเรียนจบมหาวิทยาลัยสองเดือน ได้เป็นผู้ประกาศของสถานีวิทยุก็เหมาะก็ควร แล้วผลออกมาเป็นไง? ทั้งเล่านิยาย เขียนนิทานเด็ก เขียนบทกวี ร่ายกลอนคู่ กระทั่งโฆษณาก็ยังทำ รับเชิญไปทำโฆษณาเพื่อสังคมก็เอา สุดท้ายมาอยู่สถานีโทรทัศน์ ฉันยังไม่เห็นเขาทำงานพิธีกรอะไรเลยก็กลายเป็นผู้บรรยายประจำรายการ เล่าประวัติศาสตร์สามก๊กเสียแล้ว มาตอนนี้คุณแม่*ยังเริ่มทำงานเพลงอีก? ถุย! อาจารย์จาง! ช่วยทำงานให้มันจริงจังหน่อยได้ไหม? เคยเจอพวกงานตัวเองไม่ทำไปทำงานคนอื่นมาก่อนนะ แต่ไม่เคยเจอใครเป็นหนักขนาดคุณมาก่อนเลยฟ่ะ!"

"ข้างบน วิจารณ์ได้เทพมาก"

"วะฮ่าฮ่า! ฮาโคตร!"

"อาจารย์จางเคยทำอะไรปกติด้วยเรอะ พวกนายคิดมากไปแล้ว!"

"มีแต่อาจารย์จางเย่ถึงจะดุดันได้ขนาดนี้ ตั้งแต่ต้นจนจบไม่เคยเปลี่ยนสักนิด! ไม่ว่าจะทำอะไรก็เจ๋งไปหมด! นี่แหละไอดอลของฉัน!"

หลังจากนั้น แฟนคลับของจางเย่กับเหล่าแฟนคลับของสตาร์ควีนจางที่เข้ามาขอบคุณก็พูดคุยกัน

ผู้ดูแลย่อยเทียปาของจางเย่คนหนึ่งกล่าว "ทุกคนไม่ต้องขอบคุณแล้ว ครั้งก่อนอาจารย์จางมีเรื่อง เป็นสตาร์ควีนจางที่กดไลก์ให้อาจารย์จาง ทำให้พวกคุณตั้งมากมายเข้ามาช่วยเหลือ ควรจะเป็นพวกเราที่ต้องขอบคุณพวกคุณ ฉันคิดว่าอาจารย์จางเย่ก็คงเหมือนกัน ถึงได้เขียนเพลงให้สตาร์ควีน เหมือนกันกับแม่ทัพของพวกเรา แฟนจางเย่อันดับ1 เวลาอาจารย์จางมีเรื่อง เธอจะออกมาช่วยเหลือตลอด พอเธอเข้าโรงพยาบาลด้วยโรคร้ายแรง อาจารย์จางก็ชอบธรรม ไม่หลีกหนี ไม่พูดพล่ามก็เททรัพย์สินออกมาหมดตัว พวกเราเหล่าแฟนคลับ ทั้งน้อยใหญ่ต่างรู้จักบุญคุณความแค้น ดังนั้นไม่ต้องขอบคุณแล้ว พวกคุณลองดูคำขวัญเทียปาของพวกเราสิ — หากคุณไม่ห่างไม่หาย เป็นตายร้ายดีฉันจะอยู่เคียงข้าง — นี่คือจรรยาบรรณของพวกเรากองทัพแฟนคลับ!"

ทางฝ่ายแฟนคลับของจางหย่วนฉีตอบกลับว่า "ซาบซึ้งมากแล้ว ความจริงไอดอลของฉันมีแค่พี่สาวจางคนเดียว แต่ว่ารายการ ‘ห้องเลคเชอร์’ ของจางเย่ฉันก็เคยดู ทั้งยังชอบมากด้วย ฉันเข้าเป็นสมาชิกของกองทัพแฟนคลับพวกคุณด้วยแล้วกัน ถึงแม้ว่าฉันจะไม่ใช่กลุ่มเดนตาย แต่เวลามีเรื่องฉันไม่หนีแน่นอน"

"ฉันก็เข้าด้วย เพลงที่จางเย่เขียนเพราะมาก!"

"ยินดี ยินดีต้อนรับ พวกเรากองทัพแฟนคลับยินดีต้อนรับสหายจากทุกที่!"


…….


จางเย่หัวเราะ ปิดหน้าจอลงเพราะใกล้ได้เวลาทำงานแล้ว เขาปิดคอมพิวเตอร์ด้วย คราวนี้ที่ให้เพลงจางหย่วนฉีไปถึงจะไม่เต็มใจอยู่บ้าง แต่ผลตอบรับที่ได้มายังคงดีมาก หนึ่ง ได้เงิน แก้ปัญหาจวนตัวที่ไฟไหม้ขนคิ้ว[2]ได้พอดี สอง ได้เพิ่มความนิยมและค่าชื่อเสียงให้กับตัวเอง สาม ทำให้สตาร์ควีนติดหนี้เขาครั้งหนึ่ง เฮ้อ ความจริงแล้วต้องไม่ลืมว่าครั้งนั้นสตาร์ควีนได้ช่วยเขาไว้ ถ้านับกันจริงๆ เท่ากับเขาตอบแทนบุญคุณจางหย่วนฉีต่างหาก

"อาจารย์จาง เดินไปด้วยกันไหม?" เสี่ยวหลวี่ลุกขึ้นถาม

ทุกคนไปที่ห้องอัดด้วยกัน จางเย่เอาโทรศัพท์มือถือมาเตรียมปิดเครื่อง เพราะในสตูดิโอควรจะเงียบสนิท แต่กลับมีสายเข้า

เบอร์แปลก ไม่รู้จัก

จางเย่รับสาย "ฮัลโหล นั่นใคร?"

"อาจารย์จางสวัสดีค่ะ" ปลายสายเป็นเสียงผู้หญิง เธอกล่าว "ฉันชื่อเฉินฮุยจางบริษัทอวี๋เล่อ ทางเราอยากจะคุยกับคุณเรื่องเพลงค่ะ ราคาสามารถคุยกันได้ ขอแค่มีคุณภาพระดับ ‘ขอเราอายุมั่นขวัญยืน’ คุณมีเท่าไรพวกเรารับหมด รับรองว่าไม่น้อยกว่าที่บริษัทของพวกพี่สาวจางให้แน่นอน"

จางเย่อุทาน "แล้วไปเถอะ ผมไม่มีแผนจะเข้าวงการดนตรี"

"พวกเราไม่รีบค่ะ คุณมีแรงบันดาลใจค่อยเขียนออกมา แล้วติดต่อพวกเราทีหลังก็ได้ค่ะ" หญิงปลายสายตอบ

"ตอนนี้ยังไม่มีแผนจะทำ ต้องขอโทษด้วย ผมยังมีธุระ วางสายก่อนนะ" จางเย่ตัดสายไป

ทว่าทันใดนั้นก็มีโทรศัพท์เข้ามาอีกสาย ไม่ต้องถามก็รู้ว่าเบอร์มือถือของเขาหลุดออกจากไปจากที่ไหนสักแห่งแล้ว คนทางนั้นใช้เวลาไม่นานเลยที่จะหาเบอร์โทรศัพท์ของจางเย่

"อาจารย์จางรึเปล่าครับ" เป็นเสียงชายวัยกลางคน

"ผมเอง"

"สวัสดีครับ ผมเป็นผู้จัดการของซุนเสีย พี่เสียฟังเพลง ‘ขอเราอายุมั่นขวัญยืน’ ของคุณแล้วชอบมากเป็นพิเศษ เจาะจงมาให้ผมติดต่อคุณ อยากจะคุยกับคุณเรื่องเพลง”

ซุนเสีย?

ไม่รู้จัก แต่ก็รู้ว่าต้องเป็นคนดังในวงการเพลงแน่นอน

จางเย่บอกปัด "เสียใจด้วยนะ ผมไม่คิดจะเขียนเพลงเร็วๆ นี้แน่นอน นี่ไม่ใช่งานหลักของผม"

"คุณลองคิดอีกทีได้ไหม ทางเราให้ราคาไม่น้อยกว่ากันแน่นอน..." ชายวัยกลางคนไม่ยอมแพ้

จางเย่ตอบ "ไม่ใช่เรื่องเงิน ขอบคุณที่พวกคุณชอบงานของผม แต่ค่อยคุยกันทีหลังเถอะ ผมยังต้องอัดรายการอีก วางสายก่อนนะ"

เพิ่งวางสายไม่ทันไร สายที่สามก็เข้ามาแล้ว!

"ฮัลโหล ไม่ทราบว่าเป็นอาจารย์จางที่แต่งเพลง ‘ขอเราอายุมั่นขวัญยืน’ รึเปล่าครับ? ตอนนี้คุณมีเวลาหรือเปล่า? พวกเราอยากจะพบกับคุณ? อยากจะคุยกับคุณเรื่องเพลง"

…....


ปฏิเสธไปทีละสาย

ถึงตอนนี้จางเย่รีบปิดโทรศัพท์ กลัวว่าจะมีสายเข้ามาอีก

พวกเสี่ยวหลวี่ ต้าเฟยที่มองอยู่ ต่างขำหนัก "ตอนนี้คุณขายดีสุดๆ แล้ว แต่ละคนจะเอาเพลงจากคุณทั้งนั้น"

"อย่าพูดถึงเลย" จางเย่โบกมือ เขาไม่คิดจะขายเพลงอีกแล้วจริงๆ เป็นเรื่องฆ่าไก่เอาไข่ชัดๆ ผลงานที่อยู่ในหัว เขาต้องการจะเอามาใช้กับตัวเองทีละนิดละหน่อย ไม่ใช่ให้คนอื่น

==============================================

[1] ดนตรีจีนมีห้าสำเนียง คือ กง ซาง เจวี๋ย จื่อ อวี่ มีครบห้าสำเนียงไม่ขาด คือร้องเพลงไม่เพี้ยนนั่นเอง

[2] ไฟไหม้ขนคิ้ว อุปมาเป็นเรื่องจวนตัว ไฟลามมาถึงขนคิ้วแล้ว

*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./71.md)