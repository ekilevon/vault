##บทที่ 118 : สามกลอนคู่แห่งรอบตัดสิน!
ณ แท่นประกาศ 

พิธีกรหญิงกล่าวขึ้นว่า “ต่อไปขอเชิญผู้แข่งขันขึ้นมาบนเวทีค่ะ”

พิธีกรชายขานชื่อ “ผู้ชนะรองอันดับหนึ่งปีที่แล้ว อาจารย์อัสนีไพศาล!”

เสียงปรบมือจากผู้ชมเบาบางและไม่อบอุ่น เพราะหลายคนยังคาใจกับปัญหาการโกงของจางเย่ ถึงแม้ว่าคณะกรรมการและผู้จัดงานจากสมาคมกลอนคู่จะบอกว่าคำร้องเรียนไม่มีผลใดๆ เพราะไม่มีหลักฐาน แต่คนก็ยังคิดไปว่ามีการสมรู้ร่วมคิดกันเป็นธรรมดา พวกเขาเห็นว่าผลการตรวจสอบนั้นไม่ถูกต้องและจางเย่โกงจริงๆ 

“สมาชิกสมาคมกลอนคู่ อาจารย์หลวี่ฟาง

“รองศาสตราจารย์มหาวิทยาลัยนครหลวง อาจารย์โจวเหยียน”

“นักเขียนนิยายโรแมนซ์ชื่อดัง อาจารย์เจิ้งอันปาง”

ผู้เข้าแข่งขันขึ้นมาบนเวทีทีละคน ก่อนนั่งลงยังที่นั่งของผู้เข้าแข่งขันทั้งห้าสิบที่

เพราะประสบการณ์น้อยที่สุดและอายุน้อยสุด ชื่อของจางเย่จึงอยู่อันดับสุดท้าย เมื่อพิธีกรหญิงเห็นชื่อสุดท้ายในรายชื่อก็อ่านขึ้นว่า “ขอต้อนรับผู้เข้าแข่งขันคนสุดท้าย นักกวีชื่อดัง นักเขียนนิยายขายดีติดอันดับ และผู้จัดรายการวิทยุชื่อก้อง อาจารย์จางเย่!” คำประกาศเกียรติคุณของจางเย่ยาวที่สุดในบรรดาผู้เข้าแข่งขันทุกคน

ทว่า ทันทีที่ชื่อของจางเย่ถูกประกาศ ด้านล่างก็มีคนจำนวนมากโห่ไล่ทันที

“อี๋!”

“ลงไปเลย!”

“รอบตัดสินโกงไม่ได้! ไม่ต้องมาให้เห็น!”

ท่าทีของหลายคนไม่เป็นมิตรอย่างยิ่ง

อัสนีไพศาลและเจิ้งอันปางมองจางเย่ที่นั่งอยู่ในหมู่ผู้ชม แล้วหันมายิ้มให้กัน อยู่ในที่นั่งผู้ชมเหรอ? พวกเขากำลังสงสัยอยู่พอดีเลยว่าทำไมถึงไม่เห็นจางเย่ข้างหลังเวที แสดงว่าหมอนั่นตัดสินใจถอนตัวไม่เข้าแข่งสินะ? อย่างน้อยก็ยังรู้ตัวนี่! อัสนีไพศาลรู้สึกว่าตำแหน่งผู้ชนะอยู่ในกำมือแน่นอนแล้ว! 

แต่ไม่มีใครคิดว่าจู่ๆ จางเย่จะลุกขึ้น

“จางน้อย! นี่เธอ…” พี่สาวโจวพูดขึ้นอย่างแปลกใจ

โหวเกอกับเสี่ยวหลวี่เองก็ทักขึ้นพร้อมกัน “คุณจะแข่งรอบตัดสินเหรอ?”

หูเฟยกังวล “เธอบอกเองไม่ใช่เหรอว่าไม่คิดหวังกับรอบตัดสินน่ะ?”

จ้าวกั๋วโจวให้คำแนะนำเช่นกัน “จางน้อย เธอต้องคิดให้ดีก่อนนะ ถ้าไม่มั่นใจก็อย่าขึ้นไปดีกว่า อย่างน้อยก็ยังรักษาชื่อเสียงตัวเองไว้ได้บ้าง ถ้าเธอขึ้นไปแล้วเกิดพลาดตำแหน่งขึ้นมา ข้อกล่าวหาเรื่องโกงจะยิ่งรุนแรง ทุกคนจะยิ่งปักใจว่าเธอโกง เท่ากับว่ามันจะกลายเป็นเรื่องจริง”

จางเย่ตอบเสียงเรียบ “ผมไม่ได้แน่ใจและไม่ได้มั่นใจหรอบครับ”

“งั้นเธอจะขึ้นไปทำไม?” หูเฟยไม่สนับสนุนให้จางเย่ขึ้นไป

จางเย่เพียงกล่าวสั้นๆ ว่า “ผลลัพธ์มีแค่เพียงสองอย่าง ไม่ชนะก็แพ้ ถ้าทุกการแข่งขันต้องมีผู้ชนะล่ะก็ ทำไมไม่ใช่ฉัน?” นี่เป็นคำพูดของนักบาสเกตบอลชื่อดังโคบี้ ไบรอันต์ในโลกของจางเย่ เขาจำประโยคนี้ได้อย่างแม่นยำ

ทำไมไม่ใช่ฉัน? 

นั่นสิ ทำไมถึงเป็นฉันไม่ได้!

เสี่ยวหลวี่กำหมัดแน่นลุกขึ้นยืน “พูดได้ดี อาจารย์จาง! ลุยเลย!”

เถียนปินกล่าวสนับสนุนเช่นกัน “อาจารย์จาง ทำให้คนที่ข้องใจได้เห็นความเก่งกาจของนายไปเลย! ใช้ฝีมือจริงอุดปากพวกมันให้หมด!”

จางเย่หัวเราะ “จัดไป!”

บนเวที พิธีกรหญิงกล่าวซ้ำ “ขอเชิญอาจารย์จางเย่ค่ะ”

จางเย่แทรกตัวจากแถวที่นั่งผู้ชมและก้าวยาวๆ ไปยังที่นั่งของอันดับห้าสิบที่มีชื่อของเขาติดอยู่ เขาหรี่ตาขณะนั่งลงอย่างสงบนิ่ง มีแผนรับมือ? ถูกต้อง ดูเหมือนว่าจางเย่ในตอนนี้จะคิดแผนการออกแล้วหลังจากที่ข่มเพลิงโทสะลงได้ ทำไมเขาถึงเปลี่ยนท่าทีอย่างฉับพลันน่ะหรือ? ก็เพราะเมื่อครู่นี้ ภายใต้แรงกดดันและเสียงครหาอันหนักหน่วง รวมถึงรอยด่างพร้อยที่สามารถทำลายเส้นทางสู่ดวงดาวของจางเย่ลงอย่างสิ้นเชิงนั้น ในหัวของจางเย่พลันสว่างวาบอย่างไม่เคยเป็นมาก่อนและคิดวิธีแก้ปัญหาออกได้ทันใด! เขาเองก็ไม่ได้มั่นใจเต็มร้อยกับวิธีนี้ ที่จริงแค่ห้าสิบเปอร์เซ็นต์ก็ยังไม่ถึงเลยด้วยซ้ำ แต่มาถึงขั้นนี้แล้ว...เขาได้แต่ลุกขึ้นสู้! เขาต้องลองเสี่ยงดู!

ชนะหรือแพ้?

สำเร็จหรือล้มเหลว?

จางเย่เองก็ไม่รู้ แต่ภายในใจร่ำร้องว่าเขาจะไม่ยอมแพ้อย่างแน่นอน ไอ้สมาคมนักเขียนนครหลวง พวกแกคิดว่าทำแบบนี้แล้วจะโค่นล้มฉัน จางเย่ได้อย่างนั้นเรอะ? คิดว่าวิธีการต่ำช้าของพวกแกจะทำให้ฉันจมปลักหมดทางสู้ไปตลอดกาลงั้นสิ? คิดว่าพวกแกจะได้สมหวังในเรื่องเลวๆ สินะ?

ได้เลย!

ฉันจะเล่นกับพวกแกเอง!

มาดูกันว่าวันนี้ใครจะเหนือกว่า!

ถึงตอนนี้ ไฟต่อสู้ในใจของจางเย่พลันลุกโชนด้วยโทสะ!

เมื่อเห็นว่าจางเย่ไม่ยอมถอนตัวจากการแข่งขันแม้จะถูกผู้ชมโห่ไล่และหัวเราะเยาะหยัน อัสนีไพศาลก็ชักสีหน้า แต่เมื่อคิดอีกทีเขาก็นึกขึ้นได้ นี่ไม่นับว่าเป็นโอกาสให้พวกเขาได้กู้ศักดิ์ศรีคืนหลังจากงานชุมนุมบทกวีเทศกาลไหว้พระจันทร์หรอกหรือ? ผู้ชนะต้องเป็นอัสนีไพศาลแน่อยู่แล้ว! เมื่อเป็นแบบนี้ไม่เพียงพวกเขาจะกู้หน้าที่เสียไปคืนมาได้ แต่ยังแสดงให้ทุกคนรู้ว่าชื่อเสียงของสมาคมนักเขียนนครหลวงเป็นของจริง ยิ่งกว่านั้น หากจางเย่ไม่ติดอันดับใดๆ ก็จะยิ่งเป็นการยืนยันว่าเขาโกงรอบคัดเลือกจริง! สร้างผลงานในรอบคัดเลือกไว้เสียขนาดนั้น แต่รอบตัดสินกลับไม่ติดสักอันดับ? ถ้านายไม่โกงจะเป็นไปได้ยังไงล่ะ!

กระสุนนัดเดียวได้นกสองตัว! 

อัสนีไพศาลชำเลืองมองจางเย่ 

แต่จางเย่ไม่มองตอบ เขาหลับตาและรวบรวมความคิด 

พิธีกรสาวยกไมโครโฟนขึ้นพูด “ต่อไปดิฉันขอแจ้งกติกาเรื่องเวลาค่ะ หลังจากที่คณะกรรมการและผู้เข้าแข่งขันอ่านคำถามของตนแล้ว ผู้แข่งขันท่านอื่นๆ จะมีเวลาสิบนาทีเพื่อคิดคำตอบ หากไม่มีใครตอบได้ภายในสิบนาที เจ้าของคำถามจะชนะและได้คะแนนไปสิบคะแนน”

พิธีกรชายถามขึ้น “ใครยังมีข้อสงสัยอะไรไหมครับ?”

จางเย่ดีดนิ้ว “ถ้าต้องการตอบคำถามต้องทำอย่างไร?”

พิธกรหญิงตอบอย่างใจเย็นว่า “ไมโครโฟนที่ด้านหน้าผู้แข่งขันทุกท่านเปิดอยู่แล้วค่ะ ทุกท่านสามารถตอบคำถามได้เลย คนที่จับคู่กลอนได้สมบูรณ์ที่สุดจะได้หนึ่งคะแนน ขอย้ำอีกครั้งว่าต้องเป็นคู่กลอนที่สมบูรณ์นะคะ ในกรณีที่กลอนไม่เข้าคู่หรืออารมณ์กลอนผิดเพี้ยนไปแม้เพียงเล็กน้อย จะไม่นับว่าเป็นคำตอบที่สมบูรณ์ โดยกรรมการทั้งสามท่านจะเป็นผู้ตัดสินในเรื่องนี้ หากมีคำที่คณะกรรมการไม่แน่ใจ ผู้แข่งขันสามารถเขียนวรรคที่สองบนคอมพิวเตอร์ที่อยู่ด้านหน้าเพื่อให้กรรมการทุกท่านตรวจสอบได้สะดวก แต่วิธีตอบหลักๆ จะเป็นการตอบปากเปล่าค่ะ” 

จางเย่ยิ้ม “ขอบคุณครับ ผมเข้าใจแล้ว” นี่เป็นครั้งแรกที่เขาเข้าแข่ง ดังนั้นจึงต้องทำความเข้าใจกับกฎเกณฑ์เสียก่อน

พิธกรชายหันไปทางคณะกรรมการ “อาจารย์ทุกท่าน เริ่มกันเลยดีไหมครับ?”

“เริ่มเถอะ” กรรมการอันดับสามกล่าว “ฉันจะอ่านคำถามข้อแรก ทุกคนเตรียมตัวให้ดี”

ทันใดนั้น ทุกคนต่างหันหน้าตรงตั้งใจฟัง บางคนถึงกับจ้องชายชราเขม็งและรู้สึกเกร็งขึ้นมาทันทีขณะเตรียมตัวคิดคู่กลอน 

ชั่วขณะที่กรรมการอันดับสามกำลังขยับปากพูด จางเย่รีบเปิดช่องเก็บของในแหวนเกม คว้าขนมปังโชคดีหนึ่งในสองชิ้นที่เขาเก็บเอาไว้ตั้งแต่ครั้งก่อนออกมา ในที่สุดก็ถึงเวลาใช้งานแล้ว นี่เป็นหนทางเดียวที่จางเย่คิดออก เขาต้องการใช้ขนมปังโชคดีเพื่อพลิกสถานการณ์ด้วยผลของมัน เขาต้องการไม่ให้คนพวกนี้ได้ใช้กลอนคู่ที่เขาไม่รู้จักมาก่อน! นั่นเป็นไปได้หรือเปล่า? เป็นไปได้แน่นอน! จางเย่เข้าใจผลลัพธ์ของขนมปังโชคดีอยู่แล้ว นั่นคือมันจะทำให้สเตตัสค่าโชคของเขาเพิ่มขึ้น!

ขนมปังโชคดีแสดงผล!
เริ่มนับเวลาถอยหลัง, 5:00...

ขณะที่กรรมการอันดับสามกำลังจะอ่านกลอนวรรคแรก กรรมการอันดับสองที่อยู่ด้านข้างกลับทำฝาขวดน้ำตกลงบนโต๊ะเสียงดังแกร๊ก! กรรมการอันดับสามชำเลืองมองจนเขวไป ลืมท่อนแรกของกลอนคู่ที่ตั้งใจจะใช้ขึ้นมากะทันหัน แต่ยังมีกลอนอีกหลายบทที่เขาคิดเอาไว้ในใจรวมไปถึงบทที่ยังไม่มีใครในโลกนี้ต่อได้ด้วย ดังนั้นเขาจึงเปลี่ยนใจขึ้นมาทันที “ฮั่ว ซ่าง เหอ ฮัว เหอ ซ่าง ฮั่ว (ดอกบัวและพระสงฆ์บนภาพวาด)!” 

เมื่อได้ยิน ผู้แข่งขันทุกคนต่างพากันยิ้มเจื่อน 

เดิมทีอัสนีไพศาลต้องการจะตอบเป็นคนแรก ทว่าเมื่อได้ฟังคำถามก็พลันรู้สึกจนปัญญา ได้แต่ค่อยๆ คิดหาคำตอบอย่างช้าๆ เขารู้ดีว่าวรรคแรกนั้นยากที่จะจับคู่ได้ในเวลาอันสั้น วรรคแรกของกลอนคู่บทนี้อาจจะดูธรรมดา แต่เมื่ออ่านกลับหลังมันกลับไม่ธรรมดาอีกต่อไป เพราะไม่ว่าจะอ่านตรงหรืออ่านย้อน มันก็ออกมาเหมือนกัน!

บทแรกก็ยากขนาดนี้แล้วหรือ?

ไม่ต้องขนาดนี้ก็ได้มั้ง? ทำไมถึงซับซ้อนนัก!

อย่างไรก็ตาม อัสนีไพศาลและผู้แข่งขันหลายคนต่างเชื่อว่าถ้าให้เวลามากพอ พวกเขาจะสามารถคิดคู่กลอนได้อย่างแน่นอน!

เพียงแต่ว่าใครบางคนกลับไม่ยอมให้พวกเขามีเวลาคิด เมื่อได้ยินวรรคแรกจางเย่ก็ยิ้มออก รู้เลยว่าขนมปังโชคดีทำงานแล้ว นี่เป็นกลอนคู่ที่เขารู้จักดี มันเป็นกลอนคู่ของกวีเอกถังป๋อหู่ ซึ่งกล่าวไว้ว่าหากคนรุ่นหลังคนใดสามารถต่อได้ คนผู้นั้นต้องเป็นอัจฉริยะโดยแท้

จางเย่ตอบโดยไม่ต้องหยุดคิด “ซู หลิน ฮั่น โม่ ฮั่น หลิน ซู (หมึกบนหนังสือเขียนบัณฑิตฮั่นหลิน)!” 

กรรมการอันดับสามตะลึง อัสนีไพศาลและผู้เข้าแข่งขันคนอื่นต่างอึ้งไปเช่นกัน เชี่*เอ๊ย! แกจะเร็วนรกเกินไปแล้ว! 

ผู้เฒ่าเฉียนหัวเราะก่อนพยักหน้า “ผ่าน!”

กรรมการอันดับสองและอันดับสามกล่าวเช่นกัน “ผ่าน!” 

พิธีกรหญิงให้คะแนนจางเย่หนึ่งแต้มทันที! 

คำถามจากกรรมการอันดับสองตามมาทันที “ชู่ ชู่ หง ฮวา หง ชู่ ชู่ (ทุกที่แดงดอกแดงทุกที่)!” เป็นกลอนคู่ผกผันอีกแล้ว แถมยังยากมากจนต้องใช้เวลาคิดนานอีกด้วย!

จางเย่รู้ข้อจำกัดด้านเวลาของขนมปังโชคดี เขาต้องตอบคำถามทุกข้อให้เร็วที่สุด มิฉะนั้นเขาจะต้องเปลืองขนมปังโชคดีชิ้นที่สองแน่ๆ จึงรีบตอบว่า “ฉง ฉง ลวี่ สู ลวี่ ฉง ฉง (ทึมทึบเขียวไม้เขียวทึมทึบ)!” 

เหย***! 

ต่อได้อีก?

ทุกคนตะลึงงัน!

ถึงคราวของผู้เฒ่าเฉียนถามคำถามแล้ว ยังคงเป็นกลอนคู่ผกผันอีกเช่นกัน “เสว่ ยิ่ง เหมย ฮวา เหมย ยิ่ง เสว่ (หิมะสะท้อนเหมยดอกเหมยสะท้อนหิมะ)!” 

ทันทีที่จบคำสุดท้าย จางเย่ก็ต่อทันที “อิง อี๋ หลิ่ว ซวี่ หลิ่ว อี๋ อิง (นกขมิ้นคู่หลิวต้นหลิวคู่นกขมิ้น)!”

ถึงตอนนี้ ผู้เฒ่าเฉียนได้แต่ยิ้มเจื่อน มองไปทางสหายกรรมการชราทั้งสองคนข้างตัว ก่อนยกมือขึ้นยอมแพ้อย่างหมดทางเลือก คำถามที่พวกเขาใช้เวลาคิดอยู่หลายวันกลับถูกจางเย่ตอบได้ในเสี้ยววินาทีราวกับตอบด้วยสัญชาตญาณ! กรรมการอันดับสองและสามมองหน้ากันอย่างจนคำพูดได้แต่ผงะหงาย! พวกเขารู้ดีอยู่แล้วว่าคำถามพวกนี้คนมีฝีมือต้องตอบได้แน่นอน แต่ไม่นึกเลยว่าจะเร็วถึงปานนี้! ทุกวรรคตอบได้โดยไม่ต้องคิด? นี่แม่*เว่อร์ยิ่งกว่าอะไรดี! ไม่เพียงเท่านั้น กรรมการอันดับสามที่ถามคำถามแรกว่า “ฮั่ว ซ่าง เหอ ฮัว เหอ ซ่าง ฮั่ว” เองก็ยังไม่มีคู่กลอนวรรคที่สองเลยด้วยซ้ำ แต่จางเย่กลับต่อมันได้โดยไม่สะดุดสักนิด! 

สามคำถามรวด!

สามคะแนนเต็ม! 

จางเย่ใช้เวลาไปทั้งหมดไม่ถึงสิบวินาที! 

เสี่ยวหลวี่กระโดดกรี๊ดเสียงดังลั่น “อาจารย์จาง เจ๋งเป้ง!”

“อาจารย์จางน้อย เท่สุดๆ ไปเลย!” โหวเกอกู่ร้องตะโกนตาม!

อดีตเพื่อนร่วมงานและเพื่อนๆ ของจางเย่หลายคนส่งเสียงเชียร์สนั่น สะใจโว้ย! นี่แม่*โคตรสะใจ! ใครปากดีว่าอาจารย์จางเย่ขี้โกง? หา? ใครพูดว่าอาจารย์จางเย่อาศัยคนอื่นผ่านรอบคัดเลือกเข้ามา? แหกตาดูเลย ดูเซ่! อย่างนี้เขาเรียกว่าโกงเรอะ?

ผู้ชมบางส่วนตะลึงจนพูดไม่ออก!

แต่หลายคนยังสงสัยไม่เลิก! คิดไปว่าอาจจะเป็นแค่เรื่องบังเอิญ บางทีจางเย่อาจจะเก่งกลอนคู่ผกผันอย่างมากแต่ไม่เก่งกลอนคู่แบบอื่นก็ได้! 

อัสนีไพศาล เจิ้งอันปางและผู้แข่งขันทุกคนต่างคิดเช่นเดียวกัน พวกเขาไม่อาจคิดเป็นอย่างอื่นเพราะความเทพของจางเย่มันเกินกว่าจะอธิบายได้!

ไม่มีใครตอบได้ด่วนนรกเหมือนแก!
-------------------------------------------------------------------------
รวมกลอนคู่ในบท

画上荷花和尚画, 书临汉墨翰林书
huà shǎng hé huā hé shang huà, shū lín hàn mò hàn lín shū
ดอกบัวและพระสงฆ์บนภาพวาด หมึกบนหนังสือเขียนบัณฑิตฮั่นหลิน

处处红花红处处, 重重绿树绿重重
chù chù hóng huā hóng chù chù, chóng chóng lǜ shù lǜ chóng chóng
ทุกที่แดงดอกแดงทุกที่ ทึมทึบเขียวไม้เขียวทึมทึบ

雪映梅花梅映雪, 莺宜柳絮柳宜莺
xuě yìng méi huā méi yìng xuě, yīng yí liǔ xù liǔ yí yīng
หิมะสะท้อนเหมยดอกเหมยสะท้อนหิมะ นกขมิ้นคู่หลิวต้นหลิวคู่นกขมิ้น

*-*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./22.md)