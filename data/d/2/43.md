##บทที่ 141 : หาแฟนให้จางเย่
วันอาทิตย์
　　
เริ่มเช้าวันใหม่
　　
จางเย่รู้สึกตัวตื่นเพราะความเจ็บปวด ยังไม่ทันลืมตา เขาก็กรีดร้องโหยหวนออกมา หลังจากลืมตาขึ้นมองจึงเห็นเหราอ้ายหมิ่นกำลังทายาให้อยู่ข้างเตียง 
　　
"อย่าดิ้น!" เหราอ้ายหมิ่นดุ
　　
จางเย่ร้องลั่น "รีบปล่อยมือนะ! เจ็บ เจ็บ เจ็บ!" 
　　
เหราอ้ายหมิ่นแผดเสียง "อยู่นิ่งๆ! จวนจะเสร็จแล้ว!" 
　　
เฉินเฉินตื่นแล้วเช่นกัน เธอหัวเราะหึๆ อยู่บนเตียง ยัยเด็กน้อยนี่หัวเราะเยาะเขาอีกแล้ว! 

จางเย่คร้านจะสนใจ เขาเป็นพวกรักชีวิตทั้งยังกลัวเจ็บจึงสนใจแต่ตัวเอง ก่อนกรีดร้องเสียงหลง "เบาหน่อย เบาเบ๊าาา ผมเจ็บจะตายอยู่แล้ว โอ๊ย โอ๊ย! วิญญาณจะออกจากร่างแล้ว!" 
　　
ทาเสร็จเหราอ้ายหมิ่นก็ตีเข้าให้ "เอาล่ะ เสร็จแล้ว" 
　　 
จางเย่นอนเหงื่อแตกพลั่กบนเตียง "ผมขยับตัวไม่ไหวแล้ว ต้องตายแน่เลย!"
　　
เหราอ้ายหมิ่นตบต้นขาของจางเย่อย่างหมดความอดทน "อย่ามาทำตัวสำออยใส่เหล่าเหนียงนะ! บาดแผลก็เริ่มสมานแล้ว แค่อย่ายกของหนักเป็นใช้ได้ ลุกขึ้นได้แล้ว เร็วๆ เข้า!" 
　　
จางเย่โอดครวญ "มีข้าวเช้าป่าว? ถ้ามีข้าวเช้าผมจะยอมลุก" 
　　
เหราอ้ายหมิ่นฉุดเฉินเฉินให้ลุกขึ้น "ไป เราสองคนไปกินข้าวกัน หมอนั่นจะลุกไม่ลุกก็ตามใจ!" 
　　
"หา? ทำเสร็จหมดแล้วเหรอ? ผมไปเดี๋ยวนี้แหละ!" จางเย่พลิกตัวลงจากเตียง ลุกไปล้างหน้าแปรงฟันอย่างว่องไว เขาแกะแปรงสีฟันด้ามใหม่ที่วางไว้อยู่ออกมาใช้ คว้าผ้าขนหนูสีชมพูที่ไม่รู้ว่าเป็นของใครมาเช็ดหน้า แต่จากที่ลองดมดู เหมือนจะเป็นกลิ่นกายของน้าสาวเจ้าของห้อง เมื่อคืนจางเย่นอนอยู่ข้างๆ เธอจึงได้กลิ่นกายเธอทั้งคืน แถมมือยังได้สัมผัสเรือนร่าง ย่อมต้องคุ้นเคยเป็นธรรมดา 　　

ลงมาข้างล่าง 
　　
สองสาวเริ่มกินข้าวกันแล้ว 
　　
"เฮ้ย พวกคุณไม่รอผมเลย" จางเย่หย่อนก้นลงนั่ง หยิบตะเกียบมาคีบไข่ต้มเข้าปาก "อืมม อร่อย!" 
　　
กริ๊ง กริ๊ง กริ๊ง

โทรศัพท์มือถือที่จางเย่ลืมทิ้งไว้ชั้นบนดังขึ้น 
　　
"คุณน้าเจ้าของห้อง" จางเย่ฟังแล้วกล่าวว่า "ขาผมเจ็บ ขึ้นลงลำบาก คุณช่วยหยิบมาให้ผมหน่อยได้ไหม?" 
　　
เฉินเฉินเบ้ปากวิจารณ์ว่า "ใจเสาะจริง!" 
　　
จางเย่มองเด็กน้อย "อาเธอบาดเจ็บหนัก เข้าใจไหม?" 
　　
เหราอ้ายหมิ่นกระแทกตะเกียบลงบนโต๊ะ จ้องจางเย่ตาเขม็ง "ฉันเห็นว่าเธอปกป้องเฉินเฉินถึงขนาดนั้น วันนี้เลยไม่ถือสาที่ไอ้หนูอย่างเธอมางอแง เอ็งจิกใช้เหล่าเหนียงจนชินแล้วใช่ไหม?" แต่ถึงปากจะพูดไปแบบนั้น เหราอ้ายหมิ่นก็ยังขึ้นไปชั้นบนหยิบโทรศัพท์มือถือมาโยนให้จางเย่
　　
สายตัดไปแล้ว 
　　
จางเย่มองเบอร์โทรศัพท์แล้วกดโทรศัพท์กลับไป "ฮัลโหล พี่หู" 
　　
"จางน้อย" หูเฟยถาม "รถติดเหรอ? ไหนบอกว่าวันนี้จะมาแต่เช้าไม่ใช่เหรอ?" 
　　
จางเย่บอกปลงๆ "อย่าพูดถึงเลย วันนี้ผมคงไม่ไปแล้วล่ะพี่หู" 
　　
หูเฟยรู้ว่าจางเย่เป็นคนที่ทุ่มเทให้กับงานอย่างยิ่ง ตามปกติต่อให้ไม่บอก บางทีจางเย่จะมาถึงก่อนเวลาราวหนึ่งถึงสองชั่วโมง เพื่อทำงานของตัวเองหรือไม่ก็ช่วยปัดกวาดเช็ดถู ทั้งออฟฟิศไม่มีใครทุ่มเทเท่านี้อีกแล้ว เป็นพวกรักงานยิ่งกว่าชีวิตด้วยซ้ำ ส่วนใหญ่มีแต่หัวหน้าบังคับให้เขาหยุดงาน ตัวเขาขอลาหยุดเองน้อยมาก ดังนั้นหูเฟยจึงรู้ทันทีว่าจางเย่ต้องมีเรื่องอื่นแน่นอน "เป็นอะไร? เกิดเรื่องอะไรขึ้น?" 
　　
จางเย่ถอนหายใจ "เมื่อวานเพื่อนบ้านมีโจรเข้าสองคน มีมีดด้วย ผมเห็นแก่ความถูกต้องจึงหาญเข้าไปปล้ำสู้กับพวกเขา บาดเจ็บนิดหน่อย มือใช้การไม่ได้" 　　

หูเฟยตระหนก "หา? เจ็บมากไหม!?" 
　　
จางเย่บอก "ไม่ใช่เรื่องใหญ่ แป๊บๆ ก็หายแล้ว" 
　　
หูเฟยร้องออกมาอย่างตกใจ "เธอนี่ก็จริงๆ เลยนะ เป็นพวกบัณฑิตสายบุ๋นไปบู๊กับผู้ร้ายทำไมเล่า แถมอีกฝ่ายมีมีดด้วย เธอไม่รักชีวิตจริงๆ แล้วเหรอ? ต่อไปอย่าได้อวดเก่งแบบนี้อีก ถ้าเกิดเรื่องเกิดราวจะทำอย่างไร? โชคดีที่ไม่ได้มีอะไรหนักหนา! ฉันให้เธอหยุดหลายๆ วันเลย แผลหายดีวันไหนค่อยมาทำงานวันนั้น! เย็นนี้ฉันจะพาคนในออฟฟิศไปเยี่ยม!" 
　　
จางเย่รีบกล่าว "ไม่ต้องๆ ที่แผนกยุ่งๆ กันอยู่ แผลผมก็ไม่ได้หนักหนา พวกคุณทุกคนไม่ต้องมาหรอก วันจันทร์ผมก็กลับไปทำงานได้แล้ว"
　　
หูเฟยว่า "ได้ งั้นเธอดูแลตัวเองดีๆ นะ"
　　
จางเย่ตอบ "เข้าใจแล้วครับ ขอบคุณหัวหน้าที่เป็นห่วง" 
　　
เขาวางสายไป เหราอ้ายหมิ่นหันหน้าไปมองเฉินเฉินกล่าวว่า "เธอโตไปจำไว้นะว่าอย่าเอาอย่างคนบางคน แผลแค่นิดเดียวทำจะเป็นจะตาย" 
　　
เฉินเฉินตักโจ๊กเข้าปากรับคำ "อืม" 
　　
จางเย่ไม่โกรธเมื่อได้ยินน้าสาวเจ้าของห้องดูหมิ่นเขา อย่างไรเสียเมื่อคืนก็เอาเปรียบอีกฝ่ายไปไม่น้อย เขาแอบมองการแต่งกายของเหราอ้ายหมิ่นในวันนี้ กางเกงเป็นกางเกงรัดรูปสีขาวแนบเนื้อ มีสายรัดอยู่ที่ปลายขา ข้างบนเป็นเสื้อกล้ามสีดำสายเล็ก ไม่ได้ตบแต่งอะไรเพิ่มเติม โดยทั่วไปเสื้อผ้าของน้าสาวเจ้าของห้องจะค่อนข้างเก่าและไม่ตามแฟชั่น แต่เธอใส่แล้วกลับดูสวยมาก โดยเฉพาะกางเกงฟิตเนสนั่น มันแนบสนิทไปกับต้นขาและสะโพกกลมกลึง ขับเน้นส่วนโค้งส่วนเว้าและเรือนร่างที่แสนจะงดงาม 

หลังมื้อเช้า 
　　
เหราอ้ายหมิ่นไม่ปล่อยเขาไว้อีกต่อไป "เอาล่ะ ไสหัวไปได้แล้ว" 
　　
จางเย่ว่า "งั้นเที่ยงมีข้าวให้ผมไหม?" 
　　
"ฉันยังต้องพาเฉินเฉินไปให้ปากคำที่โรงพัก นายยังเจ็บ ไว้ให้ปากคำเสร็จแล้วฉันค่อยเอาเอกสารกลับมาให้นายเซ็น ไม่มีเวลาทำกับข้าวหรอก หากินแล้วกัน" เหราอ้ายหมิ่นไล่เขาไป


……………..


ตอนเที่ยง
　　
จางเย่อยู่ที่ห้องหิวข้าวไส้แทบขาด ไปเคาะห้องของน้าสาวเจ้าของห้องก็ไม่มีคนอยู่บ้าน ขณะนั้นเองแม่ของเขาโทรศัพท์มาหา จางเย่จึงบอกว่าจะกลับไปเยี่ยมบ้าน
　　
ย่านไช่ซื่อโข่ว
　　
แถวบ้านเขาเอง
　　
จางเย่ม้วนแขนเสื้อลง แผลนี้ให้พ่อกับแม่เห็นไม่ได้แน่นอน ไม่อย่างนั้นพวกเขาจะเป็นกังวล เมื่อขึ้นมาถึงชั้นบนก็เคาะประตู
　　
ประตูเปิดออก ด้านในมีเสียงคนคุยกันดังจอแจ!
　　
จางเย่ตกใจจนสะดุ้ง กวาดตามองก็เห็นคนอยู่สามสี่คน ด้านในคงมีอีกมาก
　　
แม่เขาปิดประตูแล้วลากเขาเข้ามา บอกอย่างชื่นมื่นอารมณ์ดี "เข้ามาไวๆ ยังไม่กินข้าวใช่ไหม? เดี๋ยวแม่ทำให้" 
　　
เมื่อเข้ามา จางเย่พบว่าในบ้านมีคนอยู่แปดเก้าคน คุ้นหน้ากันดีทุกคน ล้วนเป็นเพื่อนบ้านเก่าแก่ "ป้าจาง น้าเฉิน น้าซุน พี่หลี่เกอ ปู่หลิว"
　　
ขณะนี้บ่ายโมงสิบห้านาทีแล้ว บนโทรทัศน์เปิดช่อง BTV-วรรณศิลป์ ซึ่งกำลังฉายรายการ ‘ห้องเลคเชอร์’ ของจางเย่อยู่ ในรายการจางเย่กำลังพูดถึงชีวิตของโจโฉ (เฉาเชา) อย่างฉะฉานคล่องแคล่ว
　　
"ไอ้หยา เย่น้อยกลับมาได้เหรอ!" 
　　
"ตอนนี้เธอกลายเป็นคนดังไปแล้วนะ!" 
　　
"นั่นสิๆ บ้านพวกพี่เหล่าจางได้กำไรแล้วจริงๆ!" 
　　
"พี่จาง ฉันอิจฉาคุณแทบตายแน่ะ มีลูกอะไรจะดีขนาดนี้!" 
　　
"ตอนจางเย่เด็กๆ ฉันยังอุ้มเล่นอยู่เลย ไม่คิดว่าพริบตาเดียวก็ออกทีวีกลายเป็นดาราใหญ่ ฉันบอกตั้งแต่ยังเล็กแล้วว่าจางเย่นี่ดูก็รู้ว่าโตมาต้องเป็นคนทำการใหญ่!" 
　　
"พี่จาง พวกพี่สองคนผัวเมียก็จริงๆ เลย ทำไมถึงเพิ่งบอกเราวันนี้ล่ะ? ฉันไม่เคยรู้มาก่อนเลยว่าจางเย่จะมีชื่อเสียงในเมืองหลวงขนาดนี้ กับเพื่อนบ้านเก่าแก่ยังจะปิดอีก?" 
　　
ทุกคนผลัดกันพูดผลัดกันคุยไม่หยุด
　　
แม่ของเขาหัวเราะอย่างคึกคักสุดขีด "อะไรกัน อะไรกัน เด็กคนนี้ก็เพิ่งจะมีผลงานนิดๆ หน่อยๆ เอง ยังไม่เท่าไรๆ เหอๆ ความจริงลูกฉันก็ไม่ยอมให้พวกฉันบอก ลูกฉันเป็นอย่างไรพวกคุณทำไมจะไม่รู้ ตั้งแต่เล็กก็ไม่ชอบเป็นจุดเด่น อีกอย่างความจริงฉันเองก็ไม่อยากพูดเรื่องพวกนี้ มันใช่เรื่องใหญ่เรื่องโตซะที่ไหนล่ะ ก่อนหน้านี้ก็เลยไม่ได้บอกพวกคุณ" 

ความจริงเรื่องไม่ได้เป็นแบบนี้ แต่จางเย่เพิ่งโทรศัพท์บอกพ่อกับแม่เมื่อวานนี้เองว่าเขาทำงานที่สถานีโทรทัศน์นครหลวง และรายการกำลังจะฉายอยู่เดี๋ยวนั้นแล้ว ทั้งสองจึงเพิ่งรู้ ไม่อยากพูดถึงตูดสิ ไม่ชอบเป็นจุดเด่นตูดสิ แม่ปากสว่างขนาดนี้ มีเหรอจะปกปิดเรื่องของเขาได้ ความสำเร็จของจางเย่ เธออดใจรอบอกคนข้างบ้านให้รู้กันทั่วไม่ได้หรอก!
　　
น้าซุนผงกหัวรับแข็งขัน "ใช่ๆ เย่น้อยนี่ไม่ชอบทำตัวเด่นจริงๆ นั่นแหละ!" 
　　
ปู่หลิวหัวเราะเหอะๆ "เป็นคนทำการใหญ่จริงๆ ยอดเยี่ยม! ไม่ผิดเลยจริงๆ!" 
　　
น้าเฉินดึงแขนแม่ของจางเย่ให้นั่งลงด้วยความตื่นเต้น "แม่ของเย่น้อย ฉันได้ยินว่าเย่น้อยยังไม่มีแฟนเหรอ? ฉันมีหลานสาวคนหนึ่งหน้าตาไม่เลว หน้าที่การงานก็ดี ทำอยู่ธนาคาร เธอลองดูว่าวันไหนให้เด็กทั้งสองคนจะมาเจอกันได้ไหม? จะได้ทำความรู้จักกันไว้" 
　　
แม่ของเขากล่าววางมาด "ไอ้หยา เย่น้อยของเราอายุยังไม่มาก ฉันยังไม่คิดถึงเรื่องให้เขารีบมีแฟนเลยนะ" 
　　
น้าเฉินว่า "ไม่น้อย ไม่น้อยเลย ก็ยี่สิบสามกว่าๆ ปีนี้ย่างยี่สิบสี่นี่ ต้องคิดถึงเรื่องบ้านช่องครอบครัวแล้วนะ" 
　　
พี่หลี่กล่าว "พูดแบบนี้ก็ไม่ได้นะ ที่จริงเธอดูพวกดาราดังๆ พวกนั้นสิ แต่งงานช้ากันทั้งนั้น สี่สิบกว่ายังไม่แต่งงานมีเยอะแยะ แต่งไปอาจกระทบกับหน้าที่การงานได้ เพราะงั้นไม่ต้องรีบร้อนหรอก” 
　　
รายการจบแล้ว 
　　
เพื่อนบ้านต่างแยกย้ายกันไป บ้านใครบ้านมัน 
　　
จางเย่ตอนนี้เพิ่งได้กินข้าวที่แม่ของเขาทำให้ หลังต้องร่วมพูดคุยกับเหล่าเพื่อนบ้าน "ฮือ หิวจะตายแล้ว พ่อ แม่ ทำไมเพื่อนบ้านถึงมากันเยอะแยะนักล่ะ?""
　　
พ่อบอกหน้าตึง "ก็ไม่ใช่แม่เอ็งไปโม้เหรอ คุยขโมงทั่วทั้งซอย ตอนนี้ซอยตรงข้ามยังรู้เรื่องเอ็งดังแล้วเลย" 
　　
จางเย่ "..." 
　　
แม่รีบตัดบท "ลูกฉันออกทีวี ฉันดีใจไม่ได้เหรอ? ไม่ได้เหรอ!?" 
　　
พ่อว่า “ดีใจส่วนดีใจ แต่ก็ไม่เห็นต้องไปโม้อะไรขนาดนั้น ว่าสถานีโทรทัศน์ดาวเทียมมาตามจีบอย่างนั้น หรือ CCTV จะดึงตัวไปอย่างนี้ เธอไม่ได้รู้เรื่องงานของลูก พูดอะไรไม่มีมูลนี่!” 
　　
จางเย่กินพลางกล่าวพลาง “พ่อ แม่ดีใจแหละ ปล่อยให้แม่พูดไปเถอะ หลายปีมานี้ผมไม่ได้เป็นหน้าเป็นตาให้ที่บ้านเลย ตอนนี้พอประสบความสำเร็จบ้างนิดหน่อย แม่คงเหมือนปลดแอก ดูอย่างน้าเฉินสิ ตอนเด็กนินทาลับหลังว่าผมหน้าตาแบบนี้โตไปหาเมียไม่ได้แน่ ตอนนี้มาชิงบอกว่าจะแนะนำสาวให้ผม แถมยังเป็นหลานสาวของตัวเองด้วย พ่อต้องปล่อยให้แม่ไปกู้หน้าเรียกศักดิ์ศรีคืนมาก่อน”
　　
แม่ของเขาฟังแล้วก็รีบวางมือลงบนบ่าของลูกชาย หันไปทางสามีกล่าวว่า "เธอดูสิ ดูสิ ขนาดลูกชายยังเข้าข้างฉัน แม่มีลูกให้พึ่งพาเข้าใจหรือยัง? พวกคนข้างบ้านนั่นต่างก็ว่าลับหลังบ้านเราไว้ไม่น้อย ทนมานานแล้ว ถึงตาฉันถ่มน้ำลายบ้างล่ะ!” 
　　
พ่อเลิกสนใจเขา อ่านหนังสือพิมพ์ต่อ
　　
แม่นั่งลง “แต่พูดก็พูดเถอะ หลานสาวคนนี้ของเหล่าเฉินแม่เคยเห็นอยู่ครั้ง ดูท่าทางก็ไม่เลวนะ คำพูดคำจาใช้ได้ สูงร้อยหกสิบหก ถ้าลูกสนใจจริงๆ ก็ดูๆ ไป ไม่งั้นก็บอกแม่มาว่าชอบใคร เดี๋ยวแม่ไปคุยให้เอง! ตอนนี้ลูกเป็นดาราแล้ว สถานะไม่เหมือนเดิม ก่อนนี้คนอื่นเป็นฝ่ายเลือก ตอนนี้เหรอ ลูกชายแม่เป็นฝ่ายเลือกแล้ว!” 
　　
"อย่าห่วงเลยแม่" 
　　
"ไม่ได้มีใครในใจจริงอะ?" 
　　
"ไม่มี แม่ไม่ต้องกังวลหรอก" 
　　
จางเย่กินข้าวไปเงียบๆ เรื่องบางเรื่องก็บอกแม่ไม่ได้จริงๆ 
　　
เขาต้องมีคนที่แอบชอบบ้างอยู่แล้ว น้าสาวเจ้าของห้องเขาก็มองอยู่ เจ๊นางฟ้าซุป’ตาร์เขาก็ชอบเหมือนกัน แต่ทั้งสองคนจะมองเขาไหม? เป็นไปไม่ได้! แถมสองสาวอายุมากขนาดนั้น พ่อกับแม่คงรับไม่ได้แน่! ดังนั้นเรื่องแบบนี้จางเย่เองก็ได้แต่คิดๆ ไปอย่างนั้นเอง!


-*-*-*-*-*-*-*-*-*-*-*-*-*-*-*-*-


[Go To Next Chapter]( ./44.md)