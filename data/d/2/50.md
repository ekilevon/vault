##บทที่ 148 คนดังยอมหมดตัวเพื่อช่วยแฟนคลับ!
เช้าวันต่อมา
　
ดวงอาทิตย์เพิ่งจะโผล่พ้นขอบฟ้าแต่กลับถูกเมฆดำปกคลุม
　　
วันนี้จางเย่ขอลาพัก เพราะเมื่อวานนี้เขาไปโรงพยาบาลตั้งแต่เช้า วิ่งวุ่นเพื่อช่วยชีวิตคน หลังจากนั้นก็ต้องรวบรวมเงินและนำไปจ่าย ทำเอาเขารู้สึกเหนื่อยทั้งกายใจ คิดอยากจะพักสักหน่อย หลังจากตื่นขึ้นมาและไม่มีอะไรให้ทำ เขาก็เปิดทีวีเพื่อดูข่าวก่อนจะเปิดคอมพิวเตอร์ล็อกอินเข้าไปดูเทียปา
　　
เทียปาของเขามีสมาชิกเพิ่มขึ้นอย่างไม่คาดคิด
　　
“อาจารย์จาง ผมก็เป็นแฟนคลับของคุณเหมือนกัน พ่อผมป่วย ไม่ทราบว่าคุณจะกรุณาให้ผมยืมเงินสักห้าแสนได้ไหม? หลังจากหาเงินได้แล้วผมจะใช้คืนคุณ”

“อาจารย์จาง ผมป่วย ช่วยผมด้วย ครอบครัวของผมจ่ายค่ารักษาพยาบาลไม่ไหว ได้แต่มาพึ่งคุณแล้ว”
　　
“ผมเป็นแฟนหนังสือของคุณ คุณช่างดีกับแฟนคลับมาก เป็นไปได้ไหมที่คุณจะให้ผมยืมเงินสักสองสามหมื่นหยวนไปหาหมอ?”
　
“โรคของผมหมอบอกว่าต้องใช้ค่ารักษาหนึ่งแสน แสนเดียวก็เอาอยู่ คุณไม่ขาดแคลนเงินเล็กน้อยแค่นี้นี่หน่า ช่วยผมหน่อย โอเคร๊!”
　　
มีกระทู้ขอความช่วยเหลือปรากฏขึ้นเป็นจำนวนมาก บางคนเอ่ยปากขอเงินแบบตรงๆ แม้แต่เหตุผลก็ไม่บอก หลายคนไม่ยอมให้ข้อมูล บอกเพียงว่าเป็นแฟนคลับและกำลังป่วยหนัก บางคนถึงขนาดโพสต์บัญชีธนาคารกันโต้งๆ ตั้งใจจะให้จางเย่โอนเงินให้
　　
กลุ่มแฟนคลับดั้งเดิมของจางเย่ต่างไม่พอใจนัก แต่เพราะหลายคนที่ขอความช่วยเหลือเป็นคนป่วย ทำให้ผู้ดูแลเว็บไม่กล้าลบกระทู้เหล่านี้ออกไป

“คนพวกนี้มาจากไหนกันมากมาย?”

“คนพวกนี้เป็นใคร ทำไมทุกคนถึงป่วยหมดเลยล่ะ?”

“ต้องเป็นพวกต้มตุ๋นแน่ คิดจะตีชิงตามไฟ[1]งั้นเรอะ?”

“ไม่แน่เสมอไปหรอก บางเรื่องอาจจะจริงก็ได้ อาจารย์จางจะช่วยได้รึเปล่านะ?”

“คุณโง่รึเปล่า คนมากมายขนาดนี้ เขาจะช่วยได้ยังไง? อาจารย์จางไม่ได้เป็นธนาคารนะ หรือต่อให้อาจารย์จางมีเงิน แต่ก็ช่วยอย่างนี้ไม่ได้หรอก ใครที่เข้ามาโพสต์ เข้ามาให้เลขบัญชีธนาคาร จางเย่ก็ต้องโอนเงินไปให้งั้นเรอะ? เพื่ออะไร? เหตุผลอยู่ไหนกัน!”

“แล้วจะจัดการเรื่องนี้ยังไงดี?”

“ฉันไม่รู้ คงต้องรอดูปฏิกิริยาของอาจารย์จางแล้ว”

“เอ๋ อาจารย์จางออนไลน์ เขาน่าจะเห็นแล้วล่ะ”

จางเย่เห็นแล้ว แต่เขาไม่สามารถตอบอะไรได้

หนึ่งในคนที่โพสต์ขอความช่วยเหลือหลายครั้งสังเกตเห็นว่าจางเย่ออนไลน์แล้วแต่ไม่ได้ตอบ จึงโพสต์ขึ้นอีกครั้งหนึ่งว่า “อาจารย์จาง อาจารย์จางไม่ใช่เหรอ! ที่เห็นบนทีวีนั่นมีแต่เรื่องเกินจริงสินะ! ฉันว่าสุภาพบุรษจอมปลอมชัดๆ! อ๋อ! หรือเห็นว่าแฟนคลับคนนั้นเป็นผู้หญิง! ต้องเป็นแฟนคลับสาวๆ สินะถึงจะช่วย? ค่ารักษามากมายขนาดนั้นยังออกให้หมด? แฟนคลับที่เป็นเพศผู้อย่างพวกเราไม่ใช่แฟนรึไง? คุณถึงไม่เหลียวแล? ไม่ทำตัวลำเอียงไปหน่อยหรือไง? หา...? นี่เรียกคนดีเรอะ? ฉันดูแล้วว่าแกมันพวกจอมปลอม! ”

คนที่ก่อนหน้านี้เข้ามาขอความช่วยเหลือเริ่มด่าใส่ “ใช่แล้ว เพราะเขาเห็นว่าเป็นผู้หญิงน่ะสิถึงได้ช่วย แต่แรกก็คงไม่ใช่คนดีอะไรอยู่แล้ว คนอย่างนี้ยังได้ออกทีวี? ถุย!” 

แฟนคลับของจางเย่หลายคนเริ่มทนไม่ไหว

“พวกนายกล้าพูดแบบนี้ได้ยังไง!”

“ระวังคำพูดด้วย!”
　　
“ตั้งแต่อาจารย์จางเปิดตัว แฟนจางเย่อันดับ1 ก็เป็นแฟนคลับเดนตายที่ช่วยอาจารย์จางพิชิตใต้หล้ามาตลอด! แถมยังเป็นผู้นำของเราเหล่าแฟนคลับ! แน่นอนอยู่แล้วว่าอาจารย์จางต้องช่วยเธอ! แล้วพวกแกเป็นใคร? เข้ามาปุ๊บก็ขอตังค์ปั๊บ! พวกเราไม่ถือสาหาความพวกแก แต่พวกแกกลับปากกล้าด่าส่ง! พวกแกเป็นคนประสาอะไรกันวะ!”

คนที่มาขอความช่วยเหลือตอบกลับ “พวกเราก็เป็นแฟนคลับเหมือนกัน ทำไมช่วยคนอื่นแต่ไม่ช่วยพวกเรา?”

จางเย่จะไม่ตอบก็ไม่ได้แล้ว จึงโพสต์ข้อความว่า “ผมขอโทษ ตอนนี้ผมไม่สามารถช่วยอะไรได้จริงๆ”

คนที่มาขอความช่วยเหลือถากถาง “ไม่เอาน่า ‘พิเคราะห์สามก๊ก’ ของคุณออกจะดัง และยังจะพวกกลอน นิยาย แล้วก็นิทานอีก คุณจะเงินขาดมือได้ยังไง? แค่หลักแสนสำหรับคุณคงไม่นับเป็นเงินเลยมั้ง? ไม่อยากช่วยพวกเราก็คือไม่อยากช่วย! ไม่ต้องบอกว่าไม่สามารถช่วยอะไรได้! แม่*ตอแหล ไอ้พวกจอมปลอม!”

เหล่าคนที่มาขอเงินพากันก่นด่า

จางเย่ไม่ได้ถือสาพวกเขา แต่ก็ไม่รู้จะตอบกลับอย่างไรดีเหมือนกัน

เขาคิดว่าเรื่องนี้จะผ่านไปโดยไม่มีอะไร แต่ไม่คิดว่ายิ่งมาปัญหากลับยิ่งรุนแรง กลุ่มแฟนคลับในเทียปาของเขามีสมาชิกเพิ่มขึ้นเรื่อยๆ อย่างไม่หยุดยั้ง บางคนอ้างตัวว่าเป็นแฟนคลับของเขาและสรรหาข้อเหตุผลต่างๆ นานาเพื่อมาขอยืมเงิน ในที่สุดเรื่องนี้ถึงกับกลายเป็นกระทู้ถกเถียงกันบนอินเทอร์เน็ต

‘แฟนคลับมีปัญหา สุดท้ายแล้วควรช่วยเหลือหรือไม่?’ — บนเวยป๋อเกิดกระทู้แบบนี้ขึ้นมาให้คนโหวตและแสดงความคิดเห็น

“ไอ้หยา เดี๋ยวนี้สังคมไม่อนุญาตให้คนทำดีแล้วเหรอ!”
　　
“คนมาจากไหนกันมากมายเนี่ย? อาจารย์จางเย่ซวยชะมัด”

“นั่นสิ เขาช่วยไปแล้วคนหนึ่ง คนอื่นเลยอยากได้บ้าง? อ้อ คุณช่วยแต่เธอไม่ช่วยพวกเรา? ทำไมล่ะ? เพราะอะไรกัน? พวกเราต่างก็เป็นแฟนคลับเหมือนกันแต่ทำไมคุณถึงปฏิบัติกับพวกเราแตกต่างกัน — เรื่องนี้ตอนนี้มันย้อนแย้งแล้วนะ ต่อให้จางเย่อยากจะช่วย เขาก็ช่วยไม่ไหว แต่ถ้าไม่ช่วย แฟนคลับคนอื่นก็ต้องวิพากษ์วิจารณ์แน่”

“เรื่องดีๆ กลับทำไม่ได้”

“ไหงสังคมทุกวันนี้ถึงกลายเป็นแบบนี้ไปได้?”

“คนพวกนี้เป็นแฟนคลับของจางเย่จริงเหรอ? น่าสงสัยจริง!” 

สุดท้าย เรื่องนี้ก็กลายเป็นข่าวเต็มหน้าที่ห้าของหนังสือพิมพ์ปักกิ่งไทมส์
　　
……

　　
ตอนเที่ยง
　　
หูเฟยที่อยู่ที่ทำงานโกรธขึ้นหน้า ตบหนังสือพิมพ์ลงบนโต๊ะ “คนพวกนี้มันน่ารังเกียจเกินไปแล้ว! พวกมันรู้อะไรบ้างไหม?”

เสี่ยวหลวี่ถาม “เกิดอะไรขึ้นเหรอพี่หู”
　　
“พวกเธอเอาไปดูเองเถอะ” หูเฟยยื่นหนังสือพิมพ์ไปให้ 

โหวเกออ่านไปเพียงแค่ครึ่งหน้าก็ต้องตบโต๊ะด้วยความโมโห “นี่พวกมันเห็นอาจารย์จางเป็นตู้เอทีเอ็มหรือไงวะ? คนตั้งมากมายถึงแห่กันมาขอเงิน? แถมแต่ละคนยังกล้าพูดอย่างเต็มปากเต็มคำด้วย?” 

ทันใดนั้น ที่ประตูก็มีเสียงผู้หญิงดังขึ้น

“โปรดิวเซอร์หู ขอเวลาหน่อยได้ไหมคะ?” เป็นคนคุ้นเคยที่พวกเขาต่างรู้จัก ในการอัดรายการ ‘ห้องเลคเชอร์’ ตอนแรกเธอเป็นหนึ่งในแขกรับเชิญ — ผู้สื่อข่าวฉือนั่นเอง ตอนนั้นจางเย่และทีมรายการมีปัญหากับผู้บรรยายและแขกรับเชิญอีกสองท่าน ก็ได้ผู้สือข่าวฉือคอยช่วยไกล่เกลี่ยให้ ความสัมพันธ์ของพวกเขาจึงค่อนข้างดี และเธอก็เป็นหนึ่งในนักข่าวที่ดังมากคนหนึ่งในวงการด้วย

หูเฟยพูดอย่างแปลกใจ “ผู้สื่อข่าวฉือมาเหรอ? เข้ามาสิ มีธุระอะไรหรือเปล่า?”

ผู้สื่อข่าวฉือยิ้มตอบ “ตอนนี้ฉันได้รับผิดชอบหน้าวรรณกรรมของหนังสือพิมพ์ค่ะ แต่พอดีมีคนในทีมข่าวมาขอให้ฉันช่วย ฉันก็เลยมาที่นี่เพื่อขอให้คุณช่วยชี้แจงเรื่องราวหน่อยน่ะค่ะ ตอนนี้มีแฟนคลับของอาจารย์จางหลายคนมากที่มาขอเงินบริจาค เรื่องนี้คุณรู้ใช่ไหมคะ?”

ต้าเฟยพูดอย่างฉุนเฉียวว่า “เพิ่งจะรู้กันนี่แหละ”
　　
เสี่ยวหลวี่กล่าว “คนพวกนี้มันต่ำทรามจริงๆ!”

“อย่าพูดเหลวไหล” หูเฟยคุ้นเคยกับพวกนักข่าว รู้ดีว่าต้องระวังให้หนัก ต่อให้เป็นคนรู้จัก คำพูดบางคำก็ไม่อาจพูดมากไปหรือไม่พูดอาจจะดีกว่า

ผู้สื่อข่าวฉือกะพริบตา “อาจารย์จางได้โพสต์บนเทียปาเมื่อเช้านี้ บอกว่าเขาไม่สามารถช่วยเหลือได้และปฏิเสธแฟนคลับที่มาขอบริจาคเงินใช่ไหมคะ?”

เสี่ยวหลวี่ปากไวพูดไม่คิด “แน่นอนอยู่แล้วว่าเขาช่วยไม่ได้ พี่สาวฉือ ฉันจะบอกอะไรให้ฟัง คุณรู้ไหมว่าเงินค่าผ่าตัดเพื่อช่วยหยางเหลียนในครั้งนี้ อาจารย์จางได้มายังไง? ตัวเขาเองไม่ได้มีเงินเก็บมากขนาดนั้น เงินพวกนี้มาจากการขายลิขสิทธิ์ ‘จางเย่พิเคราะห์สามก๊ก’ สองลิขสิทธิ์ออกไปอย่างถูกๆ แลกกับเงินเพียงหนึ่งล้าน ถ้าอาจารย์จางไม่รีบร้อนใช้เงิน มีเวลาให้เจรจายืดเยื้อ ลิขสิทธ์สองตัวนี้อย่างต่ำๆ ก็ต้องขายได้ล้านหกล้านเจ็ดแล้ว แต่เป็นเพราะอาจารย์จางต้องการช่วยชีวิตคน เขาไม่แม้แต่จะเกี่ยงงอนเรื่องราคา ถึงกระนั้นเงินจำนวนนี้ก็ยังไม่พอ อาจารย์จางถึงกับต้องสิ้นเนื้อประดาตัว[2] ใช้เงินเก็บทั้งหมดที่มี ซ้ำยังต้องการจะขายรถ แต่เพราะรถมันขายออกทันทีไม่ได้ สุดท้ายเขาจึงต้องยืมเงินจากพวกเราอีกด้วย!” 

ผู้สื่อข่าวฉือฟังแล้วก็อึ้งไปเล็กน้อย “อะไรนะ มีเรื่องอย่างนี้ด้วยเหรอ?”
　　
ต้าเฟยเบ้ปาก “ก็ใช่น่ะสิ พวกเราต่างไม่มีเงินมาก สุดท้ายกลายเป็นพี่หูที่ให้อาจารย์จางยืมเงินไปห้าหมื่น อาจารย์จางเองอย่างต่ำๆ ก็ต้องใช้เงินเดือนสามสี่เดือนถึงจะคืนหมด ตอนนี้อาจารย์จางก็แน่นอนอยู่แล้วว่าไม่สามารถช่วยอะไรได้ ทั้งเนื้อทั้งตัวเขามีเงินไม่ถึงพันด้วยซ้ำ! เขาจะไปช่วยใครได้ ขนาดตัวเองยังไม่มีจะกิน!”

ผู้สื่อข่าวฉือเริ่มร้อนรน “ที่พวกคุณพูดเป็นเรื่องจริงงั้นเหรอ?”

“จริงแท้แน่นอน!” โหวเกอพูด “พวกเราจะโกหกทำไม”

ผู้สื่อข่าวฉือพูดอย่างสะท้อนใจ “ฉันเคยคิดว่าจางเย่ไม่รู้สึกอะไรกับเงินจำนวนนี้ เลยจะช่วยออกค่าผ่าตัดให้ ไม่นึกว่าเขา...พวกคุณอย่ากังวลไปเลย เรื่องนี้หนังสือพิมพ์ของเราจะล้างมลทินให้ชื่อของอาจารย์จางเอง!”

……


บ่ายวันนั้น

หนังสือพิมพ์ฉบับใหม่ถูกพิมพ์ออกมาเงียบๆ

‘คนดังยอมหมดตัวเพื่อช่วยแฟนคลับ’

เนื้อหา: เช้าวานนี้ สถานีโทรทัศน์นครหลวงได้รายงานข่าวซึ่งเป็นที่สนใจของทุกคนอย่างแพร่หลาย เมื่อคนดังคนหนึ่งได้ช่วยชีวิตแฟนคลับและรับปากที่จะจ่ายค่ารักษาพยาบาลให้เธอ เรื่องที่เกิดขึ้นนี้หลายคนต่างก็รู้ แต่เมื่อผู้สื่อข่าวของเราได้ไปสัมภาษณ์เพิ่มเติม กลับพบว่าเบื้องหลังเหตุการณ์ครั้งนี้ห่างไกลจากสิ่งที่เห็นว่าง่ายดายอย่างยิ่ง ความจริงก็คือเพื่อที่จะจ่ายค่าผ่าตัดให้แฟนคลับ อาจารย์จางเย่ถึงกับต้องสิ้นเนื้อประดาตัว เขาต้องขายลิขสิทธ์ผลงานของตัวเองอย่างกะทันหันในราคาต่ำ ต้องถอนเงินออมที่มีอยู่ทั้งหมด และสุดท้ายต้องยืมเงินเหล่าเพื่อนร่วมงาน เพียงเพื่อจะรวบรวมเงินให้ได้หนึ่งล้านหนึ่งแสนหยวน อาจารย์จางตอนนี้แทบไม่มีเงินติดตัวแล้ว ซ้ำยังยอมให้ตัวเองเป็นหนี้เพื่อที่จะหาเงินมาจ่ายค่าผ่าตัดให้แฟนคลับ
　　
ทว่าขณะนี้บนอินเทอร์เน็ต มีหลายคนที่เรียกตัวเองว่าเป็นแฟนคลับของจางเย่ ได้อ้างความยุติธรรมเรียกร้องขอเงินหรือขอยืมเงินจากจางเย่ไม่หยุดหย่อน! พวกเราได้ทำการตรวจสอบข้อมูล พบว่าคุณหลิวที่อ้างว่าตนเองเป็นชาวเจียงหนาน กำลังรักษาตัวอยู่ที่โรงพยาบาลเจียงหนาน 2 ทั้งยังป่วยหนักระยะสุดท้ายและต้องการให้จางเย่ช่วยค่าผ่าตัด แต่จากการสืบของผู้สื่อข่าวของเรา ปรากฏว่า IP ที่เขาโพสต์ไม่ได้อยู่ในเจียงหนาน ทั้งยังไม่ได้มาจากทางใต้อีกด้วย แต่กลับอยู่ในตงเป่ยทางตะวันออกเฉียงเหนือ!

หลายคนได้ใช้ข้ออ้างของการป่วยไข้เรียกร้องเงินบริจาคจากจางเย่!

ฉันอยากจะพูดเพียงเท่านี้ว่า พวกคุณลองถามใจของตัวเองดูเถอะ พวกคุณลองถามมโนธรรมของตัวเองดูเถอะ คุณไม่ละอายแก่ใจบ้างหรือ?

……


ทันทีที่ข่าวถูกตีพิมพ์ บนโลกออนไลน์ก็วุ่ยวายทันที!
　　
“อะไรนะ? อาจารย์จางต้องยืมเงินคนอื่นเพื่อรวบรวมค่าผ่าตัด?”

“ข่าวนี้เชื่อได้หรือเปล่า? ถ้าเป็นจริง คนๆ นี้ก็ไม่สมควรถูกวิจารณ์แล้ว!”

“ใช่เลย ฉันคิดมาตลอดนะว่าอาจารย์จางรวยมากๆ ไม่ว่ายังไงตอนนี้เขาก็ค่อนข้างดังในเมืองหลวง ไม่นึกเลยว่าเขาต้องขายลิขสิทธิ์และยืมเงิน...”

“ฉันรู้สึกตัวชาไปหมด แถมตายังแดงอีกด้วย!”

“ฉันก็เหมือนกัน ไม่เคยมีเรื่องสะเทือนใจฉันขนาดนี้มาหลายปีแล้ว!”

“ใครบังอาจมาขู่กรรโชกตีชิงตามไฟอาจารย์จางวะ? เย็*ปู่ย่ามึ*สิ!”

“ไอ้พวกไร้หัวใจ ไม่ใช่คน! จางเย่ต้องสิ้นเนื้อประดาตัวเพื่อช่วยคน! พวกแกกลับมากวนน้ำจับปลา?[3] แม้กระทั่งมาทำลายชื่อเสียงอาจารย์จาง? ไอ้พวกสารเลว!” 

บนเทียปา

กลุ่มแฟนคลับของจางเย่
　　
มีคนโพสต์รายงานข่าว หลังจากได้อ่านแฟนคลับของจางเย่ทุกคนต่างเงียบงัน พวกเขาต่างไม่รู้จะพูดอะไรดี สิ่งเดียวที่รู้สึกคือจิตใจที่อิ่มเอิบ!

คนที่มาก่อนหน้านี้กระทืบเท้าก่นด่าหรือเรียกร้องขอเงินจากจางเย่ ก็ไม่กล้าส่งเสียงอีกต่อไป

มีคนที่เคยมาขอเงินจากจางเย่เพียงคนเดียวเท่านั้นที่โพสต์ข้อความว่า — “ผมขอโทษ”


=====================================

[1] ตีชิงตามไฟ (趁火打劫 Chèn huǒ dǎ jié)-กลยุทธ์ที่ 5 ใน 36 กลยุทธ์สงคราม หมายถึง อาศัยสถานการณ์ฉกฉวยโอกาส หรือ ฉวยโอกาสยามปั่นป่วน

[2] 倾家荡产 (qīng jiā dàng chǎn) แปลตรงตัวคือทำให้ครอบครัวล่มจม หมายถึงสิ้นเนื้อประดาตัว หรือหมดตัว

[3] กวนน้ำจับปลา หรือ จับปลาในน้ำขุ่น (浑水摸鱼 Hún shuǐ mō yú)-กลยุทธ์ที่ 20 ใน 36 กลยุทธ์สงคราม หมายถึงฉวยโอกาสขณะเกิดเหตุการณ์ชุลมุน


*-*-*-*-*-*-*-*-*-*-*-*-*-*-*-*-*


[Go To Next Chapter]( ./51.md)