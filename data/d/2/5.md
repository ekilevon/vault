##บทที่ 102 : กระถางต้นไม้หล่นใส่รถ!
ก่อนเที่ยง

ที่ช่องวรรณศิลป์ออฟฟิศ D

หลังจากอ่านแผนรายการเสร็จหมดแล้ว จางเย่ไม่ได้ให้คำแนะนำอะไรออกไป เขาเพียงแค่ซึมซับข้อมูลต่างๆ และทำตัวให้คุ้นเคยกับสภาพแวดล้อมใหม่ๆ ที่นี่ ชายหนุ่มยังพยายามผูกมิตรกับเพื่อนร่วมงานของเขาด้วย นี่เป็นภารกิจสำหรับวันแรกของการทำงาน หลังจากจัดการสิ่งต่างๆ เรียบร้อยแล้ว จางเย่ก็ลุกขึ้นและเดินไปที่ห้องพนักงานตรงสุดทางเดิน เขาหยิบไม้กวาดกับที่โกยผงจากนั้นจึงเริ่มทำความสะอาดสำนักงาน เขาตั้งใจทำงานได้ดีมากถึงขั้นกวาดทุกซอกทุกมุมที่มีฝุ่นเพียงเล็กน้อย ตบท้ายด้วยการหยิบผ้ามาเช็ดหน้าต่างอย่างมีความสุข

หนึ่งบาน...

สองบาน...

จางเย่ไม่ได้บ่นอะไรทั้งสิ้น

เสียวหลวี่เหลือบดูและเอ่ยปากเสียงเบา “เราทำเกินไปรึเปล่าอะ?” 

โหวเกอหัวเราะ “ไม่เลย เราแค่รับน้องเด็กใหม่เอง คนที่เข้ามาแรกๆ ก็ต้องผ่านขั้นตอนนี้กันหมด เรื่องธรรมดาน่า”

“ถึงยังงั้นก็เถอะ จางเย่เป็นถึงพิธีกรเชียวนะ แถมพี่หูยังชื่นชมเขามากด้วย เพราะงั้น...” โหวตี้ไม่อาจทนได้อีกต่อไป

เสียวหลวี่ไอค่อกแค่ก “ถ้างั้นฉันไปเช็ดด้วยดีไหม?”

โหวเกอหยุดเธอไว้ “ไม่ได้ ไม่งั้นที่ทำมาก็เสียเปล่าสิ เราจะจิก (หัว) ใช้เขาแค่วันนี้เท่านั้นแหละ เดี๋ยวพรุ่งนี้ก็ปฏิบัติกับเขาตามปกติแล้ว”

เสียวหลวี่ได้แต่กล่าว “ก็ได้”

ต้าเฟยแสดงความเห็นอีกครั้ง “ไร้สาระ”

โหวเกอกลอกตา “นายจะรู้อะไรล่ะ? ในอนาคตนายจะขอบใจฉันเอง เด็กใหม่เนี่ยเราต้องข่มไว้สักนิดหนึ่ง ไม่งั้นเขาจะพยศเอาได้นะ!”

โหวตี้ถอนหายใจ “ฉันจะเชื่อตามที่พี่ว่าแล้วกัน”



……


พักกลางวัน

หลังจากจางเย่ทำความสะอาดเสร็จ เขาไปล้างมือและเช็ดเหงื่อ ชายหนุ่มเตรียมตัวจะไปหาอะไรกินที่โรงอาหารแต่ยังไม่มั่นใจนักว่ามันอยู่ที่ไหน “โหวเกอ ทุกคนกินข้าวพร้อมกันไหม โรงอาหารอยู่ที่ไหนครับ ต้องใช้บัตรอาหารหรือเปล่า?”

โหวเกอหัวเราะและตบบนไหล่จางเย่เบาๆ “จางน้อย ในเมื่อวันนี้เป็นวันแรกของนาย ทำไมเราไม่ไปหาอะไรกินข้างนอกกันล่ะ จะไปกินที่โรงอาหารทำไม”

จางเย่กล่าว “ได้สิ ผมไม่ได้คิดไปถึงขนาดนั้นเลย”

เสียวหลวี่ตาโต “เราไปกินกันที่ไหนดีล่ะ?”

โหวเกอกล่าว “เอาแบบไม่ต้องหรูมาก แค่ร้านอาหารใกล้ๆ นี่ก็พอแล้ว ถือว่าเป็นมื้อต้อนรับจางน้อยกัน ฉันได้ยินมาว่าแถวเวิลด์เทรดมีอยู่ร้านนึงไม่เลวเหมือนกัน ราคาถูกและอร่อย” แล้วจึงเสริมอีกว่า “จางน้อยเพิ่งจบมาใหม่ๆ เขายังไม่น่ามีเงินมาก เราจะได้ช่วยเขาประหยัดด้วยไง” 

โหวตี้ก็หิวแล้วเช่นกัน “เอาสิ”

“ต้าเฟยไปด้วยกันไหม?” โหวเกอหันไปถาม

“ถ้าทุกคนไปกันหมด ฉันจะไม่ไปคนเดียวได้ไงล่ะ?” ต้าเฟยวางงานลงพักชั่วคราว

พวกเขาพากันเดินออกจากออฟฟิศเล็กๆ แล้วลงบันไดไป

ระหว่างทางพวกเขาเจอพนักงานของสถานีโทรทัศน์มากมาย บางคนจากช่องวรรณศิลป์ บ้างจากช่องอื่น แต่ที่ทำให้พวกเขารู้สึกประหลาดใจก็คือเมื่อคนเหล่านั้นเห็นจางเย่ ทุกคนต่างทำท่าตกใจราวกับเห็นผี บางคนถึงกับมองตาค้าง บางคนยิ่งแย่กว่านั้นคือพยายามหลบเลี่ยงเขาให้ไกลที่สุดเท่าที่จะทำได้ เมื่อจางเย่เดินผ่านไปแล้ว พวกเขาเหล่านั้นต่างหันกลับมามองชายหนุ่มต่อ แถมยังกระซิบกระซาบกันบางอย่างขณะชี้มาทางจางเย่ด้วย

“นั่นเขานี่”

“ฉันเห็นแล้ว”

“เขามาทำงานที่นี่จริงๆ เหรอเนี่ย?”

“ไม่น่าจะใช่มั้ง? ทำไมหัวหน้าถึงจ้างเขาล่ะ?”

“เป็นไปไม่ได้น่า เป็นเขาจริงๆ อะ นายเห็นผิดคนแล้วมั้ง?”

เมื่อออกจากสถานีโทรทัศน์ โหวเกอจึงถามขึ้นอย่างสงสัย “จางน้อย ทำไมพวกเขามองนายกันแบบนั้นล่ะ?”

“ใช่แล้วๆ” เสียวหลวี่ประหลาดใจมากเช่นกัน “นายเป็นเด็กใหม่ไม่ใช่เหรอ ทำไมถึงมีคนรู้จักนายด้วยล่ะ ดีเจวิทยุปกติจะไม่ได้ออกหน้าอะไรมากนี่นา เน้นออกสื่อผ่านเสียงอย่างเดียวใช่ไหม? แปลกจริงๆ เลย!”

จางเย่หัวเราะ “ผมจะรู้ได้ยังไงกันล่ะ พวกเขาอาจจะไม่ได้มองมาที่ผมก็ได้นะ” 

“พวกนั้นต้องจำคนผิดแน่เลย” โหวเกอสรุปตามนั้นและพูดต่อ “เออใช่ วันนี้รถของฉันห้ามขับนะ มีรถของใครไปได้รึเปล่า? ถ้าไปรถสาธารณะกันหมดคงไม่ดีล่ะมั้ง ไม่งั้นเรากลับมาไม่ทันบ่ายแน่ มันช้าเกินไป”

จางเย่หยิบกุญแจรถออกมา “ไปรถผมเถอะ”

โหวเกอแปลกใจ “เอ๋ นายมีรถด้วยเหรอ? ไม่เลวเลยจางน้อย ดูท่านายจะทำงานหนักมากนะเนี่ย แค่ไม่กี่เดือนก็สามารถซื้อรถได้แล้ว? เอ๋ กุญแจนี่มัน...” เขากล่าวอย่างตกใจ “BMW?”

ต้าเฟยดูจะสนใจมาก “รุ่นไหนน่ะ?”

“X5 น่ะ เพิ่งได้มาเมื่อวานนี้เอง” จางเย่ตอบ

“ไม่เลวนิ ขนาดรุ่นต่ำสุดของ X5 ยังราคาหลักแสนเลยนะ” โหวตี้พูด

มีคนเดินมาที่ลานจอดรถไม่มากนักขณะที่จางเย่ขับรถไปรับเพื่อนร่วมงานของเขา คนทั้งห้าขึ้นไปนั่งบนรถจนครบหมดอย่างพอดิบพอดี เนื้อที่ภายในรถกว้างขวางมากจึงไม่ได้รู้สึกแออัดแม้แต่น้อย

ต้าเฟยอุทานออกมา “รถสวยนะ”

ตาของเสียวหลวี่เป็นประกาย “เมื่อไรฉันจะมีเงินขนาดซื้อรถได้เป็นแสนบ้างนะ”

โหวเกอยกยิ้ม “น้องสาวเสียวหลวี่ รถของฉันก็เป็น ‘เหลยฉี’ รุ่นท็อปเหมือนกัน ทั้งคันราคาตั้ง 700,000-800,000 แน่ะ ถ้าเธอชอบ ฉันจะลองให้ยืมขับเล่นสักสองสามวันก็ได้นะ” ในช่วงหลายปีที่ผ่านมาทั้งเขาและน้องชายต่างได้งานที่ดี เงินเดือนก็สูงไม่น้อย ด้วยเหตุนี้พวกเขาจึงได้กัดฟันซื้อรถดีๆ มาสักคันเพื่อโอ้อวดบ้าง เมื่อเทียบกับ X5 แล้วถือว่าไม่ด้อยกว่าเลย สมรรถนะยังดีกว่า X5 อีกเล็กน้อยเช่นกัน แถมราคาถูกกว่าด้วย

หลักแสนงั้นเหรอ?

หึหึ

จางเย่ไม่ได้กล่าวอะไรเพียงแค่ขับรถไปยังจุดหมายปลายทางเท่านั้น

เสียวหลวี่ตื่นเต้น “โหวเกอพูดออกมาเองนะ! เยี่ยมไปเลย!”

โหวเกอโบกมือ “ไม่มีปัญหา รถของฉันก็เหมือนรถของเธอ ขับได้ตามสบายเลย!”

“โหวเกอช่างใจกว้างดีจริง” เสียวหลวี่พลันไม่สนใจ X5 ของจางเย่อีกต่อไป

กระทั่งต้าเฟยยังตาลุกวาบ “โหวเกอ ให้ฉันยืมขับด้วยสิ ฉันยังมีเงินไม่มากเลย ขอยืมขับสร้างความเร้าใจสักนิดนะ” 

“ไม่มีปัญหาๆ” โหวเกอรู้สึกลิงโลดกับปฏิกิริยาของพวกเขา

โหวเกอโม้ถึงรถ ‘เหลยฉี’ ของเขาไปตลอดทาง พูดว่ามันดีกว่า BMW อย่างนั้นอย่างนี้ ทุกคนต่างฟังชายหนุ่มพูดไปเรื่อยๆ

ด้าเฟยกล่าว “แน่นอน ‘เหลยฉี’ มันดีกว่า BMW หลายขุมเลย ถ้าเทียบราคาเท่าๆ กันแล้วทั้งสมถรรนะกับฟังก์ชั่นต่างๆ มันเหนือกว่าเยอะ BMW เน้นขายแบรนด์เท่านั้นแหละ” กล่าวเสร็จเขาหยุดไปสักพักและหันไปมองด้านในรถ X5 ของจางเย่ “แต่ทำไมฉันถึงรู้สึกว่า BMW คันนี้มันถึงต่างออกไปนิดหน่อยกันนะ นี่ใช่ X5 จริงอะ? ฉันเห็น X5 มาสองสามรุ่นแล้ว เพื่อนของฉันก็มีแบบนี้ไว้สำหรับติดต่อธุรกิจเหมือนกัน แต่ทำไมภายในถึงต่างกันนิดหน่อย? แล้วยังกระจกนี่อีก...” เขาลองเคาะกระจกดู “หนาขนาดนี้เลย? เสียงที่เคาะก็ดูแปลกๆ ด้วย นี่นายได้ไปแต่งรถมารึเปล่า?”

“เปล่าเลย” จางเย่ตอบ

“งั้นก็แปลกจริงๆ แฮะ” ต้าเฟยลองลูบคลำไปทั่ว

โหวเกอหัวเราะ “ต่างกันยังไงล่ะ? อาจจะเป็นรุ่นล่างสุดก็ได้ ฉันเห็นราคาที่ศูนย์รถมา ดูเหมือนจะประมาณ 800,000 ใช่รึเปล่าจางน้อย? ”

จางเย่ยิ้มๆ “ก็ราวๆ นั้นแหละ”

“เห็นมั้ย ฉันว่าแล้ว!” โหวเกอกล่าว “มันด้อยกว่ารถของฉันนิดหกหนึ่งแหละ”

เสียวหลวี่ประทับใจ “โหวเกอนี่มีเงินถุงเงินถังจังนะ”

จางเย่ทำเพียงแค่สนใจหนทางตรงหน้า ร้านอาหารที่โหวเกอแนะนำมาอยู่ข้างหน้านี่เอง ชายหนุ่มเริ่มมองหาที่จอดรถ เนื่องจากข้างทางเต็มหมดแล้ว จางเย่จึงขับรถไปจอดเลียบกำแพงของร้านอาหารแทน

ทันใดนั้น พลันเกิดอุบัติเหตุขึ้น!

ทันทีที่จางเย่จอดรถเสร็จและเหล่าเพื่อนร่วมงานเตรียมจะลงจากรถ หน้าต่างชั้นห้าของร้านอาหารก็มีเสียงหัวเราะของเด็กดังขึ้นมา ฟังดูเหมือนพวกเขากำลังเล่นซนกันอยู่ แต่ทันใดนั้น ก็มีกระถางต้นไม้ร่วงลงมาจากข้างบนตรงดิ่งเข้าที่ BMW X5 !

“อ๊า!”

“อย่าไปจับกระถางต้นไม้นะ!”

“เสี่ยวถงลงมาเดี๋ยวนี้!”

“โอ้ ไม่! ไม่นะไม่! มันตกลงไปแล้ว!”

“คนข้างล่าง หลบเร็ว!”

เสียงของผู้ใหญ่ดังมาจากชั้นห้าเพื่อเตือนคนที่อยู่ด้านล่าง!

โหวเกอที่เงยหน้าขึ้นมาตกใจจนตาเหลือก “โอ้แม่เจ้า! หลบ!”

จากนั้นกระถางดินเผาได้กระแทกใส่หลังคาด้านหน้าของรถ BMW ของจางเย่จนแตกเป็นชิ้นเล็กชิ้นน้อย! เศษดินฝุ่นผงกระจายไปทั่ว ดูท่าแล้วน่าจะตกลงมาแรงมากทีเดียว!

โหวตี้ตะโกนอย่างตกใจ “เฮ้ย!” แล้วรีบลงมาจากรถ

ต้าเฟยก็ใจเสียเช่นกัน “รถคันนี้จางเย่เพิ่งซื้อมาเองนะ! นี่มัน...”

เสียวหลวี่เปิดประตูรถแล้วตะโกนขึ้นไปด้านบน “ใครกันมารยาททรามแบบนี้!? ลงมาเดี๋ยวนี้นะ! บ้าอะไรกันน่ะ!? จะฆ่าคนหรือยังไงหา?”

พนักงานของร้านอาหารก็เป็นกังวลเช่นกัน หลายคนที่ยืนอยู่หน้าประตูรีบวิ่งเข้ามาทันที “ทุกคนปลอดภัยไหมครับ? มีใครเป็นอะไรหรือเปล่า?”

“คนน่ะไม่เป็นไร!” เสียวหลวี่พูดอย่างโมโห “แต่รถสิ...”

ต้าเฟยกล่าวบ้าง “นี่มันรถใหม่เลยนะ!”

พนักงานรีบกล่าว “ขอโทษด้วยครับ ขอโทษจริงๆ เราจะรีบจัดการให้เรียบร้อย เด็กข้างบนคงจะเล่นซนไปก็เลย...” เขาหันไปมองกระถางต้นไม้ที่แหลกเป็นซาก ไม่อยากจะคิดเลยว่ารถที่ถูกกระแทกไปจะเป็นยังไงบ้าง นี่มัน BMW นะ! ถ้าทางร้านของพวกเขาต้องรับผิดชอบละก็ มีหวัง...

ทันใดนั้น ผู้ใหญ่กลุ่มหนึ่งได้พาลูกของพวกเขาลงมาจากด้านบน

หญิงวัยกลางคนรีบปรี่เข้ามาด้วยสีหน้าสำนึกผิด “ขอโทษจริงๆ ค่ะ ฉันดูแลเด็กไม่ดีเอง” เมื่อเห็นไม่มีใครได้รับบาดเจ็บ เธอจึงโล่งใจขึ้นมา แต่เมื่อเห็นรถที่โดนกระถางต้นไม้ตกใส่และตัวยี่ห้อรถแล้ว สีหน้าเธอพลันขาวซีด “BMW? นี่… เราไม่มีปัญญารับผิดชอบแน่!”

เด็กผู้ชายและเด็กผู้หญิงอีกสองคนที่รู้ว่าทำพลาดไปแล้วร้องไห้จ้า

เสียวหลวี่รีบท้วง “แค่เพราะไม่มีปัญญาจ่ายแล้วคิดว่าเรื่องมันจะจบหรือยังไง? มันตกมาจากชั้นห้าเลยนะ ดูสิรถจะยังขับได้อยู่รึเปล่าก็ไม่รู้ เผลอๆ ห้องเครื่องมีหวังพังไปด้วยแน่! นี่มันรถใหม่เลยนะ!”

เหล่าเพื่อนร่วมงานต่างเป็นกังวลแทนจางเย่

อย่างไรก็ตาม จางเย่ที่เป็นเจ้าของรถกลับยังใจเย็น เขาลงมาจากรถอย่างไม่รีบร้อนราวกับไม่ได้เกิดอะไรขึ้นทั้งนั้น 

หญิงวัยกลางคนตาแดงก่ำขณะมองไปที่จางเย่ “ขอโทษด้วยค่ะ ขอโทษจริงๆ เราไม่ได้ตั้งใจ เรื่องรถ...”

เด็กสามคนร้องไห้ดังลั่นน้ำตานองหน้า

จางเย่ยิ้มและลูบหัวของเด็กเหล่านั้น “ไม่ต้องร้อง ไม่เป็นไรหรอกนะ” เขาหันไปหาผู้หญิงวัยกลางคนแล้วกล่าว “พี่สาวขึ้นไปกินข้าวทานอะไรต่อเถอะ ไม่ต้องห่วงนะ”

“แต่ว่ารถ...” ผู้หญิงคนนั้นแทบจะร้องไห้ออกมา

จางเย่ตอบอย่างใจดี “ไปเถอะ คุณไม่จำเป็นต้องจ่ายอะไรทั้งนั้น รถผมยังดีอยู่”

ต้าเฟยกล่าว “นายหมายความว่ายังไงที่ว่ายังดีอยู่? ห้องเครื่องอาจจะพังเลยก็ได้นะ!”

เสียวหลวี่ดึงแขนจางเย่ “ทำไมนายถึงไม่ให้เขาชดใช้ล่ะ? นายโง่รึเปล่าเนี่ย!?”

หลายคนตรงนั้นไม่รู้เช่นกันว่าทำไมเจ้าของรถถึงไม่ได้เป็นเดือดเป็นร้อนอะไรเลย หรือว่าสมองของเขาได้รับการกระทบกระเทือนจากแรงกระแทกกันนะ?

อย่างไรก็ตาม จางเย่ทำเพียงแค่เดินไปที่รถและใช้มือปัดเศษดินและซากกระถางต้นไม้ออก เมื่อทุกคนมองดูดีๆ แล้ว พวกเขาพลันรู้สึกตกตะลึง!

หลังคาได้รับความเสียหาย?

ห้องเครื่องพัง?

ยายแกสิที่พังน่ะ! หลังคารถไม่เห็นเป็นอะไรแม้แต่นิดเดียวเลยนี่!

ไม่มีแม้แต่รอยขีดข่วน! กระทั่งสีแม่*ยังไม่ถลอก!


-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./6.md)