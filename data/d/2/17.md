##บทที่ 114 : กลอนคู่พิสดารพบกลอนคู่พิสดาร!
ทุกสิ่งนิ่งสนิท เงียบสงัด!

ไห สุ่ย เฉา, เจา เจา เฉา, เจา เฉา เจา ลั่ว (น้ำทะเลขึ้น ทุกวันขึ้น วันขึ้นวันลง)?

ฝู หยุน จ่าง, ฉาง ฉาง จ่าง, ฉาง จ่าง ฉาง เซียว (หมู่เมฆรวม บ่อยครั้งรวม บ่อยรวมบ่อยแยก)?

ไม่มีใครคิดว่า ‘ฉาง ฉาง ฉาง ฉาง ฉาง’ ที่จางเย่เขียนขึ้นจะซ่อนกลไว้เช่นกัน!

ชายชรากรรมการอันดับสามร้องออกมาด้วยเสียงแหบแห้ง “นี่…มีคนต่อได้จริงๆ หรือนี่?”

ทุกคนต่างไม่เชื่อ แต่ความจริงก็ปรากฏอยู่ตรงหน้า กลอนสุดโหดของผู้เฒ่าเฉียนจอมมารอัจฉริยะมีคนต่อได้แล้ว แถมยังต่อได้สมบูรณ์แบบอีกด้วย!

ช่างกล้องที่ถ่ายคลิปสำหรับถ่ายทอดออนไลน์จับภาพใบหน้าของจางเย่อย่างใกล้ชิด และแช่กล้องไว้ที่กลอนคู่ที่เขาเขียนอยู่เป็นนาน!

ผู้เฒ่าเฉียนจ้องมองจางเย่อยู่หลายวินาทีก่อนจะหัวเราะร่า “ดี! คลื่นลูกหลังช่างสามารถ! คลื่นลูกหลังช่างสามารถ!” หลังจากหัวเราะจบก็ลูบเครา “ช่างเก่งกาจเกินความคาดหมาย วันนี้เธอทำให้ฉันแปลกใจมากจริงๆ ดีล่ะ พ่อหนุ่ม ฉันจะให้เธอผ่านแบบฉิวเฉียดก็ได้”

ให้ผ่าน? 

แต่แค่ฉิวเฉียด?

ทุกคนต่างงุนงง ก็เขาต่อกลอนได้ไม่ใช่เหรอ?

จางเย่มองผู้เฒ่าเฉียนเช่นกัน ชายหนุ่มไม่ได้รู้สึกโกรธ เพียงหัวเราะ “ทำไมถึงแค่ฉิวเฉียดล่ะครับ?”

กรรมการอันดับสองซึ่งเป็นหญิงชราทวนคำพูดของเขาอย่างครุ่นคิด “ตาเฒ่าเฉียน ไม่ใช่ว่าเขาต่อกลอนได้ดีหรอกเหรอ? วรรคคู่ของพ่อหนุ่มนี่ก็ไม่มีอะไรผิดพลาด อีกทั้งอารมณ์กลอนก็ถูกต้องใช้ได้ คุณจะหาเรื่องจับผิดอะไรอีกล่ะ? ฉันว่ามันเป็นคู่ที่สมบูรณ์แล้วนะ!”

กรรมการอันดับสามขมวดคิ้วครุ่นคิด ก่อนจะพูดขึ้นกะทันหันว่า “เฮ้ย นี่กลอนครึ่งแรกของคุณยังมีกลซ่อนอยู่อีกใช่ไหม?”

ผู้เฒ่าเฉียนยิ้ม “ถูกต้อง กลอนครึ่งแรกมีวิธีอ่านแบบอื่นได้อีก ทั้งความหมายและอารมณ์กลอนก็ต่างไปด้วย ดังนั้นจึงนับว่าพ่อหนุ่มนี่สามารถต่อคู่ได้แค่เสี้ยวเดียว ฉันถึงบอกว่าเขาผ่านแค่ฉิวเฉียดยังไงล่ะ”

ยังมีกลซ่อนอยู่?

กลซ้อนกลงั้นเหรอ?

ทุกคนพากันแตกตื่น ผู้เฒ่าเฉียนคิดกลอนคู่พิสดารขึ้นมาหรือเนี่ย? 

พวกเขาเพียงแค่คิดว่ากลอนคู่บทนี้ยากมาก ทว่า ยังประมาทไปเสียอีก? เพราะนี่มันคือกลอนคู่พิสดาร!

เสี่ยวหลวี่ร้องเชียร์ “ผ่านก็ดีแล้ว อาจารย์จางเยี่ยมไปเลย!”

โหวเกอและโหวตี้ต่างชื่นชมจางเย่มาก จับคู่ได้แค่เสี้ยวเดียวก็ยอดเยี่ยมมากแล้ว คิดดูสิ ก่อนหน้านี้ในหมู่พวกเขามีใครเข้าใจครึ่งแรกของกลอนคู่บทนี้บ้าง!

อัสนีไพศาลพลันโล่งใจ

ผู้เข้าแข่งขันคนอื่นที่ได้ยินพลอยใจชื้นขึ้นไปด้วย!

อ้อ ยังต่อกลอนครึ่งแรกไม่ได้ถูกต้องครบถ้วนนี่เอง ครึ่งแรกนั่นยังมีวิธีอ่านแบบอื่นได้อีก!

ผู้เฒ่าเฉียนมองดูจางเย่แล้วเอ่ยปากอย่างยินดี “ตามกติกาการแข่งขัน คำตอบของเธอฉันคงไม่สามารถให้ผ่านได้ เพราะนี่เป็นการแข่งขันกลอนคู่นครหลวง ซึ่งไม่เพียงต้องถูกฉันทลักษณ์ยังต้องถูกอารมณ์กลอนด้วย แต่เพราะว่าวรรคแรกมันซับซ้อนและยากมาก แถมยังเป็นกลอนคู่พิสดารอีก รวมทั้งเธอเองก็อายุยังน้อย สามารถจับคู่กลอนได้ถึงขนาดนี้ก็นับว่าดีมากแล้ว นั่นคือเหตุผลที่ฉันให้เธอผ่านยังไงล่ะ คิดว่ากรรมการอีกสองท่านคงไม่คัดค้านเช่นกัน”

หญิงชรากล่าวว่า “แน่นอน ฉันไม่มีปัญหา ให้ผ่านได้”

กรรมการอันดับสามกล่าวว่า “ฉันคงจะมีปัญหามากกว่า ถ้าคุณจะไม่ให้เขาผ่านน่ะ ฮ่าๆ”

ขณะที่ผู้เฒ่าเฉียนกำลังจะประกาศให้จางเย่ผ่านได้ จางเย่กลับก้าวขึ้นมาข้างหน้าแล้วบอกกลั้วหัวเราะว่า “กรรมการทุกท่านอาจจะไม่มีปัญหา แต่ผมมีครับ ท่านผู้เฒ่าเฉียน คุณบอกว่าครึ่งหลังของผมคู่กับกลอนครึ่งแรกได้แค่ฉิวเฉียด ผมคงจะแกล้งไม่ได้ยินไม่ได้หรอกนะ หึๆ”

ทุกคนพากันอื้ออึง!

นายมีปัญหา?

จะมีปัญหาอะไรอีกล่ะ?

ผู้เฒ่าเฉียนขบขัน “ทำไม? ไม่เชื่องั้นเหรอ? งั้นฉันจะอ่านครึ่งแรกแบบอื่นให้ฟัง ฉันคงต้องทำให้ผู้เยาว์อย่างเธอรู้จักความพ่ายแพ้ล่ะนะ”

พ่ายแพ้? 

ฉันเนี่ยนะจะแพ้?

จางเย่บอกอย่างไม่เกรงกลัว “บังเอิญจริง ครึ่งสองของผมก็อ่านได้หลายแบบเช่นกัน!”

ถึงคราวผู้เฒ่าเฉียนและคนอื่นๆ ที่เหลือเป็นฝ่ายตกใจบ้าง “หา? ของเธอก็ด้วยเหรอ?”

เสี่ยวหลวี่ร้องตะโกนออกมา “บ้าไปแล้ว! อาจารย์จาง คุณทำได้จริงๆ น่ะเหรอ?”

จ้าวกั๋วโจว หูเฟยและพวกแทบไม่เชื่อ

อัสนีไพศาลแค่นเสียงหยัน เป็นไปได้ที่ไหนกัน! ในใจรู้สึกขบขันจางเย่ที่กล้าโอ้อวดปากดีถึงขนาดนี้ อัสนีไพศาลเข้าใจกลที่ซ่อนอยู่ในครึ่งแรกของกลอนคู่บทนี้แล้ว ‘ไห สุ่ย เฉา เฉา เฉา เฉา เฉา เฉา เฉา ลั่ว’ งั้นเหรอ? คำว่า ‘เฉา’ หลายคำนี้สามารถแบ่งวรรคได้หลากหลาย อีกทั้งการผันเสียงก็จะทำให้ความหมายของคำเปลี่ยนไปโดยสิ้นเชิง จนความหมายของทั้งประโยคแตกต่างกันไป ต้องใช้ความรู้ความเข้าใจถึงขนาดไหนกันล่ะ เฮอะ น่าขันจริง ไอ้วรรคต่อ ฉาง ฉาง ฉาง ฉาง ฉาง ของนายนั่นจะลึกซึ้งสักแค่ไหนเชียว?

ที่ต่อท่อนแรกได้นั่น เป็นแค่เรื่องบังเอิญเท่านั้นแหละ!

ทำไมยังกล้าอวดเก่งอยู่อีก?

ช่างสำคัญตัวผิดนัก!

ตากล้องของเว็บไซต์ไม่กล้าพลาดภาพเด็ดช่วงนี้ ได้แต่หันกล้องไปทางจางเย่ตลอดเวลา

ความโกลาหลที่เกิดขึ้นทำให้ฝูงชนสนใจ ผู้ชมที่เดินเข้าหอประชุมไปแล้วพากันกลับออกมามุงดูอยู่ด้านนอกมากขึ้นเรื่อยๆ

“มีคนตอบคำถามข้อสุดท้ายจริงน่ะ?”

“เกิดอะไรขึ้นเนี่ย? คนนั้นเป็นใคร?”

“ยังไม่นับว่าตอบได้นะ วรรคแรกของผู้เฒ่าเฉียนซ้อนกลไว้อีก”

บรรดาผู้เข้าแข่งขันที่ผ่านเข้าสู่รอบสุดท้ายไปแล้วต่างมีเพื่อนๆ โทรศัพท์มาเล่าเหตุการณ์ให้ฟัง พวกเขาจึงพากันออกมาดูด้วยความสงสัยว่าใครเป็นคนตอบคำถามข้อที่ 50 ได้ ทุกคนต่างได้เห็นคำถามข้อนั้นแต่ไม่มีใครมั่นใจที่จะตอบ จึงได้แต่เลือกกลอนคู่ที่ง่ายกว่าแทน มาตอนนี้เมื่อมีคนตอบคำถามที่ยากที่สุดหนึ่งในสองข้อได้ แน่นอนว่าทุกคนย่อมต้องอยากรู้ว่าเป็นใคร 

เจิ้งอันปางจากสมาคมนักเขียนนครหลวงและได้เข้าร่วมงานชุมนุมบทกวีเทศกาลไหว้พระจันทร์ก็เป็นหนึ่งในนั้น ดูเหมือนว่าเขาจะเป็นผู้เชี่ยวชาญด้านกลอนคู่เช่นกัน และได้ผ่านรอบคัดเลือกไปก่อนหน้านี้แล้ว เมื่อเขามาถึงที่ลานก็พบกับอัสนีไพศาลจึงได้สอบถามเรื่องราว

ถัดมา เมิ่งตงกั๋ว รองประธานสมาคมนักเขียนนครหลวงก็มาถึงเช่นกัน

หวังสุ่ยซิน ผู้บริหารสูงสุดแห่งช่องวรรณศิลป์ของสถานีโทรทัศน์ที่จางเย่ทำงานอยู่เดินเข้ามาพอดี ผอ.หวังไม่ได้เข้าร่วมการแข่งขัน เพียงมีบัตรเข้าชมงานเท่านั้น “เหล่าหู!”

หูเฟยเข้าไปหา “ผอ. คุณก็มาด้วยเหรอ?”

“เกิดอะไรขึ้นน่ะ? จางน้อยตอบคำถามหรือยัง?” หวังสุ่ยซินสงสัยมาก

หูเฟยกล่าวตอบ “ยังครับ อาจารย์จางน้อยกับผู้เฒ่าเฉียน…กำลังจะดวลกลอนคู่กันน่ะ”

“ดวลกลอนคู่กับผู้เฒ่าเฉียน?” หวังสุ่ยซินหัวเราะก้องพลางคิดในใจว่าผู้เยาว์ไม่รู้จักประมาณตน! 


……


เสียงเซ็งแซ่รอบตัวไม่มีผลใดๆ 

หลังจากที่ได้ยินคำคุยโตของจางเย่ ผู้เฒ่าเฉียนก็หรี่ตาลงและพูดกับจางเย่อย่างสงสัยใคร่รู้ “ดี งั้นมาลองดูกัน? เธอแน่ใจนะว่าคิดดีแล้วและก็พร้อมแล้วน่ะ ท่อนแรกของฉันผันได้หลายแบบเชียวนะ!”

จางเย่ตอบว่า “บังเอิญจริง! ท่อนที่สองของผมก็ผันได้ไม่น้อยเช่นกัน” 

ผู้เฒ่าเฉียนตอบรับคำท้า “งั้นก็เริ่มเถอะ” 

“ได้เลย” จางเย่ก็ไม่ลดละ “เชิญคุณก่อนครับ”

ผู้เฒ่าเฉียนหลับตาลง “ไห สุ่ย เฉา, เฉา เจา เจา, เจา เจา เฉา ลั่ว (น้ำทะเลขึ้น ขึ้นทุกวัน ทุกวันขึ้นลง)!” 

เมื่อการประลองเริ่มขึ้น ทุกคนต่างพากันหยุดการสนทนาและจับจ้องไปที่คนทั้งสอง ทุกคนอยากรู้ว่าจางเย่จะสามารถโต้กลับได้ทุกกระบวนท่าหรือไม่! ผู้เฒ่าเฉียนกล่าวว่าวรรคแรกของเขานั้นเปลี่ยนรูปเปลี่ยนเสียงได้มากมาย ทุกคนเชื่อเพราะนี่คือผู้เฒ่าเฉียน ซึ่งเป็นผู้คิดคำถามสอบเข้ามหาวิทยาลัย แต่จางเย่กลับบอกว่าวรรคที่สองของเขาก็ซ่อนเคล็ดลับเช่นกันงั้นหรือ? ไม่มีใครยอมเชื่อ ไม่ว่าจะเป็นอัสนีไพศาล เจิ้งอันปาง หรือเมิ่งตงกั๋ว! 

วรรคแรกของผู้เฒ่าเฉียนมาแล้ว! 

ครั้งนี้การใช้คำและเสียงอ่านของวรรคแรกต่างออกไป! เมื่อเทียบกับบทที่แล้ว บทนี้ให้ความรู้สึกขึ้นสูงและลงต่ำยิ่งกว่า การผันวรรคแรกรอบนี้ใกล้เคียงกับธรรมชาติมากขึ้น ทำให้มันแตกต่างจากเดิม ถึงแม้ว่าคำจะยังเป็น ‘ไห สุ่ย เจา เจา เจา เจา เจา เจา เจา ลั่ว’ เหมือนเดิม แต่มันกลับเป็นอีกรูปแบบหนึ่งของวรรคแรก! 

นี่คือโชว์หยุดโลกอย่างแท้จริง! 

ทุกคนต่างคิดว่าวรรคที่สองของจางเย่ต้องไม่สามารถเข้าคู่ได้แน่! 

จางเย่กลับเพียงยิ้มออกมา “ฝู หยุน จ่าง, จ่าง ฉาง ฉาง, ฉาง ฉาง จ่าง เซียว (หมู่เมฆรวม รวมบ่อยครั้ง บ่อยครั้งรวมแยก)!” 

อะไรนะ?

ครึ่งสองนี่….

เชี่*แล้ว! ต่อได้อีก? 

วรรคที่สองของนายแม่*ก็ผันได้เหมือนกันเรอะ? 

เมื่อได้ยินกลอนต่อบทที่สองของจากเย่ ทุกคนถึงกับสับสนอลหม่านไปหมด! 

ผู้เฒ่าเฉียนก็อึ้งไปเช่นกัน เขาเอ่ยแบบที่สามขึ้นมา “ไห สุ่ย เฉา, เจา เจา เจา เฉา, เจา เจา ลั่ว (น้ำทะเลขึ้น วันทุกวันขึ้น ทุกวันลง)!” ครั้งนี้ไม่เพียงเสียงและคำที่เปลี่ยน การแบ่งวรรคก็เปลี่ยนไปด้วย นี่เป็นการแบ่งแบบ 3-4-3 

จางเย่ตอบกลับทันทีว่า “ฝู หยุน จ่าง, ฉาง ฉาง ฉาง จ่าง, ฉาง ฉาง เซียว (หมู่เมฆรวม บ่อยบ่อยครั้งรวม บ่อยครั้งแยก)!”

ผู้เฒ่าเฉียนเอ่ยแบบที่สี่ต่อทันที “ไห สุ่ย เฉา, เจา เฉา เจา เฉา, เจา เฉา ลั่ว (น้ำทะเลขึ้น เช้าขึ้นเช้าขึ้น วันขึ้นลง)!”

จางเย่กล่าวตอบ “ฝู หยุน จ่าง, ฉาง จ่าง ฉาง จ่าง, ฉาง จ่าง เซียว (หมู่เมฆรวม บ่อยรวมบ่อยรวม บ่อยรวมแยก)!”

ผู้เฒ่าเฉียนเขม่นตายิ่งขึ้น “ไห สุ่ย เจา เฉา, เจา เจา เฉา, เจา เจา ลั่ว (น้ำทะเลเช้าขึ้น ทุกวันขึ้น ทุกวันลง)!”

จางเย่บอกอย่างเยือกเย็น “ฝู หยุน ฉาง จ่าง, ฉาง ฉาง จ่าง, ฉาง ฉาง เซียว (หมู่เมฆบ่อยรวม บ่อยครั้งรวม บ่อยครั้งแยก)!” 

ทุกคนที่ได้ยินต่างรู้สึกโง่งม มองดูการแลกหมัดต่อหมัดอย่างตัวแข็งค้างเป็นรูปปั้นกันไปหมดระหว่างที่ทั้งสองคนดวลกลอนกัน! พวกเขารู้สึกเหมือนกำลังดูเหตุการณ์ในโลกต่างมิติที่ไม่มีใครเข้าไปแทรกแซงหรือขัดขวางคนทั้งคู่ได้ พวกเขาทำได้แค่ฟัง และทึ่งแล้วทึ่งอีกกับแต่ละรูปแบบของกลอนคู่พิสดารบทนี้! 

ผู้เฒ่าเฉียนยิ่งไม่อยากเชื่อ “ไห สุ่ย เจา เฉา, เจา เจา เจา เฉา เจา ลั่ว (น้ำทะเลเช้าขึ้น วันทุกวันขึ้นวันลง)!” 

จางเย่ปัดผม “ฝู หยุน ฉาง จ่าง, ฉาง ฉาง ฉาง จ่าง ฉาง เซียว (หมู่เมฆบ่อยรวม บ่อยบ่อยครั้งรวมบ่อยแยก)!”

ผู้เฒ่าเฉียนจ้องเขม็ง “ไห สุ่ย เจา เฉา, เจา เฉา เจา เจา เฉา ลั่ว (น้ำทะเลเช้าขึ้น เช้าขึ้นทุกวันขึ้นลง)!”

จางเย่จ้องกลับ “ฝู หยุน ฉาง จ่าง, ฉาง จ่าง ฉาง ฉาง จ่าง เซียว (หมู่เมฆบ่อยรวม บ่อยรวมบ่อยครั้งรวมแยก)!” 

ทุกแบบ? 

ต่อได้หมดทุกแบบ!? 

เมื่อรู้สึกว่ากำลังเข้าตาจน ผู้เฒ่าเฉียนจึงใช้กระบวนท่าไม้ตาย “ไห สุ่ย เจา เจา เฉา, เจา เฉา เจา เจา ลั่ว (น้ำทะเลทุกวันขึ้น เช้าขึ้นทุกวันลง)!” ครั้งนี้เป็นการอ่านแบบ 5-5 

ใครจะไปนึกว่าจางเย่กลับไม่กดดันใดๆ เลยเมื่อตอบกลับอย่างง่ายดาย “ฝู หยุน ฉาง ฉาง จ่าง, ฉาง จ่าง ฉาง ฉาง เซียว (หมู่เมฆบ่อยครั้งรวม บ่อยรวมบ่อยครั้งแยก)!”

ผู้เฒ่าเฉียนไม่ยอมหยุด “ไห สุ่ย เฉา เจา เจา, เจา เจา เจา เฉา ลั่ว (น้ำทะเลขึ้นทุกวัน วันทุกวันขึ้นลง)!” 

คำตอบของจางเย่กลับยิ่งรวดเร็วราวกับว่าไม่ต้องคิดแม้แต่น้อย “ฝู หยุน จ่าง ฉาง ฉาง, ฉาง ฉาง ฉาง จ่าง เซียว (หมู่เมฆรวมบ่อยครั้ง บ่อยบ่อยครั้งรวมแยก)!”

ในที่สุด ผู้เฒ่าเฉียนก็เอ่ยกลอนคู่แบบสุดท้าย “นี่เป็นแบบสุดท้ายแล้วนะ ไห สุ่ย เจา เจา เจา เฉา, เจา เจา เฉา ลั่ว (น้ำทะเลทุกวันเช้าขึ้น ทุกวันขึ้นลง)!” นี่เป็นการแบ่งวรรคแบบพิเศษ 6-4

จางเย่ตอบกลับพร้อมรอยยิ้ม “นี่ก็เป็นแบบสุดท้ายของผมเช่นกัน ฝู หยุน ฉาง ฉาง ฉาง จ่าง, ฉาง ฉาง จ่าง เซียว (หมู่เมฆบ่อยบ่อยครั้งรวม บ่อยครั้งรวมแยก)!” 

เมื่อวรรคสุดท้ายจบลง ทั้งลานแตกตื่นโกลาหลราวระเบิดลงทันที!

“เชี่****!” 

“พี่สาวแกสิ!” 

“ตูเพิ่งได้ยินอะไรไปฟะนั่น?” 

“พระเจ้า! ต่อได้ทุกแบบจริงๆ น่ะ?” 

จางเย่สามารถต่อได้จริงๆ! ต่อได้ทุกบท! จับคู่ได้ทุกรูปแบบ! แถมไม่ใช่ต่อได้แบบฉิวเฉียด! ทุกคู่ไม่มีที่ติ! ประสานกันอย่างสมบูรณ์แบบ! 

ผู้เฒ่าเฉียน “......”

อัสนีไพศาล “.......”

ผู้เข้าแข่งขันที่เหลือและผู้ชมทั้งหมด “........” 

โคตรเหง้าศักราชบ้านยายคนที่สองของแกสิ! ขนาดนั้นเอ็งก็ยังสามารถ!? 

เจิ้งอันปางอ้าปากค้าง “ชั้นเชิงกลอนคู่ของจางเย่คนนี้ลึกซึ้งปานนี้?” 

“ฉันจะไปรู้เหรอ!?” อัสนีไพศาลหน้าเสียไปสนิท “หมอนั่นถึงกับต่อกลอนคู่พิสดารได้? ดวลกลอนคู่กับผู้เฒ่าเฉียนก็ได้? ไอ้เด็กนี่มันต้องอัพยามาแน่ๆ!” 

ทุกคนทั้งสงสัยทั้งทึ่ง! 

ไม่มีใครเคยเห็นการดวลกลอนคู่ที่ดุเด็ดเผ็ดมันเช่นนี้มาก่อนเลย!



*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./18.md)