##บทที่ 147 : รวบรวมค่าผ่าตัด!
ช่วงเที่ยง

ช่องข่าวของสถานีโทรทัศน์นครหลวงออกอากาศรายการข่าว 

“ต่อไปเราขอนำข่าวด่วนมาให้ดูกัน นี่เป็นภาพเหตุการณ์ระทึกขวัญที่ผู้สื่อข่าวของเราเก็บภาพมาได้จากโรงพยาบาลประชาราษฎร์นครหลวงเมื่อเช้าวันนี้ ขณะนั้นเด็กสาวคนหนึ่งซึ่งตรวจพบว่าป่วยเป็นโรคร้ายแรงระยะสุดท้าย ได้ขึ้นไปยืนบนดาดฟ้าของโรงพยาบาลเพื่อจะฆ่าตัวตาย ทางครอบครัวของเธอและตำรวจได้พยายามเกลี้ยกล่อมเธอ ทว่าก็ไม่เป็นผล แต่ขณะที่เธอกำลังจะกระโดดลงมา อาจารย์จางเย่ซึ่งเป็นเพื่อนร่วมงานของสถานีโทรทัศน์นครหลวงของเราก็มาถึงที่เกิดเหตุพอดี และได้ใช้กลอนหนึ่งบทรักษาชีวิตหนึ่งเอาไว้ได้!” 

ร่างของจางเย่ปรากฏขึ้นในคลิปวิดีโอ

เป็นภาพเหตุการณ์ที่โรงพยาบาล มีคนห้อมล้อมอยู่มากมาย 

“ยามหยากไย่เกาะกุมเตาไฟของฉันอย่างไร้ปรานี…” 

“ยามเศษขี้เถ้าคร่ำครวญเพลงแห่งความขัดสน….” 

“ฉันยังคงดื้อดึงแผ้วถางเถ้าถ่านบนทางตน บรรจงเขียนด้วยเกล็ดหิมะอันงดงาม : จงศรัทธาในวันพรุ่ง”

ฉากสุดท้ายของข่าวเป็นภาพเด็กสาวคุดคู้อยู่บนดาดฟ้าพลางร้องไห้คร่ำครวญ ก่อนที่ตำรวจจะช่วยเธอลงมาได้ทันเวลา 

ภาพตัดกลับมาที่สตูดิโอ ผู้ประกาศข่าวกล่าว “ผู้สื่อข่าวของเราที่ไปทำข่าวที่โรงพยาบาลสืบทราบมาว่าหยางเหลียนเป็นแฟนคลับของอาจารย์จางเย่ คุณพ่อคุณแม่ของเธอบอกว่าเธอชอบผลงานของอาจารย์จางเย่มาโดยตลอด สามารถท่องจำบทกวีทุกบทได้อย่างขึ้นใจ และตอนนี้ปัญหาค่าผ่าตัดของหยางเหลียนได้รับการแก้ไขแล้ว โดยอาจารย์จางเย่จะรับผิดชอบไว้ทั้งหมด ซึ่งเรื่องนี้ ในใจของดิฉันก็อดไม่ได้ที่จะผุดคำพูดประโยคหนึ่งที่ว่า ‘บนโลกนี้...ยังมีคนดีอยู่มากมาย’” 

ทันทีที่ข่าวนี้ออกอากาศไป บนเวยป๋อ บนบอร์ดสนทนาของเขตเมืองหลวง และบนเทียปา พลันเกิดกระแสร้อนแรงขึ้นมา! 

“เจ๋งขนาดอะ?”

“อาจารย์จางเย่มีผลงานใหม่อีกแล้ว? ช่วยชีวิตคนอีกแล้ว?” 

“เทพเกินไปแล้วนะนั่น ในสถานการณ์ตึงเครียดภาวะวิกฤตแบบนั้น ก็ยังแต่งกลอนสมัยใหม่ที่ยิ่งใหญ่ขนาดนั้นขึ้นมาโดยไม่ต้องร่างก่อนได้?” 

“‘จงศรัทธาในวันพรุ่ง’ ช่างแต่งได้ยอดเยี่ยมเหลือเกิน!” 

“ทำไมบทกวีของจางเย่ถึงได้ดีงามขนาดนี้นะ? เล่นของหรือเปล่าเนี่ย!?” 

“ออกค่ารักษาให้แฟนคลับทั้งหมด? อุปนิสัยเช่นนี้ คุณธรรมเช่นนี้ ไม่มีอะไรต้องพูดแล้วจริงๆ!” 

“ฉันได้ยินมาจากคนในวงการว่าจางเย่ชื่อเสียงไม่ดี แต่คนที่ทำเพื่อแฟนคลับถึงขนาดนี้ได้ จะเป็นคนเลวไปได้ยังไง?” 

ไอดีเวยป๋อที่ได้รับการรับรองสถานะว่าเป็นรองผู้บริหารของบริษัทแห่งหนึ่งเข้ามาคอมเมนต์ว่า “ไม่ใช่ว่าชื่อเสียงของจางเย่ไม่ดี แต่เป็นที่หลักการของเขาดีเกินไป กล้าพูดความจริงจนล่วงเกินคนไปมาก พูดตามตรงตอนที่เห็นข่าวนี้ ความรู้สึกแรกของผมคือไม่เชื่อ อย่างที่สองคือรู้สึกซาบซึ้ง ผมไม่เคยสนับสนุนพวกที่คลั่งดารา คิดว่ามันเป็นเรื่องไร้สาระ เป็นพฤติกรรมที่โง่เขลา วิ่งไล่ตามดาราอยู่เป็นนาน ดาราพวกนั้นเขาจะรู้จักคุณรึไง? แต่วันนี้ผมกลับเริ่มไม่แน่ใจแล้ว บางทีการเป็นแฟนคลับของอาจารย์จางเย่อาจจะเป็นความสุขอย่างมากก็ได้” 

ขณะเดียวกัน ไอดีเวยป๋ออีกชื่อหนึ่งก็โพสต์ขึ้นมา ดูจากสถานะของเขาเห็นได้เลยว่าเป็นคนดังไม่ก็บุคคลชั้นนำของวงการธุรกิจในเมืองหลวง “ก่อนหน้านี้ผมบังเอิญได้ฟังงานชุมนุมบทกวีเทศกาลไหว้พระจันทร์ของสถานีวิทยุนครหลวง จำได้ว่าจางเย่พูดหลังจากชนะรางวัลไว้ทำนองนี้ว่า ‘เทียบกับวิทยาศาสตร์แล้ววรรณกรรมไม่มีประโยชน์ที่แท้จริง แต่ประโยชน์ที่ยิ่งใหญ่ที่สุดของวรรณกรรมก็คงเป็นการที่มันไม่มีประโยชน์’ คำพูดนี้ไม่รู้ทำไมผมถึงรู้สึกเสมอว่าเข้าใจยากมากแต่ก็ยังติดอยู่ในใจอยู่ตลอด มาวันนี้ผมคิดว่าผมพอจะเข้าใจคำพูดของจางเย่ขึ้นมาบ้างแล้ว” 

“กล่าวได้ดี!” 

“ฉันตัดสินใจแล้ว จากวันนี้ไปฉันจะเป็นแฟนคลับของอาจารย์จาง!”

“ฉันก็ด้วย แฟนคลับของอาจารย์จางเย่เขาตั้งกลุ่มกันที่ไหน? ฉันอยากร่วมด้วย!”

“นับฉันอีกคน เรื่องวันนี้อาจารย์จางเย่จัดการได้ดีงามโคตรๆ เลย!” 

……


เทียปา 

รังของจางเย่ 

กลุ่มแฟนคลับในขณะนี้คอมเมนต์กันระเบิดเถิดเทิงยิ่งกว่าบอร์ดสนทนาใดๆ ในโลกออนไลน์! 

“อันดับ1 เกือบจะฆ่าตัวตาย? เป็นไปได้ยังไงกัน?” 

“ก็เงินไม่พอ อันดับ1 ไม่อยากสร้างภาระให้พ่อกับแม่ตัวเองน่ะสิ!” 

“ไม่พอก็บอกพวกเราสิ ทุกคนช่วยกันบริจาคให้ได้! โง่จริงๆ เลยยัยนี่!”

“เธออยากจะเข้มแข็ง ไม่ต้องการสร้างปัญหาให้คนอื่น โชคดีนะเนี่ยที่อาจารย์จางเย่รีบไปทันเวลาน่ะ ไม่อย่างนั้นไม่อยากจะคิดเลยว่าจะเกิดอะไรขึ้น!” 

“อาจารย์จางช่างดุดันยิ่งนัก! สาวน้อยอย่างฉันหลงรักคุณจะตายอยู่แล้ว!” 

“นั่นสิ อาจารย์วันนี้นี่อย่างกับแม่ทัพสวรรค์เสด็จมาเลย! ทันเวลาโคตรๆ!” 

“ค่ารักษาของอันดับ1 อาจารย์จางเย่จะออกให้งั้นเหรอ? อาจารย์จางมีเงินมากขนาดนั้นเชียว? เขาเพิ่งเริ่มทำงานเองคงยังไม่รวยหรอกมั้ง?” 

“นายคิดว่าอาจารย์จางเหมือนคนอื่นทั่วไปงั้นสิ ‘คนขุดสุสาน’ ที่ได้ตีพิมพ์ ถึงตอนนี้ยอดขายมากมายขนาดไหนแล้ว เทียบกับคนทั่วไปอาจารย์จางเงินหนากว่าอยู่แล้ว!” 

“ใช่แล้ว อาจารย์จางรวยมาก!” 

“งั้นฉันก็โล่งใจละ เฮ้ พวกเราติดตามไม่ผิดคนจริงๆ!” 

“แน่อยู่แล้ว อาจารย์จางไม่เหมือนกับคนในวงการบันเทิงทั่วไป!” 

“ต่อไปใครกล้าปากเสียเรื่องอาจารย์จางเย่ พ่อเอ็งจะเป็นคนแรกที่เข้าไปลุยกับพวกมันถึงตายเลย!” 

“ถูกต้อง ดาราที่ยอมทำเพื่อแฟนคลับตัวเล็กๆ ถึงขั้นนี้ หาทั้งโลกใครจะหาเจอได้อีก? ต่อไปใครกล้าหาเรื่องจางเย่ ก็เท่ากับหาเรื่องฉัน!” 

“ใช่เลย สนับสนุนจางเย่ชั่วชีวิต!”

“สนับสนุนจางเย่ชั่วชีวิต+1,666!” 

……


ในเวลาเดียวกัน 

อีกด้านหนึ่ง สถานีโทรทัศน์นครหลวง 

จางเย่เพิ่งจอดรถในลานจอดรถของที่แผนก น้องสาวคนเล็กเฉาเหมิงเหมิงก็โทรศัพท์มาหาพอดี 

ทันทีที่รับสาย เด็กสาวปลายสายก็คุยจ้อคิกคักไม่หยุด “พี่ชาย! ฉันเห็นข่าวแล้วนะ! พี่ห้าวหาญสุดๆ! หล่อสุดๆ! หล่อทะลุฟ้าไม่มีใครเทียบ!” 

จางเย่ตอบ “หล่ออะไรกันเล่า!” 

เฉาเหมิงเหมิงกล่าว “กลอนบทนั้นทำฉันไฟลุกเลือดพล่านเลยอะ!” 

จางเย่แค่นหัวเราะ “พอเหอะ ตอนนั้นพี่ตัวเย็นเหงื่อแตกพลั่กเลย พี่คุยกับเธอต่อไม่ได้แล้ว มีงานต้องจัดการ วางแล้วนะ” 

ด้านในสถานีโทรทัศน์ 

หลายคนมองเขา บางคนยังเอ่ยปากทักทายอีกด้วย เห็นได้ชัดว่ารู้ข่าวกันหมดแล้ว 

“อาจารย์จาง”

“อาจารย์จางน้อยกลับมาแล้วเหรอ?” 

“วันนี้ลำบากเลยนะ ยอดมาก” 

ก่อนหน้านี้ จางเย่เป็นเหมือนตัวกาลกิณีในสถานีโทรทัศน์ คนมากมายต่างพากันหลีกเลี่ยง หรือต่อให้ไม่จงใจหลีกเลี่ยงก็จะไม่พูดถึงเขาหากไม่จำเป็นจริงๆ เพราะทุกคนต่างรู้ถึงวีรกรรมฉาวโฉ่ในอดีตของจางเย่ ว่าเป็นคนที่เวลาโกรธจะกล้าด่าใครก็ตามทั้งนั้น แต่กับเรื่องที่เกิดขึ้นในวันนี้ จางเย่ได้รับความนับถือจากคนมากมายทันที คนที่ก่อนหน้าไม่เคยทักทายเขา วันนี้กลับเอ่ยทักทายด้วยรอยยิ้ม แน่นอนว่าเหตุผลหลักอีกข้อก็คือ ‘ห้องเลคเชอร์’ ที่ยิ่งทำยิ่งโต 

จางเย่ทักทายกลับเล็กน้อยก่อนจะกลับไปที่ออฟฟิศของตัวเอง 

พวกหูเฟยต่างอยู่กันครบ “โห จางน้อย พวกเราเพิ่งคุยกันเรื่องข่าวเดี๋ยวนี้เอง ยังคิดว่าจะโทร. หาคุณอยู่พอดี” 

เสี่ยวหลวี่บอกยิ้มๆ “อาจารย์จางก็คืออาจารย์จาง ขนาดอยู่บ้านพักผ่อนแค่วันเดียวยังเป็นข่าวออกทีวีได้ คราวนี้ก็ดังอีกแล้ว!” 

ต้าเฟยเอ่ยถาม “จริงด้วย คุณเข้าแผนกทำไมล่ะ? รายการอัดเสร็จเรียบร้อยไปตั้งหลายตอนไม่ใช่หรือ? วันนี้ไม่มีถ่ายรายการนี่” 

จางเย่ลังเล “ผมมาเพราะจะรวบรวมเงินน่ะ พวกคุณใครมีเงินล้านหยวนบ้าง ให้ผมยืมก่อนได้ไหม? ผมต้องใช้ภายในเย็นนี้ กลับไปผมจะขายรถแล้วจ่ายคืนให้” 

โหวเกออุทาน “หนึ่งล้าน?” 

โหวตี้ถาม “ค่ารักษาผู้หญิงคนนั้นใช่ไหม?” 

“ใช่แล้ว” จางเย่บอก “ตอนนี้ผมมีอยู่แค่ไม่กี่หมื่นเอง มันไม่พอ รถของผมก็คงขายไม่ออกเร็วๆ นี้แน่ ดังนั้นผมเลยคิดจะขอยืมก่อน การผ่าตัดของหยางเหลียนจะได้ไม่ล่าช้าออกไป” 

หูเฟยกล่าว “รถของเธอคันนี้ขายไม่ออกแน่ รถของเธอเป็นรถกันกระสุน คนทั่วไปเขาไม่ใช้กัน การใช้งานจริงก็จำกัด น้อยคนนักที่จะซื้อ พวกที่ต้องการจะซื้อและมีปัญญาซื้อก็ไม่ขาดเงิน คนพวกนี้คงไม่ซื้อรถมือสองอยู่แล้ว ต่อให้เธอเพิ่งถอยมาใหม่แค่ไม่กี่วันก็คงขายออกได้ยาก ตอนนี้ฉันมีเงินเก็บอยู่ประมาณแสนกว่า ถ้าเธอต้องการก็เอาไปใช้ก่อน แต่ก็ยังไม่พออยู่ดี” 

เสี่ยวหลวี่นับเงินในกระเป๋า “ฉันช่วยได้หนึ่งหมื่น” 

โหวเกอตาค้าง “อาจารย์จาง นี่หมายความว่าคุณไม่มีเงินสำรองหรอกหรือ? แล้วคุณยังไปรับปากเรื่องค่ารักษาพยาบาลอีก? ใจกว้างเกินไปแล้ว!” 

ต้าเฟยไม่เห็นด้วยเช่นกัน “นั่นสิ พวกเราร่วมแรงกันยังไม่ไหวเลย เรื่องช่วยคนคุณ…”

จางเย่โบกมือ “เวลาที่ผมเดือดร้อนเธอเคยช่วยผม คราวนี้ถึงตาผมแล้ว ต่อให้ต้องสิ้นเนื้อประดาตัวผมก็ต้องทำให้เธอหายดีให้ได้!” 

“ทางนี้ไง!” หูเฟยคิดวิธีออกจนได้ “เมื่อวานนี้ ผอ.คุยกับฉันเรื่องลิขสิทธิ์รายการ ‘จางเย่พิเคราะห์สามก๊ก’ ของเธอ เพราะว่ามีสถานีโทรทัศน์ท้องถิ่นหลายแห่งต้องการออกอากาศด้วยเช่นกัน ทางสถานีก็ต้องการตีเหล็กเมื่อไฟยังร้อน ฉวยโอกาสที่รายการยังไม่จบทำดีวีดีออกมา แทนที่จะปล่อยฟรีทางเว็บวิดีโอ ไม่สู้เราขายเองดีกว่า ลิขสิทธิ์ส่วนนี้เป็นของเธอ ดูเหมือนทางสถานีอยากจะซื้อต่อจากเธอ เดิมทีฉันคิดว่าจะคุยเรื่องนี้กับเธออาทิตย์หน้า แต่เมื่อเธอร้อนเงิน ก็เหลือทางนี้ทางเดียวแล้ว” 

จางเย่บอกโดยไม่ต้องคิด “ดีเลย ผมจะขาย” 

หูเฟยกล่าว “เอาล่ะ งั้นเธอตามฉันไปหาผอ.กันเลย”

….


ออฟฟิศของหวังสุ่ยซิน

หูเฟยเล่าเรื่องทั้งหมดให้เขาฟังอีกครั้ง

หวังสุ่ยซินพยักหน้า “ดี มาพูดกันเรื่องราคา?” 

จางเย่ไม่ได้โก่งราคา เขารู้มูลค่าของดีวีดี ‘พิเคราะห์สามก๊ก’ ต่อให้ยอดขายไม่ดีมากเท่าไร แต่ก็ต้องไม่แย่อย่างแน่นอน ดังนั้นเขาจึงเสนอไปว่า “หนึ่งล้านหนึ่งแสนหยวนก็พอครับ” นี่เท่ากับค่ารักษาของหยางเหลียนพอดี 

แต่หวังสุ่ยซินกลับขมวดคิ้ว “จางน้อย เธอนี่มันสิงโตอ้าปากกว้าง คิดจะกินคำโตนี่นา เธอเป็นลูกจ้างของสถานีเรา ที่เธอมีผลงานและเรตติ้งได้อย่างทุกวันนี้ก็เป็นเพราะทางสถานีผลักดันสนับสนุน ถ้าไม่มีแรงโปรโมทจากช่องวรรณศิลป์เรา ‘พิเคราะห์สามก๊ก’ ของเธอจะโด่งดังและประสบความสำเร็จมากอย่างทุกวันนี้หรือ? แต่พอคุยเรื่องลิขสิทธิ์ เธอกลับเปิดราคามาสูงกว่าหนึ่งล้านหยวน นี่มันไม่จงใจไปหน่อยหรือ? ลดครึ่งราคาฉันยังคิดว่าสูงไปด้วยซ้ำ!” 

จางเย่ไม่ชอบใจแล้ว “ผอ.หวัง ผมไม่ได้เรียกร้องมากเกินไป แต่ถ้าผมคุยเองโดยตรง ต่อให้ขอล้านห้าก็ยังมีคนยอมจ่าย!”

หวังสุ่ยซินขึงตาใส่ “เธอคิดจะข้ามหัวสถานีไปขายลิขสิทธิ์เองรึไง?” 

หูเฟยรั้งจางเย่ไว้แล้วเข้าไกล่เกลี่ยสถานการณ์ “ผอ. คุณคงได้เห็นข่าวที่เพิ่งออกไปใช่ไหมครับ? จางน้อยทำเพื่อคนป่วยที่จำเป็นต้องผ่าตัดอย่างเร่งด่วน ค่าผ่าตัดเท่ากับหนึ่งล้านหนึ่งแสนหยวนพอดี แต่เขาไม่มีเงินในมือ ดังนั้นเลยต้องรีบรวบรวมเงินค่ารักษาเด็กสาวคนนั้นให้ได้เร็วที่สุด” 

หวังสุ่ยซินโบกมือ “เรื่องนั้นไม่เกี่ยวข้องกับทางหน่วย ฉันจะยอมตามเพียงเพราะจางน้อยไปรับปากจะบริจาคเงินให้ใครต่อใครไม่ได้ นี่เป็นเรื่องส่วนรวม เสียหายต่อผลประโยชน์ขององค์กร มันผิดหลักการ!” หลังจากคิดแล้วคิดอีก “หกแสน มากที่สุดหกแสนหยวน!” 

คราวนี้หูเฟยสีหน้าดำคล้ำไปเช่นกัน “ผอ. นั่นน้อยเกินไปแล้ว!” 

หวังสุ่ยซินรู้ดีว่าจางเย่กำลังร้อนเงิน ฉวยโอกาสตีชิงตามไฟ[1] “พวกเราไม่ใช่องค์กรการกุศล จะใช้จ่ายก็ต้องมีขอบเขต นอกจากจางน้อยยอมโอนสิทธิ์ออกอากาศให้สถานีของเราอย่างถาวร เมื่อเร็วๆ นี้มีสถานีท้องถิ่นหลายแห่งเข้ามาคุยกับทางเรา ถ้าได้ตามนั้นก็จะให้ราคาได้สูงขึ้น มากสุดหนึ่งล้าน แต่หนึ่งล้านหนึ่งไม่ได้เด็ดขาด!” 

หูเฟยพยายามเถียงแทน “ยังขาดไปหนึ่งแสน คุณ…” 

หวังสุ่ยซินส่ายศีรษะ “อีกเฟินเดียวก็ไม่ได้ นี่เป็นเรื่องของหลักการ” 

จางเย่กัดฟัน “ได้ หนึ่งล้านก็หนึ่งล้าน ผมขาย แต่ผมมีข้อเรียกร้อง ผมต้องได้เงินวันนี้ ยังมีการผ่าตัดรออยู่!” 
หวังสุ่ยซินวางท่า “เรื่องนั้นฉันรับประกันให้ไม่ได้ ต้องติดต่อกับฝ่ายการเงินด้วย แต่ก่อนอื่่นต้องร่างสัญญาก่อน เสร็จเรื่องสัญญาแล้วค่อยว่ากัน” 

จากที่คิดว่าจะขายลิขสิทธิ์ดีวีดีได้ในราคาหนึ่งล้านหนึ่งแสน ใครจะไปรู้ว่าสุดท้ายต้องขายสิทธิ์ออกอากาศทั้งหมดไปอย่างถาวรด้วย ยิ่งกว่านั้นยังได้มาเพียงหนึ่งล้านเท่านั้น ค่าผ่าตัดยังขาดอยู่อีกหนึ่งแสน ขนาดจางเย่พูดออกไปแล้วว่าจะเอาไปช่วยคน เป็นเรื่องคอขาดบาดตาย เขาก็ต้องอึ้งที่ยังไม่แน่ว่าจะได้เงินภายในวันนี้ สีหน้าท่าทางของหวังสุ่ยซินขณะที่ตีชิงตามไฟ อย่าว่าแต่จางเย่เลย หูเฟยเองในใจยังรู้สึกเย็นวาบ ไม่คาดคิดมาก่อนว่าหวังสุ่ยซินจะทำเช่นนี้และมีนิสัยแบบนี้ 

กลับมาถึงออฟฟิศ 

เสี่ยวหลวี่รีบเข้ามาหาอย่างร้อนใจ “เป็นอย่างไรบ้าง?” 

จางเย่คิดคำนวณ “ในมือผมยังมีอยู่หลายหมื่น รวมกับหนึ่งล้านนั่น ก็ยังขาดอยู่อีกสี่ห้าหมื่น ทุกคนให้ผมยืมก่อนได้ไหม? ผมจะคืนให้เมื่อเงินเดือนออก ถ้าเดือนนี้ไม่พอก็จะผ่อนใช้ให้” ชายหนุ่มไม่มีบัตรเครดิตจึงได้แต่ใช้วิธีนี้ ไม่มีทางอื่น 

ต้าเฟยตกใจ “หนึ่งล้าน? เป็นไปไม่ได้น่า ผมได้ยินมาว่าค่าลิขสิทธิ์ที่ผู้ร่วมทุนข้างนอกเสนอมา นอกเหนือจากส่วนแบ่งของสถานีแล้ว เจ้าของต้นฉบับอย่างคุณอย่างน้อยๆ ก็ต้องได้ล้านสามหรือล้านสี่เป็นค่าลิขสิทธิ์” 

หูเฟยกล่าว “นี่สำหรับสองลิขสิทธิ์นะ สิทธิ์ออกอากาศก็ถูกขายไปแล้ว!” 

“ขายไปหมดแล้ว? ทั้งหมดนั่นแค่ล้านเดียว? อาจารย์จางคุณบ้าไปแล้ว!” โหวเกอฟังต่อไปไม่ไหว “นั่นไม่ใช่เงินจำนวนน้อยๆ นะ ทำไมถึงขายไปถูกขนาดนั้น!” 

จางเย่บอกอย่างเรียบเฉย “ชีวิตคนสำคัญกว่าหรือเงินสำคัญกว่า? ช่วยคนต้องสำคัญกว่าอยู่แล้ว ผมคิดมากเกินไปไม่ได้หรอก!” 

เสี่ยวหลวี่อดไม่อยู่ต้องด่าออกมา “หวังสุ่ยซินนี่ ไร้ศีลธรรมเกินไปแล้ว!” 

ต้าเฟยก็แค้นใจเช่นกัน “เขาถึงกับโกงค่าผ่าตัดที่จะช่วยชีวิตคน? ยังมีมโนธรรมในจิตใจบ้างหรือเปล่า? ไม่กลัวว่าตายไปจะตกนรกหรือไงวะ!” 

หูเฟยเปิดบัญชีออนไลน์ของธนาคารขึ้นมาทันที “จางน้อย เธอบอกเลขบัญชีมาให้ฉันสิ ไม่ต้องพูดแล้ว ที่เหลืออีกห้าหมื่นฉันออกให้ เธอไม่ต้องใช้คืน ถือซะว่าฉันช่วยบริจาค” 

จางเย่ยืนยันหนักแน่น “ผมทำอย่างนั้นไม่ได้ครับ นี่เป็นแฟนคลับของผม ซ้ำยังเป็นเรื่องของผมอีกด้วย จะใช้เงินของคุณได้ยังไง ผมจะถือว่านี่เป็นเงินที่คุณให้ผมยืม ผมจะค่อยๆ ใช้คืนให้” 

บ่ายนั้นจางเย็นเซ็นสัญญา 

เพราะหวังสุ่ยซินไม่รับประกันว่าจะได้เงินเมื่อไร จางเย่จึงไปเร่งฝ่ายการเงินแทน เร่งอยู่ถึงห้าหกรอบ 

ฝ่ายการเงินกลับเข้าใจและมีเหตุผล รู้ว่าจางเย่รีบร้อนจะนำเงินไปช่วยคน จึงยอมอนุมัติให้เป็นกรณีพิเศษ 

สุดท้ายจางเย่ก็สามารถรวบรวมเงินได้หนึ่งล้านหนึ่งแสนหยวนก่อนเวลาเลิกงาน ชายหนุ่มไม่พูดไม่จารีบตรงไปโรงพยาบาลเพื่อชำระค่าผ่าตัดของหยางเหลียนทันที!


===============================
[1] ตีชิงตามไฟ (趁火打劫 Chèn huǒ dǎ jié) กลยุทธ์ที่ 5 ใน 36 กลยุทธ์สงคราม หมายถึง อาศัยสถานะการณ์ฉกฉวยโอกาส หรือ ฉวยโอกาสยามปั่นป่วน

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./50.md)