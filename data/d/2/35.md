##บทที่ 132 : ผู้ชมปรบมือไม่หยุด!
"ดังนั้นกลเมืองร้างก็ดี แผนยืมลมบูรพาก็ด้วย ล้วนแต่เป็นจินตนาการอันบรรเจิดของเหล่านักเขียน เช่นนี้ย่อมไม่เรียกว่าประวัติศาสตร์" คำพูดของจางเย่ทั้งคล้ายทั้งไม่คล้ายจะตีแสกหน้าหม่าเหิงหยวน บรรณาธิการสวีและอาจารย์สวีทั้งสามคน "หากมีการใช้ ‘พงศาวดารสามก๊ก’ หรือบทงิ้วสามก๊กหรืองานศิลปะวรรณกรรมทั้งหลายเป็นต้นแบบและรากฐานในการทำความเข้าใจประวัติศาสตร์ล่ะ? หรือใช้ฉากจากวรรณกรรมเหล่านี้ในการบรรยายหรือวิเคราะห์บุคคลในประวัติศาสตร์ล่ะ? เช่นนั้นก็เป็นเหมือนเด็กเล่นขายของโดยไม่ต้องสงสัย เหมือนเด็กเล่นขายของเอามากๆ ด้วย กระทั่งตัวตนที่แท้จริงของบุคคลในประวัติศาสตร์คุณยังไม่เข้าใจถ่องแท้ แล้วคุณจะไปวิเคราะห์อะไรได้?”

พวกหม่าเหิงหยวนแทบจะสบถออกมา!

จางเย่! เอ็งยังพูดไม่จบอีกเรอะ? คิดจะตีกระทบใครเรอะเอ็ง?

ถึงตอนนี้อาจารย์สวีพลันลุกขึ้นตะโกนเสียงดังกลางรายการ "ปากพล่อยพูดจาไร้สาระ! เด็กน้อยหัวดำอย่างเธอจะไปรู้อะไรเรื่องประวัติศาสตร์!"

ผู้ชมพากันตื่นตระหนก เป็นอะไรของเอ็งฟะ? เกิดบ้าอะไรขึ้นมา?

หูเฟยก็โกรธเช่นกัน "หยุดกล้อง!" ฉากนี้อย่างไรก็ปล่อยออกไปไม่ได้ 

จางเย่จ้องมองพวกเขา "ถ้าพวกคุณคิดว่าผมพูดผิดก็สามารถท้วงได้ ถ้ามุมมองของพวกคุณถูกต้อง มีเหตุมีผล ใครๆ ก็รับฟัง คุณบอกได้ไหมว่าผมปากพล่อยพูดจาไร้สาระตรงไหน?" 

หม่าเหิงหยวนตอบกลับ "เธอไม่เข้าใจอะไรทั้งนั้นแหละ!" 

จางเย่ยิ้มกล่าวว่า "ผมถึงได้ถามอยู่นี่ไงว่าผมไม่เข้าใจที่ตรงไหน คุณบอกได้ไหม?" เมื่อเห็นพวกเขาพูดอะไรออกมาไม่ได้ จางเย่ก็หน้าคว่ำไม่พอใจ "พวกคุณบอกว่าผมไม่ถูก ได้ ผมยอมรับความเห็นของคนอื่น แต่อย่างน้อยพวกคุณควรบอกมาสักสี่ห้าอย่างไหม? นี่เหตุผลอะไรก็ไม่มี หลักการอะไรก็ไม่ให้ เอาแต่พูดว่าผมไม่เข้าใจ พูดว่าผมไม่รู้เรื่องอะไรทั้งนั้น พวกคุณเป็นครูบาอาจารย์หรือนักเลงข้างถนนกันแน่? ขนาดผมยังรู้เลยว่าเวลาครูจะสอน ต้องยกทั้งหลักการและเหตุผลมาอธิบายให้นักเรียนเชื่อถือ แล้วทำไมพวกศาสตราจารย์ผู้เชี่ยวชาญอย่างพวกคุณถึงไม่รู้ล่ะ? ไม่น่าขำไปหน่อยเหรอ? พวกคุณพูดว่าผมไม่เข้าใจผมก็ต้องไม่เข้าใจสินะ โห นี่พวกคุณเป็นพระเจ้าใช่ไหม? พวกคุณบอกว่าจงเกิดความสว่าง แล้วที่นั่นก็มีแสงสว่างงั้นสิ?"

ผู้ชมหัวเราะฮาใหญ่ รู้สึกว่าพิธีกรคนนี้โคตรตลกเลย!

"ที่เธอพูดมาทั้งหมดมันไม่มีหลักการ!" หม่าเหิงหยวนหน้าถมึงทึงด้วยความเกรี้ยวกราด 

พี่สาวโจวทนไม่ไหวเป็นคนแรก "คุณมันไอ้เฒ่าน่าตาย อาจารย์จางน้อยไม่มีหลักการตรงไหน? คำพูดคำจาล้วนมีเหตุผลชัดเจน มีที่มาชัดแจ้ง!" 

ป้าซุนด่าเข้าให้ "ก่อกวนอะไรอีก!" 

เสี่ยวฟางเหยียดใส่ "เป็นถึงครูบาอาจารย์ ทำไมไร้คุณสมบัติสิ้นดี!" 

ผู้ชมคนหนึ่งเสริมขึ้นว่า "นั่นสิ คนอื่นกำลังบรรยายอยู่ดีๆ พวกเราต่างฟังกันอยู่เพลินๆ พวกคุณลงจากเวทีไปแล้วยังจะมาสอดปากทำไม หา? ก่อนหน้านี้ได้ยินคุณบอกว่าพิธีกรขัดจังหวะรบกวนคุณ? อ้อ คนอื่นทำถือว่าผิดใช้ไม่ได้ แต่ถึงคราวพวกคุณทำได้ไม่ผิด?”

"พวกคุณรีบกลับบ้านไปซะ!"

"ใช่ หยุดขายขี้หน้าตัวเองได้แล้ว พิธีกรยังพูดดีกว่าตั้งเยอะ!"

“ศาสตราจารย์หม่าเรอะ? ตำแหน่งไม่สมกับตัว! สงสัยจริงๆ ว่าคุณไปออก CCTV ได้ยังไง! ไปบรรยายสามก๊กอย่างเมื่อกี้น่ะเหรอ? ฟังแล้วบ้านฉันแทบจะหลับกันหมด!”

"พวกนายสามคนนี่ตลกจริงๆ จากอายกลายเป็นโกรธชัดๆ!"

"ถ้าบอกว่าตาพิธีกรไม่รู้เรื่องประวัติศาสตร์ ฉันว่าพวกคุณก็ไม่รู้เรื่องอะไรเลยเหมือนกัน!"

ผู้ชมจำนวนไม่น้อยพากันโห่ไล่ สำหรับพวกศาสตราจารย์ผู้เชี่ยวชาญแต่ชื่อที่อวดอ้างวางโตเช่นนี้ ความรู้สึกดีๆ สักนิดก็ไม่มีให้!

หม่าเหิงหยวนและแขกรับเชิญแซ่สวีทั้งสองยังอยากจะพูดต่อ อาจารย์สวีถึงกับลุกขึ้นยืนหันไปเดือดดาลใส่ฝูงชน "บรรยายเรื่องสามก๊กแบบนี้จะออกทีวีได้ยังไง? พวกเธอเข้าใจประวัติศาสตร์หรือเปล่าน่ะ!" 

พี่สาวโจวถึงกับระเบิด "แม่เอ็งพูดเป็นอยู่แค่นั้นใช่ไหม? เปิดปากก็พูดแต่คนอื่นไม่เข้าใจ คนอื่นไม่เข้าใจ แม่เอ็งไม่สบายมากรึไง!" เธอเริ่มสบถ!

อาจารย์สวีหอบหายใจด้วยความโกรธ ชี้หน้าพี่สาวโจว "เธอกล้าด่าฉันอีกทีสิ!"

ในกลุ่มคนดูมีสุภาพบุรุษร่างใหญ่คนหนึ่งที่ทนฟังไม่ได้ เขาลุกขึ้นพรวดแล้วเดินออกมาขวางหน้าร่างของพี่สาวโจวไว้ "คุณไปตะคอกใส่ผู้หญิงหาอะไร! เก่งนักก็มาตะคอกผมนี่! ตะคอกมาผมจะคอยดู!" คนพูดเป็นชายวัยกลางคนร่างสูงใหญ่บึกบึน สูงถึงหนึ่งร้อยเก้าสิบเซนติเมตร!

อาจารย์สวีหยุดพูดเงียบเสียงไปทันที 

ป้าซุนว้ากใส่เต็มเสียง "มีแต่พวกนายที่เข้าใจ! มีแต่พวกนายที่เชี่ยวชาญ!"

"บัดซบจริงๆ!"

"ทำไมถึงได้หน้าซื่อใจคดแบบนี้!"

"พวกเราคนดูหาเรื่องคุณรึไง? มาขึ้นเสียงใส่พวกเราทำไม?"

"รีบๆ ไสหัวไปเลย! แต่ละคนนี่แม่*ตัวอะไรวะ!"

เหล่าผู้ชมตะโกนสบถใส่ไม่ยั้ง สถานการณ์ตอนนี้ดูจะเกินควบคุมไปแล้ว!

จางเย่ที่สุดจะทนแล้วเช่นกันจึงตัดสินใจหยิบไมโครโฟนขึ้นพูด "รบกวนทีมงานที่แข็งแรงๆ หน่อยสักสองสามคน โยนไอ้พวกที่ก่อความวุ่นวายระหว่างอัดรายการออกไปที!" 

ต้าเฟยกับโหวเกอที่ไม่ชอบขี้หน้าคนพวกนี้อยู่แล้วได้ยินเข้าก็พุ่งมาทันที! 

ข้างนอกรปภ. สองคนกับเจ้าหน้าที่อีกสามขันอาสาอย่างเต็มใจ พวกเขาตรงเข้าล้อมหม่าเหิงหยวนและพวกอาจารย์สวี ลากพวกเขาออกไปโยนกองกับพื้นนอกประตูห้องส่ง คนพวกนี้ไม่เพียงไม่ให้ความร่วมมือ แต่ยังไม่ยอมฟังคำสั่งใครและขัดขวางการอัดรายการอีกด้วย อย่าว่าแต่จับโยนออกไปข้างนอกเลย ต่อให้โดนอัดสักรอบก็ยังไม่มีใครว่าอะไร นึกว่าตัวเองเป็นคนดังใหญ่คับฟ้าหรือไง? ถุย ไอ้ขี้หมา! 

นักข่าวแซ่ฉืออดีตแขกรับเชิญคนที่สามส่ายหน้าพลางถอนหายใจ พวกหม่าเหิงหยวนทั้งสามคนทำลายชื่อเสียงตัวเองจริงๆ วันนี้ขายหน้าอย่างหนักแล้ว! 

จางเย่กระแอมไอกล่าว "ความวุ่นวายเล็กน้อยจบไปแล้ว ทุกคนอย่าไปสนใจ พวกเรามาต่อเรื่องสามก๊กกันดีกว่า" 

หูเฟยเริ่มนับถอยหลังอีกครั้ง "สาม สอง หนึ่ง เริ่มได้" 

จางเย่พูดต่อจากท่อนที่ค้างไว้ "เพราะฉะนั้นเราจึงต้องแยกภาพลักษณ์ทางประวัติศาสตร์และภาพลักษณ์ทางวรรณกรรมออกจากกัน ด้วยเนื้อหามีความแตกต่างกันอย่างมาก อย่างไรก็ดี หากจะย้อนถามว่าภาพลักษณ์ทางวรรณกรรมไม่มีคุณค่าหรือ? มันก็มีคุณค่าในตัวเองอยู่ มีเนื้อหาที่ควรค่าแก่การศึกษาและวิเคราะห์อีกมาก ลองดูเรื่องกลเมืองร้างกันอีกหน สุมาอี้เป็นผู้มีปัญญา คนมีปัญญานี่นะ เวลาคิดเรื่องอะไรก็ต้องคิดให้ซับซ้อน ไม่ว่าฝ่ายโน้นพูดอะไรทำอะไร ก็เก็บเอามาคิดมาตีความจนหมด ไอ้หยา พูดแบบนี้หมายความว่าอย่างไร? มีอะไรแอบแฝงไว้หรือเปล่า? เหอๆ ลองเปลี่ยนเป็นพวกกบฏหรือโจรร้ายสักฝูงนะ มีแต่จะรีบบุกเข้าเมืองไป มารดามันเถอะ! ถ้าแบบนั้นแล้วจะเป็นยังไง? ขงเบ้ง (จูเก่อเลี่ยง) ก็โดนจับมัดเป็นข้าวต้มมัดไปแล้ว!" 

ทุกคนไม่ทราบว่าหัวเราะเป็นครั้งที่เท่าไรแล้ว

พูดมาสิบนาทีเต็ม หูเฟยก็เริ่มส่งสัญญาณมือ

จางเย่รู้ว่าเวลาของรายการใกล้หมดแล้วจึงเตรียมจะกล่าวปิดรายการ ชายหนุ่มพลันนึกขึ้นได้ว่ารายการตอนแรกสำคัญมากขนาดไหน จะจบรายการแบบธรรมดา? ดูท่าคงไม่ดีแน่ ฉากปิดที่ไม่เข้มข้นจะไม่สมกับฉากเปิดรายการที่เริ่มต้นไว้อย่างดี ทันใดนั้นจางเย่พลันนึกออก "รายการตอนแรกใกล้จะหมดเวลาลงแล้ว สหายผู้ชมหลายท่านในที่นี้อาจจะมีคำถามว่าทำไมตอนนี้ถึงมีชื่อว่า ‘มหานทีสู่บูรพา’? นั่นเป็นเพราะว่าผมได้เขียนลำนำ[1]ขึ้นมาบทหนึ่ง โดยมีสี่คำนี้เป็นสี่คำหลักของบทลำนำ ดังนั้นผมจึงอยากจะใช้ลำนำบทนี้กล่าวปิดรายการ ผมเองมีวาสนาได้ไปเยือนผาแดง (เซ็กเพ็ก) จนเกิดแรงบันดาลใจให้แต่งกลอนบทนี้ขึ้นมา"

ลำนำ?

ลำนำโบราณ?

หลายคนขยับตัวเตรียมฟังอย่างตั้งใจ เห็นได้ชัดว่าคนเหล่านี้ต่างเคยได้ฟัง ‘ลำนำทำนองวารี - จันทร์กระจ่างจะปรากฏยามใด’ ของจางเย่มาก่อน รู้ดีถึงความสามารถเชิงกาพย์กลอนของชายหนุ่ม

จางเย่เรียบเรียงความคิดอยู่ชั่วครู่ นี่เป็นลำนำบทหนึ่งของซูตงพอ[2] ที่มีชื่อเสียงโด่งดังเทียบเท่ากับ ‘ลำนำทำนองวารี’ ในรายการพิเคราะห์สามก๊กในโลกของเขามีอยู่ด้วยกันหลายเวอร์ชันมาก เวอร์ชันหนึ่งนั้นศจ. อี้จงเทียนได้นำมาใช้ตอนกล่าวเปิดรายการ ก่อนจะนำเข้าสู่ตัวละครและเรื่องราวในสามก๊กอย่างช้าๆ แม้กระทั่งเวอร์ชันที่จางเย่กำลังจะร่ายนี้ อี้จงเทียนก็เคยนำมาใช้ในการบรรยายตอนแรกอยู่บ่อยครั้ง ทั้งช่วงเปิดและช่วงปิดรายการล้วนแต่พูดถึง เพียงแค่ไม่ได้ร่ายลำนำนี้ทั้งบทเท่านั้น

ดังนั้นเมื่อพูดถึงสามก๊ก ลำนำบทนี้ของซูตงพอไม่กล่าวถึงไม่ได้! 

อย่างไรก็ตาม โลกใบนี้ไม่มีมหากวีซูตงพอแล้ว ยอดกวีทั้งหลายที่แต่งกลอนเกี่ยวกับสามก๊กไว้ต่างไม่ปรากฏเช่นกัน ดังนั้นจางเย่จึงต้องปรับเนื้อหาของ ‘พิเคราะห์สามก๊ก’ ในหลายส่วนเพื่อให้เข้ากับสถานการณ์ที่เปลี่ยนไป ไม่สามารถยึดตามต้นฉบับได้ทั้งหมด

จางเย่มองดูผู้ชม เริ่มเอ่ยปากขับกวี ‘ลำนำทำนองนางครวญ - ระลึกผาแดง’ [3]

ทุกคนฟังอย่างตั้งใจ ต้องการดูว่าสุดท้ายแล้วนี่เป็นบทลำนำเช่นไร

จางเย่ร่ายกลอนเป็นจังหวะสม่ำเสมอแฝงอารมณ์กลอนเปี่ยมพลังดูยิ่งใหญ่ "มหานทีสู่บูรพา คลื่นพัดสาดพา กวาดวีรชนลับในห้วงกาล"

เพียงวรรคแรกก็จับใจผู้คนไว้ได้อยู่หมัด!

“ค่ายโบราณฝั่งประจิม ผู้คนเล่าขาน คือผาแดงของจิวยี่ครั้งสามก๊ก โขดหินรกร้าง คลื่นโถมโหมฝั่ง ฟองม้วนคลั่งคล้ายหิมะขาว” จางเย่กล่าวด้วยรอยยิ้มน้อยๆ ดวงตาเปี่ยมแรงดึงดูด “มองดูขุนเขาสายธาร ครั้งนั้นวีรชนมากน้อยเพียงไหน หวนนึกกงจิ่น[4]เมื่อครานั้น แรกวิวาห์เสี่ยวเฉียว ท่วงท่าโอ่อ่าผ่าเผย พัดขนนกมุ่นมวยไหม แย้มสรวลเจรจา ล่มนาวาเถ้าควันสะบัดหนา ระลึกถึงรัฐบุราณ รุ่มร้อนหัวร่อละอายตัว ผมขาวหงอกแต่เยาว์ ชีวิตคนดุจความฝัน รินสุราเซ่นสรวงจันทร์วารี” 

หลายคนฟังแล้วแทบคลั่ง!

มองดูขุนเขาสายธาร? ครั้งนั้นวีรชนมากน้อยเพียงไหน?

บุรุษจำนวนมากฟังแล้วพลันรู้สึกเลือดในกายเดือดพล่าน! ราวกับว่าตอนนี้ได้เข้าไปอยู่ในสมรภูมิยุคสามก๊ก! สี่ทิศล้วนมีเสียงฆ่าฟัน! 

ส่วนเหล่าสตรีเห็นว่าจิวยี่มีเสน่ห์นัก แย้มสรวลเจรจา ล่มนาวาเถ้าควันสะบัดหนา? เป็นความมั่นอกมั่นใจถึงเพียงไหน? เป็นความภาคภูมิถึงเพียงไหน?

แต่ว่าสุดท้ายแล้ว ทุกคนต่างรู้สึกเจ็บแปลบใจกับวรรคแรกของบทลำนำของจางเย่!

ใช่แล้ว มหานทีสู่บูรพา วีรชนผู้กล้ามากมายเท่าไรต้องจมหายไปในสายธารแห่งประวัติศาสตร์! 

สุดยอด ‘มหานทีสู่บูรพา’! สุดยอด ‘ลำนำทำนองนางครวญ - ระลึกผาแดง’! สุดยอด ‘ห้องเลคเชอร์’! สุดยอดจางเย่! 

หูเฟยลุกขึ้นยืนโดยไม่รู้ตัว! 

ผู้ชมด้านล่างต่างเงียบกริบไม่ส่งเสียงแม้แต่นิดเดียว!

จางเย่กล่าวปิดท้ายพร้อมเกริ่นนำตอนต่อไป “ดังที่ได้กล่าวไปแล้ว เรื่องราวในอดีตมากมายเพียงไหนที่ถูกซุกซ่อนไว้ในเรื่องเล่าชวนหัว? ในรายการตอนต่อๆ ไป ผมจะเล่าเรื่องชวนหัวให้สหายผู้ชมทุกท่านฟังพร้อมกับการพิเคราะห์สามก๊ก เช่นนั้นแล้วควรจะเริ่มจากตรงไหนดี? ผมคิดว่าเราควรจะเริ่มจากตัวละครที่ภาพลักษณ์ทางประวัติศาสตร์และภาพลักษณ์ทางสังคมซับซ้อนที่สุด เป็นที่ถกเถียงกันมากที่สุด และถูกกล่าวถึงมากที่สุด ให้เขาชักนำเราเข้าสู่ความจริงของช่วงประวัติศาสตร์ที่สับสนวุ่นวายที่สุด แต่ก็ทรงอิทธิพลมากที่สุดเช่นกัน กับตอนหน้า ‘จริงเท็จโจโฉ’!”

พูดจบแล้ว

ทั้งห้องส่งเงียบไปอึดใจหนึ่ง

ทันใดนั้นพี่สาวโจวและป้าซุนก็ลุกขึ้นปรบมืออย่างสุดแรง!

ผู้ชมคนอื่นๆ ลุกขึ้นยืนทีละคนๆ แววตายอมรับนับถือปรบมือให้กับจางเย่!

แม้แต่ทีมงานในห้องส่ง ตากล้อง รวมไปถึงโหวเกอ โหวตี้ ต้าเฟยและคนอื่นๆ ต่างปรบมือให้จางเย่ชุดใหญ่ ทุกคนล้วนแต่ประทับใจ!

เวลานี้เสียงปรบมือดังกระหึ่มราวฟ้าผ่าไปทั่วสตูดิโอ! 

เสียงดังต่อเนื่องยาวนานถึงหนึ่งนาทีเต็มก็ยังไม่หยุด! 

ไม่มีใครออกไปสักคน แม้เป็นเวลานานก็ยังไม่อยากอำลา! 

จางเย่เองรู้สึกเหมือนได้รับความโปรดปรานเกินคาดฝัน รีบประสานมือเข้าหากัน "ขอบคุณทุกคน ขอบคุณครับ ขอบคุณมาก” นี่เป็นการยอมรับในตัวเขาอย่างดีที่สุด!

เพียงแต่ว่าในบทลำนำท่อนสุดท้ายมีข้อผิดพลาดอยู่เล็กน้อย เพราะว่าในตอนท้ายมีวรรคหนึ่งว่าผมขาวหงอกแต่เยาว์ หมายความว่าผมขาวโพลนด้วยความเครียด ซึ่งนั่นหมายถึงตัวซูตงพอไม่ใช่จางเย่ ดังนั้นว่ากันลึกๆ แล้ว มันจึงเป็นปัญหาเล็กน้อย แต่จางเย่ไม่สนใจ อย่างไรก็ไม่แตกต่าง! 

ฉันผมหงอกไว! 

ฉันหัวหงอกตั้งแต่ยังเด็ก! 

จะกัดฉันเหรอ?




------------------------------------------------

[1] ฉือ (詞) ในที่นี้แปลว่า ‘ลำนำ’ คือรูปแบบกลอนจีนชนิดหนึ่ง เป็นที่นิยมในช่วงราชวงศ์ซ่ง (คศ. 960-1279) เป็นกลอนที่ฉีกรูปแบบมาจากซือ มีลักษณะเด่นคือคำในแต่ละวรรคไม่เท่ากัน บ้างสามบ้างห้า อาจมีถึงเจ็ดถึงสิบได้ ต่างจากซือซึ่งมีบังคับจำนวนคำแน่นอน ฉือโดยมากเป็นการแต่งเพื่อขับร้อง มักมีการกำหนดทำนองก่อนจึงแต่บทกลอนใส่เข้าไป กวีที่มีชื่อเสียงด้านนี้ได้แก่ ซูตงพอ โอวหยางซิว หลิ่วหย่ง

[2] ซูซื่อ (ชื่อรองว่า ตงพอ) เป็นกวีผู้ยิ่งใหญ่ในสมัยซ่ง 

[3] ทำนองนางครวญในที่นี้ หมายถึง เมื่อขับบทนี้ ต้องใช้ท่วงทำนองที่มีชื่อว่า นางครวญ 

[4] กงจิ่น เป็นชื่อรองของจิวยี่


*-*-*-*-*-*-*-*-*-*-*-*-*-*-*-*-*-*-*-*-*-*

念奴娇·赤壁怀古
niàn nú jiāo chì bì huái gǔ
เนี่ยนหนวีเจียว - ชื่อปี้ไหวกู่
ทำนองนางครวญ - ระลึกผาแดง

大江东去，浪淘尽，千古风流人物。
dà jiāng dōng qù làng táo jǐn qiān gǔ fēng liú rén wù
ต้าเจียงตงชวี่ ล่างเถาจิ่น เชียนกู่เฟิงหลิวเหรินอู้
มหานทีสู่บูรพา คลื่นซัดสาดมา กาลกวาดวีรชนจมหาย

故垒西边，人道是，三国周郎赤壁。
gù lěi xī biān rén dào shì sān guó zhōu láng chì bì
กู้เหล่ยซีเปียน เหรินเต้าซื่อ ซานกว๋อโจวหลางฉื่อปี้
ค่ายโบราณฝั่งประจิม ผู้คนเล่าขาน คือผาแดงของจิวยี่ครั้งสามก๊ก

乱石穿空，惊涛拍岸，卷起千堆雪。
luàn shí chuān kōng jīng tāo pāi àn juǎn qǐ qiān duī xuě 
ล่วนซื่อชวนคง จิงเทาไพอ้าน จ่วนฉี่เชียนตุยเสวี่ย 
กองหินรกร้าง คลื่นโถมโหมฝั่ง ฟองม้วนคลั่งคล้ายหิมะขาว 

江山如画，一时多少豪杰。
jiāng shān rú huà yī shí duō shǎo háo jié 
เจียงซานหรูฮว่า อีสือตัวเส่าหาวเจี๋ย
มองดูขุนเขาสายธาร ครั้งนั้นวีรชนมากน้อยเพียงไหน

遥想公瑾当年，小乔初嫁了，雄姿英发。
yáo xiǎng gōng jǐn dāng nián xiǎo qiáo chū jià le xióng zī yīng fā 
เหยาเสี่ยงกงจิ่นตังเหนียน เสี่ยวเฉียวชูเจียเล่อ สยงจืออิงฟา 
หวนนึกกงจิ่นเมื่อครานั้น แรกวิวาห์เสี่ยวเฉียว ท่วงท่าโอ่อ่าผ่าเผย

羽扇纶巾，谈笑间，樯橹灰飞烟灭。
yǔ shān lún jīn tán xiào jiān qiáng lǔ huī fēi yān miè
อวี่ซานหลุนจิน ถานเสี่ยวเจียนเฉียงลู่ฮุยเฟยเอียนเมี่ย
พัดขนนกมุ่นหมวกไหม แย้มสรวลเจรจา ล่มนาวาเถ้าควันสะบัดหนา

故国神游，多情应笑我，早生华发。
gù guó shén yóu duō qíng yìng xiào wǒ zǎo shēng huá fà
กู้กว๋อเสินโหย่ว ตัวฉิงอิ้งเสี่ยว หว่อเจ่าเซิงหัวฝ้า
ระลึกถึงรัฐบุราณ รุ่มร้อนหัวร่อละอายตัว ผมขาวหงอกแต่เยาว์

人生如梦，一樽还酹江月。 
rén shēng rú mèng yī zūn huán lèi jiāng yuè 
เหรินเซิงหรูเมิ่ง อีจวินหวนเล่ยเจียงเยว่
ชีวิตคนดุจความฝัน รินสุราเซ่นสรวงจันทร์วารี

สำหรับใครที่อยากฟังคนขับกวีบทนี้ คลิปนี้มาจากเรื่อง “ซูตงพอ” ครับ
https://www.youtube.com/watch?v=3wyxC-TvuZU

-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./36.md)