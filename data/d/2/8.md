##บทที่ 105 : โฆษณาที่มวลชนต่างยกย่อง!
ห้องประชุมเล็กของสถานีโทรทัศน์

ทุกคนกำลังรอดูว่าจางเย่คิดอะไรออกมาได้ พวกเขาอยากจะเห็นว่านักเขียนผู้อื้อฉาวคนนี้สามารถแค่ไหน ทุกคนในห้องรู้จักจางเย่ พวกเขาทุกคนต่างไปร่วมงานประกาศรางวัลไมโครโฟนทองด้วย ครึ่งหนึ่งรู้ว่าเขาเป็นเหมือนหนามท่ามกลางดงหนาม ถึงความสามารถด้านวรรณกรรมจะเป็นที่ยอมรับ แต่วรรณกรรมก็ส่วนวรรณกรรม ความคิดสร้างสรรค์ก็ส่วนความคิดสร้างสรรค์ สองอย่างนี้ไม่มีอะไรเกี่ยวข้องกัน

นายมีไอเดีย?

นายสามารถเปิดโลกใหม่ให้กับโฆษณาเพื่อสังคม?

หลายคนต่างพากันสงสัย

คนของแผนกโฆษณาสองสามคนไม่คิดสงสัย แต่เหมาเอาว่าจางเย่แค่พูดเล่น พวกเขาอยู่ในแวดวงโฆษณา เป็นมืออาชีพในด้านนี้ แต่คนนอกอย่างนายกลับกล้ามั่นใจหนักมาก? นี่ไม่ใช่เรื่องตลกหรือไง? คิดว่าทั้งโลกนี้มีนายเก่งกล้าสามารถอยู่คนเดียวเหรอ? ตลกละ! นี่เป็นปัญหาที่ไม่มีใครในประเทศตีแตก แม้แต่ในหมู่คนที่เคยทำโฆษณาเพื่อสังคมแบบสร้างสรรค์ ก็ยังทำออกมาโดยเน้นความคิดสร้างสรรค์เสียจนคนด่ายับ ความคิดสร้างสรรค์กับโฆษณาเพื่อสังคมมันไปด้วยกันไม่ได้ ไม่อย่างนั้นมันจะไม่ใช่โฆษณาเพื่อสังคม พวกเขาไม่ได้คาดหวังอะไรกับจางเย่เลย! 

“จางน้อย?”

“เล่าออกมาสิ?”

“นั่นสิ คิดอะไรออกเหรอ?”

“ใช่พวกเปลี่ยนสโลแกนเปลี่ยนคำคมอีกหรือเปล่า?”

“ถ้าแค่เปลี่ยนคำคมก็ไม่จำเป็นต้องพูดออกมาหรอกนะ”

เมื่อเห็นจางเย่ยังเงียบอยู่อีก หลายคนจึงเริ่มหมดความอดทน

หูเฟยขมวดคิ้วก่อนพูดขึ้นว่า “พวกคุณต้องให้เวลาจางน้อยเรียบเรียงคำพูดบ้างสิ จะให้คิดปุ๊บพูดปั๊บได้ยังไง!”

ก่อนหน้านี้ เวลาที่หลายคนเสนอความคิดเห็น ทุกคนต่างตั้งใจฟังอย่างดี บางคนก็วิจารณ์บ้างแนะนำบ้าง แต่ทำไมพอเป็นจางเย่กลับดูเหมือนว่ามีแต่คนไม่พอใจ ต่างเสนอความเห็นเหมือนกันแต่ท่าทีตอบรับกลับต่างกันอย่างสิ้นเชิง ทว่านั่นก็คงช่วยไม่ได้ จางเย่สร้างชื่อเสียมากเกินไปจากรางวัลไมโครโฟนเงิน ยิ่งกว่านั้นเขายังใช้กลอนบทหนึ่งมาหักล้างกลอนของหวังสุ่ยซินอีก ถ้าคนอื่นๆ จะชอบก็คงแปลกล่ะ

จางเย่ไม่ได้ใส่ใจ เขาเคยชินกับมันเสียแล้ว

อันที่จริง เขากำลังเลือกว่าจะใช้โฆษณาเพื่อสังคมตัวไหนดีต่างหาก!

งานไหนจากโลกเก่าดีนะ? มีงานดีๆ อยู่หลายชิ้นแต่เขารู้สึกว่ามันไม่โดดเด่นพอ มันยังสร้างสรรค์ไม่มากพอ

ประหยัดไฟ…

ประหยัดไฟ…

นึกออกแล้ว! อะฮ้า! อันนั้นแหละใช่เลย!

จางเย่พลันนึกถึงโฆษณาเพื่อสังคมของรัสเซียที่โด่งดังมากในโลกของเขา ดังขนาดไหนน่ะเหรอ? ก็ขนาดที่ว่ามันถูกนำมาฉายซ้ำในจีนด้วยน่ะสิ มันถูกบรรจุอยู่ในตำราเรียนของจีน ซึ่งจางเย่จำไม่ได้แน่ชัดนักว่าเป็นของวิชาโฆษณาที่มหาวิทยาลัยหรือเปล่า แต่เนื้อหาในตำรานั้นว่าด้วยสื่อโฆษณาเพื่อสังคมเป็นหลัก และพูดถึงโฆษณาชิ้นนี้ว่าประสบความสำเร็จอย่างมาก เห็นได้ชัดว่ามันโด่งดังขนาดไหน แถมยังได้รางวัลและเกียรติบัตรไปมากมาย

และแน่นอนว่าในโลกนี้ยังไม่เคยปรากฏผลงานชิ้นนี้มาก่อน!

จางเย่เคยเห็นมันเพียงแค่ครั้งเดียว ทว่ากลับสร้างความประทับใจให้กับเขาอย่างลึกซึ้ง หลังจากมองหน้าทุกคนเขาก็พูดขึ้นเบาๆ โดยเริ่มจากอธิบายโครงเรื่องก่อน “โฆษณาที่ผมกำลังจะบอกนั้นเป็นอนิเมชั่น แต่ที่จริงจะใช้คนแสดงก็ได้เหมือนกัน นั่นไม่สำคัญ 15 วินาทีน่าจะพอ” 

หวังสุ่ยซินไม่ได้ใส่ใจนัก “ว่าต่อไป”

ก่อนหน้านี้หลายคนพูดว่า พวกเขาคิดอะไรที่สร้างสรรค์ออกแต่ก็กลายเป็นความคิดที่ไม่สร้างสรรค์ไปเสียหมด ไม่ผ่านทั้งนั้น ดังนั้นจึงไม่มีใครเชื่อว่าจางเย่จะคิดไอเดียที่ใช้ได้ออกมา

จางเย่มองข้ามความเห็นพวกนั้นและทำหน้านิ่ง พูดอย่างจริงจัง “ในห้องห้องหนึ่ง สามีภรรยาคู่หนึ่งกำลังทะเลาะกันอย่างรุนแรง ภรรยาชี้หน้าสามี ด่าทอต่อว่าเขา ตรงช่วงนี้ไม่จำเป็นต้องใส่คำพูดและไม่มีคำหยาบอะไร เป็นแค่อนิเมชั่นหรือปากของคนที่แสดงให้คนดูรู้ได้ทันทีว่าภรรยาทำตัวไร้เหตุผล จนต่อมาสามีทนไม่ไหวเก็บเสื้อผ้าออกจากบ้านไป ตอนนี้เองภรรยาจึงเริ่มรู้สึกตัวว่าทำผิด เธอกอดลูกๆ แล้วร้องไห้เสียงดัง จากนั้นประตูห้องก็เปิดออก เป็นสามียืนอยู่ที่หน้าประตู” 

อะไรนะ?

อะไรกับอะไรน่ะหา?

หวังสุ่ยซินขมวดคิ้วยิ่งขึ้น ไม่พอใจหนักกว่าเดิม!

เจี่ยงเฟินกับพนักงานคนอื่นฟังตามจนเกือบหลับ!

ผัวเมียทะเลาะกัน? นี่เอ็งกำลังพูดถึงโฆษณาเพื่อสังคมอยู่หรือเปล่า? ต่อให้มันทะเลาะกันจนตกขอบจักรวาล! หรือจะทะเลาะแม่*จนชนทางช้างเผือก! มันก็ไม่เกี่ยวอะไรกับประหยัดไฟฟ้าโว้ย!

หูเฟยเตะเท้าจางเย่ “จางน้อย”

จางเย่กลับไม่รู้สึกตัว ยังวางท่าจริงจังต่อไป “สามีกลับมา! ภรรยาคิดว่าเขาให้อภัยความหุนหันและหยาบคายของเธอ ขณะที่เธอจะวิ่งเข้าไปกอดสามีทั้งน้ำตา…” จากนั้นบรรยากาศที่เดิมเซื่องซึมก็พลันเปลี่ยนไป ขณะที่ทุกคนกำลังรู้สึกว่าความคิดของจางเย่น่าเบื่อมากและหวังสุ่ยซินกำลังจะขัดจังหวะเขาด้วยการด่า ประโยคสุดท้ายของจางเย่ก็พลิกสถานการณ์ไปโดยสิ้นเชิง “โดยไม่พูดพร่ำทำเพลง สามีเอื้อมมือไปที่สวิตช์ไฟข้างผนังและดับไฟ จากนั้นก็ปิดประตูแล้วจากไป ห้องทั้งห้องมืดสนิท”

ทุกคนอ้าปากค้าง!

แต่ยังไม่จบ จางเย่ไม่ลืมสโลแกนหลักในตอนท้าย “หลังจากที่ห้องมืดไป ก็มีตัวอักษรขึ้นมาว่า ‘ช่วยกันประหยัดไฟ คนไปไฟปิด!’”

ช่วยกันประหยัดไฟ?

คนไปไฟปิด??

เหย***! คำคมอย่างเทพ! นี่แม่*โคตรเทพเลย!

โดยเฉพาะ ‘คนไปไฟปิด’ ไม่เพียงเข้ากับความรู้สึก ยังเข้ากับภาพด้วย นี่เป็นสโลแกนที่ซ้อนหลายความหมาย!

นักโฆษณาคนหนึ่งที่นึกสงสัยและดูถูกจางเย่เมื่อไม่กี่วินาทีก่อนหน้าถึงกับลุกขึ้นนั่งตัวตรง “นี่...โฆษณานี่มัน…”

จางเย่ถาม “ใช้ได้ไหม?”

ใช้ได้ไหม? 

นี่มันยิ่งกว่าใช้ได้อีก!

อะไรคือความคิดสร้างสรรค์? นี่แหละแม่*โคตรแห่งความคิดสร้างสรรค์!

พนักงานแผนกโฆษณาอีกสองสามคนก็อึ้งสนิท นี่เป็นครั้งแรกที่พวกเขารู้ว่าโฆษณาเพื่อสังคม… ทำแบบนี้ก็ได้? 

ทุกคนจ้องมองจางเย่ตาค้าง สมองของคนๆ นี้ทำด้วยอะไรเนี่ย!? เรื่องแบบนี้เอ็งก็ทำได้? ของแบบนี้ก็ยังคิดออกมาได้? 

แม้แต่หวังสุ่ยซินยังแอบประทับใจ เขาตบโต๊ะเสียงดัง “ดี! ดี! ดี!” หลังจากพูดว่า ‘ดี’ ถึงสามครั้งก็บอกว่า “นี่แหละความคิดสร้างสรรค์ที่ฉันต้องการ! เราจะใช้อันนี้เลย!” เขาหันไปบอกคนจากแผนกโฆษณา “ไปจัดการเดี๋ยวนี้! ทำตามที่จางน้อยเสนอ! ทันที!”

เจี่ยงเฟิน “แล้วเรื่องขออนุมัติ…”

หวังสุ่ยซินขัดขึ้น “เราจะทำไปก่อนแล้วค่อยส่งไปขออนุมัติทีเดียวเลย ถ้าอันนี้ไม่ผ่านก็ไม่มีอันไหนผ่านแล้ว! เร็วเข้า ไปเตรียมตัวให้พร้อม!”

แผนกโฆษณารับคำสั่งแล้วรีบเร่งออกไปจัดการ

“เลิกประชุมได้” หลังจากแก้ปัญหายุ่งยากลงได้ หวังสุ่ยซินก็แช่มชื่นมาก

หูเฟยรีบฉวยโอกาส “ผอ.ครับ ผมนั่งคำนวณงบที่ทางผมได้รับมาแล้ว แต่มันยังขาดอยู่อีก เพราะเรายังต้องเชิญศาสตราจารย์และผู้เชี่ยวชาญหลายคน ต้องใช้เงินทั้งนั้น” 

หวังสุ่ยซินโบกมือแล้วบอกอย่างไม่ต้องคิดซ้ำ “ฉันจะอนุมัติให้อีกห้าแสน!”

หูเฟยปลื้มใจมาก “งั้นก็ขอบคุณครับ หัวหน้า!” จากนั้นหันไปตบไหล่จางเย่ ทำดีมาก!

การประชุมจบลงแล้ว ทุกคนเริ่มแยกย้าย 

หวังสุ่ยซินเพิ่งนึกได้หลังจากที่เดินออกไปไกลพอควรแล้ว เขาหันขวับมามองดูจางเย่ เขารู้ว่าเหล่าหูไม่ได้เลือกคนผิด จางน้อยคนนี้มีความสามารถยอดเยี่ยมมากจริงๆ แต่สำหรับเขา คนประเภทที่หัวดื้อแต่เก่งกาจสามารถแบบนี้ เป็นพวกที่เขาทั้งรักทั้งชัง!



*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./9.md)