##บทที่ 162 : บ้านคุณต้องการติดตั้งอินเทอร์เน็ตบอร์ดแบนด์ไหม?
ตอนเช้า
วันนี้อากาศดีเป็นพิเศษ พระอาทิตย์สว่างจ้าสดใส
อย่างไรก็ตามเมื่อเทียบกับอากาศวันนี้แล้ว ในห้องผู้ป่วยของโรงพยาบาลที่ไหนสักแห่ง อารมณ์ของหวังเฉินกลับไม่สดใสเลย จะเรียกว่าโกรธจนหาที่เปรียบไม่ได้ก็ได้
ประตูห้องคนไข้ถูกเปิดออก
พยาบาลเดินเข้ามา “ได้เวลากินยาแล้ว”
หวังเฉินตอบรับสั้นๆ สีหน้าดำทะมึนขณะที่รับประทานยาเข้าไป
“คุณไม่เป็นอะไรมากแล้วนะ ออกจากโรงพยาบาลได้แล้ว” พยาบาลสาวกล่าว
สีหน้าหวังเฉินเปลี่ยนเล็กน้อย “ผมยังรู้สึก…ผมคิดว่าผมยังต้องพักรักษาตัวอยู่อีกหน่อย เผื่อมีอะไรฉุกเฉิน”
พยาบาลสาวกลอกตาใส่ “มันก็แค่บาดแผลตื้นๆ จะมีอะไรฉุกเฉินกันล่ะ แผลคุณพันผ้าพันแผลอย่างดีแล้ว ที่ต้องทายาก็ทาแล้ว ฉันจะบอกอะไรคุณให้นะว่าคุณปฏิเสธไม่ออกจากโรงพยาบาลไม่ได้หรอก เมื่อเช้านี้ทางโรงพักโทรศัพท์มาแจ้งผอ. ไว้ก่อนแล้ว อีกไม่นานพวกเขาจะมาพาตัวคุณไป”
หวังเฉินแกล้งจับที่เอว “เอวของผมเจ็บมากเลย ผมลุกไม่ไหว!”
“ดูทำเข้าสิ!” พยาบาลสาวเมินไม่สนใจ บ่นพึมพัมขณะเดินออกไป
เนื่องจากผลสอบสวนของทางตำรวจ เรื่องที่หวังเฉินถูกอัดยับมาเพราะไปลวนลามผู้หญิงจึงเป็นที่รู้กันไปทั่วโรงพยาบาล ทั้งหมอ นางพยาบาลรวมไปถึงคนไข้รายอื่นๆ ต่างพากันไม่ชอบหน้าเขา พวกเขารังเกียจคนเช่นนี้
เมื่อวานนี้ทั้งวันหวังเฉินโดนผู้คนมองอย่างเหยียดหยามจนเขาตื่นตระหนกอย่างหนัก หลังจากถูกจางเย่อัดยับ หวังเฉินก็ต้องการแต่จะแก้แค้น ทั้งยังประกาศให้จางเย่รอดู แต่ผ่านไปแค่วันเดียว ทุกอย่างกลับไม่เป็นไปตามที่คาด จางเย่ถูกจับก็จริง แต่ระหว่างถูกคุมตัวไว้ที่โรงพักเขาแค่ท่องกลอนออกมาบทหนึ่ง เขียนกลอนอีกบทหนึ่ง ก็ทำให้กระแสมวลชนเอนเอียงไปจนหมดสิ้น สุดท้ายก็ถูกปล่อยตัวออกมาโดยไม่เป็นไรเลยเสียอย่างนั้น ตรงกันข้ามกับหวังเฉินที่ได้รับแจ้งว่าทันทีที่ออกจากโรงพยาบาล เขาจะถูกพาไปสอบปากคำที่สถานีตำรวจ
ในใจของหวังเฉินเต็มไปด้วยความโกรธแค้น เขามองดูนาฬิกา รู้ว่าตำรวจอาจจะมาถึงเมื่อไรก็ได้ คิดได้เช่นนั้นเขาจึงหยิบโทรศัพท์ออกมาแล้วกดโทร. หาโค้ชเทควันโดของตัวเอง
“ฮัลโหล โค้ชครับ!” หวังเฉินกล่าวอย่างหดหู่
โค้ชของเขาเป็นคนเกาหลีแต่พูดภาษาจีนกลางได้คล่องทีเดียว “อ้าว หวังเฉินนี่เอง ทำไมเสียงของนายเป็นอย่างนั้นล่ะ?”
หวังเฉินกล่าวต่อด้วยน้ำเสียงขมขื่น “ผมถูกคนอัดมา เป็นคนที่เล่นเทควันโดเหมือนกัน ตอนนี้ผมยังอยู่ในโรงพยาบาลอยู่เลย!”
เมื่อโค้ชชาวเกาหลีได้ยินก็โกรธจัด “ใครอัดนาย? มันมาจากเทควันโดโรงฝึกไหน หือ?”
หวังเฉินกล่าว “ผมก็ไม่รู้เหมือนกันว่าเขาฝึกมาจากไหน ทั้งที่ฝีมือเขาก็พอๆ กับผม ผมยังไม่เข้าใจเหมือนกันว่าแพ้ได้ยังไง โค้ชครับ แค้นครั้งนี้โค้ชต้องช่วยผมชำระนะ!”
โค้ชรู้สึกกลืนไม่เข้าคายไม่ออก “เรื่องนี้นี่…การดวลเทควันโดกันแล้วบาดเจ็บถือเป็นเรื่องปกตินะ ให้ฉันลงมือเองคงไม่ดีนักหรอก!”

หวังเฉินกัดฟัน “ถ้าโค้ชหาศิษย์พี่ไปแก้แค้นให้ผมได้ละก็ ผมจะบริจาคเงินให้สองแสนเลย! แบบนั้นสำนักเราจะได้ทำการตกแต่งใหม่ด้วย!”
โค้ชเกาหลีได้ยินแล้วถึงกับตาลุกวาว “ดูนายพูดเข้าสิ นายเป็นลูกศิษย์ของฉันนะ ถ้านายถูกรังแกมา ฉันที่เป็นอาจารย์ของนายจะอยู่เฉยได้ยังไง? หมอนั่นเป็นใคร? แล้วตอนนี้มันอยู่ที่ไหน?”
หวังเฉินกล่าว “ผมรู้มาว่าเขาอยู่แถวเจี่ยวเหมิน เดี๋ยวผมจะส่งที่อยู่ของเขาไปให้”
ในฐานะลูกชายของหวังสุ่ยซินที่เป็นผู้บริหารสถานีโทรทัศน์ หวังเฉินจึงหาที่อยู่ปัจจุบันของจางเย่ได้ไม่ยาก เมื่อได้มาก็ส่งข้อความไปให้โค้ชของตน ส่วนเรื่องที่ว่าทำไมเขาถึงได้สู้กับอีกฝ่ายและรายละเอียดปลีกย่อยต่างๆ หรือแม้แต่เรื่องที่จางเย่เป็นบุคคลสาธารณะนั้น เขาจงใจไม่พูดถึงด้วยเกรงว่าโค้ชจะไม่ยอมช่วยหากรู้เรื่อง สิ่งที่เขาต้องการคือให้โค้ชไปสั่งสอนจางเย่ ไม่อย่างนั้นเขาคงไม่หายแค้น!


……

เจี่ยวเหมินตง

จางเย่กลับมายังห้องเช่าของตัวเองแต่เช้า
ขณะที่ไขกุญแจเข้าบ้านเขาก็ได้ยินเสียงอะไรบางอย่าง ไม่ไกลออกไปนักมีศีรษะเล็กๆ โผล่ออกมาจากบ้านคุณน้าเจ้าของห้อง “จางเย่ กลับมาแล้วเหรอ?”
จางเย่หันไปมอง “เรียกคุณอาสิ”
เฉินเฉินพยักหน้า “ได้สิ จางเย่”
จางเย่ “...ป้าของเธอล่ะ?”
“ใครเรียกหาฉันงั้นเหรอ?” เหราอ้ายหมิ่นลากรองเท้าแตะเดินออกมาพอดี
จางเย่อดไม่ได้ที่จะบ่น “คุณน้าเจ้าของห้องครับ คุณจะใจร้ายเกินไปหน่อยแล้ว อะไรคือ ‘คนดีอายุไม่ยืน ส่วนตัวหายนะอยู่ได้เป็นพันปี’ ผู้ใหญ่อย่างคุณทำไมสอนอะไรให้เด็กแบบนั้น ดูเฉินเฉินตอนนี้สิ ถูกคุณสอนแต่เรื่องไม่ดีทั้งนั้น อย่างผมเป็นตัวหายนะได้ยังไง? การกระทำของผมเป็นไปด้วยความชอบธรรมนะ ขนาดเจอเหรียญตกบนถนนผมก็ยังส่งคืนคุณลุงตำรวจ นี่มันแย่มากเลย คุณทำให้ผมใจสลายไปหมดแล้ว เพราะงั้นคุณต้องเลี้ยงข้าวเช้าผม!”
เฉินเฉินส่งเสียงหัวเราะประจำตัวออกมา “หึหึ”
เหราอ้ายหมิ่นปรายตามอง “คิดจะมาปล้นขออาหารก็พูดมาตรงๆ ได้นะ ทำเป็นอ้อมค้อมโน่นนี่เสียนานสองนาน”
จางเย่ได้คืบแล้วจะเอาศอกก็ยกมือนวดแขนพลางกล่าว “ยังมีแขนกับขาของผมด้วยนะ นี่เจ็บมาเพราะทำตัวกล้าหาญมั่นคุณธรรม คุณนวดน้ำมันให้ผมหน่อยสิ”
เฉินเฉินมอง “จางเย่ นายนี่มันน่าคลื่นไส้จริง”
จางเย่แค่นเสียง “เธอหมายความว่าไง ‘คลื่นไส้’ น่ะ? ฉันทนความอยุติธรรมไม่ได้เลยต้องกู่ร้องออกมานะ พวกเธอไม่ได้เห็นความเป็นวีรบุรุษของฉันตอนนั้น! ไม่อยากจะคุยหรอกนะ! ฉันนี่ต่อยตรงนี้! เตะตรงนั้น! ฉันสู้กับอีกฝ่ายกว่าสามร้อยกระบวนท่า! จนท้ายที่สุดเพราะความชอบธรรมอันยิ่งใหญ่ อีกฝ่ายเลยต้องยอมสยบให้กับความกล้าหาญและความสง่างามของฉันจนก้มหัวคารวะ…ช่างมันเถอะ ฉันเลิกโม้ดีกว่า” จางเย่พลันกุมท้องทำท่าอ่อนเปลี้ย “คุณน้าเจ้าของห้อง ผมหิวจริงๆ นะ”
พ่อแม่ของเขาไปทำงานโดยที่ไม่ได้เตรียมข้าวเช้าไว้ให้ และวันนี้จางเย่ยังต้องไปช่วยนางฟ้าซูเปอร์สตาร์อีกด้วย เขาจึงต้องกลับมาที่ห้องเช่าเพราะทิ้งเสื้อผ้าไว้ที่นี่หมด
เหราอ้ายหมิ่นไม่อาจทนได้อีก “เอาล่ะๆ ถ้าฝีมือกังฟูของนายได้สักหนึ่งในร้อยของฝีปากนายละก็ นายคงไม่เจ็บตัวแบบนี้หรอก! ไปทำอาหารที่ห้องนายเลยแล้วกัน พอดีว่าฉันกับเฉินเฉินยังไม่ได้กินข้าวเหมือนกันหรอกนะ!” กล่าวจบก็ไม่ลืมที่จะหันไปสอนเฉินเฉินต่อ “ต่อไปอย่าไปเรียนรู้อะไรจากอาจางเขาล่ะ ที่รู้จักแต่โม้เท่านั้น”
เฉินเฉินรับคำอย่างจริงจัง “เข้าใจแล้วค่ะป้าใหญ่”
ที่ห้องของจางเย่ เหราอ้ายหมิ่นตั้งหม้อทำข้าวต้ม หลังจากลดไฟลงเธอก็ให้จางเย่นอนบนเตียง สำรวจร่างกายของชายหนุ่มที่ถอดเสื้อออกแล้ว “ฉันคิดว่านายจะบาดเจ็บมากมายซะอีก แต่กลับขี้ปะติ๋วยิ่งกว่าผายลมซะงั้น ช้ำแค่สองแห่งแค่นี้ เดี๋ยวไม่กี่วันก็หายแล้ว!”
จางเย่พูดราวกับจะขาดใจตาย “ถ้างั้นก็ช่วยทายาให้ผมก่อน นี่ผมเป็นฮีโร่ที่เพิ่งไปผดุงคุณธรรมมานะ พวกคุณทำตัวเย็นชาเกินไปแล้ว!”
เหราอ้ายหมิ่นเบ้ปาก “ถ้าอย่างนายเป็นฮีโร่ งั้นคนอื่นก็กอบกู้โลกได้หมดแล้ว!”
จางเย่ฮึ่มฮั่มใส่ “กอบกู้โลกเลยเหรอ คุณดูการ์ตูนเยอะไปรึเปล่า? เด็กน้อยจัง”
ทันใดนั้น เหราอ้ายหมิ่นก็เหยียดยิ้มเย็นชาคว้าข้อมือของจางเย่ขึ้นมาบิดทันที!
จางเย่ร้องลั่นเสียงหลง “ไอ้หยา! นี่คุณทำอะไรน่ะ มีอะไรค่อยพูดกันดีๆ ก็ได้นี่ ไม่เห็นต้องลงไม้ลงมือเลย!”
เหราอ้ายหมิ่นบิดแขนชายหนุ่มแล้วกล่าว “เดี๋ยวนี้ปีกกล้าขาแข็งแล้วเหรอเจ้าหนู? นายอาศัยห้องฉันอยู่ กินข้าวของฉัน แล้วตอนนี้ยังกล้าเถียงฉันกลับแล้วด้วยงั้นเหรอ?”
เฉินเฉินหัวเราะคิกคักอยู่ด้านข้าง
จางเย่อุทธรณ์ “ไม่ๆ ผมไม่กล้าเถียงคุณหรอก แล้วก็ถึงแม้ว่าห้องนี้จะเป็นของคุณแต่ผมก็เป็นคนจ่ายค่าเช่านะ”
เหราอ้ายหมิ่นพูดต่อ “ค่าเช่าเพิ่มขึ้นไปสองครั้งแล้ว! นายดูสิมีใครที่นี่จ่ายค่าเช่าถูกกว่านายบ้างน่ะหา?” หลังจากทรมานจางเย่ได้สักพักเธอก็ปล่อยเขา
แต่จางเย่ยังคงนอนแกล้งตายต่อ “ไม่ไหวแล้ว แขนผมหักแล้ว แขนหักแล้ว!”


……

ในเวลาเดียวกัน
ที่ทางเดินมีคนสองคนปรากฏตัวขึ้น
“โค้ช ที่นี่เหรอครับ?” ชายหนุ่มหน้าตอบถาม
โค้ชชาวเกาหลีดูโทรศัพท์มือถือ “อื้อ ที่นี่แหละ ข้างหน้านั่นไง!”
ชายหนุ่มคนเดิมพลันวางก้าม “รังแกศิษย์น้องของฉันเรอะ? เดี๋ยวผมจัดการพวกมันเอง! โค้ชไม่ต้องลงมือนะครับ ไม่ต้องถึงมือโค้ชหรอก ผมคนเดียวจัดการมันได้แน่!”
โค้ชพยักหน้า “หวังเฉินบอกว่าฝีมือเทควันโดของคนที่ชื่อจางเย่พอๆ กับเขา นายที่ได้สายดำแล้วน่าจะจัดการได้ง่ายๆ” ตอนแรกตัวเขาเองไม่อยากจะมา แต่อดเป็นห่วงไม่ได้จึงตามมาดูด้วย ซ้ำยังเป็นหลักประกันเพราะมันเกี่ยวพันกับเงินจำนวนถึงสองแสน โรงฝึกเทควันโดของพวกเขาที่หนานเฉิงแม้จะไม่ใหญ่ไม่เล็ก แต่ก็เก่าโทรมไม่ได้ซ่อมแซมมาหลายปี เขาอยากจะตกแต่งใหม่มานานแล้ว เพราะว่าตัวเขาเองก็เป็นหนึ่งในหุ้นส่วนของสำนักด้วย
ชายหนุ่มท่าทางแข็งกร้าว แม้ใบหน้าเขาจะซูบผอมแต่ร่างกายกลับตรงข้าม ดูถึกบึกบึนมากและมีผิวสีแทน มองเพียงปราดเดียวก็เห็นได้ถึงกล้ามเนื้อนูนเด่นชัดออกมา “เขาอยู่ไหนเหรอ? บ้านหลังไหน? อยากเห็นจริงๆ ว่าไอ้หนูนั่นมีสามเศียรหกกรหรือไง! ถึงได้กล้ามาทุบตีศิษย์น้องของสำนักเรา! ดูสิว่าฉันจะตีมันตายไหม!”
โค้ชรู้สึกพอใจกับความกระตือรือร้นของชายหนุ่มมาก “เยี่ยมมาก ผู้ฝึกศิลปะการต่อสู้อย่างเราควรมีจิตวิญญาณที่ไฟลุกโชนเช่นนี้ โอ้ ถึงแล้ว นายเข้าไปก่อนเลย เดี๋ยวฉันจะคอยเป็นกำลังเสริมให้!”
“ได้เลยโค้ช ให้ผมจัดการเอง!” เด็กหนุ่มแค่นหัวเราะ ขนาดเสียงรองเท้าตอนกระทบพื้นของเขายังฟังดูน่าเกรงขามไม่เบา!

เพราะว่าห้องครัวเป็นแบบเปิด ทั้งห้องครัวห้องนอนห้องนั่งเล่นอยู่ติดกัน กลิ่นควันต่างๆ ระบายออกได้ไม่ดี ด้วยเหตุนี้จางเย่จึงเปิดประตูทิ้งไว้
เสียงสนทนาลอยออกมาจากข้างในให้ได้ยิน
“แขนผมหักแล้ว!”
“ฉันยังไม่ทันได้ออกแรงอะไรเลย!”
“ผมทนไม่ไหวแล้ว ผมขยับตัวไม่ได้แล้ว!”
“เจ้าหนูนี่ทำตัวเหมือนพวกจงใจให้รถชนเรียกค่าเสียหาย? คิดจะหลอกฉันงั้นเหรอ?”
“มือผมใช้การไม่ได้แล้ว ต่อไปคงทำอาหารไม่ได้อีกแล้ว คุณต้องทำให้ผมกินไปตลอดชีวิตเลยด้วย!”
เหราอ้ายหมิ่นที่กำลังขบขันกับจางเย่เหลือบตาไปเห็นกรรไกรเหล็กที่ถูกโยนไว้ข้างโต๊ะกาแฟพอดี หญิงสาวหยิบมันขึ้นมาแล้วกล่าว “แค่บิดนิดเดียวถึงกับจะตายเรอะ? เอางี้ นายดูซะว่าถ้าฉันออกแรงบิดสักสามส่วนจะเป็นยังไง!” พูดไม่ทันขาดคำ เหราอ้ายหมิ่นก็ทำมือขวาเป็นมือดาบแล้วฟันลงใส่กรรไกร!
ทุกอย่างเงียบกริบ!

ไม่มีการเคลื่อนไหวใดๆ ทั้งสิ้น!
กรรไกรเหล็กโดนบิดงอด้วยมือเปล่าจริงๆ! ดูเหมือนว่าเหราอ้ายหมิ่นแค่พลิกข้อมือ กรรไกรก็งอแล้ว!
ในเวลาเดียวกัน โค้ชชาวเกาหลีและลูกศิษย์สายดำก็ยืนอยู่ที่หน้าห้องพอดี!
“นี่บ้านของจางเย่ใช่ไหม? อ๊ะ!?” ชายหนุ่มถามด้วยสีหน้าดุจยักษ์มาร แต่วินาทีถัดไปเขาและโค้ชพลันได้เห็นเหราอ้ายหมิ่นโชว์สับกรรไกรด้วยมือเปล่า!
ทั้งสองคนตัวแข็งค้างก่อนจะหันมามองหน้ากันเองตามสัญชาตญาณ!
จางเย่ที่รู้ความสามารถของคุณน้าเจ้าของห้องอยู่แล้วไม่รู้สึกตกใจมากนัก เขาหันไปมองนอกประตูแล้วกล่าว “ใช่แล้ว บ้านของฉันเอง”
เหราอ้ายหมิ่นโยนกรรไกรที่งอลงพื้น “พวกนายมีธุระอะไรงั้นหรือ?”
เด็กหนุ่มยืดอกเต็มที่ จากนั้น...หลังไหล่พลันอ่อนลงยิ้มกว้าง “พวกคุณต้องการติดตั้งอินเทอร์เน็ตบอร์ดแบนด์ไหมครับ? ตอนนี้พวกเรากำลังมีโปรโมชั่นเพียง 998 หยวนสำหรับสองปี! แค่ 998 หยวนเท่านั้น! อย่าได้รีรอเลย ลองใช้เถอะครับ! พี่สาว ลองสมัครสิครับ!”
เหราอ้ายหมิ่นมองพวกเขาอย่างกังขาโดยเฉพาะชายที่อยู่ด้านหลัง “โปรโมชั่นอินเทอร์เน็ตเหรอ? ไม่จริงน่ะ! ทำไมฉันไม่เคยเห็นพวกนายแถวนี้มาก่อนเลยล่ะ? พวกนายมาจากบริษัทไหนกันน่ะ?”
โค้ชชาวเกาหลีกลืนน้ำลายแล้วรีบตอบ “พวกเราเป็นบริษัทใหม่ที่เพิ่งจะก่อตั้งครับ แล้วเพิ่งจะขยายมาเขตนี้ เรามีของสมนาคุณให้เมื่อทำการสมัครด้วยนะครับ!”
เฉินเฉินกระพริบตาปริบ “มีของสมนาคุณด้วยเหรอ?”
เหราอ้ายหมิ่นมองจางเย่ “ถูกอยู่นะ นายจะติดไหมล่ะ?”
“ผมมีแล้วน่ะ” จางเย่รู้สึกเสียดายขึ้นมาทันที “เพิ่งรู้ว่าบริษัทของพวกคุณถูกแบบนี้ เฮ้อ ทำไมฉันถึงรีบติดตั้งไปก่อนนะ? เปลืองเงินเปล่าๆ เลย!”
เหราอ้ายหมิ่นรู้สึกเสียดายเช่นกัน “น่าเสียดายนะ บ้านฉันก็ติดตั้งไปแล้วเหมือนกัน”
เด็กหนุ่มรีบกล่าว “ในเมื่อเป็นแบบนั้นก็น่าเสียดายจริงๆ นั่นแหละครับ เช่นนั้นพวกเราไม่รบกวนแล้วครับ ไม่รบกวนแล้ว”
เหราอ้ายหมิ่นเดินไปส่งพวกเขา “เอาล่ะ งั้นก็เดินดีๆ ละกัน ฉันแนะนำให้พวกคุณไปตั้งโต๊ะโฆษณาแถวย่านนี้แล้วเขียนราคาไว้ ฉันเชื่อว่าต้องมีคนมาใช้บริการบริษัทของคุณเยอะแน่ ถูกจริงๆ เลย”
โค้ชชาวเกาหลีรีบบอก “ไอ้หยา นั่นเป็นความคิดที่เยี่ยมไปเลย เยี่ยมมากๆ ขอบคุณที่แนะนำนะครับ เราจะนำไปใช้แน่นอน ต้องขอโทษที่รบกวนนะครับ ไม่กวนแล้วๆ!”
“เอาล่ะ ฉันยังต้มข้าวต้มค้างอยู่ ไม่ส่งนะ!”

-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./65.md)