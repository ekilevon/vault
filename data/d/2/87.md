##บทที่ 185 : จางเย่เข้าโรงแรมกับนางฟ้าซูเปอร์สตาร์!
ในบ้าน

ทั้งคู่ต่างไร้คำพูดไปชั่วขณะ

จางเย่ก้มตัวลงยกกล่องหนังสือขึ้นมา หยิบหนังสือออกวางไว้ข้างหน้าต่างแล้วโยนกล่องเปล่าทิ้งไป เขามองดูที่พื้น เมื่อเห็นส้นเข็มสีแดงที่สตาร์ควีนเตะทิ้งไปก็เอื้อมมือไปเก็บขึ้นมา ก่อนเดินไม่กี่ก้าวไปวางไว้ที่ข้างประตูให้อย่างช่วยไม่ได้ จากนั้นก็โยนรองเท้าแตะสำหรับสวมในบ้านให้เธอ
“รองเท้าแตะ” จางเย่ส่งเสียงบอก

“...อืม” จางหย่วนฉีลดเท้าลงสวมรองเท้าแตะ

จางเย่มองดูเธอ “กินข้าวแล้วหรือยัง?”

“อือ” จางหย่วนฉีตอบเนือยๆ

“งั้นคุณอ่านหนังสือไปนะ ผมจะไปหาอะไรกินนิดหน่อย” จางเย่บอก

นางฟ้าซูเปอร์สตาร์ไม่ได้หันกลับมาเอาแต่อ่านหนังสือต่อ เป็นหนังสือ ‘รวมบทประพันธ์ของจางเย่’ นั่นเอง

จางเย่รู้สึกหิวขึ้นมาแล้ว จางหลู่และคณะทำให้เขาเกร็งไปหมดเพราะเฉียดใกล้ความลับเรื่องสตาร์ควีนเสียจนจางเย่ต้องอกสั่นขวัญแขวนอยู่ตลอดเวลา เขาเปิดเตาขึ้นมาทำบะหมี่กั้วเมี่ยน ใส่ไข่และโรยหน้าด้วยต้นหอมเล็กน้อย เขาเอียนบะหมี่สำเร็จรูปจะแย่อยู่แล้ว จึงเปลี่ยนมาทำบะหมี่กั้วเมี่ยนแทนเพื่อเปลี่ยนรสชาติ

ซู๊ดๆๆๆ

ระหว่างที่กิน สตาร์ควีนพลันปิดหนังสือลงกะทันหัน “หนังสือนี่ให้ฉันนะ”

“เอ๋?” จางเย่ตอบทั้งที่คาบบะหมี่ยาวเป็นหนวดมังกร “เอาไปสิ ผมมีตั้งเยอะแยะ”

จางหย่วนฉีเหลือบตามองเขา “ ‘ให้ชีวิตพร่างพราวดั่งบุปผาแห่งคิมหันต์ ให้ความตายสงบงามดั่งใบไม้แห่งสารท’ นี่เธอเป็นคนเขียนเหรอ?”

“ไม่ใช่ผมแล้วจะเป็นใครล่ะ?” จางเย่หัวเราะ “เป็นไง? ใช้ได้ไหม?”

จางหย่วนฉีตอบรับแกนๆ “วันหน้าถ้าฉันจะออกหนังสือ เธอมาเขียนให้ฉันนะ ตกลงตามนี้”

“ตกลงตามนี้อะไรล่ะ แบบนั้นไม่ได้นะ” จางเย่ฮึดฮัด “กลอนของผมไม่ได้มีไว้แจกจ่ายนะครับ ถ้าคุณชอบกลอนผมจริงๆ ผมให้หนังสือคุณไปเลย เดี๋ยวเซ็นชื่อให้ด้วย”

จางหย่วนฉีไม่ไว้หน้ากันแม้แต่นิดเดียว “ลายเซ็นไม่ต้อง”

จางเย่บอกเคืองๆ “อย่างคุณนี่ต่อไปต้องไม่มีเพื่อนแน่ๆ!”

กินบะหมี่เสร็จ เก็บล้างจานชาม เมื่อจางเย่มองดูนาฬิกาถึงเห็นว่าดึกแล้ว

“วันนี้คุณจะกลับไหม?” จางเย่เอ่ยถาม

“อื้อ” จางหย่วนฉียกข้อมือขึ้นดูนาฬิกาเช่นกัน ท่าทางเหมือนเพิ่งรู้สึกตัวว่าดึกมากแล้ว เธอหันศีรษะมาด้านข้าง ทอดสายตาลงมองกระเป๋าเงินของจางเย่ และหยิบมันขึ้นมาจากโต๊ะอย่างไม่มีการเกรงใจ เธอเปิดกระเป๋าสตางค์และหยิบเงินออกไปห้าร้อยหยวน

จางเย่ร้องลั่น “คุณทำอะไรน่ะ!?”

“ฉันไม่มีเงินติดตัว เธอให้ฉันยืมก่อน” จางหย่วนฉีกล่าวเสียงเย็น

จางเย่จนปัญญา “เอาล่ะ ผมไปส่งคุณกลับเอง”

จางหย่วนฉีตอบรับ “งั้นก็ได้”

“เฮ้อ คุณจะเกรงใจหน่อยก็ไม่มีเลยใช่ไหมเนี่ย?” จางเย่หัวเราะไม่ได้ร้องไห้ไม่ออก “บ้านคุณอยู่ที่ไหน? ถ้าไม่ไกลเกินไปก็โอเค นี่จะสามทุ่มแล้ว ถ้าเป็นนอกเมือง ผมคงไปกลับไม่ไหวแน่”

จางหย่วนฉีบอกอย่างเฉยเมย “แถวหม่าเจียเป่ามีโรงแรมชื่อจินหยวน เธอไปส่งฉันที่นั่นก็ได้”

“คุณจะไปทำอะไรที่โรงแรม?” จางเย่สงสัย

“ปลีกวิเวกสองวัน เบี้ยวงานน่ะ” จางหย่วนฉีบอก

จางเย่จึงเข้าใจว่านางฟ้าซูเปอร์สตาร์มาบ้านเขาทุกครั้งเพื่อพักผ่อน เพื่อซ่อนตัวจากความวุ่นวายเบื้องนอก อยู่ที่นี่เธอไม่ต้องคำนึงถึงฐานะสตาร์ควีนใดๆ ทั้งสิ้น อยากทำอะไรก็ทำ อยากพูดอะไรก็พูด วันนี้เธอก็มาเพราะเหตุนี้ แต่เนื่องจากมันดึกมากแล้วเธอคงไม่อยากจะอยู่บ้านจางเย่ต่ออีก ชายหญิงตามลำพังในที่รโหฐานเป็นเรื่องไม่เหมาะอยู่แล้ว ส่วนครั้งแรกที่เธออยู่นั้นเป็นเพราะเมาและไม่มีเสื้อผ้าให้เปลี่ยน

เฮ้อ ช่างเถอะ จะช่วยคนก็ต้องช่วยให้ถึงที่สุด จะส่งพระก็ต้องส่งให้ถึงแดนประจิม แต่ละครั้งที่เธอเหนื่อยกับงานก็จะคิดถึงเขาก่อน มาหาเขาก่อน จางเย่แม้ปากจะบ่นไม่หยุด แต่ลึกๆ ในใจกลับปลาบปลื้ม สตาร์ควีนปฏิบัติกับเขาทั้งไม่ร้อนไม่เย็น ไม่มีเกรงอกเกรงใจ แต่ถ้ามองในอีกแง่หนึ่ง หากเธอเบื่อหน้าจางเย่มากตามปากว่า มีหรือจะมาบ้านจางเย่ทุกครั้งที่อยากพักผ่อน? ทำไมถึงไม่ไปหาเพื่อนคนอื่น? ดังนั้นจางเย่จึงรู้สึกว่า แม้ในใจของสตาร์ควีนเขาจะไม่สำคัญเท่าไรนัก แต่อย่างน้อยก็ต้องพิเศษพอควร และสตาร์ควีนก็เชื่อใจในตัวเขาอย่างมากด้วย คิดมาถึงตรงนี้จางเย่ได้แต่ยิ้มอ่อน เชื่อใจผมก็ถูกแล้วล่ะ นับว่าคุณยังมีตานะเนี่ย รู้ว่าพี่ชายคนนี้จะไม่เอาเรื่องของคุณไปโพนทะนา นางฟ้าซูเปอร์สตาร์ถึงจะอารมณ์ไม่ดี แต่ก็ยังรู้จักประเมินคน

สตาร์ควีนสวมแว่นกันแดดและผ้าปิดปากเรียบร้อยแล้ว

จางเย่เองก็กลัวจะถูกคนจำได้ จะดีจะชั่วเขาก็เป็นคนดังเล็กๆ คนหนึ่งในเมืองหลวงล่ะนะ จึงต้องหยิบแว่นกันแดดมาสวมเช่นกัน เขาหลีกเลี่ยงไม่ออกไปพร้อมกับสตาร์ควีน แต่ไปขับรถออกมาก่อนและจอดรอในมุมเปลี่ยว เพียงครู่หนึ่งจางหย่วนฉีค่อยตามลงมา

“ทางนี้” จางเย่ลดกระจกลงกวักมือ กระซิบเสียงเบา

จางหย่วนฉีมองรถบีเอ็ม X5 ของเขา ไม่ได้เข้าไปนั่งที่ข้างคนขับแต่เปิดประตูเข้าไปนั่งที่เบาะหลัง ซึ่งเป็นตำแหน่งที่ด้านนอกมองเห็นได้ลำบาก “รถของเธอ?”

จางเย่ตบพวงมาลัยเบาๆ “ใช่ครับ ไม่เลวใช่ไหม? คุณคงไม่คิดว่านี่เป็น X5 ธรรมดาหรอกนะ? ฮ่า ถ้าคิดอย่างนั้นคุณก็พลาดแล้ว รถของผมน่ะ สามารถ…”

จางหย่วนฉีก้มศีรษะลงเปิดหนังสือเพื่ออ่าน ‘รวมบทประพันธ์ของจางเย่’ ต่อ
จางเย่ที่อยากจะอวดความเจ๋งของรถเต็มที่เลยต้องกลืนน้ำลายลงคอ ได้แต่ขับรถออกไปอย่างหดหู่ ไม่โม้ต่ออีก สตาร์ควีนคนนี้ไม่มีการคุยเล่นฆ่าเวลาจริงๆ!

ห่างออกไปไม่ไกล

ด้านหน้า ป้ายชื่อโรงแรมจินหยวนปรากฏให้เห็น

จางเย่จอดรถลงที่ข้างถนน “ถึงแล้ว นี่มันโรงแรมห้าดาวไหม? หรือว่าสี่ดาว? ห้าร้อยหยวนที่คุณเอาจากผมไปนั่นไม่พอสำหรับพักสองวันหรอกมั้ง?”

จางหย่วนฉียังอ่านหนังสือต่อไม่เงยหน้าขึ้นมอง “เธอไปเปิดห้องให้ฉันหน่อย ฉันไม่มีกระเป๋า ไม่ได้เอาบัตรประชาชนมา หรือต่อให้มีบัตรก็ใช้ไม่ได้” แน่อยู่แล้ว ถ้านางฟ้าซูเปอร์สตาร์ควักบัตรประชาชนออกมาให้ทางโรงแรม มีหวังระเบิดลงแน่ หน้าเธอยังใส่แว่นกันแดดบังได้ แต่บนบัตรใส่แว่นกันแดดได้ที่ไหนล่ะ ยังไงก็ต้องโดนจำได้ ปกติแล้วดาราระดับนี้ ถึงจะต้องเข้าพักโรงแรมเพื่องานแสดงจะมีผู้จัดการหรือผู้ช่วยเปิดห้องให้ด้วยบัตรของพวกเขาอยู่แล้ว เพราะถ้าแฟนคลับรู้คงโดนล้อมกรอบกลายเป็นเรื่องใหญ่แน่ๆ

“ก็ได้” จางเย่จุปาก ลงจากรถตรงเข้าโรงแรมไป “สวัสดีครับ ขอเปิดห้องหน่อย”

“จองไว้หรือเปล่าครับ?” พนักงานต้อนรับเอ่ยถาม

“เปล่า” จางเย่ส่ายศีรษะ

พนักงานตอบ “ต้องขอโทษด้วยครับ ห้องพักเต็มหมดแล้ว”

จางเย่แปลกใจ “เต็มหมด? ห้องสวีทก็ได้นะ”

“ไม่มีเหลือเลยสักห้องครับ” พนักงานต้อนรับอธิบาย “ตอนนี้สามทุ่มแล้ว นอกจากจะมีคนเช็กเอ้าท์ ไม่อย่างนั้นไม่มีห้องว่างครับ”

จางเย่ได้แต่เดินกลับไปที่รถ “ไม่มีห้องว่าง”

จางหย่วนฉีขมวดคิ้ว “หาต่อไป โรงแรมอื่นก็ได้”

“เหอะ ผมเลยกลายเป็นผู้ช่วยคุณไปเลยสิเนี่ย” จางเย่บ่นเซ็งๆ ขณะที่ออกรถเพื่อหาที่ต่อไป

ลงจากรถและเข้าไปสอบถามโรงแรมขนาดใหญ่พอสมควร ยังไม่มีห้องว่างเหมือนเดิม จางเย่ถามพนักงานต้อนรับว่ามีที่ไหนใกล้ๆ ให้พักได้บ้าง พนักงานก็ดีมากเช่นกัน แอบชี้ไปทางฝั่งตรงข้ามให้ จางเย่มองตามไปก็เห็นป้ายชื่อโรงแรมริมทางขนาดเล็ก!

ไม่สนแล้ว!

พักที่ไหนก็เหมือนกันนั่นแหละ!

จางเย่ไม่ได้บอกกับจางหย่วนฉี แต่เดินข้ามถนนไป ตัวโรงแรมอยู่ในย่านที่พักอาศัย ชื่อว่าโรงแรมเฉิงเฟิง สภาพภายนอกดูเก่าและโทรมมาก

เข้าไปด้านใน

“มีห้องว่างไหม?” จางเย่ถาม

คนของโรงแรมเช็กคอมพิวเตอร์ดู “ขอดูก่อน อ้อ มีเหลืออยู่ห้องหนึ่ง เป็นห้องธรรมดานะ”

จางเย่พยักหน้า “เอาห้องนั้นแหละ” ก่อนหยิบบัตรประชาชนออกมาลงทะเบียนเข้าพัก

ท่าทางอีกฝ่ายคงไม่รู้จักจางเย่ เพราะเห็นบัตรแล้วก็ไม่แสดงท่าทีอะไร เปิดห้องพักให้อย่างดีทันที

จางเย่ไม่ได้ขึ้นไปชั้นบนแต่ตรงกลับออกไปที่ถนน ขับรถตรงเข้ามาในย่านพักอาศัยจอดลงที่หัวมุมด้านหนึ่งและชี้บอกจางหย่วนฉี “ที่นี่โอเคไหม? เปิดห้องเรียบร้อยแล้ว”

จางหย่วนฉีไม่มีท่าทีใดๆ “เธอว่ายังไงล่ะ?”

จางเย่กระแอม “ที่นี่อันที่จริงก็ดีพอควรนะ ไม่เตะตา ไม่ต้องกลัวว่าจะมีคนจำได้ ใครจะไปคิดว่าสตาร์ควีนจะมาอยู่ที่นี่ล่ะ จริงไหม? นี่เป็นแผนลวงยังไงล่ะ คุณอยากปลีกวิเวกไม่มีคนรบกวนสองวันไม่ใช่เหรอ ผมว่าที่นี่เหมาะสุดแล้วละ แถมยังถูกด้วย” อืม ประเด็นสำคัญคือมันถูกนี่แหละ

สตาร์ควีนไม่ได้พูดอะไร ดูไม่ออกว่าพอใจหรือเปล่า

จางเย่เอ่ยสรุป “เถอะน่า ไม่งั้นพรุ่งนี้ผมจะจองโรงแรมดีๆ หน่อยให้ล่วงหน้า แล้วค่อยย้ายไปที่นั่นกัน วันนี้มันไม่มีห้องเหลือแล้ว นี่ก็ดึกมากด้วย”

จางหย่วนฉีเก็บหนังสือ “ไป”

“เดี๋ยวผมเข้าไปก่อน อีกห้านาทีคุณค่อยตามไป ห้อง 318 นะ ตัวคุณไม่มีบัตรประชาชน ถ้าเราไปด้วยกันที่ฟร้อนท์อาจจะถามหา” จางเย่พูดจบก็เดินเข้าโรงแรมไป

ตัวห้องขนาดไม่ใหญ่ อย่างมากก็สิบแปดตารางเมตร

จางเย่พิงหน้าต่างมองลงมาด้านล่าง เห็นว่าสตาร์ควีนเดินตามเข้ามาในโรงแรมแล้ว ภาพนี้ทำให้จางเย่เลือดลมปั่นป่วนขึ้นมาเล็กน้อย เพราะมันดูเหมือนเป็นการลักลอบพบกัน ฉับพลันจางเย่ก็เห็นทางด้านหลังของจางหย่วนฉีไปไม่ไกล เอ๋ สองคนนั่นใครกัน? ทำไมถึงชี้ไม้ชี้มือมาทางจางหย่วนฉีล่ะ? ดูเหมือนจะเป็นคู่รัก คงตั้งใจจะมาเปิดห้องที่นี่ แต่ทันทีที่พวกเขาเห็นจางหย่วนฉีก็กระซิบกระซาบกันใหญ่

ถัดมาครู่ใหญ่

ก๊อกๆ เสียงเคาะประตูดังขึ้น

จางเย่รีบเปิดประตูรับอย่างเงียบกริบ เมื่อสตาร์ควีนเดินเข้ามาเขาก็ปิดประตูลง เกรงว่าจะมีคนมองลอดตาแมวประตูออกมาเห็น “ห้องค่อนข้างเล็ก คุณทนๆ ไปก่อนนะ”

จางหย่วนฉีเหลียวซ้ายแลขวา เธอคงจะไม่เคยพักแรมในห้องขนาดเล็กเท่านี้มาก่อนเป็นแน่ แต่เธอก็ไม่ได้เอ่ยอะไรเพียงเดินข้ามไปปิดผ้าม่าน

ตอนที่อยู่บ้านตัวเอง จางเย่ไม่ได้รู้สึกอะไร แต่เมื่อมาอยู่ในบรรยากาศของโรงแรมริมทางแบบนี้ จินตนาการพลันบรรเจิดจนรู้สึกกระอักกระอ่วนขึ้นมานิดหน่อย “งั้นผมกลับก่อนนะ พรุ่งนี้ผมจะจองห้องที่โรงแรมจินหยวนให้คุณ น่าจะได้ประมาณเที่ยง ตอนบ่ายผมจะมารับ จริงสิ คุณไม่มีโทรศัพท์ ผมจะเซฟเบอร์ห้องคุณไว้ ได้เวลาแล้วจะติดต่อมา” จางเย่บันทึกหมายเลขลงในโทรศัพท์ สวมแว่นกันแดดแล้วลงไปชั้นล่าง

สตาร์ควีนคนไหนบ้างที่ไม่พักโรงแรมห้าดาวสุดหรู?

แต่ตัวเขากลับหาโรงแรมริมทางให้เธอพัก? แถมยังถูกสุดๆ แค่วันละร้อยแปดสิบอีกด้วย?

คิดดูแล้วจางเย่ยังรู้สึกขำอยู่บ้าง ขณะที่ลงบันไดไปทางหน้าล็อบบี้ก็บังเอิญได้ยินเสียงคนสองสามคนสนทนากัน

“ต้องขอโทษด้วย ทางเราไม่มีห้องว่างแล้ว”

“ไม่ใช่ พวกเราเป็นนักข่าว จางหย่วนฉีอยู่ที่นี่ใช่ไหม?”

“หา? จางหย่วนฉีไหน? สตาร์ควีนน่ะเหรอ?”

“ใช่แล้ว มีคนบอกว่าเห็นเธอมาที่นี่!”

“เอ่อ ผมไม่เห็นนะ สตาร์ควีนจะมาพักที่โรงแรมของเราได้ยังไงล่ะ? หึๆ พวกคุณนี่ตลกจริงๆ พวกคุณรีบออกไปจะดีกว่า เฮ้ ห้ามถ่ายรูปนะ! ใครอนุญาตให้พวกคุณถ่ายรูป?”

“ถ่ายรูปเร็ว นี่ต้องเป็นข่าวใหญ่แน่!”

จางเย่ได้ยินแล้วพลันชะงักเท้าทันทีไม่กล้าก้าวออกไป ซวยแล้ว! พวกนักข่าวมา!

*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./88.md)