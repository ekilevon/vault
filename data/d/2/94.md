##บทที่ 193 : ต่อยตีกับหลวงพี่!
นอกเมือง

ดวงอาทิตย์คล้อยต่ำไปทางทิศตะวันตก

รถของกองถ่ายขับไปเป็นเวลานาน ก่อนหยุดลงที่ตีนเขา รถบัสคันใหญ่ตามด้วยรถขนอุปกรณ์คันเล็กอีกสามคัน ผู้คนทยอยลงมากันรวมสามสิบกว่าคนได้

ภูเขาลูกนี้ไม่ได้มีชื่อบันทึกไว้อย่างเป็นทางการ แต่คนท้องถิ่นเรียกว่าภูเขาเสี่ยวชิงซัน เพราะว่าบนภูเขามีวัดชิงซันสือ ทิวทัศน์ของเมืองหลวงไม่ค่อยดีนัก แน่นอนว่าเทียบกับทิวทัศน์ของทางใต้ไม่ได้ แต่ว่าเสี่ยวชิงซันนี้กลับเป็นข้อยกเว้น ด้วยทิวทัศน์ตระการตา ควันธูปเทียนจากวัดลอยอบอวลอยู่โดยรอบ ทุกปีมีคนมาจุดธูปสักการะบูชาไม่น้อย แน่นอนว่าคนที่มาถ่ายหนังอย่างพวกเขายิ่งมากกว่า

ที่นี่ไม่ใช่สถานที่ธรรมดาทั่วไป

เสี่ยวชิงซันมีชื่อเสียง วัดชิงซันสือยิ่งมีชื่อระบือไกล

ถ้าถามว่ายอดเขาไหนสูงที่สุด? อย่างนั้นคนท้องถิ่นต้องชี้นิ้วไปยังที่เดียวกันแน่ๆ -- อืม ภูเขาเซียงซันที่ห่างไปไม่กี่กิโลเมตร

ถ้าถามว่าวัดไหนมีควันธูปเทียนลอยหนาแน่นที่สุด? อย่างนั้นคนท้องถิ่นเองก็ยังคงชี้นิ้วไปที่จุดเดียวกันอีก -- อืม อารามเซียงซันที่ห่างไปไม่กี่กิโลเมตร

ถ้าถามว่าเสี่ยวชิงซันกับเซียงซันมีความเกี่ยวข้องกันอย่างไร?

ถ้าถามว่าวัดชิงซันสือกับอารามเซียงซันมีความเกี่ยวข้องกันอย่างไร?

อืม สถานที่เหล่านี้ไม่ได้มีความเกี่ยวข้องกันแม้แต่นิดเดียว ไปหัวข้อต่อไปเถอะ!

ดารานำไม่มา วันนี้ไม่มีบทของพวกเขา และต่างกลับไปพักผ่อนกันหมดแล้ว ผู้กำกับเจียงอยู่ด้านหน้า กำลังอธิบายฉากของพวกเขาให้กับเหล่านักแสดงประกอบตัวสำคัญอยู่ ส่วนรองผู้กำกับยืนคุมงานเหล่านักแสดง ฝ่ายฉากเป็นคนที่ยุ่งที่สุดแล้วในกอง ไม่เพียงแต่ต้องวุ่นวายกับการจัดการสิ่งของ จัดคน เตรียมข้าวกล่อง จัดการคนขับ เป็นเหมือนกรรมกรดีๆ นี่เอง พวกเขายังต้องย้ายของ อุปกรณ์ทั้งหลายจากรถลงมาโดยให้คนงานและเหล่าฝ่ายฉากทั้งหลายขนย้ายลงมา จากนั้นยังต้องแบกของขึ้นเขาไปอีก ไม่ต้องพูดถึงพวกหอกดาบกระบี่กระบองทั้งหลาย ยังมีพวกกล้องซึ่งไม่เบาเลยทีเดียว

บันไดสูงชัน ดูแล้วเกือบๆ ร้อยเมตร ทั้งยังขึ้นสูงซิกแซกไปมา

"จางน้อย เร็ว มาช่วยลูกพี่แกหน่อย!" เหยาเจี้ยนไฉเพิ่งขึ้นมาได้สิบกว่าขั้นก็หอบแฮกๆ แล้ว ท้องจุกเสียดแน่นไปหมด กินแรงอย่างยิ่ง

จางเย่ประคองเขา "กำลังกายคุณไม่ไหวแล้วล่ะ"

เหยาเจี้ยนไฉโพล่ง "เมื่อก่อนพี่เอ็งเป็นถึงนักกีฬาของโรงเรียนเชียว วันนี้ฉันไม่แข็งแรงอย่างนั้นแล้ว เอาแต่ถ่ายหนังทั้งวัน ไม่งั้นขึ้นเขาหลายร้อยเมตรก็เหมือนเด็กเล่นน่า" หอบหายใจหลายเฮือกค่อยกล่าวต่อ "นายอย่าเพิ่งว่าฉัน แค่ดูฉากบู๊ที่นายเล่นนั่น เทียบกับฉันก็ไม่เท่าไรหรอก"

จางเย่ยิ้มไม่พูดอะไร ทั้งไม่อธิบายอะไร

ผ่านมาได้ครึ่งทางขึ้นภูเขา ผู้กำกับเจียงถึงค่อยโบกมือตะโกนว่า "หยุด ตั้งกล้องตรงนี้ก่อน ฝ่ายฉากจัดการหน่อย"

ทุกคนยุ่งวุ่นวาย ริมผามีกล้องตั้งอยู่ ชัดเจนว่าเตรียมจะถ่ายทำฉากแถวนี้ ฉากนี้แน่นอนว่าเป็นบท ‘จอมยุทธ์เฉิน’ ของจางเย่

รองผู้กำกับเป็นกังวล เดินมาถามเขาคำหนึ่ง "อาจารย์จาง คุณไหวรึเปล่า?"

จางเย่จะพูดว่าไม่ไหวได้อย่างไร เขาพูดเป็นมั่นเป็นเหมาะไว้นี่ "ผมไม่มีปัญหา ตอนไหนก็ได้" ชุดเขายังไม่ได้ถอด จึงเดินไปหยิบกระบี่จากฝ่ายฉาก เตรียมตัวถ่าย

ผู้กำกับคิวบู๊ขยับมายืนอยู่ข้างเขา "นายไหวอะไรเล่า แค่ไอ้กระบวนท่าพวกนั้นนายยังทำไม่ได้มาตรฐานเลย เฮ้อ ฉวยโอกาสที่ยังไม่เปิดกล้อง นายมาฝึกอีกรอบเถอะ อีกเดี๋ยวเปิดกล้องแล้ว ถ่ายออกมาแต่ละฉากเป็นเงินทั้งนั้นนะ ถ้าผู้กำกับไม่ชอบใจ เดี๋ยวต้องเปลี่ยนคนแน่" เขาเป็นคนแข็งนอกอ่อนใน ปากก็ว่าจางเย่นี่ไม่ได้โน่นไม่ได้ แต่ว่ายังคงทุ่มเทกำลังช่วยเหลือจางเย่อย่างเต็มที่

จางเย่เริ่มฝึกฝนต่อ

"อาจารย์จางสู้ๆ"

"ใช่ ยิ่งฝึกมากยิ่งดี ไม่ได้ยากอะไรหรอก"

มีบางคนที่รู้จักจางเย่ว่ามีชื่อเสียงอยู่ในเมืองหลวง

ในความคิดของพวกเขา จางเย่เป็นบุคคลที่มากความสามารถ ในแวดวงวรรณกรรม เป็นผู้เหี้ยมหาญที่เข่นฆ่าทุกทิศทางไร้ผู้ต่อต้านในเมืองหลวง เฉกเช่นพยัคฆ์ลงสู่ที่ราบ ทว่าจางเย่กลับถูกสถานีโทรทัศน์บีบบังคับ ได้แต่ต้องมาถ่ายหนัง แต่เมื่อถ่ายหนังออกมา ในสายตาของพวกเขา เห็นได้ชัดว่านี่เป็นจุดอ่อนของจางเย่จริงๆ แม้จางเย่จะค่อยๆ ทำได้ดีขึ้น แต่ก็ยังไม่สามารถบรรลุถึงความเคลื่อนไหวอันงดงามได้ พวกเขาทั้งหลายรู้ว่านี่เป็นงานยากสำหรับอาจารย์จาง เขาเป็นคนจับปากกาในวงการวรรณกรรม การที่ให้เขามาควงดาบจับทวน เป็นการยากสำหรับเขาอยู่บ้างทีเดียว

แต่ว่าคนในกองถ่ายกลับไม่เห็นหัวจางเย่เสียเท่าไร

"ไม่มีทองให้เลี่ยม จะซ่อมเครื่องกระเบื้องได้อย่างไร[1]?"

"อีกเดี๋ยวถ่ายเสียอีกหลายฉากแน่ เฮ้อ"

"แบบนี้ไม่ยิ่งทำเสียเวลาเหรอ? รออยู่ตรงนี้จนเลิกงาน เสียเวลาแบบนี้ ไม่รู้วันนี้จะถ่ายถึงกี่โมงเนี่ย!"

"เอาน่า พูดให้น้อยลงสักคำสองคำ ทางนั้นก็ไม่ง่ายหรอกนะ"

ไม่นานนัก การทดสอบกล้องทั้งหลายก็เสร็จเรียบร้อย

ผู้กำกับเจียงนั่งที่เก้าอี้ข้างกล้องตัวที่หนึ่ง "พร้อมแล้ว แอคชั่น!"

ตัวประกอบที่ถ่ายร่วมกับจางเย่เข้าฉากแล้ว ถือกระบี่เล่มหนึ่ง ยืนอยู่ตรงตำแหน่งที่กำหนดไว้

จางเย่สูดลมหายใจลึก ทั้งเดินเข้ามา ยืนยังจุดที่ผู้กำกับคิวบู๊บอกเขา ทุกสิ่งพร้อมสรรพ

พร้อมเสียงของผู้กำกับเจียงสั่งลงมา เดินกล้อง!

……….

"จอมยุทธ์เฉิน?" บทพูดของตัวร้ายเริ่มขึ้น

จางเย่ยิ้ม พูดไปตามบทว่า "ข้าแซ่เฉิน คำจอมยุทธ์ไม่กล้ารับ"

ผ่านไปหลายประโยค ทั้งสองต่างเริ่มสู้กัน บทของจางเย่เป็นลูกสมุนคนหนึ่งในกลุ่มตัวละครหลัก ฉากนี้คือการถ่ายฉากต่อสู้กัน ความจริงต้องมีบทของเขาก่อนหน้านี้ แต่กลับถูกถ่ายทีหลัง ความจริงในการถ่ายหนังก็ไม่ได้เรียงตามลำดับบทเสมอไป

เริ่มประมือกัน!

รังสีดาบเงากระบี่!

ความจริงแล้วฉากนี้จางเย่ต้องเอาชีวิตของศัตรูได้ในสิบกระบวนท่า

แต่เพิ่งจะกระบวนท่าที่สอง อันที่จริงกระบวนท่าที่ซักซ้อมไว้คือจางเย่ต้องรับกระบี่นี้ ทั้งตามที่ผู้กำกับคิวบู๊กำหนดกระบวนท่าให้ก็ต้องเตะกลับไปเท้าหนึ่ง เป็นเท้านี้เองที่ยากเย็นอยู่บ้าง ไม่มีทางเลือก จางเย่เป็นมวย กินหนังสือทักษะไปตั้งหลายเล่มจนเข้ากระดูก ไม่สามารถปรับเปลี่ยนกันได้ง่ายๆ เท้านี้ถีบเข้าที่ประตูชีวิตของศัตรู นี่เป็นปฏิกิริยาอัตโนมัติของจางเย่ เมื่อถีบออกมาแล้วชายหนุ่มค่อยเห็นว่าท่าไม่ดี รีบเปลี่ยนทิศทางอย่างรวดเร็ว ทั้งต้องการเปลี่ยนทิศทางของแรง ดังนั้นกระบี่ของฝ่ายร้ายจึงมาถึงแล้ว ‘เฉือน’ เข้าไปที่หัวไหล่ของจางเย่!

……….

"คัต!" ผู้กำกับเจียงพูดอย่างขุ่นเคือง

รองผู้กำกับเองก็พูด "ทำไมไม่ขยับตามที่ซ้อมกันไว้?"

ตัวประกอบฝ่ายร้ายเบะปากกล่าว "อาจารย์จาง เท้านั้นทำไมไม่เตะต่ำลงอีกหน่อย แล้วค่อยย่อตัวลงหลบ ทำไมถึงให้ผมฟันเข้าซะล่ะ?"

จางเย่นึกในใจว่าถ้าเท้านั้นของฉันไม่ออมแรง ป่านนี้นายโดนเท้าฉันเตะจนลอยไปแล้ว ยังจะให้นายฟันฉันเหรอ? ไร้สาระน่า! แต่ว่าเขาก็ไม่ได้พูดอะไรออกไป เพราะว่านี่ไม่ใช่การต่อสู้ด้วยหอกดาบจริงจัง เป็นแค่การถ่ายหนัง และการเคลื่อนไหวของจางเย่ก็ไม่เข้าข่ายมาตรฐานจริง

จากนั้นเปิดกล้องอีกครั้ง

หนึ่งครั้ง….

สองครั้ง….

สามครั้ง….

คราวนี้จางเย่ขยับตามที่คุยกันไว้ แต่เขาอดรู้สึกไม่ได้ว่าความเคลื่อนไหวเหล่านี้มีปัญหา เขาไม่สามารถออกแรงได้ มือเท้าอ่อนปวกเปียกไปหมด ตัวเองดูยังรู้สึกไม่ชอบใจ สำหรับผู้กำกับเจียงแน่นอนว่าไม่ยอมใช้ฉากนี้แน่!

"ทำอะไรน่ะ!" ผู้กำกับเจียงโกรธไม่น้อย ท่าทางโมโหมาก "นายจะถ่ายหรือไม่ถ่าย? กระบวนท่าเล็กน้อยแค่นี้ก็ทำไม่ได้? ยากนักเหรอ?"

แม่*!

นายกล้าตวาดฉันเหรอ?

หัวขโมยสองคนที่ถือมีดเสี่ยงชีวิตกับฉันยังถูกฉันซัดจนหมอบมาแล้ว! นายว่าฉันต่อยตีไม่เป็น?

จางเย่เหลือบมองเขา คนที่รู้จักชายหนุ่มต่างก็รู้ ว่านิสัยเหม็นคลุ้งของหมอนี่เทียบกับผู้กำกับเจียงแล้วเหม็นคละคลุ้งยิ่งกว่า ต่างก็ไม่ด้อยไปกว่ากันเลย!

รองผู้กำกับเข้ามาไกล่เกลี่ย "อาจารย์จางเป็นคนเขียนหนังสือ ถ่ายหนังแน่นอนว่าต้องด้อยกว่าอยู่หน่อยน่า"

ผู้กำกับเจียงเห็นว่าคนๆ นี้เป็นจางหย่วนฉีแนะนำมา จึงได้แต่ถอนหายใจ "ถ่ายอีกรอบเถอะ"

แต่ว่าเหล่านักแสดงต่างก็มีความเห็นกันไม่น้อย จางเย่คนนี้ใช้การไม่ได้หรอก ต่อไปยังมีฉากต้องถ่ายอีกหลายฉากด้วย นี่ยังต้องขึ้นเขาไปอีก แบบนี้จะให้ถ่ายถึงกี่โมงกัน?

ตอนนั้นเองก็มีคนลงมาจากบนเขาสักสี่ห้าคนได้

"พวกประสกเป็นใคร?"

"ใครอนุญาตให้พวกประสกขึ้นมาชุมนุมกันที่นี่?"

"เขตแดนสงฆ์สงบสันติ! ขอเชิญประสกทั้งหลายจากไปโดยไว!"

หลวงจีนศีรษะโล้นหลายรูปที่ลงมาล้วนสวมจีวร ในมือถือกระบองยาวมาด้วยเจตนาร้าย

ฝ่ายฉากเตรียมไฟไว้พร้อม ดังนั้นจึงมองเห็นได้ชัดเจน รองผู้กำกับมีท่าทีงุนงง "พระอาจารย์ทั้งหลาย พวกเราติดต่อกับเจ้าอาวาสของท่านไว้แล้วตั้งแต่เดือนก่อน ว่าเดือนนี้พวกเราจะมาถ่ายทำภาพยนตร์ เงินทำบุญกับค่ายืมใช้สถานที่ต่างก็บริจาคไปหมดแล้ว ท่านถามท่านเจ้าอาวาสจะทราบเอง"

ทุกคนไม่ได้สนใจเรื่องที่จางเย่ไร้เรี่ยวแรงหักคอไก่อีกต่อไป ล้วนหันไปมองทางพระหลายรูปนั้นเป็นทางเดียว

หลวงจีนอายุน้อยคนหนึ่งตีหน้าเย็นชา กระชับพลองยาวในมือกล่าว "ครึ่งเดือนก่อน วัดเราเปลี่ยนตัวเจ้าอาวาสแล้ว ตอนนี้ห้ามบุคคลภายนอกเหยียบย่าง!"

จางเย่ฟังแล้วอับจนคำพูด

เปลี่ยนเจ้าอาวาส? หลวงจีนในวัดตั้งแต่เมื่อไรที่ต้องแข่งกันขนาดนี้?

รองผู้กำกับขมวดคิ้วกล่าว "แต่พวกเราเตรียมการมาเรียบร้อยหมดแล้ว ฉากนี้มันสำคัญมาก ไม่ใช้ฉากตรงนี้ก็ไม่ได้ พวกเราถ่ายแค่วันเดียว พรุ่งนี้จะจากไปทันที"

หลวงจีนหนุ่มพูดอย่างดุดันว่า "หนึ่งชั่วโมงก็ไม่ได้! กลับไปเดี๋ยวนี้!"

หลวงจีนหนุ่มทางด้านหลังก้าวรุกเข้ามาอีกก้าว ปิดทางขึ้นเขาเอาไว้

เหยาเจี้ยนไฉกล่าว "เจ้าอาวาสท่านอยู่ที่ไหน? เชิญท่านลงมา พวกเราจะเจรจากับท่าน"

"เจ้าอาวาสเข้าฌาณ! ตอนนี้ไม่รับแขก!" หลวงจีนหนุ่มดื้อรั้นอย่างยิ่ง ท่าทางยโสโอหังไม่เบา ไม่เห็นหัวพวกเขาในสายตา "ให้พวกประสกสิบวินาที! กลับไปเสีย!"

สิบวินาที?

ย้ายของยังย้ายไม่ทันเลย!

ผู้กำกับเจียงเริ่มโกรธขึ้นมาแล้ว "พาฉันไปเจอท่านเจ้าอาวาส!"

หลวงจีนหนุ่มจ้องเขาเขม็งกล่าว "อาตมาบอกไปแล้วประสกไม่ได้ยิน? ท่านเจ้าอาวาสกำลังเข้าฌาณ! ยังเหลืออีกหกวินาที! พวกประสกไม่ไปหรือ? เช่นนั้นอาตมาจะช่วย!"

เป็นหลวงจีนยังดุร้ายแบบนี้?

หลวงจีนบ้าอะไรกันวะ!

คนในกองถ่ายต่างดูจนมีน้ำโหแล้ว!

"ต้องดุร้ายใส่กันแบบนี้เหรอไง! พวกเราไม่ไปแล้ว!"

"พวกเอ็งเป็นบ้าอะไร? เอาพลองมาไล่ตีคนเหรอ?"

"ไปมาตั้งหลายวัด ฉันยังไม่เคยเห็นหลวงจีนที่ไหนไม่มีเหตุผลอย่างพวกท่านเลย! มา! มาตีกับฉันนี่! ฉันจะดูสิว่าพวกท่านจะช่วยพาฉันไปยังไง!"

ครบสิบวินาทีแล้ว!

หลวงจีนหนุ่มนั้นไม่พูดพร่ำทำเพลง ฟาดพลองลงมา เสียงเพล้งดังขึ้น โคมไฟที่แบกขึ้นมาครึ่งเขาถูกตีจนพัง หลอดไฟแตกกระจายล่วงตกลงจากเขา อีกนิดเดียวก็จะมาถึงจางเย่ที่ไม่ได้มีปากมีเสียงด้วย มันแทบจะฟาดโดนเขาแล้วเนี่ย!

จางเย่พลันสีหน้าเย็นชา!

ทีมงานคนอื่นกรุ่นโกรธขึ้นมาแล้ว "พวกท่านทำอะไร!"

แต่ว่าหลวงจีนที่อายุแค่ราวยี่สิบปีเศษยังคงควงกระบอง ต้องการฟาดกล้อง!

ขณะนั้น ผู้กำกับคิวบู๊พลันโผล่ออกมา มือถือกระบี่อ่อน เป้ง! กระแทกกับพลองยาวเล็กน้อย แต่จังหวะที่ผู้กำกับคิวบู๊กำลังจะออกกระบวนท่าต่อไป พลองของหลวงจีนหนุ่มก็ตวัดฟาดลงมา กระแทกไปที่หน้าท้องของผู้กำกับคิวบู๊ ฟาดจนเขากระเด็นลงมา!

"อ๊าก!" ผู้กำกับคิวบู๊ถึงกับกลิ้งไปตามบันไดทางเดิน!

นักแสดงคนหนึ่งกับฝ่ายฉากอีกสองคนรีบเร่งเข้าไปคว้าเขาเอาไว้ หยุดผู้กำกับคิวบู๊ไม่ให้กระเด็นลงไปอีก ไม่อย่างนั้นถ้าตกลงไป ไม่ตายก็ต้องพิการ ด้านล่างสูงตั้งหลายสิบเมตรเชียวนะ!

========================

[1] 没那个 金刚钻 就别揽那个瓷器活。ไม่มีทองให้เลี่ยม จะซ่อมเครื่องกระเบื้องได้อย่างไร เป็นสุภาษิตจีน กล่าวคือ เครื่องกระเบื้อง เวลาซ่อมจะใช้กาวประสานทอง ทำให้เกิดลวดลายทองที่สวยงาม เมื่อไม่มีทอง การซ่อมเครื่องกระเบื้องจึงเป็นไปไม่ได้ ในที่นี้หมายถึงเมื่อไม่มีความสามารถ ทำอย่างไรก็ไม่มีทางได้ดี

-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./95.md)