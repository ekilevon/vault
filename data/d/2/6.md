##บทที่ 103 : เพื่อนร่วมงานรู้ถึงวีรกรรมของจางเย่!
ภาพที่เห็นทำให้ทุกคนตกใจ!

ตาของโหวเกอแทบจะถลนออกจากเบ้า “รถของนาย…รถของนายไม่เป็นอะไรเลยเหรอ?”

“เป็นไปไม่ได้! นี่ไม่มีทางเป็นไปได้!” โหวตี้ไม่ยอมเชื่อ เขาวิ่งปรี่ไปตรวจดูรอบคันรถ!

ต้าเฟยและเสียวหลวี่ก็รีบเข้าไปดูเช่นกัน พวกเขาจับบริเวณหลังคารถที่โดนกระถางต้นไม้กระแทกเมื่อกี้ ก่อนจะจับกระจกหน้ารถที่โดนเศษกระถางแตกใส่ เมื่อดูเสร็จแล้ว พวกเขาถึงกับอึ้งจนไม่รู้จะพูดอะไร ราวกับเห็นผีอยู่ตรงหน้าอย่างไงอย่างงั้น! ไม่ว่าจะมองไกลๆ หรือดูใกล้ๆ หรือแม้กระทั่งเอามือไปสัมผัสดูด้วยตนเอง หลังคากับกระจกรถก็ยังอยู่ในสภาพสมบูรณ์ไม่เสียหายใดๆ!

มันตกมาจากชั้นห้าเชียวนะ!

ความสูงจากชั้นห้าก็มากกว่าสิบเมตรอีก!

กระถางนั่นอัดดินเต็มไปหมดด้วย ดูยังไงก็ไม่เบาเลย ยิ่งกว่านั้นด้วยความเร่งจากแรงโน้มถ่วงของโลก รถทั่วไปต้องโดนกระแทกจนบุบไปแล้ว มันควรจะมีรอยบุ๋มหรือแม้กระทั่งร่องรอยความเสียหายบ้างสิ ต่อให้รถยุโรปที่ว่าหนาๆ ก็เถอะ X5 ก็ไม่เว้นด้วย!

แต่รถของจางเย่กลับยังปกติดีอยู่!

อย่างกับว่ามันถูกห่อบับเบิลกันกระแทกไว้อย่างนั้นแหละ!

แม่ของเด็กน้อยที่ก่อปัญหากับหญิงวัยกลางคนเดินมาด้วยท่าทีงงงวยเช่นกัน สุดท้ายแล้วเธอจึงหันไปมองจางเย่ “น้องชาย รถของคุณ...”

จางเย่โบกมือ “ผมบอกแล้ว รถของผมไม่เป็นอะไรหรอกครับ คุณไม่ต้องชดใช้อะไรทั้งนั้น แต่ไม่ว่ายังไงก็ดูแลเด็กๆ ของคุณให้ดีด้วยนะครับ ต้องขอบคุณที่พวกเรายังโชคดี ถ้ามันตกโดนคนล่ะก็ ต้องเป็นเรื่องใหญ่แน่นอน”

“แน่นอนๆ” หญิงวัยกลางคนกล่าวอย่างตื้นตันใจ “ขอบคุณมากนะ ขอบคุณจริงๆ”

จากนั้นจึงรีบพาเด็กๆ ของเธอมากล่าวขอโทษขอโพยกับจางเย่ต่อ

เด็กน้อยกล่าวทั้งๆ ที่มีคราบน้ำตาเปื้อนอยู่บนแก้ม “คุณอา พวกเราขอโทษ”

จางเย่ลูบหัวเด็กน้อยเบาๆ “ไม่เป็นไร คราวหลังก็ระวังด้วยนะ” 

ถึงแม้ว่าเรื่องจะจบไปแล้ว ทุกคนต่างยังอยู่ตรงนั้น มีผู้คนมากกว่าเดิมมามุงดูรอบรถ พวกเขาคือคนที่กำลังกินข้าวในร้านอาหารกับคนที่เดินผ่านไปมานั่นเอง เนื่องจากเห็นเหตุการณ์ที่เกิดขึ้นจะๆ แต่ไม่เข้าใจว่ามันเกิดอะไรขึ้นกันแน่ ทำไมรถคันนี้ถึงได้..


…...


ทันใดนั้น ต้าเฟยที่คิดอะไรบางอย่างออกก็อุทานขึ้นมา “แม่เจ้าโว้ย! จางเย่! รถของนายมันไม่ใช่ X5 ธรรมดานี่! นี่มัน X5 รุ่นกันกระสุน!”

โหวเกอมึนงง “กระสุน รถกันกระสุนงั้นเหรอ?”

โหวตี้และเสียวหลวี่กล่าว “เอ๋ ไม่ใช่หรอกมั้ง?”

“ทำไมจะไม่ใช่ล่ะ!?” ต้าเฟยตบหน้าผากตนเอง “ที่ฉันพูดไว้ก่อนหน้านี้ไงว่ามีอะไรแปลกๆ ตอนที่นั่งข้างในรถ ทั้งเสียงเครื่องยนต์ก็ไม่ใช่เสียงเครื่องจากรุ่นล่างๆ เลย เสียงมันไม่ได้ทึบมาก แล้วการตกแต่งภายในยังแตกต่างไปจาก X5 รุ่นปกติเล็กน้อยด้วย ยิ่งกว่านั้นกระจกนั่น…เสียงมันทึบกว่ากระจกรถทั่วไปอย่างชัดเจน แถมความหนาก็มากกว่า ขนาดมองด้วยตาเปล่ายังเห็นได้เลยด้วย!”

เสียวหลวี่เอ่ยอย่างฉงน “มันเป็นรถกันกระสุนจริงเหรอ?”

“จริงแท้แน่นอน! ฉันกล้าสาบานตรงนี้เลย!” ต้าเฟยกล่าวปฏิญาณอย่างมั่นใจ “มันเพิ่งออกมาปีนี้เอง! น่าจะเป็นรุ่น X5 แบบกันกระสุนที่ผ่านการอัพเกรดมาแล้วด้วย! ไม่แปลกใจเลยว่าทำไมโดนกระถางต้นไม้ตกใส่จากชั้นห้าถึงยังไม่เป็นอะไร! นี่มันรถกันกระสุนที่ราคากว่า 5 ล้านหยวนเลยนะ! ขนาดกระสุนยังกันได้! กระถางต้นไม้เล็กๆ แค่นี้ไม่ระคายแน่นอน! ฉันได้ยินมาว่าที่เขาทดสอบกันในต่างประเทศ ตราบใดที่ไม่ได้เจอกับระเบิดมือหรือว่าอาร์พีจี รถคันนี้จะปกป้องคนที่อยู่ด้านในได้อย่างปลอดภัยเชียวล่ะ!”

โหวเกอกล่าวอย่างสะพรึง “เท่า… เท่าไรกันนะที่นายพูดเมื่อกี้?”

ต้าเฟยปรายตามองเขา “รุ่นเบสิกราคาอยู่ที่ 4 ล้านกว่า ถ้าครบเซ็ตทั้งหมดก็เกิน 5 ล้านหน่อยๆ ไม่ต้องสงสัยอะไรทั้งนั้น เพื่อนของฉันเคยสอบถามมาเป็นพิเศษ รถคันนี้มีจำหน่ายในหลายจุดทั่วประเทศแล้ว แต่เพราะสินค้ามีจำนวนน้อย ปกติต้องสั่งจองล่วงหน้าก่อน ทางศูนย์จึงจะทำเรื่องขอรถมา หาซื้อได้ยาก ส่วนใหญ่ก็ไม่มีขาย จะบอกว่าเป็นรถรุ่นลิมิเต็ดก็ไม่ผิด!”

ซื้อรถราคากว่า 5 ล้าน?

ซ้ำยังเป็นรถกันกระสุน?

เมื่อคนที่อยู่รอบๆ ได้ยินเข้าถึงกับเกิดความโกลาหลกันยกใหญ่!

พวกเด็กๆ กับหญิงวัยกลางคนพากันปากอ้าตาค้าง!

เมื่อต้าเฟยกล่าวจบ เขาหันไปหาจางเย่ “ฉันพูดถูกใช่ไหมจางเย่?”

“ก็ประมาณนั้นแหละ” จางเย่ไม่ได้ยืนยันหรือปฏิเสธอะไร “ไปกันเถอะ กินข้าวกันก่อนดีกว่า ไม่งั้นเราจะกลับไปที่ทำงานไม่ทันกันนะ” พูดจบเขาก็เดินเข้าร้านอาหารไปท่ามกลางสายตาตื่นตะลึงของผู้คนรอบข้าง


……


หลังมื้อกลางวัน

จางเย่เดินลงบันไดไปขึ้นรถเตรียมกลับ

เหล่าเพื่อนร่วมงานต่างขึ้นไปนั่งบน X5 อีกครั้ง คราวนี้สีหน้าท่าทางของทุกคนแตกต่างจากรอบแรกอย่างสิ้นเชิง

ต้าเฟยอดไม่ได้ที่จะลูบคลำไปทั่วๆ ด้านในของรถ เขาชอบมันมากๆ จนเอ่ยปากชมเชยไม่หยุดหย่อน “รถที่เยี่ยม เป็นรถที่เยี่ยมจริงๆ!”

โหวเกอที่ก่อนหน้านี้พูดมากปิดปากเงียบ รู้สึกแทบอยากจะร้องไห้ให้ได้ตลอดเวลา เพียงแค่ย้อนไปนึกถึงคำพูดที่เขาโอ้อวดระหว่างทางขามาแล้ว ทำให้หน้าของเขาดูจืดเจื่อนเลยทีเดียว X5 รุ่นล่างๆ? น่าจะราคาแค่แสนกว่าๆ? ด้อยกว่า ‘เหลยฉี’ ของเขานิดหน่อย? 800,000 ตูดแกเถอะ! วันนี้เขาได้รู้แล้วว่าเหนือฟ้ายังมีฟ้าอยู่!

เสียวหลวี่ถามอย่างใคร่รู้ “จางเย่ ที่บ้านนายรวยเหรอ?”

จางเย่ส่ายหัว “เปล่า พ่อแม่ของฉันก็ชนชั้นกลางเนี่ยแหละ”

“ถ้างั้นทำไมนายถึงได้มีรถแพงๆ ขนาดนี้ได้ล่ะ? นายเพิ่งจะทำงานได้ไม่กี่เดือนเองไม่ใช่เหรอ? แล้วนายก็เพิ่งจบมาจากมหาลัยด้วยนี่ใช่ไหม?” โหวตี้ถามอย่างสับสน

จางเย่ไม่ได้ตอบอะไรมากนัก “ฉันก็แค่โชคดีหาเงินมาได้นิดหน่อยเท่านั้นแหละ”

ฝาแฝดโหวเกอและโหวตี้ต่างมองกันและกัน พวกเขาเริ่มรู้สึกว่าคนๆ นี้มีอะไรไม่ธรรมดาแล้วล่ะ


……


แล้วจางเย่ก็ขับรถมาถึงสถานีโทรทัศน์

ขณะที่พวกเขาลงจากรถและเดินเข้าสถานีไป พวกเขาได้เห็นฉากที่เหมือนก่อนหน้าไม่มีผิด เมื่อคนอื่นๆ มองเห็นจางเย่ พวกเขาจะทำหน้าราวกับเห็นผีอย่างไงอย่างนั้น ทุกคนต่างมีสีหน้าตกใจและสะพรึงกลัว

“ฉันไปเข้าห้องน้ำก่อนนะ พวกนายล่วงหน้าไปกันก่อนเลย” จางเย่ขอตัวออกไปก่อน

เมื่อเห็นผู้คนยังคงชี้นิ้วตามหลังจางเย่ไป โหวเกอก็ไม่สามารถทนต่อไปได้อีก เขาก้าวเข้าไปถาม “พี่ชาย คนๆ นั้นมีอะไรงั้นหรือ?”

“เอ๋? ไม่ใช่ว่าพวกนายเป็นกลุ่มเดียวกันหรอกเหรอ?” พนักงานคนนั้นถาม

โหวเกอกะพริบตา “ใช่พวกเราเป็นกลุ่มเดียวกัน เขาเป็นเพื่อนร่วมงานของพวกเราเอง ว่าแต่ทำไมนายถึงได้มองเขาแบบนั้นล่ะ หรือว่ารู้จักเขามาก่อน? เขาเป็นใครกัน?”

อีกฝ่ายยิ้มเจื่อนๆ ให้เขา “เพื่อนร่วมงานกันจริงเหรอเนี่ย? นายไม่รู้จักจางเย่? ต่อให้นายไม่ได้ไปงานประกวดรางวัลไมโครโฟนทองด้วยตัวเอง ก็น่าจะเคยได้ยินชื่อเสียงเรียงนามของเขามาบ้างนะ นายเพิ่งมาที่นี่ใช่ไหม? หรือไม่ก็ไม่ได้ทำงานกับสถานีวิทยุหรือโทรทัศน์มาก่อนใช่รึเปล่า?”

โหวเกอ เสียวหลวี่และคนอื่นๆ ต่างไม่คาดคิดว่าจะถูกดูออกภายในเสี้ยววินาที

โหวเกอเอ่ยถาม “เอ๋ นายรู้ได้ยังไงกัน?”

พนักงานคนนั้นตอบ “ทำไมจะไม่รู้ล่ะ? มีคนในวงการไม่กี่คนหรอกที่ไม่รู้จักจางเย่ ในเมื่อนายไม่รู้ฉันก็จะบอกให้แล้วกัน คนๆ นี้ไม่ใช่คนธรรมดาเลย เขาเขียนนิยายเรื่อง ‘คนขุดสุสาน’ แล้วยังมีกลอนอื่นๆ หลายบทด้วย อย่างเช่น ‘นกบนฟ้ากับปลาในน้ำ’ แล้วก็ ‘หากเธอสบายดี เช่นนั้นฟ้านี้ก็สดใสแล้ว’ ยังมี ‘เห็นหรือไม่เห็น’ แล้วก็ ‘ลำนำทำนองวารี’ กับ ‘นี่ก็คือทุกสิ่ง’ อ้อ เร็วๆ นี้ก็มีเรื่องสั้นเกี่ยวกับคนที่ทำงานอย่างหนักเพื่อที่จะซื้อบ้านนั่นอีก อันนั้นเขาก็แต่งเองนะ”

โหวเกออุทาน “‘คนขุดสุสาน’ เป็นผลงานของเขาเหรอ? ชิบหา*! ฉันเพิ่งซื้อฉบับปกแข็งมาเมื่อวานนี้เอง! นิยายเรื่องนั้นโคตรสุดยอด! ฉ...ฉันไม่ได้สังเกตชื่อคนเขียนมาก่อนเลย!”　　

เสียวหลวี่หรี่ตามอง “เขาแต่ง ‘นกบนฟ้ากับปลาในน้ำ’ ด้วยงั้นเหรอ? นั่นใช่ ‘ระยะทางที่ไกลที่สุดในโลก’ ใช่ไหม? แม่*เอ้ย! ฉันโคตรรักกลอนนั้นเลยนะ! นั่นก็ของจางเย่งั้นเหรอ!?”

พนักงานคนนั้นถึงกับจนคำพูด “ถ้าไม่ใช่ของเขาจะของใครกันล่ะ? แล้วยังเรื่องที่เพิ่งเกิดขึ้นที่งานประกาศรางวัลไมโครโฟนเงินก่อนหน้านี้ ฉันเดาว่าพวกนายยังไม่รู้เรื่องล่ะสิ?”

“ไม่เลย พวกเราเพิ่งเข้ามาทำงานได้สองสามวันก่อนเอง” โหวเกอรีบถามต่อ “เกิดอะไรขึ้นกันเหรอ?”

อีกฝ่ายอธิบาย “ชื่อเสียงของจางเย่ในวงการนี้ ไม่ใช่เพราะเขาเขียนนิยายหรือกลอนได้อย่างยอดเยี่ยมหรอกนะ แต่มันมาจากความกล้าของเขาต่างหาก ตอนที่กล่าวสุนทรพจน์รับรางวัล จางเย่ใช้กลอน ‘น้ำนิ่ง’ ด่าประจานที่ทำงานกับผู้บริหารของเขาเอง เขาล่วงเกินคนไว้ใหญ่หลวงเชียวล่ะ ถึงขั้นทำให้หัวหน้าสถานีคนหนึ่งเป็นลมล้มพับไปเลย ต้องปฐมพยาบาลกันสักพักแน่ะถึงจะฟื้นขึ้นมา แล้วนายคิดว่าคนระดับเทพแบบนี้จะไม่ดังอีกงั้นเหรอ? ตอนที่พวกเราเห็นจางเย่ที่สถานีโทรทัศน์นี้ พวกเราถึงได้ประหลาดใจกันทั้งนั้น ฉันอยากจะถามพวกนายเหมือนกัน ทำไมสถานีถึงจ้างเขาเข้ามาล่ะ?”



……



ยามบ่าย

ในเวลาทำงาน

จางเย่เพิ่งเดินกลับจากห้องน้ำเข้ามาในออฟฟิศเล็กๆ ของช่องวรรณศิลป์ ชายหนุ่มนั่งลงและจัดการงานของเขา ผ่านไปสักพักหนึ่งแล้วแต่เพื่อนร่วมงานของเขายังไม่กลับเข้ามาอีก เขาไม่รู้เลยว่าพวกนั้นกำลังทำอะไรกันอยู่

สิบนาทีให้หลังทุกคนถึงเดินกลับเข้ามา

จางเย่หันไปมองแล้วเดินไปที่ตู้กดน้ำ “อยากกินน้ำร้อนหรือน้ำเย็นกันดี?”

โหวเกอแทบจะกระโดดตัวลอย ชายหนุ่มรีบพุ่งตัวเข้าไป “ไม่ต้องนะ ไม่ต้องเลย ผมทำเอง จางน้อย…ไม่สิ อาจารย์จางน้อย คุณนั่งลงก่อน นั่งลงก่อนเลยนะ!”

จางเย่ยังคงจะไปกดน้ำให้ “ไม่ได้หรอก ผมเป็นเด็กใหม่ งานพวกนี้ผมควรจะทำอยู่แล้ว”

เสียวหลวี่มาดึงเขาไปเช่นกัน “อาจารย์จาง เชิญนั่งลงเถอะค่ะ งานจุกจิกพวกนี้เดี๋ยวฉันทำเอง อย่าให้พวกเราต้องอับอายขายหน้าไปมากกว่านี้เลย พวกเราพลาดไปแล้วที่ไม่ได้สังเกตว่าคุณเป็นใครยิ่งใหญ่ถึงเพียงใด คุณไม่ใช่เด็กใหม่หรอก มันเป็นเพราะพวกเราไม่ได้อยู่ในวงการนี้เลยไม่ได้รู้ถึงชื่อเสียงคุณมาก่อน”

จางเย่รู้สึกไม่เคยชินนัก “อย่าทำแบบนี้เลย ผมไม่ได้มีชื่อเสียงอะไรขนาดนั้น หรือต่อให้มีจริงๆ มันก็เป็นชื่อเสียงด้านไม่ดีเท่านั้นแหละ”

“หมายความว่ายังไงกันที่ไม่มีชื่อเสียง?” โหวเกอกล่าวต่อ “ผมอ่าน ‘คนขุดสุสาน’ ติดกันสองวันสองคืน มันช่างสุดยอดมากๆ เมื่อวานนี้ผมถึงกับบอกน้องชายด้วยว่าคนที่เขียนเรื่อง ‘คนขุดสุสาน’ นี่ต้องเป็นคนที่ล้ำลึกมากๆ ผมไม่เคยคิดเลยว่าจะได้มาเจอตัวเป็นๆ วันนี้เอง ไอ้เรื่องที่ผมพลาดไปก่อนหน้านี้ขออย่าได้ถือสาเลยนะ!”

ตอนนี้พวกเขาทั้งหมดเข้าใจอย่างแจ่มแจ้งถึงความสามารถของจางเย่ และรู้ด้วยว่าทำไมหูเฟยถึงประเมินค่าชายหนุ่มไว้สูงมากขนาดนี้ ถึงขั้นดึงตัวมาร่วมงานด้วยทั้งๆ ที่มีหน้าตาจัดว่าธรรมดา เพราะว่าชายคนนี้สร้าง ‘ผลงานชั้นเลิศ’ ไว้มากมายนั่นเอง คนที่พวกเขาคิดว่าเป็นมือใหม่แล้วพยายามข่มทับ คนที่พวกเขาใช้ให้ทำนู่นทำนี่แท้จริงกลับมีชื่อเสียงมากมายถึงเพียงนี้!

ต้องข่มเด็กใหม่?

สอนบทเรียนให้เด็กใหม่รู้จัก?

กลัวว่าเด็กใหม่จะเป็นพวกหัวขบถ?

เพียงแค่คิดถึงความคิดตอนแรกของพวกเขา โหวเกอก็ไม่รู้ว่าจะหัวเราะหรือร้องไห้ดีแล้ว ด้วยคุณสมบัติของจางเย่บวกกับความอารมณ์ร้อนของเขา ใครข่มใครยังจะต้องถามอีกเรอะ โชคดีที่พวกเขารู้ตัวเร็ว ไม่อย่างนั้นเกิดล่วงเกินจางเย่ไปมากกว่านี้ เพียงแค่บทกลอนเล่นๆ สักบทของชายหนุ่มคงทำให้พวกเขาโด่งดังจนต้องอับอายขนาดตายเสียยังดีกว่าเลย!

จางเย่เป็นใครกัน?

เขาเป็นคนที่กล้าด่ากระทั่งที่ทำงานกับหัวหน้าของเขาเชียวนะ!

พวกเขาเพิ่งลองหาข้อมูลของจางเย่ทางออนไลน์ดูและได้เห็น ‘นี่ก็คือทุกสิ่ง’ ที่เป็นกลอนหักหน้าหวังสุ่ยซินหัวหน้าของช่องวรรณศิลป์ของพวกเขาด้วย คนๆ นี้มีฉายาที่รู้กันว่า ‘จอมตอกหน้า’! ถึงขั้นกล้าหักหน้าผู้อำนวยการหวัง! ยังจะมีใครอีกเหรอที่จางเย่จะไม่กล้าข่มอีก?



-*-*-*-*-*-*-*-*-*-*-*-*-*-*-*-*-*


[Go To Next Chapter]( ./7.md)