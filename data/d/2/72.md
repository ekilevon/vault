##บทที่ 170 : จางเย่เดือด!
ดึกมากแล้ว

เวลาในมือถือเป็นเวลาสามทุ่มยี่สิบ

หลังจากจางเย่แจกลายเซ็นให้กับแฟนๆ ที่ห้องส่งแล้ว พวกทีมงานก็พาผู้ชมที่เหลืออยู่ออกไปทีละคน จางเย่บอกให้หูเฟย เสี่ยวหลวี่ โหวเกอและพวกกลับบ้านไปก่อน จึงเหลือแค่ชายหนุ่มที่อยู่คุมงานตัดต่อเทป ตัดฉากที่ไม่ต้องการออก หลังจากจัดแจงเอกสารที่ทำงานอีกนิดหน่อยก็ถือว่าเลิกงานเรียบร้อย

กดลิฟต์

ติ๊ง ประตูลิฟต์เปิด

"อ๊ะ คุณอาเว่ย?" จางเย่มองเห็นคนที่อยู่ในลิฟต์

บรรณาธิการเว่ยตะลึงอยู่ครู่ "อาจารย์จางน้อยเรอะ ทำไมถึงได้เลิกงานดึกขนาดนี้ล่ะ?"
จางเย่ตอบ "วันนี้อัดรายการเกินเวลา เพิ่งจะเรียบร้อยนี่แหละครับ ทำไมคุณยังไม่กลับเหมือนกันล่ะ?"

บรรณาธิการเว่ยยิ้ม "เพิ่งพาพวกนักข่าวจากหนังสือพิมพ์ไปกินข้าวมา" เขาพูดถึงนักข่าว แน่นอนว่าต้องเป็นพวกนักข่าวที่มาทำสกู๊ปพิเศษให้กับหวังสุ่ยซินเมื่อตอนบ่าย "หลังจากคนกลับหมดแล้ว ทางออฟฟิศก็เกิดเรื่องด่วนนิดหน่อย เด็กพวกนั้นทำเอกสารหาย ผู้อำนวยการเลยลงโทษให้ทุกคนทำโอที ฉันเห็นเด็กพวกนั้นมีธุระ ทั้งยังดึกดื่นแล้ว เลยให้พวกเขากลับบ้านไปก่อน อันที่จริงพวกเขาก็ช่วยอะไรไม่ได้หรอก ฉันทำคนเดียวออกจะเร็วกว่าอีก เหอๆ"

จางเย่กล่าวว่า "นี่มันจะสามทุ่มครึ่งแล้วนะ"

"ฉันไม่รีบ เสร็จแล้วค่อยกลับ" บรรณาธิการเว่ยตอบยิ้มๆ

จางเย่ขันอาสา "คุณอายุมากขนาดนี้แล้วจะทำแทนเด็กๆ ไม่ได้สิ แถมคนแซ่หวังนั่นยังจะให้คุณทำโอทีทุกวัน? นี่มันผิดกฎระเบียบ ผิดกฎหมายแรงงานด้วย คุณฟ้องได้เลยนะ!" หวังสุ่ยซินนั่นยิ่งมายิ่งเหลือเกิน จางเย่แทบจะทนไม่ไหวแล้ว "ยิ่งกว่านั้นร่างกายคุณจะทนไหวได้ยังไง? เอาอย่างนี้ ผมกลับไปก็ไม่มีอะไรทำ ผมช่วยคุณก็แล้วกัน"

บรรณาธิการเว่ยโบกมือ "เธอไม่ต้อง ฉันคนเดียวก็ได้แล้ว ต่อไปเป็นโลกของพวกเธอคนหนุ่มสาว เรื่องเล็กน้อยอย่างขนไก่เปลือกกระเทียมพวกนี้ฉันทำได้ฉันก็ทำ ทำไม่ได้ค่อยหาพวกเธอ"

จางเย่ยังห่วงใย "งั้นคุณกลับเร็วหน่อยนะครับ"

"ได้ ฉันรู้แล้ว" บรรณาธิการเว่ยเพิ่งจะเดินจากไป ฉับพลันก็หยุดเท้าหันกลับมาเรียกเขา "อาจารย์จางน้อย วันหลังฉันขอภาพอักษรพู่กันคุณสักแผ่นได้ไหม กลอนเปล่าบทไหนก็ได้"

จางเย่รีบตอบ "คุณไม่ต้องบอกว่าขอ คุณอยากได้พรุ่งนี้ผมจะเขียนให้เลย แต่ว่าลายมือผมธรรมดาๆ ใช้คำว่าภาพอักษรพู่กันไม่ได้หรอก"

บรรณาธิการเว่ยดีใจมาก "งั้นฉันขอบคุณล่วงหน้าแล้วกัน"
"ดูคุณสิเกรงใจขนาดนั้น เรื่องเล็กน้อยเอง" จางเย่รู้ว่าชายชราชื่นชอบกลอนของตัวเองเป็นพิเศษ


……


กลับถึงบ้านจางเย่ก็หลับไปทันที

เช้าวันรุ่งขึ้น จางเย่เดิมทีไม่คิดจะตื่นแต่เช้า เมื่อวานอัดรายการเสร็จสมบูรณ์แล้ว เท่ากับหลายวันนี้จะว่างมาก เขาจึงเตรียมจะพักถึงบ่ายแล้วค่อยไปทำงาน

แต่กลับมีโทรศัพท์เข้ามาปลุกจางเย่ให้ตื่นขึ้น!

เป็นเบอร์ของเสี่ยวหลวี่ จางเย่รับสายอย่างสะลึมสะลือ "เฮ้ เสี่ยวหลวี่ มีเรื่องอะไรรึเปล่า? ไม่งั้นค่อยคุยกันตอนบ่าย ผมขอนอนอีกหน่อย"

เสียงของเสี่ยวหลวี่ร้อนรนจัดซ้ำยังฟังเหมือนกำลังสะอื้น "อาจารย์จาง! เกิดเรื่องแล้ว!"

จางเย่ตาสว่างทันทีรีบลุกขึ้นจากเตียง "มีเรื่องอะไร? คุณใจเย็นๆ ค่อยๆ พูด"

วางสายแล้ว จางเย่หน้าเปลี่ยนสีไปถนัดตา กระทั่งฟันยังไม่แปรง รีบใส่เสื้อผ้า วิ่งลงจากตึกก่อนขับรถออกไป!


......


สถานีโทรทัศน์

ชั้นทำงานของช่องวรรณศิลป์

เมื่อจางเย่มาถึงก็ได้ยินเสียงร้องไห้ดังมาจากทางเดิน

"ฉันผิดเอง! ฉันผิดเอง!"

"ถ้าฉันอยู่ทำโอที! คุณอาเว่ยคงไม่เกิดเรื่อง!"

"ถึงโรคหัวใจจะกำเริบ แต่ถ้าตอนนั้นพวกเราสักคนอยู่ทำโอที ก็ยังพอช่วยได้บ้าง แต่ว่าตอนนี้...ฉัน ทำไมฉันถึงกลับไปล่ะ! ทำไมฉันถึงกลับไป!"

ชายหนุ่มคนหนึ่งร้องไห้พลางเงื้อมือขึ้นสูง ตบหน้าตัวเองอย่างแรง เพียงสองฝ่ามือใบหน้าด้านขวาก็บวมช้ำขึ้นมา เห็นได้ชัดว่าเขาตีตัวเองอย่างทารุณ!

"เสี่ยวจวิน เธออย่าทำแบบนี้! อย่าทำแบบนี้!" คนด้านข้างรีบดึงเขาไว้
หญิงสาวอีกคนหนึ่งทรุดนั่งกับพื้นอย่างเลื่อนลอยพลางสะอึกสะอื้น "เป็นเพราะคุณอาเว่ยกลัวว่าพวกเราจะลำบากเกินไป! จะเป็นจะตายก็ให้พวกเรากลับ! เหลือแต่เขาเอาไว้! พวกเรา...พวกเราสมควรตายจริงๆ! ทำไมพวกเราถึงกลับกันหมด! ทำไมพวกเราถึงทำเอกสารนั่นหาย!"

"อย่าโทษตัวเอง พวกเธออย่าโทษตัวเองเลย!"

"เป็นความผิดของพวกเราชัดๆ!"

"ต่อให้พวกเธอไม่ทำเอกสารหาย คุณอาเว่ยก็ยังต้องทำโอทีอยู่ดี!"

คำพูดนี้ตรงประเด็น ใช่แล้ว เป็นความจริงที่ว่าต่อให้เมื่อวานพวกเขาหนุ่มสาวไม่ได้ทำอะไรผิด แต่ด้วยท่าทีของหวังสุ่ยซินที่มีต่อบรรณาธิการเว่ย ท่าทีที่ไม่เห็นคนอื่นเป็นคนอย่างสิ้นเชิง เขาต้องไม่ปล่อยให้บรรณาธิการเว่ยว่างงานแน่นอน! ต้องหาเหตุผลอะไรสักอย่างมาให้บก.เว่ยทำโอที จงใจสร้างความลำบากให้เขา! ดังนั้นมันจึงแทบไม่เกี่ยวอะไรกับพวกเขาเลย ต้องบอกว่าเป็นเพราะหวังสุ่ยซินบีบคั้นแรงงานบรรณาธิการเว่ยแทบทุกวันต่างหาก ที่ทำให้เกิดผลลัพธ์เช่นวันนี้!

"อาจารย์จาง" เสี่ยวหลวี่รีบเข้ามาหาสองตาแดงก่ำ เห็นชัดว่าเพิ่งร้องไห้

จางเย่หน้าซีดเผือดเช่นกัน "นี่มันเรื่องอะไรกัน! ทำไมจู่ๆ คนถึงตายล่ะ! บอกตายก็ตายเหรอ! เมื่อวานพวกเราสองคนยังคุยกันอยู่เลย! คุณอาเว่ยเพิ่งขอภาพอักษรพู่กันจากผมเอง!"
เสี่ยวหลวี่ได้ยินก็ยิ่งร้องไห้หนักกว่าเดิม

ต้าเฟยดูสงบนิ่งกว่า พูดขณะที่ระงับความโกรธว่า "เมื่อวานคุณอาเว่ยอยู่ทำโอทีอีกแล้ว ทำให้ตอนดึกอาจจะเหนื่อยเกินไป แถมทั้งปีนี้ยังต้องอยู่จนดึกเป็นประจำ โรคหัวใจเลยกำเริบกะทันหัน แต่ว่าตอนนั้นช่องวรรณศิลป์เราไม่มีใครอยู่ทำงานแล้ว เหลือแต่บก. เว่ยแค่คนเดียว ดังนั้น...ดังนั้นเมื่อเช้าตอนพวกเรามาถึงก็พบว่าประตูออฟฟิศไม่ได้ล็อก หลังจากเข้ามาข้างในก็เห็นคุณอาเว่ยนอนอยู่บนพื้น พวกเราเข้าไปแตะตัวดู...คน...คนก็ตัวเย็นเฉียบไปแล้ว!"

จางเย่กล่าว "คนล่ะ?"

โหวเกอเองก็เดินเข้ามา "ทางโรงพยาบาลเพิ่งเข็นออกไปเมื่อกี้เอง!"

สุดท้ายแม้แต่หน้าก็ยังไม่ได้เห็น? จางเย่อารมณ์ขุ่นมัวอย่างหนัก คับแค้นแน่นในอกไปหมด!

ทุกคนยืนกันอยู่ที่โถงทางเดินตรงที่ที่บก. เว่ยล้มลงครั้งสุดท้าย คนดีคนหนึ่งได้จากไปแล้ว คนดีที่ยอมคุ้ยขยะเพื่อส่งเสียเด็กๆ ให้ได้เรียนหนังสือได้จากไปแล้ว คนดีที่ยอมทำโอทีเพื่อไม่ให้คนหนุ่มสาวกับเหล่าเด็กๆ ต้องลำบากได้จากไปแล้ว ทุกคนที่อยู่ที่นี่ไม่มีใครไม่เสียใจ! ในสถานีหลายปีมานี้ บรรณาธิการเว่ยเป็นคนที่ทำงานหนักกว่าใครๆ รายได้ก็น้อยกว่าคนอื่นอีก แต่เขากลับไม่มีปากมีเสียง ยังคงอดทนทำหน้าที่ของตัวเองไม่เคยปริปากว่าเหนื่อยยากลำบากสักครั้ง!

ทำไม?

ทำไมคนดีถึงได้อายุสั้นเสมอ?

ขณะนั้นเองเลขานุการของหวังสุ่ยซินเดินออกมาโบกมือไล่ "แยกย้ายกันได้แล้ว! แยกย้าย! รีบกลับไปทำงาน! อย่าถ่วงเวลาทำงาน!"

ทำงาน?

เวลาแบบนี้ยังจะให้พวกเราทำงาน?

คุณอาเว่ยเพิ่งจากไป เพื่อนร่วมงานและผู้อาวุโสของพวกเราเพิ่งจากไป นายจะเป็นห่วงเป็นใยหรือคำพูดเสียใจสักคำก็ไม่มี แต่เข้ามาไล่ให้พวกเราไปทำงาน? หลายคนจ้องเลขานุการของหวังสุ่ยซินไม่วางตา จิตสำนึกของนายโดนหมากินไปหมดแล้วใช่ไหม? แต่ทุกคนไม่มีใครกล้าพูดอะไรกับเลขาฯ ของอันดับหนึ่งของช่อง พวกเขาได้แต่ยำเกรง ไม่กล้าโต้แย้งด้วย!

แต่ในนั้นกลับมีคนหนึ่งที่เป็นข้อยกเว้น

มีคนหนึ่งที่ไม่สนเรื่องพวกนั้น — นั่นก็คือจางเย่!

ความโกรธแค้นของจางเย่กำลังไม่มีที่ระบายพอดี เขาจ้องเลขาฯ ของหวังสุ่ยซินเขม็ง "ทำงานแม่เอ็งปู่เอ็งสิ! ไสหัวไป!"

เลขาฯ ของหวังสุ่ยซินถูกด่าจนเอ๋อ ชี้นิ้วใส่จางเย่ "นี่นายด่าเหรอ?"

จางเย่เดินเข้าไปหนึ่งก้าว "ฉันแม่*ด่าเอ็งนั่นแหละ! ลองชี้หน้าฉันอีกรอบสิ!"

เสี่ยวหลวี่รีบเข้ามาดึงจางเย่ไว้ "อาจารย์จางน้อย!"

"ดี! ดี!" เลขาฯ ของหวังสุ่ยซินเดือดจัด แต่ยังคงกำมือไว้ข้างล่าง ไม่กล้าชี้หน้าจางเย่ "คิดว่าเรตติ้งคุณสูงเลยมองไม่เห็นหัวใครก็ได้เหรอ? คุณยังไม่รู้จักวินัยองค์กรใช่ไหม? ได้! คุณเตรียมรอบทลงโทษจากทางสถานีได้เลย!" พูดจบเขาก็เห็นจางเย่สาวเท้าเข้ามาหาอีกก้าว เลขาฯ ของหวังสุ่ยซินตกใจจนผวา เปิดตูดหนีไม่เห็นฝุ่น ไม่กล้าพูดมากต่อหน้าจางเย่อีก

ช่วยไม่ได้ เขาเป็นถึงเลขานุการของอันดับหนึ่งของช่อง ทั่วทั้งช่องไม่เคยต้องกลัวใคร ยกเว้นไว้เพียงสองคน หนึ่งคือหวังสุ่ยซิน ซึ่งไม่ต้องพูดถึง หวังสุ่ยซินเป็นหัวหน้า เป็นมือหนึ่งของช่องแน่นอนว่าเขาต้องเกรง แต่ว่าคนที่เขากลัวคนที่สองก็คือจางเย่นี่แหละ คนๆ นี้ขนาดลูกชายของหวังสุ่ยซินยังกล้าตีกล้าด่าว่าลูกสำส่อน! ตอนงานรับรางวัลไมโครโฟนเงินก็กล้าด่าหัวหน้าองค์กร - สุดอันธพาลเลย! ตอนที่แข่งกลอนคู่ประจำนครหลวงก็อีก! จางเย่ยังใช้กลอนคู่มาด่าคนของสมาคมนักเขียนด้วย! แม้แต่ตอนนี้คำด่าบนอินเตอร์เน็ตที่ใช้กันประจำ ในสิบคำมีห้าคำที่มาจากจางเย่!

นี่แหละอันธพาลเน่าเหม็น!

ทะเลาะกับหมอนี่ไม่มีการได้เปรียบแม้แต่น้อย!

ดังนั้นเลขาฯ ของหวังสุ่ยซินจึงเผ่นหนีไป เขากลัวจางเย่จะลงไม้ลงมือ ถ้าถึงเวลานั้นเขาโดนอัดจนเละ ต่อไปจะมีหน้าอยู่นี่ได้ยังไง? เหอะ ลูกผู้ชายต้องรู้จักลดราวาศอก นายคอยดูเถอะ!

อีกด้าน หูเฟยก็เข้ามาในออฟฟิศด้วยสีหน้าเศร้าเสียใจเช่นกัน ที่จางเย่ด่าคนเขาก็ได้ยิน แต่ผิดคาดที่ครั้งนี้หูเฟยไม่ตำหนิจางเย่ ไม่พูดอะไรแม้แต่คำเดียว

คนอื่นในช่องวรรณศิลป์ต่างรู้สึกเหมือนได้ระบายอารมณ์เช่นกัน ด่าได้ดี! ด่าได้สะใจมาก! ในเวลาสำคัญแบบนี้ยังมีอาจารย์จางเย่! ไอ้ลูกเต่านั่นสมควรโดนด่าแล้ว!

พนักงานหญิงคนหนึ่งกล่าวด้วยความชิงชังว่า "พวกมันไม่มีดีสักอย่าง!"

ชายหนุ่มคนหนึ่งกัดฟันกรอด "คุณอาเว่ยจากไปแล้ว! เป็นพวกมันทำให้เขาตาย! หนึ่งปีสามร้อยหกสิบห้าวัน มีสองร้อยวันต้องทำโอที! ทั้งไม่มีโบนัส! ไม่ได้ขึ้นเงินเดือน! นี่ยังเป็นเรื่องที่คนทนไหวเหรอ? คุณอาเว่ยถูกพวกมันเล่นจนตาย! เหนื่อยจนตาย!"

"ฉันอยากลาออก! ช่องห่วยแตกแบบนี้ฉันทนอยู่ต่อไม่ไหวแม้แต่วันเดียว! หัวหน้าไม่เคยเห็นพวกเราเป็นคน! วันๆ คิดแต่ว่าจะสร้างชื่อเสียงให้ตัวเองอย่างเดียว! เอาตัวเองออกสื่อหนังสือพิมพ์ออกโทรทัศน์จะได้มีชื่อเสียงเพิ่มขึ้น! คุณอาเว่ยเป็นคนดีขนาดไหน! เป็นพวกมันทำให้..."

"ฉันก็ไม่อยากทำแล้วเหมือนกัน ไม่ไหวแล้วจริงๆ!"

"อย่าเพิ่งพูดวู่วาม ลาออกแล้วจะเป็นยังไง? ก็ยังต้องทนกันต่ออยู่ดี! เฮ้อ!"

"อดทน? ยอมรับ? คุณอาเว่ยทนมาทั้งชีวิตแล้ว! ทนทำเป็นวัวเป็นควาย! สุดท้ายแล้วเป็นยังไง? สุดท้ายแล้วเหลืออะไรบ้าง? หัวหน้าแม้แต่หน้าก็ไม่โผล่มา! กลับส่งเลขาฯ มาไล่ให้พวกเราไปทำงาน! พวกคุณทนไปเถอะ! ฉันไม่ทนแล้ว!"

"แล้วจะทำอะไรได้?"

"คนก็ตายไปแล้ว พูดอะไรก็สายไปแล้ว!"

ในหมู่พวกเขาก่อนนี้อาจจะมีบางคนทะเลาะกัน หรือมีแผนการส่วนตัว ความสัมพันธ์ก็มีทั้งดีทั้งแย่ แต่เมื่อคุณอาเว่ยลาจากโลกนี้ไป แทบทุกคนลุกขึ้นโกรธแค้นต่อศัตรูคนเดียวกัน!
จางเย่เองก็เหลือจะทน เขาจะต้องกระชากหน้ากากของหวังสุ่ยซินออกมาให้ได้! ให้ทุกคนได้รู้! ให้คนทั้งโลกได้เห็น!

-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./73.md)