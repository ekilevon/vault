##บทที่ 144 : แฟนคลับป่วยเป็นโรคร้ายแรง!
วันถัดมา

ที่สตูดิโอถ่ายทำสถานีโทรทัศน์นครหลวง

“ตอนที่แล้วผมได้เกริ่นไปคร่าวๆ ว่าโจโฉคือทรชนผู้น่ารัก ซึ่งนั่นถูกต้องหรือไม่? พวกเรามาคุยเรื่องนี้กันทีละส่วนดีกว่า”

“ก่อนอื่นขอพูดถึงเรื่องทรชนก่อน ทรชนหมายความว่าอย่างไร?”

“ชาติกำเนิดของโจโฉนั้นแย่มาก...”

“ดังนั้นเราจึงสรุปได้ว่าโจโฉคือทรชนผู้น่ารัก…เป็นทั้งทรชนและวีรชนในคนเดียวกัน ความจริงแล้วโจโฉต้องการเป็นเพียงยอดขุนนาง แต่เหตุใดเขาจึงไม่อาจทำเช่นนั้นได้? โปรดติดตามชมตอนต่อไปที่มีชื่อว่า ‘หนทางสู่ยอดขุนนาง’”

รายการตอนที่สามบันทึกเทปเสร็จแล้ว

ผู้ชมพลันลุกขึ้นยืนปรบมือ!

หลายคนทั้งปรบมือและโห่ร้อง!

จางเย่สูดหายใจ เหงื่อผุดพรายบนหน้าผาก การขยับปากไม่หยุดเป็นเวลาหนึ่งชั่วโมงนี่เป็นการออกแรงเช่นกัน ยิ่งไม่ต้องพูดถึงว่าต้องยืนอีกด้วย!

เสี่ยวหลวี่รีบวิ่งนำผ้าขนหนูมาซับเหงื่อให้จางเย่

ต้าเฟยหยิบขวดน้ำแร่มาเปิดฝาแล้วรีบส่งให้ “อาจารย์จาง ดื่มน้ำก่อน”

“ขอบคุณ” จางเย่ดื่มเข้าไปสองสามอึกใหญ่แล้วจึงรู้สึกดีขึ้น 

หูเฟยเดินเข้ามาหา “พักกันสักหน่อยไหม? เธอยังบาดเจ็บอยู่ ไม่ต้องฝืนหรอก”

จางเย่โบกมือ “ผมไม่เป็นไรครับหัวหน้า วันมะรืนนี้รายการของเราจะออกอากาศแล้ว วันนี้ถือเป็นเส้นตาย เพื่อความแน่นอนอัดไว้สักหลายตอนจะดีกว่า ไม่อย่างนั้นเกิดสองสามวันนี้มีเรื่องหรือมีอุบัติเหตุอะไรขึ้นมา จะหยุดออกอากาศทั้งๆ ที่เริ่มฉายไปได้ไม่กี่วันก็คงไม่ได้? ผมตั้งใจว่าวันนี้จะอัดให้ได้สักสามสี่ตอน”

หูเฟยถามย้ำอย่างจริงจัง “มากขนาดนั้นเชียว? เธอจะไหวเหรอ?”

“ผมไม่มีปัญหาครับ” เมื่อจางเย่เห็นผู้ชมกลับเข้ามาหลังจากพักเข้าห้องน้ำแล้ว จึงพูดต่อ “เริ่มกันเลยเถอะ”

……


ตอนที่สี่ ‘หนทางสู่ยอดขุนนาง’

ตอนที่ห้า ‘ที่มาที่ไป’ 

ตอนที่หก ‘ผิดซ้ำผิดซาก’ 

ตอนที่เจ็ด ‘มองการณ์ไกล’

แม้จางเย่จะบอกว่าต้องการอัดรายการเพียงสามสี่ตอน แต่เมื่อเครื่องติดแล้วเขากลับไม่สามารถหยุดตัวเองได้ ยิ่งพูดยิ่งไฟลุกโชนจนไม่อยากจะหยุด หลังอาหารกลางวันมีการเปลี่ยนกลุ่มผู้ฟังชุดใหม่เข้ามา จางเย่ก็เริ่มเจื้อยแจ้วอัดรายการต่อ สุดท้ายตอนที่แปด ตอนที่เก้า กระทั่งถึงตอนที่สิบก็ยังอัดจนเสร็จ!

วันเดียวอัดรายการแปดตอนรวด!

กระทั่งตอนของอาทิตย์ถัดไปก็อัดแล้ว!

หลังจากเคลียร์สตูดิโอจนโล่ง เสี่ยวหลวี่ โหวเกอและต้าเฟยต่างหมดแรงไปตามๆ กัน

เสี่ยวหลวี่จ้องตาค้าง “อาจารย์จางคุณนี่สุดยอดไปเลย พลังงานเหลือล้นจริงๆ ฉันไม่เคยได้ยินว่ามีใครสามารถอัดรายการได้ตั้งแต่เช้าจนหมดวันแบบนี้มาก่อนเลย แถมคุณยังพูดอยู่คนเดียวอีกด้วย ผู้ช่วยสักคนก็ไม่มี!” 

“ไม่ใช่แค่พลังงานเหลือล้นนะ” หูเฟยหัวเราะร่าขณะที่เดินเข้ามาหา “ทั้งสำนวนการพูดและความจำของอาจารย์จางน้อยก็ระดับเทพเซียนเช่นกัน ขนาดไม่ต้องใช้เทเลพร็อมเตอร์[1]ช่วย แถมพูดสดตลอดไม่ใช้สคริปต์ แต่ก่อนตอนที่ฉันได้ยินคนของสถานีวิทยุนครหลวงบอกว่าอาจารย์จางน้อยอัด ‘คนขุดสุสาน’ แปดชั่วโมงติดต่อกันโดยไม่มีสคริปต์ ฉันก็ไม่เชื่อนะ คิดว่าพวกนั้นโม้เกินจริง จนกระทั่งตอนนี้แหละถึงได้เชื่อจริงๆ!”

โหวเกอหัวเราะ “ผู้ชมทั้งสองกลุ่มของวันนี้ฟังกันเพลินไปเลย พวกเราก็เหมือนกัน ที่อาจารย์จางบรรยายออกมามันวิเศษจริงๆ เนื้อหาพลิกกลับไปกลับมาอยู่ตลอดเวลา!”

หูเฟยพูด “ทุกคนเหนื่อยกันมากแล้ว ไปกันเถอะ เลิกงานได้แล้ว”

……


ยามดึก

ก่อนจะเข้านอน จางเย่เปิดคอมพิวเตอร์เพื่อดูข่าวของตัวเองบนอินเทอร์เน็ต ส่วนใหญ่จะชมเชยรายการ ‘จางเย่พิเคราะห์สามก๊ก’ อย่างสูง หลังจากกวาดตาดูเรียบร้อยแล้ว เขาก็เปิดหน้าหลักของกลุ่มแฟนคลับในเทียปาที่ชื่อว่า ‘รังของจางเย่’ ขึ้นมา ชื่อของสองคนที่อนุมัติเป็นผู้ดูแลได้แก่ แฟนจางเย่อันดับ1 และพี่ชายดาบยักษ์ ตัวจางเย่เองไม่ได้เป็นผู้ดูแลเพราะว่าเขาไม่มีเวลามาจัดการเรื่องต่างๆ ในเทียปานี้ แต่ทว่าเขาไม่เพียงเป็นศูนย์รวมจิตใจของกลุ่มแต่ยังเป็นแกนหลักอีกด้วย ไม่ว่าอย่างไรนี่ก็คือกลุ่มแฟนคลับที่ตั้งขึ้นมาเพื่อเขาเพียงคนเดียว

ตอนนี้ในกลุ่มมีจำนวนคอมเมนต์เกินหนึ่งพันไปแล้ว

โพสต์ที่ถูกปักหมุดไว้เป็นประกาศและกฎของกลุ่มที่แฟนจางเย่อันดับ1 ได้ตั้งขึ้น อาทิเช่นต้องสนับสนุนจางเย่อย่างไม่มีเงื่อนไข หรือว่าต้องสามัคคีห้ามมีการทะเลาะกันภายในกลุ่มและกฎอื่นๆ ดูเหมือนว่าเธอจะมีความสามารถด้านการบริหารจริงๆ นั่นแหละ เพราะจัดการเรื่องต่างๆ ได้อย่างถูกต้องเหมาะสม 

พี่ชายดาบยักษ์ก็โพสต์เช่นกัน “ทำไมฉันถึงได้เป็นผู้ดูแลกันล่ะ? ฉันเป็นแค่หน่วยบุกทะลวงในการต่อสู้เท่านั้นเอง อย่างอื่นฉันไม่ยุ่งนะ”

พี่ชายดาบยักษ์คนนี้ดูเป็นสหายที่น่าสนใจมากทีเดียว จางเย่ส่งเบอร์โทรศัพท์ให้เขาไปเมื่อวานนี้ กะว่าอีกฝ่ายจะโทร. มาและพูดคุยทำความรู้จักเสียหน่อย กลับกลายเป็นว่าพี่ชายดาบยักษ์ไม่โทร. มาเสียงั้น ดูท่าแล้วในพจนานุกรมของพี่ชายดาบยักษ์คงมีแต่การต่อสู้และสงครามด่าทอเท่านั้น ไม่มีเรื่องอื่นเลย

จางเย่เคาะคีย์บอร์ดระหว่างที่คิดว่าจะโพสต์อะไรออกไป แต่หลังจากครุ่นคิดได้สักพักเขาก็หยุด และเลือกที่จะอัดข้อความเป็นเสียงแล้วโพสต์ลงไปแทน ชายหนุ่มเลียนแบบสำเนียงหูหนาน “สหายทุกท่าน ผมขอประกาศว่า กลุ่มแฟนคลับจางเย่...วันนี้...ได้ก่อตั้งแล้ว!”

“ฮ่า อาจารย์จางปรากฏตัวแล้ว!”

“ไอดอล! ได้เจอไอดอลของฉันเสียที!”

“ว่าแต่ทำไมมาสำเนียงนี้ล่ะ?”

“อาจารย์จางนี่ขี้แกล้งจริง ฮ่าๆ!”

คำพูดเหล่านี้คนอื่นอาจจะไม่เข้าใจ ไม่รู้ว่าทำไมคนปักกิ่งอย่างจางเย่ถึงเลือกใช้สำเนียงหูหนาน มีเพียงจางเย่คนเดียวเท่านั้นที่นั่งหัวเราะกับตัวเองอย่างอดไม่อยู่ มันเป็นมุกที่ค่อนข้างร้ายเลยทีเดียว คำพูดประโยคนี้ในโลกของเขาทุกคนต่างรู้จักดี เพราะเป็นคำประกาศตั้งประเทศที่ท่านประธานพรรคในสมัยนั้นกล่าวไว้ ณ จัตุรัสเทียนอันเหมิน สำเนียงไม่ผิดเพี้ยน ซึ่งจางเย่เปลี่ยนเพียงแค่คำพูดบางคำเท่านั้น การใช้คำพูดของยอดรัฐบุรุษมากล่าวเปิดแบบนี้ นอกจากจะแสดงให้เห็นถึงความสำคัญของกลุ่มแฟนคลับในสายตาของจางเย่แล้ว ยังแสดงออกถึงความต้องการที่จะเอาฤกษ์เอาชัยอีกด้วย ทุกสิ่งทุกอย่างล้วนมีความหมาย

อืม เสียแต่ว่าจำนวนแฟนของเขาน้อยไปหน่อย

จำนวนคนที่เข้าร่วมเพจเทียปาของจางเย่ในขณะนี้มีไม่ถึงสามพันคน

นี่ขนาดว่าจางเย่ได้ประกาศไว้บนเวยป๋อ และแฟนจางเย่อันดับ1 กับแฟนคลับคนอื่นของเขาช่วยกันโปรโมทอย่างเต็มที่แล้วก็ยังได้เพียงเท่านี้ ที่สุดแล้วชื่อเสียงของจางเย่อย่างมากก็ดังแค่ในเมืองหลวงเท่านั้น ในมณฑลอื่นจังหวัดอื่นตายสนิท ชายหนุ่มเพิ่งเปิดตัวได้ไม่นาน ยังไม่มีรากฐานหรือผลงานที่ทรงอิทธิพล จึงเป็นธรรมดาที่จำนวนแฟนของเขาจะดูน่าอนาถ แต่ไม่เป็นไรหรอก จางเย่เชื่อมั่นว่ายอดแฟนคลับของเขาจะต้องเพิ่มมากขึ้นเรื่อยๆ นี่เป็นเพียงจุดเริ่มต้นเท่านั้น ทุกสิ่งล้วนไม่อาจก้าวเดียวเหยียบสวรรค์ มีแต่ก้าวหน้าไปอย่างช้าๆ ทีละขั้นๆ

……


ในเทียปา

จางเย่ทักทายทุกคนและเริ่มคุยสัพเพเหระ 

ทันใดนั้นก็มีคนเอ่ยขึ้นมา “เอ๋ ทำไมวันนี้อันดับ1 ถึงไม่มาล่ะ? อาจารย์จางปรากฏตัวแล้ว อันดับ1 น่าจะเป็นคนแรกที่เข้ามาตอบด้วยซ้ำไม่ใช่เหรอ?”

“อาจจะหลับอยู่ล่ะมั้ง?”

“ช่วงนี้เหมือนอันดับ1 จะมาๆ หายๆ นะ”

“ไม่ก็งานยุ่งมากหรือเปล่า?”

“เธอไม่ค่อยสบายน่ะ วันนี้เพิ่งไปโรงพยาบาลเอง”

“หา? เธอ? อันดับ1 เป็นผู้หญิงเหรอ?”

“พี่ชายความเห็นที่ 5 นายรู้จักอันดับ1 เหรอ?”

“ใช่แล้ว ฉันเป็นเพื่อนร่วมชั้นตอนม.ต้นของเธอ ช่วงนี้เธอไม่ค่อยมีเรี่ยวแรง เพิ่งจะโทรศัพท์มาหาฉันก่อนหน้านี้ บอกว่ากำลังจะไปตรวจที่โรงพยาบาล ยังไม่รู้เลยว่าผลการตรวจเป็นยังไงบ้าง อาจจะโหมงานจนเหนื่อยเกินไปก็ได้”

จางเย่เห็นแล้วรู้สึกแย่มาก คิดว่าหยางเหลียนอาจจะเหนื่อยหนักจนล้มป่วยเพราะวุ่นวายกับเรื่องของเขา เมื่อวานนี้เธอยังพูดอยู่เลยว่าช่วงนี้เธอรู้สึกอ่อนเพลียตลอดเวลาและไม่ค่อยสบาย คิดได้ดังนั้นจางเย่จึงหยิบมือถือขึ้นมาโทร. หาหยางเหลียน กริ๊ง กริ๊ง กริ๊ง เสียงโทรศัพท์ดังอยู่เป็นสิบครั้ง แต่ไม่มีคนรับ

จางเย่ไม่ได้พูดอะไรต่ออีก เข้านอนไปเลย

……


วันถัดมา

ชายหนุ่มเคร่งเครียดกับงานเหมือนเช่นเคย

ความสำเร็จของ 'ห้องเลคเชอร์' เพิ่มพูนขึ้นทุกวันอย่างมั่นคงอย่างต่อเนื่อง!

วันพุธเป็นวันแรกที่ ‘จางเย่พิเคราะห์สามก๊ก’ จะออกอากาศในวันธรรมดา ถึงแม้ว่าเรตติ้งจะตกลงไปบ้างอย่างเลี่ยงไม่ได้ แต่ผลตอบรับก็ยังเยี่ยมมาก!

เรตติ้งตอนที่สาม : 5.08%

เรตติ้งตอนที่สี่ : 4.99%

เรตติ้งตอนที่ห้า : 5.11%

ตอนที่หกและเจ็ดออกอากาศในวันหยุดสุดสัปดาห์ที่ทุกคนพักผ่อน เรตติ้งจึงพุ่งทะยานขึ้นอีกครั้งถึง 8.09% และ 8.12% ตามลำดับ!

เมื่อยอดเรตติ้งเริ่มคงที่ซ้ำยังเพิ่มขึ้นอีกนิดหน่อยด้วย ทุกอย่างก็เข้าสู่ภาวะปกติ ไม่มีอะไรมาหยุดยั้งยอดเรตติ้งระดับตำนานของ ‘ห้องเลคเชอร์’ ได้อีกต่อไป เทียบกับรายการประวัติศาสตร์หรือรายการเชิงวิชาการประเภทเดียวกันในช่วงเวลาเดียวกันแล้ว ‘ห้องเลคเชอร์’ บดขยี้คู่แข่งเสียกระเจิง นำโด่งอยู่เพียงลำพัง ขนาดนับยอดคนดูเป็นรายหัว รายการประวัติศาสตร์ของสถานีโทรทัศน์ดาวเทียมจินซื่อก็ยังเทียบจำนวนผู้ชมของ ‘ห้องเลคเชอร์’ ไม่ได้เลย!

รายการดังระเบิด บนอินเทอร์เน็ตมีโพสต์เกี่ยวกับ ‘ห้องเลคเชอร์’ อยู่เต็มไปหมด ยอดคลิกชมวิดีโอออนไลน์ทะลุหนึ่งล้านทุกตอน ส่วนหลายคนที่ดูสดทางโทรทัศน์แล้วยังไม่เต็มอิ่มหรือจับประเด็นไม่ทัน ก็จะดูซ้ำทางอินเทอร์เน็ตอีกครั้งหรือสองครั้ง น้อยคนมากที่จะมอง ‘ห้องเลคเชอร์’ เป็นรายการบันเทิง แต่มองว่าเป็นรายการศิลปวัฒนธรรม ทุกคนต่างเปิดดูเพราะต้องการเพิ่มพูนความรู้

เป็นเรื่องธรรมดาที่ชื่อของจางเย่ในฐานะผู้บรรยายจะถูกกล่าวถึงซ้ำแล้วซ้ำเล่า เขากลายเป็นที่รู้จักมากขึ้นๆ ทุกวัน หน้าที่การงานของเขาก้าวหน้าไปอย่างราบรื่น!

……


จนกระทั่งวันหนึ่ง

เมื่อวานนี้จางเย่อัดรายการเสร็จไปหลายตอน หัวหน้าจึงให้เขาหยุดพักหนึ่งวัน จางเย่ตื่นแต่เช้า หลังกินข้าวเช้าเสร็จก็เปิดคอมพิวเตอร์เข้าไปดูเทียปาของตัวเอง ทันใดนั้นมีข่าวร้ายแรงปรากฏขึ้น!

“อันดับ1 อยู่ไหน!?”

“นั่นสิ ผู้ดูแลเราหายไปไหน?”

“เธอเป็นหัวหน้ากลุ่มแฟนคลับไม่ใช่หรือ ทำไมไม่เข้ามาเลย?”

“ตั้งห้าหกวันแล้วใช่ไหม? ทำไมไม่เห็นเธอเลยล่ะ!?”

จากนั้นมีความเห็นหนึ่งโพสต์ขึ้นมา ผู้ที่โพสต์อ้างตัวว่าเป็นเพื่อนร่วมห้องสมัยม.ต้นของแฟนจางเย่อันดับ1 “อันดับ1 ป่วยหนัก! หลายวันมานี้ฉันพยายามโทร. หาเธอแต่ก็ติดต่อไม่ได้ ตอนแรกเธอแค่ไม่รับสายแต่ต่อมาเครื่องกลับปิดไปเลย เมื่อคืนนี้ฉันเลยติดต่อกับแม่ของหยางเหลียนแทน แม่ของเธอบอกว่า…ตอนนี้เธออยู่ที่โรงพยาบาลในเมืองหลวง ทางโรงพยาบาลวินิจฉัยมาแล้วว่าเธอป่วยเป็นโรค MDS[1] ฉันได้ยินมาว่ามันเป็นขั้นเริ่มต้นของลูคิเมียและต้องได้รับการปลูกถ่ายไขกระดูกอย่างเร่งด่วน แต่ค่ารักษาพยาบาลมันมากกว่าล้านหยวน นี่เป็นแค่ขั้นต่ำเท่านั้นนะ ครอบครัวของเธอก็แค่คนชั้นกลางทั่วไป พ่อแม่เป็นแค่คนงานธรรมดา แล้วนี่...พวกเขาจะเป็นยังไง!? ฉันเป็นห่วงแทบตายอยู่แล้ว!”

“อะไรนะ!?”

“เรื่องจริงเหรอ?”

“ลูคิเมีย? เป็นไปได้ยังไงกัน!”

เพื่อนร่วมชั้นของหยางเหลียนกล่าวอย่างร้อนรน “มีใครอยู่เมืองหลวงบ้าง? ช่วยไปดูหยางเหลียนให้ฉันที ฉันไม่รู้เลยว่าตอนนี้สถานการณ์เป็นอย่างไรบ้าง กลัวว่าเธอจะเป็นอะไรไปแล้วนี่สิ! สมัยเรียนหยางเหลียนเป็นสาวแกร่ง! มาป่วยด้วยโรคร้ายแรงแบบนี้…ฉันไม่รู้ว่าเธอจะ…ใครก็ได้ช่วยไปดูเธอให้ที!”

“มีใครอยู่เมืองหลวงบ้าง?”

“มีรึเปล่า?”

“ใครก็ได้ช่วยหน่อยเถอะ!”

“ใช่แล้ว ไปดูหน่อยว่าตอนนี้เธอเป็นยังไง ถ้ามันเลวร้ายมากเราจะได้ช่วยกันบริจาค!”

สีหน้าจางเย่เปลี่ยนไปอย่างฉับพลัน เขารีบตอบกลับทันที “ส่งที่อยู่โรงพยาบาลมาให้ฉันที!”


=============================
[1] เทเลพร็อมเตอร์ จอสำหรับแสดงสคริปต์
[2] Myelodysplasia (MDS) เป็นโรคทางโลหิตวิทยา ที่เกิดจากความผิดปกติของเซลล์ต้นกำเนิดในไขกระดูก ในด้านการเจริญเติบโต การพัฒนาการ และการทำงานของเซลล์ โดยมีการแสดงออกในรูปของ ineffective hematopoiesis ภาวะไขกระดูกไม่ทำงาน และจำนวนเม็ดเลือดในกระแสเลือดผิดปกติ และอาจมีการดำเนินโรคต่อเป็นมะเร็งเม็ดเลือดขาว (ลูคิเมีย) ได้ถึงร้อยละ 30


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./47.md)