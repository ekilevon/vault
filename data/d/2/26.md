##บทที่ 123 : ครั้งนี้ชื่อเสียงยิ่งแย่หนัก!
การแข่งขันรอบตัดสินในครั้งนี้ถ่ายทอดสดเต็มเวลา โดยมีการสลับภาพจากมุมกล้องหลายตัวเพื่อหลีกเลี่ยงไม่ให้ภาพที่ไม่ต้องการเผยแพร่หลุดออกไป แต่สัญญาณเสียงนั้นไม่สามารถตัดได้ การด่ากันเมื่อครู่ทำให้ช่างกล้องในหอประชุมต้องวุ่นวายจนมือเป็นระวิง จากประสบการณ์ที่ผ่านมาและหลักเกณฑ์ทั่วไป พวกเขาต้องหลีกเลี่ยงเรื่องวุ่นวายเช่นนี้ให้ได้ ยังต้องถามอีกเหรอ? เพราะผลกระทบมันเลวร้ายมากน่ะสิ! 

ผู้ชนะงานแข่งกลอนคู่ก่อเรื่องเสียเอง?

จางเย่ก่นด่าสมาคมนักเขียนนครหลวง?

ถ้าเป็นข่าวพาดหัวออกไป ต้องดูไม่ดีแน่!

แต่ขณะที่พวกเขาพยายามตัดภาพคัดฉากไม่ดีทิ้งกันแทบตาย หัวหน้าผู้ดูแลเว็บไซต์ถ่ายทอดสดกลับได้รับโทรศัพท์จากหัวหน้าที่ระดับเหนือขึ้นไปอีกขั้น 

“เหล่าวาง!”

“หัวหน้า ภาพตอนนี้…”

“ฉันรู้แล้ว บอกตากล้องไม่ต้องตัดฉากแล้ว!”

“หา! ไม่ตัดแล้วจะทำยังไง? ปล่อยภาพไปทั้งอย่างนั้นเลยเหรอ?”

“แน่นอนสิ! เรื่องร้อนขนาดนี้ร้อยปีมีครั้ง! เร็วๆ เลย! ถ่ายสดตลอดรายการ! ไม่ต้องหยุดต้องปิดอะไรทั้งนั้น!” 

“นั่นมัน...ได้แน่เหรอ?”

“ทำไมจะไม่ได้? พวกเราไม่ใช่สถานีโทรทัศน์เสียหน่อย แค่การถ่ายทอดสดบนอินเทอร์เน็ต ไม่ได้มีข้อห้ามอะไรขนาดนั้น ไม่ว่าจะความเห็นหรือคำวิจารณ์แบบไหน เราก็รับมือได้! ฉันจะบอกให้นะเหล่าวาง ตอนนี้ยอดคนดูเกิน 1 ล้านไปเรียบร้อยแล้ว ถึงนี่จะเป็นงานแข่งขันกลอนคู่แห่งนครหลวง แต่คนดูไม่ได้จำกัดแค่ในเมืองหลวงเท่านั้น ตอนนี้ชาวเน็ตจากทั่วประเทศกำลังเข้ามามุงดูกันใหญ่ โอกาสทองมาถึงแล้ว! ในเวลาแบบนี้นายยังตัดภาพสลับฉากไปทำไม? นี่มันโอกาสทองแท้ๆ! ทำตามที่ฉันสั่งก็พอ! อัดตอนด่าคนไว้ด้วยล่ะ! ถ้าเกิดอะไรขึ้น ฉันรับผิดชอบเอง!”

“ได้ครับหัวหน้า ผมเข้าใจแล้ว!”

……


ดังนั้นผู้ชมทางอินเทอร์เน็ตจึงไม่พลาดฉากเด็ดเลยแม้แต่นิดเดียว กล้องไม่เพียงบันทึกภาพทั้งหมดเอาไว้ แต่ยังโคลสอัพหน้าจางเย่และเมิ่งตงกั๋วอีกด้วย ฉากการโต้กลอนกลับไปมาของทั้งคู่ที่ตื่นเต้นเร้าใจถึงขีดสุด ทำให้บรรดาผู้ชมทางเว็บนั่งไม่ติดแทบจะกระโดดลุกขึ้นมาส่งเสียงเชียร์!

“โอ้ พระเจ้าช่วย!”

“ไอ้กลอนคู่จิ๊บๆ นี่ใช้ด่าได้สะท้านฟ้าสะเทือนดินขนาดนี้เลยเหรอ?”

“ฮ่าๆๆ! มาดูเร็ว!”

“คนที่ไม่ได้ดูสดนี่ต้องเสียดายไปตลอดชีวิตแน่นอน!”

“สุดยอดของความบันเทิงเลยว่ะ! อาจารย์จางเย่นี่บันเทิงโคตรๆ! วะฮ่ะฮ่ะ!”

“หัววัวหวังกำเนิดเขามังกร ปากสุนัขไหนเลยจะงอกงาช้างนี่เด็ดดวงจริงๆ!”

“ฉันว่าสุดยอดที่สุดต้องบทนี้เลย ‘อาชาย่างเหยียบโคลนตม ตัวบัดซบเฒ่าไหนเลยอาจยกเท้า’!” 

……

“กลอนด่าที่ว่า ‘ใช่ว่าข้าจะมา’ นั่นเจ๋งเว่อร์อะ คำพูดอาจารย์จางนี่แจ่มแจ๋วตลอดจริงๆ กลอนด่านั่นเขียนได้เฉียบขาดมาก!”

“สนับสนุนอาจารย์จาง! พวกนั้นไม่เอาเราเรอะ? เราต่างหากที่ไม่เอาพวกสมาคมเฮงซวย!”

“ใช่เลย! ไม่ว่าเจ้าจะชนะหรือพ่ายแพ้ ใช่ว่าข้าจะมา!”

“ฉันว่าแล้ว? ฉันว่าแล้วเห็นไหม? จอมตอกหน้ากลับมาแล้ว!”

“เหอๆ พวกนั้นไม่รู้เรื่องงานไมโครโฟนเงินใช่ไหม? ถึงได้กล้าขอให้อาจารย์จางพูดรับรางวัลกลางงานนี่น่ะ? ‘จอมตอกหน้าจาง’ เป็นผู้มีประวัติอาชญากรรมเชียวนะ!”

“มาจนได้สิ! ฉันรู้อยู่ว่าแล้วว่าอาจารย์จางต้องไม่พูดอะไรดีๆ แน่นอน!”

“ครั้งนี้นี่น่าสนใจจริงๆ คราวก่อนอาจารย์จางโดนสถานีวิทยุแบน คราวนี้ก็น่าจะโดนวงการวรรณกรรมแบนอีก อาจารย์จางนี่ก่อเรื่องเก่งเกินไปแล้ว แต่...ฮ่าๆ ฉันชอบว่ะ รักอาจารย์จางเลยที่กล้าพูดกล้าทำ! ขอยึดเป็นไอดอลชั่วชีวิตแน่นอน!”

“ด่าได้โคตรเทพเลย!”

ยังมีบางคนที่ไม่เข้าใจเหตุการณ์ “ทำไมหมอนี่ถึงได้ด่าคนรุนแรงขนาดนี้ล่ะ?”

คนที่ตอบตามมาบอกอย่างเหยียดหยามชัดเจน “พี่ชาย เพิ่งเข้าอินเทอร์เน็ตวันนี้หรือเปล่าเนี่ย? อาจารย์จางด่าคนนี่เป็นวาระแห่งปีเลยนะ ลองไปเสิร์ชดูคำสแลงออนไลน์ยอดฮิตของปีนี้สิ ครึ่งหนึ่งของคำด่าสิบอันดับแรกนี่มาจากอาจารย์จางเย่ทั้งนั้น ไม่แปลกเลย!” 

คนถามกลับไปเช็กดู “หา? ฉันซื้อนาฬิกาหนึ่งอันปีที่แล้วนี่อาจารย์จางเป็นคนคิดเหรอ? เพิ่งรู้เลยนะเนี่ย!”

“น้องชาย ต่อไปมาเข้ากองทัพเกรียนของอาจารย์จางเย่กับพวกเราสิ มีเนื้อให้กิน มีสาวให้สนิท!” เริ่มมีการลากคนเข้าก๊วน ดูท่าแล้วเชื่อได้เลยว่าหลังจากวันนี้ ค่าชื่อเสียงของจางเย่ต้องพุ่งระเบิดอีกครั้งเป็นแน่! 

……

มหาวิทยาลัยนครหลวง

งานแข่งขันกลอนคู่

หลังจากจางเย่ร่ายกลอนด่าออกไป ทั่วเวทีทั้งบนและล่างไม่มีใครกล้าท้าทายฝีปากด้วยอีกเลย!

เมิ่งตงกั๋วหยุดพูด พวกอัสนีไพศาลก็หุบปากตาม คนของสมาคมนักเขียนนครหลวงได้แต่มองด้วยสายตาโกรธแค้น แต่ไม่มีหนทางจัดการกับชายหนุ่ม! ไม่สิ เป็นเพราะพวกเขาด่าสู้จางเย่ไม่ได้ต่างหาก ขืนพูดอะไรต่อไปก็มีแต่จะยิ่งขายขี้หน้ามากขึ้น กลอนคู่ของจางเย่เหมือนจะสาปแช่งพวกเขาจนโชกเลือดไปทั้งตัวแล้ว พวกเขาไม่อาจทอนเกียรติตนเองลงได้อีก ต้องมาเจอกับคนที่มีแต่หนามทั้งยังอารมณ์แรงไม่เห็นหัวใครแบบนี้ รังแต่จะปวดหัวเท่านั้น!

จางเย่กวาดตามองรอบตัว เมื่อเห็นว่าไม่มีใครพูดอะไร และทุกคนตะลึงงันเพราะตัวเขากันหมด จึงวางไมโครโฟนกลับแท่นแล้วหมุนตัวเดินลงเวทีไป ทิ้งเพียงเงาหลังให้เมิ่งตงกั๋วและคนจากสมาคมนักเขียนนครหลวงได้เห็น!

กรรมการทั้งสามได้แต่มองหน้ากันพร้อมรอยยิ้มจืดเจื่อน กลอนคู่เป็นมรดกทางวัฒนธรรมของจีน ทั้งยังเป็นรากฐานสำคัญของวรรณกรรมจีนอีกด้วย พวกเขารู้ว่าแม้คนทั่วไปจะมองว่ากลอนคู่เป็นสิ่งที่เต็มไปด้วยจรรยามารยาท ทว่าก็ยังมีกลอนคู่ที่แฝงความเหน็บแนมเหยียดหยันไว้ด้วยเช่นกัน ไม่ต้องสงสัยเลยว่ากลอนคู่ที่จางเย่ใช้ด่าไป เป็นกลอนเหน็บที่ดีที่สุดในบรรดากลอนประเภทนี้ทั้งหมด จางเย่เป็นคนแรกที่พวกเขาพบว่าสามารถใช้กลอนด่าได้อย่างยอดเยี่ยมและตราตรึงใจเป็นที่สุด!

ทุกบทช่างประเสริฐ!

ทุกกลอนไม่มีที่ติ!

ในสายตาของพวกเขา เด็กหนุ่มจางเย่คนนี้ได้ศึกษาศาสตร์แห่งกลอนคู่จนทะลุปรุโปร่ง ดูเหมือนว่าเขาจะรู้มากกว่าพวกหนอนหนังสือแก่ๆ ที่ฝังตัวกับตำรามาเป็นสิบๆ ปีเสียอีก! 

ผู้เฒ่าเฉียนนึกรักในผู้มีความสามารถขึ้นมาอย่างฉับพลัน “เฮ้อ จู่ๆ ก็รู้สึกอยากรับลูกศิษย์ขึ้นมาเสียแล้ว”

กรรมการอันดับสามหัวเราะ “ตาเฒ่าเฉียนเอ๊ย นายไม่รับศิษย์อีกแล้วไม่ใช่เรอะ? ยังอยากจะรับเขามาอีก? อีกอย่างนะ...นายมีอะไรไปสอนเขาล่ะ?”

ผู้เฒ่าเฉียนจนใจเช่นกัน “นั่นสินะ ฉันก็ไม่รู้จะสอนอะไรหนุ่มนั่นจริงๆ นั่นแหละ ในเชิงอักษรดูแล้วเขาน่าจะเหนือกว่าฉันด้วยซ้ำไป”

หญิงชรากล่าวตอบ “คนที่เป็นเหมือนหนามแหลมแบบนั้น หลังจากเรื่องวันนี้ เขาต้องเป็นที่รู้จักในแวดวงวรรณกรรมอย่างแน่นอน แต่ว่าต้องมีคนที่ตั้งแง่กับเขามากยิ่งกว่าเสียอีก อย่างพวกตาแก่หัวดื้อบางคนที่ฉันรู้จัก ชอบสอนแต่ลูกศิษย์ที่เชื่อฟังอาจารย์เคารพผู้อาวุโส พวกนั้นต้องต่อต้านเขาแน่”

“ถ้าอย่างนั้นฉันก็จะไม่รับเขาเป็นลูกศิษย์” ผู้เฒ่าเฉียนกล่าว “แต่จะช่วยเขาอีกแรง”

กรรมการอันดับสามสงสัย “เหล่าเฉียน คุณประเมินเด็กคนนี้ไว้สูงขนาดนั้นเชียวหรือ? คนเก่งๆ มีพรสวรรค์มีตั้งมากมาย แต่ส่วนใหญ่จะเป็นพวกเด็กใหม่ไฟแรง แต่ท้ายที่สุดก็ชิงมอดไปก่อนจะได้สำเร็จอะไรเป็นชิ้นเป็นอัน เด็กประเภทนี้มากมายจนนับไม่ถ้วน แต่มีสักกี่คนเชียวที่สามารถฝ่าฟันจนถึงที่สุด? นายคิดว่าเขาจะทำได้งั้นเหรอ?” 

ผู้เฒ่าเฉียนยังมุ่งมั่น “พวกที่นายพูดถึงนั่นเป็นแค่เด็กเก่งทั่วไป แต่จางเย่คนนี้ไม่ใช่ เขาทำได้แน่ ฉันเชื่อว่าเขาทำได้” พูดจบผู้เฒ่าเฉียนก็มองเพื่อนเก่าทั้งสองคนอย่างหยอกเย้า “ยังไม่เคยมีคนชาติเราได้รางวัลโนเบลสาขาวรรณกรรมเลยนะ ถ้าอนาคตข้างหน้าจีนจะได้รางวัลเกียรติยศสูงสุดนี้ล่ะก็...จะเป็นเขาหรือเปล่า?”

หญิงชราประหลาดใจ “คุณคิดไปถึงขนาดนั้นเชียว?”

“เหล่าเฉียน นายประเมินเขาสูงไปหรือเปล่า?” กรรมการอันดับสามตระหนกขณะที่กล่าวต่อ “นักเขียนในประเทศตั้งกี่คนแล้วที่พลาด หลายปีมานี้ไม่มีใครไต่เต้าไปจนถึงยอดได้เลย พ่อหนุ่มนี่เพิ่งจะราวยี่สิบเองนะ รางวัลโนเบลสาขาวรรณกรรม? นายประเมินเขาสูงไปแล้ว!”

หญิงชราก็คิดเหมือนกัน “จางเย่ยังห่างไกลอีกเยอะ”

ผู้เฒ่าเฉียนหัวเราะ “อย่างน้อยก็ใกล้กว่าพวกเราล่ะน่า ตอนนี้เขายังขาดแค่เวลาและประสบการณ์ เขาเป็นต้นอ่อนที่ดีที่สุดที่ฉันเคยพบ!”



*-*-*-*-*-*-*-*-*-*-*-*-*-*-*-*


[Go To Next Chapter]( ./27.md)