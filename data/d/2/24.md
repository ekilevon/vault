##บทที่ 121 : ปริศนาแห่งสหัสวรรษบทใหม่ของโลกนี้!
เยียน สั่ว ฉือ ถาง หลิ่ว (หมอกขังตรึงบึงหลิว)?

กลอนคู่ห้าอักษรธรรมดา?

เจิ้งอันปางหัวเราะออกมา “แค่นี้?”

“อารมณ์กลอนไม่ได้แย่นะ...แต่” อัสนีไพศาลเสริม

ชายหนุ่มจากสมาคมนักเขียนคนหนึ่งพูดขึ้นอย่างมั่นใจเต็มที่ “ยากตรงไหนกันนี่? ฉันจะต่อด้วยฝนตก…” 

ทว่า เขายังไม่ทันพูดจบ จางเย่กลับพิมพ์กลอนคำถามของตนลงในคอมพิวเตอร์ตรงหน้าเสร็จเสียก่อน 

เจ้าหน้าที่จึงจัดการฉายภาพกลอนขึ้นจอโปรเจคเตอร์ทันทีเพื่อให้ทุกคนได้เห็นอย่างชัดเจน!

เมื่อชายหนุ่มจากสมาคมนักเขียนเห็นตัวกลอนก็ต้องหยุดปากหลังจากพูดเพียง “ฝนตก” ออกไป เขากระแอมไอแล้วไม่พูดต่อเพราะเพิ่งตระหนักว่า “ยากตรงไหนกันนี่?” ที่เพิ่งกล่าวออกไปน่าขันเพียงใด คนรอบข้างที่ได้เห็นต่างตะลึงงันเช่นกัน!

烟锁池塘柳 (เยียน สั่ว ฉือ ถาง หลิ่ว - หมอกขังตรึงบึงหลิว)?

ไฟ (火), ทอง (金), น้ำ (水), ดิน (土), ไม้ (木)! 

ทุกคำมีธาตุหนึ่งในห้าเป็นรากศัพท์อยู่ด้านซ้าย!

ยายแกสิฟะ! วรรคแรกที่ซ่อนกลขนาดนี้ยังเสือกคิดออกมาได้? แถมรากศัพท์ทั้งห้าธาตุยังไล่เลียงอย่างพอเหมาะพอดีอีก? ใครวะบอกว่าจางเย่คิดคำถามไม่เป็น!

อัสนีไพศาลก้มหน้าก้มตาใช้ความคิด ริมฝีปากขยับอยู่ตลอดเวลา เห็นได้ชัดว่ากำลังพยายามจับคู่กลอนอยู่

เจิ้งอันปางกับคนของสมาคมนักเขียนและสมาคมกลอนคู่อีกหลายคนเริ่มพยายามคิดกลอนอยู่เงียบๆ เช่นกัน

เห็นทุกคนขยันขันแข็งกันขนาดนี้ จางเย่ก็ได้แต่ขำ นั่งกอดอกดูโชว์อย่างสบายใจเฉิบ

ถูกต้อง กลอนคู่บทนี้มีลูกเล่นอยู่นั่นคือมีธาตุทั้งห้า ได้แก่ ไฟ (火), ทอง (金), น้ำ (水), ดิน (土), ไม้ (木) เป็นรากศัพท์ ตัวกลอนมีความท้าทายที่ดูเหมือนจะไม่ได้ยากเกินไป คนที่พอรู้เรื่องกลอนคู่บ้างจะคิดว่าหากมีเวลามากพอต้องต่อคู่ได้แน่ แค่ต้องหาคำที่เหมาะสมให้เจอเท่านั้นเอง จากสีหน้าของผู้ชมภายในหอประชุม ทุกคนต่างคิดเห็นตรงกันหมด

มีเพียงจางเย่ที่รู้ว่าไม่มีใครจับคู่กลอนบทนี้ได้แน่!

เรื่องนี้ได้พิสูจน์มาแล้วในโลกเดิมของจางเย่ กลอนคู่บางบทอาจจะดูเหมือนยากแต่กลับต่อคู่ได้ง่ายกว่าที่คนทั่วไปคิด เช่นกลอนคู่ที่ใช้รากศัพท์ตัวบนเหมือนกันหมดอย่าง 荷花茎藕蓬莲苔 (เหอ ฮัว จิง โอ่ว เผิง เหลียน ไถ - ดอกบัวรากบัวเมือกใยบัว) ดูเผินๆ อาจจะเหมือนซับซ้อน เพราะทุกคำมี 艹 ซึ่งเป็นรากของ 草(หญ้า) อยู่ด้านบน แต่เมื่อคิดดีๆ ทุกคำเกี่ยวกับพืชทั้งหมด ดังนั้นการต่อคู่ด้วย 芙蓉芍药蕊芬芳 (ฝู หรง เสา เย่า หรุ่ย เฟิน ฟาง - ดอกชบาดอกโบตั๋นกลิ่นกรุ่นหอม) ก็ไม่เป็นปัญหา สามารถจับคู่ได้ทุกคำเช่นกัน แต่กลอนคู่บางบทที่ดูเหมือนจะไม่มีอะไร เป็นกลอนธรรมดาทั่วไปที่คนมองแวบเดียวก็เหมือนจะเข้าใจได้ แต่กลับใช้เวลาชั่วชีวิตก็ยังต่อไม่ได้!

烟锁池塘柳 ( เยียน สั่ว ฉือ ถาง หลิ่ว - หมอกขังตรึงบึงหลิว) ก็เป็นเช่นนั้นแหละ เป็นกลอนคู่ที่ไม่มีใครต่อได้แม้จะผ่านไปหลายชาติภพ!

ประวัติของกลอนบทนี้ค่อนข้างยาวนาน ในโลกของจางเย่ มันถูกสืบทอดมาในฐานะกลอนปริศนาแห่งสหัสวรรษ เป็นเวลานับร้อยนับพันปีแล้วที่กลอนบทนี้ตกทอดมาให้คนรุ่นต่อไปต้องคุกเข่ายอมแพ้ และสำหรับโลกนี้ ทุกคนต้องไม่เคยเห็นมาก่อนแน่!

บางคนอาจจะต่อด้วย 炮镇海城楼 (เผ้า เจิ่น ห่าย เฉิง โหลว - ปืนใหญ่กระแทกป้อมสมุทร) 

รายการโทรทัศน์ ‘คารมคมจีเสี่ยวหลาน’ เคยใช้วรรคนี้มาก่อน หลายคนจึงคิดว่านี่เป็นคู่กลอนของกลอนบทนี้ แต่ความจริงแล้วไม่ใช่ 炮镇海城楼 (เผ้า เจิ่น ห่าย เฉิง โหลว - ปืนใหญ่กระแทกป้อมสมุทร) อาจจะถือว่า ‘สอดคล้อง’ แต่ไม่ใช่คู่ ข้อตำหนิของวรรคหลังนี้ไม่ใช่เพียงในแง่ของอารมณ์กลอน แต่ยังรวมถึงฉันทลักษณ์ด้วย ข้อแรก ฉันทลักษณ์กำหนดว่า ‘หนึ่งสามห้าอะไรก็ดี สองสี่หกต้องแจ่มชัด’ หมายถึงคำที่หนึ่ง สาม ห้า อาจไม่ตรงตามฉันทลักษณ์ได้ แต่คำที่สอง สี่ หกจะต้องถูกต้องตามนั้น ซึ่งคำที่สองและสี่ของทั้งสองวรรคกลับใช้เสียง ‘เจ้อ-ผิง’ เหมือนกัน (锁－镇 สั่ว-เจิ้น และ 塘－城 ถาง-เฉิง) จึงไม่ถูกตามหลักกลอน ข้อสอง ในเชิงอารมณ์กลอน วรรคแรกเรียบง่ายสง่างาม ส่วนวรรคหลังกักขฬะป่าเถื่อน หนึ่งบุ๋นหนึ่งบู๊ ซึ่งไม่เข้าคู่ ไม่สอดคล้อง

นี่คือเหตุผลว่าทำไมวรรคหลังที่หลายคนยอมรับว่าเป็นคำตอบที่ใช้ได้นี้ อันที่จริงยังไม่ได้มาตรฐาน

มีคนเคยต่อไว้ว่า 灯深村寺钟 (เติง เซิน ซวน ซื่อ จง - ระฆังสะทอนในวัดอันสลัวลาง) และ 烽销极塞鸿 (เฟิง เซียว จี๋ ไซ่ หง - ไฟกรุ่นแจ้งแรงปรารถนามิดับมอด) น่าเสียดายที่แม้อารมณ์กลอนและฉันทลักษณ์จะดี แต่ธาตุทั้งห้ากลับไม่ถูกลำดับ 

ในโลกเก่า คู่กลอนที่ได้รับการยอมรับว่าดีที่สุดก็คือ 桃燃锦江堤 (เถา หราน จิ่น เจียง ตี - ดอกท้อแผดผลาญตลิ่งจิ่นเจียง) ทว่าวรรคสองนี้ก็ยังมีปัญหาเช่นกัน จุดแข็งของกลอนบทนี้คือฉันทลักษณ์ที่ถูกต้องคู่กับวรรคแรก อารมณ์กลอนก็ลึกซึ้ง โดยเฉพาะคำว่า ‘หราน’ ที่ใช้ได้ดีมาก ลำดับของรากศัพท์ก็ถูกต้อง จุดอ่อนข้อเดียวคือคำว่า ‘จิ่น เจียง ตี’ เป็นวิสามัญนาม (นามเฉพาะ) ในขณะที่อีกวรรคเป็นคำนามทั่วไป ‘จิ่น เจียง’ และ ‘ฉือ ถาง’ นั้นไม่เหมือนกัน ในแง่นี้จึงนับว่ายังมีช่องโหว่อยู่ ส่วนลำดับเสียง วรรคแรกเป็น ผิง - เจ้อ - ผิง - ผิง - เจ้อ ดังนั้นถ้าจะไม่ให้ผิดกฎลำดับเสียง วรรคที่สองจะต้องเป็น ผิง - ผิง - เจ้อ - เจ้อ - ผิง หรือ เจ้อ - ผิง - ผิง - เจ้อ - ผิง หรือ ผิง - ผิง - ผิง - เจ้อ - ผิง ซึ่งลำดับ ผิง - ผิง - เจ้อ - เจ้อ - ผิง ถือว่าดีที่สุด น่าเสียดายที่คำว่า ‘เจียง’ ในวรรคนี้เป็นเสียงผิง ซึ่งผิดคู่เสียงที่ต้องเป็นเจ้อเพื่อให้ตรงข้ามกับเสียงผิงของ ‘ถาง’ ในวรรคแรก

ดังนั้นกลอนครึ่งแรกนี้จึงไม่มีคำตอบ จนถูกเรียกว่าปริศนาแห่งสหัสวรรษ!

“อัสนีไพศาล คุณต่อได้หรือยัง?”

“อีกนิดเดียว เกือบแล้วๆ”

“ฉันก็ใกล้แล้วเหมือนกัน ได้ความคิดบางอย่างแล้ว”

“ยังมีเวลาเหลือใช่ไหม? ฉันอยากจะลองเหมือนกัน ขาดอีกแค่สองคำเอง คำที่มีไฟ (火) เป็นรากศัพท์...ไฟ...ไฟ”

เพราะว่าตำแหน่งแชมป์ชี้ขาดไปแล้ว การแข่งขันความจริงก็นับว่าจบลงแล้วเช่นกัน ดังนั้นหลายคนจึงกระซิบกระซาบพูดคุยกันเองเพราะไม่ต้องเคร่งครัดอีกต่อไป

เหล่ากรรมการก็ไม่ใส่ใจพวกเขาเช่นกัน ทุกคนกำลังขีดๆ เขียนๆ ลงบนโต๊ะ พยายามจับคู่กลอนของจางเย่อยู่เช่นกัน

จางเย่มองดูพวกกรรมการหน้านิ่วคิ้วขมวดก็หัวเราะเบาๆ ต่อ ถ้ามีสักคนในพวกคุณต่อกลอนบทนี้ได้ พี่ชายคนนี้จะยอมตัดหัวยกให้เลย กลอนคู่บทนี้ตกทอดมายาวนานนับร้อยนับพันปีในโลกก่อน แต่ก็ยังไม่มีคนต่อได้ แล้วแค่สิบนาทีพวกคุณจะคิดออกงั้นเหรอ? อย่าว่าแต่เวลาแค่นี้เลย ต่อให้มีเวลาอีกร้อยปี ไม่สิ ต่อให้ทั้งโลกนี้มีเวลาอีกร้อยปีหรือว่าพันปี ก็จะไม่มีใครต่อกลอนนี้ได้อย่างสมบูรณ์ ช่างเถอะ ฉันไม่บอกหรอก ปล่อยให้ทรมานตัวเองกันไป ขอฉวยโอกาสพักก่อนล่ะ

ห้านาทีผ่านไป

สิบนาทีผ่านไป

นี่เป็นการถ่ายทอดสด ดังนั้นจึงไม่สามารถเอาแต่รอเฉยๆ โดยไม่ทำอะไรได้ พิธีกรทั้งสองพยายามควบคุมบรรยากาศของงานให้ต่อเนื่อง 

“ครึ่งแรกดูจะไม่ง่ายอย่างที่เห็นเลยนะครับ?” พิธีกรชายเอ่ยขึ้นขณะที่ดูหน้าจอ 

พิธีกรหญิงหัวเราะ “ห่างไกลจากคำว่าไม่ง่ายเยอะค่ะ มันอาจจะดูธรรมดาแต่นั่นแหละค่ะที่ทำให้ยาก แค่รากศัพท์ทอง ไม้ น้ำ ไฟ และ ดินก็ทำให้หลายคนไปต่อไม่ได้แล้ว ยิ่งกว่านั้นยังมีเรื่องลำดับเสียงอีก ต้องเอาทั้งสองข้อมารวมกันจึงจะได้คู่กลอนที่สอดคล้อง แต่หลักสำคัญของปัญหาคืออารมณ์กลอนค่ะ กลอนวรรคแรกของอาจารย์จางให้ความรู้สึกห่างไกลเลื่อนลอย คล้ายภาพมายาที่มีชีวิต การจะจับคู่กลอนบทนี้ไม่ใช่เรื่องง่ายเลย”

หญิงสาวพอมีความรู้อยู่บ้าง 

ทว่าก็แค่พอรู้อยู่บ้างเท่านั้น

กรรมการอันดับสองคิดจนศีรษะพองโต จำต้องโยนปากกาทิ้ง “คิดไม่ออกแล้ว พวกคุณคิดแล้วกัน ดูตอนแรกเหมือนมีคำตอบ แต่ไม่ว่าจะพยายามแค่ไหนก็ไม่เข้าคู่เลย!”

กรรมการอันดับสามยกมือขึ้นยอมแพ้ไปอีกคน

พิธีกรชายกะพริบตาปริบพลางคิด ไม่มีคนต่อได้? ขนาดกรรมการยังไม่ไหว? เป็นไปไม่ได้น่า! นี่มันก็แค่กลอนคู่เองนะ! ที่นี่มียอดฝีมือชื่อดังตั้งมากมาย! กำลังคนเหนือกว่าอยู่แล้ว! เขามองไปทางฝั่งสมาคมกลอนคู่และสมาคมนักเขียน ทุกคนยังนิ่งเงียบคิดคู่กลอนกันหมด เมื่อหันไปทางฝั่งผู้ชม ทุกคนต่างจดจ่ออยู่กับตัวกลอน ไม่หวั่นไหว ยังคงพยายามแก้กลอนให้ได้!

ผ่านไปครู่ใหญ่ก็ยังไม่มีใครปริปาก!

ในที่สุดผู้เฒ่าเฉียนก็วางปากกาในมือลง เงยหน้าขึ้นช้าๆ “พอแค่นี้เถอะ”

อัสนีไพศาลที่ยังไม่ยอมแพ้รีบท้วง “ผู้เฒ่าเฉียน ขอเวลาให้พวกเราอีกสักหน่อยเถอะ ผมเกือบจะคิดออกแล้ว”

“ใช่แล้วครับ ผมก็ขาดอีกแค่หนึ่งคำเท่านั้น ผมแค่ยังคิดไม่ออกคำเดียวเอง” คนของสมาคมนักเขียนนครหลวงอีกคนเอ่ย

ผู้เฒ่าเฉียนขัดจังหวะพวกเขาและออกคำสั่งอย่างเด็ดขาด “ไม่ต้องคิดแล้ว ไม่ต้องต่ออีกแล้ว ไม่ว่าจะให้เวลามากเท่าไร ก็ไม่มีใครต่อได้หรอก!”

จางเย่แปลกใจขณะที่เหลือบตามองผู้เฒ่าเฉียน หืม? มีผู้รู้จริงอยู่ด้วยแฮะ?

“ต่อไม่ได้ไม่ว่าจะนานแค่ไหน?” อัสนีไพศาลยังไม่ยอมเชื่อ “ทำไม?”

ผู้เฒ่าเฉียนยิ้มขื่นขณะตอบอย่างตรงไปตรงมา “เพราะนี่คือปริศนาแห่งสหัสวรรษน่ะสิ!”

“อะไรนะ?”

“ปริศนาอะไร?”

“ปริศนาแห่งสหัสวรรษเรอะ?”

“ไม่จริงหรอก! มันต้องมีคำตอบสิ!”

“นั่นสิ จะแก้ไม่ได้ได้ยังไง!”

“ผู้เฒ่าเฉียน คุณคิดผิดหรือเปล่า?” 

ผู้แข่งขันทุกคนต่างงงงันแต่ไม่มีใครยอมรับ

อะไรคือปริศนาแห่งสหัสวรรษ? เรียกง่ายๆ ก็คือกลอนคู่ที่ไม่มีคนต่อได้!

ในรอบคัดเลือก ผู้เฒ่าเฉียนได้ตั้งคำถาม “ไห สุ่ย เฉา เฉา เฉา เฉา เฉา เฉา เฉา ลั่ว” ขึ้นมา สำหรับคนส่วนใหญ่นั่นถือว่าเป็นปริศนาที่ไร้ทางแก้แล้วไม่ใช่เหรอ? แต่ความจริงแล้วไม่ใช่ นั่นนับได้ว่าเป็นกลอนพิสดาร อย่างดีก็เป็นกลอนพิสดารแห่งสหัสวรรษ แต่ไม่ใช่ปริศนาแห่งสหัสวรรษแน่นอน! เพราะกลอนพิสดารบทนี้ถูกจางเย่จับคู่อย่างสมบูรณ์ไปแล้ว ยิ่งไปกว่านั้น ผู้เฒ่าเฉียนเองก็คิดวรรคหลังที่ใช้ได้ออกแล้วด้วย เขาสามารถต่อคู่กลอนได้ด้วยตัวเอง แปลว่ามันมีคำตอบอยู่แล้ว จึงไม่อาจนับเป็นปริศนาแห่งสหัสวรรษได้!

แล้วกลอนคู่ของอัสนีไพศาลก่อนหน้านี้ล่ะ? นั่นก็นับไม่ได้เช่นกัน! นั่นยังไม่ถึงขั้นกลอนคู่พิสดารด้วยซ้ำ อย่างมากก็แค่กลอนคู่ยอดเยี่ยม! และจางเย่ต่อคู่ให้มันไปเรียบร้อยแล้ว! มันถูกแก้ได้แล้ว!

กลอนบทไหนก็นับไม่ได้ทั้งนั้น!

แล้ว “เยียน สั่ว ฉือ ถาง หลิ่ว” (หมอกขังตรึงบึงหลิว) ล่ะ?

ทุกคนต่างไม่เชื่อและยังรอฟังคำอธิบายจากผู้เฒ่าเฉียนอยู่

ผู้เฒ่าเฉียนกล่าว “ฉันรู้ว่าพวกเธอคิดอะไร เมื่อครู่ฉันเองก็เช่นกัน คิดว่าถ้ามีเวลามากพอ ฉันจะต้องแก้กลอนครึ่งแรกได้แน่นอน แต่เมื่อลองอยู่หลายหน ฉันก็พบว่าครึ่งบทแรกนั้นไม่มีทางแก้ รากศัพท์จากห้าธาตุ ลำดับของธาตุ ลำดับเสียง อารมณ์กลอน คู่คำในทั้งสองวรรค เงื่อนไขทั้งห้าข้อห้ามขาดไปแม้แต่น้อย หากจะคู่แค่หนึ่งหรือสองข้อก็ไม่ยากเท่าไร แค่จะให้ได้สามข้อก็แทบจะเป็นไปไม่ได้แล้ว ดังนั้นจับห้าข้อให้สมบูรณ์ยิ่งไม่ต้องพูดถึง 烟锁池塘柳 (เยียน สั่ว ฉือ ถาง หลิ่ว - หมอกขังตรึงบึงหลิว) ต่อให้กลอนบทนี้ปรากฏขึ้นในอดีตกาล มันก็ต้องเป็นปริศนาแห่งสหัสวรรษที่สะท้านโลกอย่างแน่นอน ฉันเชื่อมั่นอย่างเต็มร้อยจนบอกกับทุกคนได้เลยว่าครึ่งแรกนี้ไม่มีทางแก้ได้ในรอบร้อยปี! ทำได้เพียงทิ้งไว้ให้คนรุ่นหลังต่อไปเท่านั้น!” พูดจบ ผู้เฒ่าเฉียนก็ถอนใจด้วยความเสียดาย 

ร้อยปีก็แก้ไม่ได้?

นี่เป็นปริศนาแห่งสหัสวรรษของจริง?

ผู้เฒ่าเฉียนมีชื่อเสียงมากในวงการ และเป็นหนึ่งในผู้ที่รอบรู้ในเชิงกลอนคู่ที่สุดเพียงไม่กี่คนของประเทศ เมื่อเขาเอ่ยปากเช่นนี้ ทุกคนจะไม่เชื่อก็ไม่ได้! ถ้าอย่างนั้นคนที่ไม่เห็นด้วยล่ะจะทำอย่างไร? พวกเขาก็ต่อมันไม่ได้อยู่ดีนั่นแหละ!

กรรมการอันดับสองอ้าปากค้าง “นี่เป็นปริศนาไร้ทางแก้จริงๆ เหรอ?”

“ฉันแน่ใจที่สุด” ผู้เฒ่าเฉียนเอ่ยอย่างหนักแน่น

กรรมการอันดับสามมองดูจางเย่ที่อยู่ไม่ไกลพลางยิ้มเจื่อน “งานแข่งขันกลอนคู่ของพวกเราปีนี้ได้คนแบบไหนมาร่วมงานกันนะ นี่มันไม่ใช่แค่คลื่นลูกหลังไล่คลื่นลูกหน้าแล้ว! พ่อหนุ่มคนนี้ไล่บรรดาคลื่นลูกเก่าในวงการตายคาหาดเลยทีเดียว! นี่ฉันเป็นตาแก่ไม่รู้ความไปแล้วจริงๆ หรือ ประเทศเรามีอัจฉริยะฟ้าประทานเช่นนี้ตั้งแต่เมื่อไร?” 

หญิงชราหัวเราะ “อีกเดี๋ยวไปหา ‘ลำนำทำนองวารี’ ของเขามาอ่าน ไม่ใช่สิ จะให้ดีที่สุดคุณต้องฟังภาคเสียงที่เขาอ่านสด คุณจะรู้เลยว่าผลงานของเขาในวันนี้ไม่ได้แปลกประหลาดเกินไปเลย เพราะลำนำบทนั้นก็เป็นสิ่งที่สามารถสืบทอดไปตลอดกาลได้เช่นกัน!”

ปริศนาแห่งสหัสวรรษคืออะไร?

ถ้าจะให้อธิบายคงเข้าใจได้ยาก แต่ถ้ายกตัวอย่างจะเห็นได้อย่างชัดเจน

ปริศนาแห่งสหัสวรรษเทียบได้กับข้อความคาดการณ์ทางคณิตศาสตร์ ซึ่งเป็นปัญหาที่ยากที่สุดในโลกของคณิตศาสตร์เช่นกัน ทุกคนรู้ว่ามีข้อพิสูจน์และสามารถใช้ตรรกะทางคณิตศาสตร์พิสูจน์ได้ แต่ยังไม่มีใครรู้วิธีพิสูจน์! 

ในโลกคณิตศาสตร์มีข้อความคาดการณ์ใหญ่ๆ อยู่เพียงไม่กี่ข้อ

และในวงการวรรณกรรมก็มีปริศนาแห่งสหัสวรรษอยู่เพียงห้าหรือหกข้อเท่านั้น!

แต่นับจากวันนี้เป็นต้นไป โลกใบนี้ได้เพิ่มปริศนาแห่งสหัสวรรษขึ้นมาอีกหนึ่งแล้ว วรรคแรกของปริศนานี้ก็คือ 烟锁池塘柳 (เยียน สั่ว ฉือ ถาง หลิ่ว - หมอกขังตรึงบึงหลิว)! 


---------------------------------------------------------------------------
เชิงอรรถ
ฉันทลักษณ์กลอนจีนที่ถูกกล่าวถึงอย่างละเอียดในบทนี้คือสัมผัสเสียง ซึ่งมีกฎการสัมผัสอยู่หลายข้อ เป็นข้อบังคับทางเสียงอย่างที่เราเห็นในโคลง สำหรับกลอนจีน ใช้การสัมผัสของคู่เสียง หนึ่งเรียก ‘ผิง(平)’ ซึ่งกล่าวอย่างง่ายคือเสียงหนึ่งและเสียงสองในภาษาจีนกลาง อีกหนึ่งคือ ‘เจ้อ(仄)’ ซึ่งหมายถึงเสียงสามและเสียงสี่ กฎข้อบังคับโดยคร่าวคือวรรคแรกมีเสียงอย่างใด วรรคหลังต้องเป็นเสียงคู่ตรงข้ามนั่นเอง


*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./25.md)