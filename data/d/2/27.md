##บทที่ 124 : หันสู่ทะเลกว้าง บุปผาบานในอุ่นไอวสันต์!
วันอาทิตย์

จางเย่กำลังพักผ่อน

ฟ้าเพิ่งจะสาง เฉาตานลูกผู้น้องคนโตก็โทรศัพท์มาปลุกเขาเสียแล้ว “พี่ชาย พี่ดังอีกแล้วนะ เมื่อเช้าฉันไปแผงหนังสือพิมพ์ เห็นข่าวพี่บนหนังสือพิมพ์เมืองหลวงตั้งหลายฉบับ พออ่านดูเลยรู้ว่าพี่เข้าร่วมงานแข่งกลอนคู่เมื่อวานนี้แถมยังชนะเลิศด้วย โอ้โห พี่เราเจ๋งเป้งสุดยอด”

จางเย่สลึมสลือตอบ “ก็งั้นๆ เองแหละน่า”

“ส่งโทรศัพท์มาให้ป้า ส่งมานี่” เสียงแม่ของเขาดังขึ้นมาจากปลายสาย

จางเย่กะพริบตาปริบ “แม่ แม่อยู่ที่นั่นด้วยเหรอ? ไปอยู่บ้านยายได้ไงน่ะ?”

แม่ด่ารัวมาเป็นชุด “ไอ้ลูกเวร! ก่อเรื่องอีกแล้วนะแก หา! งานใหญ่ขนาดนั้น แกชนะรางวัลแล้วยังต้องด่าคนด้วยกลอนคู่อีกเรอะ? แน่จริงๆ นะแก แถมงานนี้มีถ่ายทอดสดด้วย ฉันได้ยินจากน้องแกว่าในเน็ตน่ะ พวกนักเขียนนักประพันธ์ตั้งไม่รู้เท่าไรจวกแกยับเลย!”

จางเย่ได้แต่ตอบ “ไม่เป็นไรน่าแม่”

“จะไม่เป็นไรได้ยังไง” แม่ยังไม่หายโมโห

“ไม่ใช่ครั้งแรกเสียหน่อย ไม่เห็นต้องทำเป็นเรื่องใหญ่เลย” ฝ่าลมฝ่าพายุมาตั้งมากมาย จางเย่จึงรู้สึกเฉยสนิท “เรื่องใหญ่ตรงไหนกัน อีกอย่างพวกนั้นเล่นสกปรกกับผมก่อน ผมเป็นไงแม่ก็รู้ดี ไม่ใช่พวกชอบหาเรื่องคนอื่นก่อนอยู่แล้ว แต่คนอื่นก็อย่ามายุ่งกับผมเหมือนกัน ถ้ามาหาเรื่องผมล่ะก็อย่าหวังจะอยู่ดีมีสุขเลย ไม่ใช่นิสัยผมแน่”

“แก...แกนี่มัน” แม่เกลียดนักเหล็กไม่ยอมเป็นเหล็กกล้า[1] 

“แม่ ผมจะนอนต่อล่ะนะ” จางเย่วางสาย

จะว่าไปแล้วถ้าเป็นคนอื่น เกิดเรื่องใหญ่ขนาดนี้คงต้องตาค้างนอนไม่หลับ คิดกังวลไปสารพัดว่าจะเกิดอะไรตามมา แต่จางเย่น่ะเหรอ? เขาชินชาเสียแล้ว สองสามวันทีก็มีเรื่องที เขาเลยไม่เก็บมาใส่ใจ นี่ไม่ใช่เท่ากับปกติหรอกเหรอ? จางเย่หลับอุตุเกียจคร้านต่อไป ไม่สนใจแม้แต่น้อย

โดนด่าแล้วไง?

โดนสงสัยโดนวิจารณ์แล้วไง? 

ครั้งแรกที่โดนด่าจางเย่โมโหเดือด ครั้งที่ห้าที่โดนด่าจางเย่ยังโกรธหนัก พอถึงครั้งที่สิบเขาอาจจะต้องข่มใจนิดหน่อย แต่เดี๋ยวนี้น่ะเหรอ? เขาด้านเสียจนฟันแทงไม่เข้าไปแล้ว นี่ถ้ามีคนด่าเขาด้วยถ้อยคำแปลกใหม่น่าสนใจหน่อยนะ ไม่แน่ว่าเขาอาจจะแถมยิ้มให้ด้วย


……


ตื่นนอนรอบที่สอง

จางเย่ลงไปซื้อหนังสือพิมพ์หลายฉบับกลับมาอ่านที่บ้าน

ฉบับแรกเป็นปักกิ่งไทมส์ หนังสือพิมพ์ฉบับนี้นับว่าคุ้นเคยกับจางเย่นิดหน่อย เพราะเป็นที่แรกที่ตีพิมพ์ผลงานของเขา บทวิจารณ์ของเนื้อข่าวค่อนข้างเป็นกลาง เล่ารายละเอียดของการแข่งกลอนคู่เมื่อวานนี้ แม้จะพูดถึงเรื่องที่จางเย่ด่าคน แต่ให้น้ำหนักเรื่องที่เขาชนะการแข่งขันไปอย่างขาดลอยและกลอนคู่เกือบสิบบทในงานมากกว่า โดยเฉพาะกลอนคู่ที่ผู้เฒ่าเฉียนและกรรมการหลายคนกล่าวขานว่าเป็นปริศนาแห่งสหัสวรรษ ซึ่งในเนื้อข่าวเขียนชมเชยไว้เสียเลิศลอย รวมๆ แล้วก็คือหนังสือพิมพ์ฉบับนี้ยอมรับในตัวจางเย่

ส่วนฉบับที่สองและสามออกแนวตำหนิติเตียน

ฉบับหนึ่งรายงานเรื่องที่จางเย่ถูกร้องเรียนข้อหาโกงการแข่งอย่างไม่มีมูล แต่สรุปตอนท้ายว่าไม่ว่าอย่างไร เขาก็ไม่ควรใช้กลอนคู่ด่าทอผู้อื่นเช่นนั้น ถือว่าขาดคุณสมบัติ ติว่าจางเย่ไม่รู้จักจรรยาของนักเขียน จิตใจคับแคบเกินไป!

จางเย่เพียงแต่ยิ้มแล้วปล่อยผ่าน หันไปสนใจเวยป๋อแทน บนเวยป๋อก็เป็นอย่างที่น้องสาวและแม่ของเขาบอกมา คนไม่น้อยเลยกำลังด่าทอเขา “เชิงอักษรเก่งกาจ แต่ขาดจิตใจที่ดี!”

แต่หลายคนกลับเข้าข้างจางเย่

“ใครกันแน่ที่ขาดจิตใจที่ดี? พวกแกสมาคมนักเขียนนครหลวงนั่นแหละ!”

“ถ้าพวกมันไม่กล่าวหาว่าอาจารย์จางเย่โกงก่อน อาจารย์จางจะด่าให้เรอะ?”

“ฉันเป็นกลางนะ แต่เรื่องเมื่อวานนี้ใครมีตาก็ต้องเห็น งานนี้ฉันสนับสนุนจางเย่!”

“สมาคมนักเขียนนครหลวงสมควรโดนด่าแล้ว จะโทษใครล่ะ?”

“ยังจะตามจวกอาจารย์จางไม่เลิกอีก? ไอ้พวกตูดนี่แม่*เบี้ยวจริงๆ ว่ะ!” 

“ตอนงานไมค์เงินที่อาจารย์จางท่องกลอน ‘น้ำนิ่ง’ ออกมาฉันไม่เห็นด้วยนะ รู้สึกว่าทำเกินไป แต่เรื่องเมื่อวานนี้ฉันไม่คิดว่าอาจารย์ทำผิด ขอถามคนที่ออกมาวิจารณ์อาจารย์จางหน่อยเถอะ ถ้าหากเปลี่ยนเป็นคุณที่โดนกล่าวหาจนอาจถึงขั้นต้องตกงาน และหมดอนาคตในวงการไปเลย คุณจะยังทำเหมือนไม่มีอะไรเกิดขึ้นได้อีกเหรอ? จะยังยกย่องสมาคมนักเขียนนครหลวงเป็นปู่ต่อไปอีกไหม? เหอๆ พวกคุณอาจจะทำได้ แต่อาจารย์จางทำไม่ได้แน่ เพราะอาจารย์จางไม่แหยเหมือนพวกคุณ เพราะเขาชื่อจางเย่!” 

เวยป๋อของสมาคมนักเขียนนครหลวงก็ออกมาโจมตีจางเย่อย่างเปิดเผย ดูจากเวลาที่โพสต์แล้วเพิ่งไม่กี่นาทีนี้เอง “ตามที่ท่านรองประธานเมิ่งได้ประกาศไว้ คนอย่างจางเย่ ต่อให้ประสบความสำเร็จแค่ไหน ต่อให้มีความสามารถโดดเด่นแค่ไหน พวกเราก็จะไม่ยอมรับเข้าสมาคมเป็นอันขาด คนนิสัยแบบนี้จะสร้างผลงานวรรณกรรมที่ดีได้อย่างไร? พวกเราจะรับสมาชิกเข้าสมาคมไม่ได้พิจารณาเพียงแค่ความสามารถ สิ่งที่สำคัญยิ่งกว่าคือศีลธรรมจรรยาและนิสัยส่วนตัว!”

ใต้ข้อความนี้มีคนมากมายเข้ามาด่า!

“น่าขำว่ะ!” 

“พวกแกยังกล้าพูดถึงศีลธรรมจรรยาอีกเรอะ?” 

“ฮ่าๆๆ พวกนี้แม่*ตลกชิบหาย!” 

“พวกแกไม่รับ อาจารย์จางก็ใช่ว่าจะมาโว้ย!” 

ขณะที่ทุกคนกำลังทุ่มเถียงกันอยู่ เวยป๋อของ ‘สมาคมนักเขียนแห่งชาติ’ ก็ขึ้นข้อความประกาศอย่างกะทันหันว่า “ทางสมาคมได้ตรวจสอบคำรับรองของท่านกรรมการเฉียนและสมาชิกหลายท่านเป็นที่เรียบร้อยแล้ว จึงขอเชิญอาจารย์จางเย่เข้าร่วมสมาคมนักเขียนแห่งชาติอย่างเป็นทางการ!” ทันทีที่จบประกาศ กระดานสนทนาก็แทบระเบิด! 

“เชี่****!” 

“สมาคมนักเขียนแห่งชาติประกาศตัวแล้ว!” 

“ฮ่าๆ เงิบล่ะสิ! ไอ้พวกสมาคมนักเขียนนครหลวงโดนตอกหน้าหงายอีกแล้ว!” 

“จริงด้วย พวกสมาคมนักเขียนนครหลวงเพิ่งพูดเองว่าไม่ต้อนรับคนอย่างจางเย่ แต่สุดท้ายสมาคมนักเขียนแห่งชาติกลับออกปากเชิญอาจารย์จางเย่เสียเอง ป่านนี้พวกนั้นคงหน้าบวมไปแล้ว สมว่ะ!” 

“ผู้เฒ่าเฉียนรับรองจางเย่เหรอ?” 

“อยากให้จางเย่เข้าสมาคมนักเขียนแห่งชาติจริงๆ น่ะ?” 

“สนับสนุน! ในที่สุดอาจารย์จางก็ได้รับการยอมรับในวงการวรรณกรรมอย่างเป็นทางการแล้ว!” 

“พวกนายคิดว่าอาจารย์จางเย่จะเข้าสมาคมนักเขียนแห่งชาติหรือเปล่า?” 

“เข้าสิ นั่นน่ะสถาบันนักเขียนที่ทรงเกียรติที่สุดเชียวนะ” 

“ฉันว่าไม่อะ ทั่วประเทศมีอาจารย์นักเขียนตั้งมากมายขนาดไหนออกมาด่าอาจารย์จาง อาจารย์จางไม่น่าจะอยากสุงสิงด้วยหรอก ผิดวิสัยอาจารย์จางนะนั่น!” 

ทุกคนต่างตั้งตารอว่าผลลัพธ์จะเป็นอย่างไร 

นักเขียนรุ่นเก่าในสมาคมนักเขียนแห่งชาติหลายคนออกมาคัดค้าน 

“ทำไมท่านเฉียนถึงรับรองคนแบบนี้เข้าสมาคมล่ะนี่?” 

“นี่มันสมาคมนักเขียนแห่งชาตินะ ถ้าปล่อยให้เด็กแซ่จางคนนี้เข้ามา จะพาบรรยากาศเน่าเหม็นหมด!” 

“ฉันขอคัดค้าน คนที่กระทั่งมารยาทพื้นฐานอย่างการเคารพผู้อาวุโสยังไม่รู้จัก ขนาดปากตัวเองยังควบคุมไม่ได้ แบบนี้ควรจะให้เข้าสมาคมเรอะ? จะให้เข้ามาก่อเรื่องสร้างปัญหาหรือไง?”

“จางเย่คนนี้ไร้มาตรฐาน”

แฟนจางเย่อันดับ1 โต้กลับทันที “ท่านอาจารย์ทั้งหลาย ถึงแม้ว่าทุกท่านจะเป็นผู้อาวุโส แต่ฉันก็ไม่คิดว่าทุกท่านจะมีคุณสมบัติพอที่จะออกความเห็นเช่นนั้น หากทุกท่านเก่งจริงก็ต่อกลอน เยียน สั่ว ฉือ ถาง หลิ่ว (หมอกขังตรึงบึงหลิว) ของอาจารย์จางให้ได้สิ ถ้าทำได้ถึงจะนับว่ามีคุณสมบัติพอที่จะวิจารณ์มาตรฐานวรรณกรรมของอาจารย์จาง! ไม่อย่างนั้นก็อย่าเอาแต่พูดว่า ‘จางเย่ไร้มาตรฐาน’ เลย หากจะปฏิเสธไม่รับล่ะก็ ทำไมไม่แสดงความสามารถออกมาให้ดูหน่อยล่ะ?” 

แค่ประโยคนี้ หลายคนก็ต้องปิดปากเงียบไม่กล้าวิจารณ์ต่อแล้ว 

แฟนจางเย่อันดับ1 “ทำไม่ได้ใช่ไหมล่ะ? งั้นก็ไม่ต้องพูดอะไรอีก!” 

อันที่จริงตั้งแต่เมื่อวานนี้ เยียน สั่ว ฉือ ถาง หลิ่ว ได้กลายเป็นวลีฮอตบนโลกออนไลน์ ติดท็อปไปพักหนึ่งทีเดียว ตอนแรกคนดังหลายคนต่างก็ไม่เชื่อ คิดว่าพวกเขาสามารถแก้ได้ บางคนถึงกับออกปากท้าทายด้วยซ้ำ แต่หลังจากหนึ่งวันผ่านไป คนที่ออกมาประกาศกร้าวว่ากลอนบทนี้ไม่ใช่ปริศนาแห่งสหัสวรรษก็หายหน้าไปกันหมด! 

กลัวล่ะสิ? 

เพราะไม่มีใครหน้าไหนตอบได้ยังไงล่ะ 

เพราะนี่คือปริศนาแห่งสหัสวรรษของจริง! ผู้ทรงคุณวุฒิในวงการต่างเริ่มให้การยอมรับ! 


……


ที่บ้าน 

จางเย่เห็นประกาศนี้บนเวยป๋อเช่นกัน เขาได้แต่ซาบซึ้งใจในตัวผู้เฒ่าเฉียน พวกเขาเพียงพูดคุยกันไม่กี่คำ ไม่คิดเลยว่าขณะที่คนทั้งวงการกำลังด่าทอจางเย่ คนๆ นี้กลับยืนหยัดเพื่อเขา ถึงขนาดรับรองเขาเข้าสมาคมนักเขียนแห่งชาติและยื่นโอกาสมาให้ ขอเพียงจางเย่พยักหน้า โทรศัพท์หา หรือพิมพ์ข้อความตอบรับ เขาก็จะได้เข้าสมาคมทันที แถมยังไม่ใช่แค่ระดับท้องถิ่นอย่างสมาคมนักเขียนนครหลวง แต่เป็นสมาคมนักเขียนแห่งชาติที่ยิ่งใหญ่ที่สุดอีกด้วย! 

จางเย่รู้สึกขอบคุณผู้เฒ่าเฉียนอยู่ในใจ ทว่าเขากลับ...ไม่นึกอยากเข้าสมาคมนักเขียนขึ้นมาเสียอย่างนั้น “องค์กรขนาดเล็ก” แห่งนี้ไม่ได้มีอำนาจมากมาย แต่โครงข่ายกลับซับซ้อนวุ่นวาย เต็มไปด้วยผู้อาวุโสที่ฝังรากอยู่กับแนวคิดเดิมๆ ถ้าจะเรียกให้ดีก็คืออนุรักษ์นิยมเกินไป แต่ถ้าจะเรียกอย่างไม่เกรงใจก็คือโบราณคร่ำครึ ซึ่งไม่เข้ากับนิสัยของจางเย่แม้แต่น้อย เขามองออกเลยว่าถ้าเข้าสมาคมไป วันหน้าก็ต้องเกิดปัญหาแบบเมื่อวานนี้ขึ้นอีก ทั้งหมดนี้ทำให้จางเย่รู้สึกอึดอัด อย่างนี้แล้วเขาจะเข้าไปทำไมล่ะ? หาเรื่องให้ตัวเองหรือไง? จางเย่ไม่คิดว่าตัวเองจะว่างขนาดนั้นหรอกนะ 

คนอื่นไม่ชอบเขางั้นเรอะ? 

เฮอะ พี่เอ็งคนนี้ก็ไม่ได้อยากจะเข้าเหมือนกัน! 

แต่ความปรารถนาดีของผู้เฒ่าเฉียนทำให้จางเย่ไม่กล้าบอกปัดอย่างไร้เยื่อใย กลัวจะถูกมองว่าไม่รู้จักแยกแยะดีชั่ว ดังนั้นเขาจึงคิดหาวิธีปฏิเสธอย่างอ้อมๆ โดยไม่ต้องพูดคำว่าไม่

“ขอขอบคุณท่านผู้เฒ่าเฉียน ขอบคุณสมาคมนักเขียนแห่งชาติที่ยอมรับในตัวผม” จางเย่ตอบ

“เฮ้ย! มาดูเร็ว!” 

“อาจารย์จางมาตอบแล้ว!”

“ฮ่าๆ ขอดูหน่อยสิว่าอาจารย์จางจะตอบว่ายังไง!” 

เพียงเดี๋ยวเดียวชาวเน็ตบนเวยป๋อก็เข้ามามุงดูกันมากมาย คนในวงการทั้งระดับประเทศและระดับท้องถิ่นต่างให้ความสนใจเช่นกัน ทุกคนกำลังรอคอยคำตอบของจางเย่ ทั้งคนด่า คนเชียร์ แม้แต่คนที่เป็นกลางไม่เข้าข้างฝ่ายไหนยังต้องมามุงดู ก่อนที่จางเย่จะพูดอะไรต่อ เวยป๋อหน้านี้ก็ถูกฟอร์เวิร์ดออกไปเป็นพันครั้ง เห็นได้ชัดว่าผู้คนสนใจกันล้นหลามขนาดไหน แต่มันก็แน่อยู่แล้ว ใครใช้ให้จางเย่ดังขนาดนี้เล่า ในงานไมค์เงินก็ท่องกลอน ‘น้ำนิ่ง’ ในงานแข่งกลอนก็ด่าคนด้วยกลอนคู่ ตอนนี้จางเย่จะพูดอะไรก็เป็นที่สนใจทั้งนั้น นี่เป็นกระแสชั่วคราวที่เป็นผลจากความร้อนแรงของงานแข่งขันกลอนคู่นั่นเอง! 

จางเย่นิ่งไปชั่วครู่ ก่อนจะเริ่มแสดงเจตนา: 

นับแต่พรุ่งนี้ ข้าจะเป็นผู้มีสุข
เลี้ยงม้า ผ่าฟืน ท่องโลกหล้า
นับแต่พรุ่งนี้ ใส่ใจพืชสวนไร่นา
ข้ามีบ้านหนึ่งหลัง หันสู่ทะเลกว้าง 
บุปผาบานในอุ่นไอวสันต์

นับแต่พรุ่งนี้จะติดต่อทุกวงศ์วาน
เพื่อแจ้งขานว่าข้าสำราญใจ
ดั่งสายฟ้าแห่งความสุขได้บอกข้า
ข้าจะเล่าต่อพวกเขาทั่วทุกคน
เรียกขานทุกลำน้ำและภูผา ด้วยนามอันอบอุ่น

ผู้แปลกหน้า ข้าขออวยพรให้
ขอท่านมีอนาคตที่สดใส
ขอท่านมีคนรักคู่เคียงครอง
ขอท่านมีความสุขในโลกหล้า
ส่วนข้าหวังเพียงหันสู่ทะเลกว้าง
บุปผาบานในอุ่นไอวสันต์ [3] 

…….


“กลอนเหรอ?”

“กลอนสมัยใหม่ที่อาจารย์จางถนัดที่สุดด้วย?”

“กลอนบทนี้หมายความว่ายังไง? อาจารย์จางจะบอกอะไรกันแน่?” 

“กลอนบทนี้ทำไมถึงทำให้ฉันขนลุกได้ขนาดนี้ โอ๊ย สวยงามเลอค่า!” 

“ฮ่าๆ รู้แล้ว! ช่างสมเป็นบัณทิตเอกจริงๆ! อาจารย์จางนี่ขนาดจะปฏิเสธก็ยังเต็มไปด้วยวรรณศิลป์! กลอนบทนี้เขียนได้วิเศษมาก!” 

หลายคนยังมองไม่ออก 

แต่หลายคนกลับเข้าใจเป็นอย่างดี 

ในหมู่ชาวมุงมีนักเขียนที่ไม่ได้มีชื่อเสียงมากนักวิเคราะห์ขึ้นว่า “นับแต่พรุ่งนี้ นับแต่พรุ่งนี้ นับแต่พรุ่งนี้ การใช้คำนี้ถึงสามครั้งแสดงเจตนาอย่างชัดเจน ความหมายของอาจารย์จางก็คือ พรุ่งนี้หรือในอนาคต อาจารย์อาจจะสามารถฝังกลบความขุ่นเคืองและไม่ใส่ใจกับความขัดแย้งหนหลัง พรุ่งนี้หรือในอนาคต อาจารย์อาจจะสามารถอวยพรให้คนที่ตำหนิติเตียนหรือแม้แต่เกลียดชังเขา หวังให้คนเหล่านั้นอยู่ดีมีสุขได้….” ถึงตอนนี้นักเขียนคนนี้ก็ถอนใจอย่างชื่นชมว่า “แต่วันนี้ ตอนนี้ อาจารย์หวังเพียงได้หันสู่ทะเลกว้าง บุปผาบานในอุ่นไอวสันต์!” 

กลอนหนึ่งบทที่จางเย่เขียนขึ้นตามอารมณ์กลับสร้างความตื่นตะลึงได้อย่างมากมาย!

ข้างใต้มีคนของสมาคมกลอนคู่เข้ามาคอมเมนต์: “ท่านจางช่างอัจฉริยะ ผมไม่กล้าเทียบแล้ว!”

ผู้เฒ่าเฉียนในฐานะกรรมการสมาคมนักเขียนได้ตอบตามมาว่า “ในเมื่อจางน้อยได้เลือกแล้ว พวกเราก็คงได้แต่เคารพในคำตัดสิน แต่ผมมีบางสิ่งที่อยากจะบอก ซึ่งจะขอพูดไว้ตรงนี้และจะพูดเช่นนี้อีกในอนาคต การที่ไม่ได้คุณมาเข้าร่วมสมาคมนักเขียนแห่งชาติ ไม่ใช่เป็นคุณที่เป็นผู้สูญเสีย แต่เป็นความสูญเสียของสมาคมของเราต่างหาก” หลังจากนั้นยังเสริมขึ้นอีกว่า “อาจารย์จางน้อย ผมจะรอวันที่คุณจะสามารถหันสู่ทะเลกว้างและพบดอกไม้บานในอุ่นไอวสันต์ที่สมาคมนักเขียนแห่งชาติไปพร้อมกัน สำหรับคุณ คำเชิญเข้าร่วมสมาคมนักเขียนแห่งชาติมีผลตลอดชีพ!”

เรื่องเป็นอันยุติ

แต่กระแสร้อนแรงกลับไม่จบ จางเย่ได้สร้างผลงานสะท้านวงการกวีสมัยใหม่อีกครั้งหนึ่งแล้ว!

“กลอนนี้ช่างยอดเยี่ยม! ต้องดังระเบิดแน่นอน!” 

“จอมตอกหน้าออกผลงานใหม่แล้ว! ทุกคนมาดูเร็ว!”

“ฉันสังหรณ์ใจว่ากลอนนี่อาจจะฮิตระเบิดยิ่งกว่า ‘นกบนฟ้ากับปลาในน้ำ’ อีกนะ”

“ฮ่าๆ ไม่ต้องอาจจะแล้ว พวกนายดูยอดฟอร์เวิร์ดดิ เกิน 4,000 แล้ว! แรงทะลุโลก! ทุกคนกำลัง ‘หันสู่ทะเลกว้าง บุปผาบานในอุ่นไอวสันต์’ กันหมดแล้ว!”


……


จางเย่รู้สึกผ่อนคลายลงขณะที่ปิดคอมพิวเตอร์ เขาอยากจะโทรศัพท์หาอาจารย์เฉียนเพื่อขอโทษอีกครั้ง แต่ก็ได้แค่คิดไม่ได้ลงมือทำ ทำไมน่ะเหรอ? มีเหตุผลสองข้อ ข้อแรก เพราะมันไม่จำเป็นต้องพูดให้มากไปกว่านี้อีกแล้ว ถึงแม้ว่าพวกเขาจะอายุต่างกันมาก พูดคุยกันเพียงไม่กี่คำ เพียงหนึ่งบทกวี หนึ่งคู่กลอน แต่ก็สามารถสื่อสารกันได้อย่างลึกซึ้งแล้ว ดังนั้นการจะโทรศัพท์ไปหาเพื่อย้ำความเดิมย่อมเปลืองเวลาเปล่า อาจจะดูเหมือนเสแสร้งด้วยซ้ำ ส่วนข้อสองน่ะเหรอ...น้องสาวแกสิ! ก็เพราะเขาไม่มีเบอร์ของผู้เฒ่าเฉียนน่ะสิฟะ! ไอ้ข้อแรกนั่นมันไม่สำคัญอะไรเลย!

ช่างเถอะ!

เขาไม่ได้จะเข้าสมาคมอยู่แล้ว ไม่ได้พลาดอะไรไปเสียหน่อย!

งานประพันธ์ไม่ได้เป็นหัวใจหลักสำหรับความก้าวหน้าของจางเย่ เป็นเพียงแค่กิ่งก้านเล็กๆ ของเป้าหมายใหญ่ อย่างมากที่สุดก็เหมือนเติมผกาบนผ้าปัก[2] หากมีโอกาสให้ต่อยอดจางเย่ก็จะไม่ทิ้งไปแน่ แต่เป้าหมายหลักของเขาไม่ใช่สิ่งนี้ นี่ไม่ใช่สิ่งที่สำคัญที่สุด ดังนั้นไม่เข้าสมาคมก็ไม่มีผลอะไร

ถ้าอย่างนั้นเป้าหมายของเขาคืออะไรล่ะ?

จุดมุ่งหมายของเขาเพียงอย่างเดียวตลอดมาคืออะไร?

ยังต้องถามด้วยหรือ เป้าหมายของเขาแน่นอนว่าต้องเป็น - ไม่มีฟันผุ![4]




----------------------------------------------------
[1] 恨铁不成钢 เหล็กไม่ยอมเป็นเหล็กกล้า - หมายถึง เจ็บใจหรือแค้นใจที่คนที่ตั้งใจเคี่ยวเข็ญและคาดหวัง ไม่เอาไหนหรือไม่ได้ดั่งใจ

[2] 锦上添花 เติมผกาบนผ้าปัก - เพิ่มความงามให้สิ่งที่สมบูรณ์อยู่แล้ว

[3] กลอนในบทนี้เป็นของนักกวีนาม ไหจื่อ 海子（ชื่อจริงคือ ฉาไห่เซิง 查海生) แต่งไว้ในปี 1989 ดูรายละเอียดเพิ่มเติมได้ที่
http://baike.baidu.com/item/面朝大海，春暖花开/273

[4] ไม่มีฟันผุ (没有蛀牙 Méi yǒu zhù yá) พ้องเสียงกับ มีสื่อให้ความสนใจ (媒有注芽)


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./28.md)