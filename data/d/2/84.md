##บทที่ 182 : จางเย่จะตีพิมพ์หนังสืออีกครั้ง!
ประมาณบ่ายสองโมง

เฉินเฉินอยากนอนกลางวัน เหราอ้ายหมิ่นจึงไล่จางเย่ออกไปจากบ้าน

หลังหนังท้องตึง เขาเรอด้วยความอิ่มหนำก่อนจะมุ่งหน้ากลับห้องของตัวเอง พออาหารย่อยใกล้หมดแล้ว จางเย่ก็เปลี่ยนเครื่องแต่งกายเป็นชุดกีฬา เพราะไม่มีรองเท้าวิ่ง จึงได้แต่สวมรองเท้าผ้าใบแก้ขัดไปก่อน ชายหนุ่มเลียนแบบเหราอ้ายหมิ่นด้วยการออกไปวิ่ง

หนึ่งรอบ

สามรอบ

เขาวิ่งไปรอบเขตที่พัก เพื่อเพิ่มสมรรถภาพทางกาย

จางเย่คิดว่าที่มวยไทเก็กของเขาไม่สามารถใช้ออกได้ เป็นเพราะสภาพร่างกายของเขาด้อยเกินไปไม่เข้ากับทักษะ เช่นเดียวกับเทควันโดที่ถึงแม้เขาจะมีประสบการณ์และท่าทางอยู่ในหัว แต่กลับไม่สามารถออกกระบวนท่าได้อย่างเต็มที่ ขาดซึ่งพละกำลัง ปฏิกิริยาตอบสนอง และความทนทาน อย่างตอนที่เขาสู้กับหวังเฉิน ตามเทคนิคแล้ว จางเย่ที่กินหนังสือสกิลเทควันโดเข้าไปหลายเล่มก็ต้องเหนือกว่าหวังเฉิน ถึงจะเหนือกว่าไม่มากก็ยังจัดอยู่ในระดับเดียวกันได้ แต่เมื่อสู้กันจริงๆ จางเย่กลับเป็นฝ่ายเจ็บตัวและเสียเปรียบตลอด จนสุดท้ายต้องพึ่งไอเท็มใช้แล้วทิ้งอย่างน้ำยาเพิ่มเลือดที่เขาได้มาจากการเล่นลอตเตอรี่เพื่อพลิกสถานการณ์ นี่เป็นบทเรียนที่จางเย่ได้รับมา

แค่มีวิชากังฟูยังไม่เพียงพอ!

ต้องมีสมรรถภาพร่างกายควบคู่ไปด้วย!

อย่างมวยไทเก็กนี้ แม้ว่าภายหลังเขาได้กินหนังสือสกิลมวยไทเก็กหนึ่งพันเล่ม แต่ตราบใดที่ร่างกายยังเป็นเหมือนเดิม อย่าว่าแต่พันเล่มเลย ต่อให้กินหมื่นเล่ม ชั่วชีวิตนี้เขาก็ไม่สามารถสับกรรไกรด้วยมือเปล่าได้อย่างที่เหราอ้ายหมิ่นทำ!

เขาต้องฝึกฝน!

นี่คือการก้าวไปทีละก้าว เพื่อบรรลุสู่เป้าหมาย!

ต่อไปเขาจะวิ่ง แล้วก็วิดพื้นทุกวัน!

หลังจากวิ่งไปชั่วโมงกว่า จางเย่มุ่งหน้ากลับห้องพร้อมเหงื่อเปียกโชกทั่วร่าง เพียงผ่านประตูเข้ามา มือถือในกระเป๋าพลันดังขึ้น

“ฮัลโหล ใครครับ?” จางเย่ตอบขณะที่พยายามสูดหายใจให้ทัน

“สวัสดีครับอาจารย์จาง พวกเรามาจากสำนักพิมพ์เด็กและเยาวชนหัวเป่ย” เป็นเสียงผู้ชายวัยกลางคนที่อยู่อีกฝั่ง เสียงฟังดูค่อนข้างแหบ

จางเย่ถือสายขณะเดินไปที่ห้องน้ำเพื่อจะหยิบผ้าเช็ดตัวออกมาเช็ดเหงื่อ “เอ๋ ต้องขอโทษนะครับ แต่ว่าลิขสิทธิ์นิทานของผมถูกขายไปหมดแล้ว”

ชายวัยกลางคนนิ่งงันไปเล็กน้อย ก่อนพูดอย่างอารมณ์ดี “พวกเราไม่ได้โทร. มาเรื่องลิขสิทธิ์นิทานหรอกครับ พวกเราทราบอยู่แล้วว่านิทานของคุณถูกตีพิมพ์โดยสำนักพิมพ์นครหลวงศึกษา ที่ผมโทรศัพท์หาคุณก็เพื่อจะคุยเรื่องเกี่ยวกับการตีพิมพ์ผลงานอื่นๆ เท่าที่เรารู้ บทความและบทกวีสมัยใหม่ของคุณยังไม่ได้ตีพิมพ์ใช่ไหมครับ? ถ้าลิขสิทธิ์ไม่ได้อยู่ในมือของคุณพวกเราคงต้องเลิกคุยกันแล้ว แต่ที่ผมสังเกตเหมือนจะไม่มีผลงานตีพิมพ์อื่นๆ ในตลาดนะครับ”

จางเย่ชะงักค้างไปชั่วครู่ก่อนจะโยนผ้าเช็ดตัวลง “บทกวีของผม?”

“ใช่ครับ พวกเราอยากจะรวบรวมผลงานของคุณเข้าด้วยกัน โดยใช้ชื่อว่า ‘รวมบทประพันธ์จางเย่’ ที่จะมีงานเขียนของคุณทั้งหมด รวมไปถึงบทกวีและกลอนคู่ด้วย” ชายวัยกลางคนกล่าว “พวกเรานัดคุยกันดีไหมครับ? หรือว่าจะมาพบพวกเราที่สำนักพิมพ์เลย?”

สิ่งนี้น่าสนใจสำหรับจางเย่มาก ตั้งแต่เที่ยงเขากำลังกังวลอยู่เลยว่าในช่วงที่ไม่มีงาน ไม่ได้ออกสื่อแบบนี้ จะรักษาความนิยมของตัวเองไว้ได้อย่างไร แต่ตอนนี้ข่าวดีมาเคาะประตูถึงหน้าบ้านแล้ว อันที่จริงจางเย่ไม่เคยคิดเรื่องที่จะรวบรวมผลงานมาก่อนเลย เขารู้ว่ามันยากขนาดไหน คนที่ได้ตีพิมพ์หนังสือรวมกวีนิพนธ์ มีใครบ้างที่ไม่ใช่อาจารย์นักเขียนชื่อดัง? แน่นอนว่ามีนักเขียนที่ไม่มีชื่อเสียงบางคนได้ตีพิมพ์ผลงานกวีนิพนธ์ออกมา ไม่ว่าจะด้วยเงิน หรือด้วยเส้นสาย แต่ยอดขายก็ช่างต่ำตม ไม่พิมพ์เสียยังจะดีกว่า ซึ่งพวกนี้ไม่ต้องพูดถึง

จางเย่คิดอยู่เสมอว่าถ้าเขาอยากจะตีพิมพ์หนังสือรวบรวมกวีนิพนธ์ของเขาเอง ปัญหาใหญ่ที่สุดเลยก็คือเขาเริ่มต้นช้าเกินไป เพิ่งผ่านไปแค่ไม่กี่เดือน ผลงานของเขามีแค่สิบกว่าชิ้นเท่านั้น แค่สิบกว่าชิ้นจะทำอะไรได้? ต่อให้เพิ่มขนาดตัวอักษรให้ใหญ่สุดขีดจนกลอนหนึ่งบทเต็มหนึ่งหน้ากระดาษ ทั้งหมดก็ยังได้เพียงแค่สิบกว่าหน้าเท่านั้นเอง ไม่ต้องพูดถึงว่าจะออกเป็นหนังสือเลย...ต่อให้ทำเป็นแผ่นพับใบปลิว มันก็ยังบางไปอยู่ดี! ตัวจางเย่เองไม่อยากนำบทกวีอันทรงคุณค่าจากโลกเดิมของเขาออกมาในครั้งเดียว ของแบบนี้ใช้ออกไปหนึ่ง ก็เท่ากับลดลงไปหนึ่ง เขาต้องเก็บมันไว้ใช้ในเวลาที่ต้องการมากที่สุด ดังนั้นจึงล้มเลิกความคิดที่จะตีพิมพ์หนังสือรวมบทกวีของตัวเองออกมา แต่ไม่คาดคิดเลยจริงๆ ว่าจะมีคนเอามาเสนอเขาถึงประตูบ้าน

“โอเคครับ เดี๋ยวผมไปหา”

“คุณฟังดูหายใจหอบๆ นะ เพิ่งถึงบ้านเหรอครับ?”

“ผมอยู่บ้านตลอดแหละ หุๆ แค่พอดีผมเพิ่งออกไปวิ่งมา”

“งั้นทำไมไม่ให้ผมไปหาคุณแทนล่ะ? แล้วแต่คุณเลือกเลยว่าเราจะเจอกันที่ไหน”

“ไม่เป็นไรครับ ผมอยากไปดูสำนักพิมพ์ของพวกคุณด้วย ส่งที่อยู่ให้ผมเลย เดี๋ยวผมขับรถไปหา”

หลังจากวางสายเขาก็ได้รับข้อความเป็นที่อยู่ จางเย่อาบน้ำอย่างเร่งรีบ ชำระเหงื่อไคลและขับไปตามที่อยู่นั้น

……………….

สำนักพิมพ์เด็กและเยาวชนหัวเป่ย

สำนักงานใหญ่ประจำเมืองหลวง แต่ที่อยู่จริงออกจะห่างไกลออกไปเล็กน้อย ไม่ได้อยู่ใจกลางเมือง

ระหว่างรอไฟแดง จางเย่เปิดโทรศัพท์เข้าอินเทอร์เน็ตเพื่อค้นข้อมูลของสำนักพิมพ์แห่งนี้ และพบว่าในประเทศมีสำนักพิมพ์เด็กและเยาวชนจำนวนไม่น้อยเลย ทว่าไม่มีแม้แต่กระผีกเดียวที่ตีพิมพ์เพียงหนังสือสำหรับเด็กหรือเยาวชนล้วนๆ บางสำนักพิมพ์ไม่แม้แต่จะตีพิมพ์หนังสือสำหรับเด็กด้วยซ้ำ แต่ทำหนังสือพวกนวนิยายแบบเล่มหรือนิยายออนไลน์แทน ไม่ได้เกี่ยวข้องกับ ‘เด็ก’ เลยแม้แต่น้อย

ลานด้านหน้า

จางเย่มองหาอาคารจนพบและเดินเข้าไป

เพียงเดินมาถึงโต๊ะประชาสัมพันธ์ หญิงสาวที่นั่งอยู่ที่โต๊ะก็จำจางเย่ได้ทันที เธอเอ่ยต้อนรับ “อาจารย์จาง คุณมาแล้ว? เดี๋ยวฉันพาคุณไปชั้นบนนะคะ”

จางเย่ยิ้ม “ขอบคุณครับ”

“ด้วยความยินดีค่ะ” หญิงสาวนำทางจางเย่ไปยังชั้นสาม

เธอเคาะประตูก่อนจะเดินเข้าห้องไป “บรรณาธิการใหญ่จาง อาจารย์จางมาแล้วค่ะ”

ชายคนนั้นยืนขึ้นต้อนรับ ยิ้มพลางยื่นมือออกมา “สวัสดีอาจารย์จาง พวกเราต่างเป็นครอบครัวเดียวกัน ผมก็แซ่จางเหมือนกัน ชื่อจางหลู่ ได้ยินชื่อเสียงคุณมานานแล้ว” ฟังจากเสียงแล้ว นี่เป็นชายวัยกลางคนที่เพิ่งคุยกับเขาทางโทรศัพท์

จางเย่จับมือของเขา “มีแต่ชื่อเสียทั้งนั้น”

ฟังเขาพูดดูถูกตัวเองอย่างนั้น จางหลู่จึงบอก “ที่ไหนกันครับ เรื่องที่คุณช่วยคุณพ่อเว่ยเรียกร้องความยุติธรรม ใครที่ได้ยินเรื่องนี้ต่างยกนิ้วให้ทั้งนั้น ซ้ำยังไล่คุณออกอีกด้วย?” จางหลู่หัวเราะ “ภูเขาสมบัติอย่างคุณยืนอยู่ตรงหน้า พวกเขากลับไม่อยากได้ ช่างน่าตลกเสียจริง” คำพูดนี้เป็นเรื่องจริง และก็ตรงกับความเห็นของจางหลู่ด้วย ถ้าจางเย่เป็นคนของสำนักพิมพ์ของเขาละก็ อย่าว่าแต่เรื่องที่จางเย่จงใจก่อขึ้นมาแล้วเลย ต่อให้เขาสร้างปัญหาอีกมากแค่ไหน สำนักพิมพ์ของพวกเขาก็จะหาทางต่อสู้เพื่อยึดจางเย่ไว้ให้มั่น ไม่มีทางปล่อยเขาไปเด็ดขาด เพราะพวกเขาได้ยินเรื่องการขายถล่มทลายของ ‘คนขุดสุสาน’ ไหนจะนิทานเทพนิยายของเขาอีกหลายต่อหลายเรื่อง นี่เป็นภูเขาสมบัติชัดๆ ต้นไม้เขย่าเงิน[1]อย่างนี้ ใครที่ไหนจะไม่ต้องการล่ะ?

แน่นอนว่าพูดอย่างนี้คงไม่ถูกต้องนัก เพราะมันเอามาเปรียบเทียบกันไม่ได้ ถึงอย่างไรสำนักพิมพ์กับสถานีโทรทัศน์ก็มีข้อแตกต่างกันมากอยู่ ปัจจุบันนี้สำนักพิมพ์ให้ความสำคัญกับกำไรเป็นหลัก สิ่งพิมพ์ด้านการเมืองลดปริมาณลงมาก ขณะที่สถานีโทรทัศน์มีรายได้มาจากเรตติ้งและค่าโฆษณา ผลกระทบทางการเมืองจึงสูงกว่า ดังนั้นแต่ละธุรกิจจึงแตกต่างกัน

ในห้องมีเพียงแค่สามสี่คน

จางหลู่แนะนำพวกเขาให้จางเย่รู้จักทีละคนทั้งชายและหญิง ทุกคนต่างเป็นพนักงานของสำนักพิมพ์

หลังจากแนะนำตัว จางเย่ก็นั่งลง “เรื่องการรวบรวมผลงาน ผมยังไม่ค่อยเข้าใจ ไม่รู้ว่าทำไมพวกคุณถึงอยากตีพิมพ์มัน จำนวนหน้ามันไม่น่าจะพอให้ทำหนังสือนะครับ?”

จางหลู่ยิ้ม “พอสิครับ พวกเราจะใส่ภาพประกอบ”

“ภาพประกอบ?” จางเย่ถาม “นี่เหมือนจะยังไม่พออยู่ดีนะครับ?”

“มันจะมีทั้งคำแปลแล้วก็บทวิเคราะห์อีกครับ กลอนแต่ละบทจะกินพื้นที่ไปสามถึงสี่หน้ากระดาษ หนึ่งหน้าสำหรับภาพประกอบ อีกหน้าหรือสองหน้าสำหรับบทวิเคราะห์ แต่แน่นอนว่าบทวิเคราะห์จะไม่ใช่พวกเราเป็นคนเขียน ทางเราไม่กล้าหรอกครับเพราะไม่มีใครสักคนกล้ากล่าวอ้างว่าตัวเองเข้าใจงานของคุณทั้งหมด ให้เป็นหน้าที่ของผู้แต่งอย่างคุณดีกว่า นี่รวมไปถึงกลอนคู่ด้วยนะครับ สามบทต่อหนึ่งหรือสองหน้ากระดาษ เท่านี้พวกเราก็จะรวมเล่มได้อย่างไร้ข้อขัดข้อง” จางหลู่ตอบกลับ

จางเย่นึกไตร่ตรองชั่วครู่ “จากคำอธิบายฟังดูไม่น่ามีปัญหานะครับ ว่าแต่...เนื้อหาจะไม่น้อยไปเหรอครับ?” จางเย่ยังคงกังวลเรื่องจำนวนหน้าของหนังสือ

หนึ่งในเหล่าหนุ่มสาวข้างหลังตอบ “ไม่น้อยอย่างแน่นอนครับ บทกวีของคุณ ต่อให้เราหยิบแค่บทเดียวมาทำเป็นหนังสือ ก็ไม่มีใครกล้าพูดอะไรแน่นอนครับ ไม่ต้องพูดถึงว่าหนังสือเล่มนี้รวบรวมผลงานของคุณเอาไว้มากมาย อย่าง ‘บทเพลงแห่งนกนางแอ่นผู้กล้าหาญ’ หรือ ‘บทสรรเสริญแด่ต้นไป๋หยาง’ ถ้าใช้ฟ้อนท์ตัวใหญ่ๆ หน่อย ก็ได้ถึงเจ็ดแปดหน้าสบายๆ ครับ”

คุณพระ!

ตัวอักษรต้องใหญ่ขนาดไหนเนี่ย!

แต่ตัวจางเย่เองก็อยากตีพิมพ์หนังสือด้วยเหมือนกัน อย่างแรกเพื่อชื่อเสียง อย่างที่สองเพื่อรักษากระแสความนิยม อย่างที่สามก็เงินและค่าชื่อเสียงในเกม แถมยังมีรายได้พิเศษอีก

สุดท้ายจึงพูดคุยกันเรื่องราคา

ค่าต้นฉบับแบบขายขาดทั้งหมดเป็นเงินสี่แสนหยวน!

นี่ค่อนข้างเป็นราคาที่สูงเลยทีเดียว เพราะอย่างไรหนังสือรวมผลงานวรรณกรรมก็ไม่ใช่นวนิยาย ไม่ได้เป็นที่นิยมในวงกว้างเหมือนสื่อสิ่งพิมพ์เพื่อความบันเทิงอย่างนวนิยาย มีแต่พวกที่หลงใหลศิลปะวัฒนธรรมไม่กี่คนเท่านั้นที่จะซื้อ เพราะอย่างนั้นราคาเลยไม่สามารถเทียบได้กับ ‘คนขุดสุสาน’ อย่างดีก็แค่พอๆ กับราคาของนิทานเทพนิยายเด็กเท่านั้น และถ้าไม่เอาไปเปรียบเทียบกับงานนวนิยาย ทว่าเพียงเทียบกันกับผลงานวรรณกรรมอื่นๆ หรือรวมบทประพันธ์ของนักเขียนคนอื่นแล้วละก็ ค่าต้นฉบับของจางเย่ราคาสูงกว่าของคนอื่นๆ อย่างเทียบไม่ติดแน่นอน


ไม่ต้องสงสัยเลยว่าทำไม!

ก็เพราะผลงานของจางเย่แต่ละชิ้นดังระเบิดยิ่งกว่าอะไรน่ะสิ!

หลังการเจรจาต่อรองร่างสัญญาเสร็จเรียบร้อย จางหลู่กับจางเย่ก็จับมือกันอีกครั้ง “ยินดีที่ได้ร่วมงานกัน ขอบคุณที่เชื่อใจในสำนักพิมพ์ของเรา เรื่องการตีพิมพ์แล้วก็โปรโมทปล่อยให้เป็นหน้าที่พวกเราเอง ด้วยชื่อเสียงและความนิยมของคุณในเมืองหลวงยอดขายต้องไม่น้อยแน่” ชายวัยกลางคนหยุดเล็กน้อยก่อนพูดต่อ “ส่วนเรื่องบทวิเคราะห์...”

จางเย่ตอบ “กลับไปผมจะเขียนให้แล้วพรุ่งนี้จะส่งให้พวกคุณ”

จางหลู่ชอบความตรงไปตรงมาและประสิทธิภาพในการทำงานของจางเย่อย่างที่สุด เขาพูด “ได้ครับ ถ้าอย่างคุณคงต้องเหนื่อยหนักแล้ว อันที่จริงสักเดือนก็ได้นะครับ เพราะยังไงบทวิเคราะห์ก็ไม่ใช่น้อยๆ อ๊ะ จะว่าไปแล้ว พวกเราก็ต้องการคำนำ หรืออารัมภบท หรือพวกบทนำแนะนำหนังสือกวีนิพนธ์ด้วยนะครับ”

จางเย่กะพริบตาปริบ “คำนำ?”

จางหลู่พยักหน้า “ใช่ครับ คุณมีอะไรอยากเขียนก็เขียนได้เลย แต่จะดีที่สุดถ้ามันสะท้อนถึงเนื้อหาของรวมบทประพันธ์ด้วย เพราะถ้าหน้าแรกเริ่มต้นมาก็เป็นบทกวีเลย มันจะดูขาดๆ อะไรไปนะครับ คุณคิดว่ายังไง?”

“งั้น” จางเย่ถาม “มีปากกาไหมครับ?”

จางหลู่ตาเป็นประกาย “จะเขียนตอนนี้เลย? เยี่ยม! มีสิครับมีแน่นอน!”

ที่ด้านหลัง ชายหญิงหลายคนต่างรู้ดีว่าไม่ใช่ทุกคนจะมีวาสนาพอได้เห็นจางเย่สร้างสรรค์ผลงานต่อหน้าต่อตาอย่างนี้ พวกเขารู้สึกทั้งตื่นเต้นทั้งดีใจ “งั้นไม่ใช้เป็นพู่กันล่ะครับ? ถ้าได้อย่างนั้นเราก็สามารถใช้ตัวอักษรของคุณเป็นหน้าปกหรือว่าคำนำได้เลย มันจะต้องมีรสชาติกว่าตัวอักษรจากคอมพิวเตอร์แน่นอน”

จางหลู่เห็นด้วย “นั่นสิ ความคิดดี ได้ยินว่าลายมืออาจารย์จางสวยมากเลยนี่ครับ”

“อย่างนั้นก็ได้” จางเย่ไม่ขัดข้องใดๆ

ชายหนุ่มคนหนึ่งรีบไปจัดการให้ ไม่กี่นาทีหลังจากนั้นก็กลับมาพร้อมแท่งหมึก พู่กัน กระดาษอย่างเสร็จสรรพ ทั้งยังเริ่มฝนหมึกให้จางเย่อีกด้วย

“ฉันจะถ่ายรูปไว้” หญิงสาวหยิบกล้องออกมาเพื่อถ่ายรูปทางด้านหน้าและด้านข้าง เธอถ่ายบรรณาธิการใหญ่จางหลู่ไปด้วย เผื่อในอนาคตอาจจะใช้รูปนี้ในการโปรโมทได้ จากนั้นเธอก็ปรับโฟกัส ตั้งกล้องรอถ่ายรูปอาจารย์จางขณะที่ลงมือเขียน

คำนำ?

ต้องให้เข้ากันกับเนื้อหาสินะ?

รวมบทประพันธ์ของตัวเองก็ต้องสะท้อนความคิดและความเชื่อของตัวเขาเองสินะ?

คิดถึงความตายที่กล่าวถึงในกลอน ‘คำสารภาพของข้า’ และ ‘เพลงนักโทษ’ คิดถึงการใช้ชีวิตที่กล่าวถึงใน ‘ชั่วอายุคน’ และ ‘บทสรรเสริญแด่ต้นไป๋หยาง’...

จางเย่ตวัดพู่กัน รังสรรค์คำนำลงกระดาษซวนจื่อ[2]

“ให้ชีวิตพร่างพราวดั่งบุปผาแห่งคิมหันต์ ให้ความตายสงบงามดั่งใบไม้แห่งสารท[3] — จางเย่”

----------------------------------------------------------
[1] ต้นไม้เขย่าเงิน (摇钱树- yáoqiánshù) คือต้นไม้วิเศษที่ออกลูกเป็นเงิน เมื่อเขย่าก็จะมีเงินโปรยลงมา ในปัจจุบันมีความเป็นคำแสลง หมายถึงสิ่งที่ใช้ผลิตเงินโดยที่ตัวเองไม่ต้องลงทุนลงแรงอะไรเลยหรือจะเรียกว่าเป็น ‘เครื่องผลิตเงิน’ก็ได้

[2] กระดาษซวนจื่อ (宣纸) มีการผลิตตั้งแต่สมัยราชวงศ์ถัง และสืบต่อเนื่องมายังปัจจุบัน 
ตัวกระดาษมีความเหนียวมากเป็นพิเศษ สามารถซึบซับน้ำและหมึกได้ดี น้ำหนักเบา มีความเรียบลื่นและอ่อนนุ่ม ยากที่จะยับและเน่าเปื่อย มีคำกล่าวเรียกทางสากลว่าเป็นกระดาษพันปี มีแหล่งผลิตที่เมืองซวนเฉิง มณฑลอันฮุย วิธีการทำกระดาษซวนจื่อนี้ถูกองค์กร UNESCO บันทึกให้เป็นมรดกวัฒนธรรมที่จับต้องไม่ได้ของโลกเมื่อปี 2009

[3] 生如夏花之绚烂，死如秋叶之静美 บทแปลภาษาจีนนี้เป็นของเจิ้งเจิ้นตั๋ว

-*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./85.md)