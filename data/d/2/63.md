##บทที่ 161 : นางฟ้าซูเปอร์สตาร์ขอความช่วยเหลือจากจางเย่!
หลังจากปล่อยคนแล้ว
ผู้กำกับซ่งเดินไปที่มุมของลานเล็กในโรงพัก หยิบมือถือออกมาโทรศัพท์หาหวังสุ่ยซิน
“ฮัลโหล เหล่าซ่ง” หวังสุ่ยซินยังไม่นอน
ผู้กำกับซ่งกล่าวอย่างกระโชกโฮกฮาก “เหล่าหวัง จางเย่ถูกปล่อยตัวแล้ว ฉันแค่จะโทร. มาบอกนายเฉยๆ”
หวังสุ่ยซินนิ่งอึ้ง “อะไรนะ? ปล่อยตัว? ปล่อยตัวได้ยังไง? เขาทำร้ายร่างกายลูกชายฉันเจ็บขนาดนั้น แต่โรงพักของนายกลับ...”
ผู้กำกับซ่งพูดอย่างโมโห “นายยังมีหน้ามาพูดเรื่องนั้นอีกเหรอ? เพราะจะช่วยนายฉันเลยเกือบจะหลุดตำแหน่งแล้ว โดนหัวหน้าตำรวจนครบาลด่าไปหลายชุด เกือบจะโดนปปช. ลงมาแทรกแซงสอบสวนเราไปด้วย! ข้างบนมีคำสั่งลงมา! ถ้าไม่ปล่อยคนไปจะให้ฉันทำยังไง? นายบอกมาสิว่าจะให้ฉันทำยังไง! นอกจากนี้ต้นเหตุของเรื่องมันก็เกิดจากลูกชายของนายนั่นแหละ ไม่ต้องมาหาข้อแก้ตัวให้เขา! นายเตรียมใจไว้ได้เลย รอให้ลูกชายของนายออกจากโรงพยาบาลก่อน ทางเราต้องเรียกเขามาสอบปากคำที่นี่แน่ อาจจะต้องถูกกักตัวแล้วก็ถูกปรับด้วย! เหล่าหวังเอ้ย ฉันทำดีที่สุดเท่าที่จะทำได้แล้ว นายจะฟังฉันหรือไม่ ฉันก็บอกกับนายได้แค่นี้แหละ ตอนนี้แรงกดดันจากสองกลอนของจางเย่นั่นมันใหญ่หลวงเกินไป ใครก็ปกป้องลูกชายนายไม่ได้! ต้องเป็นไปตามนั้นแหละ!”
หวังสุ่ยซินกล่าว “เหล่าซ่ง เราก็รู้จักกันมาตั้งหลายปีขนาดนี้ นาย...”
ผู้กำกับซ่งพูดตัด “ก็เพราะรู้จักกันมานานนี่ไงเล่า ฉันถึงได้โทร. มาบอกนายจนหมด ยังมีอีก ต่อไปเรื่องอะไรเกี่ยวกับจางเย่คนนี้ ไม่ต้องมาหาฉันแล้วนะ คนๆ นี้ ฉันกลัวจนเข็ดแล้ว!”


……

ไช่ซื่อโค่ว
เขตพักอาศัยของพ่อแม่จางเย่
ทุกครอบครัวเตรียมตัวเข้านอนกันหมดจนทั่วบริเวณเงียบสงัด หลังจากที่ตำรวจชรามาส่งถึงบ้าน จางเย่ก็ลงจากรถ เดินขึ้นบันไดไป
ติ๊งต่องๆๆ
จางเย่ส่งเสียงเรียกจากข้างนอก “พ่อ แม่”
ประตูพลันเปิดออกอย่างรวดเร็ว แม่ของเขาเดินออกมาอย่างร้อนรน “ไอ้หยา! ลูกชายเรากลับมาแล้ว!”
“ใช่ ผมกลับมาแล้ว พ่อแม่ยังไม่นอนอีกเหรอ?” จางเย่เข้ามาข้างในแล้วเปลี่ยนรองเท้า
“พวกเราจะหลับลงได้ยังไง พ่อกับแม่เพิ่งไปหาลูกที่โรงพักมาก่อนหน้านี้ แต่พวกตำรวจนั่นไม่ยอมให้เราเข้าไป แม่อยู่ตรงหน้าประตูนั่นด่าพวกมันไปชุดใหญ่!” แม่ของเขาโมโหฟึดฟัด
พ่อจางเย่เดินออกมาจากห้องรับแขก “ลูกได้รับบาดเจ็บรึเปล่า?”
“เปล่า พวกเขาก็สุภาพกับผมอยู่นะ” จางเย่ตอบ

แม่ของเขาจ้องตาถลน “แล้วกลอนที่แต่งนั่นหมายความว่าไง? ดาบทรมานเอย ทุบตีเอย แกเกือบทำพ่อแม่ตกใจแทบตายแล้ว! พวกเขาไม่ได้ตีแกจริงๆ นะ?”
จางเย่หัวเราะ “เขาจะกล้าทำแบบนั้นได้ยังไงล่ะ เหอะๆ มันไม่ได้หนักหนาขนาดนั้นหรอก ผมก็แค่เกิดแรงบันดาลใจขึ้นมาก็เลยเขียนกลอนออกไป เออนี่แม่ ผมหิวแล้วอะ”
“รอแป๊บหนึ่ง เดี๋ยวแม่ไปอุ่นอาหารมาให้” แม่ของเขาเดินเข้าไปในห้องครัว
พ่อจางเย่หยุดเธอเอาไว้ก่อน “เดี๋ยวฉันทำเอง เธอโทร. ไปแจ้งข่าวพวกญาติๆ ก่อนเถอะ”
แม่จางเย่พลันนึกขึ้นมาได้ “เออใช่ เกือบลืมไปแล้วเนี่ย พวกเขาคงเป็นห่วงอยู่เหมือนกัน” พูดจบก็เดินไปที่โซฟาหยิบโทรศัพท์ขึ้นมากด “ฮัลโหล เสี่ยวตาน...ป้าจะโทร. มาบอกเธอว่าพี่ชายของหลานกลับบ้านแล้วนะ หมดเรื่องแล้ว…ใช่แล้ว...ฝากบอกพ่อแม่หลานด้วยนะว่าไม่ต้องเป็นห่วง...โอเค...”
เมื่อเห็นเช่นนั้นจางเย่จึงกดโทร. ออกบ้างเช่นกัน เพื่อนร่วมงานและเพื่อนของเขาต้องเป็นกังวลอยู่แน่ๆ น่าจะพยายามช่วยเขาไม่น้อยไปกว่ากัน เขาต้องแจ้งข่าวไม่ให้ทุกคนต้องเป็นห่วง
ตื๊ด ตื๊ด ตื๊ด กริ๊ก
“ฮัลโหล” เป็นเสียงทุ้มลึกของเด็ก
“เฉินเฉินเหรอ?” จางเย่กระพริบตา “ทำไมเธอถึงเป็นคนรับสายล่ะ? ป้าของเธอล่ะ?”
เฉินเฉินตอบกลับด้วยน้ำเสียงเป็นผู้ใหญ่ “อ๋อ จางเย่นี่เอง ป้าใหญ่ออกไปวิ่งน่ะ”
ดึกป่านนี้ยังออกไปวิ่ง? แต่เมื่อคิดได้ว่าเหราอ้ายหมิ่นเป็นผู้ฝึกยุทธ์คนหนึ่ง เขาก็คลายกังวล “ฉันสบายดีนะ ตอนนี้อยู่ที่บ้านพ่อแม่แล้ว ฝากบอกป้าใหญ่ของเธอด้วยว่าไม่ต้องเป็นห่วง”
เฉินเฉินพูดอย่างรำคาญใจ “ป้าใหญ่มั่นใจมากเลยเรื่องคุณ ป้าใหญ่บอกว่าคนดีอายุไม่ยืน ส่วนตัวหายนะอยู่ได้เป็นพันปี เพราะงั้นคุณต้องสบายดีแน่นอน”
จางเย่ : “……&￥##￥@）#！！”
คุณน้าเจ้าของห้องคนนี้! พี่ชายคนนี้ถูกพาตัวไปโรงพักนะ! ปากคุณยังไม่วายสาปส่งกันแบบนี้อีกเหรอเนี่ย!
จากนั้นจางเย่ก็กดโทร. ไปหาเพื่อนร่วมงานอีกหลายคน
“ฮัลโหล เสี่ยวหลวี่ นี่ผมเองนะ...”
“ฮัลโหล พี่หู ผมออกมาแล้วนะ...”
“โหวเกอ นี่น้องชายคุณอยู่ด้วยรึเปล่า? ผมถึงบ้านแล้วนะ ขอบคุณที่เป็นห่วง”
ข้าวอุ่นเรียบร้อย เป็นกับข้าวที่เหลือจากมื้อกลางวันไม่ก็มื้อเย็นของพ่อแม่ จางเย่ผู้ขี้เหนียวไม่ใช่พวกเลือกกินอยู่แล้ว ชายหนุ่มสวาปามทุกอย่างเข้าท้องหมด
“พ่อกับแม่ไปนอนก่อนนะ” พ่อของเขากล่าว
“นั่งกินไปนะ จานไม่ต้องล้าง เดี๋ยวพรุ่งนี้แม่จัดการเอง” แม่ของเขาเดินกลับเข้าห้องเช่นกัน
ทั้งสองคนเครียดมาทั้งวัน ทั้งโทรศัพท์ทั้งวิ่งไปที่สถานีตำรวจ ทำให้รู้สึกเหนื่อยมาก พรุ่งนี้ยังต้องไปทำงานอีกจึงขอตัวไปพักผ่อนก่อน
หลังกินข้าวเสร็จ จางเย่เลือกที่จะล้างจานก่อนจะกลับเข้าห้องของตัวเอง เปิดคอมพิวเตอร์ตั้งโต๊ะตัวเก่าขึ้นมา แล้วออนไลน์เพื่อแจ้งข่าวให้เหล่าแฟนคลับ ชายหนุ่มรู้ดีว่าที่เขาสามารถออกมาได้อย่างราบรื่นขนาดนี้ ทั้งหมดเป็นเพราะความช่วยเหลือจากบรรดาแฟนคลับ เป็นพวกเขาที่กดดันหน่วยราชการต่างๆ เป็นพวกเขาที่ช่วยกันสร้างเรื่องให้ใหญ่โตเพื่อให้สังคมหันมาสนใจในคดี ดังนั้นจางเย่จึงต้องรายงานให้เหล่าแฟนคลับรู้ก่อน
“ผมจางเย่เองนะ ตอนนี้อยู่ที่บ้านแล้ว ขอบคุณทุกคนมากที่อุตส่าห์เป็นห่วงและคอยให้ความช่วยเหลือ ต้องขอโทษที่รบกวนทุกคน ตอนนี้ผมสบายดีมาก ทางตำรวจก็ได้ทำการสอบสวนคดีนี้อย่างกระจ่างชัดแล้ว ผมมีเหตุผลที่จะเชื่อและเลือกที่จะเชื่อด้วยว่า ผู้บังคับใช้กฎหมายของเราจะไม่ปรักปรำคนดี และจะไม่ปล่อยให้คนชั่วลอยนวล!” คำพูดประโยคนี้เป็นที่รู้จักกันดีในโลกของจางเย่ แต่ในโลกนี้เห็นได้ชัดว่าไม่เคยปรากฏคำกล่าวเช่นนี้มาก่อน จางเย่จึงไม่ได้คิดมากอะไรและเลือกจะนำมาใช้ เหตุผลหลักก็เพื่อลดแรงกดดันให้กับทางตำรวจ ในเมื่อตอนนี้เขาเองก็ไม่เป็นอะไรแล้ว หากแฟนๆ ยังไม่ยอมเลิกรา มันอาจจะส่งผลสะท้อนกลับจนสร้างความแตกแยกในสังคมได้ นี่เป็นอะไรที่จากเย่ไม่ต้องการให้เกิดขึ้น
“ฮ่าๆ! จางเย่นี่นา!”
“อาจารย์จางเย่ออกมาแล้ว!”
“เยี่ยมมาก! ในที่สุดพวกเขาก็ยอมปล่อยคนเสียที!”
“ตอนนี้ฉันสบายใจละ นอนหลับได้เสียที ฝันดีนะอาจารย์จาง”
“พวกเราชนะแล้ว! ไชโยแด่เหล่าพี่น้อง! นี่เป็นชัยชนะของพวกเราแฟนคลับจางเย่! นี่เป็นผลลัพธ์ของความพยายามอย่างหนักของทุกคน! ขอขอบคุณพี่น้องจากเทียปา SS ด้วย! ขอบคุณกองทัพจักรวาลของนางฟ้าซูเปอร์สตาร์จางเช่นกัน! หากไม่ได้พวกคุณ อาจารย์จางคงไม่ได้ถูกปล่อยตัวมาวันนี้แน่! บุญคุณดุจหยดน้ำยามตอบแทนเยี่ยงน้ำพุ!”
แฟนๆ ของจางเย่ต่างเริ่มเฉลิมฉลองกันใหญ่!
แต่จางเย่ที่ได้เห็นกลับรู้สึกประหลาดใจ เอ๋? เทียปา SS? อะไรล่ะนั่น? แฟนของนางฟ้าซูเปอร์สตาร์ด้วย? ทำไมแฟนของเธอถึงมาร่วมด้วยช่วยกันล่ะ? ในห้องมืดไม่มีอินเทอร์เน็ต จางเย่จึงได้แต่สร้างสถานการณ์ให้เรื่องมันแพร่กระจายออกไปโดยเขียนกลอนออกไปสองบท แต่เขาเองไม่รู้หรอกว่าสถานการณ์ที่เกิดขึ้นจริงๆ เป็นเช่นไร ด้วยเหตุนี้จางเย่จึงรีบกดย่อหน้าต่างเวยป๋อลงและเข้าไปที่เทียปาของกลุ่มแฟนคลับตนเองเพื่อสอบถามรายละเอียด
ใครบางคนตอบให้ : “ครั้งนี้ต้องขอบคุณคนของเทียปา SS เพราะพวกเขาเห็นความอยุติธรรม เห็นว่าคนของเราน้อยเกินไป กำลังไม่พอ จึงได้ยื่นมือเข้ามาช่วยเหลือ คนของพวกเขาแทบจะฟลัดทั้งเทียปาด้วยกลอน ‘เพลงนักโทษ’ กับ ‘คำสารภาพของข้า’ ของอาจารย์ ช่างรักความยุติธรรมยิ่งนัก! ยังมีนางฟ้าซูเปอร์สตาร์จางอีกคน ปกติเธอแทบจะไม่เล่นเวยป๋อ แต่เมื่อตอนดึกเธอกดไลก์กลอนสองบทของคุณ กองทัพแฟนคลับของเธอก็เลยมาช่วยเรากันตั้งหลายคน!”
หลังจากฟังพวกเขาอธิบาย จางเย่ถึงเข้าใจ รู้สึกซาบซึ้งและอบอุ่นในใจอย่างมาก ชายหนุ่มไม่พูดอะไรต่อ แต่เข้าไปโพสต์ข้อความที่เทียปา SS ทันที : “ขอบคุณ วันหน้ายังยาวไกล” ไม่กล่าวมากความ ทั้งยังเรียบง่าย แต่ความหมายเต็มเปี่ยม นี่เป็นคำสัญญาของจางเย่ มิตรภาพครั้งนี้เขาจะต้องตอบแทนในอนาคตแน่นอน
“ไม่ต้องเกรงใจ”
“พบเจอเรื่องอยุติธรรม ย่อมต้องช่วยเหลืออยู่แล้ว!”
“คนดีควรได้รับสิ่งที่ดี อาจารย์จางไม่ต้องขอบคุณพวกเราหรอก!”
สมาชิกเทียปา SS กล่าวตอบ หลังจากนั้นแอดมินย่อยของแฟนคลับจางเย่และแอดมินของเทียปา SS ก็พูดคุยกันอยู่ครู่ใหญ่ ทั้งสองเพจได้ทำการแลกเปลี่ยนลิ้งก์กันและกลายเป็นเทียปาพันธมิตร
หลังจากจบเรื่องนี้ จางเย่พักเรื่องของจางหย่วนฉีไว้ก่อน แล้วเช็กดูข้อมูลบนอินเทอร์เน็ตว่าเกิดอะไรขึ้นในโลกออนไลน์หลังจากที่เขาเข้าห้องมืดไป จากนั้นก็เห็นข้อความของผู้อาวุโสเฉียน ตลอดจนข้อความสนับสนุนของหวังเสียวเหม่ย จ้าวกั๋วโจว พี่สาวโจว เถียนปินและเพื่อนร่วมงานเก่าทั้งหลาย เขารู้สึกซึ้งใจมากๆ
เขาไม่มีเบอร์ของผู้อาวุโสเฉียน ดังนั้นจึงส่งข้อความส่วนตัวให้ทางเวยป๋อแทน
สำหรับจ้าวกั๋วโจว เถียนปินและพวก จางเย่โทรศัพท์ไปหาเป็นรายคนเพื่อรายงานตัวว่าปลอดภัยดีและกล่าวขอบคุณ
หลังจากเหตุการณ์นี้ จำนวนแฟนคลับในเทียปาของจางเย่ก็เพิ่มขึ้นเป็นจำนวนมากอีกครั้ง มากกว่าสองสามพันคนทีเดียว และเมื่อตรวจดูคะแนนความนิยมบนเว็บไซต์จัดอันดับทำเนียบคนดัง จางเย่ถึงพบว่าตนเองเลื่อนไปอยู่ที่อันดับต้นๆ ของระดับอีแล้ว เริ่มใกล้ระดับดีเข้าไปทุกที
เพียงแค่คืนเดียว ความนิยมของจางเย่ได้เพิ่มขึ้นอย่างมากมายมหาศาล!
หากจะวิเคราะห์ให้ถึงที่สุดแล้วก็เป็นเพราะกลอน ‘คำสารภาพของข้า’ และ’เพลงนักโทษ’ ทั้งสองบทนั้นเขียนได้โหดเหี้ยมเกินไป! เขียนได้ดีเกินไป! ความเด็ดเดี่ยว ไม่ยอมสยบและไร้ซึ่งความหวาดกลัวยามเผชิญหน้ากับความเป็นความตายได้กินใจผู้คนไปมากมาย! จางเย่ถึงกับเห็นนักเขียนหลายคนเขียนข้อความไว้ให้กับทั้งสองกลอนนี้ด้วย คำนิยมของแต่ละคนเป็นไปในทางบวก ถึงแม้ว่างานชิ้นนี้จะค่อนข้างเรียกว่าประดิษฐ์คำเสียเว่อวังเกินไปหน่อยหากเทียบกับสถานการณ์จริงของจางเย่ แต่คุณค่าแห่งวรรณศิลป์และจิตวิญญาณที่ปรากฏในตัวงานนั้น ไม่มีใครสงสัยแม้แต่คนเดียว! ทันทีที่กลอนสองบทนี้ถูกปล่อยออกมา ทุกคนต่างรู้ซึ้งถึงมาตรฐานแห่งวรรณศิลป์ของจางเย่มากเข้าไปอีกขั้น!
หลังจากจัดการเรื่องนี้เสร็จก็เท่ากับจัดการเรื่องที่ต้องทำเสร็จหมดแล้ว
จางเย่ปิดคอมพิวเตอร์แล้วล้างหน้าแปรงฟัน หลังจากขึ้นเตียงยังไม่วายคิดแล้วคิดอีก คงไม่ดีแน่ถ้าจะโทรศัพท์หานางฟ้าซูเปอร์สตาร์ อย่างไรเสียเธอก็ตัวแม่ซะด้วย ป่านนี้ไม่รู้ว่าจะหลับไปแล้วหรือยัง คิดได้ดังนั้นจางเย่จึงส่งข้อความสั้นๆ เข้ามือถือของจางหย่วนฉีแทน เริ่มจากแจ้งข่าวว่าเขาปลอดภัยดี จากนั้นถึงขอบคุณ “ขอบคุณครับ แฟนๆ ของคุณช่วยผมไว้มากเลยครั้งนี้ หากต่อไปมีเรื่องอะไรให้ช่วย คุณบอกได้เลยนะ”
ไม่มีการตอบรับ
รออยู่เป็นนานก็ยังไม่มีความเคลื่อนไหวใดๆ ทั้งสิ้น
จางเย่ยักไหล่อย่างไม่สนใจ วางโทรศัพท์มือถือลงก่อนซุกตัวในผ้าห่มเตรียมนอน
ประมาณสามสิบนาทีให้หลัง เกือบจะห้าทุ่มครึ่งแล้ว โทรศัพท์ของจางเย่พลันดังขึ้น นางฟ้าซูเปอร์สตาร์จางส่งข้อความกลับมาแล้ว
ข้อความเขียนว่า : “ฉันมีเรื่องที่ต้องให้เธอช่วยหน่อย วันพรุ่งนี้มาหาฉันนะ อีกสักพักฉันจะให้ผู้จัดการส่วนตัวฉันติดต่อเธอ แค่นี้แหละ”

จางเย่ตอบกลับ “ได้สิ ว่าแต่เรื่องอะไรเหรอ? คุณช่วยบอกผมก่อนได้ไหม?”
นางฟ้าซูเปอร์สตาร์ไม่ได้ตอบกลับมา จางเย่มึนจนหัวเราะไม่ได้ร้องไห้ไม่ออก เธอคงไม่มีทางนิสัยแย่ไปมากกว่านี้ได้แล้วมั้งเนี่ย? ตอบมาสักประโยคนี่จะตายรึไง?


*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./64.md)