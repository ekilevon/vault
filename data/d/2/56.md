##บทที่ 154 : ก่อความโกลาหล!
ณ ลานสถานีตำรวจ

รถตำรวจแล่นเข้าไปทางประตูหลังก่อนจอดลงที่ลานว่าง

ด้านในกำลังชุลมุนวุ่นวาย เสียงดังจ้อกแจ้กจอแจไปหมด เพราะมีแก๊งโจรที่เพิ่งจะถูกจับและกำลังเตรียมส่งตัวไปยังสถานีอื่น รวมไปถึงพวกที่เมาก่อความวุ่นวายเมื่อคืนวานที่กำลังจะถูกปล่อยตัว

“ผู้กำกับซ่ง?” ตำรวจชรานายหนึ่งเอ่ยถาม

ผู้กำกับซ่งกล่าว “เหล่าจ้าว มีห้องไหนว่างบ้าง?”

เหล่าจ้าวพยักหน้า “มีครับ เอ๋ ทำไมอยู่ๆ ท่านถึงไปจับคนด้วยตัวเองล่ะครับ?”

ผู้กำกับซ่งมองไปทางจางเย่ที่อยู่ข้างๆ “คนนี้พิเศษหน่อยน่ะ เขาเป็นบุคคลสาธารณะ ฉันเลยต้องนำทีมด้วยตัวเอง”

“อ่าฮะ ถ้าอย่างนั้นท่านส่งตัวมาให้ผมเลย เดี๋ยวผมพาไปขังไว้ก่อน ต้องใส่กุญแจมือไหมครับ? แล้วเขาไปก่อคดีอะไรล่ะ?” เหล่าจ้าวมองจางเย่อย่างสงสัย ปกติแล้วหากมีบุคคลสาธารณะถูกพาตัวมาที่โรงพัก พวกเขาจะต้องรอบคอบให้มากขึ้นสักหน่อย เพราะคนเหล่านี้มีแฟนคลับมากมาย เป็นที่จับตามองจากคนทั่วไป ซ้ำยังมีนักข่าวเข้ามายุ่งเกี่ยวด้วย ไม่ใช่เรื่องง่ายที่จะจัดการ 

ผู้กำกับซ่งครุ่นคิดอยู่ชั่วครู่ “เขาเป็นผู้ต้องสงสัยในคดีเจตนาทำร้ายร่างกาย คดีค่อนข้างร้ายแรงอยู่ เพราะฉะนั้นใส่กุญแจมือเผื่อไว้ก่อนแล้วกัน”

“ได้ครับ” เหล่าจ้าวรับคำ

จางเย่มองไปยังพวกเขา “พวกคุณได้สืบสวนกันเรียบร้อยแล้วเหรอถึงได้มาใส่กุญแจมือผมเนี่ย?”

“จะสืบสวนยังไงก็เป็นเรื่องของพวกเรา!” ตำรวจชั้นผู้น้อยนายหนึ่งโพล่งขึ้นมาจากด้านหลัง “ไปได้แล้ว!”

จางเย่ยอมตามไม่ได้ขัดขืน “ได้ ผมก็อยากรู้เหมือนกันว่าวิธีการสืบสวนของพวกคุณเป็นอย่างไร!”

“พูดจาไร้สาระเก่งจริงนะ! จะไปหรือไม่ไป หา?” นายตำรวจชั้นผู้น้อยที่เห็นคนถูกจับมาโรงพักแล้วยังทำตัวดื้อดึงขนาดนี้ก็อดหงุดหงิดไม่ได้



ในห้องที่เล็กและมืด

มันเป็นห้องฝากขังชั่วคราวสำหรับผู้ต้องสงสัย

จางเย่เดินเข้าไปด้านใน เหลียวมองรอบตัว ในห้องมีโต๊ะหนึ่งตัว ขวดน้ำแร่ที่หมดแล้วกองกระจายเต็มพื้น นอกจากนั้นแล้วแทบไม่มีอะไรอีก ตัวห้องไม่ใหญ่ สภาพแวดล้อมไม่สะอาด ด้านในมีกลิ่นอับชื้นจางๆ และฉุนเล็กน้อย

ผู้กำกับซ่งพูดกับเหล่าจ้าว “นายรับช่วงต่อเลยละกัน เดี๋ยวฉันจะไปโรงพยาบาลก่อน ดูว่าผู้ถูกทำร้ายเป็นอย่างไรบ้าง ผลการวินิจฉัยน่าจะออกมาแล้ว”

“ได้ครับ ท่านวางใจได้เลย” เหล่าจ้าวตอบ

จากนั้นผู้กำกับซ่งจึงเดินออกไปพร้อมกับตำรวจชรานายหนึ่ง

ตำรวจชั้นผู้น้อยที่ยังอยู่ถาม “พี่จ้าว เราจะขังเขาไว้ที่ไหนดี?”

เหล่าจ้าวครุ่นคิดอยู่ครู่หนึ่งก่อนชี้นิ้วไปยังท่อน้ำร้อน “ที่เดิม” 

“โอเค” ตำรวจชั้นผู้น้อยก้มตัวลงล็อคกุญแจมือกับข้อเท้าของจางเย่ จากนั้นจึงล็อคอีกด้านไว้กับท่อน้ำร้อน

จางเย่ขยับเท้าไปมา บนใบหน้ายังคงยิ้มหยัน 

เหล่าจ้าวพูดกับตำรวจชั้นผู้น้อย “ไปดูประวัติเขาสิ” แล้วหันไปพูดกับจางเย่ต่อ “สหาย พวกเราเพียงแต่ทำตามขั้นตอน จนกว่าการสอบสวนจะเสร็จสิ้น คุณอาจจะรู้สึกแย่หน่อยนะ” ในเมื่อจางเย่เป็นบุคคลสาธารณะ ดูท่าทางจะมีชื่อเสียงไม่เบา พวกเขาจึงไม่กล้าทำอะไรรุนแรง 

ตำรวจชั้นผู้น้อยไปตรวจสอบ เพียงไม่นานก็กลับมาด้วยท่าทีประหลาดใจ ในมือถือสำเนาเอกสารมาด้วย “พี่จ้าวดูสิ นี่...”

“อะไรเหรอ?” เหล่าจ้าวรับมาดู

ตำรวจชั้นผู้น้อยคาดไม่ถึง “คนๆ นี้ไม่เคยต้องคดี แต่ว่าโรงพักเจี่ยวเหมินมีบันทึกของเขาไว้เรื่องหนึ่ง เป็นคดีบ้านของเพื่อนบ้านเขาถูกโจรสองคนงัด ทั้งคู่พกมีดมาด้วย ตอนนั้นคนๆ นี้เพื่อปกป้องเด็กน้อยของเพื่อนบ้าน ได้ต่อสู้กับพวกคนร้ายและจัดการได้ทั้งสองคน ในบันทึกเขียนไว้ว่าเขาถูกโจรพวกนั้นฟันจนได้รับบาดเจ็บด้วยนะ”

“โห? มีเรื่องแบบนั้นด้วยเหรอ?” เหล่าจ้าวประหลาดใจมากเช่นกัน เขาหันไปมองจางเย่พร้อมยกนิ้วโป้งให้เบาๆ “สู้กับโจรที่พกมีดสองคน ฉันยังทำไม่ได้เลยนะนั่น!”

จางเย่พูดอย่างเฉยเมย “ประสบเหตุเลยไม่อาจเลี่ยงน่ะ”
　
ท่าทีของตำรวจชั้นผู้น้อยต่อจางเย่เปลี่ยนไปเช่นกัน เขากระซิบเสียงเบา “เหล่าจ้าว ดูจากประวัตินี้แล้ว เรื่องครั้งนี้เขาอาจจะมีจิตกล้าหาญมั่นคุณธรรมอีกก็ได้ ตอนที่ผมตรวจบันทึกอยู่ได้ยินคนจากแผนกประวัติพูดว่า จางเย่คนนี้มีชื่อเสียงในเมืองหลวงพอตัวเชียว คุณยังจำข่าวในทีวีล่าสุดที่มีคนดังถังแตกเพราะช่วยแฟนคลับได้ไหม คนดังคนนั้นก็น่าจะเป็นนายคนนี้นี่แหละ เขาใช้ทรัพย์สินทั้งหมดแถมยังยืมเงินคนอื่นมาเพื่อจ่ายค่าผ่าตัดให้แฟนคลับ ดูจากสองเรื่องนี้แล้ว ทั้งคุณธรรมและอุปนิสัยของคนๆ นี้… คงไม่ต้องพูดถึงแล้ว!”

เหล่าจ้าวอยู่ในภาวะกลืนไม่เข้าคายไม่ออกเช่นกัน “ผู้กำกับซ่งไปนำสืบแล้ว จนกว่าการสืบสวนจะเสร็จคงยังสรุปอะไรไม่ได้ แต่ว่า...” เขาหันไปมองจางเย่ “นายหาผ้ามาพันรอบกุญแจมือให้อาจารย์จางหน่อยละกัน ข้อเท้าจะได้ไม่ถลอก”

“ได้เลย ผมจัดการให้” ตำรวจชั้นผู้น้อยไปหาเศษผ้ามา นั่งยองๆ ลงพันผ้ารอบกุญแจมือที่ข้อเท้าจางเย่หลายทบ แถมยังนำน้ำแร่มาให้จางเย่ดื่มอีกด้วย สำหรับคนที่ต่อสู้กับคนร้ายที่ใช้มีดสองคนเพื่อช่วยเด็กหญิงตัวน้อย คนที่ยอมล้มละลายหมดตัวเพื่อช่วยเหลือแฟนคลับ พวกเขารู้สึกนับถือหมดหัวใจ ท่าทีจึงสุภาพขึ้นด้วยอย่างมาก

จางเย่ไม่มากพิธี รับน้ำมาดื่มก่อนปิดฝาขวดแล้วถาม “ผมจะได้กลับเมื่อไรงั้นหรือ?”

เหล่าจ้าวกล่าว “ขึ้นอยู่กับผลสืบสวนและอาการบาดเจ็บของคู่กรณีน่ะ ถ้าเร็วก็ภายในยี่สิบสี่ชั่วโมง ถ้าช้าเราอาจจะต้องส่งตัวคุณไปที่กองรักษาความมั่นคงเพื่อฝากขัง”

จางเย่หรี่ตา “ฝากขัง?”

เหล่าจ้าวได้แต่แบมือ “เรื่องนี้ไม่ได้ขึ้นอยู่กับเราน่ะ”

ตอนนั้นเองมีตำรวจสาวคนหนึ่งเดินเข้ามา “อาจารย์จาง? ไอ้หยา! อาจารย์จางจริงๆ ใช่ไหม? ฉันได้ยินว่าพวกเขาพาตัวคุณมาที่นี่ ไม่คิดเลยว่าจะเป็นเรื่องจริง!” เธอหยิบสมุดและปากกาจากที่ไหนไม่รู้ออกมา “ฉันเป็นแฟนตัวยงของคุณเลยนะ! ฉันรักกลอนของคุณแทบตายแหนะ! โดยเฉพาะพวกกลอนสมัยใหม่! แทบทุกบทช่าง….ฉันขอลายเซ็นคุณได้ไหม?” อย่างไรก็ตามเมื่อเห็นสถานการณ์ของจางเย่ในตอนนี้แล้ว เธอเริ่มรู้สึกกระอักกระอ่วน “ขอโทษทีค่ะ ฉันตื่นเต้นมากไปหน่อย เวลาแบบนี้…เฮ้ย!” เมื่อเห็นกุญแจมือที่ข้อเท้าของจางเย่ ตำรวจสาวก็โมโหขึ้นมา “ใครใส่กุญแจมืออาจารย์จางกัน?”

เหล่าจ้าวตอบอย่างจนปัญญา “ผู้กำกับซ่งสั่งมาน่ะ”

ตำรวจสาวสีหน้าเปลี่ยนทันที “ทำไมถึงเป็นแบบนี้!?”

“นี่ไม่ใช่ความคิดฉันนะ เธอไปคุยกับผู้กำกับซ่งสิ” เหล่าจ้าวโบกมือ

แต่จางเย่กลับเอ่ยปาก “ไม่เป็นไร เอาสมุดมาสิ เดี๋ยวผมเซ็นให้”

ตำรวจสาวรีบยื่นให้ “ขอบคุณค่ะ ขอบคุณ”

จางเย่เซ็นเสร็จแล้วยื่นสมุดคืนเธอ “ผมต่างหากที่ต้องเป็นฝ่ายขอบคุณที่ชอบผลงานของผม”

ตำรวจสาวถามเหล่าจ้าว “พี่จ้าว เกิดอะไรขึ้นกับอาจารย์จางกัน? พวกคุณแน่ใจเหรอว่าไม่ได้จับผิดคนน่ะ?”

เหล่าจ้าวกล่าว “ฉันไม่รู้รายละเอียดหรอกนะ ได้ยินมาว่าเขาซ้อมคน แถมซ้อมหนักไม่เบาด้วย”

ตำรวจสาวรู้เช่นกันว่าเป็นปัญหาแล้ว แต่เธอก็อดไม่ได้ที่จะช่วยอีกฝ่าย “อาจารย์จาง นี่ก็ใกล้เที่ยงแล้ว เดี๋ยวฉันหาข้าวมาให้คุณทานนะ!” 

ตำรวจชั้นผู้น้อยกะพริบตาปริบ “ข้าวกลางวันดูจะเกินไปหน่อยนะ ปกติแล้วคนที่ถูกขังห้องมืดจะได้แค่ขนมปังหนึ่งก้อน...”

ตำรวจสาวจ้องอีกฝ่ายเขม็ง “ฉันจะใช้เงินตัวเองสั่งอาหารจากร้านไม่ได้หรือไง? จะเอาข้าวกล่องของฉันมาให้อาจารย์จางไม่ได้รึไง?”

ตำรวจชั้นผู้น้อยยิ้มเจื่อน “ได้ๆ พี่สาวเหลยว่ายังไงก็ตามนั้นแหละ พี่ไม่ต้องไปเองก็ได้นะ เดี๋ยวผมจะไปซื้อให้ โอเคไหมพี่เหลย?”

ตำรวจสาวตอบ “แบบนั้นค่อยเข้าท่าหน่อย”

จางเย่รีบบอก “ไม่ต้องยุ่งยากขนาดนั้นหรอก ขอบคุณนะ แต่คนอื่นกินอะไรผมก็กินอย่างนั้นแหละ”

ตำรวจสาวโบกไม้โบกมือ “ไม่ได้หรอก พ่อแม่ของฉันดูรายการ ‘ห้องเลคเชอร์’ ของคุณทุกวัน แถมยังรู้เรื่องคุณออกค่าผ่าตัดให้แฟนคลับด้วย พูดชมคุณทุกวันไม่ขาด ถ้าพวกเขารู้ว่าฉันดูแลคุณไม่ดีละก็ ฉันได้ถูกฉีกเป็นชิ้นๆ แน่”


……


ในเวลาเดียวกัน

ข่าวลือได้แพร่สะพัดไปทั่วอินเทอร์เน็ต!

“เกิดเรื่องใหญ่ขึ้นแล้ว! พวกนายยังไม่มีใครรู้กันเลยใช่ไหม?”

“เรื่องอะไรกัน?”

“ฉันกับเมียได้บัตรเข้าชม ‘ห้องเลคเชอร์’ ในสตูดิโอมาจากเพื่อนสองใบ วันนี้เลยไปดูการอัดรายการที่สถานีโทรทัศน์มา แต่ตอนจบรายการเราเห็นตำรวจสองสามนายจากสถานีตำรวจเข้ามาจับคน พออาจารย์จางเย่กล่าวจบรายการเท่านั้นแหละก็ถูกตำรวจพาตัวไปทันที ฉันเห็นพวกเขาขึ้นรถตำรวจไปกับตาตัวเองด้วย!”

“เจ้าของกระทู้ระวังด้วย อย่าปล่อยข่าวลือมั่วๆ สิ!”

“ใช่แล้ว อาจารย์จางเย่เป็นคนที่ดีจะตาย จะถูกจับได้ยังไงล่ะ?”

“เจ้าของกระทู้ไม่ได้กุข่าวลือนะ ฉันก็อยู่ที่นั่นด้วย จางเย่ถูกจับจริงๆ ฉันบังเอิญได้ยินมาว่าจางเย่ก่อคดีทำร้ายร่างกายโดยเจตนาน่ะ!”

“อะไรนะ?”

“เรื่องจริงงั้นเหรอ?”

“อาจารย์จางตกที่นั่งลำบากแล้ว!”

“เป็นไปได้ไง? ถ้างั้น ‘ห้องเลคเชอร์’ จะยังฉายต่อหรือเปล่า? คงไม่หยุดออกอากาศใช่ไหม!?”

ในตอนนั้นมีผู้คนมากมายอยู่ในสตูดิโอ จึงไม่มีทางปิดเรื่องนี้ไว้ได้ เพียงชั่วพริบตาข่าวก็แพร่สะพัดออกไปอย่างรวดเร็ว ส่วนสาเหตุที่แท้จริงที่จางเย่ถูกจับนั้นทุกคนยังคงไม่กระจ่างชัด จึงเริ่มสันนิษฐานกันอย่างมั่วซั่ว บ้างก็ว่าจางเย่ฆ่าคนตาย บ้างก็ว่าจางเย่กร่างแล้วกระทืบเพื่อนร่วมงาน มีการพูดคุยทำนองนี้กระจายเต็มเวยป๋อไปหมด

ต่อมาไม่นานก็มีข่าวออกทางสื่อออนไลน์หลายสื่อ

ถึงแม้ว่าจางเย่จะยังไม่โด่งดังมาก และข่าวที่ออกมาเป็นแค่กรอบเล็กๆ ด้านล่างของหมวดบันเทิง แต่หัวข้อข่าวก็ยังเตะตามากอยู่ดี “พิธีกรรายการชื่อดัง ‘ห้องเลคเชอร์’ จางเย่ถูกตำรวจคุมตัวไปสอบสวน!”

ท้ายที่สุดก็มีคนวงในออกมาเปิดเผยถึงเรื่องที่เกิดขึ้น คนวงในคนนี้ดูแล้วคงจะเป็นพนักงานของสถานีโทรทัศน์นครหลวงนั่นเอง

“วันนี้เป็นวันที่ผู้คนต้องเดือดดาล ฉันเป็นคนที่เห็นเรื่องทุเรศนี่กับตาตัวเอง! ลูกชายของผู้บริหารสถานีโทรทัศน์มาที่ทำงานแล้วลวนลามผู้หญิง พอมีคนมาห้ามปราม ผู้ชายคนนั้นไม่เพียงไม่ฟังแต่กลับจะลงมือตีคน ซ้ำยังเป็นคนแก่อายุห้าสิบกว่าปีด้วย! อาจารย์จางเย่เห็นเหตุการณ์ก็ออกตัวปกป้องเพื่อนร่วมงานสูงวัยกับผู้หญิงที่โดนลวนลาม เขาถูกเตะไปสิบกว่าทีถึงจะเอาผู้ร้ายลงได้อย่างทุลักทุเล แต่สุดท้ายกลับกลายเป็นว่าจางเย่โดนตำรวจจับ 

ส่วนผู้บริหารที่ว่านี่เป็นใครนั้น ฉันคงเอ่ยชื่อออกไปไม่ได้นะ แต่เขาช่างเลือดเย็นนัก! นี่มันกลับดำเป็นขาวเลยไม่ใช่เหรอ? ฉันขอถามหน่อยเถอะว่าสังคมสมัยนี้มันเป็นอะไรกันไปหมด! ที่สถานีมีพยานที่เห็นเหตุการณ์ ต่างสามารถยืนยันให้กับอาจารย์จางเย่ได้ทุกคน ต่างพูดว่าอาจารย์จางทำตัวเป็นพลเมืองดีและเพียงแต่ป้องกันตัว เพราะอีกฝ่ายลงมือรุนแรงเกินไป อาจารย์จางจึงไม่มีทางเลือกต้องสู้กลับ แต่เจ้าหน้าที่ตำรวจกลับไม่รับฟังปากคำเหล่านี้ ไม่ว่าใครจะพูดอะไร พวกเขาก็จะเอาแต่จับคนท่าเดียว! ฉันกล้ารับประกันเลยว่าต้องมีคนคอยกดดันพวกตำรวจยู่เบื้องหลัง อาจจะถึงขั้นใช้เส้นสายส่วนตัวด้วยซ้ำ! ขอให้คนที่ยังพอมีมโนธรรมและความรู้สึกผิดชอบชั่วดี ช่วยกันดันกระทู้นี้ให้ติดท็อปด้วย! ให้คนอื่นๆ ได้เห็นกันมากกว่านี้! ร่วมกันช่วยอาจารย์จางออกมาด้วย!”


“ดันไปข้างบนเลย!”

“เชี่*เอ้ย! ชั่วช้าอะไรอย่างนี้!”

“ขอสนับสนุนอาจารย์จาง!”

“ไอ้พวกสารเลวนั่นไปตายซะไป!”

ยอดผู้กดเข้าชมกระทู้พุ่งทะยาน!

หลายคนที่เข้ามาตอบด้วยความโมโหและเรียกร้องให้มีการปล่อยตัวจางเย่!

อย่างไรก็ตามไม่ถึงครึ่งชั่วโมง กระทู้นี้ก็ได้ถูกแอดมินลบออกไป เหตุผลที่ถูกลบก็คือ “เผยแพร่ข้อมูลสร้างความแตกแยก”

เมื่อเป็นแบบนี้ก็ยิ่งทำให้ผู้คนรู้สึกเดือดดาลยิ่งขึ้นไปอีก!

“กระทู้ถูกลบเหรอ?”

“หมายความว่าไงกัน ‘ข้อมูลสร้างความแตกแยก’ น่ะ?”

“นี่มันทุเรศเกินไปแล้ว! ฉันโกรธจริงๆ แล้วโว้ย!”

“ต้องมีคนชักใยอยู่เบื้องหลังแน่! ใครสักคนที่ต้องการดันอาจารย์จางให้ตายสนิท!”

“หรือว่าเป็นฝีมือของผู้บริหารสถานีโทรทัศน์ที่เจ้าของกระทู้พูดถึง? ตำแหน่งใหญ่โตขนาดนั้น ต้องมีเส้นสายในวงการสื่อมากมายอย่างแน่นอน แค่ให้คนลบกระทู้นี่เรื่องจิ๊บจ๊อยจะตาย”

“ลูกชายตัวเองทั้งทำตัวเป็นอันธพาลทั้งทุบตีคน มันยังคิดว่ามีเหตุผลอีกเหรอวะ?”

“ก่อนหน้านี้ฉันไม่เคยชอบจางเย่คนนี้เลยนะ คิดว่าเขาไม่รู้จักผ่อนปรน กระทั่งหัวหน้าตัวเองยังกล้าด่า นี่มันเป็นปัญหาแล้วนะ แต่วันนี้ฉันขอสนับสนุนจางเย่ ตีได้ดี! คนพรรค์นี้สมควรถูกทุบตีให้ตายไปเลย!”

ในไม่ช้าข้อความเชิงลบเหล่านี้ก็ถูกลบเช่นกัน ไม่เหลือแม้แต่อันเดียว!

ส่วนกระทู้ที่ด่าว่าจางเย่ที่ทำร้ายร่างกายคนหรือสมควรถูกจับกลับไม่ถูกลบ!

เมื่อเห็นเช่นนี้ทุกคนจึงเดือดดาลมาก นี่มันเท่ากับลบความเห็นเชิงลบเกี่ยวกับคนที่อยู่เบื้องหลังออกไปไม่ใช่เหรอ? ให้เหลือแต่คอมเมนต์เชิงลบที่ด่าว่าจางเย่เท่านั้นหรือไง? คิดจะสร้าง ‘กรอบความคิด’ เรื่องจางเย่ตีคนเพื่อบังคับรูปคดี? จะไม่อนุญาตให้คนแสดงความคิดเห็นหรือตั้งคำถามเลยใช่ไหม? 

ไอ้สั*เอ้ย!

พวกแม่*บ้าไปแล้ว!


*-*-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./57.md)