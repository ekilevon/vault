##บทที่ 129 : จางน้อยสร้างรายการ ‘ห้องเลคเชอร์’!
หลังเวที 

แต่ละคนเมื่อได้ฟังคำพูดของจางเย่ต่างก็ตกตะลึง

เสี่ยวหลวี่ตาโตเป็นไข่ห่าน “คุณเอง?” 

“คุณจะบรรยายเอง?” โหวเกอถึงกับงงงันไปเช่นกัน 

“คุณจะบรรยายได้ยังไง?" 

ต้าเฟยรีบท้วงขึ้น “คุณอย่าเพิ่งใจร้อน นี่ไม่ใช่เรื่องเล่นๆ นะ” 

โหวตี้เอ่ยเสริม “ใช่แล้ว คุณเองกระทั่งสคริปต์ก็ไม่ได้เตรียม อะไรๆ ก็ไม่มี ไม่ใช่ว่าพวกเราไม่เชื่อมั่นในความสามารถของคุณนะอาจารย์จางน้อย แต่การบรรยายเกี่ยวกับประวัติศาสตร์โดยเฉพาะสามก๊ก อย่างน้อยๆ ก็ต้องมีประสบการณ์สูง มีวัยวุฒิพอสมควร ความสามารถด้านวรรณกรรมคุณโดดเด่น ทั่วทั้งนครหลวงไม่มีใครเทียบ แต่จะมาบรรยายสามก๊กนี่…”

จางเย่กลับสงบนิ่ง “ข้อแรก ผมไม่จำเป็นต้องใช้สคริปต์ เมื่อก่อนไม่ต้อง ตอนนี้ไม่ต้อง ต่อไปก็ไม่ต้องเช่นกัน ข้อสอง ผมไม่ได้ใจร้อนหรือเห็นเป็นเรื่องเล่นๆ นี่มันเกี่ยวพันกับความอยู่รอดของรายการใหม่ของพวกเรา เป็นเรื่องคอขาดบาดตาย เป็นปัญหาว่าพวกเราไม่กี่คนตรงนี้จะอยู่หรือไป ทั้งยังเป็นความรับผิดชอบที่พี่หูจะต้องแบกรับอีกด้วย ผมไม่เห็นเรื่องนี้เป็นเรื่องเล่นๆ อย่างแน่นอน ข้อสาม สามก๊กที่ผมจะบรรยาย จะเล่าในเชิงประวัติศาสตร์จริงๆ แต่พวกหลงตัวเองอย่างหม่าเหิงหยวนกับแขกรับเชิญกลุ่มนั้น พวกเขาพูดถึงแต่เรื่องวรรณกรรมสามก๊ก ไม่เกี่ยวกับประวัติศาสตร์อะไรเลย แค่อ่าน ‘พงศาวดารสามก๊ก’ ก็เข้าใจสามก๊กแล้ว? ให้ศาสตราจารย์ด้านวรรณกรรมมาเล่าเรื่องวรรณกรรมยังพอไหว แต่ให้มาบรรยายประวัติศาสตร์สามก๊ก? น่าขำ! พวกนั้นดีแต่ผายลมไม่ได้เข้าใจอะไรเลย! แค่ขึ้นไปพูดพล่ามไร้สาระ! ที่จริงจะพูดพล่ามก็ไม่เป็นไร แต่พล่ามแล้วยังดึงดูดผู้ชมไม่ได้อีกนี่สิ!”

คนพวกนั้นไม่รู้เรื่องประวัติศาสตร์? 

ที่พวกเขาพูดล้วนไม่ถูกต้อง?

เสี่ยวหลวี่กะพริบตาปริบ “ไม่หรอกมั้ง? พวกนั้นพูดออกจะแจ่มแจ้ง คนฟังต่างก็เข้าใจ ถึงแม้ว่าจะไม่มีอะไรน่าสนใจ แต่ประวัติศาสตร์ช่วงนั้นจะผิดไปได้ยังไง?” 

จางเย่พูดอย่างสบายๆ “ไม่ใช่ว่าประวัติศาสตร์ช่วงนั้นผิด แต่สิ่งที่พวกเขาพูดต่างหากที่ผิดมหันต์ ถ้ารายการนี้ออกอากาศไปจริงๆ ล่ะก็ คนมากมายต้องเห็นเราเป็นตัวตลกแน่!” 

หูเฟยสูดลมหายใจลึก “เธอแน่ใจ?” 

“ผมแน่ใจ 100% เลย!” จางเย่ยืนยันหนักแน่น “พี่หู ให้พวกนั้นเก็บของกลับไปเถอะ เดี๋ยวผมทำเอง ผมไม่กล้าบอกว่าตัวเลขเรตติ้งจะสูงหรือต่ำแค่ไหน แต่สองสามตอนแรกที่ผมบรรยายนี่ ถ้าหากเรตติ้งต่ำกว่า 1% จนรายการเราต้องเสี่ยงกับการที่จะถูกตัดล่ะก็ วันต่อไปคุณได้เห็นใบลาออกของผมแน่นอน ผมมั่นใจและก็สามารถทำรายการช่วง ‘สามก๊ก’ นี้ออกมาได้ดีแน่นอน”

ทุกคนต่างเงียบกริบ 

หูเฟยลังเลอย่างหนัก “จางน้อย เธอแน่ใจนะ?” 

“ผมมั่นใจที่สุด!” แววตาของจางเย่สงบนิ่ง “ถ้าคุณเชื่อใจผมก็ให้ผมลองเถอะ ผมรับประกันได้ว่าทุกคนจะได้ฟังการบรรยายสามก๊กที่ไม่เหมือนใคร!” 

กระทั่งเสี่ยวหลวี่ยังฝืนยิ้มไม่ออก “พี่หูคะ นี่มัน…” 

หูเฟยหลับตานิ่งไม่ส่งเสียง ท้ายที่สุดก็กัดฟันลืมตาขึ้นมาโดยพลัน “ดี! เธอขึ้นไปเลย! ไอ้พวกเฒ่าทารกบัดซบนั่นฉันก็ทนพวกแม่*ไม่ไหวแล้วเหมือนกัน” หูเฟยถึงกับสบถออกมา

โหวเกอ “.....” 

โหวตี้รีบบอก “หัวหน้า ใจเย็นครับใจเย็น!”

หูเฟยเมื่อตัดสินใจได้แล้วก็ไม่มีการลังเล “ให้อาจารย์จางน้อยลองดู ผมเชื่อใจเขา ยิ่งไปกว่านั้น ที่ผมดึงตัวจางน้อยมาที่นี่ก็เพราะเหตุนี้ เพราะหวังให้ความรู้ความสามารถในเชิงวรรณศิลป์ของเขาช่วยเหลือรายการของเราในยามคับขัน” 

ต้าเฟยปาดเหงื่อกล่าว “แล้วที่ตกลงกับทางสถานีไว้ก่อนหน้านี้ นี่..." 

หูเฟยตัดบทว่า “เรื่องนี้อยู่เหนือความรับผิดชอบของพวกคุณ ผมจัดการเอง!” 

จางเย่พูดขึ้นทันที “ขอบคุณพี่หู ผมรับรองว่าผมจะไม่ทำให้คุณผิดหวัง จะไม่ทำให้ผู้ชมผิดหวัง แต่ผมมีเงื่อนไขสองสามข้อที่ไม่รู้ว่าจะพูดดีหรือเปล่า ผมอยากจะเปลี่ยนชื่อรายการ” อันที่จริงแล้ว เดิมทีจางเย่วางตัวเองไว้ในฐานะพิธีกรรายการ คิดเพียงแต่ว่าจะทำหน้าที่พิธีกรให้ดี จึงไม่ได้คิดถึงเรื่องอื่นใดให้วุ่นวาย แต่เมื่อถูกพวกหม่าเหิงหยวนปฏิบัติเช่นนี้แล้ว จางเย่ก็เริ่มสมองแล่น นึกถึงรายการที่มีชื่อเสียงอย่างมากในโลกของเขา ซึ่งฮอตไปทั้งสองฟากฝั่งแม่น้ำแยงซี[1] 

สามก๊ก? ฉันไม่รู้เรื่องหรอก!

แต่โลกของฉันมีคนที่รู้! 

รายการเล่าเกร็ดประวัติศาสตร์เรอะ? ฮ่า! ยังจะมีรายการไหนที่ฮอตไปกว่ารายการนั้นในโลกของเขาอีกหรือ? ไม่มีแล้ว! โลกนั้นไม่มี โลกนี้ยิ่งต้องไม่มีแน่! 

หูเฟยถาม “เปลี่ยนชื่อเหรอ?” 

จางเย่ยิ้ม “เพราะว่าชื่อ ‘คุยเฟื่องเรื่องประวัติศาสตร์’ หมายถึงความชัดเจนแน่นอน ซึ่งพวกเราแบกรับภาระนั้นไม่ไหวทั้งยังไม่มีคุณวุฒิเพียงพออีกด้วย ที่สุดแล้ว บุคคลสำคัญทางประวัติศาสตร์และเหตุการณ์ทั้งหลายในอดีตที่ได้มีการบันทึกไว้ล้วนแล้วแต่คลาดเคลื่อน บ้างก็ถึงกับขัดแย้งตรงข้ามกัน เหตุการณ์ที่เกิดขึ้นจริงใครเล่าจะรู้ ดังนั้นผมรู้สึกว่าใช้ชื่อ ‘ห้องเลคเชอร์’[2] จะเหมาะสมกว่า พวกเราไม่ได้มาเล่าประวัติศาสตร์ในช่วงนั้นให้ผู้ชมฟัง แต่เป็นการบรรยายเชิงอภิปราย นำเสนอมุมมองส่วนบุคคล” 

หูเฟยคิดอยู่ครู่หนึ่งก่อนร้องว่า “ชื่อนี้ดีมาก! เฮ้ ทำไมเธอไม่บอกมาตั้งแต่แรก?”

“ตอนแรกผมไม่ทันคิด” จางเย่กล่าวเสริม “อีกอย่างผมไม่ต้องใช้แขกรับเชิญหรือพิธีกร ตัวผมพูดเองคนเดียวก็พอแล้ว” ‘ห้องเลคเชอร์’ เป็นรายการที่มีเพียงผู้บรรยายหนึ่งคนกับผู้ชมหนึ่งกลุ่มเท่านั้น

หูเฟยกล่าว “ได้!”

จางเย่พยักหน้า “ในเมื่อได้เรื่องแล้ว พวกเราไปที่เวทีกันเลยไหม” 

เสี่ยวหลวี่อึ้ง “คุณ...คุณจะขึ้นไปบรรยายเดี๋ยวนี้เลยเหรอ?” 

“เวลากระชั้นชิดมาก คุณยังไม่ได้เตรียมอะไรเลยนะ” โหวเกอตกใจเช่นกัน

จางเย่มั่นใจเต็มร้อย “ไม่ต้องเตรียมตัว ผมขึ้นไปพูดได้ตอนนี้เลย เหอๆ แต่ขอดื่มน้ำก่อนดีกว่า” พูดจบก็เดินไปนั่งที่โซฟาในห้องพักเพื่อดื่มน้ำ

ขณะเดียวกัน จางเย่ก็เปิดเมนูร้านค้าในแหวนเกมโดยไม่กระโตกกระตาก จ่ายค่าชื่อเสียงหนึ่งแสนจุดที่ค่อยๆ สะสมมาในช่วงไม่กี่วันนี้ซื้อแคปซูลความจำเม็ดหนึ่งแล้วกลืนลงไป 


…...


ฉากรอบตัวเปลี่ยน!

เวลาหมุนย้อนทวน!

เขาย้อนกลับไปถึงช่วงปิดเทอมหน้าร้อนสมัยมัธยมปลายในโลกเก่า!

วันนั้นเป็นวันพุธ พ่อกับแม่ออกไปทำงานกันหมด ทิ้งจางเย่ผู้ซึ่งกำลังหดหู่กับผลสอบปลายภาคที่ไม่ดีดังหวังไว้ที่บ้านคนเดียว เขาเปิดโทรทัศน์ดูด้วยความที่ไม่มีอะไรทำ ทันใดนั้น ฉากเปิดรายการของช่อง CCTV10 ก็ดึงดูดความสนใจของเขา!

"ใช้เรื่องราวเล่าถึงบุคคล" 
"ใช้บุคคลเล่าถึงประวัติศาสตร์" 
"ใช้ประวัติศาสตร์เล่าถึงอารยธรรม" 
"ใช้อารยธรรมเล่าถึงมนุษยชาติ" 
‘ห้องเลคเชอร์’? ศาสตราจารย์อี้จงเทียน ‘พิเคราะห์สามก๊ก’?[3]

ดูเหมือนจะเป็นการรีรันสินะ? จำได้ว่าเขาเคยได้ยินเรื่องของรายการชื่อดังนี้มาก่อน ไม่มีทางเลี่ยง เพราะมันโคตรฮิตจนเหมือนว่ามีคนดูกันทั้งประเทศ! 

จางเย่เพ่งมองด้านล่างของจอ ตอนที่ 1 “มหานทีสู่บูรพา”

รายการตอนนี้กล่าวถึงจิวยี่ (โจวอวี๋) ขงเบ้ง (จูเก่อเลี่ยง) และกลเมืองร้าง เนื้อหารายการอัดแน่น!

ตอนแแรกจางเย่คิดว่าก็แค่เรื่องสามก๊ก ยังมีใครไม่รู้จักบ้าง? ยังจะมีอะไรแปลกใหม่ให้พูดถึงได้อีก? แต่เมื่อได้ฟังศาสตราจารย์อี้จงเทียนใช้วาจาสะท้านสะเทือนฟ้าดิน ชายหนุ่มก็กลายเป็นสาวกของรายการประวัติศาสตร์นี้ไปทันที ไม่แปลกใจแล้วว่าทำไมคนจำนวนมากถึงติดรายการนี้ ไม่แปลกใจแล้วว่าทำไมสองฟากฝั่งแยงซีต่างพูดถึง ‘ห้องเลคเชอร์’ รายการนี้คว่ำรายการประวัติศาสตร์ที่เคยมีมาอย่างสิ้นเชิง โดยจะค่อยๆ คลายปมออกมาในจังหวะที่คาดไม่ถึง แต่ทั้งหมดกลับมีหลักฐานทางประวัติศาสตร์รองรับ โดยเฉพาะภาค ‘อี้จงเทียนพิเคราะห์สามก๊ก’ ซึ่งเป็นหนึ่งในภาคที่มีเรตติ้งสูงสุดของรายการ ‘ห้องเลคเชอร์’!

ถึงแม้ว่ารายการ ‘ห้องเลคเชอร์’ ในปีหลังๆ ยิ่งตกต่ำลงไปเรื่อยๆ ทุกปีๆ แต่ในยุคที่รุ่งโรจน์นั้นไม่มีรายการประเภทเดียวกันรายการใดจะสามารถก้าวข้ามได้ จนกลายเป็นตำนานบทหนึ่ง!


……


ความทรงจำพรั่งพรู 

เพียงไม่นาน ความคิดของจางเย่ก็กลับมาสู่ปัจจุบัน เวลาห้านาทีของแคปซูลความจำเพียงพอให้เขาย้อนดู ‘ห้องเลคเชอร์’ ได้สามตอนเต็มและย้ำความทรงจำได้ทั้งหมด พอเสียยิ่งกว่าพอ!




---------------------------------------------------------------

[1] 大江南北 (dà jiāng nán běi) หมายถึงสองฝั่งเหนือและใต้ของแม่น้ำหยางเจ้อเจียงหรือที่คุ้นหูกันดีว่าแยงซีเกียง เป็นสำนวนว่าทั่วทั้งแผ่นดินนั่นเอง 

[2] Lecture Room (百家讲坛 - เสวนาร้อยทัศนะ) เริ่มออกอากาศตอนแรกวันที่ 9 กรกฎาคม 2544 โดยมีผู้บรรยายรับเชิญจากทั้งในประเทศและต่างประเทศมากมาย เนื้อหารายการครอบคลุมหลากหลายประเด็นทั้งวิทยาศาสตร์ เศรษฐศาสตร์ ประวัติศาสตร์ วรรณศิลป์ ฯลฯ (ข้อมูลจาก https://en.wikipedia.org/wiki/Lecture_Room)

[3] อี้จงเทียนพิเคราะห์สามก๊กออกอากาศในปี 2549 โดยวิเคราะห์ยุคสามก๊กจากมุมมองของคนทั่วไปซึ่งได้รับความนิยมมาก แต่ก็ถูกวิพากษ์วิจารณ์ในเรื่องคุณภาพเชิงวิชาการของบทยรรยาย ซีรีส์ชุดนี้มีผู้แปลบทบรรยายเป็นภาษาไทยไว้ด้วย (https://ongchina.wordpress.com/category/อี้จงเทียนพิเคราะห์สาม/)

-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./33.md)