##บทที่ 164 : ลิขสิทธิ์ดนตรีของ ‘จันทร์กระจ่างจะปรากฏยามใด’?
ตอนเช้า

จางเย่งีบหลับไปเล็กน้อยในห้องเช่าของตัวเอง

พอเกือบสิบโมงก็มีสายนิรนามโทร. เข้ามา

“ฮัลโหล สวัสดีครับ” จางเย่รับสายพร้อมหาวหวอดขยี้ตาไปด้วย

“สวัสดีค่ะ นี่อาจารย์จางรึเปล่าคะ?” ฝั่งตรงข้ามเป็นเสียงของผู้หญิง ค่อนข้างเป็นผู้ใหญ่ พูดจาเฉียบคมชัดเจนฟังดูมีประสบการณ์สูง “ฉันชื่อฟางเว่ยหง คุณไม่น่าจะรู้จักฉัน แต่คุณคงเคยได้ยินชื่อจางหย่วนฉีแน่ ฉันเป็นผู้จัดการของเธอและเพิ่งได้ข้อมูลติดต่อของคุณมาจากสถานีโทรทัศน์ ขอโทษที่รบกวนนะคะ แต่ขอพูดอย่างไม่อ้อมค้อม พวกเราต้องการความช่วยเหลือจากคุณ”

ได้ข้อมูลติดต่อมาจากสถานีโทรทัศน์?

จางหย่วนฉีไม่ได้ให้เบอร์มือถือผมกับคุณหรอกเหรอ?

จางเย่พลันเข้าใจว่านางฟ้าซูเปอร์สตาร์ไม่ได้บอกใครเรื่องที่พวกเขาสองคนรู้จักกัน ก็ใช่นะ เจอหน้ากันสองครั้งความสัมพันธ์ก็คลุมเครือ อีกทั้งชายหญิงตามลำพังในที่ลับตาก็ไม่ใช่เรื่องที่ควรบอกใครด้วย “ให้ช่วยอะไรเหรอครับ?”

“ตอนนี้คุณว่างรึเปล่า?” ฟางเว่ยหงถาม

“ว่างครับ วันนี้เป็นวันหยุดของผม” จริงๆ แล้วจางเย่กำลังรอเธออยู่

ฟางเว่ยหงกล่าว “คุยทางโทรศัพท์อาจไม่ชัดเจน พวกเราควรจะนัดพบเพื่อพูดคุยดีกว่า บ้านคุณอยู่ที่ไหน? ส่งที่อยู่ให้ฉันหน่อยค่ะ เดี๋ยวฉันจะจัดรถไปรับนะคะ? ช่วงนี้ฉันเห็นข่าวออนไลน์แล้วดูเหมือนคุณจะมีเรื่องให้จัดการเยอะ ฉันก็เลยโทร. มาถามก่อน กลัวว่าคุณจะไม่มีเวลาน่ะค่ะ”

จางเย่ไม่เกรงใจเช่นกัน “ดีเลย เดี๋ยวผมส่งที่อยู่ให้”

“โอเค ขอบคุณมากนะคะ แล้วเจอกันค่ะ” ฟางเว่ยหงวางสายไป

ยี่สิบกว่านาทีให้หลัง คนขับรถก็โทรศัพท์แจ้งจางเย่ว่ามารออยู่ข้างล่างแล้ว เมื่อจางเย่มองออกไปนอกหน้าต่างก็เห็นรถคันหนึ่งที่เป็นยี่ห้อของโลกนี้ ตรารถเขาเองยังไม่รู้จัก แต่น่าจะเป็นรถไฮเอนด์ เกรดดีเลยทีเดียว ท่าทางต้องการความช่วยเหลือจริงๆ แต่จะให้ดีพวกคุณควรบอกผมก่อนไหมว่าจะให้ช่วยเรื่องอะไร? ไม่ใช่ถึงเวลาพี่ชายคนนี้ช่วยเหลือไม่ได้ขึ้นมา ไม่กลายเป็นการสิ้นเปลืองเปล่าๆ เหรอ?


……


ย่านการค้าแห่งหนึ่ง

ณ อาคารสำนักงานสุดหรู

รถหยุดลง คนขับลงจากรถมาเชิญจางเย่เข้าข้างใน จากนั้นเข้าไปคุยกับพนักงานหน้าเคาน์เตอร์อยู่ครู่หนึ่ง พนักงานสาวยกโทรศัพท์ขึ้นกดเรียกสาย

เพียงไม่นานฟางเว่ยหงก็ปรากฏตัวขึ้นในล็อบบี้ เธอเป็นผู้หญิงอายุราวๆ สามสิบปี หน้าตาไม่ได้สวยจัดแต่ดูท่าทางเข้มงวด ที่จริงน่าจะเรียกว่าเป็นคนที่ทำอะไรเนี้ยบมากมากกว่า ไม่อย่างนั้นจางหย่วนฉีคงไม่ให้เธอเป็นผู้จัดการ

ฟางเว่ยหงมองไปรอบๆ เพื่อหาเขา “อาจารย์จาง?”

จางเย่มองไปที่เธอ ก่อนจับมือทักทาย “คุณต้องเป็นพี่สาวฟางแน่ๆ ได้ยินชื่อเสียงมานานแล้ว” ความจริงคือเขาไม่เคยได้ยินชื่อเธอมาก่อน แต่ตามมารยาทการพูดคุยเขาจึงต้องพูดออกไปแบบนี้

“ไปค่ะ ค่อยคุยกันระหว่างขึ้นไปชั้นบน” ฟางเว่ยหงที่สวมรองเท้าส้นเตี้ยนำเขาไปยังลิฟต์พลางกล่าว “เดิมทีฉันควรจะเป็นคนไปรับคุณ แต่มีเรื่องที่ต้องจัดการกะทันหัน บกพร่องแล้ว ขอคุณอย่าถือสา อีกอย่างเรื่องที่จะขอร้องคุณครั้งนี้ไม่ค่อยสะดวกที่จะคุยกันทางโทรศัพท์ เพราะเกี่ยวข้องกับความลับทางการค้า อยากจะขอความเห็นจากคุณต่อหน้า เอาเถอะ เดี๋ยวถึงข้างบนคุณก็จะรู้เอง”

ติ้ง ลิฟต์ถึงชั้นแล้ว

พวกเขาทั้งสองคนเดินเข้ามาที่สตูดิโอบันทึกเสียงขนาดใหญ่ ข้างในมีคนอยู่ประมาณแปดหรือเก้าคน จางเย่มองเพียงแวบเดียวก็เห็นจางหย่วนฉีที่อยู่ในนั้นแล้ว

“พี่สาวจาง” ฟางเว่ยหงเรียกเธอว่าพี่สาว ไม่รู้ว่าเพราะอายุมากกว่าจริงๆ หรือเพื่อเป็นการให้เกียรติกันแน่

จางหย่วนฉีหันมองมาแล้วยิ้ม “เว่ยหงกลับมาแล้ว? นี่คือ?” เธอทำเหมือนไม่รู้จัก

ฟางเว่ยหงดูไม่ได้เอะใจอะไร ยังเอ่ยแนะนำ “ขอแนะนำให้รู้จักนะคะ นี่คืออาจารย์จางค่ะ จางเย่” เธอมองไปที่จางเย่ “อาจารย์จาง ฉันคิดว่าคงไม่ต้องแนะนำพี่สาวจางใช่ไหมคะ?”

จางหย่วนฉียื่นมือออกมา ยิ้มให้อย่างสุภาพพลางกล่าว “สวัสดีค่ะอาจารย์จาง ยินดีที่ได้รู้จัก”

“สวัสดีครับ พี่สาวจาง” จางเย่เล่นตามน้ำและจับมือทักทาย นี่เป็นครั้งแรกที่เขาเห็นจางหย่วนฉียิ้มใจดีอย่างนี้ รู้สึกไม่คุ้นเคยจริงๆ

ทุกคนในห้องต่างมองจางเย่ด้วยสายตาเป็นกังวลอยู่ครู่ใหญ่

จางเย่รู้สึกค่อนข้างอึดอัด “พี่สาวจาง พี่สาวฟาง ที่ให้ผมมานี่มีเรื่องอะไรหรือครับ? ”

“เว่ยหงยังไม่ได้บอกคุณ?” จางหย่วนฉียิ้ม “อันที่จริงก็คืออยากจะขอซื้อลิขสิทธิ์จากคุณน่ะค่ะ”

จางเย่กะพริบตาปริบ “ซื้อลิขสิทธิ์จากผม? ตอนนี้ผมไม่มีลิขสิทธิ์อะไรแล้วนะ” ‘พิเคราะห์สามก๊ก’ ถูกขายไปหมดแล้ว ส่วน ‘คนขุดสุสาน’ ก็ถือว่าขายไปแล้วเช่นกัน เออใช่ ลิขสิทธิ์หนังของ ‘คนขุดสุสาน’ ยังอยู่ แต่ถ้าจางหย่วนฉีคิดจะทำหนัง ไม่ควรเป็นเธอมาขอซื้อลิขสิทธิ์เองสิ น่าจะเป็นค่ายหนังมากกว่า

ทั้งสามคนนั่งลง

ฟางเว่ยหงอธิบาย “คืออย่างงี้ค่ะอาจารย์จาง พวกเราต้องการจะซื้อลิขสิทธิ์ ‘ลำนำทำนองวารี - จันทร์กระจ่างจะปรากฏยามใด’ จากคุณ อันที่จริงมันก็ไม่เชิงซื้อลิขสิทธิ์หรอกค่ะ แค่อยากจะได้คำอนุญาตจากคุณในฐานะผู้ประพันธ์ เพราะพวกเราต่างเห็นตรงกันว่ากวีบทนี้มีศักยภาพอย่างมากที่จะนำมาทำเป็นเพลงป็อปเพื่อให้พี่สาวจางร้อง พวกเราจึงอยากจะใช้บทกวีของคุณมาเป็นคำร้อง ทางเราจะเป็นคนแต่งทำนอง นี่เท่ากับเป็นประโยชน์ต่อทั้งสองฝ่าย เพราะบทกวีของคุณจะได้เป็นที่รู้จักและแพร่หลายมากขึ้นด้วย”

จางเย่นิ่งงัน

ลิขสิทธิ์ของ ‘ลำนำทำนองวารี’?

ฮะ โลกนี้ก็มีคนต้องตากลอนบทนี้ด้วยเหรอ?

แต่จางเย่ตอบกลับอย่างแน่วแน่ “ต้องขอโทษจริงๆ แต่เรื่องนี้ผมไม่สามารถช่วยได้ ถ้าพวกคุณอยากจะใช้บทกวีอื่น ผมสามารถยกให้ฟรีๆ ได้เลย พี่สาวจาง…ผมชื่นชมคุณมานานแล้ว ชอบทั้งหนังและเพลงของคุณด้วย ดังนั้นเรื่องเงินไม่ใช่ประเด็น แต่ผมไม่สามารถอนุญาตให้ใช้บทกวีบทนี้ได้จริงๆ”

“ทำไมล่ะคะ?” ฟางเว่ยหงขมวดคิ้ว

จางเย่โบกมือ “ไม่ว่ายังไงก็ไม่ได้ ผมต้องขอปฏิเสธ”

ทีมงานหลายคนที่ได้ยินต่างรู้สึกไม่พอใจ ในใจคิดว่าจางหย่วนฉีที่เป็นถึงสตาร์ควีนระดับเอสถึงกับต้องการจะนำบทกวีของนายมาทำเป็นเพลง นี่เป็นโอกาสที่ดีขนาดไหน ลองเป็นคนอื่นสิ มีแต่จะตื่นเต้นรีบขายให้แทบไม่ทัน แต่ทำไมนายถึงมีท่าทีอย่างนี้ล่ะ? ไม่ขาย? นายจะเก็บบทกวีนี้ไว้เพื่ออะไร? ถ้าบอกว่านายต้องการจะตีพิมพ์ ลิขสิทธ์สองส่วนนี้ก็ไม่ได้เกี่ยวข้องกันอยู่แล้ว ไม่ขัดแย้งกันเลย!

นักดนตรีสองสามคนที่อยู่ในห้องมีสีหน้าไม่ดีเช่นกัน

“คนนี้ใครน่ะ?”

“เขาเป็นผู้ประพันธ์ ‘ลำนำทำนองวารี’”

“วางมาดใหญ่โตขนาดนี้? เขาดังมากเหรอ?”

“เทียบกับพี่สาวจางก็ต้องไม่ได้ชื่อดังอยู่แล้ว ฉันก็ไม่รู้เหมือนกันว่าเขาคิดอะไรอยู่”

จางหย่วนฉีหัวเราะ “เอาอย่างนี้สิ ทำไมไม่ให้อาจารย์ฟังทำนองก่อนล่ะ?”

ฟางเว่ยหงคาดไว้แล้วว่าเรื่องคงจะไม่ราบรื่น เธอจึงมีแผนสำรอง นี่เป็นเหตุผลที่เธอไม่เปิดเผยแก่จางเย่ทางโทรศัพท์แต่ไปรับตัวเขามาที่นี่โดยตรง เพราะเกรงว่าจางเย่จะไม่ยอมรับข้อเสนอ จึงต้องการจะได้พูดคุยโน้มน้าวต่อหน้า ทั้งยังต้องการใช้ผลงานเพลงที่ไพเราะสร้างความประทับใจให้กับชายหนุ่มด้วย ถ้านี่เป็นบทกวีโบราณ กฏหมายมีกำหนดจำนวนปีที่ลิขสิทธิ์จะเป็นของสาธารณะหลังผู้แต่งเสียชีวิต และก็จะไม่เกิดปัญหาเช่นนี้ แต่จางเย่เพิ่งแต่ง ‘ลำนำทำนองวารี’ ขึ้นมาเมื่อไม่นานนี้ ลิขสิทธิ์จึงยังเป็นของเขาอยู่ ไม่ใช่ของบริษัทอื่นใด ทำให้จำเป็นต้องได้รับอนุญาตจากจางเย่ก่อนหากจะใช้บทกวีของเขา ไม่อย่างนั้นก็เป็นไปไม่ได้ “ดีค่ะ อาจารย์จางลองฟังดูก่อน คุณอาจจะเปลี่ยนใจก็ได้นะ ฮุๆ ขอสารภาพผิดก่อนว่า พวกเราได้ให้นักแต่งเพลงหลายคนลองทำเพลงโดยไม่ได้ขออนุญาตคุณก่อน”

จางเย่ไม่ต้องการขายมันจริงๆ “ผมคิดว่าไม่จำเป็นต้องฟังหรอกครับ ทำไมไม่ลองดูกวีบทอื่นของผมล่ะ? อย่าง ‘ทำนองนางครวญ - ระลึกผาแดง’ ผมอนุญาตให้คุณใช้ได้เลยฟรีๆ”

จางหย่วนฉีไม่ได้แสดงท่าทีร้อนรนหรือรำคาญเพียงกล่าวยิ้มๆ “กลอนพวกนั้นเป็นพรรณนาโวหารเกินไป ไม่เหมาะที่จะเป็นเนื้อเพลง อีกอย่างอารมณ์กลอนก็ไม่ค่อยเหมาะให้ฉันที่เป็นผู้หญิงร้องสักเท่าไร”

ฟางเว่ยหงไม่เปิดโอกาสให้ปฏิเสธ “ลองฟังดูก่อนค่ะ”

นักดนตรีคนหนึ่งที่อยู่ตรงนั้นตอบรับ ส่งเสียงบอกทีมงาน

ทีมงานเดินไปที่คอนโซลก่อนจะเล่นเพลงที่อัดไว้ล่วงหน้าแล้ว มันไม่ใช่เสียงของจางหย่วนฉี แต่เป็นผู้หญิงคนอื่นร้อง สกิลการร้องของเธอค่อนข้างธรรมดา คงจะเป็นแค่ร้องไกด์ให้เฉยๆ “จันทร์กระจ่างเอย จะปรากฏยามใด ยกจอกเมรัย ข้าถามฟ้า คืนนี้ ณ สวรรค์ชั้นเบื้องบน ข้าฉงน จักเป็…..” ช่วงกลางมีหลายคำถูกเพิ่มเข้ามา บางคำก็ถูกเปลี่ยน

ฟางเว่ยหงเอ่ยแนะนำ “เพลงนี้มีความเป็นป็อปค่อนข้างมาก เนื้อเพลงมีการดัดแปลงจากต้นฉบับนิดหน่อย แล้วเพิ่มคำคอรัสเข้ามา แต่ก็ไม่มากนัก ยังคงความเป็นต้นฉบับไว้อยู่”

จางหย่วนฉีมองดูจางเย่ “คุณคิดว่ายังไง?”

จางเย่ส่ายหน้า “ฟังไม่เพราะเลย มันมีความเป็นป็อปมากเกินไป ทั้งเพลงไม่มีทำนองและกลิ่นอายแบบโบราณเลย นี่มันไม่เข้ากับอารมณ์ของตัวบทกวี”

นักดนตรีคนเดิมทนฟังไม่ไหวตรงเข้ามาหา “ก็นี่มันเพลงป็อป ถ้าไม่ให้มีความเป็นป็อป ทำนองไม่ติดหู จะเรียกว่าเพลงป็อปได้ยังไง?” ดูท่าเขาจะเป็นคนแต่งเพลงนี้

“นี่คือหวังเกอ เป็นคอมโพสเซอร์ เขาทำเพลงให้พี่สาวจางมาสี่ห้าเพลงแล้ว” ฟางเว่ยหงกล่าว

หวังเกอให้คำสาบาน “ผมรับรองว่าถ้าคุณใช้ทำนองของผม เพลงนี้จะดังแน่นอน!”

จางหย่วนฉียิ้มขณะที่ลดมือลง “เสี่ยวหวัง อย่าเพิ่งใจร้อน นั่งลงก่อนเถอะ และให้อาจารย์จางได้ฟังอีกสักหน่อย”

หวังเกอจำต้องไว้หน้าพี่สาวจาง จึงเงียบไม่พูดต่อ นั่งลงฟังแต่โดยดี

ฟางเว่ยหงให้สัญญาณกับทีมงาน แล้วพูดกับจางเย่ “เพลงต่อไปเป็นของคอมโพสเซอร์อีกคนแต่งขึ้น กลิ่นอายโบราณจะมากกว่า ทำนองเพลงมีเอกลักษณ์มาก”

เพลงต่อไปเริ่มบรรเลง

รอบนี้เสียงร้องเพราะดีทีเดียว มีเสน่ห์พอใช้ แต่ทำนองเพลงยังไม่ดีพอ!

อย่างไรก็ตามหลังจากจางเย่ฟังอยู่พักใหญ่ ก็ยังไม่ถูกใจ “ทำนองเพลงไม่เพราะเลย ฟังยากคลุมเครือเกินไป” เขาไม่ได้เป็นมืออาชีพ จึงได้แต่พูดตามความรู้สึก

จางหย่วนฉียิ้มอ่อน “งั้นลองฟังอีกที เพลงสุดท้ายแล้วใช่ไหม?”

“ใช่ค่ะ ทีมของเราแต่งขึ้นมาสามเพลง นี่เป็นอันสุดท้ายแล้ว” ฟางเว่ยหงบอก

นักแต่งเพลงคนสุดท้ายกล่าว “ผมขอเล่นสดนะ ผมไม่ค่อยชอบเดโมที่เสี่ยวหยางอัดเท่าไร ตอนนั้นรีบทำ” เขาเดินไปหยิบกีต้าร์ขึ้นมาแล้วเริ่มร้อง “จันทร์ล้อมย้อมเคหาสน์แดง! เส้นแสงซ่านผ่านม่านไหม! มิอาจฝืนข่มตา!” เขาเอาท่อนหลังขึ้นมาเป็นต้นเพลง แถมยังทำเป็นสไตล์กึ่งร็อกอีกด้วย

เมื่อคนสุดท้ายร้องจบ ฟางเว่ยหงก็หันไปขอความเห็นจากจางเย่ “อาจารย์จาง เป็นยังไงคะ?”

จางเย่โบกมือ “ทั้งหมดไม่เพราะเลย ผมพูดไปแล้ว กลอนบทนี้ผมไม่ต้องการขายจริงๆ ลืมมันไปเถอะ” ไม่ใช่ว่าเขาไม่อยากไว้หน้าจางหย่วนฉี แต่ว่าจางเย่มีแผนที่จะใช้กวีบทนี้เพื่อการอื่่นแล้ว ถ้าอนุญาตให้พวกเขาใช้ กวีบทนี้คงถูกทำลายป่นปี้ และผลงานที่ออกมาก็ต้องไม่ได้ผลตอบรับที่ดีอย่างแน่นอน!”

-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./67.md)