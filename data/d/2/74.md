##บทที่ 172 : พิธีศพของบรรณาธิการเว่ยเริ่มขึ้นแล้ว!

วันนี้

ปาเป่าซาน[1]

เป็นวันพิธีศพของเว่ยเจี้ยนกว๋อและเผาศพของเขาด้วยเช่นกัน บางทีแม้แต่ฟ้ายังอาจสะเทือนใจ เมฆดำจึงปกคลุมไปทั่ว ฝนพรำเบาบางเฉกเช่นหยดน้ำตา

จางเย่ขับรถขึ้นภูเขามา หลังจากหาที่จอดรถได้ก็พบว่ารอบข้างมีคนอยู่เป็นจำนวนมาก ตอนแรกเขาคิดว่าเป็นพิธีศพของคนอื่น และคนที่มาเป็นญาติมิตรของคนอื่น แต่เมื่อฟังที่พวกเขาพูดคุยกันจางเย่จึงได้รู้ว่าด้านในมากกว่าครึ่งล้วนมาร่วมงานของบรรณาธิการเว่ย

มีคนสองคนกำลังพูดคุยกัน

"สหาย"

"หืม? มีอะไร?"

"ศพของคุณพ่อเว่ยตั้งไว้ที่นี่ใช่ไหม?"

"ใช่ เดินขึ้นไปเลย คุณเป็นอะไรกับเหล่าเว่ยเหรอ?"

"ไม่ได้เป็น ฉันเป็นแค่คนธรรมดา แต่ว่าวีรกรรมของคุณพ่อเว่ยประทับใจฉันมาก เลยอยากจะมาส่งเขาเป็นครั้งสุดท้าย และอยากบริจาคเงินให้ที่บ้านเขาสักหน่อย สหายเว่ยจากไปแล้วแต่ลูกสาวเขายังอยู่ อีกทั้งยังมีเด็กตั้งมากมายที่รอความช่วยเหลือ ฉันเลยอยากเสนอตัวเข้าไปช่วยพวกเขาสักนิด"

"อ้อ งั้นฉันต้องขอบคุณแทนลูกสาวเหล่าเว่ยแล้ว"

"ไม่ต้องหรอก คุณธรรมเช่นนี้สร้างแรงบันดาลใจให้กับผู้คนเหลือเกิน ฉันสิต้องขอบคุณคุณพ่อเว่ยถึงจะถูก"

บริจาคเงิน?

ช่วยเหลือครอบครัวของบรรณาธิการเว่ย?

ทว่าจางเย่ทราบดีว่าตอนนี้สิ่งที่ช่วยเหลือพวกเขาได้ไม่ใช่เงิน แต่เป็นความยุติธรรม นี่ต่างหากที่สำคัญยิ่งกว่าสิ่งใด และที่จางเย่มาวันนี้ ก็เพื่อช่วยบรรณาธิการเว่ยทวงถามความยุติธรรม!

"อาจารย์จาง!" ด้านหลังมีคนตะโกนเรียกเขา

จางเย่หันกลับไป มองเห็นพวกโหวเกอ โหวตี้ เสี่ยวหลวี่ ต้าเฟย "พวกคุณก็มาเหรอ?"

"พิธีศพของคุณอาเว่ย พวกเราไม่มาได้ยังไง" เสี่ยวหลวี่ยังเงียบขรึมอยู่ด้วยความเสียใจ ขอบตาแดงเรื่อ หลายวันมานี้ร้องไห้ไปไม่น้อย

โหวเกอปลอบเธออยู่ด้านข้าง "อาเว่ยเป็นคนดีขนาดนี้ ได้ขึ้นสวรรค์แน่นอน อยู่บนนั้นดีกว่าอยู่แล้ว”

เสี่ยวหลวี่สูดจมูก "แน่นอนอยู่แล้ว แต่...แต่ว่าฉันกลืนความแค้นนี้ไม่ได้! อาเว่ยถูกบีบคั้นจนตายนะ! ทำไมไม่มีคนรับผิดชอบล่ะ?"

โหวตี้ลดเสียงต่ำลง "หวังสุ่ยซินเป็นหัวหน้า ใครจะทำอะไรเขาได้?"

ต้าเฟยกล่าว "สองวันนี้ฉันพยายามเปิดโปงหวังสุ่ยซินบนอินเทอร์เน็ต แต่ทุกครั้งที่เพิ่งจะโพสต์ไปไม่นานก็มีคนมาลบ น่าโมโหจริง!"

โหวเกอกล่าว "พวกเขาคิดจะปิดข่าวน่ะสิ! เหมือนตอนที่ปิดข่าวเรื่องอาจารย์จางตอนนั้นไง!"

ขณะนั้น ด้านหลังมีตากล้องตามขึ้นมาไม่น้อย นักข่าวบางสำนักพิมพ์สะพายกล้องติดไม้ติดมือมาด้วย พวกต่างรีบเร่งขึ้นไปบนเขา

เสี่ยวหลวี่มองพวกเขา "ได้ยินว่าวันนี้ช่องข่าวของสถานีเราถ่ายทอดสด หลังพิธีศพเริ่มขึ้นจะมีการถ่ายทอดสดไปตลอดพิธี!"

โหวเกอตกใจ "เธอคิดจะทำอะไร?"

เสี่ยวหลวี่กล่าวอย่างเคียดแค้น "พวกเราพูดบนโลกออนไลน์ไม่มีคนสนใจ พูดไปกระทู้ก็โดนลบ ถ้าเป็นในรายการสด พวกเขาคิดจะลบก็ลบไม่ได้ คนเราตอนเสียใจจะพูดความจริงออกมา พวกเธอว่าสังคมจะให้ความสนใจเพิ่มขึ้นไหม? ให้อาเว่ยได้รับความยุติธรรม? ลากหวังสุ่ยซินลงมา?"

ต้าเฟยรีบห้าม "เธออย่าทำแบบนั้นนะ!"

โหวตี้เสริม "ใช่ นั่นมันรายการสดนะ! เธอไม่คิดจะอยู่ที่สถานีต่อแล้วเหรอ?"

จางเย่กล่าว "เสี่ยวหลวี่ เธอพอเถอะ อย่าสร้างความวุ่นวายเลย" เพราะความจริงเขาตัดสินใจแล้ว งานสกปรก? เกลือกกลั้วปลักโคลน? ให้เขาทำคนเดียวก็พอแล้ว "ไปกัน พวกเราขึ้นเขา!"

บนเขา

ผู้ประกาศข่าวและตากล้องประจำตำแหน่งเรียบร้อยแล้ว

"ติดตั้งเรียบร้อยไหม?"

"เหลือขาดอยู่อีกหน่อย จวนแล้ว"

"รีบด้วย! วันนี้ถ่ายทอดสด! ห้ามผิดพลาดเด็ดขาด!"

"ฉันรู้แล้ว จะเสร็จแล้ว!"

"จำไว้นะ ห้ามให้มีข้อผิดพลาดแม้แต่นิดเดียว ต้องให้แน่นอนที่สุด!"

เหล่าผู้ประกาศข่าวต่างยุ่งวุ่นวาย มีบางส่วนเข้าไปในหอพิธีแล้ว นี่เป็นหอพิธีขนาดใหญ่มาก

ถ้าว่ากันจริงๆ ฐานะทางบ้านของคุณอาเว่ยไม่มีเงินพอจะเช่าหอพิธีขนาดนี้ แม้แต่พิธีศพเองยังอาจจะจัดไม่ไหวเสียด้วยซ้ำ แต่เพราะกลายเป็นกระแสร้อนในสังคมถึงเพียงนี้ ไม่ทราบว่ามีใครจุนเจือหรือทางปาเป่าซานให้ใช้สถานที่โดยไม่คิดค่าใช้จ่าย งานครั้งนี้จึงถือเป็นงานพิธีศพที่ค่อนข้างใหญ่โตทีเดียว

ทันใดนั้นก็มีคนกลุ่มหนึ่งขึ้นมาบนเขาด้วย!

แถวเรียงยาว มีเด็กประมาณไม่ต่ำกว่าร้อยสองร้อยคน ด้านข้างพวกเขายังมีพ่อแม่ผู้ปกครองตามมาอีก คนกลุ่มนี้รวมแล้วอาจมีถึงสามร้อยคน ทุกคนล้วนสวมชุดดำ!

"เด็ก!"

"หรือเป็นเด็กที่อาเว่ยเคยช่วยไว้?"

"เร็ว เข้าไปสัมภาษณ์เร็ว กล้องจับภาพไว้ด้วย!"

กลุ่มผู้ประกาศข่าวพากันตื่นเต้นคึกคัก รีบจับกลุ่มสามคนบ้างห้าคนบ้างลงพื้นที่

ฝ่ายคนที่เข้าร่วมพิธีศพของเว่ยเจี้ยนกว๋อเมื่อเห็นฉากนี้ก็ตกตะลึงเป็นอย่างยิ่ง กลุ่มคนในชุดดำเหล่านี้เป็นบรรดาเด็กๆ และผู้ปกครองที่บรรณาธิการเว่ยเคยช่วยเหลือไว้อย่างนั้นหรือ? ดูจากจำนวนคนแล้ว เหมือนจะไม่ขาดไปแม้แต่คนเดียว? บางทีในใจของบรรณาธิการเว่ยอาจไม่ได้ถือเป็นเรื่องสลักสำคัญ บางทีที่เขาช่วยเหลือเด็กๆ เขาเองคงจะจำไม่ได้แน่ชัดด้วยซ้ำไป แต่ว่า...เด็กพวกนี้จดจำเขาได้! เด็กพวกนี้ไม่มีทางลืมตลอดไปว่ายามที่พวกเขาเผชิญกับความยากลำบาก ไร้หนทางให้เดินต่อไปนั้น เป็นคุณพ่อเว่ยที่ยื่นมืออันเหี่ยวย่นคู่นั้นเข้ามา!

ใกล้จะได้เวลาแล้ว

เหล่าเด็กๆ และผู้ปกครองไม่ยอมให้สัมภาษณ์ใดๆ แต่ตรงเข้าไปยังหอพิธี เด็กหลายคนร้องไห้ทันทีที่เข้ามา ยิ่งทำให้ฉากตรงหน้าเต็มไปด้วยความโศกเศร้าอาดูรอีกครั้ง

"พวกเราก็เข้าไปกันเถอะ" โหวเกอพูด

ต้าเฟยรับคำ "ไปกัน พี่หูกับคนในสถานีอยู่ข้างในกันหมดแล้ว"

เสี่ยวหลวี่เดินตามพวกเขาไปเช่นกัน แต่เดินไปไม่กี่ก้าวก็หันหน้ากลับมา "อาจารย์จาง คุณไม่ไปเหรอ?"

จางเย่ยังยืนนิ่งอยู่ที่เดิม "พวกคุณเข้าไปกันก่อนเถอะ ผมทำใจรับบรรยากาศในนั้นไม่ไหว ขอสูบบุหรี่ข้างนอกก่อน ไม่ต้องรอผมหรอก"

โหวเกอถอนหายใจ "ก็ได้"

พวกเขาเดินเข้าไปแล้ว จางเย่ยังคงไม่หลบฝน ยืนนิ่งท่ามกลางสายฝนโปรยปราย จุดบุหรี่ขึ้นสูบ บางครั้งบุหรี่ถูกน้ำฝนหยดจนดับไป เขาเพียงจุดขึ้นใหม่อีกครั้ง ทั้งไม่ได้กางร่มกันฝน

คนมาถึงกันทีละคน ทีละคน

ในที่สุด จางเย่ก็บังเอิญเห็นหวังสุ่ยซินกับเลขาฯ ของเขาอยู่ห่างไปไม่ไกล ทางนั้นยังมีคนอื่นอีกหลายคน เมื่อเพ่งมองก็เห็นว่าผู้บริหารสถานีโทรทัศน์ส่วนใหญ่มากันหมดแล้ว

เหล่าผู้บริหารรีบเดินนำเข้าไปก่อน

หวังสุ่ยซินกับเลขาฯ ของเขายังสูบบุหรี่อยู่ข้างนอก มองไม่เห็นจางเย่ที่อยู่ด้านหลังห่างไปไม่ไกล

ได้ยินหวังสุ่ยซินพูดว่า "กลอนบทใหม่ที่ฉันเขียน นายจัดการส่งไปแล้วหรือยัง?"

"ส่งไปแล้วครับ" เลขาฯ รีบบอก "เมื่อคืนเพิ่งส่งให้พวกทีมงานรายการ ครั้งหน้าจะได้ใช้ออกรายการ รายการนี้เรทติ้งไม่เลว ต้องมีเสียงตอบรับไม่น้อยแน่นอน กลอนของท่านเขียนได้ดีมาก ทุกประโยคล้วนแต่คลาสสิก"

หวังสุ่ยซินรับคำ "ไม่ต้องยอแล้ว หึๆ ไปกัน"

หลังดับบุหรี่พวกเขาสองคนก็เข้าไปในหอพิธี พูดไปหัวเราะไป ไม่แม้แต่จะยี่หระต่อการตายของบรรณาธิการเว่ย ไม่เพียงเท่านั้น พวกเขายังดูอารมณ์ดีมากอีกด้วย!

ในใจของจางเย่เยียบเย็น กระทั่งเวลานี้ ไม่คิดว่าเอ็งยังจะหัวเราะอยู่ได้? ยังคิดว่าจะสร้างชื่อได้อย่างไรอีก? ได้! ฉันอยากเห็นนักว่าชื่อเสียงที่เอ็งให้ความสำคัญหนักหนาจะรักษาไว้ได้อีกนานแค่ไหน!

เท้าออกก้าว จางเย่ตามเข้าไปในหอพิธีด้วยเช่นกัน

วันนี้เพื่อบรรลุเป้าหมาย ฉันจะตายตกตามกัน!

==========================
[1] ปาเป่าซาน คือชื่อภูเขา เป็นที่ตั้งของสุสานปฏิวัติปาเป่าซาน ซึ่งเป็นที่ฝังศพนักการเมืองคนสำคัญของจีนมากมาย ตั้งอยู่ชานเมืองปักกิ่ง นอกจากนี้ยังมีอาคารขนาดใหญ่สำหรับจัดงานพิธีศพบุคคลสำคัญต่างๆ อีกด้วย
*-*-*-*-*-*-*-*-*-*-*-*-*-*-*-*


[Go To Next Chapter]( ./75.md)