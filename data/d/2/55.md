##บทที่ 153 : จางเย่ถูกจับ!
โถงทางเดิน

ทุกคนตกอยู่ในความตระหนก

“เอาไงดี?”

“ไม่รู้เว้ย!”

“เรียกรถพยายาลก่อน!”

“ใช่แล้ว โทร. 120 ก่อนเลย!”

“อาจารย์จางน่ากลัวเกินไปแล้ว ฉันได้ยินว่าหวังเฉินฝึกเทควันโดมาตลอดสองปี แถมยังได้สายเขียวแล้วด้วย แต่อาจารย์จางเป็นพวกถือปากกา หากินด้วยฝีปาก กลับยำเขาซะเละได้เฉยเลย? ชิ* หรือว่าอาจารย์จางก็เคยฝึกมาเหมือนกัน? ฉันดูแล้วการเคลื่อนไหวของพวกเขาแทบจะเหมือนกันเลย!”

“สะใจชิ*!”

“ชู่ พูดเบาๆ หน่อย เดี๋ยวคนอื่นได้ยิน”

“แต่รอบนี้จางเย่ต้องเดือดร้อนหนักแน่ เรื่องนี้ไม่จบง่ายๆ แน่นอน”

“นั่นสิ คราวก่อนบก.เว่ยตีหวังเฉินไปแค่ทีเดียวแล้วก็ไล่เขาออกไปเท่านั้น ไม่ได้ทำเขาบาดเจ็บอะไรเลย แต่ผลสุดท้าย…มาคราวนี้ อาจารย์จางซ้อมหวังเฉินไปขนาดนั้น พ่อของเขาต้องไม่ยอมแน่ เขาจะแจ้งตำรวจหรือเปล่านะ?”

“ไม่หรอกมั้ง?”

“ไม่ว่ายังไงหวังเฉินนั่นก็เป็นฝ่ายลวนลามผู้หญิงก่อน แถมยังจะตีคนอีก!”

“ถูกต้อง อาจารย์จางทำไปเพื่อปกป้องบก.เว่ย มันเป็นการป้องกันตัว”

“อีกอย่างหวังเฉินก็ไม่ได้บาดเจ็บมากขนาดนั้นมั้ง? กระดูกไม่ได้หัก แค่เนื้อตัวเขียวเอง!” 

แต่ละคนจับกลุ่มกระซิบกระซาบคุยกัน โดยรวมแล้วทุกคนต่างเข้าข้างจางเย่ ต่างเห็นไปในทางเดียวกันหมด ไม่ว่าอย่างไรหวังเฉินก็เป็นคนทำตัวเองทั้งสิ้น โทษคนอื่นไม่ได้ ถ้าพวกเขามีความกล้าและฝีมืออย่างอาจารย์จางเย่ พวกเขาคงจะเข้าไปสู้กับหวังเฉินแต่แรกแล้ว! คนแซ่หวังอย่างนายถ้าเป็นพนักงานของสถานีโทรทัศน์ก็ยังพอว่า แต่นี่แกยังเรียนไม่จบด้วยซ้ำ กลับมาสร้างปัญหาถึงสถานีโทรทัศน์ของเรา? มันจะไร้เหตุผลเกินไปแล้ว! ซ้ำยังทำให้ทุกคนสงสัยในความสามารถของหวังสุ่ยซินมากยิ่งขึ้น ลูกตัวเองแท้ๆ ทำไมถึงควบคุมไม่ได้? ครั้งสุดท้ายที่บก.เว่ยสั่งสอนลูกของคุณไป คุณไม่เพียงไม่วางตัวเป็นกลางในการจัดการปัญหา แต่กลับให้ท้ายลูกชายตัวเอง ที่หวังเฉินถูกซ้อมในวันนี้ ตามหลักแล้วถือว่าสมควร คนที่ควรรับผิดชอบทุกอย่างก็คือคุณนั่นแหละ หวังสุ่ยซิน! เป็นคุณที่มัวแต่ให้ท้ายลูก!

หูเฟยที่เพิ่งมาถึงสถานี เห็นความวุ่นวายก็รู้แล้วว่าเกิดเรื่องบางอย่างขึ้น รีบดึงเพื่อนคนหนึ่งมาถาม ก่อนสีหน้าจะเปลี่ยนไปทันที!


รถพยาบาลมาถึงแล้ว

หวังเฉินถูกวางลงเปลหาม ขณะที่กำลังจะถูกเคลื่อนย้ายออกไป เขาก็ชี้ไปที่จางเย่ “ไอ้ลูกเต่า! แกรอก่อนเถอะ แล้วจะได้เจอดี!”

“ยังกล้าปากดีกับฉันอีกเหรอ? ฉันไม่จำเป็นต้องรอ! ถ้าแกมีปัญหาอะไรก็พูดมาเลย! รออะไรล่ะ!” จางเย่จ้องเขม็งไปที่เขาและปรี่เข้าไปหา

หวังเฉินรีบหดคอไปข้างหลังอย่างขยาด 

เสี่ยวหลวี่ดึงเขาไว้ “อาจารย์จาง!”

โหวเกอและโหวตี้กลัวว่าจางเย่จะลงมือทำร้ายคนอีก จึงเข้ามาช่วยเสี่ยวหลวี่รั้งตัวจางเย่ไว้ ในใจพวกเขาสองคนไม่รู้ว่าจะร้องไห้หรือหัวเราะดี ภาพลักษณ์ของอาจารย์จางน้อยในตอนนี้มีตรงไหนบ้างที่ดูเหมือนบัณฑิต! มีตรงไหนเหมือนผู้บรรยายประวัติศาสตร์! อัธพาลข้างถนนยังดูดีกว่าเขาเสียอีก! 

หวังเฉินถูกหามออกไป แต่ก็ยังด่าคนไม่หยุด บ่งบอกว่าอาการไม่ได้ร้ายแรงมากนัก 

หูเฟยพลันก้าวออกมาตะโกนเรียกอย่างโมโห “จางน้อย! กลับไปกับฉันเดี๋ยวนี้!”

จางเย่เพิ่งเคยเห็นหูเฟยโกรธขนาดนี้เป็นครั้งแรก เขาได้แต่กระพริบตาปริบ ไม่พูดอะไรทั้งนั้น ได้แต่ตามหูเฟย เสี่ยวหลวี่ และพวกโหวเกอกลับออฟฟิศไป

หลังเข้ามาในออฟฟิศ หูเฟยก็ตบโต๊ะ “เธอกำลังทำอะไร!”

เสี่ยวหลวี่พยายามอธิบายเรื่องแทนจางเย่ “อาจารย์จางเพียงแค่กล้าหาญมั่นคุณธรรม[1] พวกเราทุกคนก็เห็น!”

“ใช่ พวกเราล้วนเป็นพยานได้ ไอ้ลูกเต่านั่นต่างหากที่ทำตัวเป็นอันธพาล แถมยังจะทำร้ายบก. เว่ยกับอาจารย์จางอีกด้วย ดังนั้นอาจารย์จางเลยต้องตีเขา โทษอาจารย์จางน้อยไม่ได้นะครับ” โหวเกอเสริม

หูเฟยพูดอย่างควันออกหู “คนกล้าหาญมั่นคุณธรรมต้องทำร้ายคนหนักขนาดนั้นเชียวหรือ? ถ้าเขาไปหาหมอตรวจแล้วไปสถานีตำรวจแจ้งความต่อล่ะ! เธอจะทำยังไง? หา?”

จางเย่ไม่ใช่คนที่จะมาเสียใจในสิ่งที่ได้กระทำลงไปแล้ว นี่คือนิสัยของเขา ชายหนุ่มนั่งบนเก้าอี้แบบไอ้ตัวร้าย “ถึงยังไงคนก็ตีไปแล้ว คนๆ นี้สมควรโดน พี่หู ผมรู้ว่าคุณกำลังพูดเรื่องอะไร แต่แล้วยังไง? ถ้าไอ้คนแซ่หวังนั่นกล้ามาที่นี่อีกและทำตัวอันธพาลล่ะก็! ผมเจอมันอีกครั้งก็จะตีมันอีกหน!”

เสี่ยวหลวี่ลอบยกนิ้วโป้งให้จางเย่

หูเฟยขึงตาใส่เสี่ยวหลวี่ “นี่พวกเธอจะก่อกบฏเรอะ!”

เสี่ยวหลวี่พึมพำ “นี่มันควรเป็นเรื่องให้ทุกคนสะใจนี่นา”

“เอาล่ะ เลิกคุยกันได้แล้ว! ถึงเวลาทำงาน! เริ่มอัดได้!” หูเฟยเรียกทุกคนไปที่สตูดิโอ ต้องการใช้โอกาสนี้หลบหน้าหวังสุ่ยซินไปในตัว

แต่ถึงกระนั้น เรื่องบางอย่างก็ไม่อาจหลีกเลี่ยงได้ คนที่ควรจะรู้ก็ต้องรู้ คนที่ควรจะมาก็ต้องมา


　　……


ช่องวรรณศิลป์

ออฟฟิศผู้อำนวยการ

เลขาของหวังสุ่ยซินได้รับข่าวเป็นคนสุดท้าย เห็นได้ชัดว่าความสัมพันธ์ของเขากับคนอื่นๆ ในหน่วยงานแย่ขนาดไหน หวังเฉินถูกส่งขึ้นรถพยาบาลไปแล้วแต่เขาเพิ่งจะรู้ข่าว ทำเอารู้สึกขวัญหนีดีฝ่อขึ้นมาทันที! เขารีบตรงไปที่ห้องทำงานของผู้อำนวยการ เปิดเข้าไปโดยไม่เคาะประตู “ผู้อำนวยการครับ! หวังเฉินถูกทำร้าย!”

หวังสุ่ยซินกำลังคุยโทรศัพย์อยู่ ใบหน้าถมึงทึงสนิท เห็นได้ชัดว่ารู้เรื่องแล้ว

เลขาพูดอย่างโมโห “ไอ้เจ้าจางเย่นั่น! เขาไม่เห็นหัวหน้าอยู่ในสายตาเลยรึไง! เขาตั้งใจจะทำอะไรน่ะหา!”

หวังสุ่ยซินวางโทรศัพท์ลงก่อนพูดด้วยสีหน้าเย็นยะเยือกเป็นน้ำแข็ง “แจ้งตำรวจ!” ก่อนจะหยุดไป “เธอไม่ต้องยุ่งแล้ว! ออกไปได้!”

“ครับ” เลขาเดินออกไปหลังจากได้ยิน

หวังสุ่ยซินเปิดหารายชื่อในโทรศัพท์ก่อนจะกดหมายเลข “ฮัลโหล ผู้กำกับซ่ง ฉันเหล่าหวังนะ ลูกชายของฉันถูกทำร้าย ส่งตำรวจมาหน่อย!”


　　……


สตูดิโออัดรายการ

จางเย่อัดรายการเสร็จไปสองตอนแล้ว

เหล่าผู้ชมต่างให้ความสนใจอย่างเต็มที่ บางครั้งก้มหน้าหัวเราะ บางคราส่งเสียงปรบมือ

ตอนนั้นเองประตูห้องอัดก็ถูกผลักเปิด มีตำรวจจำนวนหนึ่งเดินเข้ามา!

“พวกคุณกำลังทำอะไรน่ะ?”

“พวกเรากำลังอัดรายการอยู่นะ!”

“คนที่ไม่ได้รับอนุญาตห้ามเข้า!”

พวกโหวเกอและต้าเฟยบอกด้วยสีหน้าไม่เป็นมิตร

ผู้กำกับซ่งที่เป็นหัวหน้าแสดงหมายจับ “นี่ตำรวจ จางเย่อยู่ที่นี่หรือเปล่า? ตามพวกเราไปที่โรงพัก! มีเรื่องต้องสอบสวน!” 

เสี่ยวหลวี่ตะโกน “มีเรื่องอะไรค่อยว่ากันทีหลังก็ได้!”

“ทีหลังไม่ได้! ต้องตอนนี้เท่านั้น!” ผู้กำกับซ่งตอบกลับขึ้นมา!

ใครจะไปรู้ จางเย่กลับไม่สนใจพวกเขา กระทั่งคร้านที่จะเหลือบมอง เอาแต่บรรยายเกี่ยวกับสามก๊กต่อ สีหน้าท่าทางดูเยือกเย็น ปากพูดไปไม่ชะงักงันแม้แต่ครั้งเดียว ทำอะไรอยู่ก็ทำต่อเหมือนเดิม ถึงแม้ทางฟากผู้ชมในห้องส่งจะมีเสียงรบกวนดังหลายจุด มีกล้องอยู่หลายตัว แต่ไมโครโฟนของจางเย่เป็นสิ่งเดียวที่สำคัญ ตราบใดที่ฉากไม่โกลาหลวุ่นวายเกินไป ก็จะไม่ส่งผลต่อการบันทึกเสียง

เหล่าผู้ชมหันกลับมามองอยู่บ่อยครั้ง สีหน้าสับสนงุนงง ไม่รู้ว่าเกิดอะไรขึ้น

ตำรวจ?

พวกเขามาจับอาจารย์จาง?

นี่...นี่มันเกิดอะไรขึ้นเนี่ย?

หูเฟยข่มความโกรธในใจ เขาไม่เคยคาดคิดเลยว่าหวังสุ่ยซินจะปล่อยให้ตำรวจเข้ามาถึงที่นี่เพื่อจับคน แถมยังต่อหน้าผู้ชมมากมายอีกด้วย! เหตุผลที่หูเฟยให้จางเย่มาอัดรายการก็เพราะว่าต้องการหลีกเลี่ยงการเผชิญหน้า ให้ทุกคนอารมณ์เย็นลงและได้ใคร่ครวญไตร่ตรอง เขาคิดว่าหวังสุ่ยซินต่อให้บัดซบแค่ไหนก็คงไม่ปล่อยให้ตำรวจเข้ามาถึงในสตูดิโอ แต่การที่พวกเขามาอยู่ที่นี่ แสดงว่าเพื่อลูกชายของตัวเองแล้วหวังสุ่ยซินไม่สนใจอะไรทั้งนั้น? ไม่สนใจถามหาเหตุผล ไม่สนใจว่าลูกชายตัวเองทำอะไรผิด ทั้งใจคิดแต่ต้องการจะแก้แค้น? ไม่สนใจว่าจะก่อปัญหาและสร้างกระแสลบให้กับสถานีโทรทัศน์และรายการของช่องวรรณศิลป์ของพวกเขามากแค่ไหน? การกระทำของหวังสุ่ยซินคราวนี้ ทำให้ในใจของหูเฟยเย็นยะเยือก เขารู้ว่าเมื่อไรก็ตามที่คนเป็นพ่อละทิ้งความยุติธรรมและหลักการทุกอย่างเพื่อลูกชายตัวเอง นั่นเป็นสัญญาณที่เลวร้ายมากและอันตรายถึงที่สุด!

“ยังไม่หยุดอีก?” ตำรวจคนหนึ่งพูดอย่างโมโห

“หัวหน้าของพวกเธออยู่ที่ไหน?” ผู้กำกับซ่งถามอย่างหมดความอดทน
　　
หูเฟยก้าวออกมา “ผมเป็นหัวหน้า มีเรื่องอะไรก็พูดกับผม แต่ต้องออกไปพูดกันข้างนอก ตอนนี้เรากำลังอัดรายการกันอยู่ ที่นี่ไม่ต้อนรับคนภายนอก!”

ผู้กำกับซ่งมองไปที่เขา “ได้ ผมจะรอจนกว่าพวกคุณจะอัดตอนนี้จบ!”

　
ด้านนอก

ต้าเฟยที่กำลังคุกรุ่นด้วยความโกรธพูดออกมา “พวกคุณเอาข้อหาอะไรมาจับอาจารย์จาง? พวกคุณเข้าใจสถานการณ์แจ่มแจ้งหรือเปล่า?”

ผู้กำกับซ่งตอบกลับ “พวกเราเข้าใจสถานการณ์อยู่แล้ว หวังเฉินถูกทำร้ายบาดเจ็บ ตอนนี้ยังนอนที่โรงพยาบาลอยู่เลย นี่เป็นการทำร้ายร่างกายโดยเจตนา พวกเราต้องนำจางเย่กลับไปสอบสวน!”

เสี่ยวหลวี่พูด “ฉันเป็นพยานได้! อาจารย์จางแค่ป้องกันตัวเอง!”

“ผมก็เป็นพยานด้วย! ทุกคนสามารถเป็นพยานให้อาจารย์จาง!” โหวเกอพูด

ผู้กำกับซ่งแข็งขืนไม่ยอมรับ “คำให้การเหล่านี้พวกเราได้ฟังมาหลายครั้งแล้ว ผมขอบอกพวกคุณว่า พวกเราเข้าใจสถานการณ์เป็นอย่างดี แต่ไม่ว่าด้วยเหตุผลใด การทำร้ายคนก็คือทำร้ายคน! ไม่มีใครหลบหนีเงื้อมมือของกฎหมายได้! พวกคุณอัดรายการเสร็จหรือยัง? รีบให้เขาออกมาได้แล้ว!”

เสี่ยวหลวี่กัดฟันกรอด “หวังเฉินลวนลามผู้หญิง! แถมอาละวาดจะทำร้ายคน! อาจารย์จางผิดด้วยหรือที่ตอบโต้? พวกคุณใช้ตรรกะอะไรคิด!”

ผู้กำกับซ่งกล่าว “พวกเราจะสะสางคดีอย่างไรไม่ต้องให้คุณมากังวล!”

ไม่นานหลังจากนั้น การอัดรายการก็เสร็จสิ้นลง

จางเย่ส่งสัญญาณให้กล้อง จัดการเก็บข้าวของต่างๆ ให้เรียบร้อยก่อนเดินออกจากสตูดิโอ “คุณตำรวจ กำลังมองหาผมอยู่หรือ?”

ผู้กำกับซ่งพูดเสียงเย็น “ไปกับพวกเรา!”

จางเย่เตรียมใจรอไว้อยู่นานแล้ว เขาไม่กลัวอะไรทั้งนั้น ถึงอย่างไร ตอนนี้เขาก็เพิ่งซ้อมลูกชายของหวังสุ่ยซินไป ซ้อมจนหนำใจเสียด้วย “ได้สิ ไปกันเถอะ”

“อาจารย์จาง...” เสี่ยวหลวี่พูดอย่างเป็นกังวล

จางเย่โบกมือ “ไม่เป็นไร เดี๋ยวผมกลับมา”

ผู้ชมหลายคนตามออกมาข้างนอกด้วยเช่นกัน ต่างยื่นหน้ามาดูความปั่นป่วนนี้พร้อมกระซิบกระซาบคุยกัน

หูเฟยเข้ามาใกล้และกระซิบข้างหูจางเย่ว่า “หวังสุ่ยซินน่าจะสนิทสนมคุ้นเคยกับผู้กำกับซ่งคนนี้ เธอแค่ยืนยันลูกเดียวว่าป้องกันตัว อย่าพูดให้มากความ ทางสถานีโทรทัศน์ต้องไม่ให้เธอโดนอะไรรุนแรงแน่ เพราะรายการยังต้องอัดอยู่ หากไม่มีเธอใครจะมาบรรยายสามก๊กล่ะ? ดังนั้นไม่ต้องกังวลนะ เธอจะต้องไม่เป็นไรแน่” หูเฟยพูดปลอบจางเย่ แต่ในใจเขาเองความจริงกลับไม่ค่อยมั่นใจเลย

เหตุผลก็มีอยู่

เรื่องราวก็เป็นอย่างที่เห็น

แต่ทว่า หวังสุ่ยซินกลับปิดตาทั้งสองข้าง ยอมทำทุกอย่างเพื่อลูกชายของตัวเอง หากเขาจะใช้เล่ห์เหลี่ยมอะไรเพื่อให้จางเย่ถูกกักตัวหรือกระทั่งถูกจำคุกระยะยาวด้วยข้อหาอาญา! มันก็ไม่ใช่เรื่องที่เป็นไปไม่ได้! การกระทำของหวังสุ่ยซินในวันนี้เป็นสัญญาณบ่งบอกว่าเขาขาดสติไปแล้ว! เขาให้ท้ายลูกชายของตัวเองมากเกินกว่าที่หูเฟยจะคาดถึงและจินตนาการได้ เขาไม่รู้เลยว่าหวังสุ่ยซินจะทำอะไรต่อไป!

อย่างไรก็ตาม จางเย่ที่เป็นผู้เกี่ยวข้องโดยตรงกลับไม่ทุกข์ร้อนใดๆ เขาเดินทอดน่องตามตำรวจหลายนายออกไปพร้อมกันอย่างสง่าผ่าเผย กิริยาท่าทีล้วนไร้ตำหนิ! 

เพราะอะไรน่ะหรือ?

ก็เพราะจางเย่สำรวจตัวเองแล้ว ในใจไม่มีเรื่องละอาย!


-------------------------------------
[1] จิตกล้าหาญมั่นคุณธรรม มาจากประโยคที่ว่า ช่วยคนเพื่อความสุข ปลูกจิตกล้าหาญมั่นคุณธรรม (助人为乐, 见义勇为 zhùrén wéilè, jiànyì yǒnɡwéi) เป็นหนึ่งในห้าหัวข้อของศีลธรรมนำสังคม ซึ่งเป็นหนึ่งในสาม นโยบายของรัฐบาลจีน ประกอบไปด้วย 1. ศีลธรรมนำสังคม (社会公德 shèhuì ɡōnɡdé) 2.จริยธรรมสัมมาชีพ (职业道德 zhíyè dàodé) 3.คุณธรรมนำครอบครัว (家庭美德 jiātínɡ měidé )
https://metchs.blogspot.com/2016/07/blog-post_91.html 
-*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./56.md)