##บทที่ 108 : ไอ้เจ้าจางเย่นี่โผล่มาจากไหนกัน?
ที่บ้าน

เวลายิ่งดึกขึ้นทุกที

จางเย่ยังไม่รู้ว่าตนเองโด่งดังมากขนาดไหนในวงการโฆษณาทั้งในและนอกประเทศ เขานั่งอยู่ตรงหน้าจอคอมพิวเตอร์ทว่าไม่ได้มองมันเลยแม้แต่วินาทีเดียว ชายหนุ่มเปิดแหวนเกมขึ้นมาเพื่อดูหน้าจอและก็ต้องประหลาดใจกับค่าชื่อเสียงที่พรั่งพรูบนหน้าเมนู!

+266!

+7,692!

+2,103!

บางครั้งมันเด้งขึ้นมาทีละร้อยและบางครั้งมันเด้งขึ้นมาทีละพัน!

ก่อนที่โฆษณาจะออกฉาย จางเย่เพิ่งจะดูค่าชื่อเสียงไปเมื่อตอนบ่าย ซึ่งตอนนั้นค่าชื่อเสียงของเขาอยู่ที่ประมาณ 290,000 จุด บางส่วนได้มาจากการสัมภาษณ์และมากกว่า 200,000 จุดได้มาจากการขาย ‘คนขุดขุสาน’ ในช่วงไม่กี่วันที่ผ่านมา แต่วันนี้หลังจากที่โฆษณาเพื่อสังคมชิ้นเล็กๆ ชิ้นเดียวออกอากาศไปเพียงแค่หนึ่งชั่วโมง ค่าชื่อเสียงของจางเย่ทั้งหมดกลับพุ่งทะยานจนแตะ 470,000!

480,000…

500,000…

และมันกำลังเพิ่มขึ้นไปอย่างไม่หยุดยั้ง! 

ดูแนวโน้มแล้วพรุ่งนี้มันอาจจะเพิ่มขึ้นถึง 800,000 เป็นอย่างน้อย!

สิ่งนี้ทำให้จางเย่เข้าใจระบบของแหวนเกมลึกซึ้งขึ้นอีกอย่าง นั่นคือเมื่อเขาได้สร้างผลงานขึ้นมา ต่อให้ผู้ชมไม่รู้จักชื่อของจางเย่ แต่ตราบใดที่พวกเขารู้สึกชอบใจและชื่มชมมัน ระบบเกมก็จะเพิ่มค่าชื่อเสียงให้เขาตามเงื่อนไขอยู่ดี! เขารู้ได้ยังไงน่ะเหรอ? นั่นเพราะโฆษณาเพื่อสังคมไม่ได้ใส่เครดิตทีมงาน อีกทั้งไม่มีโฆษณาชิ้นไหนระบุชื่อเอาไว้ คนที่จะเข้ามาเช็กเว็บไซต์ของสถานีโทรทัศน์จนรู้ว่านี่เป็นผลงานของจางเย่มีจำนวนน้อยเสียยิ่งกว่าน้อย จนแทบจะไม่มีผลอะไร แต่ค่าชื่อเสียงของจางเย่กลับพุ่งทะยานไม่หยุดยั้ง นี่เป็นคำตอบของเรื่องค่าชื่อเสียงที่เพิ่มขึ้นมาได้ ด้วยกฎข้อนี้ จางเย่เริ่มเห็นคุณค่าของงานฝิ่นมากขึ้น ไม่สิ พูดตามตรงแล้วโฆษณาเพื่อสังคมไม่จัดว่าเป็นงานฝิ่นอีกต่อไปแล้ว ด้วยกระแสตอบรับอย่างกว้างขวาง ทั้งสร้างชื่อเสียงให้กับเขามากมายขนาดนี้ จะนับว่าเป็นแค่งานฝิ่นต่อไปได้อย่างไร?

ถึงตอนนี้รายการภาคดึกของช่องวรรณศิลป์ก็จบลง โฆษณาเพื่อสังคมชิ้นนี้กลับมาฉายอีกรอบหนึ่ง 

จางหย่วนฉีวางแก้วไวน์ของเธอลงพร้อมเพ่งพินิจ เธอดูโฆษณาอีกครั้งอย่างตั้งใจมาก ก่อนจะกล่าวขึ้นในที่สุด “นายดูมีพรสวรรค์หลายอย่างนะ หลังจากนี้ถ้าฉันรับงานโฆษณาหรือเป็นพรีเซนเตอร์สินค้า นายมาวางแผนให้ฉันนะ” 

จางเย่หัวเราะ “พรีเซนเตอร์สินค้า งานโฆษณา? ไม่ใช่ว่าพวกเขามีบริษัทมืออาชีพมาทำงานด้านนี้อยู่แล้วเหรอ?”

จางหย่วนฉีตอบเสียงเย็น “พวกเขาทำไม่ได้ดีเท่าที่นายทำ ที่พวกนั้นทำมันดูค่อนข้างดาษๆ แข็งๆ ไม่น่าสนใจ”

งานโฆษณาและพรีเซนเตอร์สินค้า…ไม่เพียงสร้างรายได้ให้ตัวดาราเท่านั้น หากโฆษณาออกมาดี ทั้งสองฝ่ายก็จะได้ประโยชน์ เพราะมันสามารถส่งเสริมความนิยมในตัวดาราให้มากยิ่งขึ้น ซึ่งเป็นสิ่งที่สำคัญมาก แต่หากโฆษณาออกมาแย่หรือสินค้าห่วยเกินไป ต่อให้จ่ายดีแค่ไหนก็ไม่มีดาราใหญ่คนไหนยอมรับเป็นพรีเซนเตอร์ให้แน่

จางเย่ให้คำสัญญา “โอเค พวกเราค่อยคุยกันทีหลังแล้วกันนะ”

“นายทำอะไรได้บ้างล่ะ?” จางหย่วนฉีเปลี่ยนมานั่งไขว้ขากัน

“ผมทำได้ทุกอย่างแหละ ผมคิดเองวางแผนเองทั้งหมด ถ้าไม่มีผมก็ไม่สำเร็จหรอก” จางเย่เริ่มคุยโม้โอ้อวดตัวเอง “เออ ใช่ ผมจำได้ว่าเพิ่งอ่านข่าวของคุณที่ว่าในด้านการแสดงไม่มีใครสามารถเทียบคุณได้ จัดว่าเป็นท็อปสตาร์เลยใช่ไหม แต่งานด้านดนตรีกลับดูเหมือนจะไปไม่ค่อยสวยสินะ? ทำไมข่าวถึงบอกว่าคุณจะไม่ขึ้นคอนเสิร์ตอีกแล้วล่ะ คุณจะหันมาโฟกัสเพียงแค่หนังกับละครเท่านั้นหรือเปล่า? หลังจากที่ครองตลาดภายในประเทศได้แล้ว คุณจะเริ่มเบนเข็มไปนอกประเทศไหม?”

จางหย่วนฉีพูดอย่างไร้ความรู้สึก “ฉันไม่มีเพลงดีๆ”

“งั้นให้ทีมงานของคุณจ่ายเงินเพิ่มซะสิ” จางเย่ตอบกลับ

“เพลงดีๆ ไม่ได้หาง่ายขนาดนั้น บางเพลงที่คิดว่ามันดี แต่หลังจากที่คนอื่นได้ฟังกลับขายไม่ได้ ไม่มีใครชอบ” จางหย่วนฉีบอกอย่างเยือกเย็น

จางเย่กระพริบตา “เอางี้ ถ้าผมมีเวลา ผมจะเขียนเพลงให้คุณ ด้วยเพลงนี้ผมรับรองเลยว่าคุณจะได้บัลลังก์ในวงการเพลงคืนมาอย่างแน่นอน”

จางหย่วนฉีไม่ได้คิดจริงจังกับเรื่องนี้ เธอมองไปที่นาฬิกาข้อมือ ดูท่าอาจจะรู้สึกว่ามันสายแล้ว เธอจึงเปิดมือถือของตัวเอง

ทันทีที่เปิดเครื่อง เสียงแจ้งเตือนข้อความพลันกระหน่ำเข้ามา พร้อมกันนั้นก็มีคนโทร. เข้า น่าจะเป็นผู้ช่วยหรือไม่ก็ผู้จัดการของจางหย่วนฉี

“พี่จาง! พี่สาวจางของฉัน! ในที่สุดคุณก็ยอมรับโทรศัพท์เสียที!” มันเป็นเสียงของผู้หญิง

“หุๆ โทรศัพท์ของฉันแบตหมดน่ะ นี่เพิ่งชาร์จเอง” สีหน้าท่าทางของจางหย่วนฉีเปลี่ยนไปจากตอนที่อยู่กับจางเย่อย่างกับเป็นคนละคน

สาวปลายสายตัดบทว่า “คุณ...อ๋อเหรอ คุณกำลังจะหลอกใครกัน! คราวที่แล้วคุณหายไปทั้งคืน! คราวนี้ก็หายตัวอีก? พี่สาวจาง คุณกำลังมีแฟนหรือเปล่าเนี่ย? อยู่กับแฟนใช่ไหม? ฉันต้องบอกคุณก่อนนะคะว่ากฎบริษัทระบุไว้ว่าศิลปินของเราห้ามมีความสัมพันธ์ใดๆ ทั้งสิ้น ถ้าอยากมีก็ต้องรายงานและผ่านความเห็นชอบจากบริษัทก่อน แน่นอนว่าบริษัทเราไม่กล้าก้าวก่ายกับดาราระดับคุณมากเกินไปอยู่แล้ว แต่อย่างน้อยช่วยบอกฉันก่อนเถอะนะ ได้ไหม?” 

จางหย่วนฉีหัวเราะ “คุณคิดมากไปแล้ว”

“ฉันก็หวังให้ตัวเองจะคิดมากไปเหมือนกัน แต่ถ้าคุณมีแฟนจริงๆ ไม่อยากจะคิดเลยว่าผู้คนจะใจสลายขนาดไหน? มันต้องมีผลกระทบกับอาชีพนักแสดงของคุณแน่ๆ” หญิงสาวกล่าวอย่างเป็นกังวล

จางหย่วนฉีหัวเราะ “คุณนี่คิดมากจริงๆ เอางี้ ฉันจะกลับแล้ว รอฉันอยู่ที่บ้านนะเดี๋ยวพวกเรามาคุยเรื่องงานโฆษณาของพรุ่งนี้กัน”

หญิงสาวตอบ “ฉันอยู่ที่บ้านคุณแล้วค่ะ รอมาทั้งคืนแล้ว”

“ดีเลย งั้นรอก่อนนะ ลำบากเธอแล้ว เดี๋ยวฉันจะซื้ออาหารไปให้ ฉันรู้ว่าเธอชอบข้าวแกงกระหรี่เนื้อ” จางหย่วนฉีพูดด้วยน้ำเสียงอบอุ่น

หญิงสาวพูดเสียงเบา “คุณก็เป็นอย่างนี้ทุกที ตบหัวแล้วลูบหลังตลอด ฉันนี่ไม่มีแม้แต่โอกาสจะโกรธเลย ได้ค่ะ ฉันจะรอคุณนะคะ”

โทรศัพท์ถูกวางสายไปแล้ว

จางเย่ถาม “จะไปแล้วเหรอ?” 

“จะไปแล้ว” จางหย่วนฉีหยิบสูทลำลองมาสวม ก่อนจะใส่แว่นและผ้าปิดปาก 

พูดไปแล้วก็แปลก ตอนที่นางฟ้าซูเปอร์สตาร์อยู่ด้วยจางเย่ก็รู้สึกรำคาญมากเหมือนกัน เหตุผลหลักเป็นเพราะนิสัยแย่ๆ และท่าทีไม่แยแสอะไรทั้งนั้นของเธอ ทั้งที่เธอปฏิบัติกับคนอื่นอย่างสุภาพอ่อนโยน? แต่พอถึงเวลาที่จางหย่วนฉีจะไปจริงๆ จางเย่กลับรู้สึกลังเลขึ้นมา “นี่มันก็ดึกมากแล้ว ทำไมไม่ให้ผมไปส่งคุณล่ะ?”

จางหย่วนฉีพูด “ฉันขับรถมา”

จางเย่จึงได้แต่พูดว่า “โอเค ถ้าอย่างงั้นขับรถปลอดภัยนะ”

จางหย่วนฉีไม่ได้ตอบกลับ เพียงหยิบของๆ ตัวเองแล้วรีบออกไป

จางเย่พูดกับแผ่นหลังของเธอ “มาอีกนะถ้าคุณมีเวลา” 

จางหย่วนฉีไม่ได้หันกลับมามอง เพียงตอบว่า “ถ้าไม่ต้องกินบะหมี่กึ่งสำเร็จรูปอีกล่ะก็…ฉันจะเอากลับไปพิจารณาแล้วกัน บาย”

จางเย่พูดอย่างยินดี “ได้เลย คราวหน้าผมจะสั่งอาหารมาจากข้างนอก” 

หลังจากปิดประตู จางเย่อดหลุดยิ้มออกมาไม่ได้ ความสัมพันธ์ของเขากับนางฟ้าซูเปอร์สตาร์คนนี้ดูเหมือนจะไม่ค่อยจะชัดเจนเท่าไรนัก พวกเขาเป็นเพื่อนกันหรือเปล่า? จะบอกว่าเป็นเพื่อนกันก็คงไม่ถูก เพราะเธอเพิ่งมาเยี่ยมบ้านเพียงสองครั้ง แถมพวกเขาก็ไม่ได้คุยอะไรกันมากนัก ส่วนมากที่จางหย่วนฉีจะพูดคือ อืม โอ้ และความเงียบ แต่ถ้าจะบอกว่าพวกเขาเป็นคนแปลกหน้าต่อกัน? ก็คงจะเรียกอย่างนั้นไม่ได้เหมือนกัน คนแปลกหน้าจะไม่ไปบ้านของคนอื่นตอนดึกๆ ใช่ไหมล่ะ? เธอเป็นเพื่อนที่เป็นผู้หญิง และเป็นที่รู้กันว่าเป็นถึงเซเลบคนดัง ฉะนั้นความสัมพันธ์ของพวกเราสามารถถูกพิจารณาเป็นอะไรบางอย่างที่ละเอียดอ่อน...แต่พิเศษสินะ

ช่างมันเถอะ เลิกคิดดีกว่า

จางเย่เดินกลับมาที่คอมพิวเตอร์

บนเวยป๋อ หลายคนเริ่มที่จะ @จางเย่แล้ว

“โฆษณาเพื่อสังคมตัวนี้เป็นงานของอาจารย์จางจริงๆ เหรอ? ฉันได้แต่ทึ่งกับความสามารถเชิงศิลปะของจางเย่อีกแล้ว!”

“@สมาคมนักเขียนนครหลวง! @ ไปเลยวันละครั้ง!”

“ช่วยให้อาจารย์จางได้เข้าร่วมสมาคมนักเขียน @สมาคมนักเขียนนครหลวง!”

“พวกเราเคาะประตูเรียกมาตั้งหลายวันแล้ว ทำไมสมาคมนักเขียนถึงไม่ตอบกลับสักที? ใจคอคับแคบขนาดนี้เลยเหรอ? ถ้าคิดว่าตนเองด้อยกว่าอาจารย์จาง พวกนั้นก็สมควรที่จะเรียนรู้วิธีแต่งกลอนจากอาจารย์จางสิ ไหงถึงมาแบนอาจารย์เสียเฉยเลย ไอ้พวกขี้ประติ๋วเอ๊ย! ถ้าเป็นอย่างงี้มันก็ดีแล้วที่อาจารย์จางไม่ต้องเข้าร่วมกับพวกนั้น!”

เสียงเรียกร้องเพื่อให้จางเย่เข้าร่วมสมาคมนักเขียนมีแต่จะมากขึ้นเรื่อยๆ

แต่ยังมีบางคนที่มาโฟกัสเรื่องงานโฆษณาเพื่อสังคม

มีโพสต์บนเวยป๋ออันหนึ่งที่ร่ายยาวเป็นพิเศษถึงจางเย่ คนโพสใช้ชื่อว่าพฤกษาร้อยปี “อาจารย์จาง ผมเป็นแฟนคลับตัวยงของอาจารย์ตั้งแต่ได้ฟังบทกวีที่คุณแต่ง หลังจากได้อ่านข้อความของทุกคน ผมถึงได้รู้ว่างานโฆษณาเพื่อสังคมที่ฉายเมื่อหัวค่ำก็เป็นของคุณด้วย โฆษณา ‘คนไปไฟปิด!’ ชิ้นนั้นเป็นอะไรที่คลาสสิกแล้วก็ยอดเยี่ยมมาก...คือหน่วยงานของผมกำลังมีปัญหาทางด้านนี้ ผมเลยอยากจะขอคำแนะนำจากคุณครับ” สถานะที่ได้รับการรับรองบนเวยป๋อของเขาคือเจ้าหน้าที่สวนพฤกษชาติเถาหรานแห่งเมืองหลวง “ผมเป็นพนักงานของสวนสาธารณะครับ ช่วงวันหยุดยาวของเดือนพฤศจิกายนซึ่งมีนักท่องเที่ยวเป็นจำนวนมาก ได้เกิดการเหยียบย่ำสนามหญ้าขึ้นบ่อยครั้ง จนกลายเป็นฝันร้ายของพวกเรา หญ้าบนสนามถูกย่ำทำลายเป็นจำนวนมาก พื้นที่สนามหญ้าทั้งสวนถึง 2% เกิดความเสียหายและตัวเลขยังเพิ่มสูงขึ้นเรื่อยๆ อีกด้วย ไม่ทราบว่าอาจารย์จะช่วยพวกเราคิดสโลแกนต่อต้านการกระทำอันไร้จิตสำนึกนี้ได้ไหมครับ?”

“สนับสนุน!!”

“ช่ายยยย เดี๋ยวนี้มีแต่นักท่องเที่ยวจริยธรรมต่ำ! ไร้จิตสำนึก!”

“พวกเราอยากจะขอคำแนะนำสักหน่อย ไม่ทราบว่ามีสโลแกนอะไรที่ดูสร้างสรรค์ๆ ไหมครับ?”

มีคนตอบกลับใต้โพสต์นี้เป็นจำนวนมาก โดยเฉพาะพนักงานจากสวนสาธารณะและอุตสาหกรรมที่เกี่ยวข้อง

หลังจากเห็นคำร้องขอของเหล่าแฟนคลับ จางเย่คิดอยู่ชั่วครู่ก่อนจะตอบกลับว่า “ได้สิ ขอผมคิดหน่อยนะ”

“ฮ่าๆ อาจารย์จางมาตอบจริงๆ ด้วย!”

“จะนั่งปูเสื่อรอดูสโลแกนโฆษณาของอาจารย์จาง มันจะต้องสุดยอดโดนใจสุดๆ แน่!”

"ใช่เลย มันต้องแบบคนเห็นปุ๊บเลิกเหยียบหญ้าทันทีชัวร์เลย!"

เมื่อมีการพูดคุยถึงเรื่องนี้ บรรดานักโฆษณามืออาชีพหลายคนที่ซุ่มซ่อนอยู่ตามส่วนต่างๆ ของเวยป๋อจึงให้ความสนใจขึ้นมาทันที พวกเขาเพิ่งรู้จักชื่อของจางเย่และสืบหาจนพบเวยป๋อของเจ้าตัว กลายเป็นว่าพวกเขามาทันเห็นจางเย่กำลังคิดสโลแกนโฆษณาเพื่อสังคมพอดี ทุกคนจึงกระตือรือร้นขึ้นมาทันที!

“เหล่าโจว มานี่เร็ว ดูบนเวยป๋อนี่สิ!”

“อาจารย์ซุน นี่มันจางเย่คนที่ทำ ‘โฆษณาเพื่อสังคมประหยัดไฟ’ ชิ้นนั้นนี่นา เขากำลังคิดโฆษณาอีกอันแล้ว มันอยู่บนเวยป๋อ!”

นักโฆษณาหลายคนเริ่มแชร์ข่าวสารนี้กับเพื่อนๆ ของตัวเอง ทั้งทางโทรศัพท์และทางอินเทอร์เน็ต ในท้ายที่สุดก็มีนักโฆษณามืออาชีพเข้ามามุงดูมากขึ้นเรื่อยๆ 

สำหรับวงการโฆษณา จางเย่เป็นเหมือนปริศนาที่ลึกลับมาก ชายหนุ่มทั้งไม่มีประสบการณ์ ไม่มีผลงาน ไม่มีแม้กระทั่งชื่อเสียง ทว่าผลงานชิ้นแรกที่ออกมากลับชี้ทางสว่างให้แก่โลกของนักสร้างสรรค์ ทุกคนต่างสงสัยว่าความสามารถของคนผู้นี้เป็นของจริงหรือไม่ หรือเป็นแค่เรื่องบังเอิญ? ยังผลให้เหล่านักโฆษณามืออาชีพทั้งในเมืองหลวง ในมณฑลอื่นๆ หรือแม้แต่ในต่างประเทศจับจ้องไปที่เวยป๋อของจางเย่ เพื่อรอดูไอเดียสดใหม่ของเขา

รักสนามหญ้า?

ทุกวันนี้คำสโลแกนที่ใช้กันอยู่ก็คือ ‘รักสนามหญ้า จงมีความรับผิดชอบ’ จะมีอะไรที่เป็นไอเดียใหม่ๆ ได้อีกล่ะ? ถ้ามันเป็นเพียงการเปลี่ยนสโลแกน ผลลัพธ์ที่ออกมาก็คงเหมือนเดิม! ถ้าคนมันมีจิตสำนึก ถึงจะไม่มีคำเตือนพวกเขาก็ย่อมไม่เดินบนสนามหญ้าอยู่แล้ว ทว่ากับคนที่ไร้จิตสำนึก ต่อให้คำพูดสวยหรูแค่ไหนแต่ใช้การจริงไม่ได้ พวกเขาก็จะไม่สนใจอยู่ดี

เรื่องนี้มันยากเกินไป!

ทุกคนต่างเฝ้ารอว่าจางเย่ผู้สร้างปฏิหาริย์ในงานโฆษณาเพื่อสังคมจะคิดสโลแกนแบบไหนออกมา

ไม่กี่อึดใจจางเย่ก็โพสต์ตอบ เขาเขียนประโยคง่ายๆ เพียงแค่บรรทัดเดียวสำหรับสโลแกนนี้ แต่เมื่อเหล่าพนักงานสวนสาธาณะเรียกร้องให้เขาดุดันมากขึ้น ความคิดแรกที่ปรากฏขึ้นมาในหัวคือประโยคที่มีชื่อเสียงมากเกี่ยวกับการปกป้องสนามหญ้าจากโลกของเขาเอง ดุดันเหรอ? ไม่มีอะไรที่ดุดันจนกระอักเลือดได้เท่าประโยคนี้!

จางเย่พิมพ์ว่า: “สโลแกนสนามหญ้า: เหยียบย่ำข้าวันนี้ พรุ่งนี้ขึ้นบนหลุมศพเจ้า!” 

ทันทีที่มันถูกโพสต์ลงไป เวยป๋อก็แทบระเบิด!

“อุปส์ส์ส์!”

“อยู่ดีๆ ก็ขำจนท้องแข็ง!”

“แม่*โคตรโดน!”

“ฮ่าๆๆ กูขำจนจะบ้าอยู่ละ!”

“ถ้าเอาสโลแกนนี้ไปใช้ ดูสิใครจะกล้าเดินบนสนามหญ้าอีก!”

“นี่เป็นสโลแกนโฆษณาที่โหดสุดในศตวรรษแล้ว! ขอการันตี!”

“อาจารย์จางเป็นคนมีอารมณ์ขันตลอด! ฉันรักเขาสุดๆ!” 

“ไม่ต้องให้คนอื่นบอก ผมก็รู้ว่านี่มันเจ๋งจริงๆ ผมคิดว่าต้องเอาสโลแกนนี้ไปลองแล้ว!”

เจ้าหน้าที่ของสวนสาธารณะที่ได้มาโพสต์ก่อนหน้านี้ตอบ: “ฮ่าๆ ขอบคุณอาจารย์จาง สโลแกนนี้มันยอดเยี่ยมมากๆ เลยครับ ทำไมผมถึงไม่เคยนึกถึงมันนะ เดี๋ยวอีกสักครู่ผมจะลองยื่นเรื่องไปยังเบื้องบน แต่คิดว่ามันคงไม่ผ่านแน่เลย”

สโลแกนนี้ถูกติดไว้ที่สนามแห่งหนึ่งของเมืองเล็กๆ ในโลกของจางเย่ มันไม่ได้ถูกโปรโมทมากนัก แต่หลังจากที่สโลแกนนี้เป็นที่รู้จัก มันได้ทำให้โลกออนไลน์ลุกเป็นไฟ! ทุกคนต่างตกตะลึง คนที่คิดสโลแกนนี้ต้องเป็นคนที่มีพรสวรรค์มาก!

และเมื่อจางเย่เอามาใช้ในโลกนี้…ผลลัพธ์ก็แทบจะเหมือนกัน!

บางคนอาจจะคิดว่ามันคือเรื่องตลกขำๆ แต่หลายคนไม่คิดเช่นนั้น อย่างเช่นคนในวงการโฆษณาและนักโฆษณามืออาชีพทั้งที่มีชื่อเสียงและไม่มี ทุกคนเห็นมุมที่แตกต่างไปอย่างสิ้นเชิง! เป็นความจริงที่ว่าสโลแกนนี้ออกจะดูหยาบคายเกินไปสำหรับคนทั่วไป เพราะมีการใช้คำที่ค่อนข้างรุนแรงจนไม่เหมาะที่จะนำมาเผยแพร่ในวงกว้าง ไม่สามารถนำมาติดทั่วสวนสาธารณะอย่างเปิดเผยได้ ดังนั้นสโลแกนนี้ย่อมใช้ไม่ได้!

ใช้ไม่ได้แล้วยังไงล่ะ?

ติดในที่สาธารณะอย่างเปิดเผยไม่ได้แล้วยังไงล่ะ?

สโลแกนนี้ได้ชี้ทางสว่างให้แก่ทุกคนในอุตสาหกรรมโฆษณา มันทำให้หลายๆ คนอดสบถด่าในใจไม่ได้ น้องสาวแกสิ! สโลแกนเพื่อรักษาสนามหญ้าก็เขียนแบบนี้ได้ด้วยเหรอวะ!?

พวกเขาได้บรรลุมากยิ่งขึ้น!

จางเย่ได้ให้บทเรียนแก่พวกเขา!

ไอ้หมอนี่เป็นใคร? ไอ้เจ้าจางเย่นี่โผล่มาจากไหนกัน!?

หลังจากนั้นไม่นาน นักโฆษณามืออาชีพที่ค่อนข้างมีชื่อเสียงในวงการคนหนึ่งได้ส่งข้อความส่วนตัวเข้าเวยป๋อของจางเย่ “อาจารย์จาง คุณสนใจจะก้าวหน้าในวงการโฆษณาไหม? ถ้าคุณสนใจก็สามารถติดต่อบริษัทของผมได้เลย เรื่องค่าตอบแทนเราสามารถต่อรองกันได้”

จางเย่ได้รับข้อความและไม่รู้ว่าจะขำหรือร้องไห้ดี

ต่อจากนั้น ก็มีคนอื่นส่งข้อความส่วนตัวหาจางเย่เช่นกัน “ผมมาจากบริษัท Aide Advertising ครับ อาจารย์จาง บริษัทของพวกเรายินดีอ้าแขนต้อนรับคุณอย่างเต็มใจ กรุณาให้ข้อมูลติดต่อแก่พวกเราด้วย”

จางเย่ได้แต่ปฏิเสธอย่างสุภาพ

ทำงานโฆษณางั้นเหรอ? ลืมมันไปเถอะ ถ้าจะทำเล่นๆ เพื่อสร้างชื่อเสียงนั้นก็โอเคอยู่ แต่ถ้าให้ทำมันเป็นอาชีพ? จางเย่ไม่ว่างขนาดนั้นหรอก!



-*-*-*-*-*-*-*-*-*-*-*-*-*-*-*-*


[Go To Next Chapter]( ./12.md)