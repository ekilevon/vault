##บทที่ 163 : คู่หูที่เผ่นป่าราบ!
บริเวณทางเดิน

ประตูลิฟต์เปิดออก

ขณะที่โค้ชชาวเกาหลีและลูกศิษย์ของเขากำลังจะไป ผู้เช่ารายหนึ่งของเหราอ้ายหมิ่นก็ตะโกนออกมา เป็นเสียงของนักศึกษามหาวิทยาลัย “นี่ คุณน้าเจ้าของห้องคะ ฉันได้ยินว่ามีคนมาโฆษณาบอร์ดแบนด์เหรอ? ฉันกำลังอยากติดอยู่พอดี สัญญาของบริษัทเก่าก็หมดไปแล้ว แถมสปีดก็ช้าด้วย เลยว่าจะลองเปลี่ยนเจ้าดู อ้าว คนล่ะ?”

เหราอ้ายหมิ่นตะโกนเรียกทั้งสองคน “เฮ้ นี่พวกนายกำลังจะได้ลูกค้าแล้วนะ!”

แต่ทั้งสองคนกลับแกล้งทำเป็นไม่ได้ยินอะไรทั้งนั้น รีบวิ่งเข้าลิฟต์ ติ๊ง ปิดประตูลง

เหราอ้ายหมิ่นประหลาดใจ “เอ๊ะ ไอ้สองคนนี่มันโง่รึเปล่า ลูกค้ามาถึงที่กลับไม่มาทักทาย? ไม่อยากได้ค่าคอมมิชชั่นกันรึไง? เหอะ โง่จริงๆ เลย”

นักศึกษาสาวก็ผิดหวัง “ถ้าไปแล้วก็ช่างเถอะค่ะ”

เหราอ้ายหมิ่นบอก “เธอไปลองเช็กที่ตึกดูสิ พวกเขาน่าจะมีจุดเชื่อมสัญญาณที่นี่นะ ถูกมากเลย สองปีแค่ 998 เอง”

“จริงเหรอ? ไอ้หยา ฉันต้องไปเช็กดูหน่อยแล้ว ถูกมากจริงๆ” นักศึกษาสาวรีบวิ่งตามพวกเขาไป ไม่นานนักเธอก็กลับมา เมื่อผ่านหน้าห้องจางเย่ก็กล่าวว่า “คุณน้าเจ้าของห้องคะ ที่ตึกเขาบอกว่าไม่มีอินเทอร์เน็ตที่ถูกขนาดนั้นนะคะ พวกเขาไม่ได้มีข้อตกลงอะไรแบบนั้นด้วย” 

จางเย่ที่กินข้าวเสร็จแล้วเข้ามาร่วมวง “เอ๋? ถ้างั้นสองคนนั่นมันอะไรกันล่ะเนี่ย?”

นักศึกษาสาวยักไหล่ “ใครจะรู้ล่ะ? อาจจะเป็นพวกต้มตุ๋นก็ได้นะ”

“ไม่มั้ง? ฉันว่าเขาสองคนแต่งตัวดูค่อนข้างดีเลยนะ” เหราอ้ายหมิ่นงงหนักเช่นกัน

เฉินเฉินหัวเราะเสียงเยือกเย็น “หึหึ หนูเห็นแล้วรู้เลยว่าสองคนนั้นมันพวกขี้แพ้[1]” ในโลกใบนี้คำอย่างขี้แพ้ก็มีเช่นกัน
……
นอกเขตที่พัก

ทั้งสองคนที่ถูกเฉินเฉินตราหน้าว่าพวกขี้แพ้ — ทั้งโค้ชและลูกศิษย์พากันวิ่งออกนอกพื้นที่ไป แต่ทั้งสองคนก็ยังไม่วางใจ จนกระทั่งวิ่งห่างออกมาได้หลายร้อยเมตรแล้วนั่นแหละ ถึงค่อยหยุดพักหายใจ

ลูกศิษย์หนุ่มเอามือทาบอกอย่างหวาดๆ พลางหอบหายใจ “โชคดีจริงๆ เลย ดีนะที่ผมหัวไวแต่งเรื่องทัน บอกว่าเรามาหาลูกค้าอินเทอร์เน็ต” 

โค้ชยกมือปาดเหงื่อบนหน้าผากเช่นกัน “ปฏิกิริยาตอบสนองของนายว่องไวจริงๆ ทำได้ดีมาก! ประโยคนั้นแหละจุดชี้ขาดเลย!”

เด็กหนุ่มกล่าว “โค้ชก็ตามน้ำได้ดีไม่แพ้กันครับ ผมไม่ทันคิดถึงของสมนาคุณเลย โค้ชนี่มืออาชีพตัวจริงเลยนะเนี่ย! แสดงได้สมจริงมาก! ไม่มีที่ติ! สุดยอดมากครับ!”

“นั่นเพราะว่าแต่ก่อนฉันเคย…เฮ้ย! นายจะมาชมฉันทำไมกันเล่า!” โค้ชเพิ่งนึกขึ้นได้ว่าพวกเขาสองคนวิ่งหนีป่าราบกันมา เรื่องน่าอายแบบนั้นมีอะไรให้ชื่นชมกัน? แต่เมื่อนึกขึ้นได้ว่าผู้หญิงคนนั้นใช้มือเปล่าสับกรรไกร โค้ชก็แทบอยากจะด่าพ่อล่อแม่แล้ว!

เด็กหนุ่มเริ่มสบถออกมาก่อน “พี่สาวคนนั้นเขาทำอะไรอย่างนั้นได้ยังไงอะ! นั่นมันไม่เว่อร์เกินไปหน่อยเหรอ? เจ๊เขายังเป็นคนอยู่รึเปล่า? กรรไกรมันถูกสับถูกงอแบบนั้นได้ด้วยเหรอ? หรือว่าเธอเป็นนักมายากลกัน?” การผ่าสิ่งของเป็นเรื่องที่ผู้ฝึกเทควันโดต่างคุ้นเคยกับมันดี ที่จริงแล้วตอนที่พวกเขาฝึกเทควันโดก็ได้ฝึกผ่าทำลายนู่นนี่นั่นอยู่บ่อยๆ การใช้มือเปล่าหรือเท้าเตะแยกแผ่นไม้อัดเป็นกิจวัตรและการฝึกฝนตามปกติอยู่แล้ว อย่างตอนที่สอบขึ้นสายดำ บางครั้งพวกเขาถูกสั่งให้ผ่าสิ่งของเช่นกัน!

แต่...แต่ว่านั่นมันก็แค่ไม้อัดนะ!

ต่อให้มันซ้อนกันหลายชั้นก็เถอะ มันก็ยังเป็นแค่ไม้อัดอยู่ดี ไม่ว่าจะหนาแค่ไหนก็ตาม!

แล้วผู้หญิงคนนั้นผ่าอะไร? แม่*นั่นมันกรรไกรเชียวนะโว้ย! กรรไกรเหล็กด้วย! นั่นมันไม่ใช่มวยคนละรุ่นหรอกเรอะ! นั่นมันไม่ใช่อะไรที่คนบนโลกนี้จะทำได้เลยนะ!

โค้ชนิ่งเงียบไปนานก่อนจะกล่าว “นายคิดว่ามันน่าอายรึเปล่าที่พวกเราเผ่นกันออกมาแบบนี้?”

เด็กหนุ่มรีบพยายามกลบเกลื่อนความน่าอายของพวกตน “ไม่น่าอายหรอกครับ ไม่เลยแม้แต่นิดเดียว ผู้หญิงคนนั้นต้องไม่ใช่คนแน่ เธอมันสัตว์ป่าสาวชัดๆ โค้ชครับอย่าว่าแต่พวกเราสองคนเลย ต่อให้แชมป์เทควันโดโอลิมปิกก็เถอะ ไม่เคยได้ยินว่ามีใครผ่าเหล็กได้แบบนั้นเลย แถมยังฟันฉับเดียวโดยไม่ต้องอาศัยแรงงัดแรงเหวี่ยงใดๆ อีก นี่มันไม่ปกติแล้ว ในเมื่อเรื่องมันพิศดารพันลึกเสียขนาดนี้ ทำไมมันถึงจะยังเรียกว่าน่าอายอยู่ล่ะครับ?”

โค้ชก็พยายามพูดกลบเกลื่อนเช่นกัน “ใช่แล้ว นายพูดถูกต้อง”

ลูกศิษย์หนุ่มถอนหายใจ “โชคดีนะที่เราไม่ได้เข้าไปทุบตีเขาน่ะ ไม่อย่างนั้นพวกเราคงไม่ได้ออกจากที่นั่นแล้ว หรือต่อให้ออกมาได้ก็อาจจะไม่ได้ออกมาแบบตัวติดกันก็ได้นะ ผู้หญิงคนนั้นถึงขั้นผ่าขั้นงอเหล็กได้ แล้วคนจะเหลือเหรอ แค่เธอตบลงมาทีเดียวถ้าขาไม่หักก็ต้องมีกระดูกแหลกนั่นแหละ! เผลอๆ ศพอาจไม่เหลือซากก็ได้!” คิดมาถึงตรงนี้เด็กหนุ่มก็ขนลุกซู่ เมื่อคิดไปถึงตอนที่พวกเขากำลังทำท่าดุดันเตรียมแก้แค้นแล้วพลันเปลี่ยนเป็นเซลส์ขายอินเทอร์เน็ตทันควันก็ได้แต่รู้สึกว่าตนโชคดีแล้ว ถ้าหากเขาไม่ไวพอละก็ พวกเขาทั้งสองคนคงได้เละแล้วล่ะ!

โค้ชถอนใจ “เหนือคนยังมีคน เหนือฟ้ายังมีฟ้าสินะ”
เด็กหนุ่มเม้มปากแน่นก่อนกล่าวอย่างขุ่นเคือง “เจ้าหวังเฉินนั่นเกินไปแล้ว! นี่มันไม่ใช่ขุดหลุมดักโค้ชหรอกเรอะ! โค้ชว่าในใจเขาคิดอะไรอยู่กันแน่? เจ้าจางเย่คนนั้นมียอดฝีมือระดับนั้นอยู่ในบ้าน! เขายังอยากให้พวกเราไปแก้แค้นให้? นี่เขาไม่ได้หวังดีแล้ว! ตั้งใจส่งพวกเราไปตายชัดๆ!”

ได้ยินแล้วโค้ชก็นึกเกลียดหวังเฉินขึ้นมาเช่นกัน “เจ้าหวังเฉิน! มันเกินไปแล้วจริงๆ! ฉันก็ว่าอยู่ว่าทำไมเขาถึงจะบริจาคตั้งสองแสนให้กับสำนัก! กระทั่งครูบาอาจารย์ยังกล้าหลอกเรอะ?” 

ลูกศิษย์หนุ่มสีหน้าถมึงทึง “วันนี้ต้องนับว่าพวกเราเก็บชีวิตกลับมาได้จริงๆ ไม่ได้การแล้ว ผมไม่ปล่อยเจ้าหนูนั่นไปแน่! อยากจะให้พวกเราแก้แค้นให้งั้นเหรอ? ไสหัวไปเลยไป! อย่าให้ผมเจอมันอีกครั้งนะ!” 

ทั้งสองต่างก่นด่าขณะเดิน

หวังเฉินพลันโทร. เข้ามาโดยบังเอิญ

เมื่อลูกศิษย์หนุ่มเห็น เขาเอาโทรศัพท์ให้โค้ชดูแล้วกดรับสาย “ฮัลโหล!”

หวังเฉินถาม “ศิษย์พี่ เจ้าจางเย่นั่นเรียบร้อยไปรึยัง? เป็นยังไงบ้าง? เขาโดนอัดเละเลยรึเปล่า?” เมื่อเห็นว่าอีกฝ่ายไม่พูดอะไร หวังเฉินจึงวางท่าอวดดี “ฮ่าๆ ศิษย์พี่กับโค้ชออกโรงเอง มันต้องเป็นงานที่ง่ายมากๆ สินะ ผมไม่น่าจะต้องถามอะไรเลย”

ลูกศิษย์หนุ่มโมโหแทบตาย เอ็งยังคิดว่าอีกฝ่ายเละไม่เละอีกเหรอ? เละกับผีสิวะ! นี่ถ้าไม่ใช่เพราะฉันกับโค้ชหนีไวพอ วาระสุดท้ายของพวกเราก็คงน่าอนาถสุดชีวิตแล้ว เขาพูดด้วยน้ำเสียงเดือดดาล “หวังเฉิน! แกมันไอ้ชั่วช้าสามานย์! ฉันบอกแกไว้เลยนะ! ต่อไปแกระวังตัวไว้ให้ดี! อย่าให้ฉันได้เจอแกอีก! ไม่อย่างนั้นฉันจะอัดแกให้ฟันร่วงหมดปากเลย! ยังอยากจะแก้แค้นอีกเหรอ? ครั้งหน้าแกก็ไปเองแล้วกัน! ต่อไปไม่ต้องมามองหาฉันหรือโค้ชด้วย! อยากตายก็ไปคนเดียวเลยไป! จะมาลากพวกเราไปด้วยทำไม? แกอยู่มานานมากแล้วสินะ? แต่ฉันกับโค้ชยังอยู่ไม่พอโว้ย! แกกล้าไปหาเรื่องใครเอาไว้น่ะ หา?” 

หวังเฉินถึงกับโง่งม “เอ๋? เกิดอะไรขึ้นกัน? ศิษย์พี่ ทำไมด่าผมแบบนี้ล่ะ! ผมไม่รู้เลยว่าเกิดเรื่องอะไรขึ้น บอกผมหน่อยสิ!”
“ผายลมเถอะ! ถ้าฉันเป็นแกล่ะก็ ฉันจะไม่ไปยุ่งกับคนพรรค์นั้นอีกเลยตลอดชีวิต!” เด็กหนุ่มไม่อยากเสียเวลาไร้สาระกับหวังเฉินอีก “ระวังตัวเองไว้ให้ดีก็แล้วกัน!”

“ศิษย์พี่ ศิษย์พี่!” หวังเฉินร้องเรียก
ลูกศิษย์หนุ่มทำเสียงฮึดฮัดแล้ววางสาย
……
อีกด้านหนึ่ง

ประตูห้องคนไข้ถูกเปิดเข้ามา

ผู้กำกับซ่งเข้ามาพร้อมกับลูกน้อง “หวังเฉินสินะ? ไปโรงพักกับพวกเราหน่อย!”

“ลุงซ่ง ผม...” หวังเฉินรู้จักอีกฝ่ายดีเพราะว่าเป็นเพื่อนเก่าของพ่อเขานั่นเอง

อย่างไรก็ตาม ผู้กำกับซ่งกลับทำเหมือนไม่รู้จักเขา กล่าวอย่างเป็นทางการ “ไปได้แล้ว! รถตำรวจรออยู่ด้านล่าง! เราจะจัดการปัญหาของนายที่โรงพักกัน!”
ในใจของหวังเฉินยังคงงุนงงกับเรื่องที่เกิดขึ้นทางโทรศัพท์เมื่อกี้ กระทั่งตอนที่เขาไปถึงรถตำรวจพร้อมกับผู้กำกับซ่งและตำรวจคนอื่นๆ แล้ว เขาก็ยังคงไม่รู้ว่าโค้ชและศิษย์พี่ของเขาไปเจออะไรเข้า จะไม่ไปยุ่งกับคนพรรค์นั้นอีกเลยตลอดชีวิต? ทำไมเป็นแบบนี้ไปได้! เจ้าจางเย่นั่นมีฝีมือเทควันโดพอๆ กับเขาชัดๆ! เผลอๆ ด้านพละกำลังกับความเร็วยังอ่อนกว่าด้วยซ้ำ! แต่ทำไมโค้ชกับศิษย์พี่ของเขาถึงแสดงท่าทีแบบนั้นกันล่ะ?

หรือว่าเจ้าจางเย่นั่นจะมีสามเศียรหกกรจริงๆ?

อย่างไรก็ตามเรื่องนี้เขาคงไม่อาจรู้ได้ไปตลอดชีวิต ตอนนี้เขาถูกกักตัวไว้ตามกฎหมายแล้วและตราบาปนี้จะไม่มีวันลบล้างไปได้ตลอดกาล ตอนนี้เองที่หวังเฉินรู้สึกสำนึกเสียใจ เสียใจที่ไปลวนลามพนักงานสาวที่สถานีโทรทัศน์เข้า เสียใจที่ไปสู้กับจางเย่ และเสียใจที่ขอให้พ่อของตนจัดการกับจางเย่ ถ้าเขายอมถอยสักก้าวไม่ว่าจะตอนไหนละก็ เขาคงไม่ตกอยู่ในสถานการณ์เช่นนี้!
……
ฝั่งเจี่ยวเหมิน

ที่ห้องเช่าของจางเย่
จางเย่ที่ทั้งทึ่งทั้งสงสัยตรวจสอบกรรไกรที่ถูกคุณน้าเจ้าของห้องสับอยู่เป็นเวลานาน พลิกซ้ายพลิกขวาดูก่อนจุ๊ปากอย่างรู้สึกทึ่ง “คุณน้าเจ้าของห้อง คุณนี่แข็งแกร่งเกินไปแล้วนะ ทำแบบนี้ก็ได้เหรอเนี่ย? แหะๆ ถ้าผมมีวิชากังฟูแบบคุณละก็ผมคงจะทำอะไรตามใจได้ทุกวันเลย!”

เฉินเฉินเหลือบมองจางเย่ “หึหึ”

จางเย่ฮึดฮัด “ทำไม? เธอคงไม่เชื่อสินะ แต่ถ้าเมื่อไรคุณอาจางของเธอฝึกถึงขั้นนั้นละก็ อาจางของเธอจะพาเธอไปถล่มสำนักทุกวันเลย!”

เหราอ้ายหมิ่นส่ายหัว “นายเนี่ยนะ? ชาติหน้าคงได้อยู่หรอก”
จางเย่ยังคงไม่ยอม “ถ้างั้นคุณสอนวิธีสับเหล็กให้ผมหน่อยสิ”
“มันเป็นวิชาเฉพาะ ต่อให้ฉันบอกไปนายก็ไม่เข้าใจหรอก หรือต่อให้นายเข้าใจก็ฝึกไม่ได้อยู่ดี” เหราอ้ายหมิ่นกล่าว

“แต่ผมอยากจะฝึกจริงๆ นะ คุณสอนผมหน่อยสิ” จางเย่รู้สึกสนใจในวิชานี้มาก การประมือกับหวังเฉินทำให้เขาตระหนักดีว่าวิชาการต่อสู้ของตนยังไม่เพียงพอ ถ้าตอนนั้นเขาไม่ได้กิน ‘น้ำยาเพิ่มเลือด’ ละก็ คนที่โดนอัดเละต้องเป็นตัวเขาเองแน่ ดังนั้นเขาจึงอยากจะแข็งแกร่งขึ้นมากกว่านี้
เหราอ้ายหมิ่นเหลือบมองชายหนุ่มแล้วกล่าวเย้ยหยัน “ฉันว่านายยังไม่เข้าใจเลยมั้งว่าศิลปะการต่อสู้คืออะไร แล้วนายจะไปเรียนได้ยังไง นายฝึกเทควันโดก็ยังแค่ครึ่งๆ กลางๆ แล้วจะให้ฉันไปสอนวิชาการต่อสู้อะไรให้นายกัน? สิ่งที่นายฝึกอยู่ตอนนี้ก็ดีแค่ท่าสวย มีพื้นฐานอยู่บ้างกับความว่องไวความแข็งแรงอีกเล็กน้อย แต่ทั้งสามอย่างนี้ไม่ได้มีรากฐานที่ดีเอาซะเลย หลักพื้นฐานของวิชาการต่อสู้ของจีนคือการฝึกตน จากภายในสู่ภายนอก”
“ผมจะเริ่มฝึกตนตั้งแต่ตอนนี้เลย ถ้าคุณทำได้ผมก็ต้องทำได้เหมือนกัน” จางเย่พูด
“แต่อายุของนายเลยวัยที่จะฝึกวิชาต่อสู้แล้วล่ะ” เหราอ้ายหมิ่นไม่ได้คาดหวังอะไรกับชายหนุ่มมากนัก “ตั้งแต่ไม่กี่ขวบฉันก็เริ่มฝึกก้าวเท้าแล้ว ตอนอายุเท่านั้นนายทำอะไรอยู่?”
จางเย่พลันคิดได้ “ไม่แปลกใจเลยทำไมคุณถึงยังได้ดูดีแบบนี้ ทั้งสวยทั้งหุ่นดี เพราะคุณฝึกวิชาการต่อสู้ตั้งแต่ยังสาวๆ นี่เอง”
เฉินเฉินบุ้ยปาก “ขี้ประจบ หน้าไม่อาย”

จางเย่หน้าแดง “คุณน้าเจ้าของห้อง คุณสอนผมสักท่าสองท่าสิ”

“ฉันชอบที่นายพูดนะ” เหราอ้ายหมิ่นกล่าว “แต่ถึงนายจะชมฉันไปก็เปล่าประโยชน์ ฝึกไม่ได้ก็คือฝึกไม่ได้ นายไปฝึกแค่ท่าสวยงามของนายต่อเถอะ”
จางเย่แย้ง “ไม่อยากสอนก็ไม่ต้องก็ได้ จะมีอะไรกันนักหนา ผมจะฝึกด้วยตัวเองไม่ได้รึไง? คุณคอยดูแล้วกัน ถ้าพี่ชายคนนี้ฝึกสำเร็จเมื่อไรไว้ค่อยมาสู้กัน!”
เหราอ้ายหมิ่นเปล่งเสียงออกมาเพียงแค่ “....เหอๆ”
จางเย่อาจจะคุยโตแต่เขาไม่ได้สิ้นหวังเสียทีเดียว ถ้าวันหนึ่งเขาโชคดีสุ่มได้หมวดพิเศษจากล็อตเตอรี่เป็นหนังสือสกิลวิชาต่อสู้อย่างฝ่ามือแปดทิศหรือมวยหย่งชุนขึ้นมาละก็ เมื่อเขามีค่าชื่อเสียงพอให้ซื้อสักร้อยสองร้อยเล่มมากินได้ ก็ไม่แน่ว่าจะเทียบฝีมือกับเหราอ้ายหมิ่นไม่ได้!

=====================================

[1] 屌丝 (เตี่ยวซื่อ) คำสแลงบนอินเทอร์เน็ตหมายถึงพวกขี้แพ้
-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./66.md)