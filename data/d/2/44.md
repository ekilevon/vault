##บทที่ 142 : ‘ห้องเลคเชอร์’ ยิ่งทำยิ่งโต!
เช้าวันจันทร์
　　
จางเย่ไปที่สถานีตำรวจเพื่อให้ปากคำซึ่งใช้เวลาเพียงไม่นาน หลังจัดการเรื่องโจรเป็นที่เรียบร้อย เขาก็ไปที่ทำงานต่อ
　　
"อ๊ะ อาจารย์จาง!"
　　
"ทำไมคุณถึงมาทำงานล่ะ?"
　　
"หูเกอไม่ได้ให้คุณหยุดพักเหรอ?"
　　
"แผลคุณเป็นอย่างไรบ้าง? บาดเจ็บตรงไหนบ้าง? เป็นหนักรึเปล่า?"
　　
เขาที่เพิ่งมาถึงก็ถูกโหวเกอ ต้าเฟยและเพื่อนร่วมงานอีกหลายคนรีบเข้ามาถามไถ่ด้วยความเป็นห่วงมากมาย
　　
จางเย่ถลกแขนเสื้อขึ้นให้ทุกคนดู "ขอบคุณทุกคนที่เป็นห่วง ไม่มีอะไรแล้ว แผลส่วนใหญ่หายดีหมดแล้ว ไม่กระทบกับการทำงานหรอก"
　　
เสี่ยวหลวี่ตระหนก "ทำไมแผลใหญ่ขนาดนั้นล่ะ?"
　　
หูเฟยเข้ามาดูเช่นกัน "โดนมีดแทงเหรอ? อันตรายจริงๆ!"

จางเย่ยิ้ม "แผลเริ่มปิดแล้ว อีกไม่กี่วันก็หายสนิทแล้วล่ะ"
　　
หูเฟยชี้นิ้วใส่เขาและสั่งสอนอย่างจริงจัง "เธอนี่นะ ไม่ใช่ว่าฉันจะดุจะว่าอะไรเธอ แต่พิทักษ์คุณธรรมก็ต้องดูความสามารถ เข้าใจหรือเปล่า? เธอน่ะใจดี มีความปรารถนาดี แต่ดูความสามารถของเธอสิ เธอเขียนวรรณกรรม เป็นพิธีกร ฝีมืออยู่ที่ปากกับปากกา แต่ดันกล้าไปสู้กับพวกคนร้าย? แถมพวกโจรยังมีกันสองคน? แล้วยังถือมีดอีก? เธอไม่รักชีวิตจริงๆ สินะ!"
　　
จางเย่ยิ้มแหย "เพราะเป็นบ้านของเฉินเฉินที่เกิดเรื่อง ผมกลัวป้าใหญ่ของเฉินเฉินโดนจับตัวไว้ เธอดีกับผมมากมาตลอด อย่างไรผมก็ต้องเข้าไปช่วย อีกอย่างตอนนั้นโจรจะเข้ามาทำร้ายเฉินเฉินด้วย ผมอยู่ตรงนั้นพอดีจะไม่สนใจก็ไม่ได้ ถึงต้องแลกชีวิตผมก็ปล่อยให้เด็กบาดเจ็บไม่ได้"
　　
"ความจริงเป็นแบบนี้เอง!" หูเฟยเข้าใจชัดเจนแล้วจึงบีบไหล่จางเย่ "ดีแล้วล่ะ!"
　　
เสี่ยวหลวี่มองอย่างชื่นชม "อาจารย์จางช่างสัตย์ซื่อถือคุณธรรม! เป็นบุคคลตัวอย่างของสังคม! เป็นแบบอย่างให้พวกเรา!"

ต้าเฟยชิงกดน้ำมาเสิร์ฟ "อาจารย์จาง วันนี้คุณไม่ต้องทำอะไรทั้งนั้น ทุกเรื่องบอกผมมาได้เลย ต้องการอะไรผมจัดการให้เอง!"
　　
จางเย่รีบบอก "ความปรารถนาดีผมขอรับไว้ แต่ไม่ต้องครับ ผมทำได้ แผลเล็กน้อยแค่นี้นับเป็นอะไรได้ เหอะๆ ตอนโดนแทงจนได้เลือด คิ้วผมยังไม่ขมวดสักนิด สุดท้ายยังจับโจรทั้งสองคนได้ด้วยตัวเอง ตอนตำรวจมาบอกว่าจะเรียกรถฉุกเฉินให้ ผมยังไม่เอาเลย แผลเล็กขนาดนี้ต้องเรียกรถทำไม? น่าขำจริงๆ ไม่เท่ากับแช่งผมหรอกเหรอ! แผลเล็กน้อย เรื่องนิดเดียว!" 
　　
เสี่ยวหลวี่ตกใจ "ทำไมคุณถึงดุดันแบบนี้?"
　　
จางเย่โม้แหลก "สบายมาก สบายมาก"
　　
พูดจบ โหวเกอก็ขัดขึ้น "อาจารย์จางได้ดู ‘ห้องเลคเชอร์’ ของเมื่อวานหรือเปล่า?"
　　
จางเย่ตอบ "เมื่อวานมีเรื่องต้องจัดการไม่น้อย เลยได้แค่ดูผ่านๆ แต่ก็โอเคนะ ไม่มีปัญหาอะไร"
　　
หูเฟยหัวเราะร่า "เมื่อวานฉันเรียกให้ทุกคนมาทำงานแต่เช้า อยากจะคุยเรื่องการตัดต่อตอนที่สองและปัญหาของตอนที่สาม แล้วก็อยากขอความเห็นเธอเรื่องการตัดต่อ เช่นว่าตอนไหนควรทิ้ง ตอนไหนควรเก็บ แต่พอได้ยินว่าเธอบาดเจ็บฉันเลยไม่ถามอะไรต่อ หลังจากนั้นทุกคนมาระดมความคิดกันและตัดสินใจว่าให้ทำเหมือนตอนแรก คือเก็บไว้หมดทั้งตอน เธอบรรยายยังไงเราก็เก็บไว้อย่างนั้น หลังจากอ่านคอมเมนต์บนอินเทอร์เน็ตและถามความเห็นจากผู้เชี่ยวชาญทั้งหลาย ต่างก็บอกว่าตอนนี้ยอดเยี่ยมเหมือนตอนแรก ไม่มีการยืดเยื้อแม้แต่นิดเดียว ทุกช่วงมีตอนให้ผู้ชมต้องลุ้นตามอย่างใจจดใจจ่อ เรียกว่าเอาไปเป็นตำราสอนวิชาประวัติศาสตร์ได้เลย!"
　　
ต้าเฟยกล่าวว่า "ใช่เลย อดีตเพื่อนร่วมงานของผมคนหนึ่งที่เป็นเพื่อนเก่ากันมาก่อนโทรศัพท์หาผม บอกว่างานตัดต่อทำได้ดียอดเยี่ยม บนอินเทอร์เน็ตก็มีคนไม่น้อยพูดแบบเดียวกัน เหอๆ พวกเขาไม่รู้หรอกว่าความจริงแล้วผมไม่ได้แก้อะไรเลย แม้แต่ฉากเดียวก็ไม่ได้ลบ เป็นเพราะคุณบรรยายได้ดีเกินไป ควบคุมจังหวะได้แม่นเกินไป จึงไม่มีประโยคไหนไร้ความหมายทั้งสิ้น จะเพิ่มหรือลดอีกประโยคก็ไม่ควรทั้งนั้น อาจารย์จาง คุณกำลังจะทำให้ผมตกงานแล้วนะ ผมทำงานด้านเทคนิคมาหลายปี ถึงจะไม่ได้ชำนาญทุกด้าน แต่ก็ผ่านมาพอสมควร ยังไม่เคยได้ยินเลยว่ามีรายการไหนที่ถ่ายทำแล้วไม่ต้องตัดต่อแม้แต่ฉากเดียว!"
　　
เสี่ยวหลวี่หัวเราะคิกคัก "ไม่อย่างนั้นอาจารย์จางน้อยจะได้ชื่อว่าอาจารย์จางน้อยเหรอ!"
　　
จางเย่คิดในใจว่าแน่นอนอยู่แล้วว่าต้องไม่มีส่วนไหนขาดหรือเกิน อี้จงเทียนบรรยายจริงไว้อย่างไรเขาไม่รู้ แต่ ‘ห้องเลคเชอร์’ ที่เขาได้ดูเป็นผลงานที่ผ่านการตัดต่อแล้ว จึงมีแต่แก่นสำคัญทั้งหมด ไม่ต้องสงสัยเลยว่าทำไมแทบไม่มีส่วนไหนต้องแก้ไข
　　
"ใช่แล้ว เรตติ้งของตอนที่สองเป็นอย่างไรบ้าง?" จางเย่ถาม "เท่าเดิมหรือว่าสูงขึ้น?"
　　
"ยังไม่รู้เลย อีกสักพักก็คงจะออกมา รอหน่อยนะ" หูเฟยมองนาฬิกาข้อมือ "ใกล้แล้ว"
　　
ทุกคนกลับไปที่นั่งของตนเอง แต่ไม่มีใครทำงาน ต่างรอคอยผลเรตติ้งอย่างใจจดใจจ่อ เรตติ้งของสองสามตอนแรกเป็นสิ่งที่สำคัญที่สุดสำหรับพวกเขาทีมรายการ เพราะนี่จะแสดงถึงศักยภาพและแนวโน้มของรายการ คนในสถานีมากมายพากันจับจ้องอยู่ เรตติ้งเป็นตัวชี้ขาดในหลายเรื่องหลายประเด็น
　　
ห้านาที…
　　
สิบนาที…
　　
ทันใดนั้นก็มีคนเดินเข้ามา 
　　
เป็นบรรณาธิการเว่ยนั่นเอง จางเย่เคยพบเขาอยู่ครั้งหนึ่ง วันนั้นเขามาถึงแต่เช้า พบกับบรรณาธิการเว่ยซึ่งอายุไม่น้อยแล้วมาปัดกวาดเช็ดถูออฟฟิศให้ ซ้ำยังขอลายเซ็นของจางเย่อีกด้วย หลังจากนั้นก็ได้ยินพวกเสี่ยวหลวี่พูดกันว่าบรรณาธิการเว่ยเคยล่วงเกินหวังสุ่ยซิน จึงไม่ได้รับความสำคัญอีก ได้แต่ทำงานจิปาถะทั่วไป
　　
เห็นได้ชัดว่าหูเฟยก็รู้จักเขา "พี่เว่ย คุณมาทำไมเหรอ?"
　　
บรรณาธิการเว่ยยิ้มให้ "ผู้อำนวยการเรียกคุณกับอาจารย์จางน้อยไปที่ห้องประชุม น่าจะมีเรื่องสำคัญ"
　　
"ให้คนอื่นมาบอกก็ได้ แผนกคุณมีเด็กๆ ไม่ใช่น้อยหรือแค่โทรศัพท์มาบอกก็ยังได้ ร่างกายคุณไม่ดีแล้ว อายุมากแล้วอย่าวิ่งวุ่นไปมาเลย" หูเฟยกล่าว
　
บรรณาธิการเว่ยหัวเราะ "คุณอย่าทำเหมือนฉันเป็นคนแก่ ฉันไม่เป็นอะไรหรอก ร่างกายยังแข็งแรง!" 
　　
หูเฟยกล่าวว่า "กลับไปผมจะพูดกับหัวหน้า ขอย้ายคุณมาช่วยรายการของเรา คุณอยู่ทางโน้นเหี่ยวแห้งแถมโดนรังแก ไม่เป็นที่ต้องการ ผมทนดูไม่ได้แล้ว"
　　
"ขอบคุณ แต่ไม่เป็นไรหรอก" บรรณาธิการเว่ยกล่าว
　　
คุยกันไม่กี่คำ หูเฟยก็พาจางเย่ออกไป
　　
บรรณาธิการเว่ยเดินตามหลังพวกเขามา สวนกับคนของรายการตัวเองหลายคน ทุกคนต่างทักทายบรรณาธิการเว่ยด้วยความสุภาพนอบน้อม
　　
"คุณอาเว่ย" หญิงสาวคนหนึ่งกล่าว
　　
ชายหนุ่มอีกคนบอก "ผมเพิ่งกลับบ้านมาไม่กี่วัน ได้ชาดีกลับมาด้วย อีกสักครู่ผมจะเอาไปให้นะ"
　　
หลังจากนั้นหญิงสาวอีกคนกล่าว "ใช่แล้ว แผนกเราเก็บขวดเอาไว้เยอะแยะ พวกเขาจะทิ้งแต่ฉันขอไว้ เดี๋ยวฉันจะเอาไปไว้ที่ใต้โต๊ะออฟฟิศคุณนะ”
　　
บรรณาธิการเว่ยรีบกล่าว "ขอบคุณมาก ผมเอาไปเองได้"
　　
"ไม่ต้องค่ะ ไม่ต้อง ฉันเอาไปให้คุณเอง" หญิงสาวบอก
　　
จางเย่ที่เห็นฉากตรงหน้าถามขึ้นด้วยความสงสัย "ทำไมบรรณาธิการเว่ยถึงเป็นที่รักที่เคารพขนาดนี้?"
　　
หูเฟยถอนหายใจ "นั่นมันแน่นอนอยู่แล้ว ทุกครั้งที่สถานีมีการเรี่ยไรบริจาค พี่เว่ยจะเป็นคนที่บริจาคมากที่สุด มีเพื่อนร่วมงานคนไหนไม่ได้รับความช่วยเหลือจากเขาบ้าง? เวลามีเรื่องขอแค่ไปหาเขา เขาก็จะช่วยเหลืออย่างแน่นอน ไม่เคยต้องเอ่ยปากซ้ำ ถึงขั้นชิงช่วยทุกคนทำความสะอาด เปลี่ยนถังน้ำ เวลาแอร์เสียบางครั้งเขาก็เป็นคนซ่อม”
　　
จางเย่ถาม "แล้วเรื่องขวดคือยังไงครับ?"
　　
หูเฟยอธิบายว่า "พี่เว่ยมักจะเก็บขวดไปขาย บางทีเลิกงานแล้วก็ไปค้นถังขยะข้างนอก คุณคิดว่าเขาขาดเงินใช่ไหม? ไม่ใช่เลย เขาเก็บเงินไว้ถ้าไม่ใช่เอาไปบริจาคก็เอาไปแจกจ่ายเป็นทุนการศึกษาให้เด็กยากไร้ ครั้งล่าสุดมีเด็กอยู่คนที่เขาส่งเรียนจนจบมหาวิทยาลัย เด็กคนนั้นหลังพิธีจบการศึกษาก็มาที่สถานีพร้อมกับพ่อแม่ของเขาทันที เพื่อคุกเข่าคำนับขอบคุณพี่เว่ย เด็กนั่นยังเรียกเขาว่าคุณพ่อเว่ยอีกด้วย ฉันเห็นเหตุการณ์ครั้งนั้นกับตาตัวเอง รู้สึกประทับใจมาก ได้ยินว่าพี่เว่ยใช้เงินเดือนของตัวเองกับเงินที่ได้จากการขายขวดเปล่าตลอดสิบกว่าปีนี้ส่งเด็กเรียนหนังสือไปแล้วสิบกว่าคน! ช่างเป็นคนดีอะไรขนาดนี้ เธอจะไม่ให้ทุกคนเคารพเขาได้เหรอ?"
　　
จางเย่ขมวดคิ้วกล่าวว่า "งั้นทำไมคุณอาเว่ยถึงถูกลดความสำคัญล่ะครับ?"
　　
หูเฟยถอนหายใจกล่าวว่า "อย่าพูดถึงเลย เอ่ยขึ้นมาแล้วฉันยิ่งโมโห เรื่องนี้ฉันพูดกับเธอเท่านั้น เธออย่าไปพูดกับคนอื่นล่ะ เมื่อไม่กี่ปีก่อนลูกชายของผอ.หวังสุ่ยซินเข้ามาล่าผู้หญิงที่สถานี มีสาวๆ หลายคนโดนลวนลาม จนพี่เว่ยไปเห็นเข้าเลยยกเก้าอี้ไล่ฟาดลูกชายของผอ.ออกไป ภายหลังผอ.หวังได้เลื่อนตำแหน่งขึ้นมาก็ปลดพี่เว่ยออกจากตำแหน่ง แล้วก็ใช้งานเหมือนเป็นผู้ช่วย ให้ไปส่งเอกสาร ย้ายของไปมา ไม่ไว้หน้าเขาเลย"
　　
จางเย่ชักสีหน้า "มีเรื่องอย่างนี้ด้วย?"
　　
"เธอเข้าใจแล้วนะ อย่าไปพูดต่อล่ะ" หูเฟยกล่าว
　　
หลังจากได้ฟังคำพวกนี้ จางเย่ก็ยิ่งมองหวังสุ่ยซินต่ำช้าลงไปอีก ไอ้ลูกเต่าบัดซบ!

……
　　
ห้องประชุมเล็ก
　　
ผู้รับผิดชอบหลักของช่องวรรณศิลป์ทุกรายการทุกแผนกมากันพร้อมหน้า 
　　
หวังสุ่ยซินนั่งที่เก้าอี้ประธาน มือประสานกัน ยิ้มพลางกล่าว "เหล่าหูมาแล้ว? นั่งเถอะ พวกเราจะได้เริ่มประชุมกันเลย ก่อนอื่นฉันขอประกาศเรตติ้งสุดสัปดาห์ของ ‘ห้องเลคเชอร์’ ก่อน เรตติ้งจริงของ ‘ห้องเลคเชอร์’ ตอนที่หนึ่งที่คำนวณสถิติออกมาคือ 7.72% ต่ำกว่าเลขประเมินที่ 7.8% นิดหน่อย แต่ก็แทบจะไม่มีความแตกต่าง ส่วนเรตติ้งของตอนที่สอง...คือ 8.06%!”
　　
เสียงฮือฮาดังระงมทั่วห้อง!
　　
"ทะลุแปด?"
　　
"ตอนที่สองทะลุแปดแล้ว?"
　　
"นี่มัน...ทำไมเรตติ้งถึงได้สูงขนาดนี้?"
　　
คนของรายการอื่นได้แต่มองหน้ากันไปมา
　　
จางเย่เองแอบดีดนิ้วอยู่ใต้โต๊ะ ในโลกเก่าของจางเย่เรตติ้งสูงสุดของ ‘ห้องเลคเชอร์’ อยู่ที่ 0.5% กว่าๆ นั่นเป็นช่วงที่รายการรุ่งเรืองที่สุดซึ่งแน่นอนว่าเป็นเรตติ้งทั่วประเทศ หากพิจารณาจำนวนผู้ชมแล้ว เรตติ้ง 8% ของสถานีท้องถิ่นอย่างสถานีโทรทัศน์นครหลวงช่องวรรณศิลป์นี้ยังห่างไกลจากจำนวนผู้ชม 0.5%-0.6% ของสถานีดาวเทียมอยู่มากโข แต่การเปรียบเทียบเรตติ้งแบบนี้ไม่เหมาะสมเท่าไร หากจะให้ยุติธรรมก็ควรจะเปรียบเทียบกับเรตติ้งเฉพาะเขตนครหลวงเท่านั้น ซึ่งถ้ามองในมุมนี้ เรตติ้งของ ‘ห้องเลคเชอร์’ ที่จางเย่บรรยายสูงกว่าเรตติ้งในเขตเมืองหลวงของอี้จงเทียน ‘พิเคราะห์สามก๊ก’ อย่างมากมาย ไม่มีข้อโต้แย้ง!
　　
ทำไมถึงได้สูงกว่าต้นฉบับ?
　　
เพราะอะไรถึงเป็นเช่นนั้น?
　　
จางเย่วิเคราะห์ว่าอาจเป็นเพราะพื้นฐานศิลปะวัฒนธรรมถูกเปลี่ยนแปลงไปอย่างมากจนเกิดสถานการณ์เช่นนี้ขึ้น ความเข้าใจในเรื่องสามก๊กของโลกใบนี้ไม่สูงเหมือนโลกของเขา ถึงขั้นห่างกันไกลเลยทีเดียว ทุกคนต่างก็ไม่กระจ่างในประวัติศาสตร์ช่วงนั้น มุมมองทุกอย่างถูก ‘พงศาวดารสามก๊ก’ ชักนำไปผิดทาง ดังนั้นเมื่อรายการ ‘จางเย่พิเคราะห์สามก๊ก’ ออกอากาศไป จึงสร้างความตื่นตะลึงและกระแสได้มากกว่า เป็นธรรมดาที่ผลตอบรับจะสูงกว่า!
　　
"วันนี้ที่เรียกทุกคนมาเพราะมีอยู่เรื่องหนึ่ง" หวังสุ่ยซินมองพวกเขาก่อนกล่าว "ฉันขอชมเชยทีมรายการ ‘ห้องเลคเชอร์’ ไว้ตรงนี้ ด้วยความพยายามอย่างหนักของพวกเขา เรตติ้งรวมของช่องวรรณศิลป์เราในช่วงสุดสัปดาห์จึงพุ่งขึ้นสูง จนกลายเป็นอันดับสามของทั้งสถานีโทรทัศน์นครหลวง เราถึงกับได้อันดับสองในวันอาทิตย์อีกด้วย แต่เรตติ้งช่วงวันจันทร์ถึงวันศุกร์กลับครึ่งๆ กลางๆ ไม่สูงไม่ต่ำมาตลอด ปัญหาอยู่ตรงไหน? พวกเราได้วิเคราะห์กันมาก่อนแล้ว นั่นคือเป็นเพราะเราขาดรายการที่เป็นสัญญลักษณ์ของช่อง ไม่สามารถดึงดูดผู้ชม ไม่สามารถทำให้ผู้ชมนึกถึงช่องวรรณศิลป์เราเป็นอันดับแรกเมื่อเปิดทีวีได้ ดังนั้นพวกเราต้องเปลี่ยนแปลงสถานการณ์นี้ ต้องใช้รายการที่ยอดเยี่ยมโดดเด่นดึงดูดผู้ชมเข้ามา จะได้ฉุดเรตติ้งรวมให้สูงขึ้นด้วย!
　　
หวังเหมิงผู้ดูแลรายการทำเนียบเพลงดังถามขึ้น "ผอ.หมายความว่า?"
　　
เจี่ยงเฟินผู้อำนวยการรายการข่าวศิลปวัฒนธรรมกล่าว "ผอ.อยากจะเพิ่มรายการใหม่? แต่เราไม่มีไอเดียดีๆ เลยครับ"
　　
"ไม่ใช่" หวังสุ่ยซินตอบ "ฉันมีความคิดว่าจะขยายเวลาออกอากาศ ‘ห้องเลคเชอร์’ โดยเพิ่มวันจันทร์ถึงวันศุกร์ด้วย ออกอากาศทุกวันเจ็ดวันต่อสัปดาห์!"
　　
เจี่ยงเฟินตะลึง "นี่..."
　　
หวังเหมิงเองก็ไม่เห็นด้วยเช่นกัน "แต่ผังรายการไม่ว่างนะครับ!"
　　
หวังสุ่ยซินกล่าวว่า "ไม่ว่างก็ทำให้ว่างได้" เขาหยิบรายงานสถิติขึ้นมาดู "ฉันสังเกตว่าวันจันทร์ถึงศุกร์ช่วงบ่ายสามถึงสี่โมงเย็นมีรายการตลกสั้นๆ ที่เรตติ้งต่ำมาตลอด เพราะเป็นรายการเก่ามุกเก่า มุกตลกพวกนั้นมีแต่ซ้ำๆ เล่าแล้วเล่าอีก ไม่มีอะไรแปลกใหม่ ผู้ชมต่างก็ดูกันจนเบื่อ ซ้ำจะนำมาฉายพวกเราก็ต้องจ่ายค่าลิขสิทธิ์ ได้ไม่คุ้มเสีย ฉันคิดว่ารายการนี้ไม่จำเป็นต้องมีแล้ว เมื่อช่วงเวลานี้ว่างลง ก็ขยับรายการช่วงบ่ายโมงของวันจันทร์ถึงวันศุกร์ลงมาสักชั่วโมง ให้ ‘ห้องเลคเชอร์’ ได้ออกอากาศช่วงบ่ายโมงถึงบ่ายสองเหมือนเดิม ทุกคนเห็นว่าอย่างไร"
　　
ไม่มีใครตอบ หัวหน้าตัดสินใจไปเรียบร้อยแล้ว พวกเขาจะคัดค้านอะไรได้
　　
"เหล่าหู ทางพวกคุณทุกคนไหวไหม?" หวังสุ่ยซินถาม
　　
ได้เวลาออกอากาศเพิ่ม ทั้งยังเพิ่มมาถึงห้าวัน หูเฟยย่อมเต็มใจประสานมือรับอยู่แล้ว "พวกผมไม่มีปัญหา แต่ว่าอาจารย์จางน้อย..."
　　
จางเย่ตอบทันที "ผมก็ไม่มีปัญหา รายการทั้งหมดอยู่ในหัวผมหมดแล้ว จะให้ผมพูดเมื่อไรก็ได้" การเพิ่มเวลาออกอากาศเท่ากับจางเย่จะยิ่งสะสมค่าชื่อเสียงได้เร็วขึ้นเช่นกัน เขาย่อมไม่คัดค้านแน่นอน ถึงจะต้องเหนื่อยมากขึ้น แต่การได้เป็นคนดังสำคัญที่สุด!
　　
หัวหน้าคนหนึ่งของช่องวรรณศิลป์ถามขึ้น "รายการ ‘พิเคราะห์สามก๊ก’ ของคุณจะฉายได้อีกกี่ตอน?"
　　
จางเย่คิดอยู่ครู่หนึ่ง ‘พิเคราะห์สามก๊ก’ ฉบับดั้งเดิมมีหลายตอนที่ใช้ไม่ได้ เพราะว่าพื้นฐานวัฒนธรรมของโลกนี้มีการเปลี่ยนแปลงไป อาทิเช่นคำพูดของหลู่ซวิ่น เฉียนเสวียเซิน และคนดังอีกหลายคนไม่สามารถใช้ได้ จึงต้องตัดออกแต่ก็ไม่ได้มากมายนัก "ไม่ว่ายังไงก็ต้องมีหลายสิบตอนครับ"
　　
หัวหน้าคนนั้นพยักหน้า "ดีเลย หลายสิบตอนก็ดีแล้ว ยิ่งบรรยายได้มากเท่าไรก็ยิ่งดีเท่านั้น ตอนนี้คุณเป็นเสาหลักของสถานีเราแล้วนะ"
　　
หวังสุ่ยซินหันมาทางหูเฟย "เหล่าหู หลังจาก ‘พิเคราะห์สามก๊ก’ จบ พวกคุณต้องรีบหาผู้บรรยายคนใหม่ให้เร็วที่สุดเท่าที่ทำได้นะ เราต้องให้รายการนี้ดำเนินต่อไปให้นานที่สุดให้ได้ ทั้งยังต้องทำให้ดีอีกด้วย!"
　　
หูเฟยกล่าว "ผมทราบแล้ว!"
　　
"เอาล่ะ เป็นอันว่าตกลงตามนี้ เลิกประชุม!" หวังสุ่ยซินลุกขึ้นเดินออกไป
　　
หัวหน้ารายการหลายคนกล่าวหลังเลิกประชุม "เหล่าหู อาจารย์จาง ยินดีด้วยนะ"
　　
"เฮ้อ เรตติ้งของพวกคุณนี่น่าอิจฉาแทบตายจริงๆ ถ้ารายการของพวกเราได้เกินแปด...ไม่สิ แค่ทะลุห้าก็พอ แค่นั้นฉันก็คงดีใจจนสะดุ้งตื่นกลางดึกแล้ว!" ผู้ดูแลคนหนึ่งกล่าว
　　
หวังเหมิงหัวเราะร่า "คุณก็ดึงตัวอาจารย์จางไปสิ"
　　
หูเฟยขึงตาใส่พวกเขา "ผมบอกพวกคุณเลยนะ ใครกล้าคิดแตะต้องจางน้อยของพวกเรา ต้องเป็นศัตรูกับผมแน่ พวกคุณอย่าแม้แต่จะคิด!"


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./45.md)