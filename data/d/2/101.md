##บทที่ 200 : จางเย่กับคำเชิญจากสถานีโทรทัศน์ออนไลน์!
ยามบ่าย

วันนี้เป็นวันหยุดของสองสามีภรรยา พ่อกับแม่นอนกลางวันไปแล้ว

ที่ห้องนอนเล็ก จางเย่นอนแผ่หราอยู่ในห้องของตัวเอง จ้องมองฝ้าเพดาน พลางปล่อยความคิดให้ล่องลอย ชายหนุ่มรู้สึกว่าหน้าที่การงานของเขามาถึงทางตันเสียแล้ว แม้จะทำเรื่องจุกจิกไปเรื่อยๆ ไม่หยุดหย่อน แต่หลังออกจากสถานีโทรทัศน์มา ก็ยังไม่มีเป้าหมายการทำงานไหนที่จะเอามาต่อยอดได้เลยสักอย่าง ไม่ว่าจะหยิบซ้ายจับขวา ต่างก็ไม่ได้เป็นแผนการในระยะยาว ทุกอย่างที่ผ่านมานี่ สุดท้ายกลายเป็นเพียงเรื่องผิวเผิน พอนานไปก็จะไม่มีอะไรที่คงเหลืออยู่ นี่ไม่ใช่ผลลัพธ์ที่จางเย่อยากจะเห็น ขืนยังเป็นแบบนี้ต่อไป จะต้องมีเรื่องให้รักษาความนิยมเอาไว้อีกซ้ำแล้วซ้ำเล่าแน่ ข้อแรก เขาคงต้องเหนื่อยหนักมาก ข้อสอง แล้วชาติไหนเขาถึงจะไปโผล่ในทำเนียบคนดังระดับ D ได้ล่ะ?

ตอนนี้เว็บไซต์ทางการจัดอันดับให้จางเย่เป็นแนวหน้าของทำเนียบคนดังระดับ E แม้จะมีภาพยนตร์ที่ถ่ายทำไปแล้ว แต่นั่นยังไม่ทำให้เขาเข้าไปสู่ระดับ D ได้ เป็นอะไรที่ยากเย็นเหลือนเกิน! ส่วนนักแสดงพวกนั้นที่อยู่เหนือกว่าเขา ต่างก็ไม่ใช่ลูกพลับนิ่มเลยสักคน ทุกวันคนอื่นๆ ต่างก็กำลังเพิ่มพูนชื่อเสียงกันทั้งนั้น นี่แค่ระดับ D ก็ยังไปไม่ถึงเลย สำหรับจางเย่ยิ่งไม่ต้องพูดถึงการมุ่งสู่ระดับแนวหน้าภายในประเทศ หรือแม้แต่ระดับแนวหน้าของต่างประเทศหรอก ── เป็นได้เพียงความฝันหนึ่งที่เอื้อมไม่ถึงเท่านั้นเอง!

คิดหาวิธีสิ!

จะปล่อยให้มันเป็นแบบนี้ต่อไปไม่ได้!

แต่เขาจะไปไหนดีล่ะ? เขาจะไปที่ไหนได้? จางเย่ยังคงไร้ซึ่งหนทาง!

ร้องเพลง? ยังไม่ถึงเวลา เพราะทักษะการร้องเพลงของเขายังฝึกได้ไม่ถึงไหน จะเดินทางสายดนตรีตอนนี้ มีแต่อับอายขายขี้หน้าเสียเปล่าๆ จะแต่งเพลงแต่งเนื้อร้องให้คนอื่น? เป็นแค่เรื่องฆ่าห่านเอาไข่เท่านั้นแหละ แม้จะรักษาชื่อเสียงไว้ได้ แต่ค่าชื่อเสียงแค่เพิ่มขึ้นมาเพียงชั่วครั้งชั่วคราว และหนทางก็ไม่ได้ยืนยาวนัก เพราะที่ทุกคนให้ความสนใจคือนักร้อง ไม่ใช่คนแต่งเพลง ต่อให้สุดยอดขนาดไหน ถ้าจะให้หวังพึ่งแค่การเขียนเพลงอย่างเดียวคงไต่ทำเนียบคนดังระดับ S ไม่ได้แน่ แม้ระดับ C เองก็คงเป็นไปไม่ได้ ถ่าย MV ล่ะ? ด้วยทักษะการแสดงของชายหนุ่ม เพียงแค่ตัวประกอบเล็กๆ ก็ยังต้องเสียฟิล์มไปตั้งกี่ม้วนต่อกี่ม้วนแล้ว ทั้งใช้เวลาในการถ่ายทำที่ปาไปตั้งกี่วันอีก ยังยากที่จะถ่ายให้ออกมาได้ดีเลย

ตอนนี้อย่าเพิ่งคิดที่จะทำเรื่องนี้ดีกว่า จางเย่ยังต้องการประสบการณ์และความรู้ในหลายๆ สิ่ง เพื่อทำความเข้าใจและเรียนรู้อย่างลึกซึ้ง เป็นผู้กำกับ? เฮอะ แม้แต่คุณสมบัติรับรองบ้าบออะไรนั่นก็ไม่มีทั้งนั้น แล้วใครยังจะกล้าให้เขากำกับหนังกัน? แถมจางเย่เองก็ทำไม่เป็น แค่กล้องที่ใช้ถ่ายทำ เขายังใช้ไม่เป็นเลย เขียนนิยายล่ะ? วงการนิยายก็มีข้อจำกัดของมันเอง เปรียบเทียบกับนักร้อง นักแสดงแล้ว มันเป็นเพียงตลาดเฉพาะกลุ่ม ต่อให้จางเย่จะพยายามแทบเป็นแทบตาย เขียนไปกี่แสนตัวอักษร จนออกมาเป็นหนังสือขายดียอดนิยมได้ กลับกันถ้าเป็นนักร้องแค่ร้องเพลงขี้หมูขี้หมาไม่ต้องเด่นดังอะไรก็ยังได้รับความนิยมสนใจมากกว่านิยายเสียอีก

นอกเสียจากว่า จางเย่เขียนหนังสือได้หนึ่งเล่มต่อหนึ่งวัน ในหนึ่งปีเขียนได้เป็นร้อยๆ เล่ม ถ้าเป็นอย่างนั้นได้ เขาคงจะง่วนอยู่กับงานวรรณกรรมแล้วล่ะ สถานีโทรทัศน์? คงไม่มีใครกล้ารับเขาอีกต่อไป อันนี้คงต้องตัดออก ดีเจที่สถานีวิทยุที่เดิมที่เคยทำ? ที่นั่นผู้ฟังก็น้อยเกินไปอยู่ดี และจางเย่ก็กลับไปทำที่นั่นไม่ได้ด้วย ชีวิตคงได้ดิ่งลงเหวกันพอดี แม้ว่าที่นั่นจะพอเรียกได้ว่าดีอยู่หรอก แต่น่ากลัวว่าป่านนี้ก็ยังไปไม่ถึงทำเนียบคนดังระดับ D เลยด้วยซ้ำ อย่างไรเสียฐานของคนฟังก็ติดแหง่กอยู่แค่นั้นแหละ!

เยี่ยม!

ทุกหนทางที่มีถูกขัดขวางไปเสียหมด!

จางเย่กรีดร้องคร่ำครวญอยู่ในใจ นี่ฟ้าจะล้อกันเล่นเหรอไง หรือความจริงแล้วไม่มีสักทางเลยที่จะใช้ต่อยอดเส้นทางของเขา? สวรรค์ ท่านอย่าทำร้ายกันได้ไหม อย่าทำแบบนี้เลย!

ราวกับได้ยินเสียงโหยหวนของจางเย่

พลันมีเสียงโทรศัพท์ดังขึ้นอย่างไม่คาดคิด!

หลังจากที่จางเย่ออกจากงานได้หนึ่งสัปดาห์ คงบังเอิญมีสักที่ ที่จะหยิบยื่นความปรารถนาดีให้จางเย่

ปลายสายเป็นน้ำเสียงชวนฟังของผู้หญิง ฟังจากเสียง เป็นไปได้แปดส่วนว่าเป็นผู้หญิงวัยกลางคน อายุอานามก็คาดว่าคงจะไม่น้อยนัก “สวัสดีค่ะ ใช่เบอร์ของคุณจางเย่หรือเปล่าคะ?”

“ผมเองครับ” จางเย่นอนพูดอยู่บนเตียง “คุณคือ?”

หญิงสาวหัวเราะ “การหาคุณเจอไม่ใช่เรื่องง่ายเลย นี่ถามเอาจากเพื่อนตั้งหลายคน สุดท้ายถึงถามเอาเบอร์มือถือคุณจากหัวหน้าเก่าคุณมาได้ เอาล่ะค่ะ ก่อนอื่น ฉันต้องขอแนะนำตัวสักหน่อยค่ะ ชื่อภาษาอังกฤษของฉัน คือ วิคตอเรีย เป็นผู้ก่อตั้ง ผู้ลงทุน และเป็นประธานบริษัท บริษัทของเราดำเนินกิจการวิดีโอและโทรทัศน์ IPTV (ระบบ Broadband Internet) เป็นธุรกิจหลัก เชื่อว่าคุณคงน่าจะเคยได้ยินชื่อของเว็บไซต์มาบ้าง เพราะโดดเด่นอยู่ระดับแนวหน้าในวงการ ส่วนตัวดิฉัน เชื่อว่าอายุมากกว่าคุณไม่น้อย คุณจะเรียกฉันว่าคุณเหวยก็ได้ พี่เหวยก็โอเค แค่ชื่อเรียกไม่ได้สำคัญอะไรหรอกค่ะ”

หา ชื่อภาษาต่างประเทศเรียกแบบนั้นได้ด้วยเหรอ?

จางเย่ไม่ได้สนใจอะไรนัก “ผมเรียกคุณประธานเหวยแล้วกัน คุณตามหาผมเหรอครับ?”

“เพื่อนของฉันหลายคนนับถือศาสนาพุทธ และฉันก็ชื่นชอบในวัฒนธรรมชาวพุทธมาก เมื่อวานซืน ตอนที่เพื่อนของฉันสองคนกำลังทานอาหาร ได้พูดถึงกถาธรรมไม่กี่บทของคุณขึ้นมา ขนาดฉันฟังไปบ้างยังรู้สึกว่าน่าสนใจมาก ถึงได้รู้ว่าในเมืองหลวงยังมีผู้ดำเนินรายการการออกอากาศอย่างนี้อยู่อีกหนึ่งคน” หญิงสาวที่ชื่อวิคตอเรียกลั้วหัวเราะ “ฉันใช้เวลาทั้งคืนดูรายการ ‘จางเย่พิเคราะห์สามก๊ก’ ของช่อง BTV - วรรณศิลป์ มันเยี่ยมมากเลย แค่ตอนแรกก็สะกดฉันไว้เสียอยู่หมัด ยิ่งได้ดูบทกลอน และฟังการอัดเสียง ‘คนขุดสุสาน’ ที่สถานีวิทยุของคุณ พอฟังดูแล้ว เหมือนว่าสิ่งเหล่านี้ เป็นสิ่งที่คุณคิดค้น รังสรรค์ขึ้นมาด้วยตัวเองสินะ? หัวข้อส่วนใหญ่ของรายการ ‘ห้องเลคเชอร์’ คุณก็เป็นคนวางโครงเรื่องขึ้นมาเองคนเดียวเลยใช่ไหมคะ?”

จางเย่ถ่อมตัวเล็กน้อย “เกือบทั้งหมดครับ ยังมีการสนับสนุนจากทีมงานด้วย”

คาดไม่ถึงเลยว่าส่วนเล็กๆ ที่ตัวเองได้แสดงเป็นแขกรับเชิญในการถ่ายภาพยนตร์นั้น จู่ๆ ก็ทำให้ประธานบริษัทหันมาสนใจเขา แล้วยังโทรศัพท์มาหาเป็นการส่วนตัวอีกด้วย!

ดูสิ !

ก่อเรื่องก็มีประโยชน์ของการก่อเรื่องสินะ!

วิคตอเรียกล่าว “เว็บไซต์วิดีโอของเรา ได้ทำรายการ IPTV มาหนึ่งปีแล้ว เพียงแค่ได้เห็นรายการของคุณครั้งแรก ฉันก็รู้ทันทีเลยว่า คุณคือพิธีกรรายการ IPTV ที่เราต้องการ!”

จางเย่กล่าวตอบคำยกยอว่า “คุณชมกันเกินไปแล้ว”

“ว่าไงล่ะ” วิคตอเรียถามยิ้มๆ “สนใจจะมาต่อยอดที่ IPTV นี้ดูไหม ได้ยินว่าคุณถูกทางวงการสถานีโทรทัศน์บังคับออก กลับไปไม่ได้อีกแล้ว แต่สำหรับทางเรา ที่นี่ไม่ได้มีกฎเกณฑ์อะไรมากมายอย่างพวกเขา เพียงแค่คุณมาร่วมงานกันเท่านั้น ทางเราจะให้คุณได้ดำเนินรายการเองสักรายการหนึ่ง คุณเป็นเลิศในการวางแผนรายการอยู่แล้ว คุณสามารถกำหนดหัวข้อประเด็นเรื่องเองได้ ช่วงเวลาในการออกรายการ IPTV คุณก็สามารถเลือกได้เอง ข้อตกลงเรื่องงบประมาณค่าตอบแทนคุณเสนอเองได้ ทุกอย่างล้วนสามารถต่อรองกันได้หมด!”

เอ๋?

บอกค่าจ้างค่าตอบแทนเอง?

กำหนดประเด็นเรื่องเอง?

เลือกช่วงเวลาเอง?

จางเย่คิดในใจว่าข้อเสนอเช่นนี้ดีงามเกินไป หรือที่จริงแล้วภายในนั้นมีกลลวงอะไรซ่อนอยู่นะ? เขาตัดบท “ประธานเหวย หรือว่าพวกคุณอยากจะให้ผมทำรายการที่คล้ายกันกับ ‘ห้องเลคเชอร์’? ”

ถึงแม้ว่าทางสถานีโทรทัศน์นครหลวงจะบีบเขาออกแล้ว แต่ที่นั่นก็ยังมีเพื่อนเก่าและหัวหน้าเก่าของเขาอยู่ หูเฟยไม่ผิด เป็นเขาเองที่ยึดมั่นถือมั่น ดึงดันที่จะพาตัวเองเข้าชนกับสถานีโทรทัศน์ จางเย่ไม่ต้องการท้าทายหูเฟยกับเสี่ยวหลวี่ โดยการทำรายการที่คล้ายคลึงกันออกมา และคำตอบของวิคตอเรียก็ทำให้เขาไม่ต้องกังวลอะไรเลย “คุณคิดมากไปแล้วล่ะ พวกเราไม่ได้มีเจตนาจะให้คุณไปท้าชนกับหัวหน้าเก่าสักหน่อย แถมรายการอย่าง ‘ห้องเลคเชอร์’ นั้น ดีก็ดีอยู่หรอก แต่ผู้ชมส่วนใหญ่ค่อนข้างจะมีอายุสักหน่อย ถึงจะมีวัยรุ่นจำนวนมากที่ชอบดูก็เถอะ แต่ส่วนใหญ่ล้วนเป็นผู้ชมที่ระดับวัย 25 ปีขึ้นไปทั้งนั้น ผู้ชมวัยกลางคนและวัยสูงอายุก็เยอะด้วย ถ้าหากฉายทาง IPTV แบบนี้คงจะไม่รอดหรอกค่ะ กลุ่มเป้าหมายผู้ชมของพวกเราคือ อยู่ในช่วงระหว่างวัย 10 กว่าปี จนถึง 30 กว่าปี ซึ่งคนกลุ่มนี้เอง ที่ถือเป็นกำลังหลักของ IPTV”

จางเย่ผงกศีรษะ “อย่างนี้นี่เอง”

“คุณจางจะคิดทบทวนดูก่อนก็ได้นะคะ แต่คุณคงดูออกถึงความจริงใจของพวกเรา ว่าอยากเชิญคุณมาร่วมเติบโตไปด้วยกันกับพวกเราทางนี้จริงๆ จริงสิ คงต้องบอกกันสักหน่อย ออฟฟิศบริษัทและสำนักงานใหญ่ของบริษัทเราอยู่ที่เซี่ยงไฮ้ คุณอาจต้องมาพักทางนี้ ที่เมืองหลวงในตอนนี้ ทางเรายังไม่มีสถานที่ถ่ายทำรายการค่ะ” วิคตอเรียกล่าว

“ครับ ไว้ผมจะคิดทบทวนดูสักหน่อย”

“ได้ค่ะ ฉันจะรอฟังข่าวดีจากคุณนะ คิกๆ”

“ขอบคุณสำหรับคำเชิญของพวกคุณ ผมจะตั้งใจทบทวนให้ดี”

เมื่อวางสายโทรศัพท์แล้ว โทรศัพท์มือถือของจางเย่พลันดังขึ้นอีกครั้ง คราวนี้เป็นหูเฟยโทรเข้ามา

“จางน้อย” หูเฟยถาม “เมื่อครู่มีเพื่อนคนหนึ่งต้องการเบอร์โทรศัพท์ของนายจากฉัน ดูเหมือนว่าทาง IPTV อยากจะให้นายไปที่นั่น? นายได้ตอบกลับไปหรือยัง?”

จางเย่รีบตอบทันที “ยังเลย ผมกำลังต้องการคำปรึกษาจากคุณพอดี IPTV นี่โอเคหรือเปล่า?”

“นายเป็นคนในวงการนะ ขนาด IPTV ยังไม่รู้จักเหรอ?” หูเฟยพูดอย่างฉงน แต่ก็ยังอธิบายต่อไป “ความจริงก็คือ เป็นรูปแบบหนึ่งของการเผยแพร่ออกอากาศสัญญาณภาพวีดีทัศน์ เพียงแต่รายการค่อนข้างหลากหลายกว่ามาก มีรายการวาไรตี้ รายการข่าว และยังมีรายการเด็ก ……”

ในโลกใบก่อนของจางเย่ การพัฒนา IPTV ถือว่ายังไม่ค่อยเติบโตเต็มที่นัก ในความเป็นจริงเอง ก็ไม่ได้ให้สาระความสำคัญอะไรกับโทรทัศน์ประเภท IPTV เท่าไรนัก มีเพียงแค่เว็บไซต์สื่อวีดีทัศน์ที่พัฒนาออกมา โดยสังกัดอยู่ภายใต้การดูแลของสถานีโทรทัศน์ เป็นเพียงการนำสื่อทรัพยากรที่ออกอากาศบนช่องโทรทัศน์มาถ่ายทอดสด หรือฉายซ้ำบนเว็บไซต์สื่อวีดีทัศน์เท่านั้น เพื่อให้ทุกคนได้รับความสะดวกสบายในการชมเท่านั้นเอง แต่เพียงแค่ได้ฟังจากที่หูเฟยพูดมา จางเย่จึงได้เข้าใจ ว่าในวงการโทรทัศน์ IPTV ไม่ได้เป็นเช่นนั้น แถมยังพัฒนาไปไกลกว่าวงการที่เขาคลุกคลีอยู่หลายขุมนัก เป็นโทรทัศน์ออนไลน์อย่างแท้จริง ซึ่งเหมือนกันกับโทรทัศน์ตรงที่ ทุกวันจะมีช่วงรายการฉายตามเวลากำหนด ใช้วิธีการออกอากาศออนไลน์ เผยแพร่ผ่านทางระบบอินเทอร์เน็ต แถมยังเป็นเจ้าเดียว ที่ทำการออกอากาศ ไม่ใช่การฉายซ้ำจากสถานีประเภทที่ลอกเลียนแบบเหล่านั้น ส่วนรูปแบบการดำเนินการโฆษณา และการจัดการกิจการเอง ก็สามารถจัดการบูรณาการผสมผสาน ให้ดำเนินควบคู่ร่วมกันได้เป็นอย่างดี ทั้งยังรับข่าวสารข้อมูลจากวิทยุส่วนกลางที่มีหัวหน้าฝ่ายควบคุม และผู้ตรวจสอบดูแล

“งั้นคุณว่าผมไปดีไหม?” จางเย่ถามอย่างต้องการความเห็น

หูเฟยกล่าว “เรื่องนี้ต้องถามตัวนายเองแล้วล่ะ ตอนนี้ที่สถานีโทรทัศน์เดิม ไม่มีใครกล้ารับนายอีกแล้ว อาจจะมีแค่เพียง IPTV ที่เดียวเท่านั้น ที่นั่นเองก็มีทั้งข้อดีและข้อเสีย ข้อดีก็คือ ฐานผู้ชมค่อนข้างมาก อินเทอร์เน็ตมีคนเยอะแยะมากมาย รายการที่เจ๋งมากๆ อาจมีปริมาณการเข้าชมพุ่งไปถึงหลักล้านได้ นับรวมๆ แล้ว เทียบกับยอดผู้เข้าชมตอนที่นายยังทำรายการ ‘พิเคราะห์สามก๊ก’ อยู่ที่ช่องวรรณศิลป์ของเรา ยังถือว่าสูงไม่น้อย แต่ข้อเสียกลับกลายเป็นว่า ปริมาณการกระจายข้อมูลข่าวสารบนอินเทอร์เน็ตก็มากมายเหลือเกิน ไม่เหมือนกับโทรทัศน์ที่มีเพียงแค่ไม่กี่สถานี เปิดโทรทัศน์ก็ดูได้แต่รายการโทรทัศน์ ส่วนอินเทอร์เน็ตนั้นต่างออกไป เมื่อเปิดหน้าเว็บไซต์ ก็ไม่จำเป็นว่าจะต้องดูแต่ช่องรายการโทรทัศน์ IPTV บางคนอาจจะดูหนัง ดูการ์ตูน อ่านนิยาย ดูคลิปวีดีโอ เพราะฉะนั้น รายการออนไลน์ที่สามารถประสบความสำเร็จได้สักรายการหนึ่ง คงจะเป็นเหมือนการฝ่าฟันพันทัพนับหมื่นม้าออกมาได้เชียวล่ะ ไม่ใช่เพียงแค่ต้องแข่งขันกับ IPTV ที่อยู่ในสายงานเดียวกันเท่านั้นนะ ยังจะต้องแข่งกับสื่อออนไลน์อื่นๆ ทั้งหมดนั่นอีกด้วย แรงกดดันสูงมาก โดดเด่นออกมาได้ยากทีเดียว”

จางเย่ครุ่นคิด

แต่หูเฟยกลับหัวเราะฮ่าๆ กล่าว “แต่ใครกันจะไม่รู้ถึงความเก่งกาจสามารถของจางน้อย? คนอื่นๆ อยู่ในพื้นที่อันไร้พรมแดนแบบนั้น คงจะไม่สามารถลืมตาอ้าปากได้ตลอดไปแน่ๆ แต่กับนายไม่เหมือนกัน ฉันเชื่อว่านายทำได้ !”

“ขอบคุณครับพี่หู”

“นายตัดสินใจเองเถอะ”

“ได้ ผมจะคิดดูให้ดีๆ”

การสนทนาสิ้นสุดลง จางเย่เริ่มนอนนวดขมับอยู่บนเตียง รู้สึกปวดหัวไปหมด มีโอกาสแล้ว แต่ก็ยังมีข้อเสียด้วย แล้วจะไปหรือไม่ไปดีล่ะ?

ปวดหัว !

ตัดสินใจได้ยากจริง !

ดาราประสาอะไรกัน ที่จริงแล้วไม่ได้เป็นเหมือนอย่างที่ใครๆ มองว่าน่าอิจฉาเลย ภายนอกดูเจิดจรัส ส่วนความจริง มีเพียงแต่เจ้าตัวเท่านั้นที่รู้ถึงความขมขื่นที่เก็บงำซ่อนเร้นเอาไว้เบื้องหลัง ก้าวผิดเพียงก้าวเดียว สามารถทำให้ชื่อเสียงย่อยยับป่นปี้ได้ ตั้งแต่ที่ล้มพลาดท่า กลับตัวไม่ทันนั้น ── ทุกย่างก้าวสะเทือนขวัญ แถมยังเป็นอาชีพที่ต้องทรมานทรกรรมหัวสมองอีก!

จริงๆ แล้วต้องใช้สมองตั้งมากมายขนาดไหน ดูจางเย่เอาก็รู้แล้ว !

รู้ไหมทำไมจางเย่ถึงเอาแต่เกาศีรษะ?

รู้ไหมทำไมจางเย่ถึงเอาแต่บีบศีรษะ?

รู้ไหมทำไมตอนเที่ยงคืน จางเย่ถึงนอนไม่หลับ คอยแต่เอามือแหวกเส้นผม?

ใช่สิ ! มีเหตุผลเดียวเท่านั้นก็คือว่า... หัวเขามีรังแคน่ะสิ!




-*-*-*-*-*-*-*-*-*-*-*-*-*-*-*-*-*

จบภาค 2
สามารถติดภาค 3 ได้ในวันที่ 30/09/2017

