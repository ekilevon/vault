##บทที่ 176 : ตำรวจไม่กล้าจับจางเย่!
ห้านาทีต่อมา

ฝูงชนในหอพิธีต่างแยกย้ายกันไป

หวังสุ่ยซินนอนพะงาบอยู่กับพื้นจมูกช้ำหน้าบวมไปหมด บนใบหน้าและร่างกายเต็มไปด้วยรอยรองเท้า นอนกรีดร้องโอดโอยอยู่ตรงนั้น!

“ผู้อำนวยการ!”

“หัวหน้า!”

“ผู้อำนวยการหวัง!”

“ไอ้หยา! ท่านเป็นยังไงบ้าง? ยังโอเคอยู่รึเปล่า?”

เลขาของหวังสุ่ยซินและเจ้าหน้าที่สถานีฯ คนอื่นๆ ที่อยู่ใกล้ๆ รีบกรูเข้ามา สองคนพยายามหิ้วปีกเขาลุกขึ้น อีกคนตรวจสอบดูว่ามีอาการบาดเจ็บตรงไหนบ้าง ยังดีที่ไม่มีกระดูกส่วนไหนแตกหัก
มีแค่แผลฟกช้ำเขียวบ้างม่วงบ้างตามร่างกาย ซึ่งทั้งหมดเกิดจากการถูกรองเท้าเตะใส่ แม้จะไม่มีกระดูกหัก แต่บาดแผลเหล่านี้มากพอที่จะทำให้หวังสุ่ยซินเจ็บปวดทรมานไม่น้อยทีเดียว เขาเป็นถึงผู้บริหารสถานีโทรทัศน์ตำแหน่งใหญ่โต ไหนเลยจะเคยถูบทุบตีมากมายขนาดนี้? ประกอบกับที่ทุกวันนั่งอยู่ในสำนักงานไม่ได้ออกกำลังกาย จึงเป็นธรรมดาที่ร่างกายจะอ่อนแอกว่าคนทั่วไป ทำให้ตอนนี้ลุกไม่ขึ้นแล้ว!

เลขาหวังสุ่ยซินหันไปมองเขม่นเหล่าเด็กๆ และผู้ปกครองนับร้อยอย่างโกรธเคือง “ใครกัน! ใครที่ทำร้ายเขา! ออกมาเลยนะ! พวกคุณทำเกินไปแล้ว! เคารพกฎหมายกันบ้างรึเปล่า?”

เหล่าเด็กๆ ต่างไม่พูดไม่จา

จางเย่ก้าวออกมาข้างหน้า “แกจะตะโกนใส่พวกเด็กๆ หาแม่แกเหรอ! มา ตะโกนใส่ฉันนี่มา!”

เมื่อหันไปเห็นจางเย่ เลขาที่กำลังเกรี้ยวกราดถึงกับผงะถอยโดยไม่รู้ตัว เรื่องที่เกิดขึ้นในวันนี้ทำให้พวกเขาหลายคนรู้ซึ้งถึงตัวจางเย่คนนี้อีกครั้ง พวกเขารู้แล้วว่าหมอนี่หัวรุนแรงอารมณ์ร้ายขนาดไหน

จางเย่มองอีกฝ่ายแล้วกล่าว “ไม่มีใครทำร้ายเขาทั้งนั้น ไม่มีใครแตะต้องเขาด้วย แต่เพราะว่าเมื่อกี้มีหลายคนเบียดล้อมกันเข้ามา ฉันก็พลอยโดนเบียดจนเสียศูนย์อย่างหนัก เลยบังเอิญเหยียบถูกผู้อำนวยการหวังไปสองสามทีอย่างไม่ตั้งใจ ทุกอย่างเป็นอุบัติเหตุ แค่อุบัติเหตุ อาจจะพอฝืนเรียกว่าเกิดการเหยียบกันเพราะความแตกตื่นก็ได้”

หวังสุ่ยซินคำรามใส่จางเย่อย่างโมโห “มันนั่นแหละที่เป็นคนเตะฉัน!”

จางเย่กล่าวหน้าซื่อตาใส “ผู้อำนวยการหวัง คุณเป็นผู้บริหารของสถานีโทรทัศน์นะ ไม่ควรโกหกซึ่งหน้าแบบนี้ ผมเตะคุณตรงไหนกัน? นี่มันอุบัติเหตุทั้งนั้น มีแต่คุณนั่นแหละที่มาถูกตัวผม!”

“ถูกแล้ว!”

“ฉันเป็นพยานให้ได้!”

“ฉันก็ด้วย! มันแค่อุบัติเหตุเท่านั้น!”

บรรดาเด็กๆ นับร้อยคนและผู้ปกครองต่างออกหน้าเป็นพยานให้จางเย่!

หวังสุ่ยซินแค้นใจจัดจนแทบหายใจไม่ออก “...แจ้งตำรวจซะ!”

แววตาของหูเฟยเย็นเยียบ ถึงตอนนี้เขารู้สึกผิดหวังกับหัวหน้าอย่างหวังสุ่ยซินถึงขีดสุด!

ผู้บริหารสถานีโทรทัศน์คนอื่นมองหน้ากันไปมา บ้างขมวดคิ้ว บ้างส่ายหัวเบาๆ ท้ายที่สุดผู้บริหารทั้งคณะถึงกับแยกย้ายกันไปจนหมด ไม่รั้งอยู่ที่นั่นอีกต่อไป นี่เป็นพิธีศพของผู้อื่น เป็นสุสานปาเป่าซาน เป็นที่พักอันสงบของผู้ล่วงลับ ไม่ว่าสถานการณ์จะเป็นยังไง นายก็ควรจะไปพูดกันภายหลัง อย่างน้อยก็ควรให้ผู้อื่นเสร็จพิธีไว้อาลัย ได้เผาศพและเก็บเถ้ากระดูกเรียบร้อยดีเสียก่อน ค่อยว่ากันอีกทีหรือเปล่า? แต่เพราะความแค้นส่วนตัว นายถึงกับไม่สนใจอะไรเลยได้ถึงเพียงนี้?

เดิมที ภาพลักษณ์ของหวังสุ่ยซินในสายตาผู้บริหารสถานีฯ หลายคนไม่เลวเลยทีเดียว เขารู้จักคบค้าสมาคมสร้างสายสัมพันธ์และทำงานเก่งมากเช่นกัน ด้วยเหตุนี้เรื่องที่ลูกชายของหวังสุ่ยซินก่อไว้ พวกเขาจึงได้ลืมตาข้างหลับตาข้าง แต่เมื่อจางเย่ร่ายกลอนบทนั้นออกมา คณะผู้บริหารต่างตระหนักแล้วว่าหวังสุ่ยซิน...คงเป็นคนที่พวกเขาไม่อาจจะเก็บไว้ต่อไปได้ กลอน ‘คนบางคน’ นั้นโหดเหี้ยมไร้ปราณีเกินไป พวกเขาทุกคนต่างคร่ำหวอดในวงการสื่อ จึงรู้ว่ากลอนบทนี้จะสร้างความปั่นป่วนได้มากมายขนาดไหน!

หากเป็นคนอื่นออกมาเรียกร้องความยุติธรรมหรือด่าทอหวังสุ่ยซิน อย่างมากก็จะถูกมองว่าเป็นพวกก่อกวน ต้องการสร้างกระแสเท่านั้น สามารถชี้แจงกลบเกลื่อนได้ไม่ยาก แต่จางเย่นั้นชั่วร้ายเกินไป ด้วยบทกลอนสุดอมตะขนาดนี้ เท่ากับสร้างปัญหาไม่รู้จบ เรื่องนี้ไม่มีวันปิดฉากได้ด้วยดีแน่นอน!

หากพวกเขาอยากจะปกป้องหวังสุ่ยซินอย่างสุดชีวิตจริงๆ ก็ใช่ว่าจะไม่มีทางไม่มีโอกาสเสียเลย แต่เมื่อได้ยินหวังสุ่ยซินสั่งให้แจ้งตำรวจ ในใจเหล่าผู้บริหารสถานีฯ ต่างรู้แล้วว่าพวกเขาควรวางตัวเช่นไร คนประเภทนี้ไม่มีค่าให้พวกเขาเก็บไว้อีกต่อไป ดูปฏิกิริยาของเพื่อนร่วมงานในสถานีฯ สิ กระทั่งลูกน้องในช่องของนายเอง เห็นหัวหน้าถูกทุบตียังมีสีหน้าพออกพอใจเสียด้วยซ้ำ ตำแหน่งหัวหน้าของนายคงจะจบสิ้นแต่เพียงเท่านี้แหละ ถ้าจะโทษต้องโทษกลอน ‘คนบางคน’ ของจางเย่เถอะ บางครั้งกลอนเพียงหนึ่งบท หรือผลงานวรรณกรรมเรียบง่ายเพียงหนึ่งชิ้น ก็สามารถทำให้ชื่อเสียงคนๆ หนึ่งต้องเหม็นเน่าได้อย่างแท้จริง! ไม่ว่าใครก็ช่วยนายไม่ได้แล้ว!

พิธีศพยังคงดำเนินต่อขณะที่หลายคนจากไป

เหล่าผู้บริหารสถานีฯ กลับไปแล้ว กล้องก็ถูกเก็บไปเรียบร้อยแล้ว เลขาประคองหวังสุ่ยซินเดินออกไปข้างนอก พวกที่รกหูรกตาต่างหายหน้ากันไปหมด

เว่ยอิ่งมองตรงมาที่จางเย่และก้าวเท้ามาหยุดอยู่ตรงหน้าชายหนุ่ม ก่อนโค้งคำนับอย่างสุดซึ้งในทันที “อาจารย์จาง ขอบคุณค่ะ เพราะคุณที่เรียกร้องความเป็นธรรมให้กับพ่อของฉัน เพราะกลอน ‘คนบางคน’ ของคุณ พ่อของฉันจึงได้พักผ่อนอย่างสงบแล้ว ถ้าหากเขารู้ว่าคุณมอบบทกวีอมตะเช่นนี้ให้เขาละก็ เขาคงต้องมีความสุขมากแน่ๆ!”

จางเย่คลี่ยิ้ม “ลุงเว่ยไม่ให้น้ำหนักกับเรื่องพวกนี้หรอกครับ”

เว่ยอิ่งและครอบครัวสกุลเว่ยต่างรู้ดีว่ากลอนนี้มีน้ำหนักมากแค่ไหน เว่ยเจี้ยนกว๋อเป็นพวกไม่มีปากมีเสียงมาตลอดชีวิต แม้แต่ในที่ทำงานก็ยังได้รับการปฏิบัติอย่างไม่ยุติธรรม! ถึงแม้ว่าการตายของเขาจะได้รับความสนใจจากสังคม พวกเขาต่างรู้ดีว่ามันก็แค่ชั่วคราว อีกไม่กี่วันหรือไม่กี่เดือนผู้คนคงจะลืมเขาไป แต่ตอนนี้ด้วยผลงานของจางเย่ สถานการณ์ได้เปลี่ยนไปอย่างสิ้นเชิง บทกวีที่ยิ่งใหญ่และกล้าหาญเช่นนี้จะถูกสืบทอดและเป็นที่รู้จักของคนรุ่นต่อๆ ไปเป็นแน่ นั่นเท่ากับทำให้ชื่อของเว่ยเจี้ยนกว๋อเป็นที่จดจำเช่นกัน ยามอยู่ไม่เป็นที่รู้จัก ยามตายกลับเป็นที่จดจำ บางทีนี่อาจจะเป็นการปลอบโยนและการรำลึกที่ยอดเยี่ยมที่สุดแก่ ‘คุณพ่อเว่ย’ ก็เป็นได้

หนึ่งบทกวีมีค่าดั่งทองนับพัน!

คุณค่าของกลอน ‘คนบางคน’ นี้คงไม่สามารถประเมินได้ มันไม่อาจตีค่าด้วยเงินตรา แต่เพราะจางเย่ไม่ได้ให้กลอนนี้กับใคร นอกจากเว่ยเจี้ยนกว๋อเพียงผู้เดียว เว่ยอิ่งที่เป็นลูกสาวของเว่ยเจี้ยนกว๋อจึงรู้สึกซาบซึ้งสุดหัวใจ! นอกจากนี้เธอยังคาดเดาได้ด้วยว่าการที่จางเย่ร่ายกลอนนี้ออกอากาศจะต้องจ่ายค่าตอบแทน! จางเย่ช่วยเรียกร้องความเป็นธรรมให้พ่อของเธอ ทำให้มีคนรู้เรื่องนี้มากขึ้น แต่ในทางเดียวกันเขาได้ทำลายหนทางของตัวเองไปด้วย เขาจะต้องตกงานอย่างแน่นอน ไม่มีหัวหน้าคนไหนทนเก็บระเบิดเวลาเช่นนี้ไว้ในองค์กรของตัวเอง! จางเย่ได้เสียสละทุกสิ่งทั้งชื่อเสียงและหน้าที่การงานเพื่อช่วยเหลือพ่อของเธอ!

นี่ไม่ควรค่าให้ ‘ขอบคุณ’ หรือ?

นี่ไม่ควรค่าให้โค้งคำนับหรือ?

เว่ยอิ่งไม่สามารถจะบรรยายความซาบซึ้งในใจออกมาได้ ทั้งยังไม่รู้ว่าจะบรรยายอย่างไรดี จึงได้แต่แสดงความรู้สึกเหล่านี้ผ่านการกระทำเพื่อขอบคุณจางเย่

คำไว้อาลัย…

การเผาศพ…

ตามด้วยเก็บเถ้าไว้ในโถ...

เมื่อพิธีการทุกอย่างสิ้นสุดลงทุกคนเดินออกมาข้างนอก

จางเย่อยู่ด้านหลังคอยปลอบเว่ยอิ่งระหว่างที่เดินไปกับครอบครัวของบรรณาธิการเว่ยออกมาจากสุสานปาเป่าซานจนมาถึงทางเข้าออก เตรียมตัวจะลงจากเขา

ตอนนั้นเอง ตำรวจในเครื่องแบบสองสามนายก็มาถึง!

“ใครเป็นคนแจ้งความ?”

“พวกเราเอง!”

“พวกคุณบอกว่าใครเป็นคนก่อเหตุทำร้ายร่างกาย? เหตุการณ์เป็นอย่างไร?”

“ผู้ชายคนนั้นครับ เมื่อกี้นี้ตอนทำพิธีศพ เขาได้ทำร้ายคนอื่นจนได้รับบาดเจ็บ!”

เลขาของหวังสุ่ยซินรีบอธิบายเหตุการณ์ให้ตำรวจฟังอย่างใส่อารมณ์เต็มที่!

ในขณะที่ตำรวจนายหนึ่งกำลังฟัง ตำรวจหนุ่มคนหนึ่งที่อยู่ทางด้านหลังพลันรู้สึกคลับคล้ายคลับคลา สถานที่ตรงนี้...เอ๋ นี่ไม่ใช่ที่ๆ ออกอากาศช่อง BTV-News เมื่อกี้หรอกหรือ! คนที่โดนทำร้ายก็คือคนที่กล่าวคำไว้อาลัย ส่วนคนหนุ่มที่เลขาฯ ชี้ตัวว่าทำร้ายร่างกายผู้อื่นนั่นไม่ใช่จางเย่หรอกหรือ? ตำรวจหนุ่มคนนี้กำลังดูโทรทัศน์อยู่พอดีระหว่างที่กินมื้อเที่ยงในช่วงพัก ดังนั้นเขาจึงเข้าใจเหตุการณ์ได้ในทันที!

ด้านหน้า ตำรวจชราตรวจสอบอาการบาดเจ็บของหวังสุ่ยซิน เห็นว่าไม่ได้บาดเจ็บร้ายแรง แต่กลับนั่งอยู่บนพื้นเหงื่อออกมามากมาย ท่าทางไม่น่าใช่อาการบาดเจ็บเบาๆ เสียแล้ว “ทำไมคุณถึงไม่เรียกรถฉุกเฉินล่ะ?”

“พวกเรากลัวว่าหมอนั่นจะหนีไปก่อนไงล่ะ!” เลขาของหวังสุ่ยซินกล่าว “หลังจากคุณจับเขาแล้ว พวกเราก็จะรีบไปโรงพยาบาลทันที!”

ผู้ปกครองคนหนึ่งก้าวออกมา “อาจารย์จางไม่ได้ทำร้ายใครครับ!”

“ทุกคนเบียดเสียดกันไปหมด ก็เลยเกิดอุบัติเหตุโดยไม่ตั้งใจ! คุณหมายความว่าไงน่ะที่ว่า ‘มีคนเตะคุณ’?” เด็กคนหนึ่งกล่าว

ทันใดนั้นเหล่าเด็กนับร้อยและกลุ่มผู้ปกครองต่างช่วยกันออกตัวปกป้องจางเย่ “ถูกแล้ว! ไหนใครเห็นว่าอาจารย์จางลงมือทำร้ายคุณบ้าง? ใครเห็นบ้าง?”

เลขาหวังสุ่ยซินขู่ฟ่อ “ผมเห็นนี่ไง!”

“เห็นผายลมเถอะ! พวกเราตั้งมากมายไม่เห็นอะไรสักอย่าง! นี่คุณคิดจะให้การเท็จงั้นเหรอ?” กลุ่มผู้ปกครองมากมายกล่าวแล้วยืนล้อมพวกเขาไว้!

ตำรวจชราตกใจ ชิบหา* ทำไมมีคนเยอะขนาดนี้เนี่ย! พยานหลายร้อยคนเลยเหรอ? แถมเป็นพยานให้กับคนเพียงคนเดียวด้วย? เอ๋ ทำไมผู้ชายคนนี้ดูคุ้นหน้าจังเลย?

“สารวัตรเฝิง” ตำรวจหนุ่มกระซิบเรียกเขา

ตำรวจชราหันไปหา “ทำไมคนนั้นถึงดูคุ้นจัง?”

ตำรวจหนุ่มหัวเราะไม่ออกร้องไห้ไม่ได้ “นั่นมัน...จางเย่ไงครับ!”

“คนที่ก่อความโกลาหลที่โรงพักเมื่อเร็วๆ นี้งั้นเหรอ?” ตำรวจชรามึนงง

ตำรวจสาวอีกคนปาดเหงื่อบนหน้าผาก “ใช่เขาแน่นอน พ่อแม่ของฉันดูรายการ ‘ห้องเลคเชอร์’ ของเขาทุกวันเลยนะ!”

หวังสุ่ยซินพูดกระตุ้น “รีบจับเขาเร็วเข้า!”

เลขาของหวังสุ่ยซินกลัวเช่นกัน ว่าจางเย่จะทำร้ายร่างกายพวกตนอีกครั้ง “คุณตำรวจทั้งหลาย รออะไรกันอยู่ครับ?”

ตอนแรกตำรวจชราตั้งใจจะจับผู้ต้องสงสัยกลับไปที่โรงพัก แต่เมื่อได้ยินว่าอีกฝ่ายคือจางเย่คนนั้น เขากลับหันไปหาหวังสุ่ยซินและพรรคพวก “ผมดูอาการบาดเจ็บของคุณแล้ว ไม่ได้สาหัสอะไร แค่แผลฟกช้ำธรรมดา แค่ทายาก็หายแล้ว เรื่องเล็กน้อยแค่นี้ พวกคุณตกลงกันเองก็ได้ จะโทร. แจ้ง 110 ทำไมน่ะ?”

หวังสุ่ยซินโมโหแล้ว “เขาทำร้ายผมนะ!”

ตำรวจชราจิ๊ปากกล่าว “แต่มีพยานตั้งหลายร้อยยืนยันให้เขา คุณดูผิดไปรึเปล่า? มีพยานมากมายขนาดนี้เราจับเขาไม่ได้หรอก ผิดระเบียบการ เอาล่ะ คุณรีบไปโรงพยาบาลแล้วก็หาหมอเสียนะ บาดเจ็บเล็กน้อยแค่นี้เอง ไม่จำเป็นต้องโทร. เรียกตำรวจเลยด้วยซ้ำ! เวลาฝูงชนชุมนุมกันเยอะๆ การเผลอเหยียบกันย่อมเกิดขึ้นได้ง่ายๆ ก็แค่นี้เองจริงๆ ไม่ใช่หรือไง?” จากนั้นหันไปกล่าวกับทีมของตน “ปิดคดีเรียบร้อย ไปกัน!”

หวังสุ่ยซินโกรธหน้าเขียว “พวกคุณ….”

เลขาเขาตะโกนเช่นกัน “นี่บ้านเมืองยังมีขื่อมีแปอยู่รึเปล่า?”

ตำรวจหนุ่มที่ทราบถึงเหตุการณ์พึมพำ “คนดีๆ อย่างคุณพ่อเว่ยต้องตายเพราะพวกนาย! พวกนายสิยังมีขื่อมีแปอยู่รึเปล่า?”

เหล่าตำรวจเดินจากไป

จางเย่และพรรคพวกเห็นเช่นนั้นก็เดินผ่านหวังสุ่ยซินที่นั่งอยู่กับพื้น ทุกคนต่างแยกย้ายกันไป บ้างกลับบ้าน บ้างกลับไปที่ทำงาน

สมน้ำหน้าแกแล้ว!

สมควรแล้วที่ถูกกระทืบยับแบบนี้!

เจ้าหน้าที่ช่องวรรณศิลป์บางส่วนแช่งด่าอยู่ในใจ!

หวังสุ่ยซินถูกทิ้งไว้อยู่ที่นั่น เรียกฟ้าฟ้าไม่ตอบ เรียกดินดินไม่ขาน เขาเคยได้รับการปฏิบัติแบบนี้ตั้งแต่เมื่อไรกัน? ไม่เคยมีมาก่อน! เขาถูกทำร้ายชัดๆ! แต่กลับไม่มีใครสนใจเลย? ตำรวจก็ไม่รับรู้ด้วยเช่นกัน? เหตุการณ์เหล่านี้เคยเกิดแต่กับคนที่หวังสุ่ยซินไม่ชอบหน้า ตอนที่จางเย่ทำร้ายลูกชายเขา ก็เป็นเขาที่จัดการกับจางเย่ ตอนบรรณาธิการเว่ยทำร้ายลูกชายเขา เขาก็จัดการกับบรรณาธิการเว่ย ถ้ามีคนอื่นมาล่วงเกินเขา เขาอยากจะจัดการใครก็ทำได้ทั้งนั้น

หนึ่ง เป็นเพราะเขามีเส้นสายกับตำรวจที่โรงพัก สอง เป็นเพราะเขาคือหัวหน้าในวงการสื่อ จึงสามารถชี้นำความเห็นมวลชนได้อย่างง่ายดาย! แต่มาวันนี้ทุกอย่างที่เขาเคยทำไปกลับย้อนกลับมาหาตนเอง แม้ว่าทุกคนจะรู้ดีว่าจางเย่จงใจทำร้ายเขา แต่เหล่าผู้คนได้สิ้นศรัทธาในตัวเขาเสียแล้ว ไม่มีใครออกหน้ามาพูดแก้ต่างให้เขาอีกต่อไป เขาถูกทรยศโดยสิ้นเชิง!

ดีมาก!

พวกแกทั้งหมดล้างคอรอไว้ได้เลย!

หวังสุ่ยซินกรีดร้องเช่นนี้อยู่ในใจ แต่เขาก็รู้ดีว่าคำพูดเหล่านี้ไร้ความหมายเพียงใด! พวกหัวหน้าสถานีฯ คนอื่นจากไปกันหมดแล้ว หวังสุ่ยซินได้กลิ่นไม่ดีมาจากสายตาของบรรดาหัวหน้าสถานีฯ คนอื่นๆ! อย่าว่าแต่จะคิดบัญชีกับจางเย่เลย เขาในตอนนี้แทบปกป้องตัวเองไม่ได้แล้ว! กระบวนท่าตายตกตามกันของจางเย่ ได้ผลักหวังสุ่ยซินเข้าสู่หนทางตีบตันแล้วจริงๆ!


……


ข้างล่างเนินเขา

ในรถตำรวจ

ตำรวจสาวรู้สึกว่าบางอย่างไม่ถูกต้อง “สารวัตรเฝิง เราจะไม่จับเขาจริงเหรอ?”

ตำรวจหนุ่มแค่นเสียง “จะจับใครล่ะ? ที่เราไม่ได้จับหวังสุ่ยซินก็ถือว่าไม่เลวแล้ว คุณพ่อเว่ยถูกเขาบีบคั้นจนตาย เธอไม่ได้ดูทีวีเมื่อกี้หรือไงกัน?”

ตำรวจสาวลังเล “แต่เราได้รับแจ้งความนะ อย่างน้อยเราควรจะพาคนกลับไปสอบปากคำรึเปล่า? ถึงอย่างไรก็มีคนโทร. แจ้งตำรวจจริงๆ แถมเขาก็ได้รับบาดเจ็บด้วย”

สารวัตรเฝิงผู้เป็นหัวหน้าปรายตามองหญิงสาว “ถ้าเธออยากจะจับเขาละก็ตามสบาย เธอจะจับจางเย่ไปไหนก็ได้แต่ห้ามพามาที่โรงพักของเราเด็ดขาด!”

ตำรวจสาวอุทาน “ทำไมอย่างนั้นล่ะ?”

ตำรวจหนุ่มกล่าว “นี่เธอไม่รู้จักจางเย่คนนั้นเหรอ?”

“รู้จักสิ ก็พิธีกรรายการไม่ใช่หรือไง?” ตำรวจสาวตอบ

ตำรวจหนุ่มรู้สึกพูดไม่ออกบอกไม่ถูก “ถ้างั้นเธอก็ตกข่าวเกินไปแล้ว ไม่นานมานี้มีโรงพักหนึ่งจับตัวจางเย่ไป ต่อมาก็พิสูจน์ได้ว่าเขาไม่ได้เป็นคนผิด สุดท้ายจางเย่ตอนอยู่ที่โรงพักร่ายกลอนออกมาบทหนึ่ง เขียนกลอนอีกบทหนึ่ง ทำเอาอีกฝ่ายโกลาหลหมาไก่ไม่เป็นสุขไปหมด ถึงขั้นพวกปปช.เกือบจะลงมาสอบสวนผู้กำกับของโรงพักนั้นเองแล้ว ผู้กำกับคนนั้นก็เกือบถูกเด้งแล้วด้วย ฉันยังจำบางวรรคของกลอนได้อยู่เลย ยามเหล็กทรมานคั่งเลือดอะไรสักอย่าง ประตูกรงสุนัขอะไรสักอย่าง แต่ละวรรคยิ่งมายิ่งโหด เธออยากจะจับจางเย่เหรอ? เธอคิดว่าเรายังยุ่งไม่พอหรือไง! ถ้าโดนจับแล้วมีเวลาแต่งกลอนออกมาอีกว่าเหล็กทรมานคั่งเลือดอะไร ยาพิษอะไร หรือทัณฑ์ทรมานอะไรก็ไม่กลัว เธอรับมือไหวไหม?”

ตำรวจสาวอุทาน “ฉันได้ยินเรื่องนี้นะ! นั่นเป็นฝีมือของคนหน้าตาท่าทางธรรมดาแบบนั้นเหรอ? ไม่จริงน่า เขาหน้าตาดูสุภาพมากนะ!”

สารวัตรเฟิงเดาะลิ้น “สุภาพกะตูดสิ! หมอนั่นมันอันธพาลชัดๆ! คนพรรค์นี้ใครอยากจะจับก็จับไป แต่ไม่ต้องพามาที่โรงพักของเรา! เราทนรับปัญหาที่เขาจะก่อไม่ไหวหรอก! เดี๋ยวก็กลอนปฏิวัติ! อีกเดี๋ยวก็เลือดอัคคีข้าสถิตนิจนิรันดร์! ใครจะไปทนไหวกันเล่า!”

ตำรวจหนุ่มเสริม “เมื่อกี้นี้พิธีศพของคุณพ่อเว่ยมีถ่ายทอดสดทางโทรทัศน์ด้วยนะ กลอน ‘คนบางคน’ นั่นเธอไม่ได้ยินเหรอ? มันด่าหวังสุ่ยซินที่โดนทุบตีคนนั้นเสียเละตุ้มเป๊ะเลย! ฉันคิดว่าคนแซ่หวังนั่นชั่วชีวิตนี้คงยืนขึ้นได้ยากแล้ว ลองมีกลอนแบบนี้ติดหนึบอยู่กับตัว เท่ากับต้องโดนประณามหยามเหยียดไปตลอดชีวิต เธอรู้รึยังว่าฝีปากของจางเย่น่ะร้ายกาจแค่ไหน! หมอนี่สามารถแต่งกลอนออกมาได้ตามใจนึกเลยนะ! แล้วแต่ละบทยังสะท้านสะเทือนโลกอีกด้วย! หมดหนทางจะป้องกันเลย!”

สารวัตรเฝิงกล่าวต่อ “ยังไงก็เถอะ เรื่องนี้ใครอยากรับก็รับไปแล้วกัน แต่ต้องไม่ใช่พวกเรา!”

*-*-*-*-*-*-*-*-*-*-*-*-*-*-*-*-*



[Go To Next Chapter]( ./79.md)