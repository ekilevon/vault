##บทที่ 196 : แต่ละกถาธรรมของจางเย่!
กถาเซน?

คนคนนี้กลับโพล่งกถาเซน?

เมื่อเป็นแล้วนั่งไม่ยอมนอน ครั้นตายกลับนอนไม่ยอมนั่ง?

กระดูกผุพังเน่าเหม็นกองหนึ่ง ปุจฉาสร้างคุณประโยชน์ใด?

คนที่ไม่เข้าใจต่อให้ฟังก็ยังไม่เข้าใจอยู่ดี ส่วนคนที่เข้าใจถ่องแท้นั้น ฟังเพียงครั้งเดียวก็รู้ทันทีว่ากถาเซนบทนี้แฝงปริศนาไว้ตั้งแต่ต้นจนจบ ล้ำลึกเสียจนบรรพชิตที่บำเพ็ญตนมานานยังไม่อาจกล่าวออกมาเช่นนี้ได้!

กถาเซนบทนี้ของจางเย่หมายความว่า กระดูกกองหนึ่งต้องเน่าเหม็น แต่ถ้ายังคงจะเอาแต่เข้าฌานโดยไม่เข้าใจถึงคำสอน ก็เป็นดั่งที่กล่าวว่า ‘เมื่อเป็นแล้วนั่งไม่ยอมนอน ครั้นตายกลับนอนไม่ยอมนั่ง’ เมื่อมีความคิดแบบนี้ แสดงว่าทั้งสี่ธาตุหกอายตนะ[1]ในนอกล้วนแต่ลวงหลอก แล้วยังจะได้บุญตรงไหน? ยังจะบรรลุพระธรรมได้อย่างไร? หรือว่าง่ายๆ ก็คือจางเย่กำลังบอกพวกเขาว่า พวกท่านกำลังเรียนเข้าฌานหรือเข้าสู่พุทธะ? หากเข้าฌาน ฌานนั้นก็ไม่อาจบรรลุได้ด้วยการนั่งอยู่เฉยๆ หากเพื่อเข้าสู่พุทธะ สภาวะแห่งพุทธะไม่หยุดนิ่ง เช่นนั้นจะเข้าถึงโดยการนั่งได้อย่างไร? การเข้าฌานเพื่อบรรลุสู่พุทธะ หนทางนี้ไม่ชอบด้วยเหตุผล!

ในสายตาของพุทธศาสนิกชน กถาธรรมหรือปรัชญาเซนใดๆ ไม่ว่าอย่างไรก็ไม่อาจเรียกว่าเป็นกวีนิพนธ์ ทว่าในสายตาของจางเย่ ทั้งสองสิ่งนี้ไม่ได้แตกต่าง!

"ประสก..." หลวงจีนหนุ่มรูปหนึ่งพูดอย่างไม่อยากจะเชื่อ

ไม่ได้มีเพียงเขา แม้แต่เจ้าอาวาสเองยังไม่อาจยอมรับว่ากถาอันลึกล้ำเช่นนี้ ความจริงแล้วมาจากปากของ ‘ยอดยุทธ์’ ที่ทำร้ายศิษย์ทั้งสี่ของท่าน!

เจ้าอาวาสสบตากับจางเย่กล่าวว่า "ประสกเข้าใจพุทธธรรม?"

ทีมงานหลายคนฟังกถาของจางเย่ไม่เข้าใจ ทว่าเมื่อเห็นสีหน้าอันตะลึงพรึงเพริดของเหล่าหลวงจีนแล้วจึงพอรู้ว่าถ้อยคำของจางเย่นั้นสุดยอดขนาดไหน

เหยาเจี้ยนไฉยิ้ม

รองผู้กำกับยิ้ม

ทีมงานคนอื่นๆ เองต่างยิ้มออกแล้วเหมือนกัน

พวกเขารู้ว่าสำหรับเรื่องการแสดง จางเย่ถือเป็นคนนอกสุดๆ เทียบกับพวกมือใหม่ทั่วไปยังไม่ดีเท่าด้วยซ้ำ ไม่อย่างนั้นคงไม่เสียเปล่าไปตั้งหลายเทค ขนาดถ่ายฉากแอคชันแค่ไม่กี่ตอนยังไม่ได้เลย แต่เมื่อพูดถึงเรื่องกาพย์กลอนและงานเขียน อาจารย์จางเย่คนนี้เป็นผู้เชี่ยวชาญในบรรดาผู้เชี่ยวชาญเลยทีเดียว! พวกเขาเหล่าทีมงานถึงจะรวมตัวกันก็ยังไม่ได้สักเสี้ยวของจางเย่เลย อาจเรียกได้ว่านี่คือรากเหง้าที่แท้จริงของเขา! ทุกคนหัวเราะเมื่อทราบว่าเหล่าหลวงจีนเจอปัญหาใหญ่แล้ว! ‘คนบางคนดำรงอยู่กลับตายแล้ว คนบางคนแม้ตายแล้วยังดำรงอยู่’ — พวกเขาหลายคนรู้ว่าจางเย่เคยใช้กลอนบทนี้ ด้วยประโยคเพียงสั้นๆ นี้ก็แสดงให้เห็นถึงความสามารถเชิงวรรณกรรมของจางเย่ได้!

จางเย่ฉีกยิ้ม "ไม่อาจเรียกว่าเข้าใจ"

"ประสกไม่จำเป็นต้องถ่อมตน กถาเมื่อครู่ แม้แต่บรรพชิตอาวุโสผู้บำเพ็ญเพียรมาหลายสิบปีก็ยังไม่อาจกล่าวออกมาได้ เหอๆ ยากพบพานนัก เช่นนั้นเรามาสนทนาธรรมกันสักหน่อยเป็นอย่างไร?" ศิษย์ถูกทำร้าย เดาได้เลยว่าท่านเจ้าอาวาสคงข่มโทสะเอาไว้ไม่เบา จะประลองบู๊? ก็ต่อยตีสู้อีกฝ่ายไม่ได้ เปลี่ยนเป็นประลองบุ๋นเถอะ!

เสี่ยวเหยียนกลั้นหัวเราะไว้ไม่อยู่ จะเทียบบุ๋นกับอาจารย์จาง? พวกท่านเอาตัวไปสะกิดปากกระบอกปืนแล้ว! เธอหันไปให้กำลังใจจางเย่ทันที "อาจารย์จาง ประลองเลย!"

"ใช่! ไปเลย!"

"ให้พวกนั้นได้รู้ซะบ้าง!"

"เหอๆ ตอนนี้ยังมีคนกล้าประลองบุ๋นกับจางเย่อีก?"

"เอ๋ นี่เป็นกถาธรรมนะ? อาจารย์จางไหวเหรอ?"

"กถาธรรมไม่ใช่วรรณกรรมก็จริง แต่ไม่ได้ต่างกันหรอก"

แต่ละคนเริ่มส่งเสียงตะโกน กระตุ้นให้จางเย่ประลองบุ๋นกับหลวงจีนรูปนั้น คนส่วนใหญ่ต่างเชื่อมั่นในตัวจางเย่ มีเพียงส่วนน้อยที่ไม่รู้เรื่องของจางเย่ดีเท่านั้น ที่ไม่คาดหวังในเชิงบวกเท่าไร

หลวงจีนชรารูปหนึ่งแค่นหัวเราะ "สนทนาธรรมกับเจ้าอาวาสงั้นเหรอ?"

หลวงจีนอีกรูปกล่าวว่า "หกอายตนะไม่สะอาด ยังจะสนทนาธรรมอันใด?"

"คนในโลกียะกลับกล้าสนทนาธรรมกับท่านเจ้าอาวาสเรา? ช่างไม่ประมาณตน" หลวงจีนหนุ่มรูปหนึ่งเหยียดหยัน อืม ถึงแม้เมื่อครู่เขาเองจะตกตะลึงไปกับกถาของจางเย่ไม่ต่างกันก็ตาม

หลวงจีนเหล่านี้คงไม่ได้ดูทีวี ดังนั้นจึงไม่รู้เรื่องราวของจางเย่

ดูท่าแล้ว ทั้งสองฝ่ายไม่ว่าใครก็ไม่สามารถกล้ำกลืนความแค้นลงไปได้ จะให้ประลองก็ไม่ไหว จะบุกตะลุยก็ไม่ได้อีก ไม่ว่ายังไงก็ต้องหาทางตัดสินแพ้ชนะให้ได้ถึงจะได้ระบายออก!

จางเย่บอกอย่างไม่แยแส "ก็ได้ ถ้างั้นเชิญท่าน"

ฉวยโอกาสจังหวะนี้ จางเย่พลันขยับมือเล็กน้อยซื้อแคปซูลความจำจากร้านค้าของแหวนเกม หลังจากกินเข้าไป ชายหนุ่มก็ย้อนความทรงจำถึงกถาธรรมและปรัชญาเซนจากโลกของตนเอง ตัวอักษรเหล่านี้ดึงกลับมาได้ง่าย เพียงพริบตาจางเย่ก็พร้อมแล้ว ผู้คนสู้กันเพราะความขุ่นเคือง พุทธะสู้กันเพราะควันธูป[2] สองวันมานี้คะแนนค่าชื่อเสียงของเขาเพิ่มขึ้นเล็กน้อย ดังนั้นจึงพอซื้อแคปซูลความจำ ไม่ใช่อะไร นอกจากเพื่อแสดงความสามารถ!

เขาเห็นแล้วว่าก่อนที่จะเริ่มนั้นมีนักแสดงหญิงคนหนึ่งหยิบมือถือขึ้นมาถ่ายเอาไว้!

ดูความฉลาดเฉลียวของเธอสิ จางเย่ถึงกับคิดจะกล่าวชมเชยสักคำเลย ช่างมีสายตากว้างไกล!

จะแสดงความเทพได้ถึงขีดสุดต้องมีองค์ประกอบอะไรบ้าง? ข้อแรก ต้องมีคู่ต่อสู้เหนือคน ข้อสอง ต้องมีผู้ชมจำนวนหนึ่ง ข้อสาม ต้องมีอุปกรณ์บันทึก เพื่อจะได้เผยแพร่ความสามารถของจางเย่ได้อย่างเต็มที่ ไม่ใช่อะไรที่ควรเก็บไว้ชื่นชมเองคนเดียวเด็ดขาด!

องค์ประกอบทั้งสามล้วนสมบูรณ์แล้ว!

เจ้าอาวาสกล่าวอย่างนุ่มนวลว่า "กถาของประสกก่อนหน้า ฟังคล้ายการเข้าฌานนั้นไร้ประโยชน์ จุดนี้อาตมาไม่เห็นด้วย อาตมามิได้หวังพึ่งพาการเข้าฌานบรรลุเป็นพุทธะ การเข้าฌานเป็นเพียงพาหนะเท่านั้น เป็นเพียงวิธีฝึกจิตอย่างหนึ่ง ประสกเองเป็นผู้ฝึกยุทธ์ เช่นนั้นควรทราบถึงความสำคัญแห่งกระบวนการฝึกวิชายุทธ์ ใจอาตมาน้อมสู่พุทธะ ตัวประสกมุ่งหมายยุทธ์ ต่างก็เป็นวิถีอย่างหนึ่ง ไม่ใช่ว่าประสกหยิบยืมวิถีรังแกศิษย์อาตมาหรอกหรือ?"

เมื่อผู้กำกับเจียงซึ่งมีอำนาจสูงสุดในทีมงานได้ยินเข้า ความโกรธที่ข่มไว้กลับลุกโหมขึ้นมาใหม่! โมโหจนต้องตวาดออกมา!

"ไร้เหตุผล!"

"อาจารย์จางข่มเหงผู้เยาว์?"

"ยังบอกว่าทำร้ายศิษย์ของท่าน?"

"ศิษย์ท่านลงมือก่อน ทำไมท่านไม่พูดล่ะ!"

"ลาเฒ่าหัวโล้นนี่ยังจะแถได้อีก!"

บรรดาทีมงานต่างตะเบ็งกันสุดเสียง ไม่พอใจคำพูดของเจ้าอาวาสอย่างยิ่ง!

จางเย่หัวเราะ มองท่านแล้วกล่าวว่า "ผมทำร้ายศิษย์ของท่านเหรอ?"

"ไม่ใช่ประสกยังจะเป็นใครได้?" เจ้าอาวาสตอบกลับ ดูคล้ายจะพยายามผลักกถาเซนกลับใส่จางเย่ ในแง่นี้ เจ้าอาวาสเองก็ ‘เป็นเอก’ โดยแท้

จางเย่กลับไม่ให้โอกาส รีบหยิบเอานิทานเซนเรื่องหนึ่งจากโลกของเขา ชี้นิ้วไปยังธงผืนหนึ่งที่มุมหนึ่งของวัด ธงผืนนั้นพลิ้วสะบัดลู่ตามลม "ลมพัดธงพลิ้วไหว พวกท่านว่าลมเคลื่อนหรือเป็นธงที่เคลื่อน?"

หลวงจีนรูปหนึ่งรีบตอบ "แน่นอนว่าเป็นลมเคลื่อน!"

จางเย่ส่ายหน้าน้อยๆ

หลวงจีนชราอีกรูปตอบ "เป็นธงเคลื่อน?"

จางเย่ยังคงส่ายหน้า

หลวงจีนอีกรูปว่า "ถ้างั้นสิ่งใดเคลื่อน? โลกเคลื่อน?"

จางเย่เงยหน้ากล่าว "เป็นใจพวกท่านเคลื่อน!"

นิทานธรรมเรื่องนี้เป็นที่รู้จักกันแพร่หลายในโลกของจางเย่ สรรพสิ่งเปลี่ยนแปลงไปตามความคิดของตนเอง ไม่ได้พูดถึงวัตถุที่เปลี่ยนแปลงไปตามธรรมชาติ แต่สอนว่าในการตัดสินใจทุกอย่าง เรามักตัดสินใจไปตามสิ่งที่เห็นว่าสิ่งใดดีหรือไม่ดี จางเย่ต้องการใช้นิทานเรื่องนี้บอกต่อคนเหล่านี้ว่า ฉันข่มเหงผู้เยาว์? ฉันทำร้ายพวกท่าน? เป็นแค่มุมมองของตัวพวกท่านเองเท่านั้น!

ผู้กำกับเจียงปรบมือ "พูดได้ดี!"

นักแสดงหญิงเสี่ยวเหยียนหัวเราะร่า "อาจารย์จางช่างร้ายกาจ!"

ฝ่ายทีมงานต่างรู้สึกฮึกเหิม ปรบมือให้กำลังใจจางเย่!

ทางฝ่ายหลวงจีนนั้นล้วนมีสีหน้าไม่สู้ดี หมอนี่พูดกถาธรรมแต่ละบท เหมือนว่าทางพวกเขาดูแล้วไม่สง่างาม เหมือนคนจิตใจคับแคบ!

เจ้าอาวาสกลับไม่เปลี่ยนสำเนียง กล่าวเรียบๆ ว่า "พุทธองค์ว่าไว้ กล่าววาจาจาบจ้วงตายแล้วลงนรก ทำร้ายคนไยมิใช่แย่ยิ่งกว่า? ไม่ทราบประสกเชื่อเรื่องสวรรค์นรกหรือไม่?"

ด้วยความที่เป็นคนเชื่อเรื่องลี้ลับ จางเย่ตอบโดยไม่คิดว่า "ผมเชื่อ"

เจ้าอาวาสกล่าว "เช่นนั้นสวรรค์อยู่ที่ใด? นรกอยู่หนไหน?"

จางเย่มองท่านแวบหนึ่ง "ล้วนอยู่ในใจท่าน ล้วนอยู่ทั้งสี่ทิศแปดทาง"

"หืม? ในใจอาตมา? เช่นนั้นเหตุใดอาตมามองไม่เห็น?" เจ้าอาวาสกล่าวเรียบๆ

จางเย่หัวเราะฮ่าๆ ชี้นิ้วด่าว่า "ไอ้ลาเฒ่าหัวล้าน!"

หลวงจีนชรารูปหนึ่งโกรธขึ้นมาทันที ส่วนหลวงจีนหนุ่มหลายรูปทยอยหยิบฉวยพลองยาวตั้งใจจะเข้าเสี่ยงชีวิตกับจางเย่

จางเย่ชี้นิ้วไปทางพวกเขาไม่เร็วไม่ช้า "ดูสิ ประตูนรกเปิดออกแล้ว"

เหล่าหลวงจีนพอฟัง พลันตระหนักขึ้นมาได้ ต่างลดพลองในมือลงตามๆ กัน

จางเย่หัวเราะขึ้นอีกครั้ง "ดูสิ ประตูสวรรค์เปิดกว้างแล้ว"

หลวงจีนหลายรูปมองหน้ากันไปมา ที่ว่านรกสวรรค์แท้จริงอยู่ที่ใจมีความหมายเช่นนี้เอง!

เจ้าอาวาสถามต่อ "เช่นนั้นสวรรค์นรกดำรงอยู่สี่ทิศแปดทางคืออะไร?"

จางเย่ใช้กถาธรรมจากโลกของเขามาตอบอย่างสบายอารมณ์ “หนึ่งดอกไม้หนึ่งโลกา หนึ่งใบหญ้าหนึ่งแดนสรวง หนึ่งพฤกษ์หนึ่งชาติภพ หนึ่งใบไม้หนึ่งพุทธะ หนึ่งเม็ดทรายหนึ่งนิพพาน หนึ่งฝั่งฟากหนึ่งสุขาวดี หนึ่งยิ้มหนึ่งโลกีย์ หนึ่งคำนึงหนึ่งโลกุตระ[3]"

หลวงจีนสิบกว่ารูปฟังอย่างงมงาย

เหยาเจี้ยนไฉตบขาดังฉาด "สุดยอด! สุดยอดเกินไปแล้ว!"

"อาจารย์จางเย่สุดยอดอะ! ฮ่าๆๆ พูดได้งดงามมาก" พวกทีมงานต่างชื่นชม

เจ้าอาวาสเองก็ลดทอนความแหลมคมไป "ประสกเมื่อศรัทธาแดนสรวง รู้นรกภูมิ เช่นนั้นเหตุใดจึงกระทำเรื่องทำร้ายผู้คนเล่า?" ท่านยังคงเกาะติดประเด็นนี้ไม่ยอมปล่อย

เสี่ยวเหยียนเคือง "ยังมีประเด็นอื่นอีกไหม?"

เหยาเจี้ยนไฉกล่าว "สนทนาธรรมกับจางเย่ไม่ไหวเลยตีพาลรึเปล่า?"

"ใครทำร้ายผู้คนกัน? เป็นพวกท่านทำร้ายคนก่อนไม่ใช่เรอะ!" นักแสดงชายคนหนึ่งด่า

เจ้าอาวาสไม่สนใจคนอื่น เพียงมองที่จางเย่ "ดังเช่นกฎแห่งกรรม ประสกเชื่อว่ามีนรก เช่นนั้นไม่เกรงกลัวนรกภูมิหรือ?"

จางเย่ไม่ได้โอนอ่อนไปตามท่าน ทั้งไม่ได้ตอบรับเจตนาร้ายแฝงมาในถ้อยคำนั้น กลับหัวเราะร่ากล่าวอย่างเหี้ยมหาญ "เราไม่ลงนรก ผู้ใดจักลงนรก?" — ธรรมกถานี้อาจเรียกได้ว่าเป็นธรรมกถาที่มีชื่อเสียงที่สุดในโลกของจางเย่ ถึงกับเป็นหนึ่งไม่มีสอง!

รองผู้กำกับกู่ร้องขึ้นมา "เยี่ยม!"

ทีมงานคนอื่นๆ ล้วนส่งเสียงเชียร์ดังลั่นเกรียวกราว "ดี เป็นเราไม่ลงนรกผู้ใดจักลงนรกที่ดี!"

แต่ว่าประโยคนี้ไม่ได้มีความหมายตรงตามตัวอักษรอย่างที่พวกเขาเข้าใจ ความจริงพวกเขาไม่ได้เข้าใจจริงๆ หรอก แต่เจ้าอาวาสเข้าใจ หลวงจีนเฒ่าอีกคนก็เข้าใจ ชั่วขณะนั้นทั้งสองพลันหน้าเปลี่ยนสี แววตาที่มองดูจางเย่ได้เปลี่ยนไป!

เราไม่ลงนรก ผู้ใดจักลงนรก?
ความจริงนี่ไม่ใช่คำพูดอวดอ้างโอหัง แต่ทว่ากลับเป็นกถาที่แสดงถึงความเมตตาอันยิ่งใหญ่ — ตกสู่นรกภูมิ ไม่อาจหลุดพ้น เผชิญทุกข์ทรมานอันสาหัส จนแม้มีชีวิตอยู่มิสู้ตกตาย ในยามนั้น หากเราไม่ช่วยพวกเขาแล้วใครจะช่วย?

เจ้าอาวาสประนมมือทั้งสอง "อามิตตาพุทธ"

หลวงจีนชรารูปหนึ่งที่อยู่ด้านหลังก็ประนมมือกล่าว "อามิตตาพุทธ"

หลวงจีนหนุ่มหลายรูปกลับยังไม่หายเคือง พวกเขาไม่เชื่อว่าเจ้าอาวาสของเขานั้นจะสนทนาธรรมสู้กับคนในทางโลกไม่ไหว!

ขณะนั้น จางเย่กลับถามขึ้นบ้าง เขาชี้นิ้วไปยังจารึกศิลาในสวนก้อนหนึ่ง ด้านบนถูกสลักไว้ ถ้อยคำนั้นเขาทั้งสนใจทั้งรู้สึกคุ้นเคย "เมื่อผมมาถึงก็เห็นแล้ว ขอถามว่ากถาบทนั้นเป็นท่านใดเขียนไว้?"

เจ้าอาวาสมอง “เป็นอาตมาเขียนขึ้นไม่กี่วันก่อน”

รอยสลักด้านบนดูยังใหม่มาก มองแวบเดียวก็รู้ว่าเพิ่งทำขึ้น

เจ้าอาวาสท่องออกมาด้วยตนเอง "อันกายนั้นเป็นโพธิ์ ดวงจิตเช่นกระจก หมั่นปัดกวาดเช็ดถู ฝุ่นธุลีไม่อาจบดบัง — นี่คือปวารณาของอาตมา"

พวกทีมงานหันมองตามเช่นกัน ชั่วขณะต่างก็ลืมตัวไป รู้สึกว่ากถาบทนี้ไม่เลวจริงๆ เมื่อมีกายประหนึ่งโพธิ์ที่ทำให้พระพุทธครั้งนั้นสำเร็จมรรคผล เมื่อมีจิตประหนึ่งกระจกเงาไร้ฝุ่นธุลี เมื่อพึงพิจารณาตนเอง ย่อมต้องไม่ปล่อยให้มีธุลีมาคอยทำให้มัวหมอง! เขียนได้ดียิ่ง! นี่เขียนโดยเจ้าอาวาสจริงหรือ? บรรดาทีมงานล้วนเปลี่ยนทัศนคติที่มีต่อเจ้าอาวาสในทันที ตอนนี้เองที่พวกเขาเข้าใจแล้วว่าทำไมวัดชิงซันจึงไม่ยอมให้พวกเขาขึ้นมาถ่ายทำ ที่พวกเขาไล่คนกลับอย่างหยาบคาบและไม่ปล่อยให้ขึ้นมาเป็นเพราะกถาของเจ้าอาวาสรูปใหม่นี่เอง เพราะพวกเขาไม่ต้องการให้วัดวาแปดเปื้อน ทั้งยังหมายถึง ‘หมั่นปัดกวาดเช็ดถู ฝุ่นธุลีไม่อาจบดบัง’

ทางทีมงานพยักหน้าน้อยๆ

เจ้าอาวาสเองก็มองจางเย่ ต้องการดูปฏิกิริยา

ใครจะรู้ว่าจางเย่กลับไม่ได้ให้ความสำคัญ ทั้งยังหัวเราะขึ้นมา ช่างเป็นเรื่องบังเอิญที่โลกใบนี้ก็มีกถาบทนี้ แต่ที่แตกต่างคือยังไม่มีกถาครึ่งบทหลังอย่างโลกของจางเย่

เจ้าอาวาสกล่าว "เหตุใดประสกจึงหัวเราะเล่า?"

หลวงจีนหนุ่มรูปหนึ่งกล่าว "ประสกหัวเราะทำไม?"

"นั่นสิ แน่จริงก็เขียนสิ!" หลวงจีนอีกรูปกล่าวอย่างไม่พอใจ

จางเย่หัวเราะทั้งน้ำตากล่าวว่า "พวกท่านไม่ยอมให้เราขึ้นเขา ทำร้ายคนของเรา ทั้งทำลายข้าวของของเรา เป็นเพราะกถาธรรมบทนี้?"

เจ้าอาวาสมองเขา "ประสกเห็นว่ากถาธรรมของหลวงจีนเฒ่าคนนี้ไม่ถูกต้อง?"

"ไม่ใช่แค่ไม่ถูกต้อง" จางเย่พูดโดยไม่ไว้หน้า "ถึงกับชักจูงให้คนหลงผิดเลยล่ะ!"

"ประสกว่าอะไรนะ!" หลวงจีนหนุ่มรูปหนึ่งโกรธจนคว้าพลองขึ้นมา แค่คิดถึงตอนที่จางเย่พูดกถาเซนเรื่องนรกสวรรค์ เขายังอยากคว้าพลองมาฟาด — แน่นอน อันที่จริงมีเหตุผลอื่นอีก หลวงจีนก็รู้อยู่ว่าถึงจะเอาพลองมาฟาดชายหนุ่ม ก็คงสู้ไม่ไหวอยู่ดี

"สิ่งใดที่เรียกว่าชักจูงคนให้หลงผิดหรือ?" หลวงจีนชรากล่าว

หลวงจีนหนุ่มอีกรูปพูดเบาๆ "หากประสกไม่เข้าใจงั้นก็ไม่ต้องพูดออกมา!"

เหล่าทีมงานเองก็ไม่รู้ว่าทำไมจางเย่ถึงไม่เห็นด้วยกับกถานี้ ในสายตาของพวกเขา ทั้งสี่วรรคนี้เขียนได้ดีมาก ไม่น่ามีปัญหาอะไรหรอกมั้ง?

จางเย่กลับกล่าวว่า "ผมมีนิทานเรื่องหนึ่ง พวกท่านฟังก่อน ก่อนหน้านี้มีพระอาวุโสอยู่สองรูปกำลังถกธรรมกัน พระรูปแรกกล่าวว่า ‘ในใจข้ามีกระจกบานหนึ่ง ทุกวันหมั่นปัดกวาดเช็ดถู เช่นนั้นกระจ่างใส สะท้อนผู้คนคือข้า’ พระรูปที่สองกลับกล่าว ‘ในใจข้าไม่มีกระจก ไยต้องปัดกวาดเช็ดถู’

ไม่มีกระจก?

ไยต้องปัดกวาดเช็ดถู?

ทุกคนที่นั่นได้ฟังแล้ว ต่างพากันงงงัน บางคนคล้ายจะเข้าใจไม่เข้าใจ บางคนก็เหมือนจะเข้าใจได้แล้ว!

จากนั้นจางเย่กล่าวต่อไปอีกว่า "วันนี้ผมมีกถาหนึ่งให้พวกท่าน" พูดจบ จางเย่มองไปยังเหล่าหลวงจีน กวาดตาดูพวกเขาทีละคน "อันกายนั้นเป็นโพธิ์? ดวงจิตเช่นกระจก? หมั่นปัดกวาดเช็ดถู? ฝุ่นธุลีไม่อาจบดบัง?" จางเย่หรี่ตาลง กล่าวโต้กถาของเจ้าอาวาสทีละประโยคๆ ทุกประโยคสะท้านใจเหล่าหลวงจีน แต่ละประโยคที่กล่าว ใบหน้าของพวกหลวงจีนเปลี่ยนไปทันที!

"ดั้งเดิมไม่มีโพธิ์!"

"ทั้งไร้ซึ่งกระจก!"

"แท้จริงไร้ซึ่งสรรพสิ่ง!"

หลวงจีนทุกรูปต่างเงียบสนิท

จางเย่ยิ้มตอบให้กับเหล่าหลวงจีน "ฝุ่นธุลีจะจับลงที่ใด?"



=================================
[1] สี่ธาตุได้แก่ดิน น้ำ ลม ไฟ หกอายตนะหมายถึงหกอวัยวะ (ตา หู จมูก ลิ้น กาย ใจ) รวมเรียกว่าอายตนะภายในที่เป็นเครื่องติดต่อเชื่อมโยงกับอายตนะภายนอกอันได้แก่ รูป เสียง กลิ่น รส สัมผัส อารมณ์

[2] ควันธูป หมายถึง สิ่งที่บูชาและความศรัทธา

[3] กลอนบทนี้คือการเปรียบเปรยถึงจักรวาลใหญ่และจักรวาลย่อย มุ่งว่าทุกสิ่งนั้นสมบูรณ์ในตัวเอง ธาตุพุทธะมีอยู่ในทุกคน



โศลกคู่ของท่านฮุ่ยเหนิง(เว่ยหลาง)

เรื่องมีอยู่ว่า พระอาจารย์ของท่าน พระสังฆปรินายกองค์ที่ 5 หงเหริน ได้จัดให้ศิษย์แต่งโศลกขึ้นเพื่อหาว่าผู้ใดควรได้รับสืบทอดตำแหน่งของนิกายฌานต่อไป
ศิษย์เอกของท่านนามว่า เสิ่นซิว เขียนโศลกไว้บนกำแพงดังนี้
身是菩提树，心如明镜台，
时时勤拂拭，勿使惹尘埃
อันกายนั้นเป็นโพธิ์ ดวงจิตเช่นกระจก
หมั่นปัดกวาดเช็ดถู ฝุ่นธุลีไม่อาจบดบัง

ท่านฮุ่ยเหนิงเมื่อได้เห็นโศลกบทนี้ จึงได้แก้ขึ้นต่อบนกำแพงว่า
菩提本无树，明镜亦非台，
本来无一物，何处惹尘埃？
ดั้งเดิมไม่มีโพธิ์ ทั้งไร้ซึ่งกระจก
แท้จริงไร้ซึ่งสรรพสิ่ง ฝุ่นธุลีจะจับลงที่ใด?

เหตุนึ้ท่านจึงได้รับจีวร บาตร และคัมภีร์วัชรสูตรอันเป็นเครื่องหมายของการสืบตำแหน่งสังฆปรินายกต่อไป


-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./98.md)