##บทที่ 157 : อีกหนึ่งกลอน ‘เพลงนักโทษ’!
ด้านนอกบทสนทนาร้อนแรงราวกับจะคว่ำฟ้า

แต่ในห้องมืดแคบเล็กของโรงพักกลับเงียบสงัด

ตอนนี้ใกล้จะได้เวลาอาหารเย็นแล้ว แต่จางเย่กินมื้อกลางวันเข้าไปมาก ฟาดกับข้าวสามจานกับซุปนั่นเสียเกือบหมด ตอนนี้ยังรู้สึกอิ่มตื้อจนต้องเรอออกมา

ในห้องมีอีกสองคนที่อยู่ด้วย หนึ่งคือนายตำรวจชรา อีกหนึ่งคือผู้กำกับซ่ง

ตำรวจชราสีหน้าดำทะมึนเล็กน้อย “จางเย่! ใครอนุญาตให้นายท่องกลอนแบบนั้นออกไป?”

จางเย่เอ่ยติดตลก “อยู่ๆ ผมก็เกิดแรงบันดาลใจขึ้นมา อยากพูดอะไรก็พูดออกไปตามที่คิด ผมจำเป็นต้องขออนุญาตคนอื่นก่อนจะแต่งกลอนด้วยหรือ?”

ผู้กำกับซ่งโมโหจนต้องทุบโต๊ะปังถึงสามครั้งรวด “แต่กลอนที่นายแต่งมันไม่ได้ตรงกับสถานการณ์จริง! ปั้นน้ำเป็นตัวทั้งเพ จงใจใส่ร้ายป้ายสีพวกเรา!”

หึหึ

พวกนายก็รู้ด้วยเหรอว่าใส่ร้ายป้ายสีมันหมายถึงอะไรน่ะ?

จางเย่ตีหน้าซื่อ “เปล่า ผมไม่ได้ทำงั้นนี่? ผมจะกล้าใส่ร้ายป้ายสีหน่วยงานราชการได้ยังไง ผมก็แค่รู้สึกเกิดแรงบันดาลใจเลยแต่งกลอน ไม่ได้มีอะไรในกอไผ่ด้วย คุณรู้รึเปล่าว่าศิลปะคืออะไร? รู้รึเปล่าว่างานเขียนคืออะไร? มันคือการนำเอาเรื่องราวในชีวิตหรือสิ่งที่เหนือล้ำไปกว่านั้น มาปรุงแต่งอย่างเหมาะสมด้วยชั้นเชิงแห่งศิลปะ! 

ตำรวจชรากล่าวอย่างเดือดดาล “แต่นายทำให้ภาพลักษณ์ของพวกเราเสียหาย!” 

จางเย่จ้องกลับ “เป็นพวกคุณไม่ใช่หรือที่ทำให้ภาพลักษณ์ของผมเสียหายก่อนน่ะ? พวกคุณลองถามจิตสำนึกตัวเองดูเถอะว่าก่อนหน้านี้พวกคุณสอบสวนตามจริงหรือเปล่า? ก้นพวกคุณยังตั้งตรงอยู่ไหม? ตั้งแต่ตอนแรกคุณก็ตั้งใจจะตั้งข้อหาผมอยู่แล้ว ไม่สนด้วยซ้ำว่าที่ผมทำไปเพราะกล้าหาญมั่นคุณธรรมหรือเปล่า พอผมทำอะไรไม่ได้ ผมก็เลยแต่งกลอนระบายความในใจออกมาเท่านั้น จะบอกว่ามีแต่ข้าราชการเท่านั้นที่วางเพลิงได้ แต่พวกคุณไม่อนุญาตให้คนทั่วไปจุดไฟงั้นสินะ?” 

“นาย...” ตำรวจชราโกรธจนลุกขึ้นยืน 

ผู้กำกับซ่งโกรธจัดกับท่าทีของจางเย่เช่นกัน เมื่อครู่นี้ก่อนหน้าที่จะเข้ามาในห้องดำ ผู้กำกับซ่งได้รับสายจากผู้บังคับบัญชาในกรมตำรวจถึงสองสามสาย เพื่อสอบถามความเป็นมาและสถานการณ์ แถมยังด่าเขาเสียยกใหญ่ด้วย ทำให้ผู้กำกับซ่งได้แต่ข่มใจไว้อย่างหนัก ยิ่งกว่านั้นเมื่อเขาเข้าไปดูบนอินเทอร์เน็ต ซึ่งถ้าไม่ดูก็คงไม่รู้ไม่เป็นไร แต่เมื่อเปิดดูแล้วก็ต้องตกใจจนแทบเสียสติ! ขณะนี้ในโลกออนไลน์และกระดานสนทนาแถบเมืองหลวงมีแต่เรื่องจางเย่เต็มไปหมด เขาไม่รู้ด้วยซ้ำว่าคนจากที่ไหนมากมายออกมาเรียกร้องความเป็นธรรมให้กับจางเย่ ซ้ำยังเรียกร้องให้ทางตำรวจปล่อยคนทันที! 

จางเย่เองถึงอย่างไรก็เป็นบุคคลสาธารณะ แถมเรื่องที่เขาช่วยชีวิตแฟนคลับในตอนนั้นจนตัวจางเย่กลายเป็นประเด็นร้อนในสังคมก็ยังไม่ทันจางหายไป ผู้คนยังคงให้ความสนใจในตัวชายหนุ่มอย่างมาก คราวนี้พอเกิดเรื่องแบบนี้ขึ้นมากะทันหัน ก็ยิ่งเป็นกระแสร้อนหนักขึ้นไปอีก! เท่ากับว่าโรงพักของพวกเขาถูกผลักเข้าสู่ใจกลางพายุอย่างฉับพลัน! สายตาของประชาชนทั่วเมืองหลวงในขณะนี้ต่างจับจ้องมาที่พวกเขา! รอดูว่าพวกเขาจะจัดการคดีอย่างไร!

ไอ้ตัวหนาม?

กล้าเล่นโกงกับฉันเรอะ?

ฉันไม่กลัวหรอกโว้ย!

ผู้กำกับซ่งที่ถูกจางเย่ยั่วโมโหไม่ลังเลอีกต่อไป ทั้งยังต้องการจะสั่งสอนบทเรียนจางเย่ด้วย “ไม่ว่าคุณจะพูดอย่างไร พวกเราก็จะทำการสืบสวนไปตามระบอบ จะปฏิบัติหน้าที่ตามระเบียบราชการ อย่าคิดว่าเพราะคุณเป็นบุคคลสาธารณะ ทางเราเลยจะผ่อนผันให้ เพราะคุณเป็นดารานี่แหละเราถึงต้องเข้มงวดกับคุณยิ่งขึ้นไปอีก การกระทำทุกย่างก้าวของคุณเป็นที่สนใจของผู้คน คุณมีหน้าที่ที่จะต้องเป็นแบบอย่างให้กับสังคมด้วย”

จางเย่หัวเราะ “แบบอย่างของผมก็คือการยอมรับว่าผมไม่ได้กระทำความผิด?” 

“ไม่ได้กระทำความผิด?” ผู้กำกับซ่งจ้องเขม็ง “ถ้างั้นผมขอถาม! หวังเฉินถูกใครทุบตี?”

จางเย่ยอกย้อนกลับโดยไม่อ่อนข้อ “งั้นผมขอถามคุณบ้าง! ทำไมผมถึงต้องทุบตีหวังเฉิน?”

ผู้กำกับซ่งกล่าว “เขาถูกนายทำร้ายบาดเจ็บจนต้องเข้าโรงพยาบาล นายละเมิดกฎหมาย นายจะแก้ตัวยังไงก็เปล่าประโยชน์! ขอบอกอะไรให้นะจางเย่! พวกอันธพาลฉันเห็นมามากมายแล้ว! นายเองก็ไม่แตกต่าง! ถ้านายอยากจะสารภาพตอนนี้เราก็มาตกลงกัน ยังจะพอลดโทษให้ได้! พ่อแม่นายตอนนี้ก็อยู่ที่นี่แล้ว ถ้านายไม่คิดถึงตัวเอง อย่างน้อยก็คิดถึงพ่อแม่ตัวเองด้วย นายจะปล่อยให้พวกเขาเป็นกังวลอยู่ข้างนอกอย่างงั้นเหรอ? ตอบมาตามความสัตย์จริงซะ! ไม่งั้นนายจะต้องเจ็บปวดกับผลที่ตามมาแน่!” 

จางเย่ยิ้มอ่อน “ผมอยากจะเห็นจริงๆ ว่าคุณจะทำให้ผมเจ็บปวดกับผลที่ตามมายังไง!”

ผู้กำกับซ่งกล่าวอย่างเย็นเยียบ “อย่าคิดว่าแค่เพราะมีแฟนคลับไม่กี่คนแล้วนายจะรอดนะ! กฎหมายจับตามองนายอยู่!” 

จางเย่จ้องกลับเช่นกัน “อย่าคิดว่าเพียงเพราะคุณอยู่ในเครื่องแบบตำรวจแล้วจะใช้กฎหมายอย่างมิชอบได้นะ! ประชาชนจับตามองคุณอยู่!”

“นายแม่*...” ผู้กำกับซ่งแทบหลุดสบถออกมาแต่ยั้งไว้ทัน รีบสูดลมหายใจเข้าออกลึกๆ เพื่อสงบใจตนเอง ยั่วโมโหคนเก่งเกินไปแล้ว! ไอ้แซ่จางนี่มันยั่วโมโหคนเก่งเกินไปจริงๆ “ได้! นายเป็นพิธีกรนี่ คนทั่วไปคงฉะฝีปากกับนายไม่ได้หรอก แต่อย่าคิดว่าจะได้ออกไปเชียว! นั่งสำนึกตัวเองในห้องมืดนี่ไป! พร้อมจะสารภาพผิดเมื่อไรค่อยมาหาฉันแล้วกัน! ฉันจะรอนายอยู่ที่ออฟฟิศ!”

จางเย่หัวเราะไม่กล่าวอะไร

ตำรวจชรากล่าว “ผู้กำกับ เราควร...”

“ไป” ผู้กำกับซ่งไม่กล่าวอะไรอีก เดินนำอีกฝ่ายออกไป

ประตูห้องถูกปิดโครมเสียงดังตามด้วยเสียงล็อกกลอนอย่างแน่นหนา! 

ในห้องเหลือจางเย่อยู่เพียงลำพัง เขานั่งลงกับพื้นยกมือลูบปาก โทรศัพท์ของเขาถูกริบไปแล้ว ทำอะไรไม่ได้อีกต่อไป ชายหนุ่มได้แต่หลับตาเพื่องีบหลับ

ฟ้าค่อยๆ มืดครึ้มอย่างช้าๆ 

หลายคนเลิกงานแล้ว โรงพักเริ่มร้างผู้คน

จางเย่หลับไม่ลงจึงลืมตาขึ้นอีกครั้ง ตอนนั้นเอง ประตูพลันถูกเปิดออก

ตำรวจชราคนเดิมเดินเข้ามา โยนขนมปังหนึ่งก้อนกับน้ำแร่หนึ่งขวดให้เขา “ตัดสินใจจะสารภาพหรือยัง? ถ้ายอมสารภาพนายจะได้ลดโทษนะ!” 

จางเย่หยิบขนมปังขึ้นมา “ผมตัดสินใจจะกินมื้อนี้นี่แหละ”

“ปากแข็งเหรอ? ได้!” ตำรวจชราปิดประตูจากไป เขาไม่เชื่อหรอก อยากเห็นนักว่าพวกดาราที่ใช้ชีวิตอย่างกับองค์ชายทุกวันจะทนได้นานแค่ไหน!

ด้านนอกตำรวจหญิงเดินมาหาเช่นกัน

“เสี่ยวเหลย ใกล้เวลาเลิกงานแล้วนะ เธอมาที่นี่ทำไมกัน? วันนี้ไม่ใช่เธออยู่เวรนี่” ตำรวจชราขมวดคิ้ว

ตำรวจสาวเมินเฉยแล้วเบียดตัวเข้าไป “ฉันเอาอาหารมาให้จางเย่”

“อะไรนะ? ฉันอยู่ที่นี่ทั้งคนเธอยังพยายามจะแหกกฎอีกเหรอ?” ตำรวจชราตำหนิ “ในฐานะที่เป็นตำรวจ จะมาส่งข้าวส่งน้ำให้อาชญากรได้ยังไง?” 

“ใครกันอาชญากรที่ว่า? การสืบสวนยังไม่กระจ่างเสียหน่อย!” ตำรวจสาวไม่ยอมรับ

ตำรวจชรากล่าว “ฉันเอาอาหารให้เขาแล้ว เธอไม่ต้องยุ่ง!”

ตำรวจสาวจ้องกลับตาโต “คุณเรียกขนมปังห่วยๆ นั่นว่าอาหารเนี่ยนะ?”

“คนที่ถูกพาตัวมาก็กินแบบนั้นหมดแหละ จะทำไม?” ตำรวจชราพูดอย่างไม่พอใจ

จางเย่หักขนมปังกินตามปกติแล้วพูดกับตำรวจหญิงด้านนอก “สหายเสี่ยวเหลย ไม่เป็นอะไรหรอก ขนมปังนี่กลิ่นก็หอมใช้ได้ เดี๋ยวผมลองกินดู” ชายหนุ่มแกะกระดาษห่อออกแล้วลองบิดู มันค่อนข้างแข็ง “เฮ้ นี่มันขนมปังฝรั่งเศสใช่ไหม?” จางเย่ก้มหน้ากัดไปหนึ่งคำจากนั้นก็แสดงสีหน้าพอใจออกมา “ฮ่า ไม่คิดว่าโรงพักของเราจะมีอาหารดีๆ ด้วยนะเนี่ย ขนมปังอร่อยขนาดนี้เชียว? คุณซื้อมาจากไหนเหรอ? ไว้เดี๋ยวผมออกไปจะไปซื้อยกกล่องเลย รสชาติดีจริงๆ อืม หอมด้วย!”

ตำรวจชราอึ้ง อย่างนั้นยังอร่อยอีกเหรอ? เขารู้สึกว่าจางเย่ทำปากแข็งไปงั้น ไม่ต้องพูดถึงพวกบรรดาเซเล็บแบบชายหนุ่มหรอก ขนาดพวกโจรขโมยที่ถูกจับมายังทนอาหารของพวกเขาไม่ได้เลย!

แต่ในความเป็นจริงแล้วจางเย่กลับรู้สึกอร่อยจริงๆ เขาดิ้นรนมาตั้งแต่เด็กเพราะครอบครัวยากจน ตำรวจแก่นั่นคิดว่าเขาโตมาแบบฮ่องเต้น้อยงั้นเหรอ? ความจริงเหลวไหลทั้งเพ จางเย่สมัยที่เรียนชั้นประถมกระทั่งนมยังไม่มีปัญญาจะดื่ม ไม่อย่างนั้นจะตัวเตี้ยแบบนี้ได้ยังไง? หลังจากทำงานหาเงินได้แล้ว จางเย่ก็ยังไม่มีอารมณ์จะกินของดีๆ มากนัก เพราะเคยชินกับชีวิตลำบากเรียบง่ายไปแล้ว ไม่ต้องพูดถึงอะไรเลย เอาแค่บะหมี่สำเร็จรูปนี่แหละ ถ้าเป็นคนอื่น ใครบ้างจะสามารถกินมาม่าได้ตลอดทั้งอาทิตย์? แต่จางเย่ทำได้! เขาไม่ใช่พวกเลือกกิน อีกอย่างก่อนหน้านี้เขาก็แทบไม่มีเงินด้วย ในเมื่อที่นี่จัดการเรื่องอาหารให้แล้ว แน่นอนว่าเขาต้องมีความสุขมากที่มีของกิน

ตำรวจชรายังไม่ยอมเชื่อ ได้แต่จ้องมองผ่านหน้าต่างอยู่เป็นเวลานาน

แต่ทว่าจางเย่กลับกินขนมปังทั้งก้อนอย่างเอร็ดอร่อยจริงๆ สุดท้ายแม้แต่เศษขนมปังที่ติดอยู่ก้นถุง เขาก็กรอกเข้าไปในปาก

ตำรวจสาวประทับใจกับภาพที่เห็น ช่างสมเป็นอาจารย์จางจริงๆ!

ตำรวจชราไม่ได้กล่าวอะไรอีก “ไปกัน ได้เวลากลับบ้านแล้ว!”


……



สองทุ่มตรง

จางเย่รู้ว่าคืนนี้ตัวเองคงต้องนอนที่นี่เสียแล้ว ไม่ยอมปล่อยตัวใช่ไหม? พยายามบีบบังคับให้ฉันยอมรับผิดใช่ไหม? ได้! ดูเหมือนว่า ‘คำสารภาพของข้า’ จะยังแรงไม่พอสินะ โรงพักของนายถึงได้ดื้อด้านนัก คิดได้เช่นนั้น จางเย่ที่กินอิ่มดื่มพอแล้วก็ลุกขึ้นยืนปัดฝุ่นที่ติดอยู่ตรงก้นทิ้ง ก่อนเหลียวมองไปรอบตัวจนพบหินขนาดเล็กจิ๋วก้อนหนึ่งที่พื้น เขาหยิบมันขึ้นมาลองน้ำหนักดู ก็พอใช้ได้นะ

ทันใดนั้นเอง เสียงอึกทึกโครมครามก็ดังลอดมาจากด้านนอกประตู!

“คุณตำรวจ กรุณาให้สัมภาษณ์ด้วยครับ!”

“ขอทราบได้ไหมคะว่าจางเย่ถูกกักตัวไว้ที่ไหน? ขอเราเข้าไปด้วย!” 

“พวกเราต้องการสัมภาษณ์อาจารย์จาง! หนังสือพิมพ์ของเราได้ยื่นคำร้องขอสัมภาษณ์มาแล้ว!” 

นักข่าวกลับมาอีกครั้งจริงๆ ครั้งนี้ฟังจากเสียงแล้ว ต้องมากกว่าตอนที่มาช่วงบ่ายสักสองถึงสามเท่าเห็นจะได้ ถึงกับนำกล้องวิดีโอมาด้วย กระทั่งนักข่าวจากสถานีโทรทัศน์ก็ยังมา!

จางเย่รู้ทันทีว่าต้องเป็นผลมาจาก ‘คำสารภาพของข้า’ ในช่วงบ่ายอย่างแน่นอน ที่ดึงดูดความสนใจของสาธารณะชนทั้งหลายถึงขนาดนี้ มาได้เวลาพอดีเลย!

ตำรวจสองสามนายที่อยู่เวรพยายามกันนักข่าวเอาไว้

“ทำไมพวกคุณถึงมากันอีกแล้วเนี่ย?”

“จะใช้กำลังฝ่าเข้าไปเรอะ คิดหรือว่าผมไม่กล้าจับพวกคุณน่ะ?”

“หัวหน้าทางเรายังไม่อนุมัติคำร้องขอสัมภาษณ์ใดๆ ทั้งนั้น! พวกคุณทั้งหมดออกไปซะ!”

เห็นได้ชัดว่าตำรวจสามนายนี้ไม่อาจกันนักข่าวมากกว่ายี่สิบคนได้ พวกเขาต่างรีบลอดมุดกันเข้าไป “จางเย่ล่ะ? จางเย่ถูกขังไว้ที่ไหน? หา! อยู่ตรงนี้! อยู่ตรงนั้นไง! ดูเหมือนกำลังเขียนอะไรอยู่ด้วย! ถ่ายวิดีโอเร็วเข้า!”

ในห้องดำมีโคมไฟอยู่ ไม่ได้สว่างมากนัก แต่ก็เพียงพอให้คนมองเห็นได้

จางเย่รู้ว่าพวกนักข่าวกำลังยืนอยู่นอกประตู จึงอดไม่ได้ที่จะหยิบหินก้อนเล็กขึ้นมา หันหน้าเข้าหากำแพง หลับตารวบรวมอารมณ์อยู่ชั่วครู่ ฉับพลันจางเย่ก็ลืมตาขึ้นแล้วใช้ก้อนหินเขียนคำสองคำลงบนกำแพง ‘เพลงนักโทษ’!

อยากให้ฉันสารภาพใช่ไหม?

สารภาพแล้วจะลดโทษให้ใช่ไหม?

ต้องก้มหัวให้เท่านั้นถึงจะได้ออกไปใช่ไหม?

จางเย่แค่นหัวเราะเย้ยหยัน ออกแรงเขียนบนกำแพงอย่างหนักทีละคำๆ 

ประตูทางของมนุษย์ถูกปิดลง

ประตูกรงของสุนัขถูกเปิดออก 

เสียงกรีดร้องขู่คำรามกล่าวตะคอก

จงคลานออก อิสระจักหวนคืน!
　
อันตัวข้านั้นโหยหาเสรีภาพ

แต่ก็ทราบใจตระหนักนั่นกรงหมา

ร่างมนุษย์มิอาจคลานเหมือนเหล่าสัตว์

ประตูหมามิใช่ทางออกของคน!

ตัวข้านั้นหวังเอาไว้ในสักวัน

เพลิงโลกันต์ที่โชติช่วงใต้ปฐพี

จะเผากายผลาญศพข้าสู่ธุลี

เลือดอัคคีข้าสถิตนิจนิรันดร์!


……


แต่ละคำเต็มเปี่ยมไปด้วยอารมณ์โกรธถึงขีดสุด! เช่นเดียวกับ ‘คำสารภาพของข้า’! ทั้งยังเต็มไปด้วยจิตวิญญาณอันกล้าหาญ ปราศจากความเกรงกลัวต่อความตาย!

จางเย่เคยได้กินหนังสือสกิลเขียนอักษร ทำให้แม้จะเขียนด้วยก้อนหิน แต่ทุกคำกลับงดงามอย่างยิ่ง! ทุกคำต่างเขียนออกด้วยลายอักษรและลายเส้นหนาหนัก!

ตัวอักษรที่ราวกับเขียนด้วยเลือดทำให้ทุกคนที่เห็นถึงกับขวัญผวาตาถลน! 

บรรดานักข่าวเต้นพล่านกันอีกครั้ง “เร็วเข้าๆ! ถ่ายไว้เร็ว!” 

“แสงอยู่ไหนเนี่ย?”

“มืดเกินไป! ขอไฟหน่อย!”

“คนที่ถือไฟถูกตำรวจกักไว้อยู่!” 

“พวกเราใช้มือถือช่วยส่องแล้วกัน! เร็วเข้า! ต้องถ่ายให้ได้นะ!”

“ใช่แล้ว โทรศัพท์มือถือมีไฟฉายนี่นา!”

ชั่วเวลานี้ นักข่าวทุกคนต่างร่วมแรงร่วมใจช่วยเหลือกันเป็นอย่างดี ไม่ใช่เพราะเหตุใด แต่เพราะเป็นอีกครั้งหนึ่งที่โลกนี้ได้ปรากฏบทกวีอันยิ่งใหญ่ขึ้น — ‘เพลงนักโทษ’!

===============================

《囚歌》
作者：叶挺

为人进出的门紧锁着，
为狗爬出的洞敞开着，
一个声音高叫着：爬出来吧，给你自由！

我渴望自由，
但我深深地知道
人的身躯怎能从狗洞子里爬出！

我希望有一天,
地下的烈火，
将我连这活棺材一齐烧掉，
我应该在烈火与热血中得到永生！


‘เพลงนักโทษ’
ผู้แต่ง : เย่ถิ่ง

ประตูทางของมนุษย์ถูกปิดลง
ประตูกรงของสุนัขถูกเปิดออก 
เสียงกรีดร้องขู่คำรามกล่าวตะคอก
จงคลานออก อิสระจักหวนคืน!
　
อันตัวข้านั้นโหยหาเสรีภาพ
แต่ก็ทราบใจตระหนักนั่นกรงหมา
ร่างมนุษย์มิอาจคลานเหมือนเหล่าสัตว์
ประตูหมามิใช่ทางออกของคน!

ตัวข้านั้นหวังเอาไว้ในสักวัน
เพลิงโลกันต์ที่โชติช่วงใต้ปฐพี
จะเผากายผลาญศพข้าสู่ธุลี
เลือดอัคคีข้าสถิตนิจนิรันดร์!


เย่ถิ่ง (1896-1946) เป็นชาวกวงตงฮุ่ยหยาง เข้าเรียนโรงเรียนทหารของรัสเซียในปี 1924 และกลับมาประเทศจีนในปี 1925 ช่วงสงครามกลางเมืองครั้งแรก เขาเข้าร่วมกับกองทัพของคณะปฏิวัติในฐานะผู้นำกองกำลังปลดแอก เป็นผู้บัญชาการหน่วยรบและกองทัพ เขาถูกจับในปี 1941 และได้รับการปล่อยตัวในเดือนมีนาคมปี 1946 ตามข้อเรียกร้องของคณะกรรมการกลางพรรคคอมมิวนิสต์ เสียชีวิตด้วยเหตุเครื่องบินตกในปี 1947 เหมาเจ๋อตงได้กล่าวถึงเขาไว้ว่า “เป็นผู้บัญชาการคนแรกของพรรคคอมมิวนิสต์ เรื่องราวการศึกของกองทัพประชาชนต้องให้เขาเป็นผู้เขียน”


*-*-*-*-*-*-*-*-*-*-*-*-*-*-*-*-*


[Go To Next Chapter]( ./60.md)