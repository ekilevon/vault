##บทที่ 186 : สตาร์ควีนจางแอบพบหนุ่มลึกลับกลางดึก!
ห้องหมายเลข 318

จางเย่สาวเท้ากลับมาอย่างรวดเร็ว

ตึงๆๆ ตึงๆๆ เขาเคาะประตูอยู่นาน

ประตูเพิ่งเปิดออก พลันความอบอุ่นในห้องแผ่กระจายออกมาด้านนอก เป็นเพราะอากาศอุ่นๆ จากเครื่องปรับอากาศที่จางหย่วนฉีเปิดเอาไว้ เธอจึงใส่เสื้อผ้าเพียงน้อยชิ้น

“เป็นยังไง?” สตาร์ควีนถามอย่างเฉยชา

“ให้ผมเข้าไปก่อนสิ!” จางเย่เบียดเข้าไปในห้องก่อนผลักประตูปิด “ซวยแล้ว!”

จางหย่วนฉีกลับใจเย็นอย่างยิ่ง เพราะอย่างไรก็ผ่านมาหลายสมรภูมิแล้ว “พูดช้าๆ เกิดอะไรขึ้น?”

จางเย่ชี้นิ้วไปชั้นล่างพูดว่า "มีนักข่าวมาขวางประตู ถามพนักงานโรงแรมว่าคุณอยู่ที่นี่หรือเปล่า ผมไม่กล้าโผล่หัวออกไป แต่ฟังจากเสียงแล้วเหมือนจะมีอยู่สองคน หนำซ้ำยังเอาแต่ถ่ายรูปไม่หยุด เฮ้อ ผมละสงสัย พวกเราเพิ่งจะเหยียบเข้ามา พวกนั้นทำไมถึงรู้ล่ะ? ไอ้หยา จริงด้วย ผมจำได้แล้ว ตอนที่คุณเข้ามา ด้านหลังคุณไม่ใช่มีคู่รักคู่หนึ่งตามมาเหรอ? ผมเห็นพวกเขาสองคนนั่นชี้นิ้วมาที่คุณ ผมไม่ทันคิดว่าต้องกังวลอะไรน่ะ นึกว่าพวกนั้นเห็นคุณแต่งตัวสะสวยเลยพูดถึงนิดหน่อย แต่ตอนนี้อาจจะไม่ใช่แล้ว!"

จางหย่วนฉีฟังจบก็เดินไปปิดโคมไฟ ก่อนจะขยับไปมองนอกหน้าต่าง แหวกม่านเป็นช่องเล็กๆ มองลอดไปที่ชั้นล่าง

รถหนึ่งคัน…

รถสองคัน…

มีคนมากันมากยิ่งขึ้นทุกทีแล้ว!

ในกลุ่มนั้น มีทั้งคนที่มองแวบเดียวก็รู้อย่างชัดเจนว่าเป็นนักข่าวแน่ๆ บางคนยังถือกล้องวิดีโอมาด้วย

ส่วนอีกหลายคนที่ดูออกว่าเป็นคนทั่วไป ท่าทางคงจะเป็นพวกแฟนคลับของสตาร์ควีนมาออกันอยู่หลายคน บางคนที่อยู่แถวๆ นี้ใส่ชุดนอนเดินออกมาด้วยซ้ำ

“พี่สาวจางมาที่นี่เหรอ?”

“ฉันได้ยินมาว่างั้น โคตรตื่นเต้นเลย!”

“คนล่ะ? คนล่ะ? ทำไมยังไม่เจออีก?”

“ทำไมมีนักข่าวมากขนาดนี้ล่ะ? แม่ง! บ้ากันไปแล้วเหรอ?”

“บ้าอะไรล่ะ นั่นน่ะสตาร์ควีนจางนะ ทุกย่างก้าวมีคนสนใจตั้งมากมายขนาดไหน! ถ้านายบอกว่าบ้า ฉันเองนี่แหละที่จะบ้า พี่สาวจางไม่มีแฟนไม่ใช่เหรอ? แล้วมาโรงแรมทำไม? น้องสาวเอ็งสิ! ไอ้บัดซบตัวไหนได้ตัวพี่สาวจางไปกัน! อย่าให้ฉันรู้นะ! ถ้าฉันรู้จะเอามันตายแน่!”

“เจ๊จางของผม! แม่นางฟ้าของผม!”

“วันนี้ไม่ไปไหนแล้ว ฉันอยากเห็นนักว่าเป็นใคร!”

"โรงแรมนี้มีทางเข้าออกทางเดียว ขอแค่ขวางเอาไว้ตรงนี้ ใครเข้าออกก็รู้หมดแล้ว!"

ระลอกแล้วระลอกเล่า สุดท้ายมีคนมากกว่าร้อยยืนอออยู่ในลานหน้าโรงแรม หนำซ้ำยังมีคนมาเพิ่มกันไม่หยุด หลายคนมาเพราะเห็นคนมากัน ไม่รู้ด้วยซ้ำว่าข้างในมีเรื่องอะไร!



ในห้อง

จางหย่วนฉีปิดผ้าม่าน “ดูในเน็ต”

จางเย่เปิดมือถือเข้าเน็ตในทันที ไม่ต้องให้เขาค้นไม่ต้องให้เขาหา แค่เปิดหน้าข่าวขึ้นมา พาดหัวข่าวหน้าแรกก็เป็นรูปถ่ายหญิงสาวคนหนึ่งจากด้านหลัง เสื้อแดง กระโปรงสั้นสีดำ รองเท้าส้นสูงแดง เหนือศีรษะของหญิงคนนี้คือป้ายชื่อโรงแรม แม้ว่าจะเป็นภาพถ่ายด้านหลัง ทั้งรูปถ่ายก็ไม่ได้ชัดนัก แต่ด้านข้างยังมีรูปถ่ายชัดๆ เทียบกันอยู่ เป็นภาพของจางหย่วนฉีในพิธีเปิด 'ดรุณีสีขาว 2' รอบปฐมทัศน์ ทรงผม เสื้อผ้า กระโปรง หรือแม้แต่รองเท้าเทียบกับรูปด้านข้างแล้วเหมือนกันไม่ผิดเพี้ยน! รูปนี่เป็นของวันนี้แน่นอน!

พาดหัวข่าวยิ่งชวนตื่นเต้น!

“สตาร์ควีนจางแอบพบหนุ่มลึกลับกลางดึก!”

“จางหย่วนฉีเปิดห้องในโรงแรมกับชายลึกลับ!”

“แฟนหนุ่มในข่าวลือของสตาร์ควีนปรากฏตัว? ที่แท้เป็นใคร?”

พาดหัวข่าวแต่ละอย่างยิ่งมายิ่งน่าตกใจ แต่เนื้อหาข่าวข้างในล้วนแล้วแต่คล้ายๆ กัน:

อย่างที่ทุกคนทราบ สตาร์ควีนจางเข้าวงการตั้งแต่ยังเด็ก ไม่เคยมีข่าวเรื่องรักๆ ใคร่ๆ ทั้งไม่เคยมีข่าวคาวออกมาให้เห็น แต่วันนี้ มีคู่รักคู่หนึ่งโพสต์รูปรูปหนึ่งบนเวยป๋อ สันนิษฐานว่าคนในภาพคือจางหย่วนฉี หลังจากที่นักข่าวของเราเปรียบเทียบดู ยิ่งมั่นใจถึงเก้าสิบเปอร์เซ็นต์ว่าผู้หญิงที่เข้าไปในโรงแรมคนนี้คือจางหย่วนฉี ซึ่งอยู่ในชุดที่เธอใส่ไปร่วมพิธีปฐมทัศน์ ‘ดรุณีสีขาว 2’ เมื่อตอนกลางวันไม่มีผิดเพี้ยน รูปร่างก็แทบจะไม่แตกต่าง ‘ดรุณีสีขาว 2’ รอบปฐมทัศน์เพิ่งจะจบไปไม่กี่ชั่วโมง สตาร์ควีนจางไม่ทันเปลี่ยนชุดก็หายตัวไปจากเป่ยเฉิงอย่างลึกลับ ก่อนปรากฏตัวที่โรงแรมในหนานเฉิงอย่างน่าประหลาด ดูจากชุดที่เธอสวมใส่เหมือนจะไม่มีกระเป๋าสักใบ เท่ากับว่าเธอไม่ได้พกกระเป๋าเงินและบัตรประชาชนใดๆ เลย คู่รักที่เก็บภาพเธอได้เป็นคนแรกกล่าวเช่นกันว่าสตาร์ควีนตรงเข้าลิฟต์ขึ้นชั้นบน ไม่ได้ไปที่หน้าฟรอนท์เพื่อเปิดห้องพัก เช่นนั้นก็สรุปได้แล้วว่าสตาร์ควีนจางไม่ได้อยู่คนเดียวแน่นอน มีคนรอเธออยู่! ผู้จัดการ? เลขา? หรือว่าเพื่อนสาวของสตาร์ควีน? เป็นไปไม่ได้! จะพบกับเพื่อนสาว ทำไมไม่กลับไปพบที่บ้านหรือไม่ก็พบที่โรงแรมใหญ่ๆ? แต่กลับหลบๆ ซ่อนๆ มาโรงแรมเล็กๆ ที่ไม่สะดุดตาอย่างยิ่ง? คำตอบมีเพียงประการเดียว อีกฝ่ายเป็นผู้ชาย! เพื่อหลบหูหลบตาผู้คนจึงเลือกโรงแรมเล็กๆ! ใครจะไปคิดว่าสตาร์ควีนระดับ S คนดังของประเทศจะมาพักโรงแรมเล็กๆ? ดังนั้น ที่ที่อันตรายที่สุดคือที่ที่ปลอดภัยที่สุด! แต่คาดไม่ถึงว่ากลับมีคู่รักคู่หนึ่งพบเข้าโดยบังเอิญ ทั้งยังถ่ายภาพมาได้!

อ่านจบ จางเย่แทบจะเป็นลม ไอ้แก๊งนักข่าวนี่มันเป็นนักสืบใช่ไหม? พวกคุณวิเคราะห์กันเก่งเกินไปไหมนั่น! จับแพะชนแกะกันจนได้แบบนี้!

จางหย่วนฉีมองด้วยใบหน้าไร้อารมณ์

จางเย่รู้ว่าเรื่องราวชักจะไปกันใหญ่แล้ว "งั้นผมรีบไปก่อนดีกว่า"

"นายจะไปยังไง?" จางหย่วนฉีตอบ "ที่นี่มีแค่ประตูเดียว พนักงานโรงแรมอาจจะจำนายไม่ได้ก็จริง แต่พวกนักข่าวนั่นนายคิดว่ากินหญ้าเหรอ? แค่นายใส่แว่นกันแดดก็จะจำไม่ได้แล้ว?"

จางเย่ก็คิดเช่นกัน ตอนนี้เขาไม่ใช่คนที่เลื่อนลอยไร้ชื่อเสียงที่แม้เดินตามถนนยังไม่มีคนเหลือบแลอย่างเมื่อก่อนอีกแล้ว พวกนักข่าวต้องรู้จักเขาแน่ๆ ถ้าเขาออกไป แน่นอนว่าต้องถูกถ่ายภาพไว้ หากเขากับจางหย่วนฉีไม่เคยข้องเกี่ยวกันมาก่อน ก็ยังพอมองผ่านไปได้ แต่นี่จางเย่เคยเขียนเพลงให้กับสตาร์ควีน ใคร ๆ ต่างรู้ว่าทั้งสองต้องเคยพบหน้ากันระหว่างทำงาน คนรู้จักกันสองคน เซเลบสองคน เข้าพักในโรงแรมเล็กๆ ในวันเดียวกันเวลาเดียวกัน ต่อให้คนโง่ก็ยังต้องรู้สึกว่ามีอะไรไม่ชอบมาพากล ไม่ต้องพูดถึงแก๊งหูผีจมูกมดอย่างพวกนักข่าว จางเย่คิดแล้วคิดอีกถึงผลลัพธ์ที่เกิดขึ้นของเรื่องนี้ ขนาดตัวเขาเองยังไม่เชื่อว่าเขากับสตาร์ควีนจางจะไม่เกี่ยวข้องกันเลย!

บนอินเทอร์เน็ตยิ่งอลหม่าน ล้วนแล้วแต่กรีดร้องด้วยไม่อยากจะเชื่อ

"สวรรค์!"

"เจ๊จางของผมม! ไม่น๊าา!"

"ใครมาเกาะแกะนางฟ้าของฉัน? โว้ย จะคลั่งตายอยู่แล้ว!"

"ยังพาเข้าโรงแรมอีก? ใจของข้า! หลั่งเลือดแล้ว!"

"ไอ้บัดซบ! ปล่อยนางฟ้าของพวกเรานะเว้ย!"

"พวกนายอย่าพูดแบบนั้นสิ พี่สาวจางก็เป็นผู้หญิงธรรมดาคนหนึ่ง ยังต้องการมีความรักได้แต่งงานแล้วก็มีลูกเหมือนกัน พวกนายจะไม่ให้เจ๊จางมีอิสระเสรีที่จะรักบ้างเลยเหรอ? ฉันสนับสนุนให้พี่สาวจางมีความรัก! เฮ้อ ตลอดมาเธอทั้งเหนื่อยทั้งลำบากแสนสาหัส ทุกวันมีแต่งานงานแล้วก็งาน พวกนายมีใครเห็นใจเธอบ้าง?"

"พูดอย่างนั้นก็ใช่ แต่...ในใจฉันก็ยังรู้สึกอึดอัดรับไม่ได้อะ!"

"ฉันก็รับไม่ได้! เป็นใครกันแน่! ไอ้บัดซบตัวไหนถึงโชคดีขนาดที่ได้รับการเหลือบแลจากเจ๊จาง? ไม่ได้การ ฉันจะไปดูหน่อย หม่าเจียเป่าก็ไม่ได้ไกลจากบ้านฉันด้วย!"

"ฉันก็อยู่ในเมืองหลวง! ไปด้วย!"

"ต้องจับไอ้หมอนั่นให้ได้! เอาพันมีดสับเนื้อมันเป็นหมื่นๆ ชิ้นไปเลย!"

แน่นอนว่าคนส่วนใหญ่เพียงแค่พูดล้อเล่น ถึงอย่างไรชาวเน็ตส่วนมากก็เพียงแค่ชอบมุงเรื่องสนุก จึงมีทั้งพวกที่สนับสนุน บอกว่าคนอื่นตีโพยตีพายเกินไป และพวกที่คัดค้าน ที่ประกาศจะถลกหนังคนลึกลับที่พวกเขาเกลียดสุดใจ!
เรื่องใหญ่แล้ว!

จางเย่อ่านแล้วถึงกับอึ้งใบ้ไปเลย!

หมอนี่เดิมทีก็ก่อเรื่องอยู่เป็นประจำ เป็นกระแสร้อนบนโลกออนไลน์บ่อยครั้ง แต่เทียบกับเรื่องฉาวของจางหย่วนฉีในวันนี้แล้ว เรื่องของจางเย่ที่ว่าร้อนๆ กลับกลายเป็นไม่ร้อนไปโดยสิ้นเชิง เพราะก่อนนี้แค่ถกเถียงและแสดงความเห็นกันในละแวกเมืองหลวงเท่านั้น แต่ว่าชื่อเสียงของจางหย่วนฉีนั้นโด่งดังในระดับประเทศ กระดานสนทนาในขณะนี้ต่างหากที่เรียกว่าร้อนแรงของจริง! เอาแค่บนเวยป๋อก็ได้ เรื่องนี้ขึ้นเป็นกระทู้ฮอทบนเวยป๋อภายในครึ่งชั่วโมง! บนเทียปา บนฟอรั่มต่างๆ และบรรดาเว็บบอร์ดใหญ่ๆ มีแต่เรื่องฉาวสะท้านฟ้านี้ท่วมท้นไปหมด!

จางเย่ยิ้มแหย แดกดันตัวเองขึ้นมาหนึ่งประโยค "ไงล่ะ ด้วยรัศมีคุณ ผมก็เลยได้ขึ้นกระทู้ฮอทกับเขาด้วย"

จางหย่วนฉีกลับไม่ได้สนใจเขาแต่อย่างใด
แต่ที่จางเย่ยิ่งไม่ทราบว่าควรหัวเราะหรือร้องไห้กันแน่ คือเมื่อเขาเข้าไปในเทียปาแฟนคลับของตัวเอง ผลลัพธ์กลับเป็นว่าบรรดาแฟนคลับของเขาเองก็ก่นด่าสาปแช่งเช่นกัน
"บัดซบเอ๊ย!"

"นางฟ้าซูเปอร์สตาร์จางเป็นยอดรักของฉันนะ!"

"จบแล้ว ดอกไม้ปักบนมูลโคแน่!"

"@จางเย่ อาจารย์จางเย่อยู่ไหม? รีบมาวิพากษ์พฤติกรรมไร้ยางอายนี้หน่อย! เจ๊จางเป็นของทุกคน! ไม่ใช่ของตัวบัดซบนั่น!"

ในบรรดาแฟนคลับของจางเย่ มีคนที่คลั่งไคล้จางหย่วนฉีอยู่ไม่น้อย

จางเย่นึกในใจว่าจะให้ฉันวิพากษ์น้องแกน่ะสิ พฤติกรรมไร้ยางอายน้องสาวแกสิ มา @ ฉันทำซากอะไร!

แน่นอนว่าแฟนคลับของเขาไม่รู้ ว่าชายลึกลับที่อยู่กับสตาร์ควีนจางในตอนนี้ คนที่สร้างเรื่องอื้อฉาวนี้ขึ้นมา ก็คืออาจารย์จางเย่ของพวกเขานั่นเอง!
ทว่าชาวเน็ตหลายคนก็ไม่เชื่อเช่นกัน!

"สตาร์ควีนทำไมถึงไปโรงแรมเล็กๆ งั้นล่ะ?"

"เป็นไปไม่ได้ อาจจะเป็นแค่ชุดเหมือนกัน"

"ใช่ ฉันก็ไม่เชื่อ สตาร์ควีนไม่น่าจะมีแฟน ถ้าเธอมีแฟนก็ต้องบอกกับพวกแฟนคลับแล้วสิ สตาร์ควีนไม่เคยปกปิดจากแฟนคลับอย่างพวกเรา!"

"ดูผิดล่ะมั้ง?"

"อาจจะจงใจสร้างข่าวก็ได้นะ ‘สตรีชุดขาว 2’ เพิ่งออกฉาย รายได้ยังไม่ออกมา เป็นไปได้ไหมว่ามีคนปล่อยข่าวนี้ออกมาเพื่อโปรโมทหนัง? เรื่องแบบนี้เห็นบ่อยนะ!"

ไม่นาน ทางบริษัทของจางหย่วนฉีก็ออกหน้ามา!

เมื่อถูกบีบให้ต้องออกมา พวกเขาจึงรีบเข้าควบคุมสถานการณ์ทันที เวยป๋อของบริษัทและเวยป๋อของทีมงานจางหย่วนฉีประกาศออกมาในเวลาเดียวกัน “จากข่าวลือที่แพร่สะพัดในขณะนี้ พวกเรารู้สึกไม่พอใจเป็นอย่างมาก บุคคลในภาพดังกล่าวไม่ใช่จางหย่วนฉี ขอทุกคนหยุดแพร่ข่าวลือ ตอนนี้พี่สาวจางพักผ่อนอยู่กับบ้าน เธอนัดเพื่อนหลายคนมาฉลองงานปฐมทัศน์ แล้วจะไปอยู่ที่โรงแรมนั้นได้อย่างไร?”

ครู่ถัดมา เวยป๋อของจางหย่วนฉีก็โพสต์ขึ้นบ้าง!

เป็นภาพเซลฟี่ของจางหย่วนฉีในชุดนอนถ่ายจากระเบียงบ้านพักของเธอเอง "เพิ่งจะมาสค์หน้าเสร็จละ เพื่อนๆ ทำไมถึงมีคน @ ฉันเยอะนักล่ะ? มีเรื่องอะไรเหรอ?"

จากนั้น คนดัง A-list คนหนึ่งที่กำลังฮอทมากในวงการบันเทิงก็โพสต์ออกมาเช่นกัน คนคนนี้เป็นนักร้องที่สนิทสนมกับจางหย่วนฉี ชื่อว่าหนิงหลัน "ฉันอยู่ที่บ้านพี่สาวจางล่ะ เราสองคนเพิ่งมาสค์หน้าเสร็จ เตรียมเข้านอนแล้ว ฮ่าๆ เราสองคนไปที่โรงแรมเล็กๆ นั่นตั้งแต่ตอนไหนนะ?"

จางเย่ "..."

จางหย่วนฉีนั่งสงบอยู่บนเตียงประหนึ่งเขาไท่ซาน

จางเย่เข้าใจแล้ว "บริษัทกับเพื่อนของคุณช่วย...จริงๆ เลย.." น้องสาวเจ๊สิ! ขนาดไม่รู้เรื่องแม่ยังเล่นต่อกันไม่มีพลาด! สตาร์ควีนนั่งอยู่ข้างตัวเขาชัดๆ พวกคุณพูดโกหกกันหน้าไม่แดงใจไม่เต้นว่าเธออยู่บ้านงั้นเรอะ!? ถึงขนาดมีรูปเซลฟี่กันด้วย? ถึงขนาดมีเซเลบระดับ A อีกคนมาช่วยบอกว่ากำลังมาสค์หน้าด้วยกัน จางเย่เข้าใจแล้วในที่สุด เขาเองก็ต้องจำไว้ว่าไม่ควรเชื่อคำพูดของดาราเซเลบพวกนี้อีก พูดจาเพ้อเจ้อกันทั้งนั้น!!

แต่มีชาวเน็ตจำนวนมากเชื่อ!

"รู้อยู่แล้ว!"

"ฉันบอกแล้วว่าข่าวลือ!"

"ฮ่าๆ สตาร์ควีนไม่ได้มีคนรักจริงๆ!"

แต่ว่า มีชาวเน็ตบางคนที่ฉลาดหน่อย ไม่เชื่อภาพนี้

"เซลฟี่เรอะ? ใครจะไปรู้ว่าใครเป็นคนโพสต์ แถมไม่รู้ว่าถ่ายไว้ตั้งแต่เมื่อไรด้วย พระจันทร์ข้างหลังทำไมกลมอย่างนั้นล่ะ? สหายชาวเมืองหลวงออกไปดูพระจันทร์หน่อยได้ไหม? กลมขนาดนั้นรึเปล่า? ยังไม่ถึงสิบห้าค่ำนะ! เพราะงั้นรูปนี้มีปัญหาแล้ว!"

"มีเหตุผล!"
"จริงอย่างที่พูดนั่นแหละ!"

"จบแล้ว ใจสลายแล้ว นางฟ้าจางของฉันโดนคว้าไปซะแล้ว!"

เห็นภาพนี้ ทุกคนเริ่มถกเถียงกันอย่างเผ็ดร้อนรุนแรงอีกครั้ง เรื่องยิ่งมายิ่งยุ่งหนัก!

*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./89.md)