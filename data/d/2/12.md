##บทที่ 109 : หนังสือสกิลเขียนอักษร!
วันต่อมา 

ที่แผนกใหม่ 

จางเย่มาทำงานแต่เช้า เมื่อมาถึงออฟฟิศก็คว้าไม้กวาดมาเริ่มทำความสะอาดอย่างขยันขันแข็ง 

นี่ช่างแตกต่างจากตอนที่เขาเริ่มงานที่สถานีวิทยุ เพื่อนร่วมงานที่นี่ปฏิบัติต่อเขาอย่างให้เกียรติ แน่ล่ะว่าจางเย่ได้รับเกียรตินี้เพราะชื่อเสียงของเขาเอง แต่ถึงคนอื่นจะสุภาพกับเขาอย่างไร นั่นก็เป็นท่าทีของผู้อื่น ส่วนตัวเขาเองต้องไม่เหลิงลืมตัว มิฉะนั้นจะมีปัญหาในการทำงานร่วมกับคนอื่นๆ เอาได้ ไม่ว่าอย่างไรเขาก็ยังเป็นแค่เด็กใหม่ แถมยังอายุน้อยที่สุดในที่ทำงานอีกด้วย กะอีแค่เก็บกวาดทำความสะอาดไม่ใช่เรื่องใหญ่โต ถือเสียว่าเป็นการฝึกตนก็แล้วกัน นี่เป็นขั้นตอนที่จำเป็นในการฝึกฝนจิตใจของเขาเพื่อก้าวสู่ความสำเร็จ 

ทำความสะอาดเสร็จเรียบร้อย 

จางเย่เช็กดูค่าชื่อเสียงในแหวนเกม เป็นไปตามที่คาดการณ์ไว้เมื่อวานนี้ ค่าชื่อเสียงของเขาขึ้นไปเกิน 700,000 แล้ว ขาดอีกนิดเดียวก็จะ 800,000 

+23!

+11!

+9!

ค่าชื่อเสียงของเขายังเพิ่มขึ้นอยู่เรื่อยๆ แต่ว่าช้าลงมากหลังจากที่เด้งไม่หยุดเมื่อวานนี้ 

รออยู่เป็นนาน ค่าชื่อเสียงทั้งหมดของเขาก็ถึง 800,000 จุดพอดี นี่ทำให้จางเย่คันไม้คันมืออยากเสี่ยงลอตเตอรี่ขึ้นมาทันที จะมีประโยชน์อะไรที่เอาแต่เก็บไม่ยอมใช้ล่ะ ยิ่งไปกว่านั้น ค่าชื่อเสียงครั้งนี้ถือเป็นผลพลอยได้แค่ครั้งเดียว เป็นลาภลอยจากงานฝิ่นที่ไม่ได้อยู่ในแผน ดังนั้นเขาจึงไม่รู้สึกอะไรถ้าจะใช้มัน 

ยิ่งกว่านั้น ตอนนี้จางเย่เหลือขนมปังโชคดีอยู่แค่สองชิ้นในช่องเก็บของจากการเสี่ยงโชคคราวก่อน ชายหนุ่มต้องการสะสมไอเทมให้มากขึ้นอีกเผื่อเวลาจำเป็น มันจะต้องดีกว่าคราวที่แล้วที่เขาต้องหลับหูหลับตาเสี่ยงลอตเตอรี่เพื่ออะไรก็ได้ การมีของสำรองไว้ย่อมต้องดีกว่า เพื่อเป็นหลักประกันว่าถนนสู่การเป็นดาราของจางเย่จะราบรื่น ดังนั้นเขาจึงรู้สึกคึกคักตื่นเต้นมากและไม่คิดสะเพร่าเป็นอันขาด 

กดเลือกเมนูลอตเตอรี่! 

เหมือนทุกครั้ง ค่าชื่อเสียง 100,000 ถูกใช้ไปเพื่อเริ่มเสี่ยงโชค! 

จางเย่ไม่ได้วางแผนจะเพิ่มเดิมพันในการเล่นครั้งนี้ เพราะเขาต้องการจะเสี่ยงโชคหลายๆ รอบให้ได้ไอเทมหลายชิ้น หรือถ้าหากโชคดี ก็อยากลองเสี่ยงดูเผื่อจะได้หีบสมบัติจากหมวดพิเศษ แน่ล่ะว่านี่เป็นสิ่งที่เขาคิดฝันอยู่ฝ่ายเดียว เพราะเมื่อเข็มเดินช้าลงๆ จนใกล้หยุด จางเย่ก็เห็นทันทีว่ามันกำลังจะตกลงที่หมวดสกิล อันที่จริงเข็มเพิ่งขยับเข้าพื้นที่ของหมวดสกิลเท่านั้น ถึงแม้ว่าทุกครั้งเข็มจะหมุนด้วยความเร็วแตกต่างกัน จางเย่ก็มั่นใจถึง 90% ว่าเข็มจะหยุดลงที่หมวดนี้! 

สกิลเหรอ? 

เขาไม่เคยจับได้หมวดนี้มาก่อนนี่!

จางเย่เปลี่ยนใจทันทีแล้วกดเพิ่มเดิมพัน คิดแต่เพียงว่านี่เป็นโอกาสที่หาได้ยาก ดังนั้นเขาจึงควรทุ่มสุดตัว 

เพิ่มเดิมพัน 7 เท่า! 

เทค่าชื่อเสียงทั้งหมดลงไปในรอบนี้เลย! 

ส่วนที่ว่าทำไมเขาถึงไม่สำรองค่าชื่อเสียงไว้สัก 100,000 เพื่อซื้อแคปซูลความจำ นั่นก็เพราะโฆษณาเพื่อสังคมชิ้นนี้ยังฉายอยู่ และจะยังเป็นกระแสบนอินเทอร์เน็ตต่อไปอีกวันสองวันอย่างแน่นอน ถึงมันจะไม่เพิ่มค่าชื่อเสียงให้ได้มากมายนัก แต่แค่ 100,000 จุดต่อวันไม่เป็นปัญหาแน่ ยิ่งกว่านั้นยอดขายของ ‘คนขุดสุสาน’ ก็ยังคึกคักอยู่เลย ทุกเล่มที่ขายได้จะเพิ่มค่าชื่อเสียงให้เขาหนึ่งจุด ดังนั้นเขาจึงเสี่ยงพนันหมดหน้าตัก! 

อีกเหตุผลที่เขาทำเช่นนี้เป็นเพราะจากคำอธิบายของเกม จางเย่พบว่าไอเทมหลายอย่างของหมวดเพิ่มสเตตัสและหมวดสกิลใช้เพิ่มได้ ยกตัวอย่างเช่น ผลเติบโตและผลเพิ่มเสน่ห์ ทั้งสองอย่างนี้กินได้ไม่จำกัดจำนวน กินหนึ่งก็จะเพิ่มสเตตัสให้หนึ่ง หมวดสกิลก็เช่นกัน หากเขาได้หนังสือสกิลมาแค่หนึ่งเล่ม ผลของมันจะน้อยแสนน้อยจนมองแทบไม่ออก ดูจากผลเพิ่มเสน่ห์ก็ได้ว่าส่งผลน้อยนิดขนาดไหน กินไปแค่ผลเดียวแทบไม่เห็นความเปลี่ยนแปลงใดๆ เลย นี่เป็นอีกเหตุผลหนึ่งที่ทำให้จางเย่ตัดสินใจเพิ่มเดิมพันด้วยค่าชื่อเสียงทั้งหมดที่มี เพื่อให้ได้จำนวนที่มากพอจะให้สกิลแสดงผลเด่นชัด มิฉะนั้น ไม่ใช้เสียยังจะดีกว่า 

เข็มหยุดแล้ว! 

ไม่แปลกใจเลยที่มันหยุดลงที่หมวดสกิลจริงๆ

หีบสมบัติ (เล็ก) 8 ใบเพิ่มขึ้นมาในช่องเก็บของโดยอัตโนมัติ จางเย่หยิบมันออกมาทีละใบแล้ววางลงบนโต๊ะคอมพิวเตอร์ หีบสมบัติขนาดไม่ใหญ่ ก็มันเป็นไอเทม (เล็ก) นี่นะ แต่เมื่อวางลงบนโต๊ะ มันก็เต็มเกะกะพื้นที่อยู่เหมือนกัน 

เปิดดูกันเถอะ!

จางเย่เปิดหีบทุกใบในคราวเดียว! 

หน้าตาเหมือนตำราโบราณ ดูค่อนข้างเก่า ไม่หนา ไม่บาง

【หนังสือสกิลเขียนอักษร】 7 
คำอธิบายไอเทม : ส่งผลทันทีเมื่ออ่าน เพิ่มสกิลประสบการณ์เขียนอักษรของผู้เล่น สามารถใช้เพิ่มได้

นี่เป็นครั้งแรกที่จางเย่ได้ไอเทมประเภทนี้ เขายังไม่รู้ว่าใช้มันยังไง ส่งผลเมื่ออ่าน? เขาต้องอ่านหนังสือทั้งเล่มเลยเหรอ? จางเย่พยายามเปิดหนังสือดู และก็พบว่าเขาคิดมากเกินไป ทันทีที่เขาพลิกหน้าหนังสือ แสงสีขาวพลันสว่างวาบขึ้น หนังสือสลายไป ส่วนเนื้อหาในนั้นไหลบ่าเข้าสู่สมองทันที มันทำให้เขาถึงกับมึนงงไปชั่วขณะ รู้สึกเหมือนมีอะไรเติบโตอยู่ข้างในหัว แต่ก็ไม่รู้จะอธิบายยังไงดี แค่พลิกดูรอบเดียวก็เสร็จแล้ว? เหมือนตำราสกิลในเกมงั้นเหรอ? สะดวกแท้! 

เขียนอักษร? 

ต้องใช้กับพู่กันคัดลายมือเท่านั้นหรือเปล่าเนี่ย? 

คงไม่จำเป็นมั้ง เขียนด้วยปากกาลูกลื่นหรือปากกาหมึกซึมก็น่าจะถือว่าเขียนอักษรเหมือนกันนี่! 

จางเย่ลองใช้ปากกาทดสอบดู ตั้งแต่เริ่มเข้าโรงเรียน ลายมือของเขาไม่จัดว่าดีนัก แค่พอๆ กับคนทั่วไป ก็ผู้ชายนี่นา คนที่ลายมือสวยนับว่าเป็นส่วนน้อย ดังนั้นมันจึงไม่ใช่เรื่องแปลก เมื่อปากกาของจางเย่แตะลงบนด้านหลังของแฟ้มเอกสารของแผนก ตัวอักษรที่เขียนออกมาทำให้จางเย่ถึงกับช็อกไปเล็กน้อย สาบานได้ว่าเขาเขียนออกไปตามปกติ! ไม่ได้รู้สึกแปลกหรือดัดแม้แต่น้อย ทว่าทันทีที่ปลายปากกาจรดกระดาษ สมองของเขาก็ผุดความทรงจำด้านการเขียนขึ้นอย่างชัดเจน เมื่อเขาเขียนออกไป มันก็ปรับเข้ากับความทรงจำในสมองเขาไปโดยอัตโนมัติ! 

ตัวอักษรอย่างสวย! 

มันดูดีขึ้นอย่างเห็นได้ชัด อย่างน้อยก็ไม่ดูยุ่งเหยิง เป็นระเบียบเรียบร้อยกว่าเมื่อก่อนมาก! 

ต่อให้ดีขึ้นเล็กน้อยแค่ไหน จางเย่ก็ยังพอใจ เพราะนี่แสดงว่า ‘หนังสือสกิลเขียนอักษร’ ส่งผลเป็นรูปธรรม หลังจากนั้นเขาก็ไม่คิดหาเหตุผลใดๆ อีก จัดการพลิกหน้าหนังสือทุกเล่มที่เหลือ 

1 เล่ม…..

3 เล่ม…..

5 เล่ม….. 

หลังจากกินหนังสือสกิลเหล่านี้จนหมด จางเย่ก็อยากจะลองลายมือใหม่ของตัวเอง แต่เพื่อนร่วมออฟฟิศกลับมาถึงพอดี ชายหนุ่มเงยหน้าขึ้น แล้วต่อจากนั้นก็ไม่มีโอกาสได้ทดลองมันอีกเลย

“อาจารย์จาง” ต้าเฟยมาถึงก่อน

ส่วนเสียวหลวี่เดินตามเข้ามาติดๆ “หวัดดี อาจารย์จาง คุณมาเช้าจัง” 

“อรุณสวัสดิ์” จางเย่เอ่ยทักทายพวกเขาเช่นกัน

เสียวหลวี่ยกนิ้วโป้งให้เขา “ฉันได้ดูโฆษณาเพื่อสังคมของคุณแล้วนะ มันสุดยอดมาก ยอดเยี่ยมเกินไปแล้ว สาบานได้ว่าฉันไม่เคยเห็นโฆษณาเพื่อสังคมที่น่าสนใจขนาดนี้มาก่อนเลย!” 

คำชมของต้าเฟยก็ยิ่งเหนือขึ้นไปอีก “โฆษณาชิ้นนี้ช่าง...ล้ำเลิศ!” 

โหวเกอกับโหวตี้มาถึงแล้วเช่นกัน เมื่อเห็นจางเย่ โหวเกอก็ตื่นเต้นจัด “อาจารย์จางน้อย คุณนี่ต้องเก่งกาจขนาดนี้เชียวเหรอ? เมื่อวานตอนที่พี่ชายหูบอกว่าไอเดียของคุณดีมาก ผมก็ไม่รู้หรอกว่ามันเป็นยังไง ยังแอบสงสัยอยู่หน่อยๆ แต่เมื่อคืนพอได้เห็นโฆษณาแล้ว ทั้งน้องทั้งผมใบ้กินไปเลย!” 

โหวตี้เสริมขึ้นว่า “เขาไม่ได้เว่อร์นะ พวกเราใบ้กินไปจริงๆ!” 

“ผมหยุดดูโฆษณาชิ้นนี้ไม่ได้เลย! ตอนที่ดูอีกรอบช่วงที่ฉายซ้ำ มันกลับยิ่งดีกว่ารอบแรกเสียอีก ความรู้สึกยิ่งเพิ่มพูน!” โหวเกอบอกอย่างชื่นชม

ไม่นานหูเฟยก็เข้ามาในออฟฟิศ “หวัดดี ทุกคนอยู่นี่กันหมดเลยเหรอ?” 

เสี่ยวหลวี่หัวเราะ “พี่ชายหู พวกเรากำลังคุยกันเรื่องโฆษณาสุดสร้างสรรค์ของอาจารย์จางค่ะ มันน่าสนใจมากจริงๆ” 

หูเฟยหัวเราะและมองไปทางจางเย่ “เมื่อวานนี้พวกเธอก็ได้ดูเหมือนกัน ใช่ไหม? ฉันคิดอยู่แล้วว่าโฆษณามันดี แต่ไม่นึกว่ามันจะสร้างความฮือฮาแล้วก็เกิดกระแสตอบรับขนาดนี้ รู้รึเปล่า? จางน้อยนี่สร้างปาฏิหาริย์เชียวนะ ตอนที่โฆษณาฉายซ้ำรอบสอง เรตติ้งถึงกับแซงโปรแกรมหลักทั้งก่อนทั้งหลังเสียอีก ฮ่าๆ!”

โหวเกอตกใจ “อะไรนะ?”

โหวตี้ก็ทึ่งเช่นกัน “เรตติ้งของโฆษณาสูงกว่าของรายการหลักเนี่ยนะ?” 

“นี่เป็นเพราะรอบแรกที่ฉาย ผลตอบรับดีมาก พอรายการจบโฆษณาก็จะมา ผู้ชมเลยเฝ้าจอรอดู ถึงเกิดปาฏิหาริย์ขึ้นมายังไงล่ะ” หูเฟยถอนใจ “โฆษณาชิ้นนี้กระแสแรงจริงๆ ผู้ชมไม่เพียงตอบรับอย่างดี หลายคนบอกว่ามันสดใหม่และสร้างสรรค์ แถมหลายคนถึงกับออกปากว่าหลังจากที่พวกเขาดูโฆษณาแล้ว เขาจะไม่ลืม ‘คนไปไฟปิด’ แน่นอน เหอะๆ งานนี้พวกเราได้ทั้งการยอมรับทั้งคำชมจากผู้บริหารระดับสูงของสถานี จางน้อย ฉันเพิ่งสวนกับผอ.หวังสุ่ยซินที่ข้างบน เขาถึงกับเอ่ยชื่อเธอในคำชม เดือนนี้โบนัสของเธอต้องไม่น้อยแน่นอน อย่าลืมเช็กดูตอนเงินเดือนออกล่ะ” 

จางเย่ได้แต่ถ่อมตัว “ผมแค่บังเอิญโชคดีน่ะครับ” 

หูเฟยโบกมือ “ไม่ต้องถ่อมตัวเลย นี่ไม่ใช่แค่โชคนะ ไม่อย่างนั้น ทำไมพวกเราถึงไม่โชคดีบ้างล่ะ? ทำไมหลายปีมานี้พวกนักโฆษณามืออาชีพถึงไม่โชคดีบ้างล่ะ? นี่เป็นเพราะความสามารถของเธอ!” พูดจบ สีหน้าของหูเฟยพลันเปลี่ยนเป็นทั้งแปลกทั้งตลกในคราวเดียวกัน เขาบอกจางเย่ว่า “มีเรื่องน่าสนใจอีกเรื่องนะ”

จางเย่กะพริบตา “อะไรครับ?” 

หูเฟยบอกอย่างขบขัน “หลังจากเธอได้งาน เรซูเม่ของเธอก็ถูกโพสต์ขึ้นบนเว็บไซต์ของสถานีโทรทัศน์ใช่ไหมล่ะ? พวกนักโฆษณาในประเทศหลายคนเลยหาตัวเธอเจอผ่านทางเรซูเม่น่ะสิ เมื่อคืนนี้ฉันรับโทรศัพท์ไปสองสาย เช้านี้อีกสายหนึ่ง ทุกคนพยายามขอเบอร์ติดต่อเธอจากฉัน หวังจะให้เธอไปทำงานให้บริษัทหรือไม่ก็แผนกโฆษณาของสถานีโทรทัศน์ของพวกเขาเพื่อพัฒนาฝีมือต่อน่ะสิ หนึ่งในนั้นสนิทกับฉันพอดูเลยล่ะ เหอะๆ อีกคนก็เสนอเงินเดือนให้ถึง 500,000 ต่อปีเพื่อดึงตัวเธอเลยนะ เขาถึงกับพยายามกล่อมฉันให้ปล่อยเธอไปด้วย เงินเดือนระดับนี้น่ะเทียบเท่าผู้บริหารระดับสูงของบริษัทเขาแล้ว เห็นหรือเปล่าว่าพวกเขาตีค่าเธอไว้สูงขนาดไหนน่ะ?”

จางเย่รีบยืนยันจุดยืนของตัวเองทันที “พี่หู ผมไม่ไปนะ”

เสียวหลวี่กับต้าเฟยพลอยกังวลไปด้วย พวกเขาไม่ต้องการให้อาจารย์จางถูกซื้อตัวไป เพียงแค่สองวัน ทีมของพวกเขาก็เริ่มเข้าขากันได้แล้ว 

“ฮ่าๆ ฉันกำลังรอให้เธอพูดออกมาเองนี่แหละ” หูเฟยชี้ไปทางจางเย่แล้วหัวเราะ “ต่อให้เธออยากไป ฉันก็ไม่ยอมหรอก ฉันต้องพยายามอย่างหนักกว่าจะได้ตัวเธอมา สู้ยิบตาทั้งที่แทบไม่มีโอกาส ใครกล้ามาขโมยเธอจากเหล่าหูคนนี้? ฉันนี่แหละจะปฏิเสธเป็นคนแรก! ไม่มีทาง!”

จางเย่ค่อยโล่งอก “คุณวางใจได้ครับ อย่าว่าแต่ 500,000 เลย ต่อให้เขาเสนอให้ผม 5 ล้านหยวนต่อปี ผมก็ไม่ไปแน่นอน!”

เสียวหลวี่หัวเราะคิก “นั่นน่ะสิ ขนาดรถของอาจารย์จางยังเป็น X5 กันกระสุนมูลค่า 5 ล้านแล้ว เงินเดือนแค่ไม่กี่แสนจะมีความหมายอะไร?” 

โหวเกอหัวเราะ “จริงด้วย อาจารย์จางนี่ดูมุมไหนก็ล่ำซำ คนพวกนั้นช่างกล้าบอกราคาจริงๆ” 

หูเฟยถึงกับช็อก “รถกันกระสุน? BMW รุ่นกันกระสุนน่ะเหรอ? มีคนซื้อรถนั่นจริงๆ ด้วยเรอะ? ฉันนึกว่าจะขายไม่ออกสักคันเสียอีก!”

เสียวหลวี่บอกว่า “พี่ชายหู คุณคงไม่รู้ เมื่อวานพวกเราออกไปกินมื้อเที่ยงกัน กลับมีกระถางต้นไม้หล่นใส่รถจากชั้นห้า พวกเราต่างอึ้งกันไปเลย แต่สุดท้าย อาจารย์จางทำแค่ปัดๆ เศษกระถางออกท่าทางสบายใจเฉิบ เดาสิว่าพวกเราเห็นอะไร? กระทั่งสีรถยังไม่ถลอกเลยสักนิดเดียว! สวยปิ๊งไม่มีที่ติ! รถคันนั้นน่ะเจ๋งเว่อร์เลยล่ะ!”

หูเฟยกล่าวอย่างทึ่งๆ “จริงเหรอ? งั้นคราวหน้าฉันต้องขอลองมั่งล่ะ ยังสงสัยอยู่เลยว่าชีวิตนี้จะหาเงินได้มากขนาดนั้นไหม ฉันคงต้องอาศัยบารมีอาจารย์จางน้อยแล้วสิ เหอะๆ แต่อันที่จริง ถ้าจางน้อยไม่หวั่นไหวกับเงินจำนวนเล็กน้อย ฉันก็ไม่ต้องกลัวคนอื่นมาแอบซื้อตัวไปแล้วสิ อาจารย์จางน้อยแค่เขียน ‘คนขุดสุสาน’ เล่นๆ ก็ได้ค่าต้นฉบับมาหลายล้านแล้วใช่ไหม? หากเขาต้องการจะรวยจริงๆ ล่ะก็ เข้าวงการหนังสือหรือกวียังได้เลย ทำไมจะต้องมาเหนื่อยทำโฆษณาให้ลำบาก?”

เสียวหลวี่ก็สงสัยเช่นกัน “อาจารย์จาง งั้นคุณทำงานนี้ไปเพื่ออะไร?”

โหวเกอเริ่มระแวงตามไปด้วย “นั่นสิ คุณไม่ได้ขาดเงิน แล้วมาทำงานที่สถานีโทรทัศน์ทำไม? เงินเดือนที่นี่น่าสมเพชจะตาย คุณอาจจะได้มากกว่านิดหน่อยเพราะเป็นพิธีกร แต่ก็ไม่เกิน 20,000 หรอกใช่ไหมล่ะ? 

จางเย่หยุดคิดก่อนประกาศกร้าวว่า “ผมทำเพราะต้องการเผยแพร่และพัฒนางานศิลป์ ผมตั้งใจทุ่มเทหยาดเหงื่อแรงกายเพื่อการศึกษาของชาติ ความปรองดองและความสงบสุขของสังคมคือสิ่งที่ผมมุ่งมั่นแสวงหา มีเพียงที่สถานีโทรทัศน์เท่านั้นที่ผมจะสามารถแสดงออกถึงอุดมการณ์อันยิ่งใหญ่สูงสุด…” 

หูเฟยกลอกตาใส่ “พูดธรรมดาเถอะ!” 

จางเย่ยอมจำนน “เอาล่ะๆ ที่นี่ทำให้ผมดังได้!” 

เสียวหลวี่ระเบิดหัวเราะออกมาอย่างอดไม่อยู่ “ฮ่าๆๆ!”

โหวเกอกับโหวตี้พลอยขำหนักไปด้วย!

ธุรกิจสายนี้ คนที่เข้ามาหากไม่ต้องการสร้างชื่อให้ตัวเองก็ต้องการเงินทอง พวกเขาเป็นประเภทหลัง ทำเพื่อเลี้ยงปากเลี้ยงท้อง ทว่าอาจารย์จางกลับอยู่เหนือขึ้นไปอีกคนละระดับ ชายหนุ่มจัดอยู่ในประเภทแรก!

น่าอายไหม?

มีอะไรน่าอายกันล่ะ!? 

ทุกคนต่างก็มีตัณหา แต่ทว่าหลายคนใช้คำนี้ไปในทางที่เสื่อม อันที่จริงมันอาจดูประหลาดไปสักหน่อย แต่ในอีกแง่หนึ่งตัณหาอาจเรียกด้วยชื่อที่สวยหรูว่า — แรงจูงใจ! 

นี่แหละคือขุมพลังและต้นตอของความสำเร็จ!



-*-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./13.md)