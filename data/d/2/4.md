##บทที่ 101 : วันแรกที่สถานีโทรทัศน์
ไม่กี่วันถัดมา 

ช่วงหยุดยาวของวันชาติจีนก็จบลง 

ตอนนี้จางเย่ยากจนมากเสียจนเหลือเพียงเศษเหรียญดังกรุ๊งกริ๊งอยู่ในกระเป๋า แต่เมื่อตื่นลงมาเห็น BMW X5 ในลานจอดรถก็รู้สึกว่ายังไงก็คุ้ม เขาได้ใบขับขี่มาตั้งแต่ตอนเรียนปี 4 ที่มหาวิทยาลัยช่วงที่มีวิชาเรียนไม่มาก เมื่อวานนี้จางเย่นำรถกลับมาด้วยตัวเอง หลังจากจัดการเรื่องป้ายทะเบียนเสร็จเรียบร้อย เขาก็ขับรถออกจากลานจอดอย่างยืดสุดขีด

4.4L!

330kW!

เทอร์โบชาร์จ!

ภายนอกอาจจะดูเหมือนกันแต่ภายในไม่ใช่ องค์ประกอบภายในของ X5 รุ่นกันกระสุนแตกต่างจาก X5 ธรรมดาอย่างสิ้นเชิง ต่อให้เทียบกับ X5 รุ่นท็อป ตัว X5 รุ่นกันกระสุนก็ยังเหนือกว่าเป็นโยชน์อยู่ดี คุ้มค่าสมราคาเป็นที่สุด! 

เท่สุดขีด!

คนแถวนั้นเลิกคิ้ว บางคนก็อิจฉา บ้างก็เบะปาก หลายคนมองตามด้วยความนับถือ

ขณะที่เขาขับผ่านตึกที่พัก เหราอ้ายหมิ่นที่ออกมาทิ้งขยะพอดีก็ตาไวมองเห็นรถ “หืม จางน้อยเหรอ? นายซื้อรถแล้ว?”

จางเย่หยุดรถแล้วลดกระจกลงส่งยิ้มพลางตบพวงมาลัยเบาๆ “เป็นไงครับ คุณน้าเจ้าของห้อง? รถคันนี้ไม่เลวใช่ไหมล่ะ? ฮ่าๆ คุณไม่ต้องพูดออกมาก็ได้ คงคิดว่านี่เป็น X5 ธรรมดาล่ะสิ? ขอบอกเลยว่าไม่ใช่นะครับ อาจจะดูเหมือนกัน แต่รถของผม…”

เหราอ้ายหมิ่นเหลือบตามอง “กะอีแค่ห้าล้าน ดูทำหน้าเข้า”

จางเย่ฉงน “อ้าว คุณรู้ว่านี่เป็นรุ่นกันกระสุนเหรอ?”

เหราอ้ายหมิ่นเยาะ “คิดว่านายมีปัญญาซื้ออยู่คนเดียวรึไง? ฉันเคยขับรุ่นนี้มาแล้ว แต่แค่ไม่ใช่รุ่นอัพเกรด เป็น X5 กันกระสุนธรรมดาน่ะ”

จางเย่เหงื่อตก เขาดันอวดผิดคน!

น้องสาวเธอสิ! ตอนนี้เขาเพิ่งนึกออกว่าคุณน้าเจ้าของห้องเป็นเจ้าของห้องเช่าตั้งหลายห้องหลายชั้นในละแวกที่พักของเขา แค่ห้องรูหนูแถวนี้สองห้องก็ห้าล้านแล้ว ถ้าขนาดใหญ่ขึ้นไปก็ต้องเกิน ห้าล้านแน่นอน แถมนี่แค่คิดคร่าวๆ ใครจะรู้ว่าคุณน้าเจ้าของห้องยังมีทรัพย์สินหรือบัญชีอะไรอีก จางเย่คิดว่าต่อให้เขาขายลิขสิทธิ์ ‘คนขุดสุสาน’ ได้ในราคาหกล้านเป็นสิบรอบ ก็ยังไม่มีทางเทียบกับเศรษฐีนีอย่างคุณน้าเจ้าของห้องได้ ยังห่างชั้นอีกไกลโข!

ช่างเหอะ ผมไม่แข่งกับเจ๊แล้ว!

ถ้าแข่งกับพวกข้างบนไม่ได้ ก็ได้แต่แข่งกับคนข้างล่าง!

จางเย่ขับรถไปทำงานอย่างไม่สบอารมณ์

ระหว่างทางจางเย่จงใจขับให้ช้าลง ตั้งใจจะเสพสุขกับความสนใจของคนอื่น แต่อันที่จริงมันไม่ใช่เลย เป็นเพราะเขาขับเร็วไม่ได้ต่อให้อยากจะขับต่างหากล่ะ! ที่นี่เป็นถนนวงแหวนที่สามแถมยังเป็นชั่วโมงเร่งด่วนอีก จะไปได้เร็วแค่ไหนกันเชียว? มีแต่ฝันกลางวันเพราะขับรถเหนื่อยสิไม่ว่า! ในเมืองหลวง ต่อให้นายมี Alto ก็เหยียบจนสุดแรงม้าไม่ได้หรอกนะ คิดจะหาเรื่องซิ่งโดยไม่สนใจความปลอดภัยเหรอ? งั้นก็ไม่จำเป็นต้องถาม เพราะเมื่อไรที่หยิบโทรศัพท์ออกมาจากกระเป๋า ก็จะมีข้อความส่งมารอแล้ว: เหอเป่ยโมบายยินดีต้อนรับ!



……



สถานีโทรทัศน์นครหลวง

ช่องวรรณศิลป์ โลโก้สถานี BTV-Arts

เมื่อก่อนช่องของสถานีจะเป็นตัวเลข อาทิเช่น BTV-2 (ช่องวรรณศิลป์ในอดีต) และ BTV-3 แต่ปัจจุบันได้เปลี่ยนเป็นตัวอักษรหมดแล้ว ทำให้สะดวกมากขึ้น

วัตถุประสงค์ของช่องวรรณศิลป์ของสถานีโทรทัศน์นครหลวงก็คือ ‘เผยแพร่ความแข็งแกร่งแห่งยุคสมัยเพื่อรับใช้ชาวเมืองหลวง’ โดยยึดตามทัศนคติของมวลชนและใช้ทรัพยากรในการนี้อย่างเต็มที่ เพื่อสร้างภาพลักษณ์ใหม่ของความบันเทิงให้กับงานวรรณกรรม ช่องนี้มีทั้งหมด 11 รายการด้วยกัน ครอบคลุมตั้งแต่การสัมภาษณ์คนดัง รายงานพิเศษเกี่ยวกับวงการโทรทัศน์และภาพยนตร์ รายการวาไรตี้ต่างๆ ข่าวสารด้านศิลปะวัฒนธรรม ฯลฯ อันที่จริง พูดง่ายๆ มันก็คล้ายๆ กับงานเก่าของจางเย่ที่ช่องวรรณกรรมในสถานีวิทยุนั่นแหละ เพียงแต่ที่หนึ่งเป็นสื่อวิทยุ ส่วนอีกที่เป็นสื่อโทรทัศน์ ฐานผู้ฟังย่อมมีขนาดต่างกันมาก

ในออฟฟิศ D ของช่องวรรณศิลป์

โหวเกอ (พี่ชายแซ่โหว) ที่อายุประมาณสามสิบยิ้ม “ฉันได้ยินว่าเราจะมีเด็กใหม่มาวันนี้ใช่มะ?”

“ได้ยินมาเหมือนกัน” โหวตี้ (น้องชายแซ่โหว) ที่หน้าตาเหมือนกันเปี๊ยบพูดว่า “น่าจะเป็นพิธีกรไม่ก็แขกรับเชิญนี่แหละ? ต้าเฟย นายรู้อะไรมั่งปะ?”

ต้าเฟยผู้ไม่ค่อยฟังเรื่องซุบซิบ “ไม่รู้”

โหวเกอถามอีกคน “เสียวหลวี่ล่ะ? รู้เรื่องไหม?”

ผู้หญิงที่นั่งด้านหลังตอบว่า “ฉันเพิ่งมา จะไปรู้ได้ยังไง?”

“ชิ แล้วเธอคิดว่าพวกเราเป็นคนเก่ารึไง?” โหวตี้กำลังใช้มีดโกนหนวดปาดส่วนที่เขาพลาดไป “พวกเราเพิ่งมาใหม่เหมือนกันแหละ อย่างดีก็เริ่มงานก่อนเธอแค่ไม่กี่วันเอง พี่ชายกับฉันทำละครทีวีมาก่อน ส่วนต้าเฟยทำฉากภาพยนตร์”

เสียวหลวี่บอก “เมื่อก่อนฉันอยู่กองบรรณาธิการข่าวน่ะ รู้จักกับอาจารย์หูมานานแล้ว ต้องขอบคุณอาจารย์หูที่เห็นคุณค่า ฉันก็เลยมานี่แหละ”

“ทุกคนก็เหมือนกัน” โหวเกอบอก

โหวตี้กล่าว “ใช่แล้ว ต่อไปต้องได้คุยกันบ่อยๆ แน่”

“งั้นพวกเราทั้งหมดนี่ก็ถือเป็นคนเก่าน่ะสิ” โหวเกอเสนอความคิดชั่วร้ายขึ้นมา “ถ้าเด็กใหม่มา เราต้องสอนเขาให้รู้จักตำแหน่งของตัวเองนะ เขาเป็นพิธีกร ฐานะจะสูงกว่าเรา ถ้าเขาเกิดหยิ่งผยองแล้วเริ่มเบ่งสั่งเราทำโน่นทำนี่ มันจะไม่ดีเอา”

เสียวหลวี่ยกมือสนับสนุน “เห็นด้วย”

ต้าเฟยบอกเสียงเรียบว่า “...ไร้สาระ”

ออฟฟิศ D ของช่องวรรณศิลป์ ตัว D หมายถึงเวลาออกอากาศของรายการ ออฟฟิศนี้จึงเป็นที่ทำงานของแต่ละรายการโดยเฉพาะด้วย ทว่ารายการของพวกเขาเพิ่งเริ่มก่อตั้ง ทุกคนที่นี่จึงเป็นหน้าใหม่กันหมด เรียกได้ว่าเป็นทีมรายการที่หูเฟยหามาเอง มีทั้งคนที่มาจากสายโทรทัศน์ สายภาพยนตร์และสายข่าว ซึ่งไม่มีใครไร้ฝีมือ ความสามารถที่มีล้วนสามารถนำมาปรับใช้ได้ พวกเขาต้องมีผลงานที่ยอดเยี่ยมในสายงานของตัวเองถึงจะได้รับความชื่นชมจากหูเฟย

“เฮ้ย เสียงฝีเท้าแน่ะ”

“มีคนมา มีคนมาแล้ว”

ทุกคนมองไปที่ประตู

ตอนนี้เอง จางเย่ก็ตามหูเฟยเข้ามายังออฟฟิศ D ถึงจะเรียกว่าออฟฟิศ แต่ที่จริงมันใหญ่กว่าผายลมแค่นิดเดียว พื้นที่เล็กมาก มีโต๊ะอยู่ 6-7 ตัวและคนอีก 4 คนเท่านั้น

หูเฟยยิ้มแล้วเริ่มอธิบายสถานการณ์ “ที่นี่จะต่างจากสถานีวิทยุของเธอนะ ทุกช่องจะให้ทีมของแต่ละรายการแยกกันไปตามแต่ละออฟฟิศ รายการของเรายังต้องใช้เวลาเตรียมการก่อนจะได้ออกอากาศ ดังนั้นเลยยังมีคนไม่มาก เมื่อไรที่วางแผนเสร็จ ทั้งคนทั้งอุปกรณ์ก็จะเพิ่มขึ้น ตอนนี้ถ้าเราต้องการอัดรายการ ยังต้องให้เจ้าหน้าที่ของสถานีช่วยไปก่อน ก็ยุ่งยากนิดหน่อยน่ะ”

จางเย่ยิ้ม “อีกหน่อยคงดีขึ้นแหละครับ”

“ใช่เลย มีอาจารย์จางน้อยมาร่วมทีม พวกเราก็เหมือนเสือติดปีกล่ะ” จากนั้นหูเฟยก็เริ่มแนะนำคนอื่นๆ “สองคนนี้คือโหวเกอกับโหวตี้ เป็นฝาแฝดกัน นี่ไม่ใช่ชื่อจริงของพวกเขาหรอกนะ แต่เราเรียกพวกเขาแบบนี้จะได้แยกง่ายน่ะ หน้าที่ของพวกเขาก็คือกำกับภาพ ส่วนนี่ต้าเฟย เป็นคนออกแบบรายการและทำฉาก เขาเก่งและคล่องมากในเรื่องเทคโนโลยี นี่คือเสียวหลวี่ เป็นบรรณาธิการเขียนบทนะ เธอถือเป็นแถวหน้าของวงการทีเดียว ฉันต้องพยายามมากเลยกว่าจะได้เสียวหลวี่มาร่วมงานด้วย แต่ยังไงพวกเราทุกคนที่นี่ก็เก่งๆ กันทั้งนั้น ทีมหลักจะมีแค่นี้แหละ ฉันยังไม่มีแผนจะเพิ่มคนในช่วงนี้ ที่จริงรายการที่เราทำจะเน้นประวัติศาสตร์และวิชาการ จึงไม่ต้องใช้คนมากเหมือนพวกรายการวาไรตี้ ส่วนเรื่องไฟเรื่องกล้อง ทางสถานีมีเครื่องมือครบเซ็ตอยู่แล้ว เราแค่ต้องทำเรื่องขอยืมเมื่อถึงเวลาเท่านั้น” 

ส่วนตำแหน่งของหูเฟยคือควบคุมดูแลรายการทั้งหมด เป็นทั้งผู้กำกับ โปรดิวเซอร์และผู้อำนวยการผลิต

โห คนเดียวควบหลายตำแหน่งแถมมีลูกน้องในทีมห้าคน? ดูอนาถาอยู่เหมือนกันนะเนี่ย 

ถึงสัญญาณภาพของช่องวรรณศิลป์จะไม่ครอบคลุมทั่วประเทศ แต่ก็แพร่ภาพในส่วนกลางเกือบทั้งหมด และเป็นช่องที่ได้รับความนิยมมากทีเดียวในเมืองหลวง แถมผู้ชมท้องถิ่นก็เหนียวแน่นมากด้วย อย่างจางเย่หรือพ่อแม่ของจางเย่ล้วนโตมากับช่องวรรณศิลป์ ว่าแต่ทำไมถึงดูโหรงเหรงจังล่ะ? เป็นเพราะหูเฟยเพิ่งย้ายมาเลยยังใหม่กับที่นี่ เลยไม่อยากให้คนอื่นมายุ่งกับทีมหลักของเขา หรือเพราะต้องการเน้นคุณภาพมากกว่าปริมาณ? หรืออยากเป็นตัวของตัวเองได้ง่ายขึ้น?

จางเย่จับมือทักทายทุกคนทันที “สวัสดีครับทุกคน ยินดีที่ได้รู้จัก ผมชื่อจางเย่”

หูเฟยกล่าว “งั้นจางน้อยแนะนำตัวเองนะ ผมยังมีประชุมอีกคงต้องไปก่อน คุยกันดีๆ ล่ะ แล้วก็ลองคิดเรื่องรูปแบบรายการอีกทีด้วย”

หลังจากพูดจบก็จากไป 

ทิ้งจางเย่ไว้กับอีกสี่คนที่เหลือ

เสี่ยวหลวี่ปรายตามอง “จางเย่ คุณทำงานอะไรมาก่อน?”

จางเย่ตอบ “อ๋อ ผมเป็นดีเจวิทยุ”

เสียวหลวี่สงสัยใคร่รู้ “ดูเหมือนพี่ชายหูชื่นชมคุณมากเลย คุณมีผลงานอะไรบ้างเหรอ?”

“ก็ไม่มีอะไรพิเศษหรอก” จางเย่บอกอย่างถ่อมตัว “แค่เล็กๆ น้อยๆ พอถูไถน่ะ พี่ชายหูใจดีมากต่างหากล่ะ”

“ดีเจวิทยุมาเป็นพิธีกรได้ด้วยเหรอ?” โหวเกอกะพริบตา “ฉันแก่กว่านายนิดหน่อย ต่อไปเรียกว่าจางน้อยได้หรือเปล่า? มานั่งนี่สิ นี่เป็นโต๊ะของนาย”

“ได้สิ ขอบคุณโหวเกอ” จางเย่ยิ้มไม่ได้ถือสาอะไร หยิบสัมภาระของตัวเองแล้วไปนั่งที่โต๊ะ

เมื่อเห็นว่าจางเย่เป็นคนที่พูดด้วยง่าย โหวเกอก็เริ่มใช้ความอาวุโสมาข่ม “จางน้อย ต่อไปเราต้องทำงานร่วมกัน ถ้านายมีอะไรไม่เข้าใจก็ถามฉันได้ ถึงฉันกับน้องชายจะไม่เคยทำรายการโทรทัศน์ แต่พวกเราก็ทำละครทีวีมาหลายปี ดังนั้นเรามีประสบการณ์มากกว่านายแน่นอน”

จางเย่ตอบ “ได้เลย ผมต้องปรึกษาแน่ถ้าต่อไปมีเรื่องไม่เข้าใจ”

ในที่สุดเขาก็รู้ว่าเพื่อนร่วมงานเหล่านี้ไม่ได้เป็นคนในแวดวงของเขา คนพวกนี้มารวมตัวกันจากต่างสาขาได้แค่ไม่กี่วัน มิน่าถึงไม่มีใครรู้ว่าเขาเป็นใคร ในวงการตอนนี้คงจะมีน้อยคงนักที่ไม่รู้จักจางเย่ โดยเฉพาะในสถานีโทรทัศน์นครหลวงนี่ คนเก่าๆ หรือคนที่สนใจรางวัลไมโครโฟนทองหรือคนที่คุยซุบซิบกับเพื่อนร่วมงานจะต้องรู้เรื่องจางเย่อย่างแน่นอน

อย่างนี้ก็ดีเหมือนกัน

เขาจะได้เข้ากับคนอื่นได้ง่ายขึ้น

หลังจากจางเย่คุ้นเคยแล้ว เขาก็รู้สึกพอใจกับสภาพแวดล้อมใหม่พอสมควร

ต้าเฟยมองดูเขาจากอีกด้านหนึ่ง “ถ้านายมีปัญหาเรื่องคอมพิวเตอร์ก็มาหาฉันได้ ฉันทำเป็นทุกอย่าง” จากนั้นก็เปลี่ยนท่าทีเป็นงานเป็นการแล้วยื่นเอกสารให้ “นี่เป็นแผนงานของรายการเรา ทุกคนมีเหมือนกันหมด ฉันจะให้นายยืมของฉันไปใช้ก่อน อีกเดี๋ยวจะทำให้นายอีกชุด” พูดจบก็ก้มหน้าเข้าคอมพิวเตอร์ทำงานต่อ

“ขอบคุณพี่เฟย” จางเย่บอก

โหวเกอจ้องมองต้าเฟย พวกเขาตกลงกันแล้วว่าต้องสอนเด็กใหม่ให้รู้จักที่ของตัวเองก่อนนี่ แล้วนายจะต้องรีบขนาดนั้นไปทำไม? ดังนั้นเขาจึงพูดขึ้นว่า “จางน้อย พวกเรามีกฎที่ตั้งกันเองว่าคนที่เพิ่งมาใหม่ต้องเป็นคนทำความสะอาดแล้วก็เสิร์ฟน้ำนะ”

จางเย่แอบขำ “เหรอ ได้สิ ใครอยากได้น้ำบ้างล่ะ?”

“ขอฉันแก้วหนึ่ง” เสียวหลวี่ยกมือ “ขอบใจ”

“ขอด้วยคน รบกวนแล้ว ขอบใจนะ” โหวเกอบอก

โหวตี้รู้สึกว่ามันไม่ค่อยเหมาะ แต่สุดท้ายจางเย่ก็ยังเทมาให้เขาแก้วหนึ่งจนได้


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./5.md)