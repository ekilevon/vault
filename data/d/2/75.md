##บทที่ 173 : บทกวีจากลูกสาวบรรณาธิการเว่ย!
หอพิธีศพ

งานพิธีศพเริ่มต้นขึ้นแล้ว

ภายในเต็มไปด้วยความหดหู่และเสียงร้องไห้โดยเฉพาะจากเด็กๆ กลุ่มนั้น ตั้งแต่พิธีเริ่มจนจบเสียงสะอื้นไม่ได้หยุดลงเลย ทำให้เสี่ยวหลวี่และพวกพนักงานสาวคนอื่นๆ ต้องหลั่งน้ำตาอีกครั้ง

"คุณพ่อเว่ย!"

"ทำไมท่านถึงไปแล้วล่ะ!"

"คุณพ่อเว่ยกลับมา!"

"ผมเคยพูดไว้ว่าโตขึ้นจะตอบแทนบุญคุณท่าน! ทำไมล่ะ! ฮือๆๆ! ทำไมแม้แต่โอกาสตอบแทนบุญคุณสักนิดท่านยังไม่ให้ผม!"

"คุณพ่อเว่ย!"

"คุณพ่ออย่าไป!"

สถานการณ์สับสนวุ่นวาย

หลายคนวางดอกไม้ หลายคนเข้าแถวเคารพศพ และอีกหลายคนฟุบตัวลงร้องไห้บนร่างของบรรณาธิการเว่ย เป็นตายไม่ยอมจากไป

จางเย่มองดูบรรณาธิการเว่ยที่ทอดร่างอย่างสงบทางด้านนั้น ในใจเขานึกโทษตัวเองอย่างหนัก หากว่าวันนั้นเขาอยู่ช่วยบรรณาธิการเว่ยทำโอที หากว่าเขาไม่กลับบ้าน ไม่แน่ว่าตอนที่โรคหัวใจของบรรณาธิการเว่ยกำเริบ เขาน่าจะยังพอช่วยเหลืออะไรได้บ้าง คนอาจจะถูกกู้ชีพกลับมาได้ แต่ว่า...


……


"เริ่มถ่ายทอดสด!"

"กล้อง! รีบจับภาพ!"

"จับภาพเอาไว้ ที่เหลือให้เป็นหน้าที่ของพิธีกรรายงานสด!"

เหล่านักข่าวจากสถานีโทรทัศน์และหนังสือพิมพ์ต่างเริ่มลุกขึ้นมาทำงานกันวุ่นวาย


……


ขณะเดียวกัน

ช่อง BTV-ข่าว สถานีโทรทัศน์นครหลวง

"คุณผู้ชมครับ งานพิธีศพของสหายเว่ยเจี้ยนกว๋อได้เริ่มต้นขึ้นเป็นที่เรียบร้อยแล้ว หากพวกเราสังเกตดู จะเห็นผู้บริหารของสถานีโทรทัศน์ บรรดาเพื่อนร่วมงานของบรรณาธิการเว่ย พวกเด็กๆ และผู้ปกครองที่คุณพ่อเว่ยเคยช่วยเหลือ นอกจากนี้ยังมีคนในสังคมที่ทราบเรื่องของคุณพ่อเว่ยต่างก็มาปรากฏตัวเพื่อร่วมแสดงความอาลัย จากเสียงร้องไห้และบรรยากาศอันเคร่งขรึมในพิธี พวกเราสามารถสัมผัสได้ว่า คุณพ่อเว่ยยามมีชีวิตอยู่นั้นเป็นที่เคารพนับถือและรักใคร่มากขนาดไหน!"

การถ่ายทอดสดเริ่มขึ้นแล้ว

ด้านหลังเป็นฉากจากกล้องถ่ายทอดโดยมีเสียงของพิธีกรบรรยายคู่กันไป

จากนั้นพิธีกรได้กล่าวขึ้น "ต่อไปพวกเราจะตัดสัญญาณเสียงไปทางด้านในพิธีนะครับ"


…...


ทางด้านนี้

หวังสุ่ยซินถาม "เริ่มถ่ายทอดสดแล้วเหรอ?"

"เริ่มแล้วครับ" เลขาฯ ของเขาออกไปถาม ถึงแม้ว่าจะไม่ใช่ช่องของตัวเอง แต่ก็เป็นเพื่อนร่วมงานในสถานีโทรทัศน์นครหลวง และกลับมาเล่าให้ฟังว่า "ไม่ได้ถ่ายทอดตลอดพิธีครับ จะถ่ายทอดสดแค่สิบนาทีเท่านั้น แต่นั่นก็เกือบจะทั้งพิธีการแล้ว ทางครอบครัวจะกล่าวอะไรนิดหน่อย จากนั้นผู้อำนวยการก็จะพูดอีกหน่อย เท่านี้เวลาก็เกือบหมดแล้วครับ" ไม่ใช่งานพิธีของผู้นำระดับประเทศ ทั้งไม่ได้จัดแบบเป็นทางการมากมาย วีรกรรมของเว่ยเจี้ยนกว๋อแม้จะได้รับความสนใจจากทั่วประเทศ แต่การที่สถานีโทรทัศน์ท้องถิ่นของเมืองหลวงถ่ายทอดสดถึงสิบนาทีเต็ม ก็นับว่าเป็นการปฏิบัติอย่างดีมากแล้ว

ผู้บริหารสถานีโทรทัศน์นครหลวงคนหนึ่งเดินไปทางฝ่ายภาพเพื่อควบคุมการทำงานของพวกเขา ถ้าเป็นการบันทึกเทปล่วงหน้าเพื่อออกอากาศก็จะไม่เป็นปัญหาอะไร แต่การถ่ายทอดสดทุกครั้งต้องไม่ให้มีข้อผิดพลาดเกิดขึ้นเป็นอันขาด!

จางเย่ที่เพิ่งจะเข้ามาตรงไปหาพวกหูเฟย เสี่ยวหลวี่ที่อีกด้านหนึ่ง

หูเฟยพูดเสียงเบา "เริ่มถ่ายทอดสดแล้ว อย่าพูดวิจารณ์อะไรล่ะ"

โหวเกอรับคำในลำคอ "พวกเรารู้แล้ว"

หลังจากนั้นก็มีหญิงสาววัยยี่สิบคนหนึ่งเดินออกมายืนข้างร่างของบรรณาธิการเว่ย เนื่องจากหอพิธีค่อนข้างใหญ่ ทั้งมีการถ่ายทอดสด ดังนั้นพนักงานของสถานีโทรทัศน์จึงส่งไมโครโฟนให้กับเธอ ตัวไมค์เร่งเสียงไว้ดังสุด ป้องกันไม่ให้เสียงการถ่ายทอดสดขาดหาย

เธอคือลูกสาวของบรรณาธิการเว่ย — ชื่อว่า เว่ยอิ่ง

เว่ยอิ่งรับไมโครโฟนไว้และก้าวออกมา "ขอบคุณทุกท่าน ขอบคุณทุกท่านที่มาร่วมงานศพของคุณพ่อดิฉัน ความจริงแล้ว พวกเราไม่คิดจะจัดงานศพเช่นนี้เพราะคุณพ่อของดิฉันยามเมื่อยังมีชีวิตไม่ชอบความฟุ่มเฟือย แต่ดิฉันยังคงต้องขอบคุณทุกท่านที่ช่วยให้คุณพ่อได้จากไปอย่างสมเกียรติ ทั้งมีคนมาส่งท่านมากมายถึงเพียงนี้" กล่าวจบเธอก็หยุดไปครู่หนึ่ง "ก่อนนี้มีนักข่าวหลายคนถามดิฉันว่าดิฉันมีคุณพ่อเช่นนี้ ดิฉันต้องรู้สึกภูมิใจมากใช่ไหม หลายคนคงคิดว่าดิฉันจะบอกว่าใช่..." พูดถึงตรงนี้ เธอกลับหัวเราะเบาๆ "ความจริงแล้วไม่แม้แต่นิดเดียว!"

"เอ๋"

"พูดอะไรน่ะ..."

"เธอคิดจะพูดอะไรกันแน่?"

ทุกคนล้วนไม่คาดคิดมาก่อน กระซิบกระซาบกันไปมา

เว่ยอิ่งมองพวกเขา "ดิฉันไม่เคยภูมิใจแม้แต่น้อย ตั้งแต่ดิฉันรู้ความ คุณพ่อไม่เคยซื้อเสื้อผ้าใหม่ให้สักตัว เป็นคุณแม่ของดิฉันที่แอบซื้อให้ ตั้งแต่เข้าโรงเรียน คุณพ่อไม่เคยเข้าร่วมประชุมผู้ปกครองเลยสักครั้ง เวลางานก็ไปทำงาน เวลาว่างก็ออกไปเก็บขวดขาย ออกไปช่วยลูกคนอื่น แต่ดิฉันกลับไม่ใช่คนที่เขาจะเข้ามาช่วย แม้แต่ค่าเรียนมหาวิทยาลัยเทอมแรกของดิฉัน คุณพ่อก็ไม่ได้ช่วยจ่าย เพราะเขาเอาเงินไปช่วยเหลือเด็กคนอื่น เป็นตัวดิฉันเองที่ต้องดิ้นรนทำงานอยู่สามเดือน ช่วยคนอื่นล้างจาน ทำความสะอาดบ้านเพื่อจะได้เงินมาจ่ายค่าเทอมให้ทางมหาวิทยาลัย!"

ท่าทีของเว่ยอิ่งสงบนิ่ง "ทำไมดิฉันถึงควรจะภูมิใจ? จะให้ดิฉันภูมิใจอะไร? ดิฉันทราบว่าคุณพ่อเป็นคนดี ดิฉันทราบว่านิสัยเขาประเสริฐสูงส่ง แต่ดิฉันไม่เห็นว่าเขาเป็นพ่อที่ดีเลย"

เด็กๆ ที่บรรณาธิการเว่ยเคยช่วยเหลือทั้งร้อยกว่าคนก้มหน้านิ่ง บางคนไม่กล้าแม้แต่จะสบตาเว่ยอิ่ง ในใจพวกเขาบรรยายไม่ถูกว่ารู้สึกอย่างไร

ผู้ปกครองคนหนึ่งกล่าว "ฉันขอโทษ!"

"แม่หนู ฉันขอโทษ" ผู้ปกครองอีกคนหนึ่งหลั่งน้ำตา

เพราะลูกของพวกเขา คุณพ่อเว่ยจึงเย็นชาต่อลูกสาวในสายเลือด พวกเขาไม่อาจสู้หน้าสาวน้อยคนนี้ได้!

เว่ยอิ่งกล่าว "ดิฉันยังพูดไม่จบ พวกคุณไม่ต้องขอโทษหรอกค่ะ ดิฉันเองไม่ได้มีความคิดจะกล่าวโทษใคร" พูดแล้ว เธอก็กวาดตามองในฝูงชน สายตาจับจ้องที่ใบหน้าของจางเย่ พยักหน้าให้เขาเล็กน้อยก่อนกล่าวว่า "ยามคุณพ่อยังมีชีวิตอยู่ เขาชื่นชอบกลอนของอาจารย์จางเย่เป็นที่สุด รักยิ่งกว่าชีวิต แทบทุกวันต้องมาดูผลงานของอาจารย์จางเย่ซ้ำแล้วซ้ำเล่า ดิฉันเองก็ได้อ่าน ในบรรดานั้นมีกลอนบทหนึ่งที่ประทับใจดิฉันมาก กลอนบทนี้คือสิ่งที่ดิฉันคิดจะบอกกับคุณพ่อมาตลอด! มาวันนี้ ดิฉันอยากจะท่องให้เขาฟัง!"

จะบอกอะไร?

อยากจะต่อว่า?

หรือว่าจะตั้งคำถาม?

ทุกคนต่างนิ่งเงียบรอฟัง

เว่ยอิ่งหันกลับไปมองร่างของพ่อ ทอดสายตามองอย่างเนิบช้า น้ำตาหยดหนึ่งไหลออกจากหางตา ปากกล่าวว่า "เห็นข้าหรือไม่เห็น ตัวข้ายังสถิต ไม่ยินดีไม่ยินร้าย คิดถึงข้าหรือไม่คิด เสน่หายังสถิต ไม่เกิดก่อไม่ดับสูญ รักข้าหรือไม่รัก ความรักยังสถิต ไม่เพิ่มพูนไม่ถดถอย ตามข้าหรือไม่ตาม มือข้าในมือท่านสถิต…” เว่ยอิ่งจับมืออันเย็นเฉียบของบิดาไว้ กระชับแน่น "...ไม่ราร้างไม่ห่างหาย"

ณ ตอนนี้ หลายคนพากันร้องไห้!

ทั้งผู้ที่ร่วมอยู่ในพิธีรวมไปถึงผู้ชมที่อยู่หน้าจอโทรทัศน์!

ที่สุดแล้วนี่อาจจะเป็นความรู้สึกอันซับซ้อนถึงที่สุด บางทีอาจจะไม่มีใครเข้าใจได้ ทั้งยังไม่อาจได้สัมผัสความรู้สึกแบบนี้ เพราะพวกเขาไม่เคยมีประสบการณ์อย่างนี้ แต่ว่าพวกเขาต่างรับรู้ได้อยู่สองเรื่อง คือคุณพ่อเว่ยเป็นคนดีคนหนึ่ง และลูกสาวของคุณพ่อเว่ย...ไม่เคยเกลียดชังเขาเลย!

จางเย่เองก็น้ำตารื้น ฉากตรงหน้าทำให้เขานึกถึงฉากหนึ่งในเรื่อง ‘ผิดรักหัวใจหลงลึก 2’ แต่ว่านั่นเป็นเพียงภาพยนตร์ เป็นฉากที่เขียนขึ้นมา แต่ว่าภาพตรงหน้านี้เป็นเรื่องจริง! เป็นเรื่องจริงที่เกิดขึ้นต่อหน้าต่อตา!

พ่อคนหนึ่งซึ่งไม่ทราบว่าดีหรือไม่!

กับลูกสาวแสนประเสริฐคนหนึ่ง!


*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./76.md)