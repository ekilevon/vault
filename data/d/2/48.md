##บทที่ 146 : จางเย่รับภาระค่าผ่าตัด!
บรรจงเขียนด้วยเกล็ดหิมะอันงดงาม : จงศรัทธาในวันพรุ่ง?


บรรจงเขียนบนผืนดินอันรกร้าง : จงศรัทธาในวันพรุ่ง?


บรรจงเขียนอุทิศด้วยลายมือของเด็กน้อย : จงศรัทธา...ในวันพรุ่ง?

กลอน ‘จงศรัทธาในวันพรุ่ง’ หนึ่งบทที่จางเย่ร่ายออกไป ทำให้หยางเหลียนที่อยู่บนดาดฟ้าชะงักค้างไปทันทีอย่างไม่มีใครคาดคิด คนทั้งหมดที่อยู่ในบริเวณสวนของโรงพยาบาลที่ได้ยินบทกวีต่างตกอยู่ในภวังค์ และเมื่อมองขึ้นไปยังหญิงสาวที่กำลังจะกระโดดตึก ทุกคนยิ่งต้องตะลึงเข้าไปอีก!

หยางเหลียนร้องไห้ หญิงสาวยกมือปิดหน้าคุดคู้อยู่บนดาดฟ้า ร้องไห้ออกมาปานจะขาดใจ!

“คนๆ นี้เป็นใครกันน่ะ?”

“ไม่รู้เหมือนกัน เขามาจากที่ไหนกันนะ?”

“พ่อแม่ของเธอพูดไปเสียมากมายก็ไม่เป็นผล พวกตำรวจและคนอื่นๆ ช่วยกันเกลี้ยกล่อมอยู่เป็นนานก็ไม่ฟัง แต่ผู้ชายคนนั้นใช้กลอนแค่บทเดียวกลับเปลี่ยนใจเธอได้จริงๆ งั้นเหรอ?”

“แต่เขาดูคุ้นจังเลย?”

“ใช่ๆ ฉันก็ว่าเขาดูคุ้นๆ หน้าเหมือนกัน เหมือนจะเคยเห็นในทีวี!”

ฝูงชนพร้อมใจกันหันไปมองชายหนุ่มที่ถือโทรโข่งทันที!

ท้ายที่สุดเจ้าหน้าที่และผู้สื่อข่าวของสถานีโทรทัศน์นครหลวงก็จำเขาได้ นักข่าวสาวอุทานออกมา “ไอ้หยา นั่นมันอาจารย์จางเย่ไม่ใช่หรือ?”

“จางเย่?”

“จางเย่จากห้องเลคเชอร์เหรอ?”

“ใช่แล้ว นั่นเขาแหละ! ก็ว่าทำไมถึงดูคุ้นนัก!”

“เป็นเขาเองสินะ! ไม่แปลกใจเลยว่าทำไมถึงแต่งกลอนที่ยอดเยี่ยมขนาดนั้นออกมาสดๆ ได้!”

กลอนบทนี้ทรงอานุภาพเกินไป มันเต็มเปี่ยมไปด้วยความคิดและพลังด้านบวก ให้กำลังใจในการฟันฝ่าอุปสรรคแบบที่ทุกคนไม่เคยได้ยินได้ฟังมาก่อน และได้แต่สงสัยว่าใครกันที่สามารถสร้างผลงานอันยอดเยี่ยมยิ่งใหญ่ชิ้นนี้ขึ้นมาได้อย่างฉับพลัน แต่เมื่อรู้ว่าคนๆ นี้คือจางเย่นักกวีชื่อดังคนนั้น ทุกคนพลันกระจ่าง น่ากลัวว่าจะมีแต่คนที่โด่งดังจากการเขียนกวีคนนี้เท่านั้น มีแต่จางเย่เจ้าของบทกวีสุดคลาสสิกนับไม่ถ้วนเท่านั้น ที่จะมีฝีมือถึงระดับนี้! ยิ่งกว่านั้นยังมีหลายคนเคยได้ยินข่าวที่ลงในปักกิ่งไทมส์ว่า ตอนที่จางเย่ทำงานอยู่สถานีวิทยุได้ใช้กลอนสองบทช่วยนักศึกษาสาวจากการคิดสั้นฆ่าตัวตาย จางเย่เคยสร้างปรากฏการณ์เช่นนี้มาก่อน!

คราวนี้เป็นการกระโดดตึก ส่วนคราวนั้นเป็นการกรีดข้อมือ 

เหตุการณ์ครั้งก่อนเป็นที่ถกเถียงกันในวงสังคมอย่างกว้างขวาง หลายคนในที่นี้ต่างเคยสงสัย คิดในใจว่ากับอีแค่กลอนไม่กี่บท ผลงานวรรณกรรมไม่กี่ชิ้น มันจะมีมนต์ขลังขนาดนั้นได้อย่างไร? จะช่วยชีวิตที่เจ้าของต้องการทิ้งแล้วได้อย่างไร?

แต่วันนี้!

ณ ที่แห่งนี้!

เมื่อพวกเขาได้ยินจางเย่ร่ายกลอนด้วยหูตัวเอง ได้ฟังผลงานของจางเย่ ทุกคนต่างหมดข้อสงสัยอีกต่อไป เหลือเพียงความรู้สึกสั่นสะท้านไปถึงจิตวิญญาณ!

‘จงศรัทธาในวันพรุ่ง’ — ช่างเป็นกลอนที่ยิ่งใหญ่!

ในโลกเดิมของจางเย่ กลอนที่ได้ชื่อว่า ‘ยิ่งใหญ่’ ไม่ได้มีมากนัก ‘นกบนฟ้ากับปลาในน้ำ’ นั้นไม่ใช่ ‘เห็นหรือไม่เห็น’ ก็ไม่ใช่!
แต่ ‘ชั่วอายุคน’ เป็นหนึ่งในนั้น! 

‘จงศรัทธาในวันพรุ่ง’ ก็เป็นอีกหนึ่งเช่นกัน!

กลอนบทนี้ถูกแต่งโดยสือจื่อในปี 1968 เป็นกลอนที่แฝงแนวคิดอันลึกซึ้ง มโนศิลป์อันสวยงาม ใช้ถ้อยคำที่ติดหูเพื่อให้ผู้คนเข้าใจว่าเมื่อเผชิญกับความทุกข์ยากนานา จะสามารถใช้ชีวิตให้ดีได้อย่างไร จะให้กำลังใจตนเองอย่างไร จะแน่วแน่กับปณิธานของตนเองเพื่อวันพรุ่งนี้ได้อย่างไร กลอนบทนี้ถูกเผยแพร่ออกไปอย่างกว้างขวางในรูปแบบของงานเขียน ก่อนจะเป็นที่ติดปากในกลุ่มคนวัยหนุ่มสาวอย่างรวดเร็ว เหตุเพราะมันเป็นกลอนที่ค่อนข้างเก่า แม้แต่ในโลกของจางเย่ ก็มีคนรุ่นเยาว์จำนวนไม่น้อยที่ไม่เคยได้ยินมาก่อน อย่างไรก็ตามหากพูดถึงผลงานอีกชิ้นหนึ่ง เชื่อแน่ว่าแทบทุกคนจะต้องรู้จัก นั่นก็คือเพลงๆ หนึ่งของวังเฟิงที่ดัดแปลงมาจากกลอน ‘จงศรัทธาในวันพรุ่ง’ มันถูกแต่งขึ้นมาเพื่อเป็นเกียรติแก่ผู้ที่เป็นแบบอย่างให้กับสังคม

เสียงร่ำไห้ดังระงมมาจากด้านบน
จางเย่มองขึ้นไปและพูดเสียงดัง “เธอบอกว่าเธอชอบบทกลอนของฉัน ดังนั้นวันนี้ฉันขอมอบบทกลอน ‘จงศรัทธาในวันพรุ่ง’ ให้เธอ เธอลงมาเถอะนะ!”


ด้านบน ตำรวจรีบกรูเข้าไปจับตัวหยางเหลียนไว้

หยางเหลียนไม่ได้ขัดขืนอีกและหายลับไปจากดาดฟ้าพร้อมกับพวกตำรวจ
เมื่อเห็นเช่นนี้ทุกคนต่างถอนหายใจอย่างโล่งอก!

“ดีมาก!”

“ในที่สุดก็ยอมลงมา!”

“เด็กดีแบบนั้น เกลี้ยกล่อมให้เปลี่ยนใจได้เสียที!”

ผู้สื่อข่าวโทรทัศน์และนักข่าวหนังสือพิมพ์ของทั่วเมืองหลวงแห่กันเข้าไปจับภาพน่าประทับใจนี้

“ถ่ายไว้ได้หรือเปล่า?” นักข่าวสาวถาม

“ถ่ายได้ครบหมด ไม่ต้องห่วง” ช่างกล้องตอบ “ดีมาก ภาพข่าวแบบนี้ต้องเยี่ยมแน่นอน!” นักข่าวสาวตื่นเต้นจัด

หากเป็นเหตุการณ์กระโดดตึกฆ่าตัวตายทั่วไปอาจจะไม่มีการออกข่าวก็ได้ เพราะถึงอย่างไรเหตุการณ์ทำนองนี้ก็เกิดขึ้นบ่อยแทบทุกวัน ออกข่าวไปก็เท่านั้น แต่นี่เป็นเรื่องของลูกสาวยอดกตัญญูที่ต้องการจะฆ่าตัวตายเพื่อไม่ให้เป็นภาระแก่พ่อแม่ ซ้ำยังมีบุคคลที่แม้จะอื้อฉาวในวงการงานเขียนและพิธีกร แต่ผลงานทุกชิ้นกลับเป็นที่นิยมในเมืองหลวงอย่างจางเย่ปรากฏตัวขึ้นด้วย? แค่นี้ก็เป็นที่โจษจันแล้ว ยังไม่ต้องพูดถึงบทกลอน ‘จงศรัทธาในวันพรุ่ง’ เลยด้วยซ้ำ!

อีกด้านหนึ่ง พ่อแม่ของหยางเหลียนเดินน้ำตานองหน้าเข้ามาขอบคุณจางเย่ด้วยความซาบซึ้ง “อาจารย์จาง คุณมาได้อย่างไรกัน? ลูกสาวของผมเป็นแฟนของคุณมาตลอด แม้กระทั่งช่วงที่เข้าโรงพยาบาลสองสามวันที่ผ่านมา เธอก็ยังคอยติดตามผลงานและบทกวีของคุณตลอด เธอชอบคุณมากเลยจริงๆ!”

จางเย่ตอบ “เพื่อนสมัยม.ต้นของหยางเหลียนโพสต์ข้อความไว้บนอินเทอร์เน็ตน่ะครับ พอผมเห็นเข้าก็เลยขอที่อยู่โรงพยาบาลจากนั้นก็ตามมา”

แม่ของหยางเหลียนร้องไห้ “พวกเราติดหนี้บุญคุณแล้ว! ขอบคุณมากจริงๆ ค่ะ!”

พ่อของหยางเหลียนคว้ามือของจางเย่ขึ้นมา “หากไม่ได้กลอนของคุณ เสี่ยวเหลียนคงจะ...”

จางเย่รีบบอก “เรื่องเล็กน้อยเท่านั้น อย่าจริงจังขนาดนั้นเลยครับ พวกเราขึ้นไปข้างบนดูหยางเหลียนกันดีกว่า!”

ตอนนั้นเองที่ทุกคนได้รู้ว่าหญิงสาวที่ป่วยเป็นโรคร้ายแรงนี้ ที่จริงแล้วเป็นแฟนคลับเดนตายของอาจารย์จางเย่ และจางเย่ผู้ที่เป็นบุคคลสาธารณะถึงกับสละงานและเวลาพักรีบตรงมาที่นี่เพื่อแฟนคลับของตนเอง นี่ทำให้ทุกคนอดที่จะชื่นชมไม่ได้ในจรรยาบรรณและความเป็นมืออาชีพของจางเย่ มันเป็นเรื่องปกติที่แฟนคลับจะทำอะไรเพื่อดาราของพวกเขา แต่การที่ดาราจะทำเพื่อแฟนคลับตัวเล็กๆ คนหนึ่งขนาดนี้ มีไม่มากเลยจริงๆ!

……


ในปีกตึกของโรงพยาบาล

แผนกผู้ป่วยชั้นห้า

หยางเหลียนได้ถูกพาตัวกลับมาที่ห้องเดิม ทั้งตำรวจและพยาบาลปล่อยให้เธอสงบใจนอนพักผ่อนบนเตียง 

โดยปกติแล้ว เหตุฆ่าตัวตายที่สร้างความวุ่นวายแก่สังคมเช่นนี้ ตำรวจจะคุมตัวคนก่อเรื่องกลับไปอบรมและลงบันทึกประจำวัน หากเป็นกรณีที่ร้ายแรงก็อาจจะมีการควบคุมตัวเอาไว้ แต่ด้วยเห็นแก่สภาพร่างกายของหยางเหลียนทางตำรวจจึงไม่ได้ทำเช่นนั้น ยอมลืมตาข้างหลับตาข้าง นอกจากนี้เรื่องราวของเด็กสาวจับใจผู้ชายอกสามศอกอย่างพวกเขาจริงๆ ดังนั้นหลังจากเด็กสาวนอนลงบนเตียงแล้ว เจ้าหน้าที่ตำรวจเพียงสั่งให้พยาบาลคอยดูแล อย่าปล่อยให้เธอทำอะไรโง่ๆ อีก แล้วจึงจากไป


พ่อแม่ของหยางเหลียนวิ่งเข้ามาในห้องผู้ป่วย!

“โธ่ลูก!”

“เสี่ยวเหลียน! ลูกนี่มันเด็กโง่จริงๆ!”

“พ่อ แม่ หนูขอโทษ...”

หยางเหลียนและพ่อแม่ต่างกอดคอกันร้องไห้! 

จางเย่เดินตามเข้ามาด้วย นี่เป็นครั้งแรกที่เขาได้เห็นหยางเหลียนใกล้ๆ เธอดูเหมือนเด็กสาวธรรมดาทั่วๆ ไป ให้ความรู้สึกสุภาพอ่อนโยนมาก

เมื่อหยางเหลียนเงยหน้าขึ้นมาเห็นก็รีบถาม “อาจารย์จาง! คุณมาอยู่ที่นี่ได้ยังไงกัน?”

พ่อแม่ของหยางเหลียนกล่าว “อาจารย์จางได้ยินข่าวจากเพื่อนมัธยมของลูกก็เลยมาเยี่ยมน่ะสิ!”

หยางเหลียนปาดน้ำตา “หนูไม่ได้ต้องการจะให้ใครรู้เลยนะ นี่รบกวนคุณจริงๆ ที่อุตส่าห์มาหาถึงนี่”

“ฉันดีใจที่ถูกรบกวนนะ” จางเย่ยังขวัญผวาไม่หาย “ถ้าฉันไม่ได้มาที่นี่ ใครจะรู้ล่ะว่าอะไรจะเกิดขึ้น เธอนี่ก็จริงๆ เลยนะ ต้องให้ฉันร่ายกลอนให้ฟังถึงจะหยุดได้เนี่ย?” ก่อนหน้านี้ในช่วงที่สถานการณ์กำลังคับขัน จางเย่เห็นว่าทั้งพ่อแม่ของหยางเหลียน เจ้าหน้าที่พยาบาลและตำรวจต่างไม่สามารถเกลี้ยกล่อมเธอได้ เขาเองก็รู้ตัวดีเช่นกันว่าถึงจะยกเหตุผลนั่นนี่มา สุดท้ายผลลัพธ์ก็คงจะออกมาเหมือนเดิม ต่อให้เธอเป็นแฟนคลับของเขา แต่คนที่ตัดสินใจจะฆ่าตัวตายไปแล้ว จะยังฟังคำพูดของเขาอีกทำไมกัน ด้วยเหตุนี้จางเย่จึงไม่มีทางเลือก ได้แต่ลองใช้วิธีที่เขาทำไป

หยางเหลียนไม่ได้กล่าวอะไร อันที่จริงเธอยังไม่เข้าใจตัวเองเช่นกันว่าทำไมเมื่อได้ยินบทกลอน ‘จงศรัทธาในวันพรุ่ง’ ภายในใจถึงรู้สึกตื้นตันอย่างมากมาย รู้สึกเหมือนพลิกน้ำคว่ำทะเลเสียจนต้องล้มเลิกความคิดที่จะปลิดชีวิตตนเองลงทันที ซ้ำยังเกิดความหวังกับอนาคตข้างหน้าขึ้นมาอย่างแท้จริงอีกด้วย

ประตูถูกเปิดออก

หมอและพยาบาลรีบเดินเข้ามาตรวจอาการเธอ

“ไม่เป็นไรใช่ไหม?”

“เสี่ยวเหลียนรู้สึกยังไงบ้าง?”

“มีแรงรึเปล่า? มา ใส่สายน้ำเกลือก่อนนะ”

หยางเหลียนยังคงต่อต้าน เธอปิดมือไว้พลางบอก “ไม่ต้องหรอกค่ะ”

แม่ของหยางเหลียนโมโห “รีบให้คุณหมอรักษาซะ เรื่องเงินไม่ต้องเป็นห่วงอะไรทั้งนั้น!”

พ่อของหยางเหลียนถอนหายใจ เขาได้ยืมเงินจากญาติพี่น้องที่บ้านเกิดที่พอจะขอยืมได้มาครั้งหนึ่งแล้ว เมื่อรวมกับเงินเก็บของลูกสาวและพวกเขาสองคนผัวเมียเฒ่าก็ยังรวบรวมมาได้เพียงเจ็ดแปดหมื่นเท่านั้น และก็หมดไปอย่างรวดเร็วกับค่าหมอในช่วงไม่กี่วันมานี้ ถึงแม้ว่าพวกเขาจะบอกลูกสาวให้ไม่ต้องคิดมากเรื่องเงิน แต่พวกเขาเองก็ไม่รู้จะทำอย่างไรเช่นกัน

ถึงตอนนี้จางเย่ได้เอ่ยปากออกมา เขากล่าวกับแพทย์หญิงวัยห้าสิบกว่า “คุณหมอ เรื่องการปลูกถ่ายไขกระดูกของหยางเหลียน ถ้ามีที่เข้าคู่กันได้เมื่อไร ขอให้รีบทำให้เร็วที่สุดนะครับ อย่าให้การรักษาต้องล่าช้า”

แพทย์หญิงถอนหายใจ “ที่จริงเราเจอไขกระดูกที่เข้าคู่กันแล้วค่ะ แต่ค่ารักษาก็มากกว่าหนึ่งล้านหยวน โรงพยาบาลของเราเริ่มเปิดรับบริจาคเงินวันนี้แล้ว ท่านผอ.โรงพยาบาลเองก็บอกว่าจะสมทบทุนด้วย แต่จากยอดรวมมันก็ยังขาดอยู่อีกมาก พวกเราที่นี่ยัง...”

จางเย่ถาม “ขาดอีกเท่าไรครับ?”

แพทย์หญิงตอบ “อย่างมากสุดตีไว้ประมาณหนึ่งล้านหนึ่งแสนค่ะ นี่เป็นค่าผ่าตัดและค่าใช้จ่ายหลังจากผ่าตัด รวมไปถึงค่าห้องและค่าใช้จ่ายเบ็ดเตล็ดอื่นๆ” 

ได้ยินเช่นนั้นจางเย่ก็ไม่รีรออีกต่อไป “ดีครับ ถ้าอย่างนั้นช่วยเตรียมการผ่าตัดทันทีเลยนะครับ ล้านหนึ่งใช่ไหม? ค่าใช้จ่ายส่วนนี้ผมรับเอง!”

แพทย์หญิงอุทานอย่างตกใจ “คุณจะเป็นคนจ่าย?”

จางเย่รับคำ “เดี๋ยวผมจะนำเงินมาให้คืนนี้!”

แพทย์หญิงและพยาบาลต่างรู้สึกยินดีเป็นล้นพ้น “เยี่ยมไปเลย คราวนี้หยางเหลียนจะได้หายเสียที!”

หยางเหลียนพลันรู้สึกกระวนกระวาย “ไม่ได้นะ ยังไงก็ไม่ได้ จะให้รับเงินคุณแบบนี้ได้อย่างไรกัน!”

แม่ของหยางเหลียนพูดขึ้นมาอย่างลังเล “อาจารย์จาง พวกเรา…พวกเราไม่มีปัญญาใช้คืนแน่นอนเลยนะคะ”

“ไม่จำเป็นต้องคืน” กล่าวจบจางเย่หันไปหาหยางเหลียน “เวลาที่ฉันมีเรื่อง เธอจะนำคนมาช่วยเหลือฉัน เรียกร้องความเป็นธรรมบนอินเทอร์เน็ตให้เสมอ บางครั้งก็ยุ่งวุ่นวายถึงตีสองตีสาม ตอนนี้เธอมีเรื่อง ถึงคราวฉันช่วยเธอบ้างแล้ว”

หยางเหลียนน้ำตาคลอ “แต่...แต่ว่า..”

เมื่อได้ยินเช่นนี้ พ่อแม่ของหยางเหลียนก็เดินเข้ามาหาและคุกเข่าลงหน้าจางเย่!

จางเย่รีบดึงตัวพวกเขาไว้ “พวกคุณอย่าทำแบบนี้เลย ผมรับไว้ไม่ได้หรอก และไม่คู่ควรด้วย ผู้เฒ่าทั้งสองรีบลุกขึ้นเถอะ!”

แม่ของหยางเหลียนน้ำตานองหน้า “ขอบคุณ! ขอบคุณจริงๆ!”


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./49.md)