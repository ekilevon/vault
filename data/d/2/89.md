##บทที่ 187 : ผ้าม่าน! + บทที่ 188 : ร่วมเตียง!
ที่โรงแรม

หน้าฟรอนท์มีคนออเต็มไปหมด

เหล่านักข่าวเตรียมอาวุธครบมือ กล้องถ่ายภาพจับจ้องไปที่ประตู

"พวกคุณถอยออกไปหน่อย อย่ามายืนอออยู่แถวนี้สิ" พนักงานต้อนรับหญิงพูดอย่างไม่พอใจ

นักข่าวของสถานีโทรทัศน์หนึ่งกล่าว "พวกเราขอดูรายชื่อแขกที่เข้าพักหน่อยได้ไหม?"

พนักงานต้อนรับหญิงจ้องกลับ "จะเป็นไปได้ยังไงล่ะ ข้อมูลของแขกเป็นความลับ!"

นักข่าวอีกคนถามขึ้นว่า "อย่างนั้นคุณเห็นผู้หญิงคนไหนเข้าไปรึเปล่า? อยู่ห้องไหน?"

พนักงานต้อนรับหญิงส่ายหน้า "ไม่รู้ โนคอมเมนต์ พวกคุณเป็นนักข่าวหรือตำรวจกันหา? ทำไมถึงได้เจ้ากี้เจ้าการแบบนี้? รีบๆ ถอยไป พวกคุณรบกวนการทำงานของเราอยู่!" เธอเองก็หงุดหงิด จางหย่วนฉี? เธอต้องรู้จักอยู่แล้ว สตาร์ควีนผู้ซึ่งมีชื่อเสียงโด่งดังคับฟ้า พวกคุณบอกว่าดาราใหญ่ระดับสตาร์ควีนเสด็จมาที่โรงแรมที่หายังแทบจะหาไม่พบ สิ่งอำนวยความสะดวกก็แทบไม่มีของพวกเธอน่ะ? ไม่ใช่ล้อกันเล่นหรอกเหรอ? ที่ผุพังของพวกเธอทำไมเธอจะไม่รู้? มีแต่นักเรียนที่ไม่ค่อยมีเงินเท่านั้นแหละที่จะมาที่นี่ คนทำงานออฟฟิศยังไม่อยากมาพักเลย สภาพโทรมออกอย่างนี้! แล้วอย่างสตาร์ควีนน่ะเหรอ? สตาร์ควีนไม่นอนตามสถานีรถไฟเลยล่ะ!

ขณะนั้น มีคนคนหนึ่งเบียดเข้ามาจากด้านนอก

"ผู้จัดการ คุณมาแล้ว!" พนักงานต้อนรับหญิงแทบจะร้องไห้

ผู้จัดการโรงแรมเป็นชายวัยกลางคน ชักสีหน้ากล่าวว่า "มีเรื่องอะไร? พวกคุณจะทำอะไร?" เขารู้เรื่องที่เกิดขึ้นจากโทรศัพท์แล้ว "อย่ามารบกวนการทำงานของเรา ไม่งั้นทางเราจะแจ้งตำรวจ"

ใช้เวลาครู่ใหญ่ เหล่านักข่าวจึงถูกต้อนออกไปจากโรงแรม แต่พวกเขาก็ยังยืนอยู่รอบๆ จับตามองที่ประตูโรงแรมพร้อมกับเหล่าแฟนคลับนับร้อยของจางหย่วนฉี

คนไปแล้ว พนักงานต้อนรับหญิงจึงถอนหายใจ "คนพวกนี้นี่จริงๆ เลย"

เจ้าของโรงแรมกลับถามเธอเบาๆ "สตาร์ควีนมาที่โรงแรมเราจริงเหรอ?"

พนักงานต้อนรับหญิงส่ายหน้ารัว "มาได้ยังไงล่ะ ฉันไม่เห็นใครที่ไหนเลย ไม่รู้ว่าใครปล่อยข่าวออกไป"

ผู้จัดการโรงแรมมองออกไปข้างนอกพลางครุ่นคิด "พวกนั้นอยากรอก็ให้รอไป ถือว่าเป็นการโฆษณาโรงแรมเราไปในตัว ขอแค่ไม่สร้างปัญหาก็ใช้ได้แล้ว"

พนักงานต้อนรับหญิงพูดอย่างขมขื่น "แต่ว่าเมื่อกี้มีนักข่าวกับแฟนคลับขึ้นไปวุ่นวายข้างบนแล้ว เป็นสิบเลย ฉันคนเดียวห้ามไม่ไหว"


……



ชั้นสาม

ห้อง 318

จางเย่เหงื่อโทรมเต็มศีรษะขณะมองดูคลื่นความวุ่นวายบนอินเทอร์เน็ต จางหย่วนฉียึดมือถือของเขาไป ล็อกอินเข้าไปยังบัญชีผู้ใช้หนึ่ง

มีข้อความ

เป็นของผู้จัดการของเธอฟางเว่ยหง "เจ๊จาง! เจ่เจ๊ที่รัก! คุณจะไม่สร้างเรื่องได้ไหมเจ้าคะ? คุณจะเลิกเล่นซ่อนแอบได้ไหม? คุณไม่เห็นในเน็ตนั่นเหรอ? ตอนนี้มีแต่เรื่องซุบซิบของคุณเต็มไปหมดแล้ว! ท่านย่าเจ้าขา! คุณเมตตาฉันหน่อยได้ไหม? คุณรีบกลับมาเลย! ทางนี้วุ่นวายกันหมดแล้ว!"

จางหย่วนฉีขยับมือเล็กน้อย ส่งอีโมติคอนรูปหน้ายิ้มไป

ฟางเว่ยหงตอบกลับมาทันที "คุณยอมโผล่ออกมาแล้ว! สวรรค์! คุณทำบ้าอะไรเนี่ย? ไปโรงแรมข้างทางแบบนั้นทำไม? คุณอยู่กับใครน่ะ?"

จางหย่วนฉีส่งหน้ายิ้มไปอีกครั้ง

ฟางเว่ยหงยอมแพ้ "ก็ได้ เรื่องส่วนตัวของคุณฉันไม่ถามวุ่นวาย ตอนนี้ฉันก็ไม่อยากรู้ว่าคนคนนั้นเป็นใคร คุณบอกฉันหน่อยว่าคุณจะกลับมาเมื่อไร พวกเราทางนี้โพสต์ข้อความแทนคุณแล้ว ฉันโพสต์รูปของคุณลงบนเวยป๋อด้วย ยังมีเพื่อนของคุณ ต่างก็ออกมาช่วยกันโกหกให้ แต่ว่าคงหลอกได้แค่ชั่วครู่คงโกหกไม่ได้นานหรอก คุณต้องออกหน้าเองแล้วล่ะ จะได้ทำให้เรื่องนี้สงบลง"

จางหย่วนฉีพิมพ์ตอบ : ตอนนี้ฉันออกไปไม่ได้

ฟางเว่ยหง : โดนล้อม? คุณรีบคิดหาวิธีออกมา พวกเราทางนี้ออกหน้าไปไม่ดีแน่ ขืนพวกเราออกไป เรื่องของคุณจะกลายเป็นมีมูล ช่างเถอะ คุณไม่ต้องหาทางออกแล้ว นักข่าวพวกนั้นแต่ละคนฉลาดเป็นกรด หลอกไปก็ไม่เชื่อ คุณก็รอไปก่อน สบโอกาสค่อยว่ากัน!

จางหย่วนฉี: ขอโทษนะ ฮิๆ สร้างเรื่องให้พวกคุณอีกแล้ว

ฟางเว่ยหง : เฮ้ย นี่เป็นงานของพวกเรา ต่อให้มีปัญหาก็ต้องทำ ความจริงพูดไปแล้วพวกเราก็ถือว่ายังดีนะ ดูอย่างดาราคนอื่นสิ ไม่ทันถึงเดือนก็มีเรื่องฉาวหนึ่งครั้ง ทีมงานเบื้องหลังต้องตามล้างตามเช็ดกันมือเป็นระวิง คุณความจริงทุ่มเทให้กับงานมาก เดบิวต์มายี่สิบกว่าปีเพิ่งจะมีแค่ครั้งนี้ แต่ในฐานะเพื่อน ฉันต้องเตือนคุณหน่อยนะเจ๊จาง ข่าวคาวจัดการให้ดี ก็กลายเป็นแค่เสียงลือเสียงเล่าอ้าง ผ่านไปไม่นานก็ลืมๆ กันหมดแล้ว!

จางหย่วนฉีไม่ตอบ ล็อกออฟแล้วโยนโทรศัพท์คืนให้จางเย่

จางเย่พูด "แค่กๆ เจ๊จางคร้าบบ ไม่งั้นให้ผมออกไปดูก่อนไหม หลังจากนั้น..."

"ชู่! อย่าพูด!" จางหย่วนฉีมองไปที่ประตู

จางเย่เองก็รีบหุบปาก เพราะได้ยินเสียงฝีเท้าจำนวนมากข้างนอก


……


"ที่นี่เละเทะจริงๆ"

"สตาร์ควีนมาที่นี่จริงเหรอ?"

"ฉันก็ไม่รู้เหมือนกัน แต่ว่าถ้าเป็นจริงๆ ล่ะ!"

"นั่นสิ อย่างนั้นก็เป็นข่าวใหญ่ล่ะ เดินๆ หาต่อ!"

"ห้องไหนกันแน่ล่ะ? ห้องตั้งเยอะขนาดนี้ เดินเคาะหาไม่ได้หรอก? ยังไม่ทันเจอคน ตำรวจคงมาซิวเราไปก่อนแน่"

"รอก่อนเถอะ ไม่เชื่อหรอกว่าพวกเขาจะไม่ออกมา!"



……-*-*-*-*-*-*-*-*-*-*-*-*-*-*-*-*-*-.......

ล่อลวงผู้คนเกินไปแล้ว!

จะเอากันถึงชีวิตเลยเหรอ!

จางเย่รู้สึกเหมือนกำลังนั่งอยู่บนเข็ม

หลังม่านกระจกห้องอาบน้ำ จางหยวนฉียังคงขยับเคลื่อนไหว

ทันใด ผมปอยหนึ่งก็โผล่พ้นออกมา

จางเย่ที่เกร็งเขม็งไปทั้งตัวขณะที่เฝ้าระมัดระวังอยู่ตลอดเวลา เมื่อเห็นปอยผมแล่บออกมา ทั้งยังห่างจากศีรษะเขาไม่ไกล จางเย่ที่เกรงว่าจางหย่วนฉีก็กำลัง ‘ลอบมอง’ เขาอยู่จึงรีบหันศีรษะกลับไป แสร้งทำเป็นมองผ้าม่านหน้าต่างอย่างเหม่อลอย หลายวันมานี้หมอนี่ทั้งวิ่งมาราธอน ทั้งวิดพื้นซิทอัพนับครั้งไม่ถ้วน เพราะอย่างไรอยู่บ้านก็มีเวลาว่าง ทำให้สมรรถภาพร่างกายเพิ่มขึ้นอย่างเห็นได้ชัด ปฏิกริยาตอบสนองรวดเร็วอย่างยิ่ง

ผ่านไปครู่ใหญ่

เสียงน้ำค่อยหยุดลง

ครั้งนี้จางเย่ไม่กล้าเสี่ยงอีกแล้ว บังคับตัวเองไม่ให้หันร่างไป พยายามมองไปที่ผ้าม่านหน้าต่างเท่านั้น

ไม่นานนัก

แปะๆๆ เสียงรองเท้าแตะเปียกน้ำดังขึ้น

"เสร็จแล้วเหรอ?" จางเย่ไม่หันกลับไป

"อือ" จางหย่วนฉีตอบเขาคำหนึ่ง

ถึงตอนนี้จางเย่ค่อยกล้าหันกลับไปมอง ตอนแรกคิดว่าสตาร์ควีนยังไม่ได้ใส่เสื้อผ้า ใส่แต่ชุดชั้นในนุ่งผ้าเช็ดตัวเท่านั้น ใครจะคิดว่าอีกฝ่ายใส่เสื้อผ้าเรียบร้อยแล้ว นอกจากถุงน่องที่ไม่ได้สวม สภาพของฝ่ายโน้นเทียบกับก่อนอาบน้ำแล้วไม่ได้แตกต่างกัน ใส่เสื้อเชิ้ตแดงกระโปรงสั้นสีดำ แต่พอคิดดูก็เข้าใจได้ การนุ่งผ้าเช็ดตัวนั้นเปิดเผยเกินไป ส่วนชุดคลุมอาบน้ำนั้น...โรงแรมเล็กๆ แบบนี้จะไปมีได้ยังไง!

จางเย่ลุกขึ้นยืน "คุณนอนเถอะ ผมจะไปอาบน้ำบ้างล่ะ" เมื่อวานเขาเหนื่อยจนไม่ได้อาบน้ำ วันนี้ยังไงก็ต้องอาบ ไม่งั้นก็เกินไปแล้ว

จางหย่วนฉีไม่สนใจเขา ยกขาก้าวขึ้นบนเตียง

จางเย่ยังรู้สึกประหม่าอยู่บ้าง โรงแรมเล็กๆ กับหนุ่มเหงาสาวเปลี่ยว ทำให้เขาเริ่มฟุ้งซ่าน

เข้ามาในห้องน้ำ จางเย่ยังรู้สึกเกร็งอยู่หน่อย หลังถอดเสื้อผ้า เขาก็แอบเลิกผ้าม่านมองลอดกระจกออกไปอย่างเงียบเชียบ พบว่าสตาร์ควีนหันหลังให้กับเขา หยิบหนังสือรวมบทประพันธ์ของจางเย่ขึ้นมาอ่าน เห็นได้ชัดว่าไม่ได้สนใจว่าจางเย่กำลังอาบน้ำเลยสักนิด จางเย่วางใจแล้ว แต่ก็แน่อยู่แล้วล่ะ สตาร์ควีนอาบน้ำตัวเขาอดใจมองไม่ได้ แต่ว่าตัวเขาอาบน้ำ สตาร์ควีนทำไมต้องมอง!

อาบเถอะ

จางเย่ตัดใจ ราดน้ำ สระผม

หลังอาบน้ำเสร็จจางเย่จึงเพิ่งพบปัญหา ในห้องมีผ้าเช็ดตัวสองผืน ผืนหนึ่งพาดอยู่บนกระจก อีกผืนจางหย่วนฉีใช้ไปแล้ว ลังเลอยู่ครู่ใหญ่ จางเย่จึงหยิบผืนที่สตาร์ควีนใช้แล้วโยนลงในตะกร้าไปมาเช็ดตัวให้แห้ง

มีกลิ่นหอมจางๆ

กลิ่นกายของสตรีเต็มวัยของสตาร์ควีน

จางเย่เช็ดตัวพร้อมกับความคิดฟุ้งซ่านนิดหน่อย จากนั้นก็ใส่เสื้อกางเกงลองจอห์นออกมา ไม่ได้ใส่เสื้อแจ๊กเก็ต "ไม่มีผ้าเช็ดตัวแล้ว ผมใช้ผืนที่คุณเพิ่งใช้นะ"

จางหย่วนฉีไม่ตอบยังคงอ่านหนังสือต่อ

จางเย่เหลือบมอง "สี่ทุ่มกว่าแล้ว คุณไม่นอนเหรอ?"

"ไม่ง่วง" จางหย่วนฉีตอบเรียบๆ

"ไม่เป็นไร คุณนอนของคุณไปเถอะ ผมฟุบเอาบนโต๊ะนี่แหละ" เขารู้ว่าสตาร์ควีนอาจจะไม่สะดวกจึงตัดใจไปที่โต๊ะปลายเตียง รักษาภาพลักษณ์ของสุภาพบุรุษเอาไว้อยู่ตลอดเวลา ให้เกียรติเลดี้เฟิร์สต์ล่ะนะ เขาพยายามจะนอนลงบนโต๊ะ ไม่ได้ผล โต๊ะส่งเสียงเอี๊ยดอ๊าดออกมาทันที แทบจะพังเลยทีเดียว เพราะว่าเป็นโต๊ะติดผนัง ขาโต๊ะไม่ได้แข็งแรงมากนัก จึงรับน้ำหนักของจางเย่ไม่ไหว ยิ่งกว่านั้นตัวโต๊ะยังแคบเกินไป นอนไม่ได้ จางเย่ได้แต่นั่งคุดคู้บนโต๊ะ ห้อยเท้าลงบนพื้น เอนหลังพิงกำแพง

จางหย่วนฉีเหลือบมองเขา เอื้อมมือไปปิดโคมไฟ

ในความมืด สตาร์ควีนวางหนังสือลง เอนตัวนอนใต้ผ้าห่ม

จางเย่เองก็ปิดตาลงพยายามนอนให้หลับ ออกไปก็ออกไปไม่ได้ ทนเอาคืนเดียว


……


ไม่ทราบผ่านไปนานเท่าใด

เสียงดังโวยวายปลุกจางเย่ขึ้นมา

"จางหย่วนฉี!"

"เจ๊จาง! ผมรักคุณ!"

"เจ๊จางอย่าตกหลุมรักใครนะ!"

"ไอ้ตัวบัดซบนั่น! ปล่อยมือเหม็นๆ ของแกนะ! อย่าแตะต้องเจ๊จางของพวกเรา!"

พวกแฟนคลับของสตาร์ควีนนั่นเอง ผ่านไปครึ่งค่อนคืนแล้วยังมีคนไม่ยอมไปอีก!

จางเย่ตื่นมาเพราะเสียงนี้ สมดุลร่างกายพลันหลุดการควบคุม ร่วงลงกับพื้นเสียงดังทันที ความเจ็บปวดอย่างรุนแรงบุกเข้ามาไม่หยุด "ซี้ดด!"

จางหย่วนฉีเองก็ตื่นแล้ว แต่ดูเหมือนว่าเธอยังไม่ได้หลับลงแม้แต่น้อย นัยน์ตาสุกใส เธอไม่สนใจจางเย่ เลิกม่านหน้าต่างเล็กน้อยมองลอดลงไป ก่อนมาที่ฝั่งจางเย่ "เป็นยังไง?"

จางเย่กัดฟันตอบ "ไม่มีอะไร ซี้ดด แค่ตกลงมาเท่านั้นแหละ" ยันตัวลุกขึ้นช้าๆ "ข้างนอกมีคนเยอะขนาดไหนกัน? เสียงตะโกนโหวกเหวกโวยวายทำผมตกใจหมด"

จางหย่วนฉีตีหน้านิ่ง "มีอยู่สักสามสี่สิบคน"

จางเย่เหลือบมองนาฬิกาพูดไม่ออก "ตีหนึ่งแล้วนะ!"

แฟนคลับของสตาร์ควีนเรียกได้เลยว่าบ้าคลั่ง จางเย่เทียบไม่ได้เลย

เห็นว่าจางเย่ไม่เป็นอะไรแล้ว จางหย่วนฉีจึงกลับขึ้นเตียง ห่มผ้า แต่ครั้งนี้กลับนอนกระเถิบไปด้านข้าง จากนั้นหันมองเขา "ขึ้นเตียง"

จางเย่พูดเบา ๆ "ไม่ดีมั้ง?"

จางหย่วนฉีตอบไม่รักษามารยาท "งั้นก็ตามใจนาย"

"เฮ้ย อย่าสิ ผมนอนผมนอน" จางเย่แค่ทำเกรงใจนิดหน่อย นั่งหลับไม่สบายเอามากจริงๆ ปวดเอวปวดหลังไปหมด เมื่อครู่ยังตกลงมาอีก สตาร์ควีนออกปากอนุญาตให้เขานอนแล้ว ฝั่งจางเย่ไหนเลยจะปฏิเสธล่ะ ไอ้หมอนี่หาโอกาสร่วมเตียงเคียงหมอนกับจางหย่วนฉีอยู่แล้ว

จางเย่ลากเท้าขึ้นไปด้วยความรู้สึกตื่นเต้น เลิกผ้าห่มสอดตัวเข้าไป

เพียงเลิกผ้าห่มขึ้นก็สูดดมได้ถึงกลิ่นกายของสตาร์ควีนที่อวลขึ้นมาทำให้จางเย่รู้สึกกระชุ่มกระชวยขึ้นมาเล็กน้อย บนเตียงมีผ้าห่มผืนเดียว ใต้ผ้าห่มไร้สิ่งกีดขวางใดๆ

จางหย่วนฉีนอนอยู่ทางฟากหนึ่ง

จางเย่นอนอยู่อีกฟากหนึ่ง เว้นพื้นที่ว่างตรงกลางห่างกับเธอไว้เล็กน้อย ไม่มากนัก อย่างไรเสียเตียงก็กว้างเพียงนี้ อยากจะห่างมากๆ ก็ทำไม่ได้

คืนสงบ

ข้างล่างก็ไม่มีคนคอยตะโกนแล้ว

จางเย่กลับได้ยินเสียงหัวใจตัวเองเต้นตึกตักๆ เหมือนว่าจะดังกว่าเสียงของเหล่าแฟนคลับเสียอีก จากนั้น ข้างหูก็ได้ยินเสียงหายใจของสตาร์ควีนเช่นกัน

"เจ๊จาง หลับหรือยัง?"

"มีอะไร"

"ยังไม่นอนเหรอ? ผมก็นอนไม่หลับ เพิ่งตกลงมาเอง"

"ฉันนอนแล้ว"

"เฮ้ย งั้นขอเวลาหน่อย ฟังผมพูดหน่อย ครั้งก่อนเพลง 'ขอเราอายุมั่นขวัญยืน' ทำได้ไม่เลวใช่ไหม? อาทิตย์เดียวขึ้นอันดับหนึ่งตั้งหลายชาร์ต"

"นายจะพูดอะไร?"

"เพลงของผมตอนที่คุณเอาไปยังบอกว่าติดหนี้ผมครั้งหนึ่ง งั้นคุณช่วยผมหน่อย หาหนังให้ผมเล่นหน่อยสิ ไม่ต้องเป็นบทเด่นอะไรหรอก บทเด่นตอนนี้ผมยังเป็นไม่ได้แน่นอน ขอบทรองๆ แบบไหนก็ได้ แค่ให้มีบทพูดก็พอ หรือไม่งั้นถ้าคุณจะเล่นเรื่องไหน ดึงผมไปเป็นดารารับเชิญหน่อย ก็แค่เพิ่มความนิยม ตอนนี้ผมไม่มีงานมาหลายวันแล้ว ความนิยมเลยลดลงไปเรื่อยๆ”

จางเย่คิดว่าแค่ออกหนังสือรวมผลงานยังไม่พอ เขายังต้องขยันขันแข็งเข้าไว้ หาวิธีให้ได้ออกสื่อมากกว่านี้ และที่สำคัญคือเขายังคิดไม่ออกว่าจะทำอะไรต่อไป

"หลังจากนี้นายคิดจะเป็นนักแสดงเหรอ?"

"ไม่ใช่อย่างนั้น ก็แค่ดารารับเชิญน่ะ ผมอยากลอง"

"อ้อ"

"ได้ไหม?"

"รอฉันส่งข่าวไป"

"ได้เลย งั้นผมขอบคุณคุณล่วงหน้า"

จางหย่วนฉีบอกให้รอข่าวจากเธอ แต่จางเย่รู้ว่า สตาร์ควีนพูดถึงขนาดนี้ ไม่มีปัญหาอย่างแน่นอน นี่เป็นอำนาจที่คนอื่นไม่มี แต่เธอมี ความจริงแล้วจางเย่ไม่ได้เตรียมแผนที่จะเข้าวงการแสดงในปีนี้ ไม่ได้ตั้งใจจะร้องเพลงด้วย ยังต้องพูดถึงเรื่องกำกับหรือเป็นนักแสดงอีกหรือ? คนอื่นที่เรียนการแสดงมาโดยตรงยังไม่แน่ว่าจะทำได้ดี ไม่ต้องพูดถึงจางเย่เลย ทักษะการแสดงสักกระผีกก็ไม่มี ส่วนเรื่องร้องเพลง จางเย่เองก็ไม่มีทักษะการร้อง ได้เรียนมาเพียงเล็กน้อยเท่านั้น แย่ไปกว่านั้น เขาร้องไม่น่าฟัง ส่วนเรื่องกำกับ อย่าว่าแต่กำกับหนังเลย ต่อให้ตอนนี้เอากล้องให้จางเย่ เขาก็ไม่รู้ว่าจะใช้ยังไงด้วยซ้ำ ไม่ได้เรื่องทั้งนั้น!

งานเหล่านี้จางเย่ต้องเข้าไปยุ่งเกี่ยวแน่ แต่ว่าไม่ใช่ตอนนี้ เพราะว่าตอนนี้เขายังไม่มีทักษะหรือความสามารถใดๆ ตรงกันข้าม ทักษะการพูดหน้ากล้องของจางเย่นั้นไม่เลวเลย เพียงแต่ไม่มีสถานีโทรทัศน์ไหนกล้ารับเขา ทำให้เขาเริ่มกังวลแล้ว ไม่มีเป้าหมายอยู่ตรงหน้า ได้แต่ถอยหาทางเลือกรองลงมา มองหาบทตัวรองดารารับเชิญ อย่างน้อยก็เป็นหลักประกันว่าความนิยมเดิมจะไม่สูญหายไป รักษาระดับความนิยมไว้ก่อน อย่างอื่นค่อยว่ากันต่อไป

พูดเรื่องงานจบแล้ว

บรรยากาศในห้องกลายเป็นเงียบสงัดอีกครั้ง

อาจเป็นเพราะนอนร่วมเตียงร่วมผ้าห่มกับสตาร์ควีน!

ผ่านไปเนิ่นนาน จางหย่วนฉีคงจะหลับไปแล้ว เธอพลิกตัวสลัดผ้าห่มออก เธอต้องใส่เสื้อผ้าเต็มยศนอน แน่นอนว่าต้องรู้สึกร้อน

ดังนั้นจางเย่จึงมีบุญได้ชม นัยน์ตาเคยชินกับความมืดแล้ว มองเห็นได้ชัดเจน รูปร่างของสตาร์ควีนเห็นชัดแก่สายตาของจางเย่ ทั้งยังอยู่ใกล้เขาอย่างมาก

ชั่วขณะ เขานึกถึงคำของเชคสเปียร์ขึ้นมา

จับ?

หรือไม่จับ?

นี่คือคำถาม![1]

-----------------------------------------------------------------

[1] ผู้แต่งล้อเลียนประโยคดังจากบทละครเรื่อง Hamlet

To be, or not to be, that is the question:
Whether 'tis nobler in the mind to suffer
The slings and arrows of outrageous fortune,
Or to take arms against a sea of troubles

โดยให้จางเย่เล่นคำเป็น จับหรือไม่จับ…


-*-*-*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./90.md)