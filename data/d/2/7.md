##บทที่ 104 : วิกฤตการณ์โฆษณาเพื่อสังคมของสถานีโทรทัศน์!
วันถัดมา

ฟ้าครึ้มเมฆ

วันนี้จางเย่ขับรถไปทำงานไม่ได้ตามนโยบายจำกัดการใช้รถยนต์* เขาจึงต้องทิ้งรถไว้ที่ลานจอดรถแล้วขึ้นรถไฟใต้ดินไปทำงาน แต่เพราะคนแน่นมาก เขาจึงพลาดรถไฟเที่ยวแรกและมาถึงที่ทำงานสายไปหลายนาที

“อรุณสวัสดิ์”

“อาจารย์จาง คุณมาแล้ว?”

“อาจารย์จางน้อย อรุณสวัสดิ์”

โหวเกอและเสียวหลวี่เอ่ยทักทาย เมื่อวานนี้ตอนที่เพิ่งรู้จักกัน พวกเขาเรียกจางเย่ด้วยชื่อไม่ก็ ‘จางน้อย’ พอมาตอนนี้เมื่อรู้ถึงความเก๋าของจางเย่แล้ว พวกเขาทุกคนก็เปลี่ยนคำเรียกขานจาก ‘จางน้อย’ เป็น ‘อาจารย์จางน้อย’ กันหมดอย่างสุภาพ ไม่ว่าองค์กรรัฐ บริษัทเอกชน ธุรกิจส่วนตัว หรือวงการบันเทิงก็เหมือนกันทุกแห่ง ถ้าคุณมีประสบการณ์สูง มีฝีมือมาก มีชื่อเสียงโด่งดัง ก็จะไม่มีคนกล้าไม่ให้เกียรติ

เสียวหลวี่ออกตัวก่อนด้วยการรินน้ำมาให้จางเย่ “น้ำค่ะ”

“ขอบคุณครับ ผมทำเองก็ได้” จางเย่เกรงใจ

โหวตี้ยิ้ม “จริงสิ อาจารย์จาง เมื่อกี้พี่ชายหูเพิ่งเข้ามาแต่หาคุณไม่พบ ดูเหมือนว่าเบื้องบนกำลังมีประชุมและพี่ชายหูต้องการให้คุณเข้าประชุมด้วย”


จางเย่บอกอย่างร้อนรน “อ้าว ต้องโทษที่ผมมาสาย อาจารย์หูอยู่ไหนครับ?”

“ที่นี่ก็เป็นออฟฟิศของพี่หูเหมือนกัน” โหวเกอหัวเราะ “เดี๋ยวก็คงมา” 

ไม่ทันขาดคำ หูเฟยก็เดินเข้ามาในออฟฟิศ เมื่อเห็นว่าลูกทีมกำลังพูดคุยเฮฮาก็รู้สึกพอใจมาก ความสามัคคีคือพลัง นี่เป็นสิงที่เขาอยากเห็น อีกทั้งยังเป็นเหตุผลที่เขาไม่ชวนคนเข้าทีมเป็นจำนวนมาก มากคนก็มากความ จะทำให้ความสัมพันธ์ระหว่างเพื่อนร่วมงานไม่ราบรื่น แม้ว่าเขาจะพอมีชื่อเสียงนิดหน่อยในวงการ แต่เมื่อเปลี่ยนงานก็ต้องเริ่มใหม่หมดทุกอย่าง สร้างทีมงานของตัวเอง ยิ่งทางช่องให้อิสระกับรายการแต่ละรายการอย่างเต็มที่ การทำรายการให้ดี สร้างเรตติ้งที่ดี มีหลายอย่างที่ต้องจัดการ ดังนั้นจึงต้องมีทีมเบื้องหลังที่เข้มแข็งและสามัคคี

“อาจารย์จางน้อย ตามผมมาสักครู่” หูเฟยยิ้ม “ทางช่องมีประชุม แต่ผมไม่มีผู้ช่วย ดังนั้นคุณไปด้วยกันกับผมนะ ฮ่าๆ ผมไม่ได้จะให้คุณเป็นผู้ช่วยจริงๆ หรอก แล้วที่ดึงคุณมาที่นี่ก็ไม่ใช่จะให้แค่ทำงานเบื้องหน้า ความสามารถขนาดคุณน่ะทำงานเบื้องหลังก็ต้องโดดเด่นเหมือนกัน”

จางเย่ถามอย่างสงสัย “อาจารย์หูครับ นี่เป็นประชุมเรื่องอะไร?”

“เกี่ยวกับโฆษณาเพื่อสังคมน่ะ ไปกันเถอะ ถึงแล้วคุณก็จะรู้เอง” หูเฟยนำเขาไปชั้นบน ขณะที่อยู่ในลิฟต์ก็เริ่มอธิบาย “เบื้องบนมีนโยบายลงมาเมื่อเดือนที่แล้ว เป็นนโยบายถึงสื่อแขนงต่างๆ พวกเขาต้องการให้ช่องวรรณศิลป์เราทำโฆษณาส่งเสริมให้คนประหยัดไฟฟ้า แต่ผ่านมาเดือนหนึ่งแล้วก็ยังทำไม่เสร็จ ที่จริงไม่ใช่ว่าไม่ได้ทำหรอกนะ แต่ทำแล้วเบื้องบนไม่อนุมัติ เห็นว่าพรุ่งนี้จะถึงเส้นตายแล้ว ผู้บริหารของช่องเราเลยร้อนใจมาก เรียกให้ทุกคนมาช่วยกันวางแผนและปรึกษารายละเอียดเกี่ยวกับโฆษณาชิ้นนี้”

จางเย่จึงได้เข้าใจ


….


ที่ห้องประชุมเล็กชั้นบน

ในห้องมีโต๊ะยาวและเก้าอี้นั่งไม่เกินยี่สิบที่

เมื่อพวกจางเย่มาถึง ในห้องก็เกือบจะเต็มแล้ว เจ้าหน้าที่ผู้รับผิดชอบและพนักงานจากทีมรายการอื่นๆ ของช่องวรรณศิลป์อยู่กันแน่นขนัด จางเย่คุ้นหน้าใครบางคนที่อยู่ในห้องนั้น เป็นชายหนุ่มและผู้หญิงคนที่เคยสัมภาษณ์เขาเมื่อวันก่อนนั่นเอง 

เมื่อเห็นจางเย่ คนเหล่านี้เพียงเหลือบตามองแวบเดียว

“เหล่าหู เหอะๆ คุณมาช้าสุดเลยนะ” ชายวัยกลางคนเอ่ยทักทาย 

“หัวหน้ายังมาไม่ถึงไม่ใช่เหรอ? ถ้าพวกเราไม่มาสายก็พอแล้วน่า เหล่าหวัง นี่คืออาจารย์จางเย่จากทีมรายการของผม ฝากดูแลเขาด้วยนะครับ” หูเฟยดูจะคุ้นเคยกับคนนี้ 

ชายวัยกลางคนบอกอย่างขบขัน “เขาเป็นคนของคุณ ถึงจะอยากดูแลผมก็ดูแลไม่ได้หรอก แต่ว่าผมได้ยินชื่อของจางน้อยมานานแล้วนะ ตอนนี้ทำตำแหน่งอะไรล่ะ?”

หูเฟยกล่าว “ผู้ดำเนินรายการน่ะ ผมอาจจะให้จางน้อยช่วยเรื่องสคริปต์ด้วย มันช่วยไม่ได้นี่ รายการของผมไม่ใหญ่เท่าของคนอื่น คนน้อย ทุกคนจึงต้องรับหน้าที่หลายอย่าง”

ผู้หญิงที่เคยสัมภาษณ์จางเย่ยิ้ม “ให้จางน้อยเขียนสคริปต์ก็เหมาะสมดีนะ ในช่องเรามีแค่ไม่กี่คนที่มีความสามารถเท่าเขา คนเก่งๆ ก็ต้องรับผิดชอบมาก”

ทุกคนนั่งลง 

หูเฟยกระซิบบอกจางเย่ว่าแต่ละคนเป็นใคร

จางเย่รู้ว่าชายวัยกลางคนมีชื่อว่าหวังเหมิง เป็นผู้กำกับของรายการเพลงฮิต ส่วนผู้หญิงที่สัมภาษณ์เขาชื่อเจี่ยงเฟิน เป็นผู้กำกับใหญ่ของรายการข่าวบันเทิงและข่าววรรณกรรม

ถึงตอนนี้ก็มีคนเข้ามาในห้องอีก 5-6 คน หนึ่งในนั้นคืออันดับหนึ่งของช่อง หวังสุ่ยซินนั่นเอง

วันนี้สีหน้าของผอ.หวังดูไม่สบอารมณ์นัก เขาเดินเข้ามานั่งที่เก้าอี้ประธานและเริ่มจิบชาโดยไม่พูดอะไรทั้งสิ้น ดูเหมือนจะเพิ่งด่าใครสักคนมาจนคอแห้ง หลังจากดื่มเสร็จเขาค่อยวางแก้วลงแล้วพูดว่า “เอาล่ะ เริ่มกันได้ ฉันเชื่อว่าทุกคนรู้รายละเอียดของการประชุมวันนี้อยู่แล้ว เราต้องแก้ปัญหาเรื่องโฆษณาเพื่อสังคมให้ได้และต้องเป็นภายในวันนี้ด้วย บ่ายนี้การผลิตต้องเสร็จสิ้นเพื่อจะได้ส่งขึ้นไปให้เบื้องบนอนุมัติ หลังจากผ่าน พรุ่งนี้ก็จะเป็นเส้นตายที่ต้องออกอากาศ เราไม่มีเวลาแล้ว!”

สุดท้าย คนอื่นๆ ที่ตามหลังผอ.หวังเข้ามาคงจะเป็นเจ้าหน้าที่ฝ่ายโฆษณาของสถานีนั่นเอง

พนักงานคนหนึ่งยื่นดราฟต์หรือที่จริงควรจะเรียกว่าสคริปต์มากกว่าให้ “นี่เป็นสองไอเดียที่พวกเราคิดขึ้นมาเมื่อคืนระหว่างที่อยู่ทำโอทีครับ”

พนักงานอีกคนแจกสำเนาให้กับผู้เข้าประชุมคนอื่น

จางเย่ได้มาด้วยหนึ่งชุด เขาเปิดมันขึ้นมาแล้วชำเลืองดู

เพียงดูแค่แวบเดียว หวังสุ่ยซินก็ปาสำเนาลงบนโต๊ะโดยไม่อ่านต่ออีก “ไอ้นี่คือสร้างสรรค์แล้ว? นี่คือความคิดสร้างสรรค์ของพวกคุณงั้นเรอะ?” หวังสุ่ยซินทุบโต๊ะ “การประหยัดไฟฟ้า เป็นหน้าที่ของทุกคน! การประหยัดไฟฟ้าเริ่มต้นที่เราทุกคน! มีอะไรที่มันใหม่กว่านี้บ้างไหม?” 

เจ้าหน้าที่แผนกโฆษณาพูดขึ้นว่า “หัวหน้าครับ โฆษณาเพื่อสังคมของประเทศเราก็เป็นแบบนี้ทั้งนั้น เรียบง่ายชัดเจน ไม่งั้นก็จะเป็นพวกคำขวัญปลุกใจ หรือไม่ก็โชว์สถิติที่ช็อกคนดู เช่นว่า มีคนมากแค่ไหนที่ไม่มีไฟฟ้าใช้ หรือเราสิ้นเปลืองพลังงานไปแล้วเท่าไร พวกเราก็อยากจะสร้างสรรค์เหมือนกันแต่มันทำไม่ได้น่ะครับ โฆษณาเพื่อสังคมมันตันแล้ว!”

หวังสุ่ยซินโมโหจัด “ทำได้ไม่ดีก็คือทำได้ไม่ดี หาเรื่องแก้ตัวไปทำไม” 

พนักงานจากทีมโฆษณาเงียบไปชั่วครู่ “หัวหน้าครับ นี่เป็นความรับผิดชอบของพวกเรา เราจะไปคิดไอเดียใหม่”

“ไม่มีเวลาแล้ว! นายไม่ได้ยินที่ฉันเพิ่งพูดไปหรือไง? ต้องสรุปวันนี้! ต้องเสร็จวันนี้!” หวังสุ่ยซินกล่าวต่อ “ฉันรู้ว่าโฆษณาเพื่อสังคมมันติดคอขวด แต่เพราะมีคอขวดนี่แหละเราถึงต้องก้าวข้าม เบื้องบนต้องการสิ่งนี้จากเราเหมือนกัน นี่เป็นโฆษณาที่ส่งเสริมนโยบายรัฐ จะผิดพลาดไม่ได้! ฉันจะไม่ถามหรือขอเหตุผลอะไรทั้งสิ้น ฉันต้องการเห็นแต่ผลงาน ฉันต้องการเห็นความคิดสร้างสรรค์! ไม่อย่างนั้นเบื้องบนไม่มีทางอนุมัติแน่!”

ไม่มีประโยชน์ที่จะตั้งความหวังกับแผนกโฆษณา พวกนี้ส่งดราฟต์มาให้เขาเป็นสิบๆ หนตลอดเดือนที่ผ่านมา แต่ทุกอันก็ถูกเบื้องบนปัดทิ้งหมด หวังสุ่ยซินบอกกับทุกคนว่า “ฉันเรียกทุกคนมาที่นี่เพื่อช่วยกันระดมสมอง ใครมีไอเดียหรือความคิดอะไรดีๆ ก็พูดออกมา!” เห็นได้ชัดว่าเขาเองก็ร้อนใจเช่นกัน ถ้าพวกเขาทำไม่สำเร็จก็จะส่งผลกระทบต่อภาครัฐ ถึงตอนนั้นทุกคนต้องโดนหางเลขไปด้วยเวลาเบื้องบนคาดคั้นเอาคำตอบ!

เจี่ยงเฟินถามว่า “โฆษณาตัวนี้ความยาวเท่าไรคะ?” 

หวังสุ่ยซินตอบ “ไม่ได้กำหนด แต่ตามปกติจะไม่เกิน 15 วินาที ถ้าอันที่ยาวหน่อยก็ไม่เกิน 20 วินาที” 

เจี่ยงเฟินเสนอว่า “ทำไมเราไม่คิดเป็นคำคมแทนล่ะคะ? ฉันคิดได้อันหนึ่ง ‘ประหยัดพลังงาน หนทางแห่งความยืนยงของชีวิต’ ”

หวังสุ่ยซินส่ายศีรษะ “ไม่ดี ยังธรรมดาเกินไป”

หวังเหมิงพูดขึ้นว่า “งั้นคำคมเท่ๆ เป็นไงครับ? สุภาพชนปราดเปรื่อง รู้เรื่องไฟฟ้า”

“แปลกเกินไป” หวังสุ่ยซินบอก “เบื้องบนต้องการความคิดสร้างสรรค์ ไม่ได้ต้องการความแปลก สร้างสรรค์คือสิ่งที่ทำให้ผู้คนตาลุกหรือสิ่งที่คนอื่นคิดไม่ถึง” พูดไปเขาก็หัวเสียขึ้นมาอีก “ใช้สมองกันหน่อยได้ไหม? มือดีๆ ของช่องวรรณศิลป์เรามีตั้งเท่าไร ดันมาตันกับอีแค่โฆษณาเพื่อสังคมน่ะหา? ความคิดดีๆ น่ะคิดกันไม่ได้เลยรึไง?”

หัวหน้าทีมรายการคนหนึ่งยิ้มแหยๆ “หัวหน้าครับ พวกเราทำแต่งานบริหาร เรื่องสร้างสรรค์นี่ไม่ถนัดจริงๆ ถ้าขนาดแผนกโฆษณายังคิดไม่ออก พวกเราก็คงจนปัญญาล่ะครับ”

หวังสุ่ยซินบอกเสียงกร้าวอย่างโมโห “ต่อให้จนปัญญาก็ต้องคิดให้ออก! พวกเธอกล้าแบกรับความผิดที่งานไม่เสร็จไหมล่ะ?”

หัวหน้าทีมรายการตั้งใจจะแค่หยอกเล่น แต่เมื่อเจอสวนกลับมาแบบนี้จึงไม่กล้าพูดอีกเลย

ต่อจากนั้นคนอื่นๆ จากรายการอื่นต่างผลัดกันเสนอความคิดเห็น แต่หวังสุ่ยซินยังไม่พอใจสักอัน ปฏิเสธไปหมดว่า — ไม่สดใหม่พอ! 

ทว่า ทุกคนต่างรู้สึกหมดหวังเสียแล้ว 

สดใหม่?

สร้างสรรค์? 

เรื่องประหยัดไฟฟ้ามันจะให้สร้างสรรค์ยังไงได้!

ผ่านมาตั้งกี่ปีแล้ว กลยุทธ์ไหนๆ ล้วนโดนสถานีโทรทัศน์ทั้งหลายใช้ไปหมดแล้ว! 

หวังสุ่ยซินจ้องมองหูเฟย “เหล่าหู เหลือแค่ทีมของคุณที่ยังไม่ได้เสนอความคิดอะไรเลย เราเชิญพวกคุณมาก็เพื่อมาช่วยคิด ไม่ได้ให้มานั่งเล่นจิบชา!” 

หูเฟยไม่เคยทำโฆษณาเพื่อสังคม จึงไม่มีไอเดียเหมือนกัน เขาเองก็คิดเหมือนคนอื่นๆ ว่าตอนนี้โฆษณาเพื่อสังคมมาถึงทางตันแล้ว มันติดคอขวดมานานมาก ทุกคนต่างทำออกมาเหมือนๆ กันหมด เพราะมันไม่สามารถทำโฆษณาเพื่อสังคมให้แปลกใหม่ได้ นี่ยังจะให้สร้างสรรค์อะไรได้เล่า? จะให้ดันโฆษณาประหยัดไฟฟ้าไปถึงสวรรค์เลยหรือไง?

ขณะที่หูเฟยไม่แน่ใจว่าจะตอบอย่างไร หัวหน้าทีมและพนักงานคนอื่นๆ ต่างไม่รู้ว่าจะทำอะไรดีอยู่นั้น จางเย่กลับพูดขึ้น

“ผมคิดออกแล้ว” คำพูดของจางเย่ทำให้ทุกคนตกใจ 

หูเฟยตาลุกวาบเมื่อได้ยิน ใช่แล้ว เขาพลันคิดถึงเรื่องจางเย่ขึ้นมาได้ คนข้างๆ เขานี่เป็นนักเขียนตัวกลั่น “อาจารย์จางน้อย พูดมาเลย”

หวังสุ่ยซินมองดูจางเย่ด้วยสายตาซับซ้อน “ว่ามาสิ” 

เมื่อเห็นว่าทุกคนจับจ้องมาที่เขา จางเย่ก็กระแอมเพื่อให้คอโล่ง โฆษณาเพื่อสังคมงั้นเหรอ? แน่ล่ะว่าเขาไม่รู้อะไรเกี่ยวกับมันสักอย่าง พ่อเอ็งคนนี้เรียนจบการสื่อสารกระจายเสียงนะ จะไปรู้เรื่องโฆษณาได้ยังไง? แต่ถึงชายหนุ่มจะไม่รู้ ทว่ายอดคนจากโลกเก่าของเขารู้นี่ เขาได้เห็นงานโฆษณาเพื่อสังคมตั้งหลายชิ้นจากโลกนั้น จากสารพัดสื่อรวมทั้งสื่อโทรทัศน์ จะให้เขาไม่เคยเห็นไม่เคยรู้ได้อย่างไรเล่า ดังนั้นเขาจึงพอเข้าใจมันอยู่บ้าง โฆษณาเพื่อสังคมของทั้งสองโลกต่างมีจุดเด่นของตัวเอง ในโลกนี้เน้นรายละเอียดและข้อความคำพูด ซึ่งจุดนี้พวกเขาทำได้ดีมาก จางเย่ถึงกับทึ่งกับคำคมจากโฆษณาหลายตัว โลกนี้เหนือกว่าโลกเก่าเขามากในด้านนี้ ทว่าโฆษณาเพื่อสังคมจากโลกของเขามีข้อได้เปรียบของมันอยู่ ก็คือความคิดสร้างสรรค์นั่นเอง! นี่เป็นด้านเดียวที่โฆษณาในโลกเก่าเหนือกว่าของโลกใบนี้!

ใครออกกฎกันว่าโฆษณาเพื่อสังคมจะมีความคิดสร้างสรรค์ไม่ได้?

สำหรับฉันมันจะไปยากได้ยังไง? ฉันน่ะเจ้าพ่อไพเรท...เอ๊ยไม่ใช่...ฉันน่ะอนาคตซุป’ตาร์นะเฟ้ย!


--------------------------------------------------------------------
*กฎหมายของปักกิ่งที่จำกัดการใช้รถในบางวันของสัปดาห์ (ตามเลขท้ายของทะเบียนรถ) เพื่อลดปริมาณการจราจรและมลพิษในอากาศ 


-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./8.md)