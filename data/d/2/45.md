##บทที่ 143 : ตั้งกลุ่มแฟนคลับจางเย่อย่างเป็นทางการ!
กลับถึงบ้าน

เข็มนาฬิกาชี้บอกเวลาสองทุ่มครึ่ง

ตั้งแต่วันพรุ่งนี้ จางเย่และทีมรายการจะต้องยุ่งมากขึ้นกับการอัดรายการ ‘ห้องเลคเชอร์’ เพื่อเตรียมตัวเข้าแทนที่ช่วงเวลาของรายการตลกที่กำลังจะปิดไป พวกเขาจึงต้องวางแผนงานและแผนรายการกันใหม่ ทำงานกันจนดึก ยังโชคดีที่หูเฟยสั่งให้คนไปซื้ออาหารเย็นเข้ามาไว้ให้ ทำให้ทุกคนไม่ต้องหิ้วท้องกิ่วกลับบ้าน 

เฮ้อ เหนื่อยจริงๆ

เออใช่ ลองดูค่าชื่อเสียงหน่อยดีกว่า

ช่วงสุดสัปดาห์สองวันที่รายการออกอากาศไป จางเย่อดใจไม่เปิดค่าชื่อเสียงขึ้นมาดู จนกระทั่งตอนนี้ที่กำลังนอนเล่นอยู่บนเตียง เขาจึงเปิดหน้าต่างเกมขึ้นมาบนนิ้วมือข้างซ้าย!

ค่าชื่อเสียง : 980,271!

เก้าแสนแปด! เกือบหนึ่งล้านจุด!

หวนกลับไปนึกถึงตอนที่เขาเริ่มออกอากาศเรื่อง ‘คนขุดสุสาน’ ทุกวันค่าชื่อเสียงจะเพิ่มขึ้นเพียงสองถึงสามหมื่นจุด แต่ครั้งนี้เพียงแค่สองวันเท่านั้นกลับได้มากขนาดนี้เชียว? นี่หมายความว่าโดยเฉลี่ยแล้วทุกวันเขาจะได้ค่าชื่อเสียงสี่ถึงห้าแสนจุด? นี่มันเท่ากับสิบยี่สิบเท่าของสถานีวิทยุเชียวนะ?
ถึงแม้ว่าจางเย่จะเคยประสบพบเจอกับเหตุการณ์ที่ทำให้ค่าชื่อเสียงของเขาพุ่งพรวดเป็นหลักแสนอยู่สองสามครั้ง แต่นั่นมันไม่ใช่เหตุปกติ ทุกครั้งเป็นเหตุการณ์พิเศษที่ทำให้เขาเป็นจุดสนใจ จนค่าชื่อเสียงเพิ่มขึ้นอย่างก้าวกระโดด ของแบบนี้จะให้เกิดขึ้นเดือนละครั้งก็ยังไม่แน่เสมอไป แต่ตอนนี้มันกลับเปลี่ยนไปอย่างสิ้นเชิง การที่ ‘ห้องเลคเชอร์’ จะได้ออกอากาศเจ็ดวันต่อสัปดาห์ ค่าชื่อเสียงจำนวนมากที่เพิ่มมาทุกวันจะกลายเป็นเรื่องธรรมดาไปเสียแล้ว นี่มันอะไรกันเนี่ย? ถึงช่วงเวลาวันจันทร์ถึงศุกร์จะเป็นเวลาที่หลายคนทำงาน ไม่สามารถเปิดทีวีดูได้ในช่วงบ่าย ทำได้เพียงดูวิดีโอออนไลน์ย้อนหลังในยามดึก ส่วนเรตติ้งรายการก็คงไม่สูงเท่ากับของวันเสาร์อย่างแน่นอน แต่ว่าค่าชื่อเสียงสองสามแสนต่อวันต้องไม่เป็นปัญหาอยู่แล้ว!

ค่าชื่อเสียงสองสามแสนต่อวัน!

นี่หมายความว่าแต่ละวันเขาจะสามารถเสี่ยงล็อตเตอรี่ได้มากกว่าหนึ่งครั้ง!

จางเย่ตัดสินใจไม่เล่นล็อตเตอรี่ในวันนี้เพราะอยากจะสะสมค่าชื่อเสียงไปก่อน ดังนั้นจึงเพียงแค่ซื้อแคปซูลความจำมาสามเม็ด หลังจากกินเม็ดแรกลงไป ก็เริ่มค้นหาความทรงจำเกี่ยวกับ ‘อี้จงเทียนพิเคราะห์สามก๊ก’ เมื่อหมดเวลาเขาก็กินเข้าไปอีกสองเม็ด แต่ท้ายที่สุดก็ยังไม่พอ ยังขาดอยู่อีกนิดหน่อย จางเย่จำใจเข้าเกมไปซื้อแคปซูลเพิ่มอีกหนึ่งเม็ด รวมทั้งสิ้นเป็นสี่เม็ด จึงสามารถย้ำความทรงจำเกี่ยวกับ ‘พิเคราะห์สามก๊ก’ ได้อย่างครบถ้วน

ครั้งแรกที่เขาใช้แคปซูลความจำกับเรื่อง ‘คนขุดสุสาน’ แค่เม็ดเดียวก็สามารถค้นหาความทรงจำได้มากมาย แต่ครั้งนี้กลับต้องใช้หลายเม็ด เหตุผลข้อแรกน่าจะเป็นเพราะว่านิยายนั้นเป็นความจำในรูปแบบของตัวอักษร จึงไม่ซับซ้อนและง่ายกว่าที่จะจำ ขณะที่คลิปวิดีโอมันมีทั้งคำอธิบาย ทั้งเสียงและภาพรวมไปถึงอื่นๆ อีกมากมาย ทำให้ซับซ้อนกว่ามาก ข้อที่สองก็เพราะว่า ‘คนขุดสุสาน’ นั้น จางเย่อ่านมันอย่างต่อเนื่อง ใช้เวลาหลายวันตะลุยอ่านเพียงอย่างเดียวไม่ทำอย่างอื่น ภาพรวมของความทรงจำจึงเป็นชิ้นเป็นอันมากกว่า แต่กับ ‘พิเคราะห์สามก๊ก’ จางเย่ได้ดูอย่างไม่ปะติดปะต่อ บางครั้งก็ดูผ่านโทรทัศน์ บางครั้งก็เปิดดูคลิปวิดีโอ ช่วงเวลาไม่แน่นอนตายตัวและความต่อเนื่องขาดตอนไปมาก การค้นหาความทรงจำจึงยุ่งยากขึ้นเป็นธรรมดา ทำให้ต้องสิ้นเปลืองแคปซูลมากขึ้นไปด้วย

สี่เม็ด!

ค่าชื่อเสียงสี่แสนจุด!

จางเย่รู้สึกเข้าเนื้ออยู่บ้าง เพื่อเป็นการปรับอารมณ์ ชายหนุ่มจึงเปิดคอมพิวเตอร์เข้าเว็บไซต์ทำเนียบคนดังแล้วค้นหาชื่อตนเอง

ชื่อของเขายังอยู่ในทำเนียบคนดังระดับอี!

แต่สิ่งที่ทำให้จางเย่ดีใจก็คือเขาเพิ่งจะติดทำเนียบคนดังระดับอี อยู่ในกลุ่มล่างสุดของล่างสุดของตาราง สลับอันดับข้างท้ายอยู่หลายหน ช่วงที่ว่างงานความนิยมก็หดหายจนแทบจะหลุดโผตกจากตารางระดับอีไปแล้ว ทว่าวันนี้อันดับของเขากลับพุ่งพรวดขึ้นมาราวกับติดจรวด จากอันดับล่างสุดขึ้นมาอยู่ช่วงกลางๆ อย่างปุบปับ ถ้าหากเป็นเช่นนี้ต่อไปเรื่อยๆ หลังจาก ‘พิเคราะห์สามก๊ก’ จบลงแล้ว เขาอาจจะขึ้นไปอยู่ในทำเนียบดาราระดับดีเลยก็เป็นได้!

ต้องแบบนี้สิ!

เริ่มเข้าใกล้ความฝันไปอีกก้าวแล้ว!

“อาจารย์จางอยู่มั้ย?”

“แท็กเรียกอาจารย์จางเย่หน่อย!”

“@จางเย่! ท่านมหาเทพจางโปรดตอบด้วย!”

ทันใดนั้น ผู้คนมากมายบนเวยป๋อต่างพากัน @ เขา

บัญชีเวยป๋อของเขาออนไลน์อยู่ตลอดเวลา เมื่อเห็นดังนั้นเขาจึงรีบเปิดเข้าไปดูว่าเกิดอะไรขึ้น ทำไมถึงมีคนมากมายตามหาตัวแบบนี้?

แฟนจางเย่อันดับ1 @ เขามา เมื่อจางเย่เห็นจึงตอบกลับไป “ผมอยู่นี่”

“ฮ่าๆ ท่านมหาเทพมาแล้ว!”

“พวกเราอัญเชิญสำเร็จจริงๆ!”

“อยากขอคุยธุระสำคัญหน่อยน่ะ พี่อันดับหนึ่ง พี่คุยเลยละกันนะ”

วันนี้ บนเวยป๋อมีแฟนคลับของจางเย่ออนไลน์อยู่เป็นจำนวนมาก ไม่รู้เหมือนกันว่าเกิดเรื่องอะไรขึ้น

เมื่อเห็นแบบนี้แฟนจางเย่อันดับ1 จึงกล่าว : “อาจารย์จาง วันนี้พวกเราทุกคนได้พูดคุยตกลงกันน่ะ ก่อนหน้านี้พวกเราเรียกตัวเองว่ากองทัพเกรียนมาตลอด และความจริงมันก็เป็นเช่นนั้นด้วย พวกเราคอยไปก่อกวนต่อล้อต่อเถียงกับคนอื่นๆ แต่ตอนนี้ คนส่วนใหญ่ที่ตอนแรกเข้ามาร่วมเกรียนเพียงเพราะแค่ความสนุกกลับชื่นชอบผลงานของคุณ บางคนชอบนิยาย บางคนชอบกลอนสมัยใหม่ บางคนชอบบทกวีลำนำ และบางคนก็ชอบ ‘ห้องเลคเชอร์’ รายการใหม่ของคุณ แถมยังมีอีกหลายคนที่เป็นเหมือนฉันที่คลั่งไคล้ผลงานของคุณทุกชิ้นด้วย ดังนั้นพวกเราก็เลยคิดกันว่าพวกเราจะเป็นกองทัพเกรียนต่อไปมันก็ไร้ความหมายมากเกิน ไม่ต้องพูดถึงว่ากองทัพเกรียนดั้งเดิมอย่างพวกเรามีแฟนพันธุ์แท้ของคุณอยู่มากมายด้วย”

จางเย่กะพริบตาปริบก่อนจะพิมพ์ต่อ : “นี่หมายความว่า?”

แฟนจางเย่อันดับ1 ตอบ : “พวกเราอยากจะตั้งกลุ่มแฟนคลับของคุณขึ้นมา ถึงตอนนี้ชื่อเสียงของคุณจะยังห่างไกลจากศิลปินคนอื่นที่อยู่มานานแล้ว และคุณเป็นแค่คนดังระดังอี ปกติแล้วพวกดาราระดับอีจะมีน้อยคนนักที่มีกลุ่มแฟนคลับอย่างเป็นทางการ เพราะพวกเขาไม่ได้มีฐานแฟนคลับที่เหนียวแน่นขนาดนั้น แต่ถึงพวกเขาจะทำไม่ได้ คุณทำได้อย่างแน่นอน ไม่ต้องพูดถึงคนอื่น แค่นับกองทัพเกรียนของเราอย่างเดียวก็ได้หลายร้อยแล้ว คุณอย่ามองว่าเราเป็นแค่พวกอิสระลอยชาย ถ้าเกิดเรื่องอะไรขึ้นพวกเราก็พร้อมจะเข้ามาลุย พวกเราเป็นแฟนคลับเดนตายของคุณเลยล่ะ!”

“ใช่แล้ว!”

“ฉันก็ขอร่วมด้วยเช่นกัน!”

“นับฉันไปด้วย!”

“ดาบยักษ์ของข้ามิอาจทนต่อความกระหายเลือดได้อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว อีกแล้ว!”

“ฮ่าๆ พี่ชายดาบยักษ์ก็มาด้วย! แต่ทำไมถึงมาด้วยประโยคนี้ตลอดเลยเนี่ย?”

“อาจารย์จางโปรดตัดสินใจ ขอแค่คุณตกลง เราก็จะตั้งกลุ่มแฟนคลับทันที ในภายภาคหน้าเราจะกรีธาทัพไปทุกที่ที่อาจารย์จางสั่งมาเลย!”

ทุกคนต่างพากันสนับสนุน!

เมื่อเห็นบรรดาแฟนคลับเป็นเช่นนี้จางเย่ก็รู้สึกซาบซึ้งใจ “ได้เลย ทางผมไม่มีปัญหาอะไรอยู่แล้ว แต่ช่วงนี้ผมค่อนข้างยุ่งมากเลยไม่มีเวลาจัดการเรื่องต่างๆ แน่นอน ถ้ายังไงพวกคุณโหวตผู้ดูแลขึ้นมาสักคนเลยได้ไหม?”

“จำเป็นต้องโหวตด้วยเหรอ?”
　
“ให้อันดับหนึ่งทำไปเลย!”


“ใช่ อันดับหนึ่งเหมาะที่สุดแล้ว!”

“ฉันสนับสนุนเต็มที่ ทุกครั้งที่อาจารย์จางมีปัญหา อันดับหนึ่งเป็นคนแรกที่ออกหน้าตลอด ไม่เคยพลาดแม้แต่ครั้งเดียว ในหมู่พวกเราไม่มีใครเหมาะสมไปกว่านี้แน่ๆ”


“พี่ชายดาบยักษ์ก็ไม่เลวนะ เขาเป็นขาลุยที่โหดชะมัด!”

“งั้นอันดับหนึ่งเป็นผู้ดูแลหลัก แล้วให้พี่ชายดาบยักษ์เป็นรองดีหรือเปล่า?”


ทุกคนต่างไม่มีข้อโต้แย้ง

จางเย่จึงสรุป : “ดีเลย งั้นตกลงตามนี้แหละ จากนี้ไปผมคงต้องรบกวนอันดับหนึ่งกับพี่ชายดาบยักษ์แล้วนะ”

แฟนคลับจางเย่อันดับ1 กล่าว : “ไม่มีปัญหาๆ ในเมื่อทุกคนเชื่อใจฉัน ฉันก็จะไม่ปฏิเสธ ที่จริงอาจจะดูอวดอ้างไปหน่อยแต่อาจารย์จางไม่ต้องห่วงนะ ฉันรับรองว่าจะจัดการกลุ่มแฟนคลับของคุณให้ดีอย่างแน่นอน”

จางเย่ส่งข้อความส่วนตัวไปให้อีกฝ่าย “1482642921 นี่เป็นเบอร์มือถือของผมนะ เซฟไว้ได้เลย” เขาจัดการส่งไปให้พี่ชายดาบยักษ์ด้วยเช่นกัน

กริ๊งๆๆ

เสียงโทรศัพท์ดังขึ้นมาอย่างรวดเร็ว

จางเย่รับสาย “ฮัลโหล สวัสดีครับ?”

เสียงของอีกฝ่ายทำให้เขาต้องแปลกใจ เพราะมันเป็นเสียงของผู้หญิง “สวัสดีอาจารย์จาง ฉัน แฟนจางเย่อันดับ1 นะ ฮี่ๆ รู้สึกมีความสุขจริงๆ ที่ได้ยินเสียงไอดอลตัวเองแบบนี้เนี่ย”

จางเย่งงงัน “คุณเป็น...ผู้หญิงงั้นเหรอ?”

หญิงสาวบอก “ฉันไม่เคยบอกว่าเป็นผู้ชายนะ อ๋อ ประวัติส่วนตัวนั่นฉันลงไปมั่วๆ น่ะค่ะ” พูดจบก็เปลี่ยนท่าทีเป็นทางการขึ้น “ฉันขอแนะนำตัวเองก่อนนะ คุณจะเรียกฉันว่าอันดับหนึ่งหรือว่าหยางเหลียนก็ได้ ฉันอายุยี่สิบกว่า หลังจากเรียนจบมาก็ทำงานบริษัทเอกชน ถึงจะเป็นพนักงานตำแหน่งเล็กๆ แต่ว่าเรียนจบสายบริหารมา ดังนั้นฉันมีประสบการณ์ด้านนี้อยู่บ้างและจะช่วยจัดการกลุ่มแฟนคลับให้คุณได้แน่นอน อาจารย์จาง คุณคิดว่าเราควรจะตั้งกลุ่มหลักไว้ที่ไหนดี? เราต้องเลือกแพลตฟอร์มที่ทุกคนสามารถพูดคุยแลกเปลี่ยนกันได้สะดวก ทั้งยังทำให้พวกเรารวมกันอย่างเหนียวแน่นมากขึ้นด้วย”

จางเย่ไม่คุ้นเคยกับเรื่องพวกนี้มากนัก “คุณมีข้อแนะนำหรือเปล่า?”

หยางเหลียนตอบ “โดยปกติแล้วดาราระดับเอจะมีเว็บไซต์เป็นของตัวเองเพื่อรวบรวมแฟนคลับ แต่ตอนนี้พวกเรายังไม่มีความสามารถมากพอจะทำแบบนั้น ทั้งยังไม่จำเป็นอีกด้วย อีกอย่างเว็บเฉพาะแบบนั้นมันค่อนข้างจำกัดและเป็นกลุ่มที่ปิดมากไป ฉันคิดว่าทางเลือกที่ดีที่สุดคือตั้งกลุ่มหลักไว้ที่เทียปา มันใช้ง่ายและเร็วในการติดต่อกันด้วย พื้นที่ของตัวมันเองก็ใหญ่พอตัว ถ้าสร้างดีๆ ละก็สามารถใช้ได้ตลอดไปเลยนะ!”

ชายหนุ่มเห็นว่าเข้าท่า “ตกลง เอาตามที่คุณว่านี่แหละ ต้องรบกวนหน่อยนะ”

“ด้วยความยินดีค่ะ ถ้าอย่างนั้นเดี๋ยวฉันสมัครเทียปาเลยละกัน ฮู้ว วันนี้ฉันรู้สึกเหนื่อยหน่อยๆ ไม่รู้ทำไมช่วงนี้ถึงรู้สึกเพลียตลอดเลย เหอๆ เอาเป็นว่าเดี๋ยวฉันจะรีบทำให้เสร็จก่อนเข้านอนละกัน แล้วพรุ่งนี้ค่อยเรียกรวมพล” หยางเหลียนพูด

จางเย่ตอบ “โอเค พักผ่อนไวๆ นะ อย่าฝืนมากไป”

ในโลกนี้ก็มีเทียปาเช่นกัน แต่ไม่ได้เป็นเทียปาของไป่ตู้ เป็นเทียปาของเสิร์ชเอ็นจิ้นอื่น แต่โดยรวมๆ แล้วแทบจะเหมือนกันทุกอย่าง มีเพียงฟังก์ชันใช้งานบางอย่างเท่านั้นที่แตกต่างกัน ที่หยางเหลียนพูดก็มีเหตุผล เทียปาเป็นแพลตฟอร์มที่ดีที่สุดสำหรับการตั้งกลุ่มแฟนคลับ เพราะไม่ว่าใครก็สามารถเข้าไปใช้งานและแสดงความคิดเห็นได้อย่างอิสระ แถมยังใช้แจ้งข่าวสารได้เช่นกัน เป็นแพลตฟอร์มที่ค่อนข้างเปิดทีเดียว
ส่วนเวยป๋อน่ะเหรอ?

มันใช้ไม่ได้แน่ๆ!
　
นอกจากเวยป๋อ โลกนี้ก็มีโปรแกรมสำหรับแชทแบบเดียวกับคิวคิว ซึ่งต่างก็มีข้อจำกัดไม่น้อย ไม่ต้องพูดถึงว่ามันเป็นโปรแกรมสำหรับสนทนา ซึ่งเหมาะสำหรับคนกลุ่มเล็กๆ ที่จะใช้ติดต่อกัน แต่เมื่อจำนวนคนเพิ่มมากขึ้น ตัวโปรแกรมจะไม่สามารถรองรับได้อีกต่อไป เวยป๋อก็เช่นกัน มันเป็นแพลตฟอร์มที่เหมาะสำหรับโพสต์ข้อความหรือโฆษณาเรื่องต่างๆ เพราะมีจำนวนผู้ใช้มากกว่า ทำให้การกระจายข่าวสารเป็นไปอย่างรวดเร็ว ทว่าระบบสนับสนุนชุมชนขนาดใหญ่กลับไม่สมบูรณ์ ไม่มีพื้นที่ส่วนตัวให้มากพอ หากจางเย่จะใช้ส่วนตัวนั่นไม่มีปัญหา แต่ถ้าจะให้แฟนคลับของเขาใช้เพื่อติดต่อกันละก็คงจะไม่สะดวกแน่ จึงใช้ไม่ได้โดยปริยาย ยิ่งกว่านั้นสถานภาพของคนติดตามในเวยป๋อก็ซับซ้อนเกินไป เขามีคนกดติดตามหลักแสนบนเวยป๋อ แต่คนที่นับเป็นแฟนตัวจริงคาดว่าคงไม่ถึงยี่สิบเปอร์เซ็นต์ หรืออาจจะแค่สิบเปอร์เซ็นต์ด้วยซ้ำ คนส่วนใหญ่ไม่ได้เป็นแฟนคลับที่สนับสนุนเขาจริงๆ ดังนั้นตัวเลขบนเวยป๋อจึงไม่อาจเชื่อถือได้

ติ๊ดๆ

เป็นข้อความสั้นๆ จากแฟนจางเย่อันดับ1 : บัญชีบนเทียปาตั้งเสร็จเรียบร้อยแล้ว ใช้ชื่อว่า ‘รังของจางเย่’ ฉันไปนอนล่ะนะ หุๆ อาจารย์จางราตรีสวัสดิ์ 


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./46.md)