##บทที่ 151 : ไม่ไว้หน้าผอ.!
หลังเลิกงาน

โหวเกอชวน "อาจารย์จาง ไปกินข้าวด้วยกันไหม?"

"ผมขอตัวล่ะ" จางเย่โบกมือ "พวกคุณไปเถอะ"

เสี่ยวหลวี่ก็เอ่ยชวนเช่นกัน "ไปด้วยกันเถอะ คนอื่นไปกันหมด ไม่มีคุณก็ไม่สนุกสิ"

จางเย่ฝืนยิ้มตบกระเป๋าตัวเอง "ตอนนี้ผมต้องประหยัดหน่อย ใช้จ่ายฟุ่มเฟือยไม่ได้ ไม่อย่างนั้นจะไม่มีเงินจ่ายค่าสมาชิกพรรคฯ[1]ที่ใกล้ถึงกำหนดแล้ว พวกคุณกินเถอะ ไม่ต้องห่วงผมหรอก"

โหวเกอตบอกอาสา "ผมเลี้ยงเอง"

"ก็ได้ ครั้งหน้านะ" จางเย่ตอบ

เสี่ยวหลวี่ถามอย่างแปลกใจ "อาจารย์จาง คุณเป็นสมาชิกพรรคฯด้วยเหรอ?"

"ใช่แล้ว เข้าตอนเรียนมหา'ลัย" จางเย่ตอบ

จางเย่เข้าพรรคตอนเรียนปีสาม แน่นอนว่าเป็นตอนที่เขาอยู่ในโลกเก่า แต่ในโลกนี้ก็แทบไม่ต่างกัน ตอนที่คุยกับแม่ เขาจึงรู้ว่าตัวเองได้สมัครเข้าเป็นสมาชิกพรรคในเวลาไล่เลี่ยกัน เป็นการยื่นใบสมัครเข้าไปตามคนส่วนใหญ่ หลังจากเข้าร่วมประชุมสองครั้งก็ได้เป็นสมาชิกฝึกหัด และตอนนี้กลายเป็นสมาชิกเต็มตัวแล้ว เพียงแต่หลังจากนั้นก็ไม่ได้เข้าร่วมกิจกรรมอะไรของพรรคอีก เขาเพียงแต่เข้าร่วมไปตามน้ำ เอ๋ ไม่ใช่สิ พูดผิดแล้ว จางเย่นั้น...นั้นเข้าร่วมเพื่อให้ได้รับการอบรมและปลูกฝังทัศนคติจากพรรคต่างหาก 

ทำไมเข้าร่วมตามน้ำถึงกลายเป็นการปลูกฝังทัศนคติไปล่ะ? 

ไร้สาระ! ไม่มีอะไร! แค่พูดไปอย่างนั้นเอง!

โหวเกอกล่าวอย่างไม่มีทางเลือก "งั้นพวกเราไปก่อนนะ อาจารย์จาง ครั้งหน้าต้องไว้หน้ากันนะ" 

เสี่ยวหลวี่โบกมือ "รอฉันอีกสักสองสามนาทีสิ ฉันไปปิดคอมพิวเตอร์ของทุกคนก่อน หน้าต่างก็ยังไม่ได้ปิดเลย"

"พวกเธอไปเถอะ ฉันจัดการเอง" จางเย่ยืนกรานให้พวกเขาไปกินข้าว จัดการปิดไฟปิดหน้าต่างด้วยตัวเอง ท้ายที่สุดเมื่อเสร็จเรียบร้อยจึงปิดล็อคประตูออฟฟิศ

บนทางเดิน

ร่างค่อมของบรรณาธิการเว่ยเดินมาแต่ไกล "อาจารย์จางน้อย"

"คุณอาเว่ย คุณยังไม่เลิกงานเหรอ?" เมื่อจางเย่รู้จักตัวตนของบรรณาธิการเว่ย เขาก็ยิ่งนับถือสุดหัวใจ หลังจากนั้นจึงเปลี่ยนคำเรียกหาเป็นคุณอาเว่ยแทน

บรรณาธิการเว่ยยิ้มกล่าวว่า "วันนี้ทำโอที"

"ทำไมคุณทำโอทีทุกวันเลยล่ะ? ทุกครั้งที่ผมเลิกงาน ไม่เคยเห็นคุณกลับก่อนเลย" จางเย่ขมวดคิ้ว

บรรณาธิการเว่ยเป็นคนมองโลกในแง่ดีอย่างยิ่ง "ไม่เป็นไรหรอก ฉันทำงานมากขึ้นอีกนิด คนอื่นก็ทำงานน้อยลงอีกหน่อย ฉันกลับบ้านไปก็ไม่มีอะไรทำ" 

จางเย่เพิ่งนึกออก ต้องเป็นหวังสุ่ยซินสั่งให้บรรณาธิการเว่ยทำงานล่วงเวลาอย่างแน่นอน เป็นเพราะไม่กี่ปีก่อนบรรณาธิการเว่ยตีลูกชายเขา หวังสุ่ยซินเลยเก็บความแค้นไว้ในใจตลอดมา เมื่อมีโอกาสจึงกดดันบรรณาธิการเว่ย ไม่สิ ไม่ใช่แค่บรรณาธิการเว่ยคนเดียว อันที่จริงหวังสุ่ยซินทำเช่นนี้กับคนอื่นๆ เหมือนกัน ก่อนหน้านี้จางเย่ยังมองไม่ออกชัดเจนขนาดนี้ แต่ครั้งสุดท้ายที่หวังสุ่ยซินตีชิงตามไฟบังคับจางเย่ขายลิขสิทธิ์ ทำให้จางเย่มองคนๆ นี้ออกอย่างทะลุปรุโปร่งแล้ว หวังสุ่ยซินที่ตามปกติดูเป็นวิญญูชน มีกลิ่นอายของผู้ทรงภูมิ ทั้งยังเป็นกวีมีชื่ออยู่พอสมควร แต่เรื่องในครั้งนั้นทำให้บอกได้เลยว่าคนๆ นี้ไม่เห็นคนอื่นเป็นคน แม้จางเย่กับหูเฟยจะบอกว่าต้องการนำไปเป็นค่ารักษาผู้ป่วยลูคิเมีย หวังสุ่ยซินไม่เพียงไม่มีความเป็นมนุษย์ กลับยังฉวยโอกาสที่จางเย่ต้องใช้เงินอย่างเร่งด่วน อ้างว่าทำเพื่อประโยชน์สูงสุดของสถานี แต่ตัวเขาเองก็ได้ผลประโยชน์มากที่สุดไปด้วย!

คนที่หน้าตาอัปลักษณ์อาจจะดูไม่น่ามอง!

แต่หวังสุ่ยซินที่ใจอัปลักษณ์คนนี้ ต้องเรียกว่าน่ารังเกียจแล้ว!

ไม่ทันไร บรรณาธิการเว่ยกลับเอ่ยถึงชื่อนั้นในประโยคต่อมา "เลขาของผอ.หวังให้ฉันมาเรียกเธอไปหาน่ะ คงมีเรื่องอะไรนิดหน่อย"

จางเย่หรี่ตา "เลขาของเขาเรียกให้ผมไปหา ทำไมเขาไม่มาเองล่ะ?"

คนแซ่หวังจิกใช้บรรณาธิการเว่ย เลขานุการของคนแซ่หวังเองก็พลอยจิกใช้เขาไปด้วย?

บรรณาธิการเว่ยใจเย็นมาก เอ่ยแก้ตัวให้ "เขาเองก็ยุ่งมาก เธอเข้าไปหน่อยเถอะ?"

"เลขาฯ เขายุ่ง? ผมต่างหากที่ยุ่ง!" บรรณาธิการเว่ยเป็นคนใจเย็น แต่อารมณ์ของจางเย่เป็นที่รู้กันว่าไม่ดีนัก เดิมทีเขากับหวังสุ่ยซินก็มึนตึงกันอยู่แล้ว มาเจอแบบนี้เข้าอีกก็ยิ่งโมโหจนแทบจะระเบิด ถ้าผอ. หรือเลขาฯ ของผอ. จะเรียกพบเขาในเวลาทำงาน อย่างนั้นยังพอรับได้ แต่ตอนนี้เป็นเวลาเลิกงานแล้ว เกินเวลาทำงานตามกฎหมายแล้ว!

เรียกเรียกฉัน?

ไม่ว่าง! ช่างแม่*ดิ!

คนอย่างจางเย่ เรียกให้น่าฟังนิดก็คือเจ้าอารมณ์ แต่ถ้าเรียกอย่างไม่น่าฟังหน่อยก็คือหัวดื้อ เวลาเขาอารมณ์ดี ถ้าคนอื่นดีกับเขา เขาเองก็จะทำตัวดีมีมารยาทด้วยไม่ว่ากับใคร แต่ถ้าคนอื่นทำให้เขาอารมณ์ไม่ดีแล้วล่ะก็ หมอนี่จะไม่สนใจอะไรทั้งนั้น เป็นผอ. แล้วไง เป็นเลขาฯ ผอ. แล้วไง จางเย่กล้าชี้หน้าด่าทั้งหมดนั่นแหละ แถมเรื่องแบบนี้เขาเคยทำมาก่อนแล้วด้วย 

บรรณาธิการเว่ยยิ้มเจื่อน

พนักงานสองสามคนที่ผ่านมาบริเวณนั้นต่างก็ได้ยินคำพูดของจางเย่ เมื่อเห็นจางเย่หมุนตัวลงบันไดไปโดยไม่ได้เดินไปทางออฟฟิศของหวังสุ่ยซิน แต่ละคนก็หันมามองหน้ากันแล้วพากันยิ้มแหย

"จางเย่ก็คือจางเย่จริงๆ"

"นั่นสิ ช่วงนี้ดูข่าวดูเน็ตมีแต่คนชื่นชมว่าเขามีน้ำใจมีคุณธรรม ยอมหมดตัวช่วยแฟนคลับ แต่พวกเขาคงไม่รู้ว่าเวลาโกรธขึ้นมา คนๆ นี้ไม่สนหน้าอินทร์หน้าพรหมอะไรทั้งนั้น คราวงานรางวัลไมค์ทองคำก็ท่อง ‘น้ำนิ่ง’ สะท้านสะเทือนคนไปมากมายขนาดไหน! เฮ้อ ก็นั่นแหละพูดก็พูดเถอะ อาจเป็นเพราะแบบนี้ก็ได้ถึงได้มีคนชอบเขามากมายขนาดนั้น"

"ฉันก็เหมือนกัน ฉันรู้สึกว่าอาจารย์จางเย่คนนี้ไม่เลวจริงๆ"

"แล้วทำไมเขาถึงทำตัวอย่างนั้นล่ะ? หัวหน้าหวังมีเรื่องกับเขาเหรอ?"

"เฮ้ย นายยังไม่รู้เรื่องเหรอ? ค่าลิขสิทธิ์ของ ‘พิเคราะห์สามก๊ก’ ถูกหัวหน้าหวังกดราคาเหลือแค่ล้านเดียว เป็นค่าลิขสิทธิ์ของทั้ง DVD แล้วก็สิทธิ์ออกอากาศสองอันรวมกัน รายการฮอตขนาดนี้แต่แบ่งให้เจ้าของลิขสิทธิ์น้อยขนาดนั้น ถึงจางเย่จะเป็นพนักงานของสถานีเรา ก็ยังน้อยเกินไป แล้วที่สำคัญที่สุดไม่ใช่เรื่องเงินนะ ไม่ได้อ่านหนังสือพิมพ์เหรอ? เงินนั่นต้องเอาไปช่วยชีวิตคนป่วยที่กำลังรอรักษาโรคร้ายแรง สุดท้ายผอ. หวังให้เงินไปไม่พอ จางเย่ยังต้องไปหยิบยืมมาโปะเพิ่มอีก ทางสถานีทำแบบนี้ จางเย่ยังอารมณ์ดีได้ก็บ้าแล้ว!”

“ผอ. เรียกเขาแล้วเขาไม่ไป? จะดีเหรอ?"

"ถ้าเป็นคนอื่นก็คงไม่ดี แต่อาจารย์จางเย่ไม่มีปัญหาหรอก"

"ถูกต้อง ตอนนี้เขาเป็นถึงหนึ่งในพิธีกรตัวสำคัญไม่กี่คนของช่องวรรณศิลป์เรา ใครไม่ไว้หน้าเขาสักหน่อยบ้าง? ไม่ต้องพูดถึงเรื่องไล่ออกเลย เป็นไปไม่ได้อยู่แล้ว อย่างรายการวาไรตี้ของคนอื่นที่ฮอตหน่อย แค่จะเปลี่ยนตัวพิธีกรก็เป็นเรื่องแล้ว ผลกระทบนั้นมีอยู่แน่นอนแต่ก็ไม่ได้ใหญ่โตมากมาย ถึงอย่างไรทุกคนก็ดูที่ตัวรายการเป็นหลัก แต่จางเย่ไม่เหมือนกัน สถานะของเขาไม่ใช่แค่พิธีกรอย่างเดียว แต่เป็นคนบรรยายด้วย ทั้ง ‘พิเคราะห์สามก๊ก’ เพิ่งจะฉายไปได้ครึ่งเดียว จะให้ปล่อยตัวจางเย่ไป? งั้นใครจะมาบรรยายสามก๊กล่ะ? ไม่ว่าใครก็บรรยายไม่ได้! งานของเขาชิ้นนี้ไม่มีคนแทนที่ได้แน่นอน เหอะๆ ในเน็ตต่างก็บอกว่าจางเย่หน้าตาธรรมดา แต่พวกเขาจะไปรู้อะไร คนหน้าตาดีมีอยู่เกลื่อนกลาด หาใครมาแทนก็ได้ แต่คนที่มีพรสวรรค์อย่างจางเย่ทั้งประเทศมีกี่คนกัน? คนแทนไม่มีแน่นอน! ผอ. ถึงจะทนดูเขาไม่ได้ก็ต้องทน ไม่อย่างนั้นถ้าเขาออกไป เรตติ้งของสถานีจะเป็นยังไง?"

"ร้านใหญ่เอาเปรียบลูกค้า ลูกค้าใหญ่ก็เอาเปรียบร้านได้เหมือนกัน!"

"เมื่อไรฉันถึงจะทำแบบอาจารย์จางได้บ้างนะ อยากไม่ไว้หน้าผอ. ก็ไม่ต้องไว้ ฮ่าๆ แค่คิดก็สะใจแล้ว!"

พวกเขาเดี๋ยวคนนั้นพูดทีคนนี้พูดที คุยกันไม่หยุด

บรรณาธิการเว่ยส่ายหัวอย่างจนปัญญา "อาจารย์จางน้อยนี่นะ"

คนหนึ่งกล่าวว่า "คุณอาเว่ย คุณก็บอกไปสิว่าไม่เจออาจารย์จางเย่ บอกว่าเขาเลิกงานไปแล้ว"

"คงได้แต่ทำแบบนั้นล่ะ" บรรณาธิการเว่ยเองก็ไม่อยากให้จางเย่ตกที่นั่งลำบาก แน่นอนว่าต้องช่วยเขาสักรอบหนึ่ง

　　……


ช่องวรรณศิลป์

ห้องทำงานผู้อำนวยการ

เลขาฯ เคาะประตูก่อนเข้ามา "ผอ. ครับ จางเย่กลับบ้านไปแล้ว หาตัวไม่เจอ"

หวังสุ่ยซินกำลังรดนำต้นไม้อยู่ริมหน้าต่างพลางโยกศีรษะพึมพำบทกวีเกี่ยวกับดอกไม้ เมื่อได้ยินเข้าจึงหันกลับมาทางเลขาฯ ส่งสัญญาณให้เข้ามาใกล้ก่อนจะชี้นิ้วไปทางด้านล่างหน้าต่าง

เลขาฯ กระเถิบเข้ามาดู มองแวบเดียวก็เห็นเงาร่างของจางเย่ในฝูงชน ขณะนี้เขากำลังเดินไปทางสถานีรถไฟใต้ดิน เห็นได้ชัดว่าเพิ่งออกจากออฟฟิศ เมื่อเห็นดังนี้เลขานุการก็เคืองเช่นกัน "ผมให้เหล่าเว่ยเรียกเขามา กลับบอกว่าไม่เจอคน? แล้วที่เพิ่งเดินออกไปนั่นไม่ใช่คนสินะ แสดงว่าเขาเจอตัวแน่นอน เหล่าเว่ยหลอกผมเหรอ? หัวหน้า อย่าได้ห่วงไป ผมจะไปหาคนแซ่เว่ยเดี๋ยวนี้! เขาคิดจะพลิกฟ้าเหรอ?"

"ไม่ต้องหรอก" หวังสุ่ยซินพูดเบาๆ

"แต่นิสัยแบบนี้ไม่ควรปล่อยนะครับ" เลขานั้นติดตามหวังสุ่ยซินมาหลายปี คำพูดมากมายเขาสามารถพูดได้ "คุณเรียกเขาแต่เขาไม่ยอมมา แถมเหล่าเว่ยคนนั้นยังช่วยปิดบัง ปล่อยให้มีครั้งแรกก็ต้องมีครั้งที่สอง บารมีของคุณ..." เขารู้ว่าหวังสุ่ยซินให้ความสำคัญกับเกียรติยศชื่อเสียงเป็นที่สุด คนเขียนบทกลอน ทำงานวรรณกรรม ต่างหนีเรื่องพวกนี้ไม่พ้น ต่างถือชื่อเสียงเป็นสำคัญ

หวังสุ่ยซินรดน้ำต้นไม้เสร็จก็หันกลับมานั่งลง สั่งว่า "หักค่าโอทีเดือนนี้ของเหล่าเว่ยทั้งหมด"

"รับทราบครับ" เรื่องนี้สมเหตุสมผล แต่ความจริงแล้วไม่ต้องหาเหตุผลอะไรก็ยังได้ เพราะเป็นธรรมเนียมอย่างหนึ่งของช่องวรรณศิลป์ เป็นธรรมเนียมที่หวังสุ่ยซินตั้งขึ้น คนอื่นได้ค่าล่วงเวลา ยกเว้นบรรณาธิการเว่ยที่แม้จะทำงานล่วงเวลาทุกวัน แต่ตลอดหนึ่งปีจะมีถึงห้าหกเดือนที่ไม่ได้ค่าล่วงเวลาเลย ต้องมีเหตุให้ถูกหักเงินอยู่ตลอด ส่วนเหตุผลนั้นทุกคนต่างรู้อยู่แก่ใจว่าหวังสุ่ยซินทำแบบนี้เพราะต้องการระบายแค้นให้ลูกชายเท่านั้น เขามีลูกชายเพียงคนเดียว ดังนั้นจึงโอ๋เขาถึงขั้นสปอยล์ ตัวหวังสุ่ยซินไม่กล้าแม้แต่จะตีลูกสักแปะ แต่บรรณาธิการเว่ยหลายปีก่อนกลับเอาเก้าอี้ไล่ตีหวังเฉิน บัญชีนี้หวังสุ่ยซินในตอนนั้นชำระกับบรรณาธิการเว่ยไม่ได้ แต่หลายปีให้หลังถึงค่อยเอาคืนได้

"ทางฝ่ายจางเย่..." หวังสุ่ยซินพูดช้าๆ "หักโบนัสเดือนนี้"

เลขาฯ อึกอัก "นี่มัน แล้วจะให้เหตุผลว่าอะไรครับ?"

หวังสุ่ยซินกล่าว "เขาลาหยุดไปหลายวันไม่ใช่เหรอ?"

เลขาฯ ลูบจมูก "แต่ว่าเขาก็ทำงานล่วงเวลาหลายวันนะครับ วันหยุดราชการหลายวันก็มาอัดรายการไม่ได้หยุด ถ้าว่ากันตามกฎหมายชดเชย นี่ก็..."

“ใครอนุมัติให้จ่ายเงินชดเชย?" หวังสุ่ยซินกล่าว "ลาหยุดก็คือลาหยุด แถมหยุดไปตั้งหลายวัน หักเงินโบนัสมีปัญหารึไง?"

เลขาฯ ตอบรับทันที "ไม่มีปัญหาครับ พรุ่งนี้ผมจะจัดการให้ ผมแค่กลัวว่าจางเย่จะคุมอารมณ์ไม่อยู่ ตอนนี้เขากำลังขาดเงิน เพิ่งจะบริจาคเงินค่าผ่าตัดได้ แถมยังต้องยืมเงินคนอื่น ถ้าไปตัดเงินโบนัสเขา เขาอาจจะ…ยิ่งรายการตอนนี้ก็ยังฮอต ถ้าเกิด..."

หวังสุ่ยซินกล่าว "ทำตามที่ฉันสั่ง!"

เลขาฯ ไม่กล้าพูดมากอีก "ครับ"

=================================
[1] สมาชิกพรรคฯ ในที่นี้ คือ พรรคคอมมิวนิสต์แห่งประเทศจีน

-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./54.md)