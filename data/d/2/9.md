##บทที่ 106 : นางฟ้าซูเปอร์สตาร์มาเยือนอีกครั้ง!
โหวเกอกำลังคุยเล่นกับเสียวหลวี่

หูเฟยเดินนำจางเย่กลับเข้าออฟฟิศแล้วหัวเราะร่า “เสียวหลวี่ อีกสักพักไปที่แผนกการเงิน จัดการเรื่องงบของรายการด้วยนะ” 

เสียวหลวี่อุทานลั่น “พวกเขายอมแล้วเหรอคะ?” 

“คราวนี้เราได้งบมาเพิ่มอีกห้าแสน” ดูเหมือนว่าหูเฟยจะปวดหัวกับเงินจำนวนนี้มาสักพักใหญ่แล้ว 

โหวเกอพูดอย่างแปลกใจ “เป็นไปได้ยังไง? ครั้งก่อนผมไปตื๊อฝ่ายการเงินอยู่ตัั้งครึ่งค่อนวัน ครั้งสุดท้ายคุณก็ไปด้วยตัวเองไม่ใช่เหรอ? พวกนั้นยังไม่ยอมเลยนี่ แต่ทำไมวันนี้ถึงยอม?” 

หูเฟยตบหลังจางเย่ “ทั้งหมดนี้ต้องขอบคุณอาจารย์จางน้อยนี่แหละ เขาเพิ่งช่วยทางช่องแก้ปัญหาใหญ่ได้ด้วยการเสนอไอเดียโฆษณาให้ผอ.หวัง!”

“โฆษณาเพื่อสังคมอันนั้นน่ะเหรอ?” โหวตี้ก็รู้เรื่องนี้ด้วยเหมือนกัน 

ต้าเฟยเอ่ยปากอย่างชื่นชม “อาจารย์จาง นอกจากนวนิยาย บทกวี บทร้อยแก้วแล้ว ขนาดโฆษณา คุณก็ยังทำได้ด้วยเหรอเนี่ย?” 

หูเฟยหัวเราะ “เป็นโฆษณาที่สุดยอดมากด้วย ต้องเรียกว่าเป็นโฆษณาเพื่อสังคมที่ดีสุดเท่าที่ฉันเคยเห็นมาเลยทีเดียว อย่างเร็วสุดก็คืนนี้ อย่างช้าก็พรุ่งนี้บ่าย พวกเราทุกคนจะได้เห็น!” 

เสียวหลวี่เดินยิ้มแก้มปริเข้ามาหาอย่างชื่นชมบูชา ทำท่าถือไมโครโฟนหลอกๆ “อาจารย์จางคะ ขอสัมภาษณ์หน่อยค่ะ ทำไมคุณถึงเก่งกาจขนาดนี้ อะไรคือความลับสู่ความสำเร็จของคุณ เปิดเผยให้เรารู้ได้ไหม มีเคล็ดลับอะไรหรือเปล่า?” 

จางเย่ตอบอย่างไม่ลังเล “มีเคล็ดลับสิ” 

เสียวหลวี่ตะลึงงัน “จริงเหรอ? บอกมาเร็ว! ฉันขอเรียนด้วยคน!”

จางเย่บอก “มีเคล็ดลับอยู่สองข้อ ข้อแรก อ่านพจนานุกรมจีนให้จบทั้งเล่ม ท่องจำทุกคำให้ขึ้นใจ ยิ่งถ้าจำได้ถึงขนาดสามารถท่องประโยคและสำนวนการใช้ได้ยิ่งดี ต้องจำได้แม่นถึงขนาดที่เรียกใช้ได้ตลอดเวลา” 

เสียวหลวี่พยักหน้าหงึกๆ “ท่องพจนานุกรมเหรอ? อืม มีเหตุผล แล้วข้อสองล่ะ เคล็ดลับข้อที่สองคืออะไร?” 

คนอื่นๆ ที่ได้ยินต่างตั้งใจฟังตามไปด้วย หวังจะรู้เคล็ดลับความสำเร็จของจางเย่ 

“เคล็ดลับข้อที่สองก็คือ…” จางเย่หัวเราะหึ “จำไปก็ไร้ประโยชน์!”

เสียวหลวี่อึ้งไปก่อนจะระเบิดหัวเราะออกมา “โธ่ ไร้ประโยชน์เนี่ยนะ แล้วคุณจะพูดทำไมเล่า!”

หูเฟยขำจนหัวเราะร่วนไม่หยุด “อาจารย์จางน้อยแค่ล้อเธอเล่นนะ ความรู้ ประสบการณ์ พรสวรรค์ ต้องพร้อมสรรพ จะขาดสิ่งใดสิ่งหนึ่งไม่ได้ทั้งนั้น มีเคล็ดลับอะไรที่ไหนล่ะ?”



…..



สองทุ่มครึ่ง งานเลิกแล้ว 

วันนี้จางเย่ทำโอทีค่อนข้างหนัก เพราะโฆษณาเพื่อสังคมตัวนั้นมาจากความคิดและข้อเสนอของเขาเอง ชายหนุ่มเป็นคนที่คุ้นเคยกับมันมากที่สุด แผนกโฆษณาจึงต้องมาขอความช่วยเหลือและนำแผนโฆษณามาให้เขาช่วยตรวจสอบ หลังจากจางเย่แสดงความสามารถออกมาในที่ประชุม แผนกโฆษณาก็ไม่กล้ามองข้ามเขาอีก พวกเขาเคารพคำแนะนำและรายละเอียดมากมายที่จางเย่ให้ไว้อย่างสูง หลายอย่างไม่ต้องแก้ แต่หลายอย่างต้องเปลี่ยนใหม่หมดตามที่จางเย่สั่ง จนเมื่อโฆษณาแล้วเสร็จนั่นแหละ จางเย่จึงได้กลับบ้านเสียที 

ถึงเขตที่พัก 

ท้องฟ้ามืดสนิทไปแล้ว 

เพราะโคมไฟตามทางเดินไม่ทำงาน จางเย่จึงต้องคลำหาทางเข้าบ้าน เฮ้อ คิดว่าพี่ชายคนนี้สบายนักหรือไงกัน? ฉันต้องทำงานยุ่งอยู่ทุกวัน ถึงขนาดต้องทำงานให้แผนกโฆษณาด้วยนะ แต่อย่างว่าแหละ คนเก่งก็ต้องรับผิดชอบมาก จางเย่ไม่ได้ไม่พอใจในเรื่องนี้ ที่จริงเขาชอบมากเสียด้วยซ้ำไป ทำไมน่ะเหรอ? ก็เพราะมันสามารถสร้างชื่อเสียงให้เขาได้ยังไงล่ะ ชายหนุ่มกำลังไล่ตามเป้าหมายอย่างไม่ลดละ ทำโฆษณาแล้วได้อะไร? ถ้าหากโฆษณาออกมาดี ค่าชื่อเสียงของเขาก็ต้องเพิ่มขึ้นอย่างแน่นอน เขาไม่อาจดูถูกดูหมิ่นโอกาสเล็กๆ น้อยๆ ที่ดาราดังคนอื่นๆ มองข้ามไปหรอกนะ ต่อให้ค่าชื่อเสียงของเขาไม่เพิ่มขึ้นอย่างมากมาย จางเย่ก็จะไม่ยอมพลาดโอกาสอยู่ดี เขามีข้อจำกัดทางกายภาพ จะไปจุกจิกเลือกงานเหมือนคนอื่นไม่ได้ บางทีนี่คงเป็นหนทางต่อสู้ดิ้นรนเพื่อไขว่คว้าความสำเร็จของคนที่ยังไม่ดัง 

หิวแล้ว 

กินอะไรดี?

จางเย่รื้อคุ้ยทั่วบ้านก็พบเพียงบะหมี่กึ่งสำเร็จรูปหนึ่งห่อกับไข่ไก่หนึ่งฟอง ขณะที่เขากำลังจุดเตาเพื่อต้มบะหมี่กับไข่ โทรศัพท์พลันดังขึ้น! 

เมื่อเห็นเบอร์ที่โทร. เข้ามา จางเย่ก็แทบไม่เชื่อสายตา หลังจากดูซ้ำเพื่อยืนยัน เขาถึงแน่ใจว่านี่เป็นความจริง! 

จางหย่วนฉีโทรศัพท์มา! 

นางฟ้าซูเปอร์สตาร์คนดังตัวแม่ระดับเอส!

จางเย่รีบรับสาย “ฮัลโหล อาจารย์จางเหรอครับ?” 

“อยู่บ้านหรือเปล่า?” น้ำเสียงของจางหย่วนฉีเย็นชาสุดๆ 

“ผมอยู่บ้าน เพิ่งกลับมาเองกำลังจะทำอะไรกิน” จางเย่ได้แต่งง “มีอะไรหรือเปล่าครับ?” 

“ฉันก็ยังไม่ได้กินเหมือนกัน ทำเผื่อด้วยนะ” พูดจบก็วางหูทันที 

จางเย่ไม่ทันได้ตอบ ทำเผื่อด้วยนะเหรอ? หมายความว่า…บะหมี่เพิ่งจะเสร็จ กริ่งประตูก็ดังทันที เมื่อจางเย่เปิดประตูก็พบผู้หญิงคนหนึ่งสวมแว่นกันแดดยืนอยู่ตรงหน้า ไม่ต้องถามเลยก็รู้เลย เธอคือจางหย่วนฉีนั่นเอง วันนี้เธอแต่งตัวประหลาดมาก ทั้งแว่นกันแดด ผ้าคาดปาก และหมวกราวกับคนที่กลัวติดโรคซารส์ แต่ดาราใหญ่อย่างจางหย่วนฉีคงไม่มีทางเลือกอื่น หากเธอไม่ทำถึงขนาดนี้ ใส่แค่แว่นกันแดดเดินตามถนนก็คงโดนคนจำได้แน่นอน เพราะเธอโด่งดังมีชื่อเสียงมากเกินไปจนใครๆ ต่างคุ้นหน้ากันหมด! 

จางหย่วนฉีเข้ามาในห้องโดยไม่เอ่ยปากทักทาย เมื่อมองไปที่ครัวเปิดของบ้านก็ขมวดคิ้ว “บะหมี่สำเร็จรูปอีกแล้ว? บ้านเธอไม่มีอย่างอื่นบ้างหรือไง?” 

จางเย่ปิดประตู “คุณมาได้ยังไงครับเนี่ย?” 

จางหย่วนฉีโยนถุงพลาสติกในมือลงบนโต๊ะ ถุงนั้นเป็นถุงใสจึงมองเห็นขวดไวน์หนึ่งขวดด้านในได้อย่างชัดเจน “ที่อื่นเสียงดังหนวกหูเกินไป บ้านเธอเงียบดี” 

จางเย่จำได้ว่าคราวก่อนจางหย่วนฉีเคยพูดว่า มีสถานที่แค่สองแห่งที่เธอสามารถเป็นตัวของตัวเองได้ หนึ่งคือบ้านพ่อแม่ของเธอและอีกที่ก็คือบ้านของจางเย่ นี่คงเป็นเหตุผลที่นางฟ้าซูเปอร์สตาร์มาเยือนบ้านเขาอีกครั้ง คิดถึงตรงนี้จางเย่ไม่เพียงรู้สึกเหมือนได้เป็นคนโปรด แต่ยังรู้สึกชนะคนอื่นอยู่นิดๆ ด้วย เขาคิดในใจว่า ‘ดูสิ ดู นางฟ้าซูเปอร์สตาร์จางผู้โด่งดังมาบ้านฉันเพื่อหาของกิน เธอมาขอข้าวฉันกิน ดูสิจะยังมีใครกล้าท้าทายฉันอีก จะมีใครกล้าพูดว่าฉันไม่ดังอีก!’ 

“มีแต่บะหมี่นี่แหละ คุณจะกินไหมล่ะ” จางเย่ถาม 

จางหย่วนฉีเปิดขวดไวน์ “ถ้าไม่กินแล้วจะทำอะไรได้?” 

จางเย่ตักเส้นบะหมี่ขึ้นแบ่งออกเป็นสองชาม “งั้นแบ่งกันคนละครึ่ง ประทังหิวไปก่อนนะครับ ในบ้านเหลือแค่ห่อเดียวเอง เดี๋ยวผมแบ่งไข่ด้วย” 

จางหย่วนฉีรินไวน์ให้ตัวเองอย่างสง่า “ยกไข่ให้ฉัน” 

จางเย่ตากระตุกทันที “ได้ไง? ผมก็หิวนะ” 

จางหย่วนฉีเหลือบตามองแล้วบอกอย่างหน้าตาเฉยว่า “เพราะว่าฉันเป็นรุ่นพี่นาย เข้าวงการก่อนแล้วก็อายุมากกว่านายด้วย อีกอย่างเทียบกับมาม่าแล้ว ฉันกินไข่ดีกว่า” 

“เอ้าๆๆ ผมยกให้คุณแล้ว อ่ะเนี่ย” จางเย่ถือว่าเป็นผู้ชายต้องไม่ทะเลาะกับผู้หญิง เลยยอมยกไข่ให้เธอ “ขอบคุณเรื่องเข้าชิงรางวัลไมโครโฟนเงินคราวที่แล้วด้วยนะครับ” 

จางหย่วนฉีไม่สนใจเขา เธอไขว้ขาแล้วเริ่มรับประทานพร้อมกับดื่มไวน์ 

นี่แหละตัวจริงของนางฟ้าซูเปอร์สตาร์หลังถอดหน้ากากออก เธอจะพูดก็ต่อเมื่ออยากพูด ถ้าไม่อยากพูดก็จะทำเหมือนไม่ได้ยินเสียอย่างนั้น 

“รสชาติเป็นยังไงบ้าง?”

“......”

“คุณจะค้างที่นี่ไหมครับคืนนี้?”

“......”

“ตอนนี้ผมทำงานที่สถานีโทรทัศน์แล้วนะ อีกไม่กี่วันรายการก็จะออกอากาศแล้ว ผมจะได้เป็นพิธีกรหรือไม่ก็แขกรับเชิญล่ะ สำหรับผม นี่เป็นโอกาสที่ดีมากจริงๆ”

“อ้อ”

จางเย่เป็นพวกชอบอวด แต่เขาไม่สามารถพูดอะไรแบบนี้ต่อหน้าเพื่อนร่วมงานได้ เพราะมันจะทำให้คนอื่นคิดว่าเขาไม่รู้จักถ่อมตัว แต่กับจางหย่วนฉีเขาจะพูดอะไรก็ได้ ชายหนุ่มเริ่มคุยโม้ถึงเรื่องราวที่เกิดขึ้นในช่วงไม่กี่วันที่ผ่านมา บางครั้งจางหย่วนฉีก็จะตอบรับว่า “อืม” หรือ “อ้อ” แต่บางทีเธอก็จะทำเหมือนไม่ได้ยิน โชคดีที่จางเย่คุ้นเคยกับนิสัยแบบนี้ของเธอแล้ว เขาจึงไม่คิดอะไรมากและพล่ามต่อไปอย่างเมามัน

จางเย่ติดลมเล่าจนจบก่อนจะเริ่มกินบะหมี่สำเร็จรูปของตัวเอง

เฮ้อ จะเป็นซูเปอร์สตาร์ดาราใหญ่แล้วจริงเหรอเนี่ย? นี่มันเหมือนกับเขากำลังเข้าใกล้เส้นทางของการเป็นยอดมนุษย์มาม่ามากกว่ายังไงก็ไม่รู้แฮะ

โชคดีที่มีนางฟ้าคนงามจางหย่วนฉีนั่งร่วมโต๊ะด้วย จางเย่จึงไม่รู้สึกว่าบะหมี่สำเร็จรูปน่ารังเกียจมากนัก ก็ได้อาหารตามาแทนแล้วนี่



*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./10.md)