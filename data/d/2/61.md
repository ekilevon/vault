##บทที่ 159 : นางฟ้าซูเปอร์สตาร์กดไลก์ให้จางเย่บนเวยป๋อ!
อะไรคือการร่วมแรงร่วมใจ?

ก็คือสถานการณ์เช่นนี้นี่แหละ!

บอร์ดสนทนา เทียปา และเว็บไซต์ของทางการทุกแห่ง ต่างถูกบรรดาแฟนคลับของจางเย่เหยียบย่ำผ่าน เทียปาของเขามีผู้ติดตามเพียงแค่หลักหมื่น ดังนั้นคนที่ออนไลน์และช่วยออกแรงได้จริงในคืนนี้ คาดว่าคงจะแค่หลายพันเท่านั้น อย่างมากสุดก็ไม่ถึงหนึ่งหมื่น แต่หลายพันคนเหล่านี้ต่างเฝ้าประจำตามบอร์ดใหญ่ๆ หลายแห่งที่คอยลบหรือเซ็นเซอร์กระทู้ของพวกเขา และสวนกลับด้วยการโพสต์มากกว่าเดิมจนหน้าหลักของบอร์ดถูกฟลัดเต็มไปด้วยกระทู้ของพวกเขา! 

จิตวิญญาณแห่งการต่อสู้และความสมัครสมานนี้ช่างใหญ่หลวงนัก!

ขนาดเทียปาที่มีคนติดตามหลักแสนยังไม่มีปัญญาทำแบบนี้ได้!

เทียปาของพวกที่มีคนติดตามมากมายขนาดนั้นจะยิ่งใหญ่ในเวลาที่ทุกอย่างเป็นไปด้วยดี แต่เมื่อไรก็ตามที่ประสบปัญหาและต้องการความช่วยเหลือจากแฟนคลับ พวกคนเหล่านี้จะหายไปเสียหมด มีเพียงเล็กน้อยที่จะอยู่ต่อสู้ให้เท่านั้น ทว่าในกรณีของจางเย่กลับไม่ใช่แบบนั้น เกือบทุกคนที่ออนไลน์ต่างเข้าร่วมสู้ด้วยทุกคน!

“แฟนคลับกลุ่มนี้โคตรเหี้ยมเลย!”

“ใช่แล้ว เหี้ยมเหมือนกลอนของจางเย่ไม่มีผิด!”
　
“เห็นแบบนี้ฉันก็อยู่เฉยไม่ได้แล้วแฮะ ต้องขอเสนอตัวหน่อยแล้ว!”
　
“ใช่ พวกเขามีคนน้อยเกินไป หากเป็นแบบนี้ต่อไปมันคงไม่สะเทือนเท่าไรหรอก!”

เพื่อนร่วมงานเก่าของจางเย่จากสถานีวิทยุนครหลวงหลายคนต่างใช้บัญชีเวยป๋อที่เป็นทางการตัวเองเข้ามาร่วมขบวนด้วย!

หวังเสียวเหม่ยโพสต์บนเวยป๋อของเธอ จ้าวกั๋วโจวเข้ามาคอมเมนต์ตอบกลอนของจางเย่ พวกพี่สาวโจวและป้าซุนต่างไม่น้อยหน้าเข้าร่วมด้วยช่วยกัน! เถียนปินซึ่งตอนนี้ทำงานอยู่ที่สถานีวิทยุส่วนกลางก็โพสต์ความเห็นด้วยอารมณ์ที่ร้อนแรงผ่านเวยป๋อของเขา!

ทั้งเพื่อนร่วมงานและเพื่อนคนอื่นๆ ของจางเย่ต่างสนับสนุนเขาในแบบของตนเอง!

……


ไม่กี่นาทีผ่านไป

ผู้ดูแลของเทียปา SS ได้โพสต์กระทู้เช่นกัน เทียปา SS นี้เป็นฟอรั่มที่ร้อนแรงที่สุดของเกมแนว FPS[1] ในปัจจุบัน มียอดคนกดติดตามมากกว่าสามแสนคน มากกว่ากลุ่มแฟนคลับของจางเย่อยู่โข และเกมเมอร์ที่เล่นเกม FPS นี่โดยปกติมักจะเป็นพวกที่หัวร้อนของขึ้นง่ายเป็นพิเศษอยู่แล้ว

ผู้ดูแลคนนี้ก็เป็นหนึ่งในนั้น!

เขาพิมพ์ไว้ว่า : “เหล่าพี่น้องชาว SS หลังจากที่ฉันได้พูดคุยกับผู้ดูแลและแอดมินคนอื่นๆ แล้ว พวกเราต่างรู้สึกโกรธมากกับเหตุการณ์ที่เกิดขึ้นวันนี้ เรื่องที่อาจารย์จางเย่ถูกจับ ฉันเองเป็นก็เป็นหนึ่งในแฟนของจางเย่ ชอบบทกลอนของเขาเป็นอย่างมาก บางคนที่ไม่ได้อยู่ในเมืองหลวงอาจจะไม่เคยได้ยินชื่อจางเย่มาก่อน ฉันในฐานะผู้ดูแลไม่อยากจะตัดสินใจแทนทุกคน แต่พวกเราอยากจะขอให้ทุกคนลองพิจารณาดูเอาเอง ฉันจะโพสต์อธิบายเรื่องราวทั้งหมดและจุดสำคัญของคดีนี้ไว้ให้ แล้วก็ขอให้ทุกคนช่วยโหวตกันว่าพวกเราจะเข้าไปช่วยหรือไม่!”

ลิ้งก์สองสามลิ้งก์ถูกโพสต์ลงไป!

รูปภาพสองสามรูปถูกโพสต์ตามมา!

หลังจากดูแล้วพวกเขาหลายคนก็เดือดเป็นฟืนเป็นไฟ!

“เชี่*เอ้ย!”

“มีเรื่องบ้าๆ อย่างนี้เกิดที่เมืองหลวงด้วยเหรอวะ?”

“เรื่องแบบนี้เกิดขึ้นได้ยังไง? คนดีขนาดนี้ถูกจับ? แถมยังไม่ถูกปล่อยตัวอีก?” 

“ไอ้หมอนั่นมันลวนลามผู้หญิง! แล้วมาจับจางเย่ไปทำซากอะไร! พวกตำรวจบ้าไปแล้วงั้นเหรอ?”

“บอร์ดพวกนั้นไล่ลบกระทู้ด้วย? จากประสบการณ์ของฉัน มันต้องมีคนบงการชักใยอยู่เบื้องหลังแน่นอน!”

“เป็นลูกชายผู้บริหารสถานีโทรทัศน์แล้วไงวะ? มันจะอาละวาดยังไงก็ได้? มันห้ามโดนกระทืบงั้นสิ? เหี้*อะไรแบบนี้! จางเย่กระทืบได้ดีแล้ว!” 

“กลอนสองบทนี้เขียนได้โคตรเจ๋งเลยว่ะ!” 

“จางเย่คนนี้เป็นใครกัน? ฉันไม่เคยดูรายการของเขามาก่อน ไม่ได้อยู่ในเมืองหลวงด้วย แต่จากที่อ่านกลอนของเขาบนเว็บแล้ว ยอดมากอะ!”

ผู้ดูแลถาม : “ทุกคนว่าไง จะช่วยหรือไม่ช่วย?”

“ช่วยสิ!”

“แม่*เอ้ย! ต้องช่วยแน่นอนอยู่แล้ว”

“แฟนคลับของจางเย่ห้าวหาญจริงๆ! ฉันเห็นพวกเขาไล่ฟลัดฟอรั่ม! ถึงจะโดนลบไปแต่ก็ยังอดทนโพสต์ซ้ำเรื่อยๆ ไม่ยอมแพ้ ฉันรับรู้ได้ถึงความโกรธแค้นของพวกเขาเลย แบบนี้ฉันคงไม่อาจปล่อยผ่านเรื่องนี้ได้แล้ว ช่วยพวกเขาเถอะ! พวกเขามีคนน้อยเกินไป! กำลังไม่พอแน่! เราต้องช่วยพวกเขา!”

“ใช่แล้ว! สนับสนุนด้วยคน!”

“เห็นด้วยกับการสนับสนุนเทียปา ‘รังของจางเย่’!” 

“ไม่ต้องพูดอะไรแล้ว เรื่องแบบนี้พวกเราต้องช่วยแน่นอน!”

“ฉันเพิ่งเล่นจบไปรอบหนึ่งแล้วยังว่างๆ อยู่ ฉันช่วยอีกแรง!” 

“อย่าปล่อยให้พวกเขาสู้เพียงลำพัง!”

สมาชิกของเทียปา SS ต่างเห็นพ้องต้องกันให้ช่วยกลุ่มแฟนคลับของจางเย่ สำนึกแห่งความชอบธรรมเต็มร้อย บางคนถึงกับโห่ร้องลับมีดเตรียมตัวออกศึกกันเลย!

ผู้ดูแลของเทียปาตอบรับและประกาศออกไปทันที : “เกี่ยวกับเรื่องที่อาจารย์จางเย่ถูกจับ ทุกคนต่างเห็นด้วยเป็นเอกฉันท์ เทียปา SS จะให้การสนับสนุนกลุ่มแฟนคลับของจางเย่ทันที ระดมทรัพยากรและกำลังคนมาให้หมด เรียกร้องความเป็นธรรมให้อาจารย์จางเย่!”

ภาพแค็บหน้าจอของกระทู้นี้ถูกโพสต์บนเวยป๋ออย่างรวดเร็ว

แฟนคลับของจางเย่ที่ได้เห็นโพสต์นี้ต่างอดประทับใจไม่ได้!

“สหายจากเทียปา SS! ขอบคุณนะ!”

“น้ำใจใหญ่หลวงเกินบรรยาย! หากต่อไปมีเรื่องให้ช่วยเหลือ เอ่ยปากมาได้เลย!”

“น้ำใจครั้งนี้พวกเราเหล่าแฟนคลับจดไว้แล้ว! ต้องตอบแทนร้อยเท่าตัว!”

“เพื่อนแท้เห็นกันยามยาก! จากนี้ไปปัญหาใดๆ ของเทียปา SS จะเป็นปัญหาของพวกเราแฟนคลับจางเย่เช่นกัน!”

ผู้ดูแลของเทียปา SS ตอบ : “ไม่ต้องเกรงใจ! มาแบ่งหน้าที่กันเถอะ พวกนายคนน้อยเกินไป ดังนั้นโฟกัสแค่บนบอร์ดทั้งหลายก็พอ พวกเราคุ้นเคยกับเทียปามากกว่า คร่ำหวอดอยู่ในวงการมาตั้งหลายปี เทียปา SS เราพอมีคนรู้จักมีหน้ามีตาอยู่บ้าง เรื่องเทียปาให้พวกเราจัดการเอง! เทียปาของสถานีโทรทัศน์นครหลวงพวกเราก็กำลังถล่มกันอยู่ตอนนี้! ส่วนเทียปาอื่นๆ พวกเรากระจายกำลังไปแพร่ข่าวแล้ว! ต้องทำให้คนรู้เรื่องนี้ยิ่งมากยิ่งดี!”

ผู้ดูแลของแฟนคลับจางเย่กล่าว : “ได้เลย! แยกย้ายกันทำงานเถอะ!”

ด้วยจำนวนคนที่ล้นทะลักจากเทียปา SS ข่าวที่จางเย่ถูกจับก็ท่วมอินเทอร์เน็ตภายในเวลาไม่กี่นาที หลายฟอรั่มไม่สามารถลบมันได้ทัน โพสต์เด้งขึ้นรัวๆ ราวกับวัชพืชแตกหน่อในฤดูใบไม้ผลิ และดึงดูดให้คนอื่นเข้ามาสนใจและแพร่สะพัดเหตุการณ์นี้มากขึ้นไปอีก!

หลังจากนั้นไม่นานนัก

ขณะที่บรรดาแฟนคลับของจางเย่และชาวเทียปา SS กำลังยุ่งกันอยู่ เด็กหนุ่มเลือดร้อนและคนทั่วไปในสังคมซึ่งไม่เห็นด้วยกับการที่จางเย่ถูกจับก็ออกมาช่วยโพสต์เรียกร้องเช่นกัน แต่แล้วกลับมีใครบางคนที่ไม่คาดคิดได้กระทำการบางอย่างที่ไม่คาดฝัน! มันเกิดขึ้นโดยไม่มีวี่แววแม้แต่น้อย! 

นี่คือหนึ่งในสตาร์ควีนระดับเอสไม่กี่คนของประเทศ!

คือซูเปอร์สตาร์ที่มีแฟนคลับไม่น้อยกว่าสิบล้านคนทั้งในและนอกประเทศ!

ไม่ใช่เวยป๋อทางการของสตูดิโอหรือของบริษัท แต่เป็นเวยป๋อส่วนตัวของจางหย่วนฉี! บัญชีเวยป๋อนี้ได้กดไลก์กลอน ‘เพลงนักโทษ’ ของจางเย่ที่ถูกโพสต์โดยหนังสือพิมพ์ปักกิ่งไทมส์! หลังจากนั้นหนึ่งนาที ไอดีเวยป๋อส่วนตัวของจางหย่วนฉีก็กดไลก์อีกครั้งให้กับกลอน ‘คำสารภาพของข้า’ ของจางเย่!

ครั้งแรกอาจจะเป็นเรื่องบังเอิญ แค่อาจจะเผลอไปกดโดน! 

แต่การกดไลก์ถึงสองครั้งให้กับคนๆ เดียวต้องไม่ใช่เรื่องบังเอิญแล้ว!

แฟนคลับของจางเย่ต่างตะลึงกันถ้วนหน้า ขณะที่พี่น้องชาวเทียปา SS พากันอึ้ง บรรดาชาวเน็ตที่มุงดูเหตุการณ์ชมความสนุกอยู่ต่างก็ปากอ้าตาค้าง ในใจทุกคนคิดเหมือนกันหมดว่านี่มัน…เป็นไปไม่ได้!

“ฉันไม่ได้ตาฝาดใช่ไหม?”

“มันเกิดขึ้นแล้วจริงๆ!”

“บัญชีเวยป๋อของนางฟ้าซูเปอร์สตาร์!”

“แม่*เอ้ย! ขนาดนางฟ้าซูเปอร์สตาร์ยังมาเลย!”

“เรื่องมันชักจะไปกันใหญ่แล้วนะ!”

“นางฟ้าซูเปอร์สตาร์รู้ข่าวของอาจารย์จางเย่ด้วย?” 

ทุกคนต่างรู้ว่าจางหย่วนฉีเป็นดาราที่อัธยาศัยดีมาก ไม่เคยหยิ่งกับใคร กระทั่งศิลปินในระดับดีหรืออียังเป็นมิตรไม่เท่าเธอเลย แต่โดยปกติแล้วเธอมักจะพูดคุยกับแฟนคลับต่อหน้า ไม่ค่อยใช้สื่อทางออนไลน์อย่างเวยป๋อ ความนิยมในตัวเธออยู่ในจุดสูงสุดแล้วไม่จำเป็นต้องโปรโมทตัวเองผ่านเวยป๋ออีก ดังนั้นโพสต์ต่างๆ บนเวยป๋อของเธอจึงมักจะเป็นการโปรโมทเพื่อแจ้งข่าวเสียมากกว่า อาทิเช่นวันเปิดคอนเสิร์ต หรือวันที่หนังเรื่องล่าสุดจะเข้าโรงซึ่งเป็นอะไรที่ทางบริษัทขอมา แทบจะไม่มีใครเคยเห็นนางฟ้าซูเปอร์สตาร์จางพูดคุยหยอกล้อกับแฟนคลับผ่านทางเวยป๋อเลย น้อยเสียยิ่งกว่าน้อย! 

แต่นี่กดไลก์?

แถมยังสองครั้งติดด้วย?

บรรดาแฟนคลับของจางหย่วนฉีต่างสาบานว่าไม่เคยเห็นมาก่อน!

เวยป๋อของพี่สาวจางกดไลก์คนอื่นด้วยเหรอ? พี่สาวจางอ่านข่าวทางเวยป๋อด้วยเหรอ? ทุกคนต่างรู้สึกไม่คุ้นเคยจนมึนงงไปชั่วครู่! 

หลังจากหายมึน อารมณ์ที่ถูกสะกดไว้ก็พรั่งพรู! 

ฝูงชนและเหล่าแฟนคลับที่สนับสนุนจางเย่ในเหตุการณ์นี้ต่างตื่นเต้นจนสุดประมาณ!

“นางฟ้าซูเปอร์สตาร์กดไลก์! นี่หมายความว่าสตาร์ควีนก็สนับสนุนเรื่องที่ว่าตำรวจไม่ควรจับเขาใช่ไหม?”

“เป็นไปได้ยังไง? มีคนอื่นใช้ไอดีของนางฟ้าซูเปอร์สตาร์รึเปล่า อาจจะเป็นผู้ช่วยหรือผู้จัดการของเธอน่ะ? นางฟ้าซูเปอร์สตาร์ไม่มีทางกดไลก์หรอก! อย่างนางฟ้าซูเปอร์สตาร์จะเอาเวลาที่ไหนมาสนใจข่าวเล็กๆ แบบนี้?” 

“แต่เธอกดไลก์จริงๆ นะ!”

“ต้องเป็นนางฟ้าซูเปอร์สตาร์แน่นอนที่กดไลก์! ไอดีส่วนตัวของเธอคนอื่นเข้าไม่ได้แน่! ถ้าผู้จัดการของเธอต้องการโพสต์ข้อมูลอะไรที่เป็นทางการล่ะก็ ต้องไม่ใช้บัญชีเวยป๋อของนางฟ้าซูเปอร์สตาร์กดไลก์แน่! เพราะงั้นก็น่าจะเป็นเจ้าตัวเองนั่นแหละ ใช่ไหม?” 

“มีเหตุผล!” 

“เป็นนางฟ้าซูเปอร์สตาร์จริงเหรอเนี่ย?”

“เป็นครั้งแรกเลยนะที่ได้ใกล้ชิดนางฟ้าซูเปอร์สตาร์ถึงขนาดนี้!”

หลังจากเหตุการณ์ไม่คาดฝันนี้ แฟนคลับของจางหย่วนฉีก็เข้ามาร่วมขบวนด้วยเป็นจำนวนมาก! 

“กลอนอะไรกันที่น่าหลงไหลขนาดนั้น? ถึงขั้นที่นางฟ้าซูเปอร์สตาร์มากดไลก์ให้เลย? ต้องขอดูหน่อยแล้ว!”

“ไอ้หยา กลอนสองบทนี้ใครเป็นคนแต่งเนี่ย ทำไมโคตรเทพขนาดนี้! จางเย่เหรอ? จางเย่คือใคร?”

“ฉันก็ไม่รู้จักเหมือนกัน แต่ชื่อเขาฟังดูคุ้นๆ นะ น่าจะเป็นพวกดาราเล็กๆ คงยังไม่ดังมาก”

“ดูท่าจางเย่คนนี้คงเจอเรื่องที่คับแค้นใจนะ ไม่อย่างนั้นจะแต่งกลอนสองบทที่สะเทือนโลกขนาดนี้ออกมาได้ยังไง? อ่านแล้วรู้สึกสาแก่ใจจริงๆ!”

“พวกเราว่าไง?” 

“ยังต้องถามอีกเหรอ! ช่วยกันดันสิ!” 

“พี่สาวจางกดไลก์ไปแล้ว! แล้วพวกเราจะไม่ไลก์ได้ยังไงล่ะ?”

“ใช่แล้ว ตามน้ำไปกับพี่สาวจางเถอะ! พี่สาวจางชี้นิ้วไปที่ไหน พวกเราก็จะไปที่นั่น!”

“ฮ่าๆ ถึงกับทำให้เวยป๋อของนางฟ้าซูเปอร์สตาร์ขยับได้ พวกเราต้องสนับสนุนอยู่แล้ว!”

เพียงแค่สองไลก์ กระทั่งคำพูดสักคำยังไม่มี ข้อความหรือคอมเมนต์ก็ว่างเปล่า แต่กลับเรียกความสนใจจากผู้คนได้เป็นล้าน คนที่มามีจำนวนมากกว่าสมัครพรรคพวกจากเทียปา SS ไม่รู้กี่เท่า กรูกันมาราวกับฝูงผึ้ง นี่แหละเสน่ห์และความยอดนิยมของจางหย่วนฉี ในบรรดาสตาร์ควีนของโลกนี้ ตำแหน่งของนางฟ้าซูเปอร์สตาร์จางหย่วนฉีหากไม่ใช่อันดับหนึ่งก็สอง!

“ลุยกัน ช่วยสนับสนุนจางเย่กันเถอะ”

“ถึงฉันจะไม่รู้ว่าเขาเป็นใคร แต่ถ้าทำให้พี่สาวจางสนใจได้…ต้องไม่ใช่คนธรรมดาแน่ ฉันไม่สนอะไรแล้ว พี่สาวจางไปไหนฉันจะไปด้วย!”

เวลานี้ ทั้งยอดไลก์ยอดแชร์ต่างนับไม่ถ้วน!

ตอนนี้กลอนสองบทของจางเย่ขึ้นถึงอันดับเก้าและสิบบนหน้าแรกของเวยป๋อแล้ว เห็นได้ชัดว่าแฟนคลับของจางหย่วนฉีทรงพลังแค่ไหน!


--------------------------------------------------
[1] FPS - First person shooting เกมแนวยิงปืนในมุมมองบุคคลที่ 1
-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./62.md)