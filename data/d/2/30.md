##บทที่ 127 : อัดรายการตอนแรก!
สามวันถัดมา

เช้าวันพฤหัสบดี

สตูดิโอของสถานีโทรทัศน์นครหลวง

“โพเดียมมาวางด้านนี้ ใช่ นั่นแหละอีกนิดหนึ่ง” ต้าเฟยกำลังสั่งงานสตาฟสองสามคนให้จัดฉากรายการ “เก้าอี้แขกรับเชิญวางไว้ตรงข้ามโพเดียมเลย” 

“ไฟยังไม่ได้นะ ยังมืดไป” โหวเกอพูด

ส่วนเสี่ยวหลวี่ก็กำลังก้มหน้าก้มตาเขียนสคริปต์แนะนำผู้บรรยายและแขกรับเชิญไว้ให้จางเย่

ความจริงแล้วพวกเขาแต่ละคนไม่ใช่คนในวงการเต็มตัว แต่เป็นมือหนึ่งในสายงานของตัวเอง ทำให้แม้จะยังไม่เข้าใจแวดวงทีวีและรายละเอียดเฉพาะวงการบางอย่าง ก็ยังทำงานได้อย่างมืออาชีพมาก จัดการงานในส่วนของตัวเองได้อย่างราบรื่นไม่ติดขัด

จางเย่มาถึงแล้ว

“อาจารย์จางมาแล้วเหรอ?” ต้าเฟยทักทาย

เสี่ยวหลวี่ที่เพิ่งเขียนเสร็จเข้ามารับหน้าทันที “อาจารย์จาง นี่ของคุณค่ะ เป็นสคริปต์แนะนำผู้บรรยายและแขกรับเชิญที่จะมาวันนี้”

“โอเค เดี๋ยวผมจะท่องเลย” พิธีกรหลายคนจะมีโพยไว้ในมือเวลากล่าวแนะนำแขกรับเชิญ บางคนมีปัญหากับเรื่องนี้จนถึงขั้นต้องใช้เทเลพรอมเตอร์[1]ช่วย แต่ตัวจางเย่เองไม่มีนิสัยแบบนี้ ชายหนุ่มชอบทำทุกอย่างให้สมบูรณ์แบบ ยิ่งเขาเรียนจบมาทางด้านนี้ จึงยิ่งให้ความสำคัญกับสคริปต์มากขึ้นไปอีก เพราะในความคิดของจางเย่ นี่คือความเป็นมืออาชีพ คนที่ต้องดูโพยหรือไกด์บอกบทนั้นจางเย่เห็นว่าเป็นพวกมือสมัครเล่น ถ้าไม่สุดวิสัยจริงๆ เขาจะไม่ยอมทำเป็นอันขาด คงเป็นเพราะเป้าหมายต่างกัน จางเย่จึงตั้งมาตรฐานกับตัวเองไว้สูงมาก 

ครึ่งชั่วโมงต่อมา

หูเฟยเดินเข้ามาอย่างกระตือรือร้น “ทุกอย่างพร้อมไหม?”

“ทุกอย่างพร้อมแล้วพี่หู” ต้าเฟยกล่าว “ผมเช็กซ้ำสองรอบแล้วด้วย” 

หูเฟยหัวเราะ “ดีแล้ว ถ้าพวกเธอทำฉันก็วางใจได้” เขามองดูรายการแล้วพูดต่อ “จวนจะได้เวลาแล้ว ให้ผู้ชมเข้ามาได้แล้วล่ะ แขกรับเชิญกับผู้บรรยายทุกคนมาถึงหรือยัง?”

เสี่ยวหลวี่อึกอัก “ฉันไม่เห็นใครเลยค่ะ”

“ยังอีกเหรอ?” หูเฟยนิ่งไปชั่วขณะ “ฉันนัดเวลาไว้แปดโมงตรงนะ นี่เลยมาครึ่งชั่วโมงแล้ว”

“ฉันจะตามให้เดี๋ยวนี้ค่ะ” เสี่ยวหลวี่เป็นคนรับผิดชอบด้านการติดต่อประสานงาน หญิงสาวรีบกดโทรศัพท์ทันที หลังจากพูดคุยได้พักใหญ่ เธอก็วางสายแล้วบอก “พวกอาจารย์บอกว่ากำลังจะถึงเดี๋ยวนี้แล้วค่ะ”

จางเย่ขมวดคิ้ว เขานึกว่าจะได้พูดคุยกับอาจารย์ทุกท่านล่วงหน้าเพื่อซักซ้อมกันก่อน แต่ดูท่าจะไม่มีเวลาเสียแล้ว

“ไม่ต้องรอแล้ว ให้พวกผู้ชมเข้ามาก่อนดีกว่า” หูเฟยออกคำสั่ง

ทั้งการติดต่อผู้บรรยาย วางแผนถ่ายทำรายการ สรุปแผนกับผู้บรรยาย เรื่องเหล่านี้ล่าช้ากินเวลามาก จนวันนี้ก็วันพฤหัสบดีแล้ว รายการตอนแรกต้องออกอากาศวันเสาร์ จะล่าช้าไปกว่านี้ไม่ได้อีกแล้ว วันนี้ต้องอัดรายการให้เสร็จ ไม่อย่างนั้นก็จะสายเกินไป

ผู้ชมเริ่มทยอยเข้ามาในสตูดิโอ

บางคนมีบัตรเข้าชมที่ได้รับแจกจากสถานี บางคนเป็นเจ้าหน้าที่ของแผนกอื่นที่เกี่ยวข้องกัน จึงไม่จำเป็นต้องใช้บัตร แค่แสดงตัวก็เข้ามาได้ 

“จางน้อย!”

“ฮ่าๆ อาจารย์จาง!”

ขณะที่จางเย่กำลังท่องสคริปต์อยู่ก็มีคนส่งเสียงเรียกจากด้านหลัง

สามสาวที่มาเป็นป้าซุน พี่สาวโจวและเสี่ยวฟางนั่นเอง

“พวกคุณมาอยู่ที่นี่ได้ยังไงครับ?” จางเย่ไม่รู้มาก่อนเลยแต่ก็ยินดี

ป้าซุนหัวเราะ “เธอจะทำหน้าที่พิธีกรครั้งแรก แถมเป็นพิธีกรรายการใหม่ พวกเราก็ต้องมาให้กำลังใจสิ ต้องแย่งกันน่าดูเลยนะกว่าพวกเราจะได้บัตรพวกนี้มา” 

พี่สาวใหญ่โจวชี้นิ้วใส่เขา “ทำให้ดีดีนะ พี่สาวคาดหวังกับเธอไว้สูงมากเลย” 

จางเย่นำทางก่อนบอก “งั้นเชิญพวกคุณนั่งแถวหน้า ที่นั่ง VIP เลยครับ หุหุ”

“ดีเลย พวกเราขออาศัยชื่อเธอได้อภิสิทธิ์เป็นแขกพิเศษล่ะนะ” พวกของป้าซุนนั่งลงที่แถวแรกสุดซึ่งใกล้กับเวทีมาก 

บัตรเข้าชมรายการถูกแจกออกไปอย่างกะทันหัน จึงไม่เป็นทางการ ไม่ได้กำหนดเลขที่นั่ง นอกจากนี้สตูดิโอที่ถ่ายทำยังมีขนาดค่อนข้างเล็ก รายการของพวกเขาก็ไม่ได้มีชื่อเสียง จึงไม่มีอะไรต้องเข้มงวด ในเมื่อไม่มีเลขที่นั่งและจางเย่เองก็มีอำนาจตัดสินใจได้ในบางเรื่อง จึงสามารถจัดที่นั่งวีไอพีด้านหน้าให้ได้อย่างไม่มีปัญหา เพื่อนร่วมงานเก่ามาให้กำลังใจแบบนี้ จางเย่รู้สึกซึ้งใจมาก

ผู้ชมเข้าที่นั่งอย่างพร้อมเพรียง

อดีตผู้ช่วยสาวเสี่ยวฟางหัวเราะคิกก่อนจะหยิบกระดาษแผ่นยาวออกมาจากกระเป๋า ที่จริงมันไม่ใช่กระดาษ แต่เป็นแบนเนอร์ที่เขียนชื่อจางเย่เอาไว้ ทำตัวเหมือนเป็นกลุ่มแฟนคลับที่ชูป้ายเชียร์ไว้เหนือหัว โบกซ้ายโบกขวาไปมา

จางเย่ยิ้มเจื่อนๆ ไม่ต้องขนาดนี้หรอกมั้ง?

อีกด้าน เสี่ยวหลวี่กระทืบเท้าอย่างกระวนกระวาย “ทำไมยังไม่มาอีกนะ!”

สีหน้าของหูเฟยก็ไม่ดีอย่างมากเช่นกัน “โทร. อีกครั้งสิ! รู้จักเวลากันบ้างไหมเนี่ย!”

เสี่ยวหลวี่โทรศัพท์หาแต่ละคน ก่อนจะบอกกับหูเฟย “ดูเหมือนทุกคนจะมาด้วยกันค่ะ บอกมาว่ากำลังจะถึงเดี๋ยวนี้แล้ว”

“เดี๋ยวนี้ของเขานี่นานเป็นครึ่งวันเลยเรอะ?” โหวเกออารมณ์เสียเช่นกัน

“ทำตัวใหญ่โตยิ่งกว่าดาราอีก? ก็แค่เคยออกรายการของ CCTV เท่านั้นเองไม่ใช่รึไง!” โหวตี้บ่นพึมพำ

หลังจากพูดคุยวิเคราะห์กันอย่างหนักในช่วงหลายวันที่ผ่านมา หูเฟยกับทีมรายการจึงตัดสินใจว่าตอนแรกของรายการ ‘คุยเฟื่องเรื่องประวัติศาสตร์’ จะพูดคุยกันถึงนวนิยายอิงประวัติศาสตร์สามก๊ก เหตุผลน่ะหรือ? ก็เพราะนี่คือหนึ่งในสี่สุดยอดวรรณกรรม เป็นเรื่องที่เกือบทุกคนเคยผ่านตามาแล้ว มีฐานผู้ชมกว้างกว่า ทรงอิทธิพลมากกว่า ในฐานะที่เป็นตอนเปิดตัว ตอนแรกของรายการจะต้องสามารถดึงดูดใจผู้ชมให้ได้มากที่สุด เพื่อเป็นการดึงเรตติ้งให้สูง หากพูดคุยถึงยุคสมัยหรือบุคคลในประวัติศาสตร์หรือวรรณกรรมที่มีชื่อเสียงน้อยกว่า ที่คนส่วนใหญ่ไม่รู้จักหรือไม่เข้าใจ การจะให้เรตติ้งออกมาดีได้คงเป็นเรื่องประหลาด รายการตอนแรกยังเป็นตอนที่สำคัญที่สุดอีกด้วย หูเฟยและทีมงานจึงละเลยไม่ได้ แน่นอนว่าต้องทำออกมาให้ดีที่สุด! 

ดังนั้นครั้งนี้จึงได้เชิญศาตราจารย์จากมหาวิทยาลัยเหรินหมิน ชื่อว่าหม่าเหิงหยวน คนๆ นี้ไม่ใช่นักวิชาการด้านประวัติศาสตร์หรือนักประวัติศาสตร์โดยอาชีพ แต่เป็นศาสตราจารย์จากคณะอักษรศาสตร์ ที่ศึกษาค้นคว้าเกี่ยวกับนวนิยายอิงประวัติศาสตร์และผลงานวรรณกรรมต่างๆ เขาถือได้ว่าเป็นผู้ทรงคุณวุฒิมากคนหนึ่งในวงการนี้ โดยเฉพาะอย่างยิ่งความรู้ความเข้าใจใน ‘วรรณกรรมสามก๊ก’ นั้นลึกซึ้งมาก เพราะได้ศึกษามาอย่างทะลุปรุโปร่งแล้ว เคยถูกเชิญไปออกรายการของสถานีโทรทัศน์ส่วนกลาง (CCTV) เพื่อพูดคุยตอบคำถามเกี่ยวกับวรรณกรรมสามก๊กให้กับนักศึกษามหาวิทยาลัย แม้ในระดับประเทศอาจจะไม่เท่าไรนัก แต่ในเมืองหลวงเขาเป็นศาสตราจารย์ที่ค่อนข้างมีชื่อเสียง หูเฟยต้องจ่ายเงินเป็นจำนวนมากเพื่อที่จะเชิญศาสตราจารย์ท่านนี้มา ด้วยเห็นคุณค่าในความรู้และชื่อเสียงของเขา 

ส่วนแขกรับเชิญท่านอื่นๆ น่ะหรือ?

ต่างก็เป็นคนในวงการที่รักวรรณกรรมและผู้เชี่ยวชาญ ซึ่งศึกษามาไม่แพ้กัน

แต่ใครจะไปคาดคิดว่าคนเหล่านี้จะมาสายมากขนาดนี้ในวันที่ต้องถ่ายทำรายการ นี่แสดงถึงท่าทีของพวกเขาทุกคนว่าไม่ได้ให้ความสำคัญกับรายการนี้ พวกหูเฟยเองก็ยอมรับว่าช่องของพวกเขาเทียบกับของสถานีโทรทัศน์ส่วนกลางไม่ได้ แต่ไม่ว่าอย่างไรก็เป็นสถานีโทรทัศน์ที่มีอิทธิพลในท้องถิ่นค่อนข้างมาก แล้วทำไมถึงเป็นแบบนี้ไปได้?

ทุกคนต่างรอคอย

เหล่าผู้ชมเริ่มหมดความอดทน

“ทำไมถึงยังไม่เริ่มเสียที?”

“ไหนว่าเริ่มแปดโมงครึ่งไม่ใช่เหรอ?”

“นั่นสิ นี่มันเกือบจะเก้าโมงแล้วนะ”

จางเย่ต้องหยิบไมโครโฟนขึ้นมาประกาศกับผู้ชม “ทุกท่านครับ ต้องขออภัยที่การบันทึกเทปรายการจะต้องล่าช้าออกไปเล็กน้อย ทางเราขออัดเสียงปรบมือของทุกท่านไว้ก่อนนะครับ ขอบคุณสำหรับความร่วมมือครับ” แน่นอนว่าเสียงปรบมือตามธรรมชาติย่อมดีที่สุด แต่โดยทั่วไปกลับไม่สามารถทำได้ ดังนั้นเพื่อถ่ายทอดบรรยากาศของรายการ ทีมงานจะอัดเสียงปรบมือและเสียงเชียร์ไว้ก่อน เพื่อนำมาตัดต่อในภายหลังให้รายการดูน่าชมมากขึ้น

เสี่ยวหลวี่เดินขึ้นมานำปรบมือ “พอฉันนับ 1 2 3 ทุกคนปรบมือได้เลยค่ะ...”

เสียงปรบมือก็อัดแล้ว สีหน้าท่าทางคนดูก็ถ่ายแล้ว สุดท้ายทางนี้ก็ยังต้องรออย่างไม่รู้กำหนดเวลาต่อไป

ชายหนุ่มคนหนึ่งกลับไม่ยอมนั่งที่ ลุกขึ้นมาบอกว่า “อาจารย์จางเย่ ไหนๆ ก็ยังไม่เริ่ม คุณ...คุณให้ลายเซ็นผมหน่อยเถอะ” พูดจบก็หยิบหนังสือ ‘คนขุดสุสาน’ ออกมาจากกระเป๋า

จางเย่ยิ้มและเดินลงจากเวทีไปหา “ได้สิครับ”

“เยี่ยมไปเลย ผมมานี่ เพื่อมาดูคุณโดยเฉพาะเลยนะ!” ชายหนุ่มตื่นเต้นเป็นอย่างมาก

หลังจากจางเย่แจกลายเซ็นให้ชายหนุ่มไปแล้ว เด็กสาวอีกคนก็วิ่งเข้ามา “ฉันก็อยากได้ ฉันขอด้วยค่ะ!”

ถัดไป พี่สาวใหญ่วัยอาวุโสเข้ามาหาเขาเพื่อขอลายเซ็นเช่นกัน “ลูกของฉันชอบนิทานของคุณเป็นพิเศษเลย”

หลังแจกลายเซ็นไปสามครั้งก็ไม่มีใครเข้ามาวุ่นวายกับเขาอีก เป็นเพราะว่าจางเย่ยังไม่ได้มีชื่อเสียงมากมาย คนในสตูดิโอส่วนใหญ่ไม่รู้จักเขาด้วยซ้ำ มีเพียงไม่กี่คนเท่านั้นที่จะเข้าอินเทอร์เน็ตเพื่อค้นดูผลงานและวีรกรรมของจางเย่ คนที่จะให้ความสนใจเขาจึงยังเป็นส่วนน้อย ซึ่งเป็นเรื่องปกติ

“ใครเป็นพิธีกรอะ?”

“ไม่รู้สิ”

“เขาดังมากเหรอ? ทำไมฉันไม่เคยรู้จักมาก่อนเลย?”

“พวกเธอไม่รู้จักจางเย่ได้ไง?”

ขณะที่ทุกคนกำลังกระซิบกระซาบคุยกัน ผู้บรรยายและแขกรับเชิญก็มาถึงในที่สุด!

จากหลังฉากเงาร่างหนึ่งปรากฏขึ้น คนที่เดินนำหน้าออกมาคือศาสตราจารย์หม่าเหิงหยวนจากมหาวิทยาลัยเหรินหมิน เขาเป็นชายแก่ร่างเล็กอายุห้าสิบกว่าปี ปลายจมูกเชิดเล็กน้อย ดูหน้าก็รู้ได้ทันทีว่าไม่ใช่คนที่พูดด้วยได้ง่าย ด้านหลังของเขามีผู้ชายสองคนและผู้หญิงหนึ่งคนที่เป็นแขกรับเชิญทั้งสามของวันนี้ ชายวัยกลางคนสองคน ทั้งคู่แซ่สวี คนหนึ่งคืออาจารย์สวีจากมหาวิทยาลัยซือฟ่าน อีกคนคือบรรณาธิการสวี เป็นรองบรรณาธิการของสำนักพิมพ์แห่งหนึ่งในเมืองหลวง คนสุดท้ายเป็นผู้หญิงที่อายุน้อยที่สุดในกลุ่ม ชื่อว่าฉือเหยียน เป็นผู้สื่อข่าวของหนังสือพิมพ์ รับผิดชอบคอลัมน์วรรณกรรม

หูเฟยวางหน้านิ่ง “ศาสตราจารย์หม่า”

“โปรดิวเซอร์หู” หม่าเหิงหยวนยิ้ม “ระหว่างทางมาที่นี่พวกเราพูดคุยกันนิดหน่อย ก็เรื่องรายการนี่แหละนะ เลยมาถึงสาย”

หูเฟยเลี่ยงไปไม่เอ่ยถึง “ไม่เป็นไรครับ เริ่มกันเลยนะครับ?”

“ได้สิ” หม่าเหิงหยวนตอบ

“ผมขอแนะนำให้ทุกคนรู้จัก” หูเฟยผายมือไปทางจางเย่ “นี่คือจางเย่ เป็นพิธีกรรายการ ระหว่างอัดเทปเขาจะช่วยประสานให้พวกคุณทุกคน”

จางเย่ยื่นมือออกมา “ศาสตราจารย์หม่า สวัสดีครับ”

หม่าเหิงหยวนหันมามองแต่กลับทำเหมือนไม่เห็นมือของจางเย่ เพียงพยักหน้าให้ “อืม ฉันรู้แล้ว”

ไม่จับมือด้วย? 

หมายความว่ายังไง?

โหวเกอ ต้าเฟยและคนอื่นๆ มีสีหน้าอึมครึม พวกนายมาสายแล้วยังจะวางท่าหยิ่งยโสขนาดนี้อีก? 

อีกด้าน อาจารย์สวีและบรรณาธิการสวีต่างแกล้งทำเป็นมองไม่เห็นจางเย่เช่นกัน พูดคุยแต่กับหม่าเหิงหยวนเท่านั้น เหมือนจงใจกีดกันจางเย่ออกไป

มีเพียงผู้สื่อข่าวฉือที่ยื่นมือออกมา “สวัสดีค่ะ อาจารย์จาง”

“สวัสดีครับ” จางเย่และฉือเหยียนจับมือทักทาย ท่าทางเหมือนจะไม่ได้เก็บเรื่องที่เกิดขึ้นมาใส่ใจ

พวกเขายังไม่ได้ติดไมโครโฟน ผู้ชมในห้องส่งจึงไม่ได้ยินว่าพวกเขาพูดอะไรกัน แต่แน่นอนว่าคนดูต่างมีตามองเห็นไม่ใช่หรือ? เมื่อเห็นว่าจางเย่ถูกเมินและสามคนในนั้นถึงกับไม่ยอมจับมือด้วย หลายคนจึงเริ่มพูดคุยกันถึงเรื่องนี้ ป้าซุนและพี่สาวใหญ่โจวยิ่งโมโหกับความไม่ถูกต้อง!

“คนพวกนั้นมันอะไรกัน!?”

“อุตส่าห์ไว้หน้าพวกเขาแล้วนะ”

“กลับมาฉีกหน้าอาจารย์จางน้อย?”

“เป็นศาสตราจารย์แล้วไง? เป็นผู้เชี่ยวชาญแล้วไง? คิดว่าตัวเองเจ๋งมากนักเรอะ? ไอ้ตะพาบเฒ่าเอ๊ย!”

พวกพี่สาวโจวพากันสบถใส่ เพื่อนร่วมงานของจางเย่อย่างเสียวหลวี่ โหวเกอและคนอื่นๆ ก็ไม่พอใจอย่างมากเช่นกัน!

ทำไมพวกเขาถึงปฏิบัติกับจางเย่แบบนี้? เมื่อลองคิดดูก็พอจะเข้าใจได้ คนพวกนี้มีความเป็นไปได้ถึงแปดสิบเปอร์เซ็นต์ที่จะเป็นนักวรรณกรรมหัวเก่า จางเย่ไม่เพียงเคยสบถด่าที่ทำงาน ด่าทอผู้บริหาร ไม่กี่วันมานี้ก็ยังมีเรื่องกับสมาคมนักเขียนแห่งเมืองหลวงต่อหน้าสาธารณชน ทั้งยังปฏิเสธคำเชิญเข้าสมาคมนักเขียนแห่งชาติอีกด้วย ตอนนี้ในแวดวงวรรณกรรมจางเย่ชื่อฉาวโฉ่สุดขีด มืออาชีพในวงการหลายคนต่างขึ้นบัญชีดำเขาเอาไว้กันหมด ทุกคนรังเกียจไม่อยากคบค้าสมาคมด้วย 

หูเฟยกระซิบ “จางน้อย อดทนหน่อยนะ”

“ไม่เป็นไรครับ” จางเย่ยังรู้จักอดกลั้น เขาต้องคำนึงถึงส่วนรวมก่อนเป็นสำคัญ นี่เป็นงานพิธีกรรายการโทรทัศน์ครั้งแรกของเขา จะทำพลาดไม่ได้เด็ดขาด!



--------------------------------------------------
[1] เทเลพรอมเตอร์ - จอที่ติดอยู่กับกล้องที่จับภาพผู้ประกาศข่าวหรือพิธีกรสำหรับบอกบท


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./31.md)