##บทที่ 263 : พยัคฆ์ไม่คำรามก็คิดว่าข้าเป็นแมวป่วย?
เฝิงกุ้ยฉิน วางสายลง

จางเย่ได้ยินเสียงสนทนาชัดเจนทุกคำ ไม่ว่าจะเป็นความไม่พอใจของสังคม? มีคนไม่พอใจฉัน? การระงับการถ่ายทอดครั้งนี้มุ่งเป้ามาที่ฉัน?

เฝิงกุ้ยฉินโบกมือกล่าว "กลับไปก่อนเถอะ ฉันจะลองนึกหาวิธีดู"

หวังสยงสีหน้าไม่สู้ดีนัก "คำสั่งประกาศออกมาแล้ว ทำอะไรตอนนี้คงไม่ทันแล้วล่ะครับ"

"ฉันจะลองหาทางอีกที" เฝิงกุ้ยฉินแม้จะรู้ดีว่าไม่มีอะไรให้หวัง แต่เธอก็อยากจะลองพยายามดูอีกครั้ง เธอฝืนกล้ำกลืนไม่ลงจริงๆ กว่าเหวยหว่อจะมีรายการดีๆ ออกมาเช่นนี้นับว่าไม่ง่าย กว่าที่ประเทศจะมีรายการดีๆ เป็นของตัวเองก็นับว่าไม่ง่าย คนอื่นยังไม่ทันพูดอะไรออกมา คนของเราเองจะชิงมาบอกว่าพวกเขานั้นตายแน่แล้วได้ยังไง? ไม่บอกไม่กล่าวก็จะออกคำสั่งแบนรายการของพวกเขา! ไม่แปลกใจเลยว่าทำไมวงการสื่อโทรทัศน์ในประเทศถึงพัฒนาได้ไม่ถึงไหน! จะพัฒนาได้ยังไงล่ะ! คนของเราทำร้ายกันเองทั้งนั้น! เพื่อรักษาผลประโยชน์ของตนเองก็ไม่สนใจเรื่องของคนอื่นแล้ว! นี่แหละคือวงการบันเทิงในประเทศของเรา! เฝิงกุ้ยฉินเหน็บหนาวเข้าไปลึกถึงก้นบึ้งของหัวใจ!

"หัวหน้าเฝิง" จางเย่เรียก

เฝิงกุ้ยฉินปัดมือ "ออกไปก่อนเถอะ"

จางเย่สีหน้าเครียดเคร่ง "เรื่องนี้เป็นเพราะผม ผมทำให้บริษัทต้องลำบาก!"

"ได้ยินด้วย?" เฝิงกุ้ยฉินอุทาน แต่ก็พูดต่อว่า "นี่ไม่ใช่เรื่องของเธอหรอก"

จางเย่กล่าว "ก่อนหน้านี้มีสถานีโทรทัศน์หลายแห่งติดต่อมาหาผม บอกว่าอยากให้ไปทำรายการทอล์คโชว์ให้ แต่ผมไม่สนใจ ปฏิเสธไปทั้งหมด ในวงการนี้ผมเคยล่วงเกินคนไว้ไม่น้อย จนตัวผมเองก็นับได้ไม่หมด พวกนั้นคงมุ่งเป้ามาที่ผมแน่ครับ!"

หวังสยงตบไหล่ "ไม่เกี่ยวกับเธอหรอก"

จางเย่กลับมั่นใจในการวิเคราะห์ของตนเองอย่างยิ่ง

เบื้องบนสั่งให้ฉันรับการประณาม?

เบื้องบนจะเชือดไก่ให้ลิงดู?

เรื่องนี้ไม่ใช่เหตุผลอย่างแน่นอน เป็นไปได้ว่าแค่สบโอกาสเท่านั้น จากประโยคสนทนาของเฝิงกุ้ยฉิน กับกรรมการหลี่จากกองเซ็นเซอร์เซี่ยงไฮ้นั่น พอจะรู้ได้ว่าคนออกคำสั่งคือชายที่เบียร์ลงพุงชื่อ ‘หลี่เทา’ ต่างหากล่ะ เรื่องนี้แน่นอนว่าต้องมีปัญหาจากสายสัมพันธ์ อย่างเช่นลูกสาวของหลี่เทาเป็นติ่งของอีพัคอู หรืออาจจะเป็นเพื่อนเก่า อาจจะเป็นมิตรสหายจากสถานีโทรทัศน์ พวกนั้นคงจะร้องขอให้ หลี่เทาจัดการกับจางเย่ ยิ่งไปกว่านั้นอาจเป็นเพราะว่าหลี่เทาไม่ถูกชะตากับจางเย่ จึงต้องการใช้เรื่องพวกนี้มาบังหน้า โดยมุ่งเป้ามายัง ‘จางเย่ทอล์คโชว์’ ไม่ว่าอะไรก็เป็นไปได้ทั้งสิ้น! จางเย่จำชื่อของ ‘หลี่เทา’ เอาไว้เรียบร้อย ชายหนุ่มมั่นใจว่ารายการเขาโดน ‘หลี่เทา’ คนนี้เล่นงานอย่างแน่นอน!

พวกแกกะจะเอาให้ฉันตายเลยใช่ไหม!

ยิ่งจางเย่ใจเย็นเท่าไร นั่นแปลว่าเขายิ่งโกรธมากขึ้นเท่านั้น!

เฝิงกุ้ยฉินกล่าว "เหล่าหวัง เธอไปถ่วงเรื่องสปอนเซอร์รายการเอาไว้ก่อน อ่า..ช่างเถอะ บอกพวกนั้นไปตรงๆ เลยดีกว่า พวกนั้นสายข่าวดี ยังไงคืนนี้กองเซ็นเซอร์ของเซี่ยงไฮ้ก็ต้องจัดงานแถลงข่าวอยู่ดี ปิดไม่มิดหรอก"

หวังสยงถอนหายใจ "รับทราบครับ" ค่าโฆษณาตั้งหลายล้านหายไปในพริบตาแบบนี้ ไม่ใช่แค่หวังสยง ที่ปวดใจ คนทั้งบริษัทต่างปวดใจเช่นกัน!

รายการของบริษัทเพิ่งได้ประเดิม ยังไม่ทันจะได้สร้างชื่ออะไรก็โดนคนแทงข้างหลังใส่แล้วมีดหนึ่ง สร้างความเสียหายให้กับสถานีของพวกเขาอย่างใหญ่หลวง!


……


ที่ออฟฟิศ

จางเย่ กลับมาแล้ว

"ได้สปอนเซอร์ไหม?" ต่งซานซานที่นั่งอยู่เงยหน้าขึ้นถาม หัวเราะฮาๆ กล่าวว่า "เห็นว่าสปอนเซอร์รอบนี้ให้ค่าโฆษณานายเยอะกว่ารายการอื่น ถึงกับสูงกว่ารายการออนไลน์ด้วยกันซะด้วย ต่อไปนี้นายจะกลายเป็นพิธีกรค่าตัวแพงคนหนึ่งแล้วนะ"

อาเชียนยิ้มกล่าว "ยินดีด้วยนะครับอาจารย์จาง"

"คืนนี้จะมีเลี้ยงรึเปล่าน๊าาา?" เสียวอวี่กระเซ้า

ทว่าจางเย่กลับนิ่งเงียบ ค่อยๆ นั่งลงที่โต๊ะทำงานของตัวเอง ไม่พูดไม่จาสักคำ

เพื่อนร่วมงานหลายคนหันมองหน้ากัน ทุกคนต่างสงสัย มีเรื่องอะไรรึเปล่า? อาจารย์จางเป็นอะไรน่ะ? ค่าสปอนเซอร์สูงขนาดนี้ทำไมถึงทำหน้าเครียดงั้นล่ะ?

ทันใดนั้น มีเสียงของผู้หญิงคนหนึ่งตะโกนดังลั่น!

เป็นพิธีกรหญิง หวังเป้ย นั่นเอง เธอพูดอย่างแตกตื่นว่า "พวกนายรีบมาดูหน้าเว็บของกองเซ็นเซอร์เร็ว! คราวนี้ประกาศแบนรายการออกมาเจ็ดรายการ! ในนั้นมี....มี ‘จางเย่ทอล์คโชว์’ ด้วย!"

"อะไรนะ?"

"เป็นไปไม่ได้มั้ง?"

"อาจารย์หวัง คุณดูผิดรึเปล่า?"

"ระงับการออกอากาศเหรอ? เพราะอะไรน่ะ!?"

ในออฟฟิศวุ่นวายราวเกิดไฟไหม้ ทุกคนรุมล้อมกันเข้ามา

เมื่อเห็นประกาศจากกองเซ็นเซอร์เต็มตา ทุกคนถึงกับพูดไม่ออก!

เป็น ‘จางเย่ทอล์คโชว์’ จริงๆ! โดนระงับการออกอากาศจริงๆ! แถมยังมีคำสั่งมาวันนี้! เป็นที่เข้าใจตรงกันว่าเมื่อมีคำสั่งนี้ออกมานั่นคือ ‘มีผลสืบเนื่องตลอดไป!’ ถึงจะทำการแก้ไขหรือจะลบรายการตอนก่อนหน้านี้ออกก็ตาม ‘จางเย่ทอล์คโชว์’ ก็ออกอากาศไม่ได้อีก!

อาเชียนนั่งตาลอย "ทำไมเป็นแบบนี้?"

"ในนั้นเขียนว่า จางเย่ เผยแพร่ข้อมูลอันเป็นอันตราย เผยแพร่ข้อมูลที่ขัดต่อความสงบอันดีของสังคม?" เสียวอวี่ขุ่นเคืองไม่น้อย "ผายลมชัดๆ!"

เพื่อนร่วมงานสูงวัยคนหนึ่งตบโต๊ะสบถ "ไอ้พวกกองเซ็นเซอร์บัดซบ! ไอ้พวกลูกเต่าเส็งเคร็ง!"

"ขนาดผู้เชี่ยวชาญในวงการตั้งหลายคนยังออกมาชมเชย บอกว่าทอล์คโชว์แบบนี้สิถึงเหมาะส่งออกนอกประเทศให้โด่งดังไปทั่วโลก สุดท้าย.. สุดท้ายกลายเป็นมาโดนกองเซ็นเซอร์แบนแบบนี้เรอะ?" จางหานที่มีความสัมพันธ์กับต่งซานซานไม่เลวก็ออกปากว่า เรื่องนี้เหลือเกินไปจริงๆ


ต่งซานซานรีบถามขึ้นมาว่า "รายการอื่นที่โดนแบนมีรายการอะไรบ้าง? ทอล์คโชว์โดนกันหมดเลยเหรอ?" ตอนนี้นอกจาก ‘จางเย่ทอล์คโชว์’ แล้ว ยังมีอีกสามรายการที่ลอกรายการของจางเย่ ผุดขึ้นมาเหมือนหน่อไม้หลังฝน เป็นสถานีออนไลน์สองสถานีและสถานีท้องถิ่นเซี่ยงไฮ้อีกหนึ่งสถานี ทั้งๆ ที่ไม่มีใครซื้อลิขสิทธิ์ไปจากจางเย่เลยก็ตาม

หวังเป้ยนั่งอยู่หน้าคอมพิวเตอร์กัดฟันกรอด ชี้ไปที่หน้าจอกล่าวว่า "พวกเธอดูรายการอื่นสิ นอกจากของจางเย่ ไม่มีรายการไหนเป็นทอล์คโชว์เลยสักนิด!”

‘ข้อคิดเห็นจากคนแซ่เฉิน’

‘บิกินีออนไลน์โชว์’

‘นิทานเด็กน้อย -- ชีวิตกระต่าย’

ขนาดรายการเด็กยังอยู่ในรายชื่อรายการที่โดนแบน ทว่าตั้งแต่ต้นจนจบ ดูซ้ำแล้วก็ยังไม่เห็นว่าจะมีรายการทอล์คโชว์อื่นๆ บอกได้ว่ามีเพียงรายการของจางเย่เท่านั้นที่โดนแบน! ส่วนรายการอื่นๆ ที่ทำการลอกเลียนทอล์คโชว์ของจางเย่ล้วนแต่อยู่รอดปลอดภัยไร้เรื่องราว! ควรเข้าใจก่อนว่ารายการก๊อปปี้ทั้งหลายนั่นไม่ได้แตกต่างอะไรกับของจางเย่เลยสักนิด! เพราะไม่มีรายการไหนเข้าถึงใจความสำคัญของรายการทอล์คโชว์เลย พวกเขาจึงไม่สามารถสร้างผลงานขึ้นเองได้ จางเย่ทำรายการแบบไหนพวกนั้นก็ทำไปแบบนั้น ด่าเกาหลี ด่าชาวต่างชาติ ด่าอเมริกา ต่างก็ทำตามรูปแบบรายการของจางเย่ทั้งนั้น แต่ว่า! ตอนนี้รายการเหล่านั้นยังคงปลอดภัยหายห่วง!

เพราะอะไร?

ทำไมถึงมุ่งเป้ามาที่อาจารย์จาง!

เหล่าผู้ที่มีความสัมพันธ์อันดีกับจางเย่ล้วนแต่โกรธเคืองแทน!

จางเย่ได้ยินคำสนทนาของทุกคน ความโกรธเกรี้ยวพลันพลุ่งพล่านขึ้นอีกครั้ง! หลี่เทา เอ๋ย หลี่เทา! ถ้าเอ็งไม่ชอบหน้าฉันขนาดนั้น งั้นก็จัดการไปสิ! พวกเอ็งจะทำให้มันดูดีหน่อยไม่ได้ไง? ดูตอนนี้สิ? ไอ้พวกรายการที่ก๊อปปี้ฉันไป นายกลับทำเป็นหลับตาข้างลืมตาข้าง แต่ดันลงมีดใส่รายการตัวจริงอย่างรายการฉัน? หมายความว่ายังไง? ปล่อยให้รายการก๊อปพวกนั้นเป็นรายการตัวจริง? แล้วจัดการกับรายการฉัน คิดจะให้รายการทอล์คโชว์พวกนั้นทำได้โดยไม่ต้องจ่ายค่าลิขสิทธิ์ให้ฉันสินะ? แล้วยังมีหน้าจะช่วยพวกนั้นลงมีดอีกเรอะ? คิดว่าพอไม่มี ‘จางเย่ทอล์คโชว์’ แล้ว ต่อไปคิดจะดูรายการทอล์คโชว์ก็ให้ไปดูกับช่องทีวีทางโน้นสินะ?

ชัดเจนเรื่องนี้เกี่ยวพันกับผลประโยชน์มหาศาล!

แค่เหลือบมองจางเย่ก็รู้แล้วว่าเรื่องนี้ซับซ้อน ทั้งอาจจะยังซับซ้อนกว่าที่คิดไว้ การแบน ‘จางเย่ทอล์คโชว์’ นั้นเกี่ยวพันกับเรื่องผลประโยชน์ด้วย!

ทันใดนั้น มีโทรศัพท์สายหนึ่งต่อหาจางเย่

"ฮัลโหล?" ชายหนุ่มรับสาย

"สวัสดีค่ะอาจารย์จาง ฉันติดต่อมาจากสถานีโทรทัศน์เซี่ยงไฮ้ ก่อนหน้านี้เพื่อนร่วมงานของฉันเคยติดต่อกับคุณครั้งหนึ่ง ไม่ทราบว่าคุณยังจำได้ไหมคะ?" ปลายสายเป็นเสียงของหญิงวัยกลางคน "ฉันได้รับข่าวมาว่ารายการของคุณโดนระงับการออกอากาศหรือคะ?"

จางเย่พูดเสียงเรียบ "มีอะไรก็ว่ามาครับ"

เสียงผู้หญิงจากปลายสายกล่าว "คืออย่างนี้ค่ะ พวกเราเองยังมีความคิดเช่นเดิม อยากให้คุณมาอยู่กับสถานีเรา พวกเราจัดเตรียมรายการทอล์คโชว์ให้คุณใหม่ได้นะคะ"

จางเย่กล่าว "ผมโดนกองเซ็นเซอร์แบนแล้วนะ ต่อให้เปลี่ยนชื่อรายการ ก็ไม่มีทางอนุมัติอยู่ดีหรือเปล่าครับ?"

หญิงคนนั้นหัวเราะกล่าวว่า "เรื่องนี้คุณไม่ต้องเป็นกังวล เรื่องการตรวจสอบรายการพวกเรามีวิธีจัดการค่ะ ในเมื่อทางเราต้องการเชิญคุณมา ก็ย่อมต้องมีวิธีจัดการอยู่แล้ว ถ้าคุณยอม อย่างเร็วที่สุดสัปดาห์หน้ารายการใหม่จะได้รับการอนุมัติแน่นอน คุณจะได้ทำรายการทอล์คโชว์ต่อได้ ว่าอย่างไรดีคะ?"

จางเย่แค่นหัวเราะ "ขอโทษทีครับ ผมไม่สนใจ!"

หญิงคนนั้นตกตะลึง ก่อนจะพูดต่อไปอีก

จางเย่วางสายไปแล้ว เขาไม่ต้องการจะสนทนาต่ออีกแม้แต่คำเดียว! จากโทรศัพท์สายนี้ ทำให้จางเย่รู้เรื่องเพิ่มขึ้นอีกอย่างหนึ่ง เขาไม่รู้ว่าเป็นสถานีโทรทัศน์ท้องถิ่นเซี่ยงไฮ้หรือไม่ที่อยู่เบื้องหลังการระงับการออกอากาศ แต่เขาแน่ใจว่ามีสถานีโทรทัศน์และสถานีออนไลน์อยู่เบื้องหลังแน่นอน เพราะหลี่เทาแบนรายการของจางเย่ มีแต่ช่องเหวยหว่อกับจางเย่เท่านั้นที่ได้รับผลกระทบ รายการอื่นๆ ล้วนแต่อยู่รอดปลอดภัย!

อีกสายหนึ่ง

คนนี้คือคนจากสถานีโทรทัศน์ที่ติดต่อเขามาก่อนหน้านี้

"จางเย่สนใจจะมาอยู่กับสถานีเราไหม? ข้อเสนอยังเป็นเหมือนครั้งก่อนนั่นแหละ รายการนายโดนระงับแล้ว อยู่ที่เหวยหว่อไปก็ไม่ได้ฉายต่ออีกแน่นอน ทำไมไม่มาอยู่กับพวกเราล่ะ ตัดสินใจยังไงนายคิดเอาเองเถอะ" คนคนนี้ จางเย่จำได้แม่นยำ ครั้งก่อนโทรหาเขายังสุภาพอย่างยิ่ง คำหนึ่งเรียกคุณ คำหนึ่งเรียกอาจารย์จาง มาตอนนี้เปลี่ยนทัศนคติกันแบบนี้ เรียกชื่อของจางเย่ตรงๆ คำพูดคำจาเองก็ดูไม่เป็นมิตร เหมือนกับจางเย่ต้องไปร้องขอเขาอย่างไรอย่างนั้น

อีกฝ่ายโทรมาเชื้อเชิญเขา แน่นอนว่าต้องพูดจาอย่างสุภาพ จางเย่เองก็ต้องสุภาพกลับ ถึงแม้ว่าเขาจะตัดสินใจแล้วที่จะไม่ไปก็ตาม

แต่ว่าถ้าคุณไม่ได้พูดกับฉันดีๆ ล่ะ?

ถ้างั้นฉันจะพูดสุภาพกับแกทำซากอะไร!

จางเย่สวนกลับทันควัน "แกมาทางไหน ก็ไสหัวกลับไปทางนั้นซะ!"

"นาย...." คนคนนั้นโดนด่าจนงุนงง อีกทั้งเกรี้ยวโกรธสุดระงับ กำลังจะอ้าปากด่ากลับ

ตู๊ดๆๆ จางเย่วางสายใส่ทันที ตอนนี้เขาชักสงสัยแล้วว่าเรื่องนี้มีคนมีเอี่ยวหลายคนแน่นอน หลังจากทำหลบๆ ซ่อนๆ มาครึ่งเดือน ถึงคราวที่จางเย่จะคืนสภาพเป็นอย่างตอนอยู่เมืองหลวงเสียที! เขาแม่*ต้องคืนสภาพเป็น ‘นักสู้’!

พยัคฆ์ไม่ร้องคำราม พวกเอ็งแม่*คิดว่าข้าเป็นแมวป่วยแล้วสินะ!





*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./64.md)