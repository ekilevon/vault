##บทที่ 219 : ออกข่าว CCTV แล้ว!
ห้องพักของจางเย่เป็นระดับธุรกิจเช่นกัน แต่มีคำหนึ่งเพิ่มขึ้นมา ‘ชั้นธุรกิจห้องสูท’ มีห้องครัวเพิ่มเข้ามาในห้องนั่งเล่นด้วย ห้องน้ำก็อยู่ในห้องนอน ซึ่งเป็นหนึ่งในไม่กี่ห้องที่อยู่ห้องท้ายๆ ของตึก มันดีกว่าห้องอื่นเยอะมาก แค่มองปราดเดียวก็รู้ว่าเขาได้รับการดูแลเป็นพิเศษ จางเย่ไม่ได้แปลกใจอะไรนัก เขาเดินไปอาบน้ำก่อนจะออกมาเปิดโทรทัศน์ดู

ตอนนี้เวลาหนึ่งทุ่มยี่สิบนาที

ช่วงเวลานี้เกือบทุกช่องทีวีดาวเทียมต่างออกอากาศข่าวของ CCTV กันหมด

เมื่อหน้าจอทีวีเปิดขึ้นมา เป็นช่องดาวเทียมของเซี่ยงไฮ้ ข่าว CCTV กำลังออกอากาศอยู่พอดี ตอนแรกจางเย่คิดจะเปลี่ยนไปดูช่องอื่นแต่เปลี่ยนใจดูช่องนี้ต่อ

พิธีกรหนึ่งชายหนึ่งหญิง ทั้งสองคนเป็นผู้ประกาศที่มีอายุเยอะแล้ว

ผู้ประกาศข่าวชายอ่านข่าว “เกิดอุบัติเหตุในโรงงานเคมีขึ้น มีผู้เสียชีวิตสองรายและได้รับบาดเจ็บอีกแปดราย”

ผู้ประกาศข่าวหญิงรายงานต่อ “เจ้าหน้าที่ที่เกี่ยวข้องได้เร่งทำการสืบหาสาเหตุค่ะ”

“ต่อไปเป็นข่าวด่วนนะครับ” ผู้ประกาศข่าวชายมองไปที่เทเลพร็อมเตอร์ ข่าวด่วนเป็นอะไรที่พบได้ทั่วไปทุกช่องข่าว เพียงแต่สำหรับช่อง CCTV นั้นค่อนข้างเป็นเรื่องที่หายาก เพราะว่าการออกอากาศสดโดยปกติแล้วได้ถูกจัดตารางไว้เรียบร้อย เวลาจึงค่อนข้างกระชับ อีกทั้งเวลาสำหรับรายการข่าวถูกให้มาอย่างจำกัดอยู่แล้วเพราะมีรายการอื่นจ่อคิวรอออกอากาศต่อ หากล่าช้าไปแม้แต่วินาทีเดียวอาจเกิดปัญหาได้ อีกทั้งหากไม่ใช่เรื่องสำคัญจริงๆ ข่าว CCTV เวลาหนึ่งทุ่มนี้จะไม่ออกข่าวด่วนอย่างแน่นอน!

“วันนี้เวลาสิบหกนาฬิกา เที่ยวบิน CA1883 จากเมืองหลวงมาเซี่ยงไฮ้ถูกจี้เครื่องบินโดยคนร้ายสามคน เหตุการณ์นี้ได้ทำให้มีผู้ได้รับบาดเจ็บสาหัสถึงสามราย และบาดเจ็บเล็กน้อยอีกแปดราย คนร้ายทั้งสามคนตอนนี้อยู่ในการควบคุมของตำรวจเรียบร้อยและกำลังถูกสอบสวนโดยเจ้าหน้าที่”

ผู้ประกาศข่าวหญิงกล่าวต่อ “จากแหล่งข่าว ตอนที่คนร้ายจี้เครื่องบินได้และทำการควบคุมเครื่องบินนั้นสถานการณ์ตกอยู่ในอันตรายอย่างยิ่ง ตอนนั้นได้มีพิธีกรคนหนึ่งเป็นคนนำผู้โดยสารออกไปต่อสู้กับคนร้ายเพื่อแย่งชิงการควบคุมกลับมา และก็เป็นเขาอีกเช่นกันที่ขับเครื่องบินในยามที่นักบินทั้งสองคนได้รับบาดเจ็บสาหัส ในยามที่ไม่มีใครสามารถขับเครื่องบินได้ และห้องนักบินได้รับความเสียหายไปหมด เป็นเขานั่นเองที่นั่ง ณ ตำแหน่งนักบินโดยไม่ห่วงความปลอดภัยของตนและสามารถนำเครื่องลงจอดที่สนามบินหงเฉียวในเซี่ยงไฮ้ได้อย่างปลอดภัย การกระทำครั้งนี้ช่วยชีวิตผู้คนไว้เกือบหนึ่งร้อยคน ในฐานะที่เป็นสหายร่วมวิชาชีพพวกเราอยากบอกว่า อาจารย์จางเย่ คุณทำได้เยี่ยมมาก!”

รายการข่าวของ CCTV ปัจจุบันนี้ค่อนข้างมีความเสรีมากขึ้น ผู้ประกาศข่าวไม่จำเป็นต้องทำตัวแข็งทื่อยึดติดกับสคริปต์เสมอไป พวกเขาสามารถแสดงความคิดเห็นบางอย่างออกมาได้ด้วย

เขาได้ออกข่าวแล้วเหรอ?

พี่ชายคนนี้ได้ออกข่าวของ CCTV ด้วย!?

หลังจากดูข่าวจบ จางเย่ยังไม่อยากจะเชื่อว่านี่เป็นเรื่องจริง เขาเคยวาดฝันไว้หลายต่อหลายครั้งว่าจะได้ปรากฏตัวบนหน้าข่าวของ CCTV อย่างเช่นจัดคอนเสิร์ตทัวร์รอบโลกเอย หรือหนังที่เขาเล่นเป็นพระเอกทำรายได้ทะลุเป้าพันล้านหยวนงี้ แต่เขาไม่เคยคิดมาก่อนเลยว่าจะได้ออกข่าวในสถานการณ์อย่างนี้!

เจ๋งเป้ง!

นี่มันข่าวถ่ายทอดสดของ CCTV ตอนเวลาหนึ่งทุ่มเชียวนะ!

ไม่จำเป็นต้องพูดถึงเรตติ้งเลย เพราะว่าการออกอากาศนี้ บังคับออกในทุกโทรทัศน์ท้องถิ่นและโทรทัศน์ดาวเทียม คนที่ดูแน่นอนว่าต้องเยอะมากๆ นี่ไม่ใช่ตัวเลขที่ช่องวรรณศิลป์ของเมืองหลวงจะเทียบได้!

ดังอีกแล้ว!

ดังพลุแตก ก้าวข้ามไปอีกขั้น!

กริ๊งๆๆ โทรศัพท์ที่จางเย่โยนไปบนเตียงตอนเข้าห้องก่อนหน้านี้ดังขึ้น ชายหนุ่มหยิบมันขึ้นมาดูและเห็นว่าเป็นเบอร์ของคุณน้าเจ้าของห้องเช่า

“ฮัลโหล?” จางเย่รับสาย

แต่กลับเป็นเสียงพูดในลำคอของเฉินเฉินตัวน้อยดังขึ้นมา “จางเย่ นายออกข่าวแน่ะ!”

จางเย่หัวเราะฮ่าๆ “รู้แล้วๆ เป็นไงบ้าง คุณอาคนนี้เยี่ยมไปเลยใช่ไหม? นี่คุณป้าบอกให้เธอโทรมาหาฉันสินะ? ส่งโทรศัพท์ให้เธอหน่อยสิ”

“ป้าคะ...” เฉินเฉินตะโกน

“ติดแล้วเหรอ? ส่งมาสิ” เสียงเหราอ้ายหมิ่นดังมาไม่ไกลนัก

จางเย่กล่าว “ว่าไงคุณน้าเจ้าของห้อง ผมสบายดีนะ ไม่ต้องห่วง”

เหราอ้ายหมิ่นถาม “เธอไปเรียนหัดขับเครื่องบินมาตั้งแต่เมื่อไรน่ะ?”

“ไฮ้ พี่ชายคนนี้เรียนด้วยตัวเองน่ะสิ ผมก็บินมันไปมั่วๆ เท่านั้นเอง” จางเย่ตอบติดตลก

“แล้วกลุ่มคนที่มาจี้เครื่องบินเป็นพวกไหน?” เหราอ้ายหมิ่นถาม

จางเย่ตอบจริงจังขึ้นเล็กน้อย “ผมไม่รู้เหมือนกัน แต่จากสำเนียงการพูดนี่ยังไงก็เป็นคนจีนเหมือนเรา แต่พวกเขาใช้วิชามวยไทย ฝีมือไม่ธรรมดาเลย”

“เธอบาดเจ็บรึเปล่า?” เหราอ้ายหมิ่นถามต่อ

“ผมเหรอ? เจ็บงั้นเหรอ? ฮ่าๆ คุณต้องล้อเล่นแน่ๆ ด้วยวิชากังฟูของผม ใครที่ไหนจะมาทำอะไรผมได้? แค่เตะสองสามทีต่อยอีกสองสามครั้งผมก็กำราบพวกมันอยู่หมัดแล้ว!” จางเย่คุยโต ที่จริงแล้วในสถานการณ์จริงต้องเรียกว่าฉิวเฉียดมาก! เพราะเขาสู้กับทั้งสองคนพร้อมกันไม่ไหวเมื่อถูกรุม หากไม่ใช่เพราะมีพวกผู้โดยสารมาช่วยเหลือล่ะก็จางเย่คงได้ตายตรงนั้นไปนานแล้ว! แต่แน่นอนว่าเขาจะบอกความจริงกับพี่สาวเหราฟังได้อย่างไรกัน ไม่อย่างนั้นเขาก็อดแสดงภาพลักษณ์อันกล้าหาญกันพอดีสิ?
หลังจากคุยกันอีกสักพัก พวกเขาจึงวางสาย
ไม่นานนัก ทางบ้านของชายหนุ่มก็โทรศัพท์เข้ามา

“ลูก! เกิดอะไรขึ้นน่ะ? ลูกใช่คนที่ข่าวสดเมื่อกี้พูดถึงรึเปล่า!? ชื่อจางเย่เหมือนกันแถมเป็นพิธีกรที่บินจากเมืองหลวงไปเซี่ยงไฮ้...” แม่ของเขาถามอย่างกระวนกระวาย

จางเย่หัวเราะ “ผมเองนั่นแหละแม่ แต่ผมสบายดี”

“ลูกอยากจะทำให้พ่อกับแม่หัวใจวายหรือยังไงน่ะ!” แม่เขาพูดอย่างโมโห

“ผมไม่มีทางเลือกนี่นา ต้องบอกว่าโชคร้ายแหละที่ไปอยู่ในสถานการณ์แบบนั้น” ที่จริงไม่ใช่ว่าจางเย่โชคร้าย แต่เป็นเพราะระดับความยากของเกมถูกปรับจากลูกเต๋าต่างหาก!

แม่ของเขากล่าวต่อ “แต่นั่นไม่ได้หมายความว่าลูกควรจะไปขับเครื่องบินนะ!”

“ถ้าผมไม่ทำก็ไม่มีใครทำได้แล้วล่ะ เพราะไม่มีคนทำได้นี่สิผมเลยต้องทำแทนไง” จางเย่หัวเราะเจื่อนๆ

แม่ดุเขา “ลูกเท่านั้นที่ทำได้? ผายลมเถอะ! แกเรียนคณะสื่อสารมวลชนนะ! จะไปรู้เรื่องขับเครื่องบินได้ยังไงกัน!”

“แม่คิดว่าผมเป็นใครน่ะ? ไม่มีอะไรที่ลูกแม่ไม่รู้หรอกนะ แถมผมก็โชคดีไม่ใช่เหรอ? ตอนนี้ผมก็สบายดีแล้วด้วย ฝากบอกพ่อด้วยล่ะว่าไม่ต้องเป็นห่วง”

“จะไม่ให้เป็นห่วงได้ยังไงกัน?”

“เอาเถอะ แค่นี้ก่อนนะแม่ ทางสายการบินเขามาเรียกผมไปกินข้าวแล้ว”

ชายหนุ่มตัดสายเพราะเขาไม่อยากฟังแม่บ่นต่อ ทันใดนั้นก็มีสายอื่นโทรเข้ามาอีก เป็นเพื่อนร่วมงานเก่าเขาบ้าง เพื่อนเก่าบ้าง รวมไปถึงญาติๆ ทุกคนต่างรุมกันโทรหา น่าจะเป็นเพราะว่าพวกเขาล้วนดูข่าวกันหมดแล้ว

……

“ไอ้หยา จางน้อย นายโอเคเปล่า?”

“ลุงใหญ่ ผมสบายดี”

……

“อาจารย์จาง ทำไมคุณถึงไปก่อเรื่องอีกแล้วล่ะ?”

“เสี่ยวหลวี่ ดูสิเธอพูดอะไรกันน่ะ หมายความว่ายังไงที่ฉันไปก่อเรื่อง เป็นคนร้ายต่างหากนะที่ก่อเรื่องน่ะ!”

……

ในเวลาเพียงชั่วครู่เขาได้รับสายเกินกว่าสิบเข้าไปแล้ว

จางเย่อธิบายจนปากเมื่อยไปหมด หลังจากวางสายสุดท้ายลงเขาหยิบเอาน้ำแร่บนโต๊ะมาดื่มแก้กระหายจนหมดในอึกเดียว

ติ๊งต่อง เสียงออดดังขึ้น

จางเย่เปิดประตูแล้วเห็นว่าเป็นต่งซานซานนั่นเองที่อยู่ข้างนอก

ต่งซานซานอาบน้ำและเปลี่ยนชุดใหม่เรียบร้อยแล้ว เป็นชุดเดรสสีขาวที่ใส่แล้วรับกับรองเท้าส้นเข็มสีขาวของเธอ ชุดเดรสค่อนข้างเปิดเผยส่วนหน้าอก ขับให้เห็นส่วนร่องอกลึกเด่นชัด ส่วนด้านล่างค่อนข้างสั้นรัดบริเวณบั้นท้ายอย่างพอเหมาะพอเจาะ ดูราวกับว่าเธอไม่มีทางเลือกสำหรับชุดมากนัก แต่สำหรับเขานั้นดูแล้วคันที่หัวใจยากจะเกานัก!

ต่งซานซานถาม “นายเห็นข่าวรึยัง?”

“อ่าฮะ เพิ่งดูเมื่อกี้เอง” จางเย่ตอบ
ต่งซานซานเหลือบมองชายหนุ่ม “คราวนี้นายได้เลื่อนขึ้นทำเนียบคนดังระดับ D แบบไร้อุปสรรคแน่นอน”

จางเย่กระพริบตาปริบ “ไม่น่าเป็นไปได้มั้ง ฉันคิดว่าฉันยังห่างไปอยู่หน่อยนะ”

ต่งซานซานหัวเราะ “จากเรื่องที่เกิดขึ้นนายคงไม่ห่างมากแล้วล่ะ ถ้าไม่เชื่อละก็ไปตรวจอันดับของนายในทำเนียบคนดังคืนนี้ไม่ก็วันพรุ่งนี้ตอนเช้าได้เลย นายทำได้ดีมาก! พวกเราเพิ่งจะจบกันมาไม่กี่เดือนแต่นายก็เลื่อนไประดับ D แล้ว ชื่อเสียงนายพุ่งขึ้นไวอย่างกับจรวดแน่ะ!”

จางเย่โบกมือปัด “แหม ต่อให้เธอจะชมฉันมากสักแค่ไหน แต่ฉันก็ไม่มีปัญญาเลี้ยงข้าวเธอหรอกนะ เทียบกับเธอไม่ได้หรอก ดูสิเธอทั้งสวยทั้งหุ่นดี ต่อให้ไม่ทำอาชีพพิธีกรก็ยังไปเล่นหนังเล่นละครได้หายห่วง เธอน่ะเทียบกับฉันแล้วโอกาสดังง่ายกว่าเยอะ พี่ชายคนนี้หน้าตานี่จะให้ไปรับบทพระเอกคงไม่ไหวหรอก เธอเคยเห็นนักแสดงนำคนไหนหน้าตาไม่หล่อไม่สวยบ้างไหมล่ะ? ต่อให้พวกเขาบางคนจะหน้าตาไม่ดีแต่ก็ยังมีเสน่ห์ ถ้าฉันคิดจะก้าวหน้าในสายอาชีพวงการบันเทิงละก็ยังไงก็ยากกว่าเธอ ในเมื่อฉันไม่มีต้นทุนอะไรเพราะงั้นได้แต่เลือกเดินในเส้นทางรูปแบบของฉันเองนี่แหละ”

ต่งซานซานมองเขา “นายมีความสามารถนะ”

จางเย่คิดสักพัก “นั่นก็จริง ไม่เถียง”

ต่งซานซานหัวเราะ “นายนี่ถ่อมตัวไม่เป็นเลยจริงๆ”

เมคอัพบนหน้าของหญิงสาวก่อนหน้านี้ถูกลบออกไปแล้ว แต่เธอก็แต่งหน้าใหม่อีกครั้งเพื่อให้เข้ากับชุดเดรสที่สวมใส่ สีของลิปสติคเป็นแบบระยิบระยับทำให้ปากดูชุ่มชื้น ดูแล้วช่างเข้ากับชุดเดรสสีขาวสวยงามลงตัว ทำให้จางเย่ที่ก่อนหน้านี้ได้รับจูบจากหญิงสาวรู้สึกอยากจะจูบเธออีกสักครั้ง เสน่ห์ของดาวโรงเรียนคนนี้ไม่ได้จางหายไปเลยตั้งแต่วันที่เธอยังเรียนอยู่ แต่กลับดูสวยคมและงามสะพรั่งแบบหญิงสาวเต็มวัยมากขึ้นจนทำให้ความสวยของเธอสูงทะลุเพดานไปเลย ทุกส่วนของเธอช่างดูสวยราวกับกำลังแข่งกันเอง ขนาดสีทาเล็บยังดูเย้ายวนใจเลย!

“ไปกันเถอะ” ต่งซานซานหันศีรษะไปทางลิฟต์ “เดี๋ยวงานก็จะเริ่มแล้ว”

“โอเค” จางเย่เดินเข้าลิฟต์ไปกับหญิงสาวแล้วกล่าว “มาแลกเบอร์กันหน่อยดีกว่า จะได้ติดต่อหากันได้สะดวก”

“เออใช่ ฉันยังไม่มีเบอร์นายเลยนี่นา” ต่งซานซานหยิบโทรศัพท์ของเธอออกมาแลกเบอร์กับชายหนุ่ม เมื่อพวกเขาแลกกันเสร็จ โทรศัพท์ของหญิงสาวพลันดังขึ้น

ต่งซานซานไม่ได้สนใจจางเย่และคุยกับสายที่โทรเข้ามาในลิฟต์ “ฮัลโหล… ค่ะฉันเอง… โอเคค่ะ นี่ฉันมาถึงเซี่ยงไฮ้แล้ว… ใช่แล้วเป็นเที่ยวบินนั่นแหละ… ฉันสบายดีค่ะ จะให้โทษคุณได้อย่างไรกันล่ะ? ตอนที่คุณจองตั๋วก็คงไม่คิดว่าจะเกิดเรื่องแบบนี้ขึ้นหรอกจริงไหมคะ… ได้ค่ะ เดี๋ยวฉันจะเข้าไปพรุ่งนี้นะคะ… ใช่แล้ว งั้นเราค่อยมาคุยเรื่องสัญญากันพรุ่งนี้… ได้เลย แค่นี้นะคะ”

จางเย่ถาม “กองถ่ายละครเหรอ?”

ต่งซานซานยิ้ม “งานพิธีกรต่างหาก”

จางเย่มึนงง “เอ๋ เธอก็เป็นพิธีกรงั้นเหรอ?
ไม่ใช่ก่อนหน้านี้เธอบอกว่ามาเซี่ยงไฮ้เพื่อถ่ายละครเหรอไง?”

ต่งซานซานหันไปมองเขาด้วยตาโตแสนเย้ายวนแบบงงๆ “ฉันพูดแบบนั้นเหรอ?”
“ก็ใช่น่ะสิ” จางเย่มองตอบกลับแบบไม่อยากจะเชื่อ “เธอบอกเองบนเครื่องบินนี่?”
“อ๋อเหรอ? โอเค เหอะๆ ถ้างั้นฉันจะไปถ่ายละครแหละ พูดผิดเอง” ต่งซานซานกลับคำอีกครั้ง

จางเย่แทบเป็นลม “เฮ้ยๆ ก่อนหน้านี้สามวินาทีที่แล้วเธอเพิ่งพูดว่าจะไปเป็นพิธีกรอยู่เลย ทำไมถึงมาเปลี่ยนอาชีพสองรอบแบบนี้ล่ะ นี่เคยมีความจริงออกจากปากเธอบ้างไหมเนี่ย? เราเป็นเพื่อนร่วมชั้นมาก็นานนะ ทำไมต้องมาปิดบังกันแบบนี้ล่ะ?” กล่าวจบเขาพลันนึกถึงจูบที่เพิ่งเกิดขึ้นก่อนหน้านี้ ก่อนที่ประตูลิฟต์จะเปิดออก ชายหนุ่มกระซิบถาม “แล้วก่อนหน้านี้ใช่จูบแรกของเธอจริงรึเปล่า?”

ต่งซานซานยิ้มแล้วขยับหน้าเข้าไปใกล้ๆ หูของจางเย่ กระซิบเสียงพร่า “ลองทายดูสิ แต่ต่อให้ทายถูกก็ไม่มีรางวัลให้หรอกนะ”
ลมหายใจของเธอปัดผ่านใบหูของจางเย่ไปอย่างนุ่มนวล ทำให้เขาต้องหันไปมองเธอตาค้าง ทั้งๆ ที่ต่งซานซานเดินออกจากลิฟต์ไปแล้ว

จางเย่ส่ายหัวเรียกสติแล้วเดินตามไปแบบเซ็งๆ

แม่ดาวมหาลัยคนนี้นี่ ฉันละสงสัยจริงๆ มีคำไหนจากปากเธอที่เป็นความจริงบ้าง!

ในสมัยที่พวกเขายังเรียนอยู่ ชื่อเสียงของต่งซานซานในฐานะที่เป็นดาวมหาลัยไม่ได้ดีสักเท่าไร ทั้งในชั้นเรียน คณะที่เรียนหรือกระทั่งทั้งมหาลัยก็ตาม คนที่ชอบเธอก็หลงจนโงหัวไม่ขึ้น คนที่เกลียดเธอก็แทบจะถ่มน้ำลายใส่ทุกครั้งที่เจอ ตอนนั้นจางเย่ยังไม่เข้าใจเหมือนกันว่าทำไมต่งซานซานถึงโดนวิพากษ์วิจารณ์แรงขนาดนั้น แต่ตอนนี้เขาเริ่มเข้าใจแล้ว ปากของคนแซ่ต่งคนนี้ช่างกวนประสาทเหลือเกิน บางครั้งเธอก็จริงจังบางครั้งก็หยอกเล่น หลังจากฟังเธอพูดมาทั้งวันแล้วยังไม่รู้เลยว่าคำไหนจริงคำไหนเท็จ! แล้วจะให้ชื่อเสียงของเธอดีได้ยังไงกันล่ะ!?

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./20.md)