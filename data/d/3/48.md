##บทที่ 248 : ถ่ายทอดสด? ทำไมผมจะไม่กล้า!
สี่วันต่อมา

เช้าวันศุกร์

ความตื่นตะลึงและการถกเถียงกันถึง ‘จางเย่ทอล์คโชว์’ บนอินเทอร์เน็ต ค่อยๆ กลับคืนสู่ความสมเหตุสมผล ความร้อนแรงของหัวข้อสนทนาซาลงไม่มากเท่าเดิม อย่างไรเสียหัวข้อที่ต่อให้เป็นกระแสสักแค่ไหนก็คงอยู่ไม่ได้ไปตลอด เป็นเรื่องธรรมดา ฟังว่าไม่นานนี้มีเรื่องที่ดาราเกาหลีหลอกลวงเกี่ยวกับเครื่องสำอางที่ ‘เป็นธรรมชาติ’ ทุกคนต่างหันไปถกเถียงกันเรื่องนั้นแทน จางเย่ที่ตกกระแสไปแล้วก็ไม่ได้สนใจ เพราะเขาเก็บเกี่ยวค่าชื่อเสียงไว้มากพอแล้ว

แฟนคลับในเวยป๋อใกล้ถึงเก้าแสนแล้ว!

แฟนคลับเดนตายในกรุ๊ปเทียปาก็พุ่งไปถึงสี่หมื่นแล้ว!

ถึงแม้ว่าจะมีเรื่องการจัดอันดับดาราอยู่ จางเย่ก็ไม่ใช่ปลายแถวของทำเนียบชั้น C อีกต่อไปแล้ว แต่ว่าเขยิบขึ้นมากว่านั้นอีกแปดเก้าลำดับ ถึงจะอยู่ปลายแถว แต่ทำเนียบระดับ C กับ D นั้นแตกต่างกัน แต่ละรายชื่อในระดับ C เต็มไปด้วยของแท้ ผ่านบททดสอบและการกลั่นกรองมาแล้วหลายครั้ง ไม่มีใครอ่อนแอ ดังนั้นแค่รายการเพิ่งออกก็สามารถเลื่อนขึ้นได้แปดเก้าขั้น นับว่ายอดเยี่ยมมากแล้ว ถ้า ‘จางเย่ทอล์คโชว์’ ยังคงสามารถทำรายการคุณภาพเช่นนี้ต่อไปได้ ชัดเจนว่ารายชื่อในทำเนียบต้องไต่สูงขึ้นได้อีก!

เปิดดูค่าชื่อเสียงในแหวนเกม

--- สองล้านหนึ่งแสนจุด!

จางเย่รู้ว่าการที่รายการในตอนแรกสามารถขึ้นลำดับสูงได้ขนาดนั้น ส่วนหนึ่งเป็นเพราะว่าโลกใบนี้ยังไม่เคยมีรายการบันเทิงทอล์คโชว์ชนิดนี้ปรากฏมาก่อน จึงกลายเป็นแรงผลักให้มีกระแสเช่นนี้ ทำให้มีคนเข้ามาดูจำนวนมาก และสร้างค่าชื่อเสียงให้กับเขาไม่น้อยเลย ถ้าชายหนุ่มไม่ต้องการให้ตอนที่สองได้ลดลง ยังอยากให้เป็นเช่นนี้อีก ในแต่ละตอนจะต้องได้ยอดวิวราวๆ หนึ่งล้าน แม้ว่าหนึ่งล้านจะดูสูงเกินไป แต่ตอนที่เขาอยู่สถานีโทรทัศน์นครหลวง แต่ละตอนของ ‘จางเย่พิเคราะห์สามก๊ก’ ก็ยังไปถึงหลายล้าน ถือเป็นความสำเร็จอย่างยิ่ง! ตอนนี้หันกลับไปมอง การตัดสินใจมาทำงานให้สถานีโทรทัศน์ออนไลน์บอกได้เลยว่าถูกต้องทีเดียว!

ก่อนเวลาเริ่มงานหนึ่งชั่วโมง

ต่งซานซานไม่อยู่ที่บ้าน เธอรีบร้อนออกไปทำรายการใหม่

จางเย่กินข้าวเช้าเสร็จ เปิดโทรทัศน์ดูข่าวตามปกติ จากนั้นเปิดแหวนเกมบนนิ้วก้อยข้างซ้าย คิดจะเปิดแหวนขึ้นมาลองจับลอตเตอรี่เสี่ยงโชคดู อย่างไรก็ยังว่างจึงกดหมุนลอตเตอรี่ ถึงจางเย่จะยังไม่เห็นว่าเข็มชี้ไปที่ตำแหน่งไหน เขาก็ยังเลือกที่จะกดเพิ่มเดิมพัน เพิ่มไปอีกสิบเท่า!

ใช้มันทั้งล้านหนึ่งแสนนี่แหละ!

เข็มเริ่มกระดิก! หมุนอย่างบ้าคลั่ง! ก่อนจะค่อยๆ ช้าลง!

เพราะ ‘ลูกเต๋าปรับระดับความยาก’ สร้างบาดแผลในใจไว้หนักมากให้กับจางเย่ สองครั้งก่อนที่เสี่ยงลอตเตอรี่ก็ได้ไอเท็มประเภทใช้แล้วทิ้งให้เขา ดังนั้นเขาจึงไม่อยากได้ไอเท็มประเภทใช้แล้วทิ้งอีก จับได้ไอเท็มประเภทพิเศษนับว่าดีที่สุด ต่อให้ไม่ใช่ ได้เป็นไอเท็มเพิ่มค่าสถานะหรือหนังสือทักษะก็ยังดี

หมุนสิ! หมุนไปอีก!

ทว่าเข็มค่อยๆ หยุดลง

จางเย่มอง ก็ได้อยู่ เป็นหมวดหนังสือทักษะ

เขาหยิบหีบสมบัติ (เล็ก) ออกมาจากช่องเก็บของ มองดูด้านในด้วยความคาดหวังว่าเขาจะได้ไอเท็มอะไร

【หนังสือทักษะระบบเครือข่ายคอมพิวเตอร์】 11 เล่ม

สีหน้าของจางเย่พลันสลดหดหู่ อดก่ายหน้าผากไม่ได้ นี่มันขยะบ้าอะไรเนี่ย! รายการของเขานับวันยิ่งเป็นกระแส ค่าชื่อเสียงยิ่งมายิ่งมาก แต่ว่าโชคยิ่งมายิ่งตกต่ำ! ยังจำครั้งก่อนตอนที่เขายังอยู่เมืองหลวงได้ ตอนนั้นเขาจับได้หนังสือทักษะมวยไทเก็ก จากนั้นยังได้หนังสือทักษะเขียนโปรแกรมอีก แถมรวมกันได้ยี่สิบเอ็ดเล่ม ครั้งนี้ล่ะ? เปลี่ยนวิชาแล้ว? กลายเป็นทักษะเครือข่าวคอมพิวเตอร์? น้องสาวนายสิ! จะให้ลูกพี่ไปสอนคอมพิวเตอร์หรือไง! เขียนโปรแกรมก็แล้ว เครือข่ายก็แล้ว จะเอามาทำซากอะไรฟระ! ลูกพี่จะเป็นดารานะเว้ย ไม่ได้จะไปอยู่ฝ่าย IT!

เอาเถอะ เรื่องมาถึงขั้นนี้พูดอะไรไปก็เปล่าประโยชน์ กินก่อนแล้วค่อยว่ากันอีกที ต่อไปคงมีโอกาสได้ใช้เจ้านี่แหละ จางเย่ได้แต่ปลอบใจตัวเองไปงั้นๆ

หนึ่งเล่ม...

สิบเล่ม...

สิบเอ็ดเล่ม...

จางเย่ ‘กิน’ หนังสือทักษะจนหมด

ยังเหลือค่าชื่อเสียงอีกหนึ่งล้าน จางเย่ไม่ได้เสี่ยงลอตเตอรี่ต่อ เขาซื้อแคปซูลความจำทีเดียวสิบเม็ดโดยไม่ลังเล กินมันเข้าไปทั้งหมด ดึงเอาความทรงจำเกี่ยวกับรายการทอล์คโชว์ดังๆ ในโลกของเขากลับมา จำนวนเท่านี้นับว่าไม่มากเกินไปเลย ครั้งก่อนเขาดึงออกมาได้เพียงน้อยนิดก็หยุดไปก่อน แต่ตอนนี้เขามั่นใจว่าถ้าต้องการจะทำรายการทอล์คโชว์ออกมาให้ดี ความรู้ความทรงจำเหล่านี้ถือเป็นเรื่องสำคัญที่อะไรก็เทียบไม่ได้ ไม่อย่างนั้นแล้วหากไม่มีเรื่องพวกนี้ จางเย่ก็คงไม่สามารถพูดได้อย่างแคล่วคล่องเชี่ยวชาญขนาดนี้ได้ นี่เป็นรากฐานของเขาเชียว!

แปดโมงสี่สิบ

ใช้ค่าชื่อเสียงหมดแล้ว จางเย่จึงเรียกรถแท็กซี่ไปทำงาน


……


ที่บริษัท

วันนี้ฟ้าครึ้ม แต่ไม่มีทีท่าว่าฝนจะตก

เพิ่งมาถึงบริษัท พนักงานคนหนึ่งก็เรียกเขา บอกว่าผู้อำนวยการแผนกเว็บทีวีเฝิงต้องการพบ

จางเย่เก็บของเสร็จก็เดินขึ้นบันไดไปยังออฟฟิศของผู้อำนวยการแผนกเว็บทีวี เคาะประตูก่อนเข้าไป "ผู้อำนวยการเฝิงหาผมเหรอครับ?"

หวังสยงก็อยู่ในห้องด้วย เฝิงกุ้ยฉินกำลังพูดคุยกับเขา หันหน้ามาเห็นจางเย่ก็ยิ้มน้อยๆ โบกมือเรียก "มา จางน้อย นั่งก่อน"

"ครับ" จางเย่นั่งลง

เฝิงกุ้ยฉินมองเขา กล่าวว่า "ช่วงนี้รายการ ‘จางเย่ทอล์คโชว์’ ของเธอสร้างฐานคนดูให้สถานีเราไม่น้อย ทั้งได้รับเสียงชมเชยท่วมท้น แต่ว่าสองวันนี้ในโลกออนไลน์มีเรื่องผุดขึ้นค่อนข้างมาก กระแสของรายการเธอตกลงไปนิดหน่อย ฉันเกรงว่าตอนที่สองที่จะออกอากาศพรุ่งนี้อาจจะมีผู้ชมลดลงบ้าง เลยอยากหารือเรื่องลูกเล่นเพิ่มเติมมาช่วยสร้างกระแสให้กับรายการเธอ”

จางเย่สงสัย "ลูกเล่นอะไรครับ?"

เฝิงกุ้ยฉินยิ้ม "ก็แค่ไอเดียของฉันนะ พูดไปแล้วอาจจะดูเพ้อเจ้อจนทำไม่ได้ เลยอยากถามความเห็นส่วนตัวของเธอ"

จางเย่ไม่เข้าใจ "สรุปคือลูกเล่นอะไรครับ?"

เฝิงกุ้ยฉินพูดออกมา "ฉันอยากจะทำรายการสด"

"รายการสด?" จางเย่ตะลึง "ไลฟ์สตรีมมิ่ง?"

เฝิงกุ้ยฉินพยักหน้า "เรื่องนี้ยากมาก ฉันเองก็รู้ ในสถานีโทรทัศน์ทั่วไปยังถ่ายทอดสดกันน้อยมาก นอกจากรายการข่าวกับแข่งกีฬาแล้ว นอกนั้นมีแต่อัดเก็บไว้ทั้งสิ้น เพราะว่าการถ่ายทอดสดคาดเดาล่วงหน้าไม่ได้ อาจเกิดเรื่องฉุกเฉินและปัญหาอีกมากมายหลายอย่างตามมา แม้แต่รายการข่าวพวกนั้นก็ด้วย ระหว่างการถ่ายทอดสดมักมีปัญหาอยู่บ่อยๆ ขนาดมีสคริปต์กับเครื่องฉายแล้วนะ แต่วงการทีวีออนไลน์ยิ่งยากกว่า อุตสาหกรรมใหม่เกิดขึ้นมาตั้งหลายปีก็จริง แต่ยังไม่มีใครกล้าไลฟ์สตรีมมิ่งรายการออนไลน์เลย แม้แต่คนในวงการเองยังปฏิเสธเพราะพวกเขาคิดว่ามันยากมาก ไม่มีทางการันตีความสำเร็จได้ ถ้าเกิดปัญหาอะไรขึ้นมาแล้วพิธีกรรับมือแก้ปัญหาไม่ได้ล่ะก็ ถือว่าเป็นความผิดพลาดระหว่างการถ่ายทอดสดที่อาจถึงตายได้ เทียบไม่ได้เลยกับความผิดพลาดตอนอัดรายการ แต่ว่าพอฉันได้เห็นรายการทอล์คโชว์ของเธอตอนแรกแล้วก็รู้เลยว่า คนอื่นอาจจะทำไม่ได้ แต่เธอต้องทำได้แน่!"

จางเย่สะอึก คำพูดของผู้อำนวยการแผนกเว็บทีวีเฝิงสร้างแรงกดดันให้เขาอย่างหนักหน่วง แต่ก็ทำให้รู้สึกตื้นตันใจ ความเชื่อใจระดับนี้หาไม่ง่ายเลยจริงๆ

หวังสยงถาม "อาจารย์จางน้อย เธอคิดว่ายังไง?"

เฝิงกุ้ยฉินหัวเราะฮ่าๆ "หัวหน้าหวังไม่เห็นด้วยสุดๆ มองว่าเสี่ยงเกินไป ถึงแม้ว่าจะสามารถสร้างชื่อเป็น ‘รายการแรกที่กล้าทำไลฟ์สตรีมมิ่ง’ ซึ่งก็ไม่แน่นะ แต่ฉันคิดว่าเธอทำได้ เพราะรายการเธอไม่ต้องตัดต่อ ควบคุมจังหวะได้ตั้งแต่ต้นจนจบรายการอย่างสมบูรณ์แบบ คำพูดที่เลือกใช้ก็ดีมาก พูดแค่ถึงจุดๆ หนึ่งก็หยุด ไม่ได้ข้ามเส้นเลยสักนิด ด้วยความสามารถของเธอแล้ว เธอเป็นพิธีกรมืออาชีพคนหนึ่งเลยทีเดียว ทำรายการมาก็ไม่น้อย ประสบการณ์ก็ไม่ด้อยกว่าใคร"

จางเย่นิ่งเงียบ เขากำลังใคร่ครวญ

เฝิงกุ้ยฉินมองเขากล่าวว่า "แน่นอน ฉันก็แค่ถาม อยากทราบความเห็นของเธอ กล้าหรือไม่กล้าพูด กล้าหรือไม่กล้าทำก็เป็นอีกเรื่องหนึ่ง ถ้าเธอคิดว่าไม่ไหว งั้นก็ช่างมันเถอะ พวกเราก็แค่ถ่ายรายการตามปกติเหมือนเดิมต่อไป"

ราวสิบกว่าวินาทีให้หลัง จางเย่ถึงเงยหน้าขึ้นกล่าวว่า "ผู้อำนวยการเฝิง ถ่ายทอดสดทางวิทยุผมเคยทำมาแล้ว ส่วนถ่ายทอดสดหน้ากล้องนี่เป็นครั้งแรก แต่...ผมจะลองดู ที่ผมคิดอยู่นานก็คิดแล้วว่าไม่มีปัญหา ไม่กล้าบอกว่าจะไม่มีที่ผิดพลาด แต่อย่างน้อยไม่มีจุดตายแน่นอน!"

หวังสยงรีบขัด "อาจารย์จางน้อย เธอคิดให้ดีๆ ก่อนสิ!"

เฝิงกุ้ยฉินกล่าว "ใช่ เรื่องนี้เธอควรจะคิดให้รอบคอบจริงๆ ก่อน"

จางเย่ยิ้มมั่นใจ "ผมคิดดีแล้วครับ นอกจากว่าทางสถานีฯ ไม่กล้าทำไลฟ์สตรีมมิ่งเสียเอง แต่ด้วยนิสัยผมแล้ว เกิดมาก็ดีใหญ่กว่าเขา[1] ผมกล้า!"

เฝิงกุ้ยฉินยินดีสุดๆ ตบมือฉาดใหญ่ "ดี งั้นคืนพรุ่งนี้สองทุ่มเตรียมถ่ายทอดสด จางน้อย เธอกลับไปเตรียมตัวก่อนเถอะ คอยดูฝีมือเธอแล้ว!"

"ครับ" จางเย่พยักหน้าก่อนเดินออกไป

……


ตอนเที่ยง

เพื่อนร่วมงานในออฟฟิศต่างรู้เรื่องที่ทำให้พวกเขาต้องตื่นตะลึง --- สองทุ่มคืนวันเสาร์ ‘จางเย่ทอล์คโชว์’ ถ่ายไลฟ์สตรีมมิ่ง!

หวังเป้ยเข้ามาหาจางเย่ "จางเย่ คุณจะทำไลฟ์เหรอ?"

จางเย่รับคำ

"คุณบ้าไปแล้วรึเปล่า?" หวังเป้ยทำสีหน้าอ่อนใจ "คุณไม่ได้ทำรายการข่าวนะ จะไลฟ์รายการบันเทิงไปทำไม?"

การถ่ายทอดสดรายการข่าวนั้นเป็นเพราะไม่มีหนทางอื่น ทั้งยังสามารถใช้สคริปต์เพื่ออ่านออกเสียงก็ใช้ได้แล้ว ส่วนพากย์สดการแข่งขันกีฬายังพอปลอดภัยอยู่ ขอแค่นักพากย์เติมมุกเล่าจุดสำคัญก็ไม่มีปัญหา ยังมีรายการแข่งขันร้องเพลงที่บางครั้งเลือกจะถ่ายทอดสด แต่ก็เป็นช่วงตอนจบ ต่อให้ร้องห่วยก็ไม่ใช่เรื่องใหญ่ ส่วนจางเย่ทำรายการอะไร? ทอล์คโชว์ไง! ไม่มีอะไรนอกจากปากของจางเย่เท่านั้น! แล้วยังไม่ใช้เครื่องฉายสคริปต์อีก ถ้าเกิดจำบทไม่ได้ล่ะก็ ไม่มีทางแก้ไข! พังแน่ๆ!

อาเชียนถาม "คุณจะใช้เครื่องฉายบทไหม?"

จางเย่ส่ายหน้า "ไม่ต้อง"

อาเชียนกับเสียวอวี่ "..."

เพื่อนร่วมงามสูงวัยคนหนึ่งเข้ามา "จางน้อย เธอบ้าบิ่นไปแล้วนะ สถานีโทรทัศน์ออนไลน์ไม่ทำไลฟ์สตรีมมิ่งก็มีเหตุผลอยู่ มันยากมากนะ!"

จางเย่ยังคงยิ้มหนักแน่น "ผมจะลองดูครับ"

ทุกคนเกลี้ยกล่อมอยู่ครึ่งค่อนวัน จางเย่กลับไม่ฟัง เขาตัดสินใจไปแล้ว

ความจริงแล้วจางเย่รู้ดีว่าเฝิงกุ้ยฉินต้องการให้เขาทำไลฟ์สตรีมมิ่ง เพื่อเพิ่มแรงดึงดูดต่อสถานีโทรทัศน์ออนไลน์ของพวกเขา จางเย่ยิ่งรู้ชัดว่าต่อให้คนอื่นๆ ไม่มีใครทำได้พวกเขาก็ยังจะทำ สำหรับเขาแล้วกลับถือเป็นข้อดีสุดๆ สามารถทำให้รายการนั้นเป็นกระแสกว่าเดิมแน่นอน!

กลัว?

ขี้ขลาด?

จางเย่ไม่มีความรู้สึกแบบนี้หรอก!

ตามคำพูดในโลกของเขา นักร้องที่ไม่กล้าขึ้นเวทีไม่ใช่นักร้องหรอก

เช่นเดียวกัน พิธีกรที่ไม่กล้าทำรายการสด....ถึงจะดังก็ไม่ถือว่าเป็นพิธีกรที่โดดเด่น

ถ้าเป้าหมายของเขาเป็นแค่พิธีกรธรรมดาๆ คนหนึ่งหาเลี้ยงปากเลี้ยงท้องก็แล้วไป แต่ว่าเขาไม่ใช่ เขาต้องการไปให้สูงกว่านี้ ดังนั้นจางเย่จึงคิดจะลองดู

ไลฟ์สตรีมมิ่ง?

ไม่กล้า?

ฉันแม่*มีอะไรไม่กล้า!




==============================

[1] เกิดมาก็ดีใหญ่กว่าเขา เพราะคนจีนเชื่อว่าคนที่ถุงน้ำดีใหญ่เป็นคนกล้าหาญ

*-*-*-*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./49.md)