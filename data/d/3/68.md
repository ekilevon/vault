##บทที่ 268 : ‘สุนทรพจน์สุดท้าย’ ของจางเย่!
"Support จางเย่!"

"สนับสนุนจางเย่!"

"ทุกคนรวมพลัง! มอบพลังให้จางเย่!"

"ใช่ มอบพลังให้จางเย่ ปลดแบน ‘จางเย่ทอล์คโชว์’!"

"อาจารย์เหมยเหมยด้วย! เธอเพิ่งจะร้องไห้ไปตอนขอโทษ!"

"สนับสนุนรายการเด็กของอาจารย์เฉิน! แม้ว่าเมื่อก่อนไม่รู้จักจางเย่แต่วันนี้ได้รู้จัก ฉันก็พร้อมสนับสนุนอาจารย์จางเย่ คุณเป็นตัวอย่างที่ดี!"

"ไม่ผิด! อาจารย์จางเป็นตัวอย่างที่ดี!"

"อาจารย์จางพลีชีพ ตายตกกับ SARFT ไปตามกัน!"

"อาจารย์จางผู้สูงส่ง! แม้ตายยังตั้งคำถาม!"

ก่อนหน้านี้ เมื่อจางเย่ก่อเรื่องขึ้น ล้วนมีเพื่อนร่วมวงการมาร่วมแสดงความคิดเห็นไม่น้อย ทั้งชมทั้งด่าอะไรก็มีทั้งนั้น แต่วันนี้กลับไม่มีคนในวงการออกมาพูดเลยสักคำเดียว ทุกคนดูเหมือนจะตกลงกันไว้ก่อนหน้าแล้วว่าจะปิดปากกันสนิท ไม่ได้มีเหตุผลอื่นใด เพียงแค่เรื่องนี้อ่อนไหวเกินไป! มี SARFT อยู่ด้วย พวกเขาไม่มีใครกล้าเอ่ยปากอะไรพล่อยๆ! ดีไม่ดีล่ะก็จะโดนเก็บไปด้วยน่ะสิ!

ทว่ามีผู้เล่น VIP ของเวยป๋อคนหนึ่งที่มีผู้ติดตามหลักล้าน เขาไม่ใช่คนในวงการบันเทิง แต่เป็นคนกระจายดราม่าและแฉสินค้าไร้คุณภาพ เขาใช้ชื่อว่า ‘ปากใบหนึ่ง’ เขาแฉสินค้าไร้คุณภาพมามากและเป็นที่รู้จักกันในวงการว่าเป็นคนกล้าพูดกล้าทำ เขาออกมาพูดว่า "ก่อนหน้านี้มีคนเรียกผมว่า ‘ปากสว่างใบหนึ่ง’ บอกว่าผมทำไมถึงได้กล้าพูด ซึ่งตัวผมรู้ดีว่ามีบางคำผมเองก็ยังไม่กล้าพูด วันนี้ได้เห็นถ่ายทอดสดการแถลงข่าวของ SARFT เซี่ยงไฮ้ ผมก็นึกได้ทันที... อาจารย์จางเย่ คุณชนะแล้ว คุณกล้าพูดเสียยิ่งกว่าผมอีก!"

"จางเย่เป็นใครน่ะ?"

"หือ? จางเย่ก่อเรื่องอีกแล้วเหรอ?"

"อะไรน่ะ? พี่ปากสว่างก็ยอมรับว่าตัวเองไม่เทียบเท่าเหรอ? ขอฉันดูหน่อยสิ!"

โลกออนไลน์กลายเป็นร้อนแรง อารมณ์ของทุกคนก็ยิ่งแรงกล้า พูดไปพูดมาก็ไม่ได้สนใจอะไรอีก ชอบก็ชอบ เกลียดก็คือเกลียด ชื่อเสียงในวงการของ SARFT ไม่ดีอยู่แล้ว ในสายตาของคนทั่วไปก็ไม่ได้ดีอะไรเหมือนกัน SARFT สั่งแบนดาราที่พวกเขาชอบมานักต่อนักจนแทบนับได้ไม่ถ้วนแล้ว ดังนั้นในใจของประชาชนทั่วไปจึงยิ่งรู้สึกถึงความไม่ชอบหน้าและชิงชัง!

บทกลอน ‘คำตอบ’ ปลุกเร้าอารมณ์ของทุกคน!

บทกลอน ‘คำตอบ’ ผลัก SARFT เซี่ยงไฮ้ไปสู่สุดปลาย!

แต่กว่า ‘คำตอบ’ ของเป่ยเต่านั้นเป็นบทกวีที่คลุมเครือ ความหมายไม่ได้ชัดแจ้งในทางอักษร ไม่เหมือนอย่าง ‘นี่คือคำสารภาพของข้า’ หรือ ‘เพลงนักโทษ’ ซึ่งมีความหมายเด่นชัดจนทุกคนเข้าใจได้ มีหลายคนไม่เข้าใจความหมายของกวีบทนี้ เพียงแต่รู้สึกว่าด่าได้อย่างสะใจเท่านั้น!

"กลอนบทนี้แปลว่าอะไรน่ะ?"

"นั่นสิ ขอเชิญท่านเทพอธิบายหน่อย!"

ในที่สุด แฟนคลับคนหนึ่งของจางเย่ก็ออกมาวิเคราะห์ เขาโพสต์ไว้บนเทียปาของแฟนเดนตายของจางเย่ว่า "มีหลายคนบอกว่าไม่เข้าใจกลอนบทใหม่ของอาจารย์จาง ผมอธิบายให้ทุกคนคร่าวๆ ก็แล้วกันนะ ความสามารถผมมีจำกัด ความสามารถเชิงอักษรของผมยังห่างไกลกับอาจารย์จางอีกมาก ไม่สามารถวิเคราะห์ได้ครบถ้วนว่าอาจารย์จางต้องการสื่อถึงอะไรกันแน่ ได้แต่ให้ทุกคนเอามาเป็นหลักยึดหน่อยแล้วกัน ‘คนต่ำช้ามีทางเดินของคนต่ำช้า สุภาพชนได้แต่จารชื่อบนหลุมฝังศพ’ ผมว่านี่แหละคือหัวใจของกลอนบทนี้! ทั้งยังเป็นท่อนที่ทรงพลังที่สุด! อาจารย์จางเย่เหยียดหยันว่า SARFT เซี่ยงไฮ้นั้นเป็นคนต่ำช้า คนต่ำช้าที่นับวันยิ่งราบรื่น แต่อาจารย์จางกับสุภาพชนคนอื่นๆ กลับต้องจารึกชื่อเอาไว้หน้าหลุมฝังศพ คนดีไม่ได้ดี!"

" ‘ดูเถิด เหนือฟ้าสีทองนั้น สะท้อนไว้ด้วยเงาร่างบิดเบี้ยวของผู้วายชนม์’? ภาพที่สะท้อนพวกนั้น ก็อุปมาถึงสุภาพชนเหล่านั้นเอง! ‘ยุคน้ำแข็งผ่านไปแล้ว ไยทุกหนแห่งยังคงมีแท่งน้ำแข็งนั้นอยู่? ค้นพบแล้วซึ่งแหลมกู๊ดโฮป ไยจึงต้องมุ่งเสาะแสวงทะเลสาบเดดซี’? ทั้งสองบาท[1]นี้เป็นความสงสัยอะไรหรือ? ไม่ใช่หรอก ผมคิดว่านี่คือคำถามของอาจารย์จางเย่! ทั้งเป็นคำถามต่อ SARFT และพวกเราทุกคน หลายประโยคต่อมายิ่งดันคำถามของบทกวีขึ้นอีก! ‘แม้แทบเท้าท่านหมอบคาบด้วยผู้ท้าทายทั้งพัน เช่นนั้นจงให้ข้าเป็นคนที่หนึ่งพันหนึ่ง’? จางเย่กำลังบอกว่าไม่! ร้องบอกว่าไม่ต่อคนทั้งโลก!”

‘ข้าไม่เชื่อว่าฟ้านั้นสีคราม
ข้าไม่เชื่อในเสียงคำรณของอสนี
ข้าไม่เชื่อว่าความฝันนั้นงมงาย
ข้าไม่เชื่อว่าความตายนั้นไร้กรรมสนอง!’

"นี่คือเสน่ห์ของวรรณกรรม! นี่คือพลังของผู้ยืนอยู่บนจุดสูงสุดของความสามารถเชิงวรรณกรรม! มีบ้างที่ไม่เข้าใจถึงความหมายในกวีบทนี้นัก แต่ผมเชื่อเหลือเกินว่าเมื่อทุกคนได้ยิน ‘ไม่เชื่อ’ ในหลายประโยคนี้ ในใจต่างก็รู้สึกว่าเลือดในกายเดือดพล่าน! เดือดพล่านไปทุกส่วน! อารมณ์ของบทกวีมาถึงขั้นนี้ ถ้าเป็นผมล่ะก็ ท่อนนี้ควรจะเป็นบาทจบของกวีบทนี้ได้แล้ว ซึ่งผมคิดว่ามันพอแล้ว แต่ว่าจางเย่ไม่ใช่ ต่อจากนั้นเขายังเพิ่มเข้ามาได้อีก นี่คือความต่างชั้นกันระหว่างมหากวีกับคนคลั่งบทกวีธรรมดาๆ ท่อนหลังที่ผมรู้สึกว่าเป็นการเติมเข้ามาโดยเปล่าประโยชน์ แต่พอฟังหลายครั้งเข้า ผมก็ต้องตื่นตะลึง จากนั้นผมจึงยิ่งเข้าใจว่าท่อนสุดท้ายนี้คือการวาดแต้มนัยน์ตา[2] หากว่ามีแค่ประโยคก่อนหน้า อย่างนั้นกลอนบทนี้ได้แต่ใช้คำว่ายอดเยี่ยม แต่เมื่อมีประโยคท้าย ผมคนหนึ่งล่ะที่จะให้คำว่า ไร้เทียมทาน! ‘เช่นนั้นจงปล่อยให้วารีนั้นไหลสู่ใจข้า’? นี่เป็นอารมณ์แบบไหนกัน! ‘ดวงดาวที่ทอเต็มฟ้าบนผืนฟ้าที่ไร้สิ่งกางกั้นคือสายตาที่มองมาจากผู้อยู่ในอนาคต’? นี่มันเป็นความศรัทธาแบบไหนกันแน่!”

“ผมไม่รู้ว่าจางเย่เขียนกลอนบทนี้ขึ้นสดๆ หรือไม่ เพราะเขากำลังอยู่ในอารมณ์อันเศร้าโศก ทั้งยังเป็นอารมณ์ที่แม้ตายไม่ยอมสยบ แต่ผมรู้อย่างหนึ่ง อย่างน้อยในใจผม กลอนบทนี้คือผลงานที่ยอดเยี่ยมที่สุดของจางเย่! จางเย่คือมหากวีผู้ยิ่งใหญ่ที่สุดในสาธารณรัฐแห่งนี้ เป็นองค์รวมแห่งความงดงามที่สุดของบทกวีของจางเย่ทั้งหมด! ผมคงวิจารณ์ไม่ได้ว่าตัวจางเย่นั้นกระทำเรื่องราวได้เหมาะสมหรือไม่ ผมคงบอกไม่ได้ว่าจางเย่นั้นเป็นคนดีหรือคนชั่ว แต่ว่าผมวิจารณ์งานของเขาได้! ในการพัฒนาการของวรรณกรรมของชนชาติ ไม่มีใครปฏิเสธได้ว่าเขาได้อุทิศผลงานอันยิ่งใหญ่!”

คนคนนี้พูดจบแล้ว

โพสต์นี้มีการตอบกลับนับพัน!

"เป็นแบบนี้นี่เอง!"

"ในที่สุดฉันก็เข้าใจแล้วล่ะ!"

"อาจารย์จางเขียนได้ดีมาก!"

"แม่*! ไอ้พวกหลานติ่ง SARFT! ฉันก็เห็นด้วยกับจางเย่! ฉันเองไม่เชื่อว่าความฝันนั้นงมงาย ฉันเองก็ไม่เชื่อว่าความตายนั้นไร้กรรมสนอง!”

“SARFT รอบนี้โดนด่าเละเทะตายแน่!”

"แต่ว่านะ...เฮ้อ อาจารย์จางเองก็เละด้วยน่ะสิ"

เมื่อประโยคนี้ปรากฏ แฟนคลับของจางเย่ก็เงียบลงเล็กน้อย

ส่วนอีกฝ่ายหนึ่งบนโลกออนไลน์

ก็ยังมีเหล่าติ่งสมองตายหลายคนที่ออกมาด่าจางเย่อยู่ดี!

"บอกขอโทษก็จบแล้ว ยอมรับว่านายไม่ควรจะพูดถึงอีพัคอูเราก็พอไหม! นายยังจะด่า SARFT อีก? นายนี่มันไม่รู้ว่าคำว่าตายเขียนยังไงจริงๆ! เมื่อกี้ใคร @ พวกเรามานะ? เอาเถอะ ฉันยอมรับว่าฉันก็ไม่คิดว่าจะมาเป็นแบบนี้ คิดไม่ถึงว่าจางเย่จะใช้วิธีการแบบนี้ แต่ว่าจางเย่น่ะจบแล้ว จบแล้วจริงๆ นี่คือผลลัพธ์ที่พวกเราอยากเห็น หึ จางเย่ได้แต่บอกว่าตัวเขาน่ะโง่เง่าเท่านั้นแหละ!"

"จางเย่มันปัญญาอ่อนจริงๆ!"

"หมอนั่นรนหาที่ตาย!"

"ฮ่าๆ ในที่สุดก็แก้แค้นให้อีพัคอูเราได้แล้ว!"

"ยังถ่ายทอดสดต่อนะ รอดูเร็วว่า SARFT จะลงโทษจางเย่ยังไงบ้าง! โทษของการก่อความวุ่นวายในงานแถลงข่าว ยังไงก็ไม่น้อยแน่! ต่อไปอย่าหวังจะได้อยู่ในวงการบันเทิงอีกเลย!"


……


ในห้องประชุมงานแถลงข่าว แต่ละคนล้วนเถียงกันไปคนละทาง

หน้าทีวี คนจำนวนมากต่างร่วมแสดงความความเห็น

ทุกคนเข้าใจดีว่าในเมื่อการถ่ายทอดสดยังคงดำเนินต่อไป ทาง SARFT คงไม่ยอมกล้ำกลืนความแค้นนี้ไว้แน่นอน!

หวังสยงรีบขยิบตาให้กับจางเย่ซ้ำแล้วซ้ำเล่า บอกให้เขาอย่าได้เอาแต่นั่งประจำที่แต่ให้รีบลงมาเดี๋ยวนี้!

ทว่าจางเย่กลับทำเป็นมองไม่เห็น หลังจากพูดบทกวีจบ ชายหนุ่มยังคงนั่งนิ่งไม่เคลื่อนไหว ดูเหมือนกำลังรอให้คนของ SARFT ออกมาพูด ดูเหมือนตัวเองยังคงมีอะไรจะพูดต่อ

หลี่เทาตวาด "ไมโครโฟน!"

ทีมงาน SARFT คนหนึ่งรีบไปนำมาให้เขา

หลี่เทาจ้องจางเย่ คว้าเอาไมโครโฟนมา กล่าวว่า "จางเย่ คำพูดของคุณเมื่อครู่ ผมสามารถแปลความหมายเป็นว่าคุณไม่ต้องการจะเชื่อฟังคำสั่งของเบื้องบนใช่หรือไม่ ขัดขืนคำสั่ง ทำความผิดจนถึงที่สุด? การตรวจสอบรายการของคุณ มีหลายฝ่ายร่วมมือกัน ผลการตรวจสอบนั้นชัดเจน ข้อมูลการตรวจสอบและคำสั่งลงโทษของพวกเราล้วนตรวจสอบได้ ไม่ว่าใครก็สามารถเข้าไปดูได้ คุณไม่ยอมรับการจัดการเช่นนี้หรือ?"

เจ้าหน้าที่ของ SARFT อีกคนมองมาทางหวังสยง "หวังสยง คนของคุณ! คุณจัดการ!"

หลี่เทาอ้าปากพูด คราวนี้เขาลุกขึ้นยืนตีหน้าเคร่ง ดูเหมือนกำลังจะร่ายยาวถึงความผิดทั้งหลายของจางเย่ที่เคยทำมา เขาต้องการที่จะกู้สถานการณ์ กู้หน้าของ SARFT ถ้าจางเย่ด่าแล้วเขายังไม่พูด SARFT จะยังวางอำนาจได้อย่างไร!


แต่ว่า จางเย่ไม่ยอมเปิดช่องให้เขาพูด เขาลุกขึ้นยืน คว้าจับไมโครโฟนหรี่ตามองหน้าเวที "วันนี้ ผมจะขอถือโอกาสกล่าวสุนทรพจน์ นี่อาจจะเป็น ‘สุนทรพจน์สุดท้าย’ ของผม --- หลายวันมานี้ อย่างที่ทุกคนทราบกันว่าในเซี่ยงไฮ้มีเหตุการณ์ที่เลวร้ายและไร้ยางอายที่สุดในประวัติศาสตร์เกิดขึ้น รายการของพวกเราหลายต่อหลายรายการถูกสั่งปิดโดยไม่มีเหตุผล ปิดเพราะอะไร? การจัดการเช่นนี้เกิดขึ้นได้อย่างไร! ตัวผมนั้นได้แต่ใช้ปากกาเขียนลงไป ใช้ปากพูดออกไป แต่ว่าถึงแม้จะพูด ถึงแม้จะเขียนออกไปอย่างไร ก็เปิดเพียงแต่ประชาชนชาวจีนที่ยังไม่สูญสิ้นสติสำนึกลงไปเท่านั้น!"

ต่างชาติด่าพวกเราได้?

ต่างด้าวเหยียบย่ำพวกเราก็ได้?

พวกเราแค่แหย่มันเล่นนิดหน่อย กระทั่งคำหยาบสักคำยังไม่กล้าพูด แต่ว่าคนของเราดันเอาเรื่องนี้มาบีบเราเอง? ยังจะเอากันให้ตาย? นี่มันหลักการบ้าอะไรของแม่*กันวะ!

ความหมายของจางเย่นั้น ทุกคนล้วนเข้าใจ!

เหล่านักข่าวต่างก็ก้มหน้า หลายคนรีบจดบันทึก ‘สุนทรพจน์สุดท้าย’ ของจางเย่!

จางเย่จ้องพวกเขาเขม็ง "ทุกคนมีปากกา ทุกคนมีปากที่จะพูด อย่างนั้นมีเหตุผลอะไรก็พูดออกมา! มีข้อเท็จจริงอะไรก็จงบอกออกมา! ทำไมถึงต้องปรักปรำรายการที่พวกเราทุ่มเทจิตใจหลั่งเลือดทำออกมา? ทำไมพวกคุณบอกอะไรแล้วถึงต้องเป็นแบบนั้น! ไม่กล้าพูดออกมาอย่างนั้นเหรอ ลักๆ ลอบๆ ทำกันอยู่ข้างหลังอย่างนั้นเหรอ! แอบตั้งข้อหาให้กับพวกเรา! ผมไม่ทราบว่าพวกคุณคิดอะไร จิตใจของพวกคุณนั้นแอบแฝงไปด้วยอะไร ในความคิดของพวกคุณมันเป็นยังไง! พวกคุณคิดว่าปิดรายการไป กำจัดคนออกไปไม่กี่คนก็พอแล้วอย่างนั้นเหรอ ก็ขู่พวกเราได้แล้วอย่างนั้นเหรอ? ผมจะบอกพวกคุณให้ ความยุติธรรมน่ะมันฆ่าไม่ตาย เพราะความจริงจะดำรงอยู่ตรงนั้นตลอดไป!"

หวังสยงชะงัก ในใจนั้นรู้สึกเหมือนเลือดกำลังเดือดพล่าน!

พิธีกรคนอื่นๆ ที่ตกอยู่ใต้สถานการณ์ลำบากเช่นกันต่างยืนนิ่ง มือทุกคู่กำหมัดแน่น เส้นเลือดที่มือปูดโปน!

จางเย่พูดเสียงดัง "วันนี้ผมอาจจะล้มลง แต่ว่าแสงของพวกเราจะยังคงส่องสว่างต่อไป พวกเราเห็นแสงไฟที่อยู่ตรงหน้า แม้ว่าตอนนี้จะเป็นเวลามืดสนิทก่อนรุ่งสาง แต่พวกเราก็มีกำลังจะทลายความมืดนั้นได้ เพื่อแสงสว่าง! แสงสว่างของเรา เมื่อวันแห่งการตัดสินนั้นมาถึง! เมื่อเปิดดูประวัติศาสตร์! พวกเราจะได้เห็น! เมฆดำนั้นมาแล้วผ่านไป! แสงสว่างจะหวนกลับมาใหม่!

โคตรร้ายกาจ!

ประโยคพวกนี้ร้ายกาจสุดๆ!

ในที่สุดหลี่เทากับคนจาก SARFT ก็ตระหนกแล้ว!

"หยุดการถ่ายทอดสด!"

"แม่งเอ๊ยย! อย่าให้มันพูดต่อสิวะ!"

"น้องสาวเอ็งสิ! ฉันบอกแล้วว่านี่มันตัวบัดซบ!"

"ยังจะหาว่าพวกเราปรักปรำนายอีก? นี่นายกล่าวหาพวกเราชัดๆ!"

"เมื่อกี้ใครบอกว่าให้ถ่ายต่อวะ ยังจะกู้สถานการณ์ผายลมสิ! ไม่ใช่ปล่อยให้จางเย่พูดฝ่ายเดียวเรอะ!"

"รีบหยุดมันสิ!"

"จะหยุดยังไงล่ะ! หมอนั่นทำทอล์คโชว์นะ! ใครแม่งจะไปพูดแข่งกะมันได้วะ!"

หลี่เทาลุกขึ้นตวาด "จางเย่! คุณรู้รึเปล่าว่าคุณพูดอะไรออกมา? คุณลงมาได้แล้ว! ล่วงเกินเบื้องบน! ชี้นำประชาชนไปในทางที่ผิด! ผมประกาศไว้ ณ ตรงนี้! นับแต่วันนี้เป็นต้นไป คุณถูกเพิกถอนใบอนุญาตการสื่อสารมวลชน!" ก่อนหันไปกล่าวกับหวังสยง "บริษัทของคุณจัดการซะ!"

คนของ SARFT บนเวทีรีบพุ่งเข้าไป!

คนหนึ่งคิดจะแย่งไมค์จากจางเย่ อีกคนคิดจะลากจางเย่ลงจากเวที!

แต่ขณะที่พวกเขากำลังเข้ามาได้อีกไม่กี่เมตร จางเย่ยังคงพูดว่า "วันนี้ตั้งแต่ขึ้นมายืนบนเวทีแห่งนี้ ผมก็ไม่กลัวอะไรอีกแล้ว ผมมีจิตตั้งใจจะเสียสละ! เช้าวันนี้ ตอนที่ก้าวเท้าออกมาจากบ้าน ผมก็ไม่ได้เตรียมจะกลับไปอีก!”

เชี่ย!

ยังไม่จบอีก?

นายกำลังจะขึ้นลานประหารเรอะ!

คนที่ขึ้นไปขัดขวางเขารีบเร่งฝีเท้า!

หลี่เทาเองก็รีบออกคำสั่งจากด้านล่างให้หยุดการถ่ายทอดสด

แม้แต่ก่อนสัญญาณจะถูกตัด จางเย่ก็ยังพูดบทความที่มีผลกระทบและเป็นที่ตะลึงพรึงเพริดแก่ทุกคนในโลกของเขา และ ‘สุนทรพจน์ครั้งสุดท้าย’ นั้นสะท้านใจเป็นที่สุด จางเย่หรี่ตามอง ยืดอกยืดตัวตรง พูดไปทาง SARFT ช้าๆ ชัดๆ "พวกคุณคอยดูไปเถอะ! พวกคุณจงเบิกตารอดูให้กว้าง! หนึ่งจางเย่ล้มลง! พันหมื่นจางเย่จะลุกขึ้นใหม่!"

เมื่อประโยคนี้ลั่นออกมา ก็ดังก้องทั่วหอประชุม!

หลี่เทาขาสั่น หน้าซีดเผือด

พิธีกรหญิงที่เพิ่งร้องไห้ก็ดูตื่นเต้น เสียความควบคุมตัวเองไปแล้ว

เหล่านักข่าวทั้งหลายต่างก็ก้มหน้า รู้สึกว่าในใจนั้นมีเลือดอันพลุ่งพล่านสูบฉีดอยู่!

คนใน SARFT บางคนแทบจะกระอักเลือด! ปล่อยให้หมอนั่นพูดต่อไม่ได้แล้ว! ให้แม่*พูดแล้วยิ่งวุ่นวายไปอีก! วันนี้ ตอนนี้ พวกเขาที่เป็นทีมงานของ SARFT ในที่สุดก็ได้รับทราบปากใบนี้ของจางเย่แล้ว! ปากที่แม่*ร้ายกาจเป็นที่สุด!

หนึ่งจางเย่ล้มลง!

พันหมื่นจางเย่จะลุกขึ้นใหม่?

สุนทรพจน์ของจางเย่พอจบลง การถ่ายทอดสดก็ระงับ ครั้งนี้แม้แต่เสียงปรบมือให้สักครั้งก็ไม่มี! แต่ว่าการที่คนจาก SARFT ‘เชิญ’ จางเย่ลงจากเวทีก็แสดงให้เห็นถึงความตื่นตระหนกแล้ว มองเห็นสีหน้าท่าทางของเหล่าพิธีกรที่โดนเล่นงานในครั้งนี้ จางเย่ทราบว่า แม้ว่าจะไม่ได้ยินเสียงปรบมือ แต่ว่าในใจนั้นกำลังร้อนระอุ

นี่คือสุนทรพจน์อันสมบูรณ์แบบ!

นี่คือบทความมีชื่อจากโลกของเขา ‘สุนทรพจน์ครั้งสุดท้าย’ ของเหวินอีตวอ ภายใต้การแก้ไขโดยจางเย่ วันนี้ เวลานี้ ได้ปรากฏแก่สายตาของโลกใบนี้แล้ว!

สำหรับการบอกลาวงการบันเทิงนั้น จางเย่ไม่มีความเสียใจอะไรอีก!

เขาบอกกับคนทั้งโลกไปแล้ว ว่าตัวเขานั้นเป็นคนเยี่ยงไรกันแน่!




============================

[1] บาท เป็นฉันทลักษณ์ในงานร้อยกรอง หมายถึง ส่วนหนึ่งของบทร้อยกรอง มักกำหนดให้ 1 บท เป็น 2 บาท และ 1 บาท เป็น 2 วรรค

[2] มาจากคำว่าวาดมังกรแต้มนัยน์ตา มีเรื่องเล่าว่าจิตรกรชื่อดังวาดภาพมังกรตัวหนึ่ง ภาพวาดคล้ายมีชีวิต แต่เว้นนัยน์ตาดำไว้ ต่อมามีผู้ถามเหตุผล จึงเติมนัยน์ตาดำนั้น มังกรก็กลายเป็นมีชีวิต ทะลวงเก้าชั้นฟ้าหายไป ต่อมาจึงเป็นสำนวนหมายถึงจุดสำคัญ จุดที่ทำให้มีความสำคัญ

*-*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./69.md)