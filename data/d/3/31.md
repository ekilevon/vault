##บทที่ 231 : ผมชื่อจางเย่ ผมจะเป็นกระบอกเสียงให้ตัวเอง!
เที่ยงตรง

โรงอาหารของออฟฟิศ

เวลาพักทานข้าวพอดี คนของสถานีมานั่งกินข้าวอยู่ด้วยกันกลุ่มละสองสามคน หัวข้อการสนทนาถกเถียงกันนั้นล้วนแต่เป็นเรื่องรายการใหม่ของจางเย่

"เฮ้ย ได้ยินไรยัง?"

"ได้ยินอะไรล่ะ?"

"เรื่องรายการใหม่ของจางเย่ไง!"

"เฮ้ย ฉันก็คิดจะพูดพอดี ได้ยินแล้วเว้ย!"

"เป็นยังไงบ้าง? อาจารย์จางที่เพิ่งมาใหม่นั่นเป็นไง?"

"หมอนั่นยื่นแผนงานของรายการใหม่ไปแล้วล่ะ พวกนายก็รู้ หมอนั่นใช่พิธีกรดาษๆ ซะที่ไหน หัวหน้าเป็นคนอนุญาติให้หมอนั่นทำแผนงานของรายการตัวเองด้วย พวกนายลองเดาดูสิว่าหมอนั่นจะทำรายการอะไร? อย่าเดาเลย พวกนายเดาไม่ถูกแน่ เพราะว่าในประเทศนี้... ไม่ใช่สิ เพราะว่าบนโลกใบนี้ไม่เคยมีรายการประเภทนี้เลยต่างหาก! จางเย่ส่งรายการที่เรียกว่า ‘ทอล์คโชว์’ อะไรนั่นน่ะ เป็นรายการที่คนคนหนึ่งยืนคุยกับผู้ชมคนเดียวอยู่บนเวที! ฉันก็แปลกใจนะ ไอ้รายการแบบนี้น่ะขอแค่มีสมองหน่อยก็รู้ว่าไม่สนุกไม่เสียเวลาไปดูแล้วจริงไหม? ขนาดรายการสัมภาษณ์ อย่างน้อยที่สุดยังต้องมีแขกรับเชิญสักคน แต่ของหมอนั่นดูเหมือนจะไม่มีแขกรับเชิญสักคนเลยนะ แค่พูดอยู่คนเดียว!"

"ช่างเหอะ อย่าเอาแต่เมาท์เลย"

"เมาท์มอยอะไรตรงไหน เรื่องจริงนะนี่"

" ‘ห้องเลคเชอร์’ ก็เป็นจางเย่ลงมือวางแผนงานใช่ไหม? คุณภาพรายการนั่นก็ไม่เลวเลย ทั้งเป็นโปรดิวเซอร์ที่มีประสบการณ์อยู่แล้ว จะทำอะไรผิดพลาดง่ายๆ ได้ไง?"

"นายยังไม่เชื่ออีกเหรอ?"

"อาจารย์จางที่ฉันเห็นมากับตาเป็นงี้จริงๆ"

“นั่นสิ ตอนนี้คนรู้เรื่องของ ‘ทอล์คโชว์’ กันหมดแล้ว แต่ที่น่าเหลือเชื่อสุดๆ คือหัวหน้าดันอนุมัติให้นี่สิ ดูเหมือนจะเป็นช่วงทดลองงานของจางเย่ที่ถ้ายอดวิวไม่ดีก็ตัดจบไป แต่ฉันแปลกใจตรงที่หัวหน้ายอมให้เขาทำวุ่นวายได้ไง?”

“แค่ทดลองน่า เท่านี้ก็บอกละว่าหัวหน้าคิดยังไง พวกเขาไม่เห็นด้วยหรอก ไม่งั้นอย่างน้อยคงปล่อยให้ทำออกมาหลายสิบตอน ไม่ใช่ผลิตมาก็ตัดจบปึ้ง”

"เหอๆ ไม่รู้จางเย่คิดอะไรนี่สิ"

"หมอนั่นจบเห่แล้ว รายการนี้พอออกอากาศ ชื่อเสียงทั้งหมดที่สะสมมาก่อนหน้าพังหมดแน่"

"นั่นสินะ ยังจะกลายเป็นตำนานไปได้ยังไงอีก? ถ้ารายการนี้ออกอากาศ ฉันว่าเขาคงรักษางานนี้เอาไว้ไม่ได้อีกนั่นล่ะ"

"ฉันบอกแต่แรกแล้วว่าหมอนี่ดีแต่ฉาบฉวย ไม่มีความสามารถอะไรจริงๆ จังๆ หรอก"

การถกเถียงมีมาไม่ขาดสาย ผู้คนต่างยึดถือ ‘ทอล์คโชว์’ เป็นหัวข้อสนทนาหลังอาหารไปแล้ว

……



ในออฟฟิศ

จางเย่เพิ่งกลับมาจากกินข้าว

ต่งซานซานนั่งที่โต๊ะทำงานของเธออยู่ก่อนแล้ว เมื่อเห็นเพื่อนร่วมชั้น เธอเงยหน้าขึ้นถาม "นายอยากทำไอ้ทอล์คโชว์อะไรนั่นจริงๆ เหรอ?"

จางเย่รับคำ "แน่สิ"

อาเชียนก็สนใจเรื่องนี้เช่นกัน ยิ้มแห้งๆ ถามว่า "อาจารย์จาง รายการคุณนั่นสรุปแล้วเป็นยังไงกันแน่? ล้ำ...ล้ำเกินไปรึเปล่า?" เขาพูดอ้อมๆ

วันนี้จางเย่เผชิญคำถามนี้และให้คำตอบกลับไปนับครั้งไม่ถ้วนแล้ว ไม่คิดอธิบายอีก เพียงหัวเราะฮ่าๆ “พอถึงเวลาพวกนายเห็นแล้วก็จะรู้เอง”

ต่งซานซานถาม "รายการนี้แน่นอนแล้ว?"

จางเย่บอก "แน่สิ อาทิตย์หน้าก็เริ่มอัดรายการ ฉากที่ต้องใช้ในรายการฉันก็สั่งไปหมดแล้ว"

อาเชียนกับเสียวอวี่หันมามองหน้ากัน ไม่พูดอะไรมาก ความจริงพวกเขาไม่เห็นด้วยกับรายการในครั้งนี้ของจางเย่เช่นกัน ทอล์คโชว์? คืออะไรล่ะนั่น!

ต่งซานซานจ้องเขาเขม็ง "จางเย่ นายไปดูในเน็ตเถอะ"

"ในเน็ต? หมายความว่าไง?" จางเย่ถาม

"เห็นแล้วนายก็รู้เองแหละ" ต่งซานซานชี้นิ้วไปที่หน้าจอคอมพิวเตอร์

จางเย่นั่งขยับเมาส์อยู่หน้าคอมพิวเตอร์ของตนเอง แค่ได้เห็นก็เข้าใจ ไม่คิดไม่ฝันว่าจะมีคนปล่อยข้อมูลภายในออกมา บนอินเทอร์เน็ตมีผู้รายงานข่าวจำนวนมากพูดถึงเรื่องนี้

‘จางเย่ -- บุรุษผู้ผยองจนไม่เห็นหัวคน!’

‘หมากตาร้ายของเหวยหว่อ หมากตาบอดของจางเย่!’

"ช่างน่าเสียดาย ก่อนหน้านี้ฉันมองจางเย่ในแง่ดีตลอด แต่ตามแหล่งข่าวภายใน รายการใหม่ของจางเย่ครั้งนี้คือรายการสุดล้ำ --- ‘ทอล์คโชว์’ ทอล์คโชว์คืออะไรฉันก็ยังไม่ค่อยรู้แน่ชัด แต่ฟังจากแหล่งข่าวแล้ว รายการนี้ของจางเย่ก็คือการให้คนคนหนึ่งขึ้นไปเล่าเรื่องโจ๊กบนเวที คนฟังได้แต่ฟัง นี่ฉันยังอดสงสัยไม่ได้ จางเย่ตอนนี้เป็นอะไรไป? เป็นเพราะความสำเร็จก่อนหน้าทำให้เขาผยอง? ทำไมถึงได้มีความคิดพิสดารแบบนี้ออกมาได้! รายการแบบนี้ยังจะมีคนดูไหม? แถมสัปดาห์หน้าก็จะออกอากาศแล้วด้วย?"

หัวข้อข่าวแต่ละโพสต์ที่ออกมา มีแต่กระตุ้นกระแสร้อนแรงเกี่ยวกับจางเย่!

"ไม่ใช่งั้นมั้ง?"

"ข่าวปลอมรึเปล่า?"

"คนออกมาแฉกันตั้งขนาดนั้น ต้องเป็นเรื่องจริงอยู่แล้วล่ะน่า"

"แม่* บรรยายประวัติศาสตร์ก็ทำได้ ทำไมจางเย่ต้องไปเล่นตลกล่ะ?"

“เท่าที่ฉันเห็น ชื่อเสียงของจางเย่อาศัยโชคช่วยล้วนๆ ที่จริงหมอนั่นไม่รู้เรื่องอะไรหรอก หมอนั่นจบเห่แน่ ชื่อเสียงป่นปี้หมดแหง๋ๆ”

"ยังเด็กอยู่นี่นะ"

"ไม่ใช่แค่ยังเด็กนะ แถมยังเหิมเกริมอีกต่างหาก!"

"ทั่วทั้งโลกใบนี้ไม่มีรายการแบบนั้นหรอกนะ เอ็งแม่*ยังจะทำ? ตลกแล้ว! ถือว่าเอ็งฉลาด เห็นคนอื่นโง่เง่ากันหมดเหรอ? ถ้ามันดีจริงล่ะก็คนอื่นไม่มีทางไม่ทำหรอกจริงไหม?"

ทั่วทั้งโลกออนไลน์เต็มไปด้วยเสียงสาปแช่งและเคลือบแคลงสงสัย!

แม้แต่ในกลุ่มแฟนคลับของจางเย่เองก็ยังมีความคิดเห็นเช่นนี้ออกมาให้เห็น!

คนใหม่ที่เพิ่งเข้ามาในกลุ่มแฟนคลับกล่าวว่า "พวกนายเล่นกันไปนะ ฉันออกจากกลุ่มก่อนล่ะ ฉันไปหาโจ๊กดูในเน็ตไม่ดีกว่าเหรอ? ยังต้องมาฟังนายเล่า?"

อีกคนก็เป็นหน้าใหม่เช่นกัน "ถ้าจางเย่ยังอยากจะทำแบบนี้ ฉันก็ถอยก่อนล่ะ"

"มุกตลกมีอะไรน่าพูดถึงล่ะ? ยังต้องเปิดรายการแยกของตัวเองอีกเหรอ? ไม่ต้องขนาดนั้นมั้ง? อาจารย์จาง ฉันยัง support คุณนะ เปลี่ยนรายการได้ไหมน่ะ!" แฟนคลับคนหนึ่งเสนอ

ผู้ดูแลบอร์ดคนหนึ่งตอบอย่างไม่มั่นใจนัก "อาจารย์จางมีความคิดอ่านของตัวเองอยู่ล่ะน่า"

คนนั้นตอบกลับมาว่า "ความคิดบ้าอะไรล่ะ รายการแบบนี้ไม่มีคุณค่าอะไรหรอกนะ แค่ดูฉันยังไม่คิดจะดูเลย ทอล์คโชว์? ฉันพูดไม่ออกแล้ว!"

ทุกหัวระแหงเต็มไปด้วยความเคลือบแคลง!

มีคนที่เกลียดขี้หน้าจางเย่บางส่วนก็ไม่ยอมอยู่เฉย รีบฉวยโอกาสนี้ผสมโรงแช่งชักหักกระดูก! และยังมีคนฟลัดข้อความด่าเขาอีกด้วย!


……


ปิดหน้าเว็บเพจ จางเย่แค่นหัวเราะคำหนึ่ง สงสัยเขาจะยังไม่ได้บอกถึงคุณค่าของทอล์คโชว์ให้ชัดแจ้งสิท่า เล่นตลก? ถ้ามันเรียบง่ายขนาดนั้น รายการทอล์คโชว์ในโลกใบโน้นของเขาคงไม่เป็นที่นิยมไปทั่วประเทศหรอก แม่*จะเรียบง่ายอย่างนั้นได้ยังไง! แต่จางเย่ไม่อธิบาย ตอนนี้พูดอะไรไปล้วนเปล่าประโยชน์ เขาได้แต่ทำมันออกมาแทนคำตอบ บอกเล่าถึงเสน่ห์ของทอล์คโชว์แก่พวกนั้น!

ต่งซานซานหันมอง "รู้สึกกดดันมากใช่ไหมล่ะ?"

"กดดัน?" จางเย่แบมือทั้งสองข้าง "ไม่รู้สึกสักนิดเดียว พวกนั้นอยากด่าก็ด่าไปสิ ฉันไม่คิดจะอธิบายหรอกนะ พวกเราใช้รายการเป็นตัวพูดแทนดีกว่า"

ต่งซานซานกระพริบตาปริบๆ "มั่นใจขนาดนั้นเชียว?"

จางเย่ยิ้มไม่ตอบคำ นี่แหละคือคำตอบของเขา!

‘ห้องเลคเชอร์’ ดีหรือไม่? รายการนี้ยอดเยี่ยมหรือไม่? รายการออกอากาศทางช่องโทรทัศน์ดาวเทียม CCTV1 เรตติ้งสูงสุดอยู่ที่ราว 0.5% และเนื่องจากเป็นรายการถ่ายทอดทั้งประเทศ ดังนั้นเทียบกับ 8-9% ของสถานีท้องถิ่นนั้นเรียกได้ว่ามหัศจรรย์มากแล้ว แต่เมื่อเทียบกับทอล์คโชว์ในโลกของเขา เรตติ้งของ ‘ห้องเลคเชอร์’ เทียบกับสองรายการทอล์คโชว์ดังในประเทศ รายการแรกเรตติ้งเฉลี่ยสูงกว่าค่าสูงสุดของ ‘ห้องเลคเชอร์’ อยู่เท่าตัว ส่วนรายการที่สองนั้น เรตติ้งสูงสุดของห้องเลคเชอร์ถึงกับเทียบด้วยไม่ได้เลย ไม่มีทาง!

ต่างกันอย่างยิ่ง!

ในเมื่อห้องเลคเชอร์ยังเป็นกระแสได้ ทอลค์โชว์มีเหตุผลอะไรที่จะทำไม่ได้? ตรงกันข้าม ตั้งแต่เริ่มแรกจางเย่ไม่เคยสงสัยมาก่อน!

ข้างนอก

ผู้หญิงคนหนึ่งเดินเข้ามา “อาจารย์จางเย่ อาจารย์ต่งซานซาน รายการพวกคุณได้รับการอนุมัติแน่นอนแล้ว หัวหน้าบอกว่าวันนี้พวกคุณต้องอัดคลิปทีเซอร์สั้นๆ ไม่เกินยี่สิบวินาที พวกเราไปกันเถอะค่ะ"

ต่งซานซานขานรับ "ค่ะ"

อาเชียนรีบบอก "ฉันไปด้วยสิ"

เสียวอวี่เสนอตัว "ฉันก็จะไปช่วยดูด้วย"

จางเย่เดินตามมา "คลิปโปรโมท? รายการยังทำไม่เสร็จเลย จะทำคลิปยังไงครับ?"

"คุณอาจยังไม่ทราบ" เสียวอวี่อธิบาย "ทีเซอร์ของทีวีออนไลน์เรานั้นความจริงแล้วเป็นแค่การแนะนำตัวพิธีกรหน้าใหม่ จากนั้นก็บอกชื่อรายการก็ได้แล้ว เพื่อให้ทุกคนรู้จักพิธีกรและรู้ว่ารายการจะออกฉายเมื่อไร ไม่ได้ลงรายละเอียดเหมือนอย่างสถานีโทรทัศน์ ใช้คำพูดง่ายๆ จากนั้นก็ปล่อยลงเว็บไซต์วิดีโอของเรา ตามปกติจะเชิญพิธีกรรายกรก่อนหน้าของเรามาร่วมถ่ายทีเซอร์ด้วย จากนั้นหลังรายการของพวกเขาจบลงก็ห้อยท้ายไป เป็นเหมือนการแข่งขันอย่างหนึ่ง ถ้าเกิดว่ามนุษยสัมพันธ์ค่อนข้างดี จะเชิญพีธีกรของช่องเรามาหมดเลยก็ได้ วงการเราเรียกว่าการพรีเซนต์"

จางเย่ตกใจ "ยังต้องมีมนุษยสัมพันธ์ด้วยเหรอ?"

เสียวอวี่ยิ้มขื่น "ใช่ เพราะว่าเป็นการถ่ายทำฟรีๆ ความจริงเป็นแค่การช่วยเหลือกัน เพราะฉะนั้นถ้ามนุษยสัมพันธ์ไม่ดีล่ะก็ คนที่เข้ามาช่วยก็จะน้อยมากเชียวล่ะ"

จางเย่รู้ว่าตนเองมนุษยสัมพันธ์ไม่ดี จึงไม่คาดหวังแล้ว

คนของบริษัทไม่ค่อยรู้จักเขา ตอนนี้ทั้งในเน็ตและในบริษัทล้วนมีแต่ความเคลือบแคลงกับเสียงก่นด่า ไม่มีใครคาดหวังกับรายการเขา ใครจะอยากมาช่วยเขาถ่ายทำ?

คนหนุ่มทั้งสองที่เพิ่งผ่านไป ต่างก็หน้าตาหล่อเหลา

"อ้าว? อาจารย์ซานซาน จะไปไหนเหรอครับ?" ชายหนุ่มคนหนึ่งหัวเราะฮ่าๆ ถาม

ต่งซานซานเผยอยิ้มอันทรงสเน่ห์ กล่าวว่า "อาจารย์หาน อาจารย์กง เพิ่งกลับมาจากทานข้าวเหรอคะ? ฉันกำลังจะไปถ่ายทีเซอร์พอดี ท่าทางต้องทำให้เรียบร้อยวันนี้ล่ะ"

อาจารย์หานเหม่อลอยไปวูบ จากนั้นยิ้มขันอาสา "เฮ้ ทำไมคุณไม่บอกพวกเราก่อนล่ะ ไม่เป็นไร ตอนนี้ยังไม่สายนัก พวกเราช่วยคุณทำทีเซอร์เอง"

ต่งซานซานกล่าว "รบกวนพวุกคุณเกินไปหรือเปล่าคะ?"

จางเย่เห็นแวบเดียวก็ทราบว่าทั้งสองคนนี้ก็เป็นพิธีกรรายการออนไลน์เช่นกัน

อาจารย์หานโบกมือกล่าว "ไม่รบกวน ลำบากแค่ยกมือเท่านั้น เรื่องของคุณพวกเราต้องช่วยอยู่แล้ว คุณอย่ากังวลเลย ผมไปเรียกพวกพิธีกรคนอื่นๆ มาเพิ่มแป๊บ รับรองว่าต้องช่วยคุณได้แน่นอน!"

ต่งซานซานกล่าวขอบคุณ "อย่างงั้นก็ขอบคุณค่ะ ฉันกังวลเรื่องนี้อยู่พอดี"

อาจารย์กงกลั้วหัวเราะ "ไม่ต้องกังวล ฝ่ายเรามีคนมาใหม่น้อยมาก ทั้งยังเป็นพิธีกรสาวสวย ทุกคนยินดีช่วยคุณพูดแน่นอน"

คนสวยเป็นที่ชมชอบอยู่แล้ว


……



ลงไปชั้นล่างหนึ่งชั้น

ที่สตูดิโอ

เพื่อให้ได้เสียงที่ดีที่สุด การถ่ายทำทั้งหลายจึงต่างต้องทำอยู่ที่ห้องใต้ดิน

ที่ห้องอัดหมายเลขสาม จางเย่พบว่าที่นี่กับห้องอัดของสถานีมีอุปกรณ์ไม่ต่างกันสักเท่าไร หรูหรา เป็นงานเป็นการ ครบครันสมบูรณ์

หญิงวัยกลางคนคนนั้นคงเป็นผู้ชำนาญการถ่ายทำคลิปโปรโมทของหน่วยงาน หลังเรียกทุกคนเข้ามาแล้ว ก็ส่งสคริปต์ให้ต่งซานซาน "คุณถ่ายก่อนไหม?"

"ได้ค่ะ ฉันพูดตามนี้ก็พอใช่ไหมคะ?" ต่งซานซานถาม

หญิงวัยกลางคนยิ้มกล่าวว่า "ใช่แล้ว ก็แค่คำโฆษณาน่ะ"

อาจารย์หานและอาจารย์กงตามหลังเข้ามา คงเพราะโทรหาหลายสาย หลังจากนั้นพีธีกรรายการออนไลน์สักสามสี่คนถึงตามเข้ามา สามชายหนึ่งหญิงต่างอยู่ในออฟฟิศ เพียงแต่ไม่ได้นั่งใกล้กันเท่านั้น จางเย่เคยเห็นมาก่อนเลยไม่ได้แปลกหน้ากัน

ต่งซานซานรีบกล่าวขอบคุณ

"ไม่เป็นไร เรื่องเล็ก"

"ใช่ อาจารย์ต่งก็ยุ่งมากๆ อยู่แล้ว"

"เป็นเพื่อนร่วมงานกันทั้งนั้น ช่วยได้ก็ช่วยกันเถอะ ตอนที่ฉันเพิ่งมาใหม่ๆ ก็ได้ทุกคนช่วยกันโปรโมทนี่แหละ ครอบครัวเดียวกันทั้งนั้น"

พิธีกรทั้งสามต่างพูดอย่างสวยหรู

ในห้องยังมีสตาฟอีกเจ็ดแปดคน มีทั้งคนคุมไฟและคนที่คอยคุมกล้อง

หญิงวัยกลางคนเห็นเหล่าสตาฟครบแล้วก็เร่ง "งั้นเริ่มเถอะ"

หญิงสาวคนหนึ่งช่วยต่งซานซานจัดเสื้อผ้า จากนั้นก็เริ่มถ่ายคลิปโปรโมทของเธอ เริ่มจากพูดประโยคสั้นๆ แนะนำรายการของตัวเอง จากนั้นเหล่าพิธีกรทั้งหลายถึงเดินเข้ามาทีละคน มีทั้งคนแนะนำต่งซานซาน มีทั้งคนชมเชย ยังมีคนที่ยกย่องผลงานของเธอด้วย ความจริงรายการยังไม่ทันได้ถ่ายทำ แล้วจะไปเห็นผลงานได้จากไหน? แต่ว่านี่เป็นคลิปโปรโมท อย่างไรก็ต้องพูดให้ดูดีไว้ก่อน

ถ่ายอยู่เกือบหนึ่งชั่วโมงจึงแล้วเสร็จ

ต่งซานซานร่างชุ่มเหงื่อ แสงไฟนั้นร้อน "ขอบคุณทุกคนนะคะ คืนนี้ฉันกับอาจารย์จางขอเชิญเลี้ยงแขก ทุกคนไว้หน้าฉันกันหน่อยนะ"

จางเย่?

เธอจะเลี้ยงรวมกับเขา?

จากนั้นเมื่อควรแก่เวลา ต่งซานซานก็พูดว่า "อาจารย์จางเย่เป็นเพื่อนร่วมคณะของฉัน เอกเดียวกันด้วย สนิทกันมาตลอด รอบนี้จางเย่ก็ต้องถ่ายรายการด้วย พวกคุณทุกคนจะช่วยเขาหน่อยได้ไหมคะ?"

จางเย่เพิ่งเข้าใจก็ตอนนี้เอง แม่ดาวมหาวิทยาลัยรู้ว่ามนุษยสัมพันธ์เขาไม่ค่อยดี ไม่สามารถเชิญคนมาได้แน่นอนเลยคิดจะช่วยเหลือเขา ชายหนุ่มรู้สึกซาบซึ้งอยู่วูบหนึ่ง

คนอื่นๆ เองก็เพิ่งเข้าใจว่าทำไมต่งซานซานถึงบอกว่าเธอกับจางเย่จะเลี้ยงแขก ถ้าเป็นเรื่องของจางเย่ พวกเขาไม่อยากช่วยเหลือจริงๆ ไม่สิ ต้องพูดว่าไม่อาจช่วยได้ต่างหาก! พวกเขาได้ยินเรื่อง ‘ทอล์คโชว์’ กันหมดแล้ว ถ้าไม่มีเรื่องนี้ ไว้หน้าต่งซานซานกับจางเย่หน่อยจะเป็นไรไป อย่างไรก็เป็นเพื่อนร่วมงานกัน ช่วยนิดหน่อยก็ได้อยู่ แต่ว่า ‘ทอล์คโชว์’ ตอนนี้ถูกในเน็ตด่ากันขรม เวลานี้ให้พวกเขาไปแนะนำจางเย่? ยกย่องเขา? แนะนำรายการของเขา? นี่มันขุดหลุมเชิญพวกเขากระโดดลงไปนี่? พวกเขาเกรงว่าถ้าแนะนำออกไปแล้ว ถึงเวลา ‘จางเย่ทอล์คโชว์’ ออกอากาศแล้วไม่ดีจริงๆ เสียงก่นด่าต้องมาถึงพวกเขาด้วยแน่ๆ ว่าใครใช้ให้พวกเขาไปแนะนำล่ะ!

อาจารย์กงลังเลเล็กน้อยก่อนบอก "เรื่องนี้ ผมยังมีงานค้าง มาทางนี้ได้ชั่วโมงหนึ่งแล้วเห็นทีต้องรีบกลับไป วันนี้ถ่ายอีกรอบไม่ทันหรอกครับ!

"ฉันก็ด้วย"

"ไม่ต้องเลี้ยงหรอก ยุ่งๆ อยู่ ฉันไปก่อนล่ะ"

"อาจารย์จาง ขอโทษด้วยนะ ทางฉันก็มีงานนิดหน่อย"

ผู้คนหลายต่างกมีข้ออ้างรีบชิงอำลา

หญิงวัยกลางคนที่รับผิดชอบมองพวกเขา "อาจารย์ทั้งหลายช่วยไม่ได้เลยเหรอ? ไม่มีคนพูดแนะนำก็ถ่ายต่อไม่ได้นะคะ?"

แต่ละคนล้วนไม่ส่งเสียง

ต่งซานซานได้แต่เหลียวมองจางเย่

จางเย่มองตอบเธอยิ้มๆ และหันไปหาหญิงคนนั้นกล่าวว่า "พี่สาว ผมไม่ต้องให้คนอื่นแนะนำหรอกครับ" จากนั้นสาวเท้าไปที่โคมไฟทั้งที่ไม่ได้แต่งหน้าให้ดูดีอะไรเลย กลับพูดขึ้นในทันทีว่า "เริ่มถ่ายได้เลยครับ"

หญิงคนนั้นตกตะลึง "นายถ่ายเองเหรอ?"

จางเย่พยักหน้าตอบ "ใช่ ไม่ต้องแนะนำหรอก"

ขณะนั้น หวังสยงเดินเข้ามาจากด้านนอก คิดว่าคงมาสังเกตการณ์ เมื่อได้ยินคำพูดของจางเย่ อดไม่ได้ที่จะผลักประตูเข้ามา

"หัวหน้า"

"บอสหวัง"

"ผู้กำกับหวัง"

ทั้งแปดเก้าคนเอ่ยปากทักทาย

หวังสยงยิ้มกล่าว "ทำเรื่องของพวกนายเถอะ ฉันแค่ผ่านมาดูน่ะ"

หญิงคนนั้นมองที่จางเย่อีกครั้ง ในสายตาตั้งคำถามด้วยรอยยิ้มขื่น เมื่อเห็นว่าในสายตาของจางเย่นั้นเด็ดเดี่ยวนัก เธอก็หันไปมองตากล้องกล่าวว่า "งั้น เตรียมถ่าย"

ต่งซานซานเป็นกังวลอยู่บ้าง

พิธีกรรายการออนไลน์คนอื่นก็ยังไม่จากไป รอดูว่าเขาจะถ่ายทำทีเซอร์ที่ปกติต้องใช้คนอื่นๆ เข้ามาช่วยได้อย่างไร ถูกก่นด่าขนาดนี้ แน่นอนว่าต้องไม่มีใครยอมถ่ายแนะนำให้เขาหรอก ทีนี้เขายังจะทำรายการได้อย่างไร?

จางเย่กลับไม่โกรธเคืองอะไร ตรงกันข้ามกลับเยือกเย็นยิ่ง บรรดาเพื่อนร่วมงานต่างหลีกหนีเขา? รู้สึกว่ารายการของตนเองนั้นไม่สมควรเข้าไปเกลือกกลั้วปลักน้ำครำนี้? ชาวเน็ตต่างก็ก่นด่าเขา? ก่นด่าว่าเขายังเด็ก สาปแช่งว่าเขาจบสิ้นแล้ว ด่าว่าเขาทำอะไรไม่ได้? หาว่ารายการทอล์คโชว์ของเขาเป็นเหมือนเอาเกลือสาดใส่แผล? ทั้งเคลือบแคลง ทั้งสาปแช่ง จางเย่ก่อนนี้ไม่เคยพูดอะไร แต่ถ้าไม่ตอบโต้ นั่นก็ไม่ใช่วิถีของจางเย่เหมือนกัน!

"3...2...1...เริ่ม!" หญิงคนนั้นบอก

ให้แนะนำ?

ยังต้องให้พวกคุณแนะนำ?

ฉันจะใช้พวกคุณไปเพื่อ!

จางเย่กวาดตามองเหล่าพิธีกร มองไปที่กล้อง หรี่ตาลงกล่าวอย่างนุ่มนวลว่า "คุณเพียงแต่ได้กลิ่นน้ำหอมของผม แต่ไม่เคยเห็นซึ่งหยาดเหงื่อ คุณมีกฎของคุณ ผมมีทางเลือกของผม คุณปฏิเสธตัวผมในตอนนี้ ผมกำหนดอนาคตของผมเอง คุณหยามหยันว่าผมไม่มีอะไร ผมเห็นใจที่คุณได้แต่รอคอย คุณอาจดูถูกพวกเราคนหนุ่มสาว พวกเราจะแสดงให้เห็นว่ายุคนี้ใครใหญ่! ความฝันถูกลิขิตให้เป็นหนทางเดียวดาย ระหว่างทางนั้นย่อมมีความเคลือบแคลงและเหยียดหยามไม่น้อย แต่ถึงจะเป็นอย่างนั้น ถึงแม้จะเต็มไปด้วยบาดแผลก็ยังอยากจะมีชีวิตอันงดงาม!" ทุกคนต่างหลุดไปวูบ!

ต่งซานซานตกใจ หวังสยงตื่นตะลึง หญิงคนนั้นกับเหล่าพิธีกรออนไลน์ต่างก็ถูกถ้อยคำสั้นๆ นี้ทำเอาตะลึงจนก้นจ้ำเบ้า!

จางเย่ปรับเนคไทของตัวเอง

"ผม...จางเย่"

"ผมจะเป็นกระบอกเสียงให้ตัวเอง!"




*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./32.md)