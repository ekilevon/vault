##บทที่ 283 : ‘จางเย่ทอล์คโชว์’ ออกอากาศอีกครั้ง!
ที่อะพาร์ตเมนต์

ดึกมากแล้ว

เสียงเรียกเข้าโทรศัพท์มือถือดังขึ้นในห้องนอนอันเงียบสงบ

ต่งซานซานโทรมา “ฮัลโหล เพื่อนสมัยเรียน มีข่าวดีจะบอกนายล่ะ”

“เหอๆ ข่าวดีอะไรเหรอ?” จางเย่ถามทั้งที่รู้

ต่งซานซานบอกอย่างร่าเริง “บนเน็ตมีคลิปโผล่มาตอนหนึ่ง เป็นหลักฐานที่หลี่เทาวางแผนเล่นงานรายการของพวกเรา ตอนนี้ SARFT ได้ดำเนินการตรวจสอบเขาแล้ว เป็นไปได้ว่าอีกไม่นานรายการของพวกเราสองคนจะได้กลับมาออกอากาศอีกครั้ง!”

จางเย่ “ฉันรู้แล้วล่ะ บนเน็ตกำลังเป็นกระแส เธอไม่เห็นฉันโพสต์เวยป๋อเหรอ?”

ดูเหมือนต่งซานซานจะอยู่หน้าคอมพิวเตอร์พอดี “นายโพสต์เวยป๋ออีกแล้ว? จะว่าไป เวยป๋อของนายก็เปิดมาตั้งนานหลายเดือนด้วย สิ่งที่โพสต์ทุกครั้งไม่เคยมีคำดีๆ เลย ไหนฉันดูซิ…..” เว้นช่วงไปครู่หนึ่ง เสียงคลิกเมาส์ดังแว่นมาจากปลายสาย “ไอ้หยา นายนี่โคตรโหดเลย ขึ้นคำยินดีสีแดงตัวใหญ่? เท่านั้นไม่พอ ยังเชื่อเรื่องผลแห่งกรรม? ถ้าหลี่เทาเห็นเขาต้องเดือดแน่ๆ ปากของนายนี่ควรเหลือศีลธรรมไว้บ้างนะ”

จางเย่ไม่กังวล “เขาเล่นงานเรา ฉันยังต้องไว้หน้าเขาอีกเหรอ?”

ต่งซานซานยิ้มแหยๆ “อืม ฉันว่าต้องขอบคุณคลิปแฉนั่นด้วย มีแฮกเกอร์ชื่อ ‘Kevin-Mitnick’ ที่เห็นแล้วไม่ปล่อยผ่าน แฮกจนเจอหลักฐานในคอมพิวเตอร์ของหลี่เทา เหอๆ แต่ก็เป็นไปได้ว่าคนคนนั้นคงเป็นแฟนคลับของพวกเรา หรือเป็นแฟนคลับของพิธีกรที่ถูกระงับการออกฉายเหล่านั้น แล้วก็ยังไม่ตัดประเด็นว่า KM อาจมีความแค้นส่วนตัวกับหลี่เทา ถึงงั้นก็เถอะ ไม่ว่าจะเพราะอะไร ก็ล้วนส่งผลดีกับพวกเรานะ หัวหน้าได้บอกแล้วว่า จะให้รายการกลับมาออกอากาศต่อ แต่ต้องรอให้ SARFT ยกเลิกการเพิกถอนใบอนุญาตการสื่อสารมวลชนของนายก่อน ถึงจะให้นายกลับมาทำงานอย่างเป็นทางการได้ ถึงตอนนั้นนายก็กลับมาควบคุมรายการ ‘จางเย่ทอล์คโชว์’ ต่อเหมือนเดิม”

จางเย่ตอบรับ “ดี ขอบคุณหัวหน้าแทนฉันด้วย”

“งั้นแค่นี้นะ นัดร้องเพลงกับพวกหวังเป้ยไว้ตอนหัวค่ำ คงไม่ได้กลับไว นายจะมาไหม? ร้านคาราโอเกะที่อยู่ใต้ตึกบริษัทนี่เอง” ต่งซานซานชวน

จางเย่พูด “คงไม่ไป พวกเธอสนุกเถอะ”

วางสายเสร็จ จางเย่ไปล้างหน้าบ้วนปาก ก่อนมาทิ้งตัวนอนแผ่หลาบนเตียงอย่างผ่อนคลาย แทบทั้งคืนวาน ชายหนุ่มมัวแต่เฝ้ารอให้หลี่เทากดเปิดม้าโทรจัน จึงได้นอนเพียงนิดหน่อย ฟ้าไม่ทันสางก็ต้องตื่น กล่าวได้ว่ายังไม่ได้พักผ่อนดีๆ เลยด้วยซ้ำ เมื่อเรื่องต่างๆ ที่ควรทำถูกจัดการจนแล้วเสร็จ คราวนี้จางเย่จะได้พักผ่อนให้เต็มที่บ้าง ไม่มีใครรู้ว่าแฮกเกอร์ ‘Kevin-Mitnick’ ที่กำลังเป็นประเด็นร้อนข้างนอกนั่น ความจริงก็คือจางเย่ที่สวมบทเข้าไปลุยเดี่ยวทั้งหมดเอง เฮ้อ ในที่สุดก็นอนหลับได้จริงๆ เสียที

และทั้งห้องก็ปราศจากซุ่มเสียงตลอดคืน

……

วันที่สอง ยังคงไร้ซุ่มเสียง

……

วันที่สาม ยังคง……เอาล่ะคราวนี้มีเสียงแล้ว

กลางวันนี้ จางเย่เดินทางไปที่บริษัทเหวยหว่อ เพราะหวังสย๋งโทรศัพท์มาหาเขาสายหนึ่ง บอกว่าวันนี้ SARFT ประกาศผลการจัดการ ดังนั้นจึงเรียกจางเย่ไป แม้ว่าจะออกจากงานแล้ว แต่ความสัมพันธ์ของชายหนุ่มกับบริษัทเหวยหว่อไม่ได้ตัดขาดกัน และการรอข่าวสารทางอินเทอร์เน็ตที่บ้าน แน่นอนว่าเร็วสู้บริษัทเหว๋ยหว่อไม่ได้ จางเย่ที่ตั้งหน้าตั้งตารอผลลัพธ์จึงไม่ชักช้า

ที่บริษัทเหวยหว่อ ทุกอย่างยังคงเหมือนเดิม

ตึกอาคารที่คุ้นเคย สภาพแวดล้อมที่คุ้นเคย คนที่คุ้นเคย

“ไอ้หยา อาจารย์จางเย่ใช่ไหม?” ภายในลิฟต์ พนักงานหนุ่มที่ไม่รู้จักคนหนึ่งทักทายจางเย่ “วันนี้คุณมาบริษัทแล้วเหรอ?”

จางเย่ยิ้มๆ ตอบ “อืม กลับมาดูอะไรหน่อย”

พนักงานสาวคนหนึ่งโบกมือทักทายด้วย “อาจารย์จางน้อย อรุณสวัสดิ์ค่ะ”

“อรุณสวัสดิ์ครับ” จางเย่ก็ทักทายกลับไปเช่นกัน

พนักงานสาวรีบกล่าวต่อ “สองวันมานี้ฉันดูคลิปที่คุณออกอากาศสดกับงานแถลงสดที่ SARFT ตั้งหลายรอบแน่ะ ดูกี่รอบก็ไม่พอจริงๆ ด่าได้สะใจมากค่ะ!”

จางเย่หัวเราะแหะๆ “ขอบคุณครับ”

พนักงานสาวถามอย่างกระตือรือร้น “เมื่อไรจะได้พูดแถลงแบบตอนนั้นอีกเหรอคะ?”

“ถ้ามีโอกาสก็มีอีกครับ” จางเย่ตอบอย่างมีความสุข

หา?

ครั้งหน้า?

ยังจะมีครั้งหน้าอีกเหรอ!?

พนักงานหนุ่มคนนั้นกับคนของฝ่ายการตลาดอีกคนหนึ่งในลิฟต์ เมื่อได้ยินที่พูดก็ไม่รู้จะหัวเราะหรือร้องไห้ดี พอได้แล้วมั้ง! หัวข้อที่คุยกันอยู่นี้ก็เป็นที่ล่ำลือหนาหูในวงการและบนอินเทอร์เน็ตเช่นกัน! นายยังคิดจะมีครั้งที่สองอีกเหรอ! ยังสร้างความยุ่งยากให้ไม่มากพอใช่ไหม? จากคำพูดพวกนั้นที่จางเย่พูดอย่างคล่องปาก พวกเขาจึงดูออกว่าในวันนั้นอาจารย์จางไม่ได้มีรู้สึกหวาดหวั่นเกรงกลัวเลยด้วยซ้ำ ใครไปแหย่เขาคนนี้ นั่นถือเป็นโชคร้ายของเขาคนนั้น!

แผนกโทรทัศน์ออนไลน์

ในออฟฟิศ บรรดาเพื่อนร่วมงานต่างทักทายเขาอย่างอบอุ่น

“อาจารย์จาง!”

“ไอ้หยา จางน้อยกลับมาแล้ว!”

“ฮ่าๆ จางเย่ วันที่นายโพสต์กวีเสียดสีนั่น ฉันเห็นแล้วนะ เจ๋งโคตร! คนโบราณจะเน้นกลอนสามบาทอะไรนั่น ฉันเห็นนายแม้แต่สามบาทยังไม่ใช้ แค่หนึ่งบาทก็กลายเป็นกลอนได้!”

“รูปคำยินดีสีแดงตัวใหญ่นั่นก็ดี ดึงดูดความสนใจดีจริงๆ”

“คิดจะเล่นงานช่องเหวยหว่อของพวกเรา เจ้าแซ่หลี่นั่นสมควรโดน!”

“ดูสิว่าวันนี้จะจัดการอย่างไร หลังจากทาง SARFT ส่งคนมาตรวจสอบแล้ว เรื่องใหญ่ขนาดนี้ หวังว่าท้ายที่สุดจะไม่กลายเป็นแค่เรื่องขี้ประติ๋ว แล้วไม่ยอมลงโทษหลี่เทานะ”

“เป็นไปไม่ได้ อย่างน้อยก็ต้องมีบทลงโทษหนักเบานะ”

“แต่ที่สำคัญสุดคือ พวกรายการของเราจะสามารถกลับมาฉายได้อีกไหมนี่แหละ!”

จางเย่ทักทายทุกคนพลางพูดคุยกับพวกเขาไปด้วย จนกระทั่งเดินมาถึงโต๊ะทำงานที่เคยเป็นของเขา พบว่าว่างอยู่ ชัดเจนว่าไว้ให้จางเย่

ต่งซานซานยิ้มตาหยี “มาแล้ว?”

“มาแล้ว ผลออกกี่โมง?” จางเย่กล่าวอย่างสนใจ

ต่งซานซานถกแขนเสื้อขึ้นดูนาฬิกา “ประกาศเก้าโมง ใกล้จะรู้แล้วล่ะ” ถอนหายใจเฮือกใหญ่ หญิงสาวหลับตาลงหนวดหว่างคิ้ว รอคอยต่อไป ตอนนี้ต่งซานซานแทบไม่มีอารมณ์จะทำอะไรแล้ว เพราะรายการของเธอถูกงดออกอากาศเช่นกัน จึงไม่มีงานอะไรให้ทำ

เวลาใกล้เข้ามาขึ้นเรื่อยๆ

ทั้งบริเวณสำนักงานต่างตั้งตาคอย

ขณะเดียวกัน เชื่อว่าสถานีโทรทัศน์ออนไลน์กับสถานีโทรทัศน์ช่องอื่นๆ และบุคลากรในวงการอื่นๆด้วย ย่อมต้องรอผลการจัดการกันอยู่ทั้งหมดแน่นอน อีกทั้งเป็นเหตุการณ์ครั้งแรกที่เกิดขึ้นในวงการ จึงไม่มีกรณีก่อนหน้าไว้วิเคราะห์เปรียบเทียบ ทำให้ยิ่งกระหายใคร่รู้ว่ากองเซ็นเซอร์เซี่ยงไฮ้จะจัดการอย่างไร โดยเฉพาะกับเรื่องของจางเย่ ซึ่งเป็นสิ่งที่ทุกคนล้วนจับตามอง แม้ว่าครั้งนี้จางเย่จะค่อนข้างเป็นฝ่ายผิด จากหลักฐานได้บ่งชี้ว่าหลี่เทาทราบดีว่ารายการ ‘จางเย่ทอล์คโชว์’ ไม่ได้มีปัญหาเท่านั้นยังไม่พอ กลับสั่งการอนุมัติให้หยุดออกอากาศ ทั้งยังจงใจปิดตาทำเป็นไม่เห็นพวกรายการทอล์คโชว์ลอกเลียนลิขสิทธิ์เหล่านั้น!

ทั้งแผนกพลันเกิดเสียงพูดคุยดังขึ้น!

“ประกาศแล้ว!”

“โอ้ มาแล้วๆ!”

“บทลงโทษออกแล้ว ดูเร็ว!”

คราวนี้หวังสยงก็เดินเข้ามาในแผนก ร่วมติดตามสถานการณ์ความคืบหน้ากับทุกคน!

จางเย่เปิดคอมพิวเตอร์เช่นกัน เห็นมาตราบทลงโทษของกองเซ็นเซอร์เซี่ยงไฮ้ —— จากการตรวจสอบคลิปที่เป็นประเด็นนี้ ทางกองเซ็นเซอร์เซี่ยงไฮ้ได้เร่งสอบสวนพบการกระทำผิดวินัยในหน้าที่การงานของหลี่เทาแล้ว ตลอดจนเงินสินบนจำนวนสองแสนห้าหมื่นหยวน และยังปรากฏพฤติกรรมการมีความสัมพันธ์เชิงชู้สาวอันไม่เหมาะสม!

หลี่เทาถูกปลดแล้ว!

และเนื่องจากการรับเงินสินบน ทำให้ต้องโทษทางอาญา!

“เหย***!”

“บทลงโทษหนักพอไหม?”

“หึ สมควร!”

“เฮ้อ ปูนนี้แล้วยังตัณหาไม่เลิก?”

“ถึงจะไม่รู้ว่าทาง SARFT ตรวจสอบอย่างไร แต่นี่มันสุดๆ เลย!”

หลี่เทาจบเห่ไม่พอ เขายังจะต้องไปรับเคราะห์ต่อในคุกด้วย ผลลัพธ์เช่นนี้เป็นสิ่งที่จางเย่พอใจที่สุด! บรรดาเพื่อนร่วมงานในแผนกล้วนดีใจ ปรบมือสะใจดังป้าบๆ!

จากนั้นจึงเป็นประกาศลำดับรองออกมา

สำหรับรายการ ‘กูรูออนไลน์โชว์’ ของต่งซานซาน รายการ ‘จางเย่ทอล์คโชว์’ ของจางเย่ รายการเด็กเล็กของอาจารย์เฉิน และทั้งหกรายการซึ่งถูกอนุมัติระงับการออกอากาศที่ห้องประชุมจัดการแถลงข่าวตั้งแต่แรกนั้น ทาง SARFT ขอประกาศให้สามารถกลับออกอากาศได้ตามปกติ จะมีผลบังคับใช้ในเร็ววัน แน่นอนว่ามีการดำเนินการเรื่องบทลงโทษตามความผิดกับสองสามรายการที่มีปัญหาจริง ไม่มีการถูกให้กลับมาฉายอีก เช่นรายการ ‘บิกินีออนไลน์โชว์’ นั้น ไม่ได้อยู่ในขอบเขตการกลับมาฉายได้ เกินขอบเขตการอนุญาตให้ฉายได้ ภายหลังการตรวจสอบ ทาง SARFT จึงแจ้งเพิ่มบางรายการที่มีบทลงโทษ มีด้วยกันสามรายการที่ละเมิดลิขสิทธิ์ โดยลอกเลียนแบบรายการ ‘จางเย่ทอล์คโชว์’ และไม่ได้จ่ายค่าลิขสิทธิ์ จึงประกาศแจ้งบทลงโทษไว้ ณ ที่นี้ งานทุกส่วนต้องจัดการระงับการออกอากาศ และสำเร็จโทษเงินค่าปรับตั้งแต่สองแสนจนถึงหนึ่งล้านกับทางสถานีโทรทัศน์และสถานีโทรทัศน์ออนไลน์เหล่านั้นลดหลั่นกันไปตามโทษของความผิด และเรียกอบรมรายบุคคล!

ต้องโทษถึงตรงนี้ นับว่าเป็นที่พอใจของทุกคน!

หลี่เทาถูกลากลงมาเรียบร้อย รายการทั้งหมดก็ได้กลับมาฉายอีก น่าพอใจเป็นที่สุด!

นั่นยังไม่ใช่เรื่องสุดท้ายที่ SARFT ประกาศ ทว่ากลับหยุดความดีใจของทุกคนได้ชะงัก!

แค่เพียงเห็นประกาศลำดับสุดท้ายที่กล่าวถึงชื่อของจางเย่ —— สำหรับสถานีโทรทัศน์ออนไลน์เหวยหว่อ บทลงโทษเดิมของจางเย่ พิธีกรผู้ดูแลรายการ ‘จางเย่ทอล์คโชว์’ คือการเพิกถอนใบอนุญาตการสื่อสารมวลชน ปัจจุบันถูกปรับเป็นระงับใบอนุญาตการสื่อสารมวลชนเป็นผู้ดูแลการออกอากาศชั่วคราวสิบห้าวัน!

ถ้อยแถลงและคำประกาศจบลงเพียงเท่านี้!

เหล่าเพื่อนร่วมงานในแผนกต่างจับจ้องกันอย่างงุนงง อดไม่ได้ที่จะหันไปมองจางเย่เป็นตาเดียว!

จางเย่แค่ด่าคำหยาบไปนิดหน่อย เชี่*! บทลงโทษของการเพิกถอนใบใบอนุญาตการสื่อสารมวลชนฉันก็ยกเลิกแล้ว แต่ทำไมยังระงับคุณสมบัติไว้ชั่วคราวครึ่งเดือนอีก?

นี่หมายความว่าอะไร?

กวนฉันเหรอ? ต้องใช่แน่!

จางเย่เข้าใจแจ่มแจ้ง เหล่าเพื่อนร่วมงานเองก็เข้าใจเช่นกัน!

แม้ว่าสาเหตุของการลงโทษจางเย่คือสิ่งที่หลี่เทาตัดสินโดยไม่ชอบเป็นเหตุ แต่ SARFT กลับไม่เพิกเฉยต่อประเด็นนี้ ยังคงให้จางเย่ต้องรับโทษ ครึ่งเดือนไม่นาน แต่ก็ไม่สั้น คืนรายการแต่กลับระงับคุณสมบัติพิธีกรชั่วคราว ทำให้ว่ารายการ ‘จางเย่ทอล์คโชว์’ ไม่สามารถกลับมาฉายได้ในครึ่งเดือน! นี่ชัดเจนว่า SARFT ได้คิดบัญชี หรืออาจเข้าใจได้ว่าเพื่อสั่งสอนและตักเตือนเป็นตัวอย่าง และแสดงออกชัดเจนว่าลงโทษทั้งสองฝ่ายเท่ากัน เพียงแต่โทษระวางของหลี่เทาหนัก โทษระวางของจางเย่เบาหน่อยก็เท่านั้นเอง!

“อาจารย์จาง..”

“อะแฮ่ม.. อาจารย์จางเย่”

ขนาดคนข้างๆ ไม่กี่คนต่างก็ไม่รู้ว่าจะพูดอะไรดีเช่นกัน

จางเย่อมทุกข์อยู่วูบหนึ่ง แล้วก็คิดอะไรได้บางอย่าง เขาหันมากล่าวติดตลกกับทุกคนว่า “ไม่เป็นไร ทีแรกผมจะออกจากวงการบันเทิงแล้วด้วยซ้ำไป แต่ได้กลับมาออกอากาศทั้งที ถือเป็นเรื่องดีสุดๆ อืม..ก็แค่ครึ่งเดือนไม่ใช่เหรอ? ผมรอได้!”

หวังสยงถึงยิ้มออกในที่สุด เดินไปลูบไหล่ปลอบใจจางเย่ “ใช่ แค่สิบห้าวันเท่านั้น จางน้อย วันนี้เธอกลับมาเข้างานใหม่แล้วกัน เริ่มวางแผนงานกันก่อน ระหว่างรอให้ใบอนุญาตการสื่อสารมวลชนออกมา ทางนี้ฉันจะยื่นเรื่องการกลับมาเป็นพิธีกรให้เธอกับเบื้องบนเอง แม้ว่ารายการ ‘จางเย่ทอล์คโชว์’ ยังออกอากาศไม่ได้ในช่วงไม่กี่วันนี้ นายก็อัดต่อได้เลย!”

จางเย่พูดตาปริบๆ “ตอนนี้ยังสามารถอัดได้?”

“ยังไม่ออกอากาศ ก็อัดเก็บไว้ก่อนไง มีอะไรที่มันไม่ได้ล่ะ?” หวังสยงพูดอย่างปลอดโปร่ง

จางเย่รีบพูด “งั้นดีครับ ช่วงนี้ผมจะสู้ให้ทอล์คโชว์ได้อัดจนเสร็จ รอไว้ผมได้ใบอนุญาตการสื่อสารมวลชนกลับมา ก็จะได้ไม่ต้องยุ่งวุ่นวายมากนัก แค่ออกอากาศอย่างเดียวก็ได้แล้ว!”

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./84.md)