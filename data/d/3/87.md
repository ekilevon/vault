##บทที่ 287 : ไปงานปีใหม่ของน้องสาม!
วันรุ่งขึ้น

หนึ่งมกราคม เป็นวันปีใหม่

เช้าตรู่วันปีใหม่ จางเย่ยังคงหมกตัวอยู่ใต้ผ้าห่ม

เหมือนจะมีคนมาที่บ้านแล้ว ไม่ใช่แค่รอบเดียว เพราะกริ่งประตูดังซ้ำแล้วซ้ำเล่าช่างดังดีจริงๆ เสียงพูดคุยดังจ้อกแจ้กจากนอกบ้านเข้ามาข้างใน จางเย่หลับๆ ตื่นๆ อยู่หลายรอบ พลิกตัวไปมา พยายามนอนมุดในผ้าห่ม อัดรายการทอล์คโชว์ต่อเนื่องไม่ได้พักผ่อนตั้งสี่วัน วันนี้เขาต้องนอนเต็มอิ่มให้ได้ อย่างไรเสียก็เป็นงานเลี้ยงกันเองของคนในบ้าน ไม่ได้มีแขกมากมายอะไร

"พี่สาว พวกเรามาแล้ว"

"เข้ามาสิ นั่งๆ"

"ป้าใหญ่ สวัสดีปีใหม่ค่ะ ขอให้ป้ากับลุงใหญ่สุขภาพแข็งแรงสมปรารถนาทุกเรื่องราว"

"ฮ่าๆๆ พวกเธอปากหวานขึ้นทุกวัน ตรงนั้นมีผลไม้ กินไปสิ"

"พี่ล่ะคะ?"

"หมอนั่นเรอะ นอนหมกอยู่ในห้องแน่ะ"

"พี่หนูขี้เกียจจัง นี่มันสิบโมงกว่าแล้วนะ"

บ้านน้าใหญ่น้ารองน้าสามมากันครบแล้ว น้องสาวคนโตเฉาตาน คนรองเฉาถง คนเล็กเฉาเหมิงเหมิง สามสาวพี่น้องเวลาอยู่ด้วยกันก็กลายเป็นจ้อกแจ้กจอแจยิ่งกว่าเดิม

พวกผู้ชายพากันนั่งสูบบุหรี่จิบชาไปด้วย

ปล่อยสาวน้อยสายใหญ่ยุ่งวุ่นวายกันในครัว

น้าสะใภ้ใหญ่ถาม "เห็นว่าเย่น้อยโดน SARFT ขึ้นบัญชีดำใช่ไหม?"

"นั่นสิ" น้าสะใภ้รองก็ถาม "เรื่องงานมีปัญหาเหรอ?"

"เห็นว่าก่อนหน้านี้รายการเขาโดนระงับออกอากาศนี่? ตอนนี้เป็นไงบ้าง?" น้าสะใภ้สามที่กำลังล้างจานอยู่ ถามแม่ของจางเย่ด้วยเช่นกัน

แม่ของจางเย่ที่ล้างเขียงข้างๆ หลุดหัวเราะร่าเริง "พวกเธอนี่มันตกข่าวจริงๆ รายการของเย่น้อยได้ฉายต่อแล้วล่ะ แต่ต้องรออีกครึ่งเดือนถึงจะเริ่มฉายใหม่ได้ หน้าที่การงานไม่ราบรื่น? เหอๆ ฉันจะบอกความลับพวกเธอให้นะ พวกเธออย่าเอาไปบอกคนอื่นล่ะ รองอธิการบดีของเป่ยต้ามาหาลูกฉันด้วยตัวเอง เชิญเย่น้อยไปสอนภาษาจีนที่เป่ยต้า เชิญแล้วเชิญอีก บอกว่ายังไงก็ต้องเป็นเขา ให้เป็นคนอื่นไม่มีวัน!"

น้าสะใภ้ใหญ่ตกใจ "เอ๋? เป่ยต้าไหนน่ะ?"

แม่ยิ้ม "ยังจะมีเป่ยต้าไหนอีกล่ะ ก็มหา’ลัยอันดับต้นๆ ของประเทศเราไง!"

น้าสะใภ้สามร้องอุทานเสียงหลง "งั้นก็ข่าวใหญ่น่ะสิ! เท่ากับว่าเย่น้อยมีอนาคต? ได้ไปสอนหนังสือที่เป่ยต้า!? ทำไมฉันไม่เห็นลงข่าวหน้าหนังสือพิมพ์เลยล่ะ!?"

แม่กล่าว "เมื่อคืนเพิ่งตอบตกลงน่ะ เฮ้อ เย่น้อยของฉันตอนแรกก็ไม่อยากไปหรอกนะ แต่ว่าอธิการฯอู๋เชิญแล้วเชิญอีก จริงใจกันสุดๆ สุดท้ายพวกเราหลบเลี่ยงไม่พ้นถึงได้ตอบตกลงไปน่ะ เรื่องเพิ่งจะตกลงกัน ก็เลยยังไม่ได้เป็นข่าว พรุ่งนี้โน่นแหละกว่าจะได้เห็น"

ทั้งเด็กทั้งผู้ใหญ่ข้างนอกล้วนได้ยินกันหมด มีเพียงน้ารองที่ออกไปรับตากับยายของจางเย่จึงยังไม่รู้เรื่อง ในขณะที่คนอื่นๆ ต่างตกตะลึงเมื่อได้ยินข่าวนี้!

เฉาเหมิงเหมิงกรี๊ดลั่น "เอ๋! พี่เก่งขนาดนั้นเลยเหรอคะ!?"

เฉาตานเอามือป้องปากอย่างไม่อยากจะเชื่อ "สอนที่เป่ยต้า?"

น้าสามรีบโผล่เข้าไปในห้องครัวทันที "พี่สาว ผมล่ะอิจฉาพี่จริงๆ ในที่สุดบ้านเราก็มีคนไปด้านการศึกษาออกมาสักคน แถมยังเป็นครูบาอาจารย์ด้วย!"

น้าใหญ่หันมาพูดกับพ่อของจางเย่ "ยินดีด้วยนะพี่เขย"

พ่อยิ้ม โบกมือถ่อมตน "ยังไม่รู้เลยว่าลูกมันจะสอนได้รึเปล่าน่ะ"

แม่กำลังยืดหน้าชูคอยิ้มปากกว้าง พอได้ยินคำพูดนี้ก็จิกตาแรงใส่สามีขวับ "ลูกฉันสอนไม่ได้ เธอสอนได้งั้นเรอะ? พูดเป็นแต่เรื่องอัปมงคลจริงๆ!"

น้าสะใภ้สามหัวเราะฮ่าๆ กล่าว "นั่นสิ ด้วยความรู้เรื่องหนังสือของเย่น้อย ไม่มีปัญหาอยู่แล้ว!"

ขณะนั้นก็มีคนเดินเข้ามา เป็นน้ารองที่พาตากับยายของจางเย่มาด้วย

ยายเพิ่งมาถึงทันได้ยินเรื่องที่ทุกคนคุยกันเพียงแว่วๆ ถามว่า "เป่ยต้าอะไร? พูดอะไรกันน่ะ?"

แม่โผล่หน้าออกมาพร้อมรอยยิ้มกว้าง "พ่อ แม่ หลานมันได้ไปสอนภาษาจีนที่เป่ยต้าแน่ะ! พรุ่งนี้ไปรายงานตัวแล้วค่ะ"

ยายตกใจ "พวกเธอรวมหัวกันหลอกฉันรึเปล่า!?"

น้าสะใภ้สามช่วยยืนยัน "แม่ จริงๆ นะ!"

ยายถึงได้ตื่นเต้นขึ้นมา แต่ยังยากจะเชื่ออยู่ดี “เย่น้อยเก่งขนาดนั้นเชียว?"

"นั่นน่ะเป่ยต้าเชียวนะ!" ตาตกใจเบิกตาแทบถลน

น้าสะใภ้สามตอบ "พวกพ่อกับแม่ไม่ได้ดูข่าวก็เลยไม่รู้เรื่องน่ะสิคะ เย่น้อยน่ะมีความสามารถแน่นอน แถมยังออกทีวีออกข่าวทุกวันด้วย!"

รอยยับย่นบนใบหน้าของยายยิ่งยู่ยี่หนักกว่าเดิม "เป็นเย่น้อย ‘สร้างชื่อ’ ล่ะสิ!"


……


ในห้องนอนของจางเย่

ตัวต้นเรื่องที่กำลังถูกกล่าวถึงกำลังหลับอุตุอย่างสุขสบาย

ทันใดนั้นประตูห้องนอนก็เปิดออกดังปึง! ร่างเล็กๆ สามคนวิ่งกรูกันเข้ามา

"พี่! ตื่นได้แล้ว! ได้เวลากินข้าว!" เฉาเหมิงเหมิงกระโดดขึ้นเตียงร้องตะโกนเสียงดัง

จางเย่สะดุ้งตื่นพรวด ไม่วายหาวครั้งหนึ่งถึงค่อยเห็นสามศรีพี่น้องตัวป่วน เท่านั้นแหละ เขาก็บอกปัดทันควันโดยไม่ต้องคิด ไถศีรษะกับหมอนซุกลงบนเตียงตามเดิม "ไปๆ ให้ฉันนอนอีกหน่อยน่า"

เฉาถงหัวเราะคิกคัก "พี่ ตื่นเร็ว!"

น้องสาวคนโตสุด เฉาตานกลับกล่าว "ให้พี่นอนอีกหน่อยเถอะ"

"นอนอะไรกันล่ะ!" เฉาเหมิงเหมิงไม่เปลี่ยนใจ ปีนขึ้นไปนั่งทับบนขาจางเย่ "พี่ๆ ตอนนี้พี่เจ๋งมากเลยรู้ป่ะ ได้ไปสอนที่เป่ยต้าด้วยอ่ะ!"

จางเย่โบกมือ ยังคงไม่สนใจ "งั้นๆ แหละ"

เฉาถงถือโอกาสเรียกร้อง "พี่ ซื้ออะไรอร่อยๆ ให้กินหน่อยสิ"

"เออๆ" จางเย่หลับตาตอบ ไม่รู้ว่ากำลังละเมอหรือไม่

เฉาเหมิงเหมิงกระพริบตาเล็กๆ อย่างน่ารักน่าชัง "งั้นพวกเราอยากได้อะไร พี่ต้องซื้อให้หมดเลยนะ หนูอยากได้ตุ๊กตาหมีตัวใหญ่ 1.8 เมตร!"

จางเย่สะลึมสะลือตอบรับ "ซื้อหมดนั่นแหละ"

เหล่าน้องสาวของเขาถึงพอใจ ตะโกนอย่างยินดี "เย้!"

เมื่อที่ห้องมียัยตัวป่วนพวกนี้อยู่ จางเย่ก็อย่าหวังว่าจะนอนได้อีกต่อไป สุดท้ายจึงถูกบรรดาน้องสาวปลุกตื่นเต็มตา ได้แต่จำใจลุกจากเตียงทั้งชุดนอนหัวกระเซิง

ออกมาจากห้อง จางเย่ก็เริ่มทักทายทุกคนทันที "คุณยาย คุณตา น้าใหญ่ น้าสะใภ้ใหญ่ น้ารอง..."

เมื่อยายเห็นหลานสายนอกของตัวเอง ก็ดึงมือมาจับอย่างอบอุ่น "ยัยเด็กพวกนั้นปลุกเธอเรอะ?" พูดจบ คุณยายก็หันไปจ้องพวกเธอ "ซนจริงๆ พี่เธอลำบากแทบเป็นแทบตายมาหลายวัน จะให้นอนกันดีๆ ยังไม่ได้"

เฉาเหมิงเหมิงแลบลิ้นใส่ "ย่าลำเอียงอ่ะ!"

ยายแกล้งแหย่หลานตัวซน "ยัยเด็กนี่ เดี๋ยวตีเลย"

กลับเป็นแม่ของจางเย่ที่ลงมือก่อน ตีตัวขี้เซา "รีบไปแปรงฟัน จะกินข้าวกันแล้ว"


……


สิบกว่านาทีต่อมาก็ตั้งโต๊ะกินข้าวกัน

ระหว่างนี้ จางเย่พบว่าเขาแทบจะไม่ได้เจอกับงานรวมญาติเลย คงเพราะไม่ได้กลับบ้านนานเกินไป ดังนั้นชายหนุ่มจึงรินสุรา ยกจอกขึ้นคารวะผู้ใหญ่ทุกคน ยกดื่มเข้าไปอย่างรวดเร็ว

ตายายกับญาติๆ พากันถามจางเย่คนละคำสองคำเรื่องในวงการบันเทิง

"เย่น้อย พิธีกรรายการกูรูนั่นเพื่อนเธอเหรอ?"

"ครับ เพื่อนเรียนสมัยมหา'ลัย อยู่ชั้นเดียวกัน"

"จะไปสอนอะไรที่เป่ยต้าล่ะ?"

"ยังไม่รู้เลย พรุ่งนี้น่าจะรู้แหละครับ"

"พี่ หูตงเจี้ยนสรุปเป็นเกย์จริงดิ?"

"ฉันจะไปรู้ได้ยังไงเล่า? หมอนั่นเป็นพิธีกรของทางฮ่องกงไต้หวันนู่น ฉันไม่เคยเจอเว้ย!"

"พี่ชาย ทำไมถึงได้เจ๋งงี้อ่ะ? พี่เล่นทอล์คโชว์ซะฉันหัวเราะแทบตาย!"

"แน่นอน พี่เธอต้องเก่งอยู่แล้ว ไม่งั้นจะเป็นพี่พวกเธอได้ยังไง!"

กินข้าวเสร็จ ทุกคนพากันย้ายมานั่งอยู่ที่โซฟาในห้องนั่งเล่น พูดคุยเฮฮากันต่อ หัวข้อยังคงวนเวียนอยู่รอบๆ ตัวของจางเย่ ทุกคนสนใจใคร่รู้เรื่องงานของเขากันอย่างยิ่ง


……


บ่ายสองกว่า

ตากับยายปลีกตัวไปนอนพักผ่อนที่ห้องของพ่อแม่

จางเย่ห่มผ้าห่มให้ผู้เฒ่าทั้งสอง หลังคุยกับพวกเขาอีกไม่กี่คำ ชายหนุ่มถึงปิดประตูให้ทั้งสองเบาๆ

ออกมาจากห้อง เขาก็พบกับเฉาเหมิงเหมิงที่มาดักรอด้วยสายตาลับๆ ล่อๆ ยัยเด็กคนนี้ไม่รู้ว่ามีเรื่องอะไรถึงได้มาหาจางเย่ มองตาปริบๆ เสียขนาดนี้

"อะไร?" จางเย่สงสัย

เฉาเหมิงเหมิงพูดเสียงค่อย "พี่ชาย หนูมีเรื่องขอร้อง"

จางเย่ไม่คิดอะไรให้มากความ ถามเข้าเรื่อง "เรื่องอะไร?"

เฉาเหมิงเหมิงเหล่มองพวกผู้ใหญ่ทั้งเจ็ดแปดคนที่นั่งกันอยู่ในห้องนั่งเล่น บุ้ยคางชี้ไปที่ห้องของพี่ชาย "ไปคุยกันในห้องเถอะ เรื่องนี้เรื่องสำคัญมาก"

"ได้" จางเย่พาน้องสาวคนที่สามไปห้อง

ในห้อง เฉาเหมิงเหมิงรีบกระโดดไปนั่งลงบนเตียง

จางเย่หยิบบุหรี่ออกมาจุดสูบตรงริมหน้าต่าง "มีอะไรว่ามา"

เฉาเหมิงเหมิงพูดเสียงอ่อนเสียงหวาน "พี่ชาย คืนนี้โรงเรียนหนูจะมีงานปีใหม่ พาผู้ปกครองไปด้วยได้ พี่ไปกับฉันหน่อยสิ นะๆ" งานปีใหม่โรงเรียนถือเป็นเรื่องปกติ เนื่องจากช่วงตรุษจีนเป็นวันหยุดและเป็นงานใหญ่ จะจัดอะไรก็ลำบาก ดังนั้นจึงมีบางโรงเรียนที่จัดงานปีใหม่ และบางโรงเรียนที่ไม่ได้จัด อีกทั้งวันที่จะจัดงานปีใหม่ของโรงเรียนไม่มีกำหนดวันที่ตายตัว ส่วนใหญ่จึงนิยมเลือกจัดในคืนวันที่สามสิบเอ็ดธันวาคม

จางเย่แปลกใจ อดไม่ได้ที่จะยิ้มอย่างเห็นเป็นเรื่องตลก "ฉันจะไปทำไม? พ่อแม่เธอวันนี้หยุดงานนี่ ทำไม? คืนนี้พ่อกับแม่เธอไม่ว่างเหรอ?"

เฉาเหมิงเหมิงอ้อมแอ้มตอบ "คือ..หนู..ไม่ได้บอก"

"หา?" จางเย่ยิ้มกระตุก สังหรณ์ถึงลางบางอย่าง

เฉาเหมิงเหมิงบุ้ยปาก "พี่ไม่รู้หรอก พ่อกับแม่เวลาเจอครูหนูนะ สามคนอย่างกับอัพยามา ต่างคนต่างว่าหนูไม่ดีแบบนั้นแบบนี้ กลับบ้านมาก็โดนพ่อกับแม่ตีอีก หนูเบื่อจะตายแล้ว ยอมไปคนเดียวยังดีกว่าพาพ่อกับแม่ไปด้วย"

จางเย่โบกมือปัด "ฉันไปจะเหมาะเหรอ?"

"พี่เป็นพี่หนูนะ ทำไมจะไม่เหมาะ?" เฉาเหมิงเหมิงพูดพลางหัวเราะคิกคัก "แถมหนูยังจะได้อวดเพื่อนด้วย! รอบที่แล้วตอนงานประชุมผู้ปกครอง ได้ยินพ่อแม่หลายคนคุยกันถึงเรื่องพี่ล่ะ เหอๆ พวกนั้นไม่รู้หรอกว่าพี่เป็นพี่หนู!"

จางเย่แอบเหงื่อตก "สำคัญด้วยเหรอ?"

"สำคัญมาก มาก มากกกก เลยแหละ!” เฉาเหมิงเหมิงยืนยันหนักแน่น "แถมคืนนี้หนูมีรายการแสดงด้วย หนูตัดสินใจแล้ว! จะขึ้นไปอ่าน ‘นกบนฟ้ากับปลาในน้ำ’ ของพี่แหละ!"


"นั่นมันกลอนรักนะ" จางเย่ท้วง

"กลอนรักแล้วไงอ่ะ อีกอย่างคราวนี้เพื่อนหนูออกมาอ่านกลอนตั้งหลายคน ส่วนใหญ่ก็มาอ่านกลอนรักด้วย ในหนังสือเรียนก็มี" เฉาเหมิงเหมิงไม่เห็นด้วย

"พวกเขาอ่านกลอนบทไหนกัน?" จางเย่ถาม

เฉาเหมิงเหมิงส่ายหน้าน้อยๆ ของเธอไปมา "ไม่รู้สิ ทุกคนเก็บกันเงียบเลย ส่วนใหญ่ก็ร้องเพลงกับเต้นอ่ะ แต่ว่าหนูไม่สนหรอก พี่! พี่ต้องช่วยน้องสาวพี่นะ! ถ้าไม่มีผู้ปกครองไปล่ะก็ น้องสาวพี่ต้องขายหน้าคนแน่ๆ! แถมหนูยังไม่รู้เลยว่าจะท่อง ‘นกบนฟ้ากับปลาในน้ำ’ ยังไง ต้องหยุดตรงไหนบ้าง"

จางเย่กล่าว "ค่อยว่ากัน บอกพ่อกับแม่เธอก่อน"

"พี่.. ไม่ได้สิ ไม่ได้นะ" เฉาเหมิงเหมิงรีบกอดแขนจางเย่ไว้แน่น ส่งเสียงคร่ำครวญเรียกคะแนนความน่าสงสารสุดๆ

สุดท้ายจางเย่ที่ไม่มีทางเลือก ได้แต่ตกลง "ก็ได้ๆ ฉันไม่ไปก็ไม่ได้สินะ? ทุ่มครึ่งใช่ไหม? รู้แล้วๆ งั้นฉันจะไปหาเธอที่โรงเรียน"

เฉาเหมิงเหมิงตื่นเต้นดีใจสุดๆ "เย้! พี่ชายจงเจริญ!"

แล้วจางเย่ก็เริ่มสอนน้องสาวท่อง ‘นกบนฟ้ากับปลาในน้ำ’





*-*-*-*-*-*-*-*-*-*-*-*-*-*-*-*-*-*-*

ขอเปลี่ยนแปลงเวลาอัพ เป็นวันจันทร์-วันเสาร์ เวลา 20.00 นะคะ ขอบคุณค่ะ


[Go To Next Chapter]( ./88.md)