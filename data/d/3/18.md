##บทที่ 218 : เดิมพันจูบกับดาวมหาลัย!
ตอนกลางคืน

กว่าจางเย่จะออกจากสนามบินก็ประมาณหนึ่งทุ่มเข้าไปแล้ว

ทันทีที่เขาก้าวออกมา กลุ่มนักข่าวประมาณสี่สิบถึงห้าสิบคนบวกกับช่างกล้องเจ็ดถึงแปดคนรุมล้อมรอบเขาไว้ ราวกับว่าหนังสือพิมพ์ทุกที่และทุกสถานีโทรทัศน์ในเซี่ยงไฮ้ต่างมารวมตัวกันที่นี่! จางเย่ตาพร่าจากแสงแฟลชของกล้องจนมองไม่เห็นทางข้างหน้าไปวูบหนึ่ง ขณะเดียวกันกลุ่มนักข่าวก็ถ่ายรูปพลางยิงคำถามไปด้วย!

“อาจารย์จางเย่!”

“ผมจากเซี่ยงไฮ้รายวันครับ!”

“ช่วยบอกความรู้สึกตอนที่โดนจี้เครื่องบินหน่อยสิครับ!”

“ดิฉันมาจากสถานีโทรทัศน์เซี่ยงไฮ้ ช่วยให้สัมภาษณ์กับทางเราด้วยนะคะ!”

“เราได้ยินมาว่าคุณเป็นคนที่นำเครื่องบินลงจอดจนสามารถช่วยเหลือชีวิตคนนับร้อยไว้ได้ ไม่ทราบว่าคุณทำได้อย่างไรครับ?”

“ในฐานะที่เป็นพิธีกร คุณไปเรียนขับเครื่องบินมาจากไหนกันคะ? แถมเป็นเครื่องบินพาณิชย์ด้วย? หรือว่าคุณได้รับการฝึกพิเศษอะไรมาก่อนรึเปล่าคะ?”

จางเย่ไม่มีอะไรจะกล่าวทั้งนั้น

เขาควรอธิบายยังไงดีล่ะ? จะให้บอกว่าจากโรงเรียนวิชาชีพซานตงหลานเสียงก็คงไม่ได้ใช่ไหม?

จางเย่กล่าวอย่างกำกวม “ผมก็ไม่รู้วิธีขับเครื่องบินเหมือนกันครับ เรียกว่าเป็นความบังเอิญมากกว่า เพราะนักบินทั้งสองคนก็บาดเจ็บสาหัสจนไม่ได้สติ แถมออโต้ไพลอทก็เสียหายด้วย ผมไม่มีทางเลือก เลยถูไถไปด้วยโชคล้วนๆ น่ะครับ!”

“แต่คุณสามารถใช้ทร๊อตเทิลเพื่อเร่งเครื่องบินไม่ใช่หรือคะ?”

“....เดาสุ่มเอาน่ะครับ”

“แล้วที่คุณบังคับให้เครื่องกางล้อล่ะครับ?”

“....อันนั้นผมก็เดาเหมือนกัน”

“แล้วตอนที่คุณลดความเร็วขณะที่กำลังแลนดิ้งล่ะ?”

“....อันนั้นก็เดาเช่นกัน”

เหล่านักข่าว “%￥￥###@@#（%#@！！！”

เดาน้องสาวแกสิ! จะมาบอกว่าทุกอย่างเกิดจากการเดาสุ่มแบบนี้ได้ไง! อยู่ๆ มากดปุ่มมั่วๆ แล้วจะทำเรื่องแบบนั้นได้มันเป็นไปไม่ได้ใช่ไหมล่ะ? ขนาดพวกแอร์โฮสเตสกับคนที่ทำงานบนเครื่องบินยังไม่รู้เลยว่าปุ่มไหนใช้การยังไงหรือเครื่องบินขับยังไง ขนาดพวกเขาลองเดาสุ่มมั่วๆ เหมือนกันก็ยังล้มเหลว แต่นายที่เป็นพิธีกรจากเมืองหลวงดันบอกว่าเดาสุ่มแล้วบังเอิญบินได้อย่างราบรื่นเนี่ยนะ? แค่ลองกดนั่นกดนี่มั่วๆ ก็ลดความเร็วได้น่ะหรอ? แค่ลองกดมั่วๆ แล้วกางล้อเครื่องบินออกมาได้งั้นเหรอ? บ้าไปแล้ว! ถ้าจะโม้ทั้งทีไม่พูดไปเลยล่ะว่าปุ่มพวกนั้นมันสั่งการด้วยเสียงน่ะหา! ถ้าแบบนั้นจะยอมแกล้งโง่เชื่อตามก็ได้เอ้า!

กลุ่มนักข่าวยังคงรุมล้อมชายหนุ่มไม่ให้เขาไปไหนได้

แต่เจอกับสถานการณ์เช่นนี้ จางเย่ไม่ได้ตกใจเหมือนกับผู้โดยสารคนอื่นที่ถูกสัมภาษณ์ก่อนหน้านี้ เพราะเขารู้อยู่แล้วว่าวิธีการทำงานของพวกนักข่าวเป็นอย่างไร นอกจากนี้เขายังเคยก่อเรื่องระหว่างการออกอากาศสดมาก่อนด้วย กับกลุ่มนักข่าวแค่นี้จะมาหยุดเขาได้น่ะเหรอ? ไม่ว่าพวกเขาจะยิงคำถามมามากเท่าไร จางเย่ตอบกลับไปเพียงอย่างเดียว เดาเอาครับ ก็ผมโชคดีไงครับ!

ไม่เชื่องั้นเหรอ?

ก็ตามใจสิ!

ต่อให้ไม่เชื่อ อย่างไรเสียคำตอบก็ยังเป็นเหมือนเดิม!

สุดท้ายฝูงนักข่าวไม่อาจเค้นอะไรจากจางเย่ได้อีก พวกเขาที่อยู่ในวงการสื่อย่อมรู้ดีว่าคนแบบนี้ยากที่จะคุยด้วยอย่างยิ่ง! ต่างคนต่างก็รู้ทันเล่ห์กันเอง ไม่ว่าจะหลอกถามอะไรยังไงก็ไม่มีประโยชน์!

มีรถตู้คันหนึ่งขับมาจอดข้างหน้า

ประตูรถตู้เปิดออก คนขับก้าวออกมา “อาจารย์จางเชิญขึ้นมาเลยครับ ผมเป็นหนึ่งในพนักงานของสนามบินนี่เอง ทางหัวหน้าสั่งให้พวกเรามารับคุณไปส่งที่โรงแรมครับ”

จางเย่ตอบกลับ “ผมไปเองได้ครับ ไม่รบกวนพวกคุณหรอก”

คนขับรถกล่าว “แบบนั้นไม่ได้หรอกครับ โรงแรมเราก็ทำการจองไว้ให้แล้ว และจะมีปาร์ตี้เลี้ยงฉลองกันคืนนี้ด้วย พวกเราอยากจะเชิญคุณที่เป็นดาวเด่นของวันนี้ ดังนั้นไม่ไปไม่ได้หรอกนะครับ”

“ถ้างั้น… ก็ได้ครับ” จางเย่ก้าวขึ้นรถตู้ไป

ขณะที่รถตู้กำลังขับออกไป จางเย่เห็นคนสามสี่คนที่ดูคุ้นหน้านั่งอยู่ข้างในก่อนแล้ว คาดว่าน่าจะเป็นพวกผู้โดยสารบนเครื่องบินก่อนหน้านี้เพราะต่งซานซานก็อยู่ในนี้เช่นกัน

“อาจารย์จาง”

“พี่จาง”

ผู้โดยสารสองสามคนกล่าวทักทายเขาอย่างสุภาพ

ต่งซานซานม้วนผมตัวเองเล่น “ว่าไง”

ทางสายการบินได้ทำการจองโรงแรมและจัดปาร์ตี้ให้กับผู้โดยสารเพื่อเป็นการปลอบขวัญและขอบคุณพวกเขาที่ร่วมแรงร่วมใจกันฝ่าวิกฤตครั้งใหญ่มาได้ ผู้โดยสารส่วนใหญ่เข้าร่วม ยกเว้นบางคนที่มีธุระเร่งด่วนก็ขอแยกตัวออกไปก่อน

“เพื่อนร่วมชั้นจาง” ต่งซานซานถอนหายใจ “นี่ก็สองปีมาแล้วที่เรารู้จักกัน แต่นายทำให้ฉันมองนายเปลี่ยนไปได้จริงๆ นะ ถามจริงเถอะ นายจะเก่งไปถึงไหนกันน่ะ?”

จางเย่ยังคงตอบคำถามแบบเดิม “ฉันก็แค่โชคดีเท่านั้นแหละ เดาสุ่มๆ เอาจนรอดไง”

วัยรุ่นคนหนึ่งถามอย่างอยากรู้อยากเห็น “พวกคุณสองคนรู้จักกันเหรอ?”

จางเย่ยิ้ม “พวกเราเป็นเพื่อนร่วมชั้นกันสมัยเรียนน่ะ”

“อ๋อ อย่างนี้นี่เอง ผมเป็นแฟนคลับของอาจารย์ต่งกับซานซื่อ อาจารย์จางคุณก็จบมาจากคณะสื่อสารมวลชนเหมือนกันสินะ? แหะๆ ดูเหมือนว่าผมจะต้องลองสอบเอ็นทรานซ์เข้าคณะนี้มั่งแล้วล่ะ ผมจะได้มีชีวิตดีๆ บ้าง” เขากล่าวติดตลก จากนั้นเขาก็สละที่นั่งให้โดยที่อีกฝ่ายไม่ได้ขอด้วยซ้ำ “นี่ครับ แลกที่กันดีกว่า อาจารย์ต่งมานั่งกับอาจารย์จางเถอะ”

“ขอบคุณนะ” ต่งซานซานสลับที่กับเขา

เมื่อเห็นดาวมหาลัยนั่งลง ขาเรียวสวยทั้งสองข้างของเธอพลันปรากฏอยู่ตรงหน้าจางเย่ มันเบียดมาที่ขาของเขาด้วยเพราะว่าในรถตู้ค่อนข้างมีพื้นที่คับแคบและแออัด

จางเย่มองไปที่ขาของหญิงสาวโดยไม่รู้ตัว

ต่งซานซานจ้องเขาแล้วกระซิบถาม “นายมองอะไรน่ะ?”

“ขอโทษที” จางเย่รีบตอบกลับ

“จะจริงจังไปทำไมล่ะ?” ต่งซานซานยิ้ม “นายช่วยชีวิตฉันไว้ จะดูบ้างก็ไม่ใช่เรื่องใหญ่โตอะไรสักหน่อย ได้มีชีวิตอยู่นี่มันดีจริงๆ เลยนะ”

จางเย่พลันนึกอะไรขึ้นมาได้ เขากระพริบตาแล้วเอียงตัวไปกระซิบถาม “เออใช่ ก่อนหน้านี้ที่เราเดิมพันกันไว้บนเครื่องบิน เธอบอกว่าถ้าพวกเรารอดจากการจี้เครื่องบินมาได้ เธอจะ...”

ต่งซานซานหันขวับมามอง “เอ๋? ฉันเคยพูดอะไรแบบนั้นด้วยเหรอ?”

จางเย่แทบเป็นลม “นี่เธอชิงตัดบทก่อนฉันจะทันได้พูดเลยเหรอ!”

“ฮ่าๆ ฉันจำไม่ค่อยได้เหมือนกันแฮะ” ต่งซานซานหลบสายตาชายหนุ่มแบบเขินอาย

จางเย่ถึงกับงง เขาไม่เคยคาดคิดไว้เหมือนกันว่าดาวมหาลัยคนนี้จะมีด้านที่กลิ้งกลอกแบบนี้ด้วย ชายหนุ่มหัวเราะไม่ออกร้องไห้ไม่ได้ แต่อย่างไรเสียเดิมพันบนเครื่องบินนั่นเป็นอะไรที่จางเย่รับไว้เพื่อกระตุ้นให้กำลังใจตนเองเท่านั้น และเขาเองก็ไม่ได้คิดจริงจังอะไรเกี่ยวกับมันเหมือนกันน่า

……

และแล้วพวกเขาก็มาถึงโรงแรม

เมื่อจางเย่ลงจากรถตู้ มีแอร์โฮสเตสหลายคนวิ่งกรูเข้ามาหา เป็นแอร์โฮสเตสร่างบาง ร่างท้วมและคนที่มีอายุ รวมไปถึงแอร์โฮสเตสที่เขาไม่รู้จักคนอื่นๆ ถึงเจ็ดแปดคนได้ พวกเขามารอตรงนี้กันเพื่อร่วมงานปาร์ตี้ฉลอง

“อาจารย์จางมาแล้ว!”

“ให้ฉันถือกระเป๋าให้นะคะ!”

“ไม่ดีกว่า ฉันเองๆ!”

“ให้ฉันสิ ฉันแข็งแรงกว่าพวกเธอนะ!”

แอร์โฮสเตสสองสามคนต่างเริ่มแย่งจะถือกระเป๋าของจางเย่ ไม่นานนักกระเป๋าทั้งหมดของเขาก็ถูกหิ้วขึ้นไปข้างบนทันทีโดยที่จางเย่ไม่มีแม้แต่โอกาสจะปฏิเสธ

จางเย่ยิ้มเจื่อน “ให้ผมทำเองก็ได้ ผมเป็นผู้ชายนะ จะให้ผู้หญิงมาถือของหนักๆ ได้ไงกันครับ”

เหล่าแอร์โฮสเตสไม่สนใจพลางหัวเราะคิกคักอย่างมีความสุขขณะที่พวกเธอถือกระเป๋าขึ้นบันไดไปด้วย

เห็นอย่างนั้น จางเย่จึงเดินกลับมาหาต่งซานซานแล้วกล่าว “ส่งกระเป๋าเธอมาให้ฉันสิ”

ต่งซานซานไม่ได้ปฏิเสธ เธอปาดเหงื่อแล้วยื่นมันให้แก่ชายหนุ่ม “ถ้างั้นก็ขอบคุณนะ”

เหล่าผู้โดยสารคนอื่นๆ ที่ไม่ได้รับการปรณนิบัติแบบจางเย่จากแอร์โฮสเตสไม่ได้บ่นอะไร พวกเขาคาดไว้อยู่แล้ว เพราะว่าอาจารย์จางเป็นคนที่ช่วยพวกเขาทั้งหมดไว้ ถ้าเกิดไม่ได้รับการดูแลเป็นพิเศษแบบนี้สิถึงจะแปลก เขาเป็นฮีโร่ของทุกคนเชียวนะ!

……

ชั้นสิบสอง

ข้าวของของพวกเขาถูกนำขึ้นมาไว้ข้างบนแล้วเรียบร้อย

แอร์โฮสเตสสูงวัยหันมายิ้มให้ “อาจารย์จาง กระเป๋าของคุณอยู่ในห้องเรียบร้อยแล้วนะคะ ส่วนอาหารเย็นจะถูกจัดเตรียมไว้ในห้องโถง อย่าลืมมาร่วมงานนะคะ” ที่จริงแล้วจะเรียกว่าปาร์ตี้เลี้ยงฉลองก็ไม่ถูกนัก ควรจะเรียกว่าปาร์ตี้ที่จัดเพื่อแสดงความรู้สึกขอบคุณแก่ผู้โดยสารเสียมากกว่า เพราะทั้งนักบินและลูกเรือที่คอยรักษาความปลอดภัยยังคงรักษาตัวอยู่ที่โรงพยาบาล ทางฝ่ายสนามบินจึงคิดว่ามันยังไม่เหมาะสมนักที่จะจัดปาร์ตี้ในตอนนี้เพราะพวกเขาต้องรอให้พนักงานของตนพ้นจากภัยอันตรายเสียก่อน

จางเย่ตอบ “แน่นอนครับ”

“ไปกันเถอะ” เหล่าแอร์โฮสเตสเดินลงบันไดไป

เหลือเพียงจางเย่กับต่งซานซานเท่านั้น

จางเย่หันไปถาม “ของเธอห้องไหนเหรอ?”

ต่งซานซานมองดูการ์ดเข้าห้องซึ่งได้จากเจ้าหน้าที่ก่อนหน้านี้ “ตรงนั้นน่ะ สามห้องนับจากของนาย ไม่ห่างมากนะ”

“ไปกันเถอะ เดี๋ยวฉันช่วยถือของพวกนี้ไปให้” จางเย่ดึงกระเป๋าเธอไปถือ

ต่งซานซานใช้คีย์การ์ดเปิดประตู สิ่งแรกที่เธอทำหลังจากเข้าห้องคือย่อตัวลงและถอดรองเท้าส้นสูงออก

“จะให้ฉันวางไว้ตรงไหนดี?” จางเย่ถาม

“ตรงไหนก็ได้” ต่งซานซานเดินไปเอารองเท้าแตะของโรงแรมมาสวม

จางเย่หิ้วทั้งกระเป๋าเล็กกระเป๋าใหญ่แล้ววางไว้ข้างๆ ลิ้นชักเตียง

มันเป็นห้องระดับธุรกิจ ซึ่งไม่ใหญ่หรือไม่เล็กจนเกินไป ต่งซานซานเปลี่ยนรองเท้าแตะแล้วนั่งลงบนเตียง “เป็นวันที่น่ากลัวอะไรอย่างนี้นะ! ฉันคิดว่าคงไม่มีทางได้สัมผัสประสบการณ์ระทึกขวัญแบบนี้อีกแล้วล่ะ เราแทบไม่รอดแน่ะ!” หญิงสาวหันไปมองจางเย่แล้วพูดต่อ “ไชน่าแอร์ไลน์ต้องให้รางวัลกับคนที่ช่วยทำให้เครื่องบินลงได้อย่างปลอดภัยแน่ แน่นอนว่านายก็ต้องเป็นหนึ่งในนั้น อย่าลืมเลี้ยงฉันบ้างล่ะ!”

“แน่นอน” จางเย่รับคำง่ายๆ “งั้นฉันไปละนะ?”

เขารู้ว่าเดี๋ยวต่งซานซานจะต้องไปเข้าห้องน้ำเพื่อล้างขากับทำความสะอาดรองเท้าของเธอ

ต่งซานซานกลั้วหัวเราะ “มานี่สิ ฉันมีอะไรจะให้”

ไปตรงนั้น? จางเย่มองเธออย่างงงๆ เพียงสองก้าวชายหนุ่มก็เดินไปถึงข้างเตียง เขาก้มหน้าถาม “มีอะไรเหรอ?”

แต่ก่อนที่เขาจะทันได้พูดจบ!

ริมฝีปากของต่งซานซานก็…




*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./19.md)