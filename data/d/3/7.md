##บทที่ 207
อันตรายเข้ามาเร็วเกินไป!

เร็วเกินกว่าที่ใครจะทำอะไรทัน!

“อ๊าา!”

“ฆ่าคนแล้ว!”

“มีคนจี้เครื่องบิน!”

ผู้โดยสารชั้นธุรกิจต่างร้องตะโกนโวยวาย!

เหล่าลูกเรือต่างตกใจเช่นกัน ไม่มีใครคิดว่าเหตุการณ์เช่นนี้จะเกิดได้ แอร์โฮสเตสสาวสวยหลายคนต่างหน้าซีดเผือด ขณะที่พวกเขารีบวิ่งเข้าไปตรวจสอบอาการของเจ้าหน้าที่รักษาความปลอดภัยและนักบิน เจ้าหน้าที่รักษาความปลอดภัยไม่บาดเจ็บมาก แม้ว่าเขาจะถูกจ้วงแทงที่ช่องท้องแต่ก็ยังมีสติอยู่ ทว่านักบินกลับอยู่ในสภาพที่แย่กว่านั้น เขาถูกแทงด้านข้างแล้วล้มกองกับพื้นสลบไป บนพื้นเจิ่งนองด้วยแอ่งเลือดสีแดงฉานเต็มไปหมด!

“พี่โจวตื่นสิ!”

“คุณหลิวแข็งใจไว้ก่อนนะ!”

“ทนไว้ก่อนนะ! แข็งใจเข้าไว้!”

“เสียวหมิ่น! รีบไปเอากล่องปฐมพยาบาลมาเร็วเข้า!”

แอร์โฮสเตสร่างบางร้องไห้อย่างกังวลพลางเอามือปิดปากตนเอง!

สถานการณ์ดูวุ่นวายไปหมด บนเครื่องบินเต็มไปด้วยความโกลาหลราวกับหม้อข้าวเดือด!

บรรดาผู้โดยสารตระหนกจนไม่รู้จะทำอย่างไร กะจิตกะใจจะร้องไห้ยังไม่มีเลย เป็นไปได้เหรอ? จี้เครื่องบินเนี่ยนะ? นี่มันจะโชคร้ายเกินไปไหมเนี่ย!

คงมีเพียงจางเย่เท่านั้นที่รู้ว่าเกิดอะไรขึ้น อย่างแรกคือชายหนวดเฟิ้มคนนั้นวางแผนจะจี้เครื่องบินอยู่ก่อนแล้ว อย่างที่สองสถานการณ์ที่เกิดขึ้นนี้ส่วนหนึ่งมาจากลูกเต๋าปรับระดับความยาก ซึ่งดันไปเพิ่มความยากขึ้นถึงสิบเท่า! แม่*เถอะสิบเท่าเลยนะ! ตอนนี้เขาเข้าใจแล้วว่าลูกเต๋าปรับระดับความยากมันไม่ใช่เรื่องเล่นๆ! การที่จางเย่จู่ๆ ก็ปวดฉี่จนเกือบตายนั่นยังไม่ใช่ความยากระดับสิบที่แท้จริง! จี้เครื่องบินต่างหากล่ะ! นี่จะฆ่ากันให้ตายยกลำเลยเหรอ!?

“ทำยังไงกันดี!?”

“พวกเราจบเห่แล้ว จบเห่แล้ว! ตายแน่ๆ!”

“แง แม่จ๋า หนูกลัว!”

ขณะที่เหล่าผู้โดยสารคนอื่นๆ กำลังตื่นตระหนกอย่างไม่รู้จะทำเช่นไร ชายหนุ่มคนหนึ่งลุกขึ้นยืน เขาดูอายุราวยี่สิบกว่าปีพอๆ กับจางเย่ รูปร่างไม่ได้ดูกำยำนักติดจะผอมอยู่บ้าง เขาชื่อว่าเหยียนฮุย ชายหนุ่มตะโกน “ไม่ต้องตกใจ! ทุกคนโปรดอยู่ในความสงบ! นำตัวคนเจ็บไปด้านหลังก่อน! มีหมอหรือพยาบาลอยู่ในกลุ่มผู้โดยสารบ้างรึเปล่า? มีหมอบ้างไหม?”

มีเสียงตอบรับดังกลับมาหลังจากเขาตะโกนไปสักพัก

หญิงสาววัยกลางคนอายุราวสี่สิบกัดฟันกรอดเดินมาข้างหน้า เธอกล่าวอย่างตื่นตระหนก “ฉะ..ฉันเป็นหมอ แต่เป็นอายุรแพทย์นะ ฉันผ่าตัดไม่เป็น”

เด็กผู้ชายข้างๆ รั้งตัวเธอไว้ “แม่! อย่าไปนะ!”

หญิงวัยกลางคนมองลูกชายของเธอพลางลูบหัวเด็กน้อย “แม่เป็นหมอ ช่วยคนกำลังจะตายเป็นหน้าที่ของแม่ ลูกหลบอยู่ตรงนี้แหละไม่ต้องออกมานะ”

“แม่!” ลูกของเธอกังวลมากจนไม่ยอมเชื่อฟัง ใครจะรู้ล่ะว่ามีผู้สมรู้ร่วมคิดคนอื่นอยู่ตรงนั้นอีกรึเปล่า!

“ไปเร็ว! อย่าขวางแม่!” หญิงวัยกลางคนตีหน้าเครียด แม้เธอจะไม่ใช่คนสวยแต่ ณ เวลานี้เหล่าผู้โดยสารคนอื่นๆ กลับรู้สึกว่าเธองดงามมาก

ด้านหลังมีชายแก่ร่างเล็กคนหนึ่งเดินมาจากชั้นประหยัด เขาดูผอมบาง ก้าวเดินอย่างโงนเงน “เสี่ยวเจวียนโตขึ้นมากเลยนะ”

หญิงสาวหันกลับไปแล้วถึงกับตะลึง “ศาสตราจารย์! มาอยู่ที่นี่ได้ยังไงกันคะเนี่ย?”

ชายชราร่างเล็กเดินไปข้างตัวคนเจ็บแล้ว “ไม่มีเวลามาพูดแล้ว เธอห้ามเลือด ฉันจัดการปากแผลเอง!”

หญิงสาวอุทาน “ถ้ามีศาสตราจารย์อยู่ด้วยละก็หายห่วงแล้วล่ะ!”

แอร์โฮสเตสร่างบางร้องไห้ “ขอร้องล่ะ! ได้โปรดช่วยพวกเขาด้วยนะคะ!”

เด็กน้อยสองสามคนและหญิงสาวที่ดูขี้อายร้องไห้ด้วยความหวาดกลัว ชายหนุ่มสองสามคนหามคนเจ็บไปด้านหลังภายใต้คำสั่งของลูกเรือ!

หมอสองคนเริ่มการรักษาของพวกเขาทันที!

ในขณะเดียวกันมีเสียงปะทะกันดังมาจากอีกด้านของเครื่องบิน!

เหยียนฮุย ชายหนุ่มที่ออกหน้ามาเป็นคนแรกคว้าแอร์โฮสเตสหญิงไว้ได้คนหนึ่ง “เปิดประตู!”

ทันทีที่เขาพูดจบ ชายร่างใหญ่สองคนพลันยืนขึ้นจากที่นั่งชั้นธุรกิจ หนึ่งในนั้นมีผิวคล้ำที่ใบหน้า เขาสวมหมวกปิดบังหน้าไว้พร้อมถือมีดแบบเดียวกับชายหนวดเฟิ้มก่อนหน้านี้ ชายอีกคนมีกระบองเหล็กที่น่าจะถูกซ่อนไว้ในกระเป๋าสัมภาระตั้งแต่แรก!

นี่มันพวกคนร้ายนี่!

มีคนร้ายทั้งหมดสามคน!

“ไสหัวไปซะ!” ชายคนที่อยู่ด้านซ้ายตวัดฟาดกระบองเหล็กใส่คอผู้โดยสารคนหนึ่งที่อยู่ใกล้เขาที่สุด!

เมื่อเกือบจะโดนตี ผู้โดยสารคนนั้นก็กรีดร้องพร้อมเอามือป้องไว้ที่ลำคอ รีบถอยหลังห่างออกไป!

“ฉันขอเตือนพวกแกทุกคน! ห้ามเข้ามาเฉียดตรงนี้เด็ดขาด! ถ้ายังอยากมีชีวิตอยู่ละก็ ไสหัวไปไกลๆ ซะ!” ชายอีกคนโยนหมวกของเขาทิ้ง เผยให้เห็นใบหน้าดุร้ายที่มีรอยแผลเป็นพาดขวางหน้า

“อ๊าา!”

“หนีเร็ว!”

“มีคนร้ายคนอื่นอีกด้วย!”

ผู้โดยสารต่างกรีดร้องกันจ้าละหวั่นอีกครั้ง!

ท่ามกลางความโกลาหล เหล่าผู้โดยสารชั้นธุรกิจเกือบทุกคนวิ่งหนีไปยังชั้นที่นั่งประหยัด พวกเขาอยากจะวิ่งหนีไปถึงส่วนหางของเครื่องบินเสียด้วยซ้ำ ขอแค่ไปให้ไกลที่สุดเท่าที่จะทำได้ก็พอแล้ว

สถานการณ์ตอนนี้ปั่นป่วนโกลาหลไปหมด!

เหล่าผู้คนต่างเบียดเสียดแย่งกันหนี บางคนถึงขั้นเหยียบกันด้วย!

ชั้นที่นั่งธุรกิจตอนนี้แทบไม่มีใครเหลืออยู่เลย มีเพียงชายคนเดียวเท่านั้นที่ยังอยู่ เขาคือชายหนุ่มนาม เหยียนฮุยนั่นเอง

เหยียนฮุยตะโกนไปทางด้านหลังด้วยสีหน้าเคร่งขรึม “พวกนายจะหนีไปทำไมกันเล่า! พวกมันมีแค่สองคนเท่านั้น! ข้างหลังนี่ก็มีคนเจ็บ ผู้หญิง คนแก่และเด็กๆ ถ้าพวกนายหนีไปทั้งหมดแล้วใครจะอยู่ปกป้องคนเหล่านี้กันล่ะ? ถ้าพวกนายยังเป็นผู้ชายอยู่ละก็ออกมาตรงนี้! อย่าปอดแหก! เรามีคนมากกว่าตั้งเยอะจะกลัวพวกมันทำไมกัน? กระบองเหล็กนั่นก็แค่อาวุธทื่อๆ ไร้คมไม่เห็นมีอะไรให้กังวลเลย! มีดนั่นก็ของทำขึ้นมาเฉพาะหน้า! ถึงมันจะอันตรายแต่ก็ไม่ได้มากมายอะไร! ฉันจะจัดการคนที่ถือมีดเอง! แต่ฉันสู้กับคนสองคนพร้อมกันไม่ได้! ใครก็ได้ออกมาช่วยกันหน่อย!”

ไม่มีใครออกมาทั้งนั้น

แอร์โฮสเตสร่างท้วมตะโกน “ไม่มีใครเลยเหรอ!?”

หญิงชราคนหนึ่งเบียดตัวเองออกมาจากฝูงชน เธอเอาไม้เท้าของตนเองทุบพื้นแล้วกล่าว “ถ้าไม่มีใครละก็ ฉันจะลุยเอง!”

คนแก่!

เป็นหญิงชราที่ออกหน้ามาในสถานการณ์ที่คับขับเช่นนี้!

ผู้ชายหลายคนต่างหน้าเปลี่ยนเป็นสีแดงด้วยความอับอาย พวกเขารู้สึกสมเพชตนเองอย่างมาก!

“ฉันลุยเอง!”

“ฉันจะช่วยด้วย!”

“แม่*เอ้ย! ฉันด้วยคน!”

“ฉันด้วยสิโว้ย! เอาสิวะ เป็นไงเป็นกัน!”

“ถึงพวกเรายังไม่รู้ว่าทำไมพวกมันถึงจี้เครื่องบิน! แต่พวกเราจะนิ่งเฉยไม่ได้! เราต้องชิงห้องนักบินคืนมา! ถ้าไม่อย่างนั้นแล้วจะไม่มีพวกเราคนไหนสักคนที่รอดไปได้แน่นอน!”

“ใช่แล้ว!”

“อย่ากลัวพวกมัน!”

ตอนนี้เองที่มีชายราวแปดเก้าคนก้าวเดินออกมา!

คนร้ายทั้งสองคนรู้สึกโมโหขึ้นมาแล้ว พวกเขาแค่นเสียงหัวเราะแล้วลงมือจู่โจม เสียงโลหะที่กระทบกันเป็นสัญญาณเปิดฉากการต่อสู้!

แน่นอนว่าจางเย่ไม่ได้รวมอยู่ในกลุ่มนี้ด้วย เขาเบียดตัวไปข้างหลังพลางกล่าว “ขอทางหน่อยๆ ขอทางให้ฉันผ่านไปก่อน!”

แอร์โฮสเตสอ้วนที่ก่อนหน้านี้โต้เถียงกับจางเย่พลันทำสีหน้าดูถูกดูแคลนใส่ชายหนุ่ม ผู้โดยสารคนอื่นๆ ก็เช่นกัน

“นั่นมันอาจารย์จางไม่ใช่หรือไงน่ะ?”

“ใช่แล้ว คนที่ออกทีวีไง!”

“อาจารย์จาง คุณจะวิ่งหนีไปทำไมกันน่ะ!?”

“พวกเขาสู้กันอยู่นะ ถ้าคุณยังเป็นผู้ชายอยู่ละก็มาช่วยหน่อยสิ!”

“ช่างเขาเถอะ ใครล่ะจะไม่กลัวตายบ้าง ทุกคนก็รักตัวเองทั้งนั้นแหละ”

เสียงก่นด่าดูแคลนเหล่านั้นจางเย่ไม่ได้สนใจเลยสักนิด ตอนนี้อย่างเดียวที่เขาต้องการคือห้องน้ำ!

เขายังอั้นปัสสาวะไว้อยู่นะเฟ้ย!

ยืนตรงยังแทบจะทำไม่ได้เลย แล้วเขาจะไปช่วยอะไรได้ล่ะ บ้ารึเปล่า!?

จางเย่กังวลกับเหตุการณ์ที่เกิดขึ้นไม่แพ้กัน แต่สิ่งที่เขาต้องทำอย่างแรกคือปลดทุกข์เสียก่อน! ชายหนุ่มเบียดตัวเข้าไปจนถึงประตูห้องน้ำ เมื่อเขาพยายามจะเปิดมันปรากฏว่ามันถูกล็อกไว้อยู่!

“เปิดประตูหน่อย!” จางเย่ตะโกน!

เสียงนุ่มของผู้หญิงตอบกลับอย่างกล้าๆ กลัวๆ “คุณเป็นใครกันน่ะ?”

“ผมเป็นผู้โดยสาร เปิดประตูหน่อย!” ตอนนี้จางเย่อั้นปัสสาวะจนหน้าคล้ำเขียวไปหมดแล้ว!

เสียงของผู้หญิงคนนั้นตอบกลับมาด้วยความกลัว “ไม่เปิดหรอก ใครจะรู้ล่ะว่าคุณเป็นคนร้ายรึเปล่าน่ะ!”

ดูเหมือนว่าจะมีมากกว่าหนึ่งคนที่อยู่ในห้องน้ำ เขาพลันได้ยินเสียงต่งซานซานกล่าว “เปิดประตูเถอะ คนที่อยู่ข้างนอกเป็นเพื่อนร่วมชั้นเก่าของฉันเอง ฉันรู้จักเขา”

สองสามวินาทีผ่านไป

ประตูพลันแง้มเปิดออก

มีคนเจ็ดคนซ่อนอยู่ในห้องน้ำห้องเล็กๆ สี่คนเป็นผู้หญิง สองคนเป็นเด็กและมีคนแก่อีกหนึ่งคน พวกเขาต่างซ่อนอยู่ข้างในด้วยความหวาดกลัว

จางเย่ไม่สนใจอะไรอีกต่อไปแล้ววิ่งเข้าไปข้างในทันที “ขอใช้ห้องน้ำหน่อย!”

“ไอ้หยา อย่าเบียดสิ มันยัดคนมากกว่านี้ไม่ได้แล้วนะ!” หญิงสาวคนหนึ่งตะโกน

เด็กผู้ชายตัวเล็กกล่าวอย่างตื่นกลัว “ปิดประตูเร็วเข้า ปิดประตูเร็วเข้าสิ!”

ชายแก่พยายามปิดประตูห้องน้ำด้วยท่าทีกระอักกระอ่วน

หลังจากเบียดผ่านคนเข้าไปข้างใน จางเย่ก็ไปถึงชักโครกจนได้ ต่งซานซานอยู่ข้างๆ เขา ดูเหมือนว่าอดีตเพื่อนร่วมชั้นของเขาจะระแวงถึงสถานการณ์ที่เกิดขึ้นแล้วรีบเข้ามาซ่อนในห้องน้ำเป็นคนแรกทันทีที่สังเกตเห็นถึงอันตราย

ห้องน้ำห้องเล็กๆ อัดแน่นไปด้วยผู้คน

“เธอโอเครึเปล่า?” จางเย่ถามด้วยความเป็นห่วง

ต่งซานซานพูดเสียงสะอื้น “โอเคแหละ แต่ฉันไม่คิดเลยว่าจะมาเจอเรื่องแบบนี้น่ะ”



*-*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./8.md)