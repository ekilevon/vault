##บทที่ 226 : ถูกขังอยู่ในห้องน้ำหญิง!
ดาวมหาวิทยาลัยเจอกับเรื่องวุ่นเข้าให้แล้ว!

จู่ๆ ก็ดันลืมพกผ้าอนามัยเสียได้!

นี่เรียกได้ว่าเป็นการตกที่นั่งลำบากของจางเย่เลยทีเดียว! เขาซึ่งยุ่งอีรุงตุงนังอยู่กว่าครึ่งค่อนวัน เพิ่งจะได้ส่งข้อความให้กับเธอ : เธอลองรอๆ ดูไปก่อนนะว่ามีใครบ้างหรือเปล่า ผมเองก็จะลองช่วยหาคนให้

ต่งซานซาน : ได้

จางเย่มองดูบริเวณรอบๆ ไม่เห็นว่ามีใครสนใจเขา เคราะห์ดีที่ตำแหน่งโต๊ะของเขากับต่งซานซานตั้งอยู่ตรงหลืบมุมพอดี เห็นอย่างนั้นจางเย่พลันเบี่ยงตัวออกไปอย่างไร้สุ้มเสียง ยืดมือออกไปคว้าเอาเป้สะพายหลังของต่งซานซานที่ตั้งอยู่บนโต๊ะมาอย่างรวดเร็ว! เปิดหยิบผ้าอนามัยออกมาหนึ่งแผ่น! ไม่ลืมที่จะหยิบกระดาษทิชชู่เช็ดปากออกมาด้วยอีกหนึ่งห่อ จากนั้นจึงนำกระเป๋าของหญิงสาวกลับไปวางไว้ที่เดิม เขารีบยัดผ้าอนามัยลงกระเป๋ากางเกงของตัวเองทันที

หาคน?

แล้วจะพูดอะไรได้?


เรื่องนี้รับมือไม่ง่ายเลย!

จางเย่คิดทบทวน เรื่องนี้ต้องไม่ให้รู้ถึงเพื่อนร่วมงานชายคนอื่นๆ เด็ดขาด! อย่างไรเสียก็ไม่ใช่เรื่องน่าฟัง และต่งซานซานเองก็ต้องรักษาหน้าตาเอาไว้ด้วย นอกจากนี้เจ้าตัวยังเป็นพิธีกรอีก ด้วยสถานะของเธอแล้ว มีผลกระทบมากมายใช่ย่อยทีเดียว เพราะฉะนั้นจะต้องพิจารณาไปถึงเพื่อนร่วมงานหญิงของอีกฝ่ายด้วย อย่างน้อยก็ต้องไม่ให้รังเกียจต่งซานซาน และต้องรูดซิบปากได้ ไม่ให้เรื่องนี้แพร่งพรายบานปลายไปทั่วว่า ‘พิธีกรแซ่ต่งเข้าห้องน้ำไม่พกผ้าอนามัย’ เมื่อคิดได้ถึงปัจจัยเหล่านี้ จางเย่เริ่มที่จะประเมินบรรดาเพื่อนร่วมงานทั้งหลายแหล่นี้ขึ้นมาทันที

ผู้หญิงคนนี้ล่ะ? ไม่ได้ ออกจะร้ายกาจอยู่หน่อยๆ พูดยาก

งั้นผู้หญิงคนนั้นล่ะ? ก็ไม่ได้อีก แค่ดูก็รู้แล้วว่าเป็นคนปากมาก

แต่เจ้ากรรม ขณะที่จางเย่กำลังตัดสินใจเลือกใครไม่ถูกอยู่นั่นเอง รองผู้อำนวยการหวังสยงก็มาพอดี แถมข้างตัวยังมีคนสองสามคนติดสอยห้อยตามมาด้วย “พนักงานหญิงทุกคน วางงานที่อยู่ในมือลงกันก่อนนะ เนื่องจากมีจำนวนคนค่อนข้างมาก ดังนั้น การตรวจร่างกายของวันพรุ่งนี้จึงต้องเลื่อนเข้ามาก่อน รถก็มาถึงแล้ว ถ้าไงก็พากันลงตึกไปได้เลยนะ”

“วันนี้เลยเหรอ?”

“ว้า ทุกคนกินข้าวกันหมดแล้วด้วย”

พวกผู้หญิงส่งเสียงอิดออดกันนิดหน่อย

หวังสยงพูด “ถึงกินข้าวแล้วก็ไม่ต้องกังวล หลักๆ ตรวจแค่เรื่องความสามารถทางการได้ยินและการมองเห็นไม่กี่อย่างเท่านั้นเอง เอ้า เหล่าเฉิน เธอจับกลุ่มสาวๆ มาหน่อย แล้วพากันไปเลย”

ในห้องทำงาน มีสาวใหญ่คนหนึ่งลุกขึ้นยืน แล้วร้องบอกให้ทุกคนลงตึกไป

เพียงชั่วครู่สั้นๆ เท่านั้น หญิงสาวทุกคนพากันเดินหายออกไปหมด

จางเย่เงิบ แม่*คงไม่บังเอิญขนาดนี้มั้ง? แม่ดาวมหาวิทยาลัยยังรอให้ไปช่วยเหลืออยู่นะ!

จู่ๆ เขาก็คิดได้ เรื่องบ้าบอนี่ คงจะไม่ใช่ด้ายแดงแห่งโชคชะตาที่นำพาให้เกิดผลหรอกนะ? หรือจะเป็นพรหมลิขิตอะไรที่ว่าเปล่า? ถ้าให้พูดแล้ว พรหมลิขิตก็เป็นสิ่งที่ชักนำให้คนสองคนที่ไม่รู้จักกัน ได้มารู้จักกันอย่างไม่คาดคิด โดยผ่านเรื่องราวที่แสนบังเอิญ ทำให้เกิดความรู้สึกดีต่อกัน อย่างที่เขาพูดกันว่า ‘พวกเราช่างมีวาสนาต่อกันเสียจริง’ คงจะมีความหมายประมาณนี้ คุณสมบัติของด้ายแดงแห่งโชคชะตาก็คงเป็นเช่นนี้เอง? ทำให้เกิดเหตุการณ์ที่ไม่ทันตั้งตัวบางอย่าง ให้คนสองคนได้มาใกล้ชิดสนิทสนมกัน นี่คงเป็นสิ่งที่เรียกว่าพรหมลิขิตสินะ? ไม่อย่างนั้นจะอธิบายเหตุการณ์ที่เกิดขึ้นตรงหน้าว่าอย่างไรกัน? แม่*เอ๊ย จะเหลือเพื่อนร่วมงานผู้หญิงไว้ให้สักคนหน่อยก็ไม่ได้! ไม่เหลือแม้แต่คนเดียวเลย!

ติ๊ดติ๊ด

ข้อความมาอีกแล้ว

ต่งซานซาน : ยังไม่มีใครเลย

จางเย่ : ไม่มีคนหรอก บริเวณสำนักงานก็ไม่เหลือใครอยู่ พวกผู้หญิงไปตรวจร่างกายกันหมดแล้ว


ต่งซานซาน : …..งั้นฉันต้องขอบคุณนายก่อนนะ? นายช่วยเอามาให้ฉันทีสิ ที่ห้องน้ำมีฉันอยู่คนเดียว นายเข้ามาก็คงจะไม่เป็นไรหรอก วางใจได้

จางเย่ : หรือไม่งั้นจะให้ฉันโยนไว้หน้าปากประตู?

ต่งซานซาน : แค่กระโปรงฉันยังไม่กล้าปล่อยเลย นายจะให้ฉันออกไปหยิบได้ไงกัน?

จางเย่สูดจมูกฟุดฟิด พิมพ์ว่า : งั้นก็ได้

ต่งซานซาน: อย่าให้คนอื่นเห็นล่ะ ขอบใจมาก ไว้ค่อยเลี้ยงข้าวนายนะ

เมื่อเก็บโทรศัพท์มือถือเรียบร้อย จางเย่แกล้งทำเป็นลุกขึ้นยืนเพื่อจะไปเข้าห้องน้ำ เดินออกไปด้านนอก ไม่มีผู้หญิงเหลืออยู่เลย คนที่บริเวณสำนักงานจึงน้อยลงไปหย่อมหนึ่ง ส่วนพวกผู้ชายก็ง่วนอยู่กับการทำงาน ถึงอย่างนั้นก็ไม่มีใครสนใจจางเย่อยู่ดี

หน้าประตูทางเข้าห้องน้ำ

เข้าไปประจันหน้ากับบานกระจก ด้านซ้ายเป็นห้องน้ำหญิง ด้านขวาเป็นห้องน้ำชาย

จางเย่หยั่งเชิงด้วยการเข้าไปดูลาดเลาในห้องน้ำชายแวบหนึ่งก่อน เขากลัวว่าจะมีคนอยู่ข้างใน และเมื่อออกมาเห็นเขา จะเกิดความกระอักกระอ่วนขึ้นได้ ดังนั้น จึงต้องตรวจสอบดูก่อนสักหน่อย อืม ไม่มีคน เขาออกมาอย่างไร้กังวล จากนั้นเดินวนไปเวียนมา คิดที่จะเข้าไปในห้องน้ำหญิงอยู่หลายรอบ แต่ก็ยังขุดความกล้าออกมาไม่ได้สักที ในที่สุดชายหนุ่มก็กระแอมเสียงทีหนึ่ง

ติ๊ดติ๊ด

ข้อความ : นายถึงแล้วเหรอ? ใช่นายกระแอมเสียงเปล่า?

จางเย่ตอบกลับ : ถึงแล้ว

ต่งซานซาน : เข้ามาสิ ข้างในประตูบานที่สาม

จางเย่กัดฟันกรอดๆ หันไปมองดูด้านหลังอีกครั้ง หลังจากแน่ใจแล้วว่าไม่มีใครก็รีบกลั้นใจเข้าห้องน้ำหญิงไป ชายหนุ่มสาวเท้าก้าวเดินผ่านพื้นที่แต่ละส่วนของห้องน้ำอย่างรวดเร็ว

ประตูบานที่สาม?

นี่มันมีตั้งสองแถว! ประตูบานที่สามบานไหน?

“เธออยู่ตรงไหนน่ะ?” จางเย่ร้องเรียกเสียงแผ่วเบา

“ทางนี้…..” เสียงในลำคอของต่งซานซานดังเล็ดลอดออกมาจากประตูบานข้างหลัง

“โอ้ มาแล้วๆ” จางเย่รีบกระวีกระวาดเข้าไป

จากนั้นมีเสียงแอ๊ดๆ ของประตูดังออกมาเล็กน้อย ล็อคของบานประตูถูกเปิดแง้มออกเป็นช่องเล็กๆ จากในช่องนั้นเอง มองเห็นขาคู่หนึ่งของต่งซานซานได้ลางๆ “อย่าแอบดูล่ะ ส่งมาให้ฉันที”

มือข้างหนึ่งยื่นเหยียดออกมา

“อ่ะนี่” จางเย่พูด


“ขอบใจมาก” ต่งซานซานส่งเสียงตอบกลับมา

แต่ในพริบตานี้เอง จู่ๆ ก็มีเสียงฝีเท้าหนึ่งดังมาจากนอกประตู! แค่ได้ยินก็รู้ได้เลยว่า เป็นเสียงก้าวเดินของรองเท้าส้นสูงกระทบพื้น เสียงฝีเท้ามุ่งตรงมายังห้องน้ำหญิงอย่างรีบเร่งสุดๆ!

จางเย่ขนลุกซู่ไปทั่วทั้งตัว! สวรรค์ อย่าแกล้งกันจะได้ไหม! จะแกล้งกันทำไมเนี่ย! ชายหนุ่มใบหน้าซีดเผือด อีหรอบนี้คงต้องถูกคนเห็นแน่! ไม่รู้ว่าสิ่งที่จะถูกพูดกระพือออกไป จะเป็นเรื่องโคมลอยแบบไหนกัน? อาจารย์จางเย่แอบลอบเข้าไปในห้องน้ำหญิง? อาจารย์ต่งกับอาจารย์จางแอบพบปะกันในห้องน้ำหญิงอย่างลับๆ? จางเย่รู้ดีว่าชื่อเสียงที่ผ่านมาของเขาไม่ค่อยจะสู้ดีมาโดยตลอด แต่นั่นก็ไม่ได้เป็นวีรกรรมที่เลวร้ายแสบสันต์อะไรเท่าไรนัก แต่นี่ยังต้องมาพัวพันกันกับชื่อเสียงของต่งซานซานอีก!

“อาจารย์ต่ง?”

“อาจารย์ต่ง คุณอยู่ในห้องน้ำหรือเปล่าคะ?”

ผู้หญิงคนนั้นร้องตะโกนอยู่สองที ใกล้จะเข้ามาเต็มทีแล้ว!

ขณะช่วงเวลาแห่งวิกฤติ จู่ๆ กลอนประตูห้องน้ำบานที่สามก็เปิดออกทันควัน มือหนึ่งที่ยืดออกมาจากด้านใน จับจางเย่เอาไว้ พร้อมคว้าตัวเขาเข้าไป!

จางเย่ที่ยังยึกๆ ยักๆ ไม่ทันจะรู้ว่าเกิดเรื่องอะไรขึ้นก็เข้ามาอยู่ข้างในเสียแล้ว!

เสียงแกร๊กหนึ่งที ล็อกประตูปิดลงแล้ว จับพลัดจับผลูเข้ามาด้านในยังถูกขังต่ออีก!

จางเย่หันไป สายตาพลันสบประสานเข้ากับต่งซานซานที่นั่งยองๆ อยู่ตรงนั้นเข้าพอดี! ชายหนุ่มสูดลมหายใจแล้วจากนั้นใบหน้าของเขาก็เปลี่ยนเป็นสีแดงอย่างช่วยไม่ได้ ต่งซานซานเองก็คงกระดากใจอยู่พอสมควร แม้หน้าไม่แดง แต่กลับทำท่าทีลูบปอยผมน้อยๆ เพื่อกลบเกลื่อนแทน

ห้องน้ำ!

ห้องน้ำอีกแล้วเรอะ!

บนเครื่องบิน ทั้งสองก็ได้บังเอิญเจอกันในห้องน้ำด้วยเหตุการณ์ประมาณนี้แล้ว! ตอนนี้ก็เอาอีกแล้วเหรอ? ห้องน้ำนี่ฮวงจุ้ยมันดีนักเหรอ? ทำไมต้องเอาแต่พัวพันกับที่นี่อยู่เรื่อยเลย!

ทั้งสองคนต่างกระอักกระอ่วนกันสุดๆ

ต่งซานซานกระแอมเสียงไอติดๆ กันให้คอโล่ง

จางเย่มีปฏิกิริยาลุกลี้ลุกลนทันที หันศีรษะเสหน้าไปอีกทางหนึ่ง ไม่กล้ามองอะไรมาก

“อาจารย์ต่ง ใช่คุณหรือเปล่า?” ผู้หญิงคนนั้นเข้ามาแล้ว

“ฉันเอง เธอคือ….. จางหานสินะ?” ต่งซานซานพูดกับคนด้านนอก

หญิงสาวพูดคิกคัก “ขนาดนี้ยังฟังออกด้วยเหรอคะ? ไม่แปลกใจเลยว่าทำไมถึงได้เป็นพิธีกร ความสามารถในการจดจำเสียงเยี่ยมมากค่ะ จริงสิ คุณรีบสักหน่อยก็ดีนะคะ การตรวจร่างกายเลื่อนมาเป็นวันนี้แล้ว ทุกคนกำลังต่อแถวขึ้นรถอยู่ ยังขาดอีกแค่ไม่กี่คนเท่านั้น หัวหน้าให้ฉันมาตามคุณค่ะ”

ต่งซานซาน “ฉันไม่ค่อยสบายท้องน่ะ ไม่งั้นก็ไม่ต้องรอฉันก็ได้”

“ไม่ได้ค่ะ ต้องตรวจร่างกายกันทุกคนนะคะ วันนี้คุณไม่ไป สักวันคุณก็ต้องไปเองอยู่ดี ถึงตอนนั้นเวลายื่นเอกสารและค่าใช้จ่ายต่างๆ กว่าจะดำเนินการเสร็จคงวุ่นวายไม่น้อยนะ ไม่เป็นไรค่ะ จริงๆ ก็ไม่ต้องรีบร้อนอะไรด้วย ฉันจะรอคุณค่ะ” แล้วผู้หญิงคนนั้นก็ยืนคอยอยู่ข้างนอกไม่จากไปไหน

ต่งซานซานรีบพูด “ไม่ต้องรอฉันหรอก เธอไปก่อนเถอะ อีกสักแป๊ปฉันก็ไปแล้ว”

“ไม่เป็นไรค่ะ เพื่อนกันทั้งนั้น จะกลัวอะไรทำไมกัน” หญิงสาวตอบเป็นเหตุเป็นผล

จางเย่แทบจะสบถด่าออกมา ในใจพร่ำบ่น จะเร็วจะช้าเธอไม่ยอมมา ดันมาเอาเวลานี้ทำไมกัน! ถ้าเธอมาก่อนสักหนึ่งนาที ฉันคงไม่ต้องเข้ามาอยู่ในห้องน้ำหญิงหรอก! ฉันแม่*ฝากของให้เธอเอาเข้ามาก็พอแล้ว! เมื่อคิดได้ถึงตรงนี้ จางเย่พลันเหลือบไปดูต่งซานซานอย่างเผลอตัว

จางหานยังคงพูดกับเธอต่อ “อาจารย์จางคนนั้น เป็นเพื่อนร่วมรุ่นของคุณเหรอคะ?”

“อืม เพื่อนร่วมชั้นน่ะ” ต่งซานซานตอบกลับ

จางหานพูด “ที่เมืองกรุง เขามีชื่อเสียงดังกระฉ่อนเสียขนาดนั้นเลยเหรอ? ฉันว่าไม่เห็นเหมือนเลย แม้แต่พิธีกร เขายังดูไม่เหมือนเลยสักนิด ครั้งแรกที่ฉันเห็นนะ ดูออกจะเป็นพิธีกรนักเลงจะตาย”

แม่*!

ขังฉันเอาไว้แล้วไม่พอ!

เธอยังจะมาวิจารณ์ฉันอีก?

จางเย่ได้แต่ทนแล้ว แหง๋ล่ะไม่ทนก็ไม่ได้ คนอยู่ใต้ชายคาเดียวกันขนาดนี้ ไหนจะกลิ่นเย้ายวนรัญจวนใจ ความจริงแล้วกลิ่นในห้องน้ำก็ไม่ได้ชวนให้น่าพิสมัยหรอก แม้จะมีกลิ่นน้ำหอมของต่งซานซานฟุ้งปะปนอยู่บ้างก็ตาม

ต่งซานซานนั่งยองๆ พูดกับเธอ “อาจารย์จางเย่เป็นคนโผงผาง ไม่ว่าเรื่องอะไรก็กล้าพูด ไม่ว่าสิ่งไหนก็กล้าทำ ตอนที่เรียนเองก็เป็นแบบนี้ ในใจไม่ได้มีเล่ห์เหลี่ยมกลอุบายอะไรหรอก เพราะฉะนั้น คนที่ชื่นชอบเขา ก็จะชอบเขามากเป็นพิเศษ คนที่ไม่ชอบเขา ก็จะเกลียดเขาเข้าไส้เลยล่ะ”

จางเย่เหลือบมอง ที่แท้ดาวเด่นก็เห็นเขาเป็นแบบนี้เองเหรอเนี่ย? ช่างเข้าใจฉันเสียจริง!

“จริงเหรอคะ? ฉันเองยังดูไม่ออกเลยจริงๆ” จางหานพูด ต่อมาดูเหมือนว่าจะกำลังอุดจมูกเอาไว้ เพราะความหนักเบาของเสียงดูแปร่งๆ พิกล “งั้นฉันไปรอคุณที่หน้าห้องน้ำนะ ว่าแต่ใกล้เสร็จแล้วยังคะ?”

“ใกล้แล้วค่ะ”

“ค่ะ”

เสียงฝีเท้าค่อยๆ ห่างออกไป หยุดอยู่ตรงทางเข้าห้องน้ำ

คนยังไม่ไป จางเย่เองก็ยังไม่กล้าออกไปอยู่ดี ถามเสียงค่อย “ทำไงดี?”

“ฉันออกไปก่อน รอให้พวกฉันไปก่อน แล้วนายค่อยออกมา” ต่งซานซานพูดเสียงเบาๆ แซ่ก และก็ได้ยินเสียงแกะของออก คงจะหยิบผ้าอนามัยออกมาแล้ว “นายรู้สินะ อย่าหันมาล่ะ”

“อืม” จางเย่รับปาก รู้สึกกระอักกระอ่วนไม่น้อย

ผ่านไปได้ประมาณครึ่งนาที ต่งซานซานที่อยู่ข้างหลังพูดขึ้น “เสร็จแล้ว”

จางเย่หันกลับไป เห็นเพียงต่งซานซานที่กำลังจัดแจงรีดกระโปรงสั้นสีฟ้าสดให้เข้าที่เข้าทางเรียบร้อย ต่อด้วยการกดปุ่ม ให้น้ำไหลลง ครืนนน กลิ่นอบอวลช่างหนักหน่วงเสียเหลือเกิน

จางเย่มองหญิงสาว คิดอยากจะคว้ามาโอบกอดไว้ แต่ก็ไม่กล้า

ต่งซานซานมองเขาด้วยดวงตาพราวเสน่ห์ “ฉันไปก่อนล่ะ นายก็ระวังตัวหน่อย”

“ได้” ส่งสายตามองตามต่งซานซานที่เปิดล็อคประตูออกไป จางเย่จึงได้สูดจมูกฟุดฟิดๆ ด้วยกลัวว่าจะมีเลือดไหลออกมา วันนี้เห็นมากเกินไปแล้ว


……


“รอนานแล้วสิจางหาน”

“ไม่เป็นไรค่ะ ไปกันเถอะอาจารย์ต่ง”

“ได้ โอ๊ะ ชุดเธอสวยจังเลย ซื้อที่ไหนเนี่ย?”

“เหอๆ จริงเหรอ? แฟนฉันเพิ่งจะส่งมาให้เมื่ออาทิตย์ที่แล้วเอง”

“งั้นเธอคงมีความสุขมากแน่ๆ ส่วนแฟนของฉันเนี่ยสิ ยังไม่รู้เลยว่าเกิดมาแล้วหรือยัง”


……



เสียงพูดของสองสาวจางหายไปพร้อมเสียงฝีเท้า!

จางเย่พ่นลมหายใจออกดังพรืด แล้วจึงผลุบๆ โผล่ๆ ศีรษะ ลอบดูข้างนอก พลันรีบเผ่นออกมาจากห้องน้ำหญิงอย่างรวดเร็ว เมื่อกลับมายังออฟฟิศก็จดจ่อกับการทำงานต่อไป

ด้ายแดงแห่งโชคชะตาเอ๊ยย!

อีกนิดก็เกือบเอาชีวิตฉันไปแล้ว!




*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./27.md)