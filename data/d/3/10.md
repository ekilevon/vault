##บทที่ 210 : เปิดไม่ได้เหรอ? มาเดี๋ยวผมจัดการเอง!
บนเครื่องบิน

ผู้โดยสารสามารถเปลี่ยนกลับมาเป็นฝ่ายควบคุมสถานการณ์ไว้ได้ ยกเว้นเสียแต่ห้องนักบินเท่านั้น พวกเขาจับคนร้ายทั้งสองคนมัดไว้อย่างแน่นหนาแล้วขังทิ้งไว้ในห้องน้ำ

…………..

บริเวณหางเครื่องบิน

คนเจ็บหลายคนยังคงนอนทรุดอยู่บนพื้น

จางเย่เดินเข้ามาหา “หมอ ผมทนไม่ไหวแล้ว มือผมหักหมดแล้ว!”

อย่าได้คิดว่าที่เมื่อกี้จางเย่ไปต่อสู้กับโจรนั้นเพราะเขามีความกล้าหาญและแข็งแกร่งกว่าใครๆ เชียว! เขาเป็นคนที่กลัวเจ็บและกลัวตายมากที่สุดในบรรดาทุกคนที่นี่แล้ว! หลังจากสถานการณ์กลับมาสงบอีกครั้งจางเย่ก็พลันอ่อนปวกเปียกทันที หนึ่งเพราะชายหนุ่มเหนื่อยล้าจากการใช้พลังกายไปมาก สองเพราะเขาถูกคู่ต่อสู้อัดกลับมาไม่น้อย สามเพราะโดนลูกหลงจากผู้โดยสารที่ตีผิดคน! กระทั่งนิ้วของเขาสองนิ้วก็งอไปหมดแล้ว อีกทั้งหลังต้นคอมีรอยฟกช้ำดำเขียวด้วย

หญิงสาวจับมือเขาขึ้นมาดู “ไหนขอฉันดูหน่อย อืม นี่ข้อมันหลุดนี่นา”

“ฝีมือเธอยังใช้ไม่ได้นะ มาให้ฉันทำเอง” ศาสตราจารย์ศัลยแพทย์ชรายืนขึ้นแล้วจับนิ้วของจางเย่ต่อกลับเข้าที่ หลังจากเสียงดังกร็อกผ่านไปนิ้วของเขาถึงกลับเข้าที่เดิม “เรียบร้อย”

จางเย่เหงื่อแตกพลั่กจากความเจ็บปวดสุดจะทน

เหยียนฮุยที่ถูกปฐมพยาบาลด้วยการพันแผลเสร็จแล้วยิ้มให้เขาพร้อมยกนิ้วโป้งให้ “สุดยอดมาก!”

ต่งซานซานเดินมาพูดเช่นกัน “เพื่อนร่วมชั้นจาง ฉันไม่เคยนึกมาก่อนเลยว่านายจะมีฝีมือขนาดนี้? แต่ก่อนนายไม่ได้เก่งขนาดนี้นี่นาตอนอยู่ที่มหาลัย!”

จางเย่โม้ทันที “ตอนนั้นฉันแค่ไม่อยากทำตัวเด่นเฉยๆ น่ะ”

ต่งซานซานยิ้มกริ่ม “แหม่ มีหน้ามารับคำชมด้วยนะ เอาเถอะ ฉันจะถือว่านายเคยแสร้งทำตัวอย่างนั้นจริงๆ ละกัน ครั้งนี้นายช่วยชีวิตของพวกเราทุกคนไว้ สุดยอดมาก!”

ตอนนี้เองที่จางเย่เริ่มวิตกอีกครั้ง “มันยังไม่จบแค่นี้หรอกนะ”

ต่งซานซานหันไปมองทางห้องนักบินอย่างไม่รู้ตัว

ทุกคนต่างรู้ดีว่าสถานการณ์ตอนนี้ยังไม่พ้นคำว่าวิกฤต ยังมีคนร้ายอีกหนึ่งคนอยู่ในห้องคนขับ! ไม่มีใครรู้ว่าชะตากรรมของนักบินอีกคนจะเป็นอย่างไร! ก่อนหน้านี้พวกเขายังได้ยินเสียงคนสู้กันในนั้น แต่ตอนที่พวกเขาเริ่มสู้กับคนร้ายข้างนอก เสียงจากข้างในห้องนักบินก็เงียบไปเสียแล้ว!

ต่งซานซานถอนหายใจ “คงมีแต่สวรรค์ที่จะช่วยเราได้แล้วล่ะ”

จางเย่ก็เป็นคนที่เชื่อในเรื่องไสยศาสตร์เช่นกัน บางครั้งเขาก็ชอบโยนเหรียญเสี่ยงทาย แต่อีกทางหนึ่งเขาถือคติว่า ‘มนุษย์สามารถลิขิตชะตาชีวิตของตนเองได้ ความหวังยังมีเสมอ!’

……

บริเวณหน้าห้องคนขับ

ทุกคนต่างกระวนกระวาย!

ผู้โดยสายหนุ่มคนหนึ่งเสนอขึ้นมา “เข้าไปข้างในกันเถอะ!”

แอร์โฮสเตสร่างท้วมกล่าว “พวกเราไม่มีกุญแจข้างนอก กุญแจดอกเดียวที่มีอยู่ก็แขวนไว้ในห้องนั้นแหละ!”

สจ๊วตหนุ่มคนหนึ่งที่เพิ่งฟื้นตัวเห็นว่าสถานการณ์ยังคงคับขัน พวกเขาไม่สามารถปล่อยให้คนร้ายควบคุมห้องคนขับได้อีกต่อไป ไม่อย่างนั้นคงมีแต่หายนะที่จะเกิด เขาพยายามถีบประตูหลายครั้งแต่ก็ไร้ผล!

ผู้โดยสารคนอื่นเข้ามาช่วยเช่นกัน “ช่วยกันทุบเปิดประตูกันเถอะพวกเรา!”

ผู้โดยสารร่างใหญ่อีกคนเข้ามาช่วยถีบประตูอีกแรง!

ตูม! ตูม! ตูม! ประตูห้องนักบินยังคงปกติดีอยู่ มีแต่รอยเปื้อนจากสีถลอกบ้างเท่านั้น!

แอร์โฮสเตสที่อาวุโสที่สุดกล่าวอย่างเป็นกังกวล “ไม่มีประโยชน์หรอก ถ้าไม่มีกุญแจเราก็ไม่มีทางเปิดมันได้แน่ ประตูนี้มันทำมาจากเหล็กหนาเลยนะ ใช้กำลังไปก็เท่านั้น!”

แอร์โฮสเตสร่างท้วมกล่าว “แต่เราไม่มีกุญแจข้างนอกนี่!”

ชายหนุ่มอีกคนที่เป็นลูกเรือกล่าวเสียงเด็ดขาด “ไปหาเครื่องมืออะไรสักอย่างมาพยายามเปิดประตูกันเถอะ! ขืนปล่อยให้คนร้ายมันควบคุมเครื่องบินแบบนี้ต่อไปพวกเราได้ตายกันหมดแน่!”

แอร์โฮสเตสร่างบางกล่าวอย่างจิตตก “คนๆ นั้นเขาอาจจะกำลังขับเครื่องบินอยู่แล้วก็ได้นะตอนนี้!”

“ยังไงพวกเราก็ต้องเข้าไปอยู่ดีนั่นแหละ จะยืนรอความตายเฉยๆ อย่างนี้เหรอไงกัน?” สจ๊วตหนุ่มกระตุ้น

ผู้โดยสารคนอื่นๆ ต่างรู้เช่นกันว่าเวลานี้พวกเขาต้องร่วมมือร่วมใจกัน ชีวิตแต่ละคนล้วนถูกแขวนไว้บนเส้นด้าย ได้แต่พึ่งพากันเองเท่านั้น แต่น่าเสียดายที่สิ่งของที่สามารถนำขึ้นเครื่องมาได้ค่อนข้างจำกัด ถ้าพวกเขามีขวานสักเล่มอาจยังพอมีหวังอยู่บ้าง แต่ในเมื่อไม่มีอะไรแบบนั้นทุกคนจึงทำได้เพียงหาของทื่อๆ มาช่วยกันทุบประตูคนละไม้คนละมือ!

หนึ่งครั้งผ่านไป!

ห้าครั้งผ่านไป!

สิบครั้งผ่านไป!

ครั้งนี้ผลลัพท์เริ่มปรากฏให้เห็นบ้าง ชั้นแรกของประตูเริ่มถูกทุบจนบุบ แต่ส่วนที่เสียหายยังคงมีแค่ผิวของประตูเท่านั้น!

ใช้แค่แรงเปิดประตูนี้ไม่ได้หรอก!

แอร์โฮสเตสสูงวัยเสนอขึ้นมา “ลองพยายามติดต่อข้างในแล้วถามดูดีกว่าว่าคนร้ายเขาต้องการอะไรเถอะ!”

แอร์โฮสเตสร่างท้วมวิ่งไปหยิบอุปกรณ์สื่อสารมาแต่ก็วางมันลงที่เดิมทันที “ไม่ได้ผล อุปกรณ์สื่อสารในห้องนักบินถูกตัดขาดไปแล้ว!”

แอร์โฮสเตสสูงวัยพลันหน้าเปลี่ยนสี “ฝีมือคนร้ายงั้นหรอ?”

สจ๊วตหนุ่มคิดแบบเดียวกัน “เป็นไปได้รึเปล่าว่าคนร้ายมีประสบการณ์ด้านการขับเครื่องบินมาก่อนน่ะ? ไม่งั้นเขาจะรู้มากขนาดนี้ได้ไงกัน?”

“เอ๋?”

“จริงเหรอ?”

“ไม่นะ? พวกเราตายแน่งานนี้!”

ทุกคนต่างหน้าซีดเผือด สีหน้าเต็มไปด้วยความสิ้นหวัง!

ถึงแม้ว่าจางเย่จะอยู่ห่างออกไปแต่เขาก็ได้ยินบทสนทนานี้เช่นกัน สีหน้าเขาถึงกับเขียวคล้ำเมื่อได้ยิน ในห้องนักบินยังมีนักบินผู้ช่วยอยู่หนึ่งคน ถ้าเกิดคนร้ายไม่รู้วิธีขับเครื่องบินแน่นอนว่าเขาจะต้องบังคับให้นักบินผู้ช่วยขับเครื่องบินตามที่เขาต้องการและไม่กล้าสังหารนักบินผู้ช่วยคนนั้นง่ายๆ แต่ถ้าหากว่าคนร้ายสามารถขับเครื่องบินเองได้ละก็ นักบินผู้ช่วยก็ไม่จำเป็นอีกต่อไป ผู้โดยสารทุกคนรวมถึงจางเย่เองคงได้แต่รอความตายที่กำลังจะเข้ามาเยือนเท่านั้น!

ปู่แกเถอะ!

เป็นมวยไทยไม่พอยังจะขับเครื่องบินเป็นอีก!

ผู้ก่อการร้ายอะไรทำไมมันเก่งขนาดนี้ฟะ!? ถ้าจะเก่งแบบนี้อย่างน้อยก็ช่วยพัฒนาเรื่องจิตใจหน่อยไม่ได้หรือไงกัน?

อย่าบอกนะว่าพี่กะจะขับเครื่องบินไปชนตึกน่ะ คงไม่ใช่ใช่ไหม?

ในโลกนี้ยังไม่เคยมีเหตุการณ์อย่าง 9/11 เกิดขึ้น แต่ในโลกของจางเย่ชายหนุ่มได้เคยผ่านเหตุการณ์นั้นมาก่อนแล้ว เขารู้ดีว่าผู้ก่อการร้ายพวกนี้ต่ำทรามจนสามารถทำได้ทุกอย่าง! นี่เป็นเรื่องที่เขากังวลมากที่สุดในตอนนี้!

แอร์โฮสเตสเปิดโทรศัพท์ของตนอย่างไม่กังวลเรื่องสัญญาณรบกวนอะไรอีกแล้ว เธอพยายามติดต่อหอบังคับการบินภาคพื้นดินเพื่อขอความช่วยเหลือ แต่เพราะว่าเครื่องบินอยู่สูงเกินไปและภูมิประเทศที่อยู่ตอนนี้ก็ไกลเกินกว่าสัญญาณจะเข้าถึงจึงไม่สามารถทำอะไรได้! แอร์โฮสเตสคนอื่นๆ ต่างเปิดมือถือของตนด้วยเหมือนกันแต่ก็พบว่าไม่มีสัญญาณโทรศัพท์เช่นกัน!

สจ๊วตหนุ่มพยายามตั้งสติ “มันต้องมีทางอื่นสิ! พวกเราจะมัวนั่งเฉยๆ รอความตายไม่ได้นะ” เขาหันไปมองแอร์โฮสเตสสูงวัย “พอจะมีวิธีไหนบ้างที่เราจะเปิดประตูได้น่ะ?”

แอร์โฮสเตสสูงวัยขยี้เท่าอย่างกระวนกระวาย “ไม่มีเลย ถ้าไม่ใช้กุญแจละก็ยังไงก็ไม่มีทางแน่ๆ!”

มีแต่ความสิ้นหวัง!

เปล่าประโยชน์!

แอร์โฮสเตสร่างบางทรุดตัวลงไปกองกับพื้นกอดเข่าร้องไห้ เธอร้องไห้ซ้ำแล้วซ้ำอีกตลอดเที่ยวบินอย่างทำอะไรไม่ได้

ลูกเรือและผู้โดยสารคนอื่นๆ ต่างเงียบกริบ บรรยากาศแสนพรั่นพรึงกลับมากัดกินอีกครั้ง!

แต่คำพูดของแอร์โฮสเตสคนนั้นได้สะกิดใจจางเย่ขึ้นมา เฮ้ย เดี๋ยวก่อนนะ..เปิดประตูเหรอ? ปลดล็อคใช่ไหม? เฮ้ยไม่ใช่ว่าพี่ชายคนนี้มีทักษะนั้นอยู่หรือไง!?

จางเย่ลุกขึ้นยืนพรึบพลางถลกแขนเสื้อขึ้น!

“นายจะทำอะไรน่ะ?” ต่งซานซานจับตัวเขาไว้

ศัลยแพทย์ชรากล่าวเช่นกัน “อย่าพึ่งขยับสิ แขนคุณเลือดยังไหลอยู่เลยนะ ให้ผมพันแผลให้เสร็จก่อน!”

จางเย่ไม่สนใจ เดินตรงไปข้างหน้า “พวกคุณเปิดกันไม่ได้ใช่รึเปล่า? ไหนให้ผมลองหน่อย!”

แอร์โฮสเตสสูงวัยมองจางเย่อย่างประหลาดใจ “อาจารย์จาง มีตั้งหลายคนพยายามทั้งทุบทั้งถีบประตูแล้วแต่ก็เปิดไม่ออก! แล้วคุณ… จะเปิดยังไงกันน่ะ?”

จางเย่บอกหน้าตาย “ใครบอกว่าผมจะทุบมันกันล่ะ?”

“แล้วถ้าไม่ทุบจะเปิดได้ยังไงกันล่ะ?” แอร์โฮสเตสร่างท้วมมึนงง “เราไม่มีกุญแจสักหน่อย!”

จางเย่หัวเราะร่วน “ใครบอกว่าเราต้องใช้กุญแจกันล่ะ” ชายหนุ่มเดินมาถึงประตูแล้วนั่งยองๆ ดูที่กลอนประตู มองเพียงแค่ปราดเดียวเขาก็รู้วิธีทันที จางเย่หันไปกล่าวกับคนข้างหลัง “หาปากกาลูกลื่นมาให้ผมหน่อย ไม่เอาปากกาหมึกซึมนะ เอาปากกาลูกลื่นธรรมดาเท่านั้น!”

แอร์โฮสเตสสูงวัยยังคงงงงวย “คุณจะเอาไปทำอะไรกันน่ะ?”

“ไปเอามาให้ผมเถอะน่า!” จางเย่ยังไม่อยากตายตอนหนุ่มแบบนี้ เขายังมีงานอีกมากมายให้เผยแพร่ในโลกนี้อยู่นะเฟ้ย! “แล้วก็เอาเข็มมาด้วย ผมต้องการใช้ส่วนหัวของเข็ม!”

ทุกคนจ้องจางเย่ตาโต แต่ก็ยังทำตามที่เขาต้องการ

พวกเขาค้นหาของบนพื้นที่เต็มไปด้วยข้าวของที่ใช้ทุบตีคนร้าย ไม่นานนักก็เจอปากกาลูกลื่นที่ต้องการ

แอร์โฮสเตสร่างท้วมส่งปากกาลูกลื่นให้เขา ส่วนเข็มนั้นได้มาจากกล่องปฐมพยาบาลที่แอร์โฮสเตสสูงวัยเป็นคนนำมาให้

ไม่มีใครคาดหวังอะไรทั้งนั้น ทุกคนสิ้นหวังอย่างไม่รู้จะสิ้นหวังอย่างไรแล้ว บางคนร้องไห้ออกมา ไม่มีใครคิดว่าจางเย่จะช่วยอะไรได้ในสถานการณ์แบบนี้

แต่จางเย่กลับตั้งมั่นแน่วแน่ เขาหักปากกาลูกลื่นและหยิบมาเพียงแค่ไส้ของมัน จากนั้นนั่งคุกเข่าหน้าประตูพลางส่องที่ตัวกลอนล็อค ถึงแม้มันจะไม่เหมือนกลอนประตูบ้านแต่ก็ไม่นับว่าต่างกันมากนัก วิธีการสะเดาะกุญแจยังใช้หลักการเดียวกัน และเพราะว่าเครื่องบินลำนี้เป็นรุ่นเก่าดังนั้นตัวล็อคของมันจึงเป็นแบบเก่าตามไปด้วย อีกทั้งจางเย่กินหนังสือทักษะสะเดาะกุญแจไปหลายเล่มพอตัว เขาจึงสามารถสะเดาะประตูนี้ได้ หากเป็นเครื่องบินรุ่นใหม่ละก็เขาคงหมดหวังไปแล้ว ประตูรุ่นใหม่คงต้องกินหนังสือสะเดาะกุญแจอีกสักหลายสิบเล่ม แต่ถ้าประตูเก่าๆ แบบนี้ละก็...หึหึ

จางเย่เล็งไส้ปากกาเข้าไปในช่องกุญแจแล้วจับเข็มด้วยมือซ้าย ชายหนุ่มสอดส่วนหัวของเข็มเข้าไปประมาณหนึ่งในห้าแล้วบิดมันเข้ากับกำแพงจนเข็มถูกงอเก้าสิบองศา เขาสอดเข็มและไส้ปากกาเข้าไปด้วยกันจากนั้นหลับตาใช้ความรู้สึกคลำหาตำแหน่งที่ถูกต้อง เมื่อได้ยินเสียงจากกลอนดังขึ้นจางเย่หยุดขยับหัวเข็มแล้วเปิดตาพร้อมกับบิดไส้ปากกาอย่างรวดเร็ว!

“อ๊าก ทำยังไงกันดี!?”

“ยังไงเราก็ไม่มีทางเข้าไปข้างในได้แน่ๆ พยายามหาทางติดต่อกับภาคพื้นดินเถอะ!”

“สัญญาณไม่มีเนี่ยสิ บางทีคนร้ายอาจจะพกพาอุปกรณ์ที่ใช้รบกวนคลื่นโทรศัพท์ด้วยรึเปล่า? ไม่น่าจะเป็นแบบนั้นมั้ง!”

เหล่าลูกเรือต่างถกกันถึงแผนการ ตอนนั้นเองที่พวกเขาได้ยินเสียงคลิ๊กเบาๆ ดังขึ้น พวกเขาพลันหยุดนิ่งหันขวับไปดูทางที่เสียงดังขึ้นมา!

จางเย่มีสีหน้าผ่อนคลาย “เสร็จเรียบร้อย”

แคร่ก!

แอ๊ด!

ประตูห้องนักบินพลันแง้มเปิดออกเล็กน้อย!

ทุกคนปากอ้าตาค้างตกตะลึง เขาเปิดมันได้จริงๆ ด้วย!

แถมยังไม่ถึงสิบวินาทีด้วยซ้ำ! ทำได้สบายๆ อย่างกับไม่ได้กดดันยังไงยังงั้นแหละ!

ทุกคนถึงกับตกใจจนทำอะไรไม่ถูก!

แอร์โฮสเตสร่างท้วมอุทาน “นี่มันเชี่*อะไรกันเนี่ย!”

“เปิดแล้ว! ประตูเปิดแล้ว!” แอร์โฮสเตสร่างบางกรีดร้อง!

สจ๊วตหนุ่มหันมาดูบ้าง “น้องสาวแกเถอะ! เปิดได้จริงเหรอวะเนี่ย?”

ผู้โดยสารคนอื่นต่างตื่นตะลึงเช่นกัน พวกเขาโห่ร้องกันอย่างดีใจ หลังจากที่สิ้นหวังไปแล้วกลับไม่คาดคิดว่าจะมียอดฝีมือด้านนี้เผยตัวออกมาช่วยพวกเขาไว้ได้!

แอร์โฮสเตสสูงวัยตีหน้าขาดังฉาด “งดงามมาก!”

“อาจารย์จาง คุณนี่มันเทพชัดๆ! โคตรเทพโคตรเท่!” ผู้โดยสารทุกคนกล่าวอย่างตื่นเต้น!

หลังจากพวกเขาพยายามทุบประตูให้เปิดกว่าห้าถึงหกนาทีกลับไม่ได้ผลอะไร ขณะที่จางเย่ใช้เวลาไม่กี่วินาทีกลับเปิดประตูได้เสียงั้น นี่มันระดับปรมาจารย์ชัดๆ!





*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./11.md)