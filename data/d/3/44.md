##บทที่ 244 : ความจริงแล้วทำรายการแบบนี้ก็ได้เหรอ!
ที่บ้าน

รายการเริ่มแพร่ภาพแล้ว

จางเย่กำลังวุ่นวายกับการกดโทรศัพท์มือถืออยู่

"ฮัลโหล แม่ ดูรายการผมด้วยนะ ในเน็ตนะ!"

"เลื่อนขึ้นมาเหรอ? ไม่ใช่ว่าออกอากาศพรุ่งนี้รึเปล่า? แต่แม่เปิดคอมฯไม่เป็นนี่"

"ฮ่าๆ มือถือก็ได้แม่ แค่เอามือถือแม่เสิร์ชหาสถานีโทรทัศน์ออนไลน์ชื่อเหวยหว่อก็ได้ดูลูกแม่แล้ว บอกพ่อให้ดูด้วยนะ"

"ได้ แม่จะลองดู"

……


"ฮัลโหลแม่สาวน้อย"

"พี่ มีอะไร?"

"ไปดูรายการฉันในเน็ตสิ ไม่ใช่เธอให้ฉันบอกตอนออกอากาศรึไง?"

“เอ๋? ทำไมถึงทำเสร็จไวจัง? งั้นต้องรีบเปิดดูล่ะ เดี๋ยวจะบอกคนที่บ้านให้นะคะ!”

……

"ฮัลโหล พี่หู รายการผมออกฉายแล้วนะครับ"

"ตอนนี้?"

"ครับ ออกอากาศตอนนี้เลย"

"งั้นก็ดีสิ พวกเรายังไม่เลิกงานกันพอดี ฉันจะไปดูนะ"

“คุณยังไม่เลิกงานเหรอครับ? งั้นพอดีเลย รบกวนพี่บอกพวกเสี่ยวหลวี่ ต้าเฟย โหวเกอ โหวตี้ให้ทีนะครับว่า ช่วยผมหาจุดผิดพลาดหน่อย ผมเองก็เพิ่งจะได้ทำรายการแบบนี้ครั้งแรกเสียด้วย มีหลายจุดที่ผมทำงานเองแล้วมองไม่เห็น อย่างพวกสีหน้าท่าทางกับจังหวะน้ำเสียงอาจจะไม่เข้าที่เท่าไรอีก”

"ฮ่าๆ ได้ ฉันจะจับผิดนายให้"

"ครับ มีที่ไหนก็บอกผมได้เลย แต่ว่าความจริงตัวรายการก็เจ๋งมากล่ะนะ ฮ่าๆ ผมไม่ได้โม้จริงๆ นะพี่หู พวกคุณดูแล้วจะรู้เองแหละ!"

……

"ฮัลโหล หัวหน้าจ้าวครับ ผมจางเย่นะ"

……


โทรออกไปเจ็ดแปดสายแล้ว

จางเย่บอกทั้งพ่อแม่ญาติพี่น้อง รวมไปถึงหัวหน้าเก่าและเพื่อนร่วมงานคนก่อนๆ ให้รับรู้ เหตุผลหนึ่งเป็นเพราะทุกคนจะได้ช่วยกันแจ้งผลของงาน อีกทั้งยังมีบางคนบอกไว้ว่าถ้ารายการใหม่ของจางเย่ออกอากาศให้บอกพวกเขาด้วย ข้อสอง คือจะได้ให้พวกเขาช่วยเพิ่มยอดวิว ถึงแม้ว่าพวกเพื่อนพ้องจะช่วยได้แค่ไม่กี่สิบวิว ทว่าเนื้อยุงก็ถือเป็นเนื้อ ตอนนี้จางเย่คาดหวังมากว่าสุดท้ายแล้วยอดวิวของรายการเขาจะไปได้ถึงขนาดไหน สำหรับรายการทางสถานีโทรทัศน์ออนไลน์ ทราฟฟิกและยอดวิวคือหัวใจหลัก เป็นส่วนที่บ่งบอกถึงคุณภาพของรายการที่มองเห็นได้ด้วยตาเปล่า ซึ่งยอดวิวเหล่านี้หมายถึงชื่อเสียง เงินเดือนและค่าโฆษณาในรายการของจางเย่ เป็นเรื่องที่เขาต้องให้ความสำคัญ!

"ผม...จางเย่"

"ผมจะเป็นกระบอกเกลือให้ตัวเอง!"

คลิปเปิดรายการจบลงตรงนี้ ภาพตัดไปเป็นภาพจากในห้องส่ง

"สวัสดีครับ ต่อไปขอเชิญทุกคนพบกับพิธีกรที่มีชื่อเสียงของเราบนเวที...จางเย่!" เสียงของจางเย่กำลังแนะนำตัวเอง ตัวคนยังไม่ออกมาแต่คำพูดที่เรียกตัวเองเป็น ‘พิธีกรชื่อดัง’ ก็ทำให้ผู้ชมหัวเราะครืนใหญ่ กล้องจับภาพที่บรรดาผู้ชมอยู่วินาทีครึ่ง!

ท่ามกลางเสียงหัวเราะ จางเย่ขึ้นมาบนเวทีแล้ว!

……

“เห็นจดหมายของแฟนคลับฉบับแรกแล้ว ช่างเป็นความปลาบปลื้มที่สุดจริงๆ เขาเขียนมาว่า ‘จางเย่! ไปแล้วของน้องสาวนายสิ! นายแม่*ทำไมไม่ยอมทำรายการใหม่วะ! ไอ้ลูกเต่าเอ็งเชื่อไหมว่าฉันจะตามไปทุบบ้านแม่*ของนาย!’ …..ความเป็นห่วงเป็นใยอย่างกระตือรือร้นของแฟนคลับคนนี้ ทำให้ผมตื้นตันหนักมาก! ขอบคุณครับ ขอบคุณมาก!”

“พรืด!”

.....

"จดหมายฉบับที่สาม หวาา เป็นจดหมายของแฟนคลับสาวส่งมาให้ผมล่ะ..." อ่านมาถึงตรงนี้จางเย่ก็ทำหน้าแตกตื่นอ่านออกเสียงดังๆ ว่า "ฉัน! อยาก! จะ! มี! ลูก! กับ! คุณ! จางเย่! ---โปรดส่งข้อความนี้ให้กับ...อาจารย์ต่งซานซาน!"

“ไอ้หยา!”

“วี้ดวิ้วววๆๆ!”

.....

“ต่งซานซานมาจากมองโกเลียใน เวลาที่เธอคิดถึงบ้านก็จะลำบากนิดหน่อย...เพราะงั้นเวลาที่เธออยู่เซี่ยงไฮ้แล้วคิดถึงมองโกเลียใน เธอก็จะไปดูกระดานหุ้น...มองดูสีเขียวที่กว้างเต็มสายตา!"

“โอ๊ยไม่ไหวแล้ว!”

“วะฮ่าๆๆ”

“นายว่านั่นเป็นทุ่งหญ้าของแม่*เรอะ!”

……

ในที่สุด ท่ามกลางเสียงหัวเราะและโห่ฮาของทุกคน ‘จางเย่ทอล์คโชว์’ ตอนที่หนึ่งได้ปิดม่านลงแล้ว จางเย่ค้อมตัวขอบคุณ ผู้ชมยืนขึ้นปรบมืออยู่นานไม่ยอมจางไป ซึ่งฉากนี้ไม่ได้ถูกตัดออกไป ทั้งยังจงใจใส่เข้ามา นี่คือความคิดและไอเดียของจางเย่ ตอนเลิกงานที่เขาไปหาฝ่ายตัดต่อก็เพื่อคุยกันเรื่องนี้เอง อารมณ์และการตอบรับของผู้ชมในห้องส่งกลายเป็นปัจจัยกระตุ้นให้กับผู้ชมทางบ้าน เหมือนอย่างรายการตลกภายในประเทศ เล่นมุกหนึ่งก็ต้องปล่อยภาพผู้ชมกับเสียงหัวเราะครั้งหนึ่ง นี่คือหลักการพื้นฐานที่เกี่ยวข้องกับจิตวิทยาอะไรพวกนั้น ซึ่งส่งผลกับบรรยากาศทั้งหมด ถือเป็นสำคัญอย่างยิ่ง!

จากนั้น รายชื่อเครดิตขึ้นไล่เรียงฉายบนหน้าจอ

ภาพที่บรรดาผู้ชมยืนปรบมือให้ตั้งเก้านาทีกว่า ไม่สามารถใส่เข้าไปในรายการได้ทั้งหมด ดังนั้นเพื่อหลีกเลี่ยงความซ้ำซากจำเจเกินไป กล้องจึงจับภาพใบหน้าของทุกคนอยู่ครู่หนึ่งก่อนเริ่มวิ่งรายชื่อเครดิต ใช้เรื่องนี้เป็นตัวประสานอยู่เกือบยี่สิบวินาที รายการถึงค่อยจบลง

จางเย่ดูจบแล้วพลันรู้สึกดีใจเป็นปลื้มขั้นสุด ในมุมมองของเขาการที่รายการทอล์คโชว์ตอนแรกของตนเองทำออกมาได้ขนาดนี้นับว่าไม่เลวจริงๆ!


……


อีกด้าน

เมืองหลวง ห้องอาหารแห่งหนึ่ง

เจี่ยเหยียนจากสถานีวิทยุนครหลวงเปิดประเด็น "เห็นว่ารายการของจางเย่ฉายวันนี้เหรอ?"

"จะไปสนใจมันทำไมล่ะ" จางเหย่แค่นเสียง "ก็แค่ตัวตลกคนหนึ่ง! ทำงานวรรณศิลป์ได้ ยังจะทำรายการบันเทิง? คิดอะไรอยู่!"

รองผู้อำนวยการสถานีเจี่ยที่นั่งอยู่ส่ายหน้าเล็กน้อย

เลขาฯ ของรองผอ.สถานีเจี่ยกล่าวติดตลกว่า "หรือว่าจะพวกเราลองดูกันสักนิดดีไหมครับ? จะได้รู้ว่าไอ้เจ้าทอล์คโชว์นั่นคืออะไรกันแน่"

ทุกคนหันไปมองรองผู้อำนวยการสถานีเจี่ย

รองผู้อำนวยการสถานีเจี่ยพยักหน้าเห็นด้วย "ดูสิ ฉันเองก็อยากรู้เหมือนกัน" หลังจากเพิ่งวิจารณ์จางเย่บนเน็ตไปว่าไม่รู้เรื่องอะไรไม่มีความสามารถอะไร และบอกอีกว่ารายการของเขาใช้ไม่ได้แน่นอน รองผอ.สถานีเจี่ยจึงต้องดูรายการของเขา จะได้โจมตีรายการของจางเย่ต่อได้ถูก!

ใครคนหนึ่งเลยหยิบโน๊ตบุ๊กออกมาเปิด มีอีกสองสามคนที่ควักมือถือออกมาด้วย ทุกคนพากันเปิดรายการของจางเย่ หวังจะดูเขากลายเป็นตัวตลก!

..ผ่านไปครึ่งชั่วโมง

..รายการจบลงแล้ว!

ในวงสนทนาไม่มีใครพูดอะไรออก ทุกคนล้วนเงียบกริบเป็นป่าช้า!

รายการนี้...

สุดท้ายมีพนักงานหญิงในสถานีคนหนึ่งทนไม่ไหว นึกถึงมุกที่จางเย่เล่นเมื่อครู่ เธอพลันหลุดปากขำคิกออกมา พอรู้สึกตัวว่าไม่ถูกต้องก็รีบเอามือปิดปากแทบไม่ทัน!

เจี่ยเหยียนจ้องเขม็ง!

จางเหย่วางมือถือลงไม่พูดไม่จา

รองผู้อำนวยการสถานีเจี่ยยิ่งแล้วใหญ่ สีหน้าเขาไม่น่าดูขั้นสุด!

เลขาฯ ของรองผอ.สถานีเจี่ยเค้นสมองหาข้อกระแนะกระแหนว่า "ไอ้เจ้าทอล์คโชว์นี่ความจริงก็ไม่มีอะไรหรอกเนอะ ตลกเหรอ? ไม่เห็นจะตลก! ผมว่าไอ้พวกคนดูที่ห้องส่งนั่นคงเป็นพวกคนในบริษัทที่มาเป็นหน้าม้านั่นแหละ จางเย่จะพูดอะไรพวกนั้นก็ต้องหัวเราะกันลั่นอยู่ดี!"

ไม่มีใครสนใจเขา

เลขาฯ ชายเหลือบมอง กระแอมไอครั้งหนึ่ง รู้สึกว่าสิ่งที่พูดไปไม่มีใครสนใจเลย ได้แต่ก้มหน้าก้มตากินข้าว ไม่เคลื่อนไหวอะไรอีก

รองผู้อำนวยการสถานีเจี่ยพลันหมดอารมณ์จะกินอาหารต่อ "ไปกัน" พูดจบก็เดินออกไป!

ทุกคนมองหน้ากันพร้อมกับลุกขึ้น พวกเขารู้ว่าเวยป๋อของรองผอ.สถานีเจี่ยได้วิจารณ์จางเย่เสียเละเทะอย่างผู้เชี่ยวชาญ มาตอนนี้คำพูดเหล่านั้นได้ย้อนกลับเข้าตัวรองผอ.สถานีเจี่ยจนหมด! รายการขยะ? ขอแค่คนที่มีสายตาสักหน่อยก็รู้ว่ารายการทอล์คโชว์ไม่มีทางประสบความสำเร็จ? คำพูดของรองผอ.สถานีเจี่ยเหล่านี้ --- ตอกย้ำอยู่ในสมองของทุกคน ถึงพวกเขาจะไม่ใช่รองผอ.สถานีเจี่ยก็ยังรู้ว่าตอนนั้นอารมณ์และความรู้สึกของรองผอ.สถานีเจี่ยกับเจี่ยเหยียนที่ช่วยกันวิจารณ์จางเย่นั้นเป็นอย่างไร ป่านนี้หน้าคงบวมร้อนผ่าวเหมือนโดนใครหักมาเลยทีเดียว!

รองผู้อำนวยการสถานีเจี่ยกลับเงียบสงบอย่างเยือกเย็น ก้าวเดินลงจากระเบียงชั้นสองช้าๆ แต่ขณะนั้นเอง เท้าเจ้ากรรมพลันทรยศ! รองผอ.สถานีเจี่ยใจลอยไปไกลจนไม่ทันสังเกต เท้าไถลไปด้านข้าง เจ็บจนต้องร้องโอย เพราะลื่นไถลลงมาจากชั้นบน กึกๆ ลงมาสองขั้นบันได!

"เฮ้ย!"

"รองผอ.สถานีเจี่ย!"

"รองฯ เจี่ย!"

"เป็นยังไงบ้างครับ? ไม่เป็นไรใช่ไหม? ไม่เป็นไรใช่ไหม!?"

ทุกคนรีบเข้าไปช่วยทันที พวกเขารู้ดีว่ารองผอ.สถานีเจี่ยนั้นแม้ดูภายนอกจะสงบนิ่ง แต่ข้างในจริงๆ แล้วคงโกรธจางเย่แทบระเบิด!

รองผอ.สถานีเจี่ยเอามือกุมชายโครง เหงื่อกาฬไหลพลั่ก ทนไม่ไหวจนต้องสบถออกมาเพื่อระบายความรู้สึกอึดอัดขัดข้อง

"คุณรีบลุกขึ้นเร็ว"

"ช่วยมาดูหน่อยว่ามีอะไรไหม"

ทุกคนเข้ามาล้อมหน้าล้อมหลังรองผอ.สถานีเจี่ย

รองผอ.สถานีเจี่ยลุกขึ้นจากการประคองของพวกเขา แต่ก็ทรุดลงไปอีกพร้อมเสียงร้องอีกครั้ง เอามือกุมชายโครงหอบหายใจฟืดฟาด ดูเหมือนกระดูก..จะหัก

เลขาฯ ชายรีบบอกว่า "รีบไปโรงพยาบาลเถอะ!"

เจี่ยเหยี่ยนรับคำ "ฉันจะไปสตาร์ทรถ!"

รองหัวหน้าสถานีเจี่ยทั้งเจ็บทั้งอับอาย หน้าเขียวช้ำไปหมด วันนี้ขายหน้าคนมากแล้ว!


……


ขณะเดียวกันในเมืองหลวง

ออฟฟิศช่อง BTV วรรณศิลป์

หลังดู ‘จางเย่ทอล์คโชว์’ จบ หูเฟยก็มีสีหน้ายิ้มไม่ออกร้องไห้ไม่ได้ ตบขาฉาดใหญ่ "เจ้าหนูจางน้อยนี่! ทำรายการแบบนี้ก็ได้ด้วยเหรอ!" หูเฟยเองก็เป็นฝ่ายออกแบบรายการ ทั้งยังเป็นนักออกแบบรายการที่มีชื่อเสียง แต่ว่าเมื่อเทียบกับจางเย่แล้ว คำว่าออกแบบรายการของเขา กลายเป็นว่าไม่ควรมีคำว่า ‘มีชื่อเสียง’ เลยจริงๆ

เสี่ยวหลวี่ยังคงกุมท้องหัวเราะกร๊ากท้องคัดท้องแข็ง รายการจบไปแล้ว แต่ว่าเธอยังหยุดขำไม่ได้ นั่งขำอยู่นาทีกว่าแล้ว!

โหวเกอพูดว่า "แม่*! อาจารย์จางจะทลายฟ้าแล้ว!"

"ยิ่งกว่านัั้นอีก นี่คือการสร้างรายการรูปแบบใหม่เป็นครั้งแรกในประเทศเชียวนะ!" ประกายตาของโหวตี้เต็มไปด้วยความยอมรับนับถือสุดใจขาดดิ้น!

ต้าเฟยหัวเราะกล่าว "ถ้าสถานีไม่ได้ไล่อาจารย์จางออก ตอนนี้รายการนี่ต้องเป็นของสถานีเราแล้ว! ไม่รู้ว่าพวกผู้บริหารของสถานีเรากับสถานีอื่นๆ ที่ไม่ชอบหน้าอาจารย์จางพวกนั้นดูรายการจบแล้วจะรู้สึกยังไง หึหึ ปล่อยให้อาจารย์จางเย่หางานไปทั่ว คิดดูสิว่าขอแค่สถานีท้องถิ่นสักสถานียื่นกิ่งไม้มาให้ ถึงจะไม่ให้เขามาอยู่หน้าจอ แต่ก็เอาเขาไปอยู่ฝ่ายวางแผนได้นี่! ยังไงเขาก็ต้องรับความช่วยเหลือนั้นอยู่แล้ว แต่ว่าสุดท้ายเป็นยังไง? ทุกคนดันไม่เอาภูเขาทองคำลูกนี้! กลับบีบบังคับให้ทุกสถานีเมินเฉย! กลายเป็นสถานีโทรทัศน์ออนไลน์ได้หน้าไปด้วย ‘จางเย่ทอล์คโชว์’ ไม่รู้ว่าป่านนี้มีผู้บริหารสถานีมากน้อยแค่ไหนที่อิจฉาจนไส้เขียวไปหมดบ้าง!"

เสี่ยวหลวี่หยุดหัวเราะ กล่าวเห็นด้วย "ไม่ผิด! อาจารย์จางน่านับถือจริงๆ อาจารย์จางพิสูจน์ความสามารถและความเก่งกาจให้เห็นอีกครั้งหนึ่งแล้ว! พวกคนที่คลางแคลงต้องหน้าเขียวหมดแล้วน่ะสิ!"

หูเฟยเองยังเสียใจไม่หาย แต่ว่าเขาไม่มีอำนาจอะไรขนาดนั้น ไม่มีทางเปลี่ยนใจผู้บริหารของสถานีโทรทัศน์นครหลวงได้เด็ดขาด เขาจึงไม่ได้เหนี่ยวรั้งจางเย่เอาไว้เต็มที่ มาตอนนี้จางเย่ทำรายการใหม่ที่ทำให้คนดูต้องตกตะลึง เหมือนดั่งวิหคโผบินไปบนฟ้ากว้างทะเลใหญ่ หูเฟยคิดว่าถึงแม้จะเกลี้ยกล่อมให้หัวหน้าสถานีเชิญจางเย่กลับมาได้ จางเย่เองก็ไม่อยากมาแล้ว เฮ้อ น่าเสียดาย

ตอนนี้ในสถานีของเขากำลังรับสมัครคนเพิ่ม คิดจะขยายทีมพิธีกรให้ช่วยคิดรายการใหม่ๆ ออกมาดึงส่วนแบ่งการตลาดอยู่พอดี แต่กลายเป็นว่าต่อให้พวกเขาจะจ้างพิธีกรมาอีกห้าคนหรือสิบคน...ก็ได้ไม่เท่ามีจางเย่คนเดียว!



*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./45.md)