##ตอนที่ 236 : คลิปเปิดรายการ ‘ผมจะเป็นกระบอกเกลือให้ตัวเอง’!
ทำงานวันที่สอง

ที่ออฟฟิศ คนมามากหน้าหลายตา

“เฮ้ย จางเย่เอาแล้ว”

“เมื่อวานพวกนายเห็นกันรึยัง?”

“เห็นแล้วสิ เจ๋งจริงๆ”

"ไม่แปลกที่บริษัทยอมหว่านเงินให้โปรโมทหมอนั่น รู้หรือยังว่าเว็บของพวกเราเมื่อคืนมีคนมาดูมากกว่าปกติถึงแปดเปอร์เซ็นต์!"

“ตอนนี้ฉันถึงเพิ่งจะเชื่อว่าหมอนั่นมีของจริงๆ!”

"แต่ถ้าหมอนั่นเป็นยอดฝีมือในการวางแผนรายการจริงๆ ล่ะก็ ‘ห้องเลคเชอร์’ กับ โฆษณาเพื่อสังคมแบบสร้างสรรค์ ทั้ง ‘ผมจะเป็นกระบอกเสียงให้ตัวเอง’นี่อีก ทำไมรายการใหม่ของหมอนั่นที่กำลังเตรียมถึงได้โดนเมินเฉยเสียขนาดนั้น? ไม่รนหาที่ตายไม่ได้แปลว่าไม่ตายนะ หมอนั่นทำรายการดีๆ ก็ได้แล้วมั้ง? ทำไมแม่*ต้องมาทำไอ้รายการทอล์คโชว์ที่ไม่มีเหตุมีผลกันนะ? ถึงจะทำคลิปโปรโมทรายการได้ฮอตเป็นกระแสขนาดนี้ แต่ฉันก็ยังไม่เห็นข้อดีรายการใหม่ของหมอนั่นจริงๆ ว่ะ"

"นั่นสิ เฮ้อ โปรโมทเสียดิบดีขนาดนี้กลายเป็นเสียเปล่าแท้ๆ!"

"ฉันก็ว่า ให้โปรโมทพิธีกรคนอื่นยังจะดีกว่าด้วยซ้ำ"

"เฮ้ย จางเย่มาแล้ว มาแล้ว เบาๆ หน่อย อย่าเพิ่งพูดเลยดีกว่า"


……


จางเย่เข้ามาในออฟฟิศ

"อาจารย์จางอรุณสวัสดิ์" หวังเป้ยที่นั่งอยู่กลางออฟฟิศยิ้มทักเขาคำหนึ่ง

อาเชียนกับเสียวอวี่ที่นั่งอยู่อีกด้านร้องทักอรุณสวัสดิ์จางเย่เช่นกัน

จางเย่ตอบกลับคำทักทาย และหันไปพยักหน้าน้อยๆ ให้กับต่งซานซานที่ออกจากบ้านมาถึงออฟฟิศก่อนเขา แล้วนั่งลงที่เก้าอี้ของตนเอง

ด้านนอก หวังสยงเดินเข้ามาเพื่อหาตัวคนสองคน หันไปสั่งงานกับพวกเขาและตำหนิพิธีกรซึ่งอัดรายการเมื่อวานออกมาแย่มากก่อนจะเดินมาถึงจางเย่ "จางน้อย"

จางเย่ลุกขึ้น "หัวหน้า"

หวังสยงตบบ่าของเขา กล่าวด้วยสีหน้ายินดีว่า "ทำได้ดีมาก โฆษณาเมื่อวานผลตอบรับดีเยี่ยม รายการของเธอต้องคว้าโอกาสไว้ให้มั่นล่ะ เหลืออีกไม่กี่วันแล้วนะ" พูดจบก็ให้รายชื่อเขาแผ่นหนึ่ง "นี่เป็นพนักงานในออฟฟิศของเรา รายการนี้ให้นายเป็นคนรับผิดชอบ นายเลือกคนเถอะ เสร็จแล้ววันนี้จะได้เริ่มงาน เตรียมฉากเตรียมสคริปต์ ทำคลิปเปิดรายการ ตั้งใจล่ะ"

จางเย่พยักหน้า "ได้ครับ"

หวังสยงจากไปแล้ว จางเย่ก้มลงดูรายชื่อ

ตรงหน้าคือรายชื่อแต่ละคน ด้านหลังเป็นตำแหน่งหน้าที่ อย่างเช่นฝ่ายธุรการ ฝ่ายวางแผน ฝ่ายเขียนบท บลาๆๆ

จางเย่เจอชื่อคนรู้จักอยู่ในใบรายชื่อ เป็นอาเชียนกับเสียวอวี่ จึงมองไปยังพวกเขา "ผมกำลังหาทีมงานรายการผม พวกคุณว่าไง?"

อาเชียนร้องอุทาน "ผมทำให้รายการของอาจารย์ต่งซานซานแล้ว"

"ฉันก็ด้วย ขอโทษนะครับอาจารย์จาง" เสียวอวี่เองก็รู้สึกผิด " ‘กูรูออนไลน์โชว์’ เองก็เริ่มเตรียมการวันนี้ด้วย เพราะงั้น..."

จางเย่ยิ้ม "ไม่เป็นไร ผมลองหาอีกทีก่อนแล้วกัน"

พูดจบกวาดตามองชื่อหนึ่งกล่าว "สวี่เหนิงอยู่ไหม?" เขาคือผู้กำกับรายการ

หนุ่มคนหนึ่งได้ยิน ลุกขึ้นเดินมาหา "อยู่ครับ"

จางเย่กล่าว "ผมกำลังฟอร์มทีมของรายการ ถ้าคุณว่างล่ะก็..."

สวี่เหนิงอุทาน "อาจารย์จาง ขอโทษครับ ผมเป็นรองผู้กำกับอยู่สองรายการแล้ว ภาระงานหนักหนาอยู่ รับงานเพิ่มไม่ไหวแล้ว"

"งั้นเหรอ ไม่เป็นไร" จางเย่มองรายชื่ออีกครั้ง พบชื่อของพนักงานอายุห้าสิบกว่าคนหนึ่ง เขาหวังว่าจะมีผู้อาวุโสในรายการบ้าง

สุดท้ายเมื่อหาคนพบ ผู้กำกับอาวุโสคนนี้กลับไม่ค่อยสนใจนัก กล่าวเสียงเรียบว่า "ในมือฉันทำงานก็ไม่หมดแล้ว เธอหาคนอื่นเถอะ"

ถามไปหลายคน ไม่มีใครว่างสักคน!

จางเย่เริ่มหมดความอดทน สุดท้ายหงุดหงิดแล้ว!

ไม่ว่าง? รายการดีๆ สักรายการ ไม่ต้องหาคนคนก็ยื่นหน้ามาหาเอง เพราะว่าเมื่อมีรายชื่อของทีมงานในตอนที่รายการจบแล้วนั้นก็กลายเป็นผลงานและชื่อเสียงได้อย่างหนึ่ง ถึงเวลาเลื่อนตำแหน่งแค่บอกว่าตัวเองเคยทำรายการนี่กำกับนั่นควบคุมนู้น ก็ถือว่ามีผลงานอยู่บ้างแล้ว แต่ว่าตอนนี้คนพวกนี้เอาแต่หาข้ออ้างหลบเลี่ยง! เหอะ ก็แค่ไม่เชื่อมั่นในรายการทอล์คโชว์ของเขา ไม่อยากเกลือกกลั้วโคลนปลักนี้สิไม่ว่า!

ต่งซานซานช่วยเขาคิด "นายไม่ต้องถามความเห็นพวกเขาหรอก แค่ส่งชื่อให้หัวหน้าก็พอ ไม่อยากมาพวกเขาก็ต้องมาอยู่ดี!"

อาเชียนก็เห็นด้วย "ใช่ คุณเป็นถึงผู้มีอำนาจตัดสินใจสูงสุดของรายการนะ"

รายการใหม่ของต่งซานซานนั้น หัวหน้าเลือกผู้จัดการทั่วไปที่อายุราวสี่สิบให้เธอคนหนึ่ง คนอื่นๆ ในทีมงานก็เป็นคนของผู้จัดการคนนี้เอง ต่งซานซานทำได้เพียงให้คำแนะนำ ไม่สามารถตัดสินใจอะไรได้ แต่ว่าจางเย่นั้นไม่ได้เป็นเช่นเดียวกัน เพราะว่าเขาเป็นทั้งพิธีกรและผู้จัดรายการที่มีความสามารถรอบด้าน บริษัทจึงทำสัญญากับเขาไว้อย่างดีเยี่ยม อย่างเช่นอำนาจในการเลือกบทสนทนาของรายการและอำนาจตัดสินอย่างเด็ดขาด ล้วนเป็นสิ่งที่หน้าใหม่ไม่เคยได้รับ ในสถานีโทรทัศน์ออนไลน์ มีแต่พิธีกรที่มีชื่อเสียงมาเป็นเวลานานเท่านั้นจึงจะได้รับการอนุมัติให้เป็นผู้จัดรายการ

จางเย่ปฏิเสธ "ไม่จำเป็น"

"งั้นคุณจะ..." เสียวอวี่ถาม

จางเย่กล่าวตัดบท "ไม่มีคนยอมทำ ฉันทำเองก็ได้!"

อาเชียนตื่นตระหนกขึ้นมาแล้ว "คุณเอง? งั้นงานใช้แรงงานของรายการจะ..."

จากนั้น พวกเขาก็ได้แต่ปากอ้าตาค้างเมื่อได้เห็นว่าชื่อของจางเย่นั้นลากยาวอยู่ในรายชื่อทีมงานหลายตำแหน่ง! ไม่ว่าจะเป็นผู้จัดรายการจางเย่ ผู้กำกับจางเย่ ฝ่ายวางแผนจางเย่ ผู้กำกับ IT จางเย่ ผู้ออกแบบฉากจางเย่ ฝ่ายคอสตูมจางเย่ เขียนยาวติดกันเป็นพรืดๆ! จากนั้นโดยไม่ได้สนใจสายตาเลื่อนลอยไปแล้วของเพื่อนรอบข้าง จางเย่ฉวยเอารายชื่อตรงไปยังออฟฟิศของหวังสยง มอบแผ่นรายชื่อให้เขา

หวังสยงก้มหน้าลงมองก็แทบจะลมจับ "จางน้อยเอ๊ยย เธอทำบ้าอะไรฮะเนี่ย! รู้อยู่หรอกนะว่าเธอมันอัจฉริยะสิบทิศ แต่อย่าทำแบบนี้สิ พวกนั้นไม่ยอมเข้ามาช่วยรายการเธอใช่ไหม?" พูดถึงตรงนี้หวังสยงอดตีหน้าเครียดไม่ได้ "ไม่เป็นไร เธอเขียนชื่อพวกนั้นมา ฉันจะดูสิว่าใครไม่ยอมมาบ้าง!"

จางเย่รู้สึกอบอุ่นใจ กล่าวช้าๆ ว่า "หัวหน้าครับ ผลแตงที่ปลิดมาไม่หวาน[1]หรอก ผมคนเดียวไม่มีปัญหา ขอแค่ช่างภาพกับฝ่ายจัดไฟฉากให้ผมสักหลายคนหน่อยก็พอ ผมทำรายการออกมาได้ดีแน่นอน!"

หวังสยงกังวล "นอกจากพวกนี้แล้ว ฉันยังหาคนให้เธออีกหน่อยได้นะ"

"ไม่เป็นไรจริงๆ ครับหัวหน้า ขอบคุณคุณมาก รายการของผม ผมจัดการเองได้ คนมากเกินไปกลับกระทบกับคุณภาพงานเปล่าๆ" จางเย่กล่าวด้วยความเด็ดเดี่ยว

หวังสยงกังวลอยู่เล็กน้อย ยิ้มขื่นๆ ว่า "ก็ได้ ถ้าเธอพูดแบบนี้ งั้นก็เอาแบบนี้แหละ ตากล้องกับทีมงานคนอื่นฉันจัดให้เธอเอง แผนกอื่นจะสนับสนุนเธอด้วย ส่วนคอสตูมและฝ่ายตัดต่อคลิปเปิดรายการ พวกนี้จะมาทำงานให้เธอกับต่งซานซานก่อน!" พูดเสร็จก็ยื่นเอกสารชุดหนึ่งให้จางเย่ "เธอไปที่ห้องอัดหมายเลขเจ็ดนะ ตั้งแต่วันนี้เป็นต้นไปให้ใช้ที่นั่นเป็นหลัก ถ้ามีรายการของเธออัดอยู่ ไม่อนุญาตให้คนอื่นใช้เด็ดขาด หลังจากออกอากาศไปแล้วค่อยจัดการเรื่องแบ่งห้องอีกที รายการไหนใช้ค่อยสลับฉากเอา อย่างไรซะห้องอัดของพวกเราก็มีไม่มากนัก แน่นกันทุกห้องเป็นเรื่องปกติ"

จางเย่กล่าว "ผมทราบแล้วครับ"

"เอาเอกสารให้ผู้จัดการหวัง เขาจะจัดการให้เธอได้อย่างดี" หวังสยงกล่าว


……


ก่อนเที่ยง

ทุกคนที่อยู่ในแผนกล้วนได้ยินข่าวที่ชวนตกตะลึงเรื่องหนึ่ง หลายต่อหลายคนไม่อยากเข้าร่วมรายการของจางเย่ ดังนั้นจางเย่จึงใส่ชื่อของตัวเองลงไปแทบทุกตำแหน่งของรายการตนเองด้วยโทสะ! แม้ว่าท้ายที่สุดแล้วหัวหน้าจะอนุมัติ เรื่องนี้ยังคงทำให้ทุกคนยิ้มไม่ได้ร้องไห้ไม่ออกอยู่ดี ในใจนึกแต่ว่าทำไมคุณถึงได้เจ้าอารมณ์ขนาดนี้ล่ะ! ถ้าให้หวังสยงจัดการให้ล่ะก็ บอกให้ใครมามีหรือจะกล้าไม่มา? พวกเขาเองย่อมไม่มีข้ออ้างแน่นอน รายการใหม่ต้องอยากทำออกมาให้สมบูรณ์ที่สุดอยู่แล้ว แต่ใครจะไปคิดว่าจางเย่จะไม่ไว้หน้ากันแบบนี้! -- พวกนายไม่อยากมาใช่ไหม? ฉันแม่*ก็ไม่อยากได้หรอกเว้ย! จางเย่ผู้นี้ถึงกับทำให้คนในบริษัทไม่น้อยจนมุมจริงๆ รู้สึกไม่ดีสุดๆ ไปเลย!

หวังเป้ยจนคำพูด "อาจารย์จาง คุณทำคนเดียวไม่ไหวหรอกนะ!"

อาเชียนพยายามเกลี้ยกล่อม "นั่นสิ คุณสองแขนสองขา จะไปทำงานมากขนาดนั้นได้ยังไง นี่...มีงานที่ต้องใช้ผู้ชำนาญการตั้งเยอะแยะ คุณ..."

จางเย่เข้าใจถึงเจตนาดีของพวกเขา แต่ว่าเขาตัดสินใจไปแล้ว คนไม่พอ? งั้นเขาแค่ทำงานเพิ่มอีกไม่กี่วันเอง งานที่ต้องใช้ผู้เชี่ยวชาญ? เขาจะดีจะชั่วก็ทำงานในสถานีโทรทัศน์มาตั้งนานขนาดนี้แล้ว เรื่องพวกนั้นในสายตาเขาล้วนไม่ได้ยากเย็นอะไร จางเย่ตัดสินใจแล้ว "ผมคนเดียวก็เกินพอครับ!"

ต่งซานซานจ้องเขาตาแทบถลน "นายเลือกชุดได้?"

จางเย่ตอบ "ทุกตอนใส่สูทผูกเนกไท เปลี่ยนแต่สีเท่านั้น"

เสียวอวี่พูดหวั่นๆ "งั้นเรื่องฉากล่ะ?"

จางเย่ตอบ "อยู่บนโต๊ะทำแผน ฉันเขียนฉากที่อยากได้ไว้แล้ว"

ต่งซานซานเหลือกตามองบน "งานตัดต่อหลังถ่ายทำนายคงทำเองไม่ไหวมั้ง?"

จางเย่สวนกลับทันควัน "รายการของฉันแต่ไหนแต่ไรไม่เคยต้องตัดต่อ ตราบเท่าที่กล้องจับภาพผู้ชมกับฉันอย่างเหมาะสม ไม่ต้องตัดต้องต่ออะไรทั้งนั้น"

เพื่อนร่วมงานรอบด้านได้ยินหมดแล้ว

ผายลม! นายแม่*ผายลมชัดๆ!

พวกเขาไม่มีทางเชื่อแน่ๆ! แต่ว่าถ้าเป็นคนที่จางเย่เคยร่วมงานด้วยกันมาก่อน อย่างหูเฟย เสี่ยวหลวี่ ต้าเฟยพวกนั้นล่ะก็ ต้องรู้ว่าที่จางเย่พูดมาไม่ได้เพ้อเจ้อแม้แต่น้อย! เพราะรายการที่ชายหนุ่มอัดไม่เคยต้องตัดต่อจริงๆ ด้วยมุมกล้องกับจังหวะจะโคนของรายการที่สมบูรณ์แบบทั้งหมด สักวินาทีที่ไม่จำเป็นก็ไม่มีให้เห็น ทุกรายการที่จางเย่ถ่ายทำล้วนเอามาจากงานในโลกของเขาที่เสร็จสิ้นลงตัวหมด ผ่านการตัดต่อจากมืออาชีพในโลกของเขาที่คัดเอาแต่หัวกะทิมาแล้วทั้งสิ้น จางเย่แค่เอามาใช้งานเลย ไม่แปลกที่จะไม่ผิดพลาด!

ทุกคนยังพยายามหว่านล้อม

ทว่าจางเย่ยังคงดื้อรั้น ไม่ฟังเหตุผล ความจริงในใจอดคิดไม่ได้ว่าพวกเขาเสียแรงเปล่า ฮ่าๆ พวกนายไม่ใช่เห็นว่าลูกพี่ไม่โอเคเหรอ? ได้ งั้นฉันจะให้พวกนายได้เห็นดี! ลูกพี่คนนี้ถึงจะทำอยู่คนเดียวก็ยังจะทำรายการออกมาให้ดีได้! ถึงตอนนั้นฉันจะดูสิว่าใครยังกล้าเพ้อเจ้ออีก!

ที่นั่งของผู้ชมถูกจัดเตรียมไว้เรียบร้อยแล้ว ขาตั้งไฟถูกจัดไว้อย่างดี ถ้าจัดบนเวทีให้เข้าที่สักหน่อยความจริงก็พร้อมเดินกล้องได้เลย จางเย่ตัดสินใจแล้ว ช่วงหลายวันนี้เขาจะอยู่ในออฟฟิศนี่แหละ!


หลังมื้อเที่ยง จางเย่ไม่ได้อยู่เฉย เพราะงานทั้งหมดตกใส่เขาคนเดียว ชายหนุ่มไม่มีเวลามาอ้อยอิ่งอีกต่อไป ดังนั้นจึงเริ่มงานชิ้นแรกทันที สิ่งที่ต้องคิดเป็นอย่างแรกหรืออย่างที่สองก่อนจะวางแผนงาน -- คลิปเปิดรายการ

จางเย่พบหญิงวัยกลางคนที่เคยช่วยถ่ายคลิปโปรโมทให้เขาแล้ว ตอนนี้เขารู้แล้วว่าหญิงคนนั้นใครๆ ก็ต่างเรียกว่าเจ๊สี่ เพราะว่าสามีของเธออยู่ในบริษัทเหวยหว่อเช่นกัน เป็นรองผู้จัดการฝ่ายโลจิสติกส์ มนุษยสัมพันธ์ดีกับทุกคน ทุกคนจึงเรียกเขาว่าพี่สี่ ดังนั้นฝ่ายหญิงจึงถูกเรียกเป็นเจ๊สี่

ห้องพักพนักงาน

จางเย่กวาดตาเหลียวซ้ายแลขวาอยู่ตรงทางเข้า "เจ๊สี่? เจ๊สี่อยู่ไหมครับ?"

ในออฟฟิศเล็กๆ เจ๊สี่ที่ถือตะเกียบใช้แล้วทิ้งเงยหน้าขึ้น "เอ๋ อาจารย์จางน้อยเหรอ?" เธอกำลังซดน้ำแกงเกี๊ยวอยู่

จางเย่ยิ้มกล่าวว่า "ผมมาถ่ายคลิปครับ"

เจ๊สี่อุทาน "ได้ค่ะ รอฉันสองวิฯ" เธอยัดเกี๊ยวคำสุดท้ายเข้าปาก อาจเป็นเพราะน้ำแกงยังร้อนลวกปากสักหน่อย จึงเป่าลมหายใจยาว จากนั้นหันไปเรียกคนอื่นๆ "หลีจื่อ หวังเอ้อร์ ทำงาน" แล้วพาทั้งสองคนกับอุปกรณ์ออกไปพร้อมจางเย่

ขณะที่ผ่านห้องแต่งตัว จางเย่รีบก้าวเข้าไปกล่าวทักทายกับพนักงานที่ดูแลอยู่ ชายหนุ่มรีบหาชุดสูทสี่ห้าชุดที่เข้ากับตัวเอง คว้าเนกไทไปอีกหลากสี แล้วผลักราวแขวนผ้าแบบมีล้อเลื่อนไปยังห้องอัดหมายเลขเจ็ดด้วยตนเอง

เมื่อเข้าไปข้างใน ทุกคนพลันตื่นตะลึง!

เจ๊สี่อุทานว่า "ไอ้หยา ทำไมมีคุณคนเดียวล่ะ?"

จางเย่แค่นยิ้ม "มีแค่ผมเท่านั้น"

"ทีมงานรายการคุณล่ะ? รองผู้กำกับล่ะ? คลิปเปิดรายการใครเป็นคนวางแผน? ถ้าไม่มีแล้วพวกเราจะถ่ายกันยังไง?" พวกเจ๊สี่เป็นฝ่ายกล้องเท่านั้น ทำการวางแผนงานไม่เป็น

จางเย่ตอบ "รองผู้กำกับกับฝ่ายวางแผนเป็นผมทั้งหมดครับ"

อธิบายอยู่หลายประโยค เจ๊สี่ก็ยิ้มไม่ได้ร้องไห้ไม่ออกกล่าวว่า "คุณนี่จริงๆ เลย พวกแผนกสถานีโทรทัศน์ออนไลน์ของคุณก็พอกัน เหลือเกินจริงๆ! ใครบอกว่ารายการคุณไม่ได้เรื่องแน่ๆ กัน? ยังกลัวจะไม่ได้เรื่องอีก? จางน้อย เจ๊สี่สนับสนุนคุณเอง! ต้องไปให้ถึงห้าแสนคลิกให้พวกนั้นดูหน่อยล่ะ! เรื่องกล้องฉันจัดการเอง รายการคุณออกอากาศวันจันทร์ใช่ไหม? อัดวันอาทิตย์? ฉันจะให้ตากล้องมือดีสักหลายคนมาช่วยถ่ายรายการคุณตอนวันอาทิตย์เอง!"

จางเย่รู้สึกว่าไม่เลว "งั้นผมก็ต้องขอบคุณล่วงหน้าแล้ว?"

"ไม่เป็นไร คุณบอกมาว่าจะถ่ายคลิปยังไงก็พอค่ะ" เจ๊สี่ตอบ

จางเย่วางแผนไว้เรียบร้อยหมดแล้ว "แค่ถ่ายบทสั้นๆ หลายๆ ฉาก ทุกฉากผมเปลี่ยนชุดหนึ่งครั้ง ถึงเวลาเอามาตัดต่อก็ได้ใช้ได้แล้ว"

เจ๊สี่ถาม "สโลแกนล่ะ?"

ตากล้องคนหนึ่งเสนอว่า "ไอ้เจ้า ‘ผมจะเป็นกระบอกเสียงให้ตัวเอง’ ในโฆษณานั่นผมว่าเจ๋งมากเลยนะ ไม่เอามาใช้ออกจะน่าเสียดายไปไหม?"

"นั่นสิ บทพูดนั้นมีพลังนะคะ!" ตากล้องหญิงอีกคนเห็นด้วย

เจ๊สี่โบกมืออย่างเป็นมืออาชีพ "อย่างนั้นไม่ได้หรอก เป็นทางการเกินไป ดูตรงๆ ทื่อๆ เกินไป รายการใหม่ของอาจารย์จางน้อยถึงแม้ฉันจะไม่ค่อยเข้าใจนัก แต่ว่าหลักๆ แล้วก็เป็นทำนองขำขันใช่ไหมล่ะ? ใช้ฉากเปิดรายการซะเครียดขนาดนั้นก็จะขัดกับแนวหลักของรายการ ไม่โอเคแน่นอน"

จางเย่กลับยิ้มกล่าวว่า "ไม่หรอก ใช้อันนั้นแหละ"

เจ๊สี่ตระหนก "คุณอย่าทำเป็นเล่นอาจารย์จางน้อย ไม่เวิร์คหรอกค่ะ!"

"เวิร์คสิ คุณเชื่อผมเถอะ ถ่ายเสร็จแล้วพวกคุณจะเข้าใจเอง" จางเย่มั่นใจเต็มเปี่ยม "พวกคุณทุกคนวางแผนการถ่ายกับฉากไปก่อนดีไหม? ผมจะไปเปลี่ยนชุด เสร็จแล้วยังมีพร็อพอีกนิดหน่อยด้วย”

พร็อพ?

ยังจะมีพร็อพอีก?

เจ๊สี่ไม่คาดหวังสักเท่าไร แต่ไม่ได้พูดอะไรออกไป หันไปเรียกคนเข้ามาเริ่มจัดของ

จางเย่ไปที่ห้องว่างหลังเวที เปลี่ยนเสื้อผ้าเป็นชุดสูทผูกเนกไท กลายเป็นคนที่ดูมีชีวิตชีวาเมื่อมองจากกระจก ยิ่งพอใจมาก จากนั้นเขาไปหา ‘พร็อพ’ ในตู้เสื้อผ้าได้ชิ้นหนึ่ง พยักหน้าเล็กน้อยก่อนเริ่มทำพร็อพนั้น



……




ยังคงเป็นเวลาพักเที่ยง

ตอนที่จางเย่ออกมานอกห้องสตูดิโอก็มองเห็นผู้คนมาออกันอยู่ค่อนข้างเยอะ

ต่งซานซาน หวังเป้ย อาเชียน เสียวอวี่ ยันเพื่อนร่วมงานที่ไม่รู้จักแต่ว่าคุ้นตามาด้วย คงเป็นเพราะอยากมาสังเกตการณ์

ต่งซานซานยิ้มกว้าง "จางเย่ ให้ช่วยไหม?"

"ไม่ต้อง พวกเธอนั่งเถอะ" จางเย่ทักทายพวกเขา

คนเหล่านั้นจึงนั่งลงในที่นั่งของคนดู รอชมว่าจางเย่ตัวคนเดียวจะทำทุกอย่างได้อย่างไร

ขณะนั้น หวังสยงกับชายท่าทางเหมือนหัวหน้าแผนกอีกคนที่เขาไม่เคยเห็นมาก่อนพากันเดินเข้ามา ไม่พูดอะไรก็ตรงไปนั่งที่เก้าอี้ผู้ชมข้างล่าง ชัดเจนอย่างยิ่งว่าหวังสยงคงไม่เชื่อมั่นในตัวเขาเท่าไร ทั้งกำกับทั้งถ่ายภาพ ฝ่ายฉาก ฝ่ายเสื้อผ้า อาจกลัวจางเย่ทำที่นี่วุ่นวายจึงมาดูว่าจางเย่ตัวคนเดียวทำได้หรือไม่ ถ้าหากมีปัญหาขึ้นมา เขาเองก็ต้องรับผิดชอบเช่นกัน

ผู้ชมไม่น้อยเลย

ฉากติดตั้งทำเสร็จเรียบร้อย

เสียงเจ๊สี่ดังขึ้น "พร้อมแล้ว"

จางเย่อยู่ในชุดสูท เดินไปยังหลังฉาก "เริ่มเถอะ"

"กล้องพร้อม 3 2 1 ...เริ่ม!" เสียงเจ๊สี่เคร่งเครียดลงเล็กน้อย

ไฟหน้ากล้องสว่างขึ้น จางเย่เริ่่มพูดกับกล้องอย่างเป็นจังหวะจะโคน "คุณเพียงแต่ได้กลิ่นน้ำหอมของผม แต่ไม่เคยเห็นซึ่งหยาดเหงื่อ คุณมีกฎของคุณ ผมมีทางเลือกของผม คุณปฏิเสธตัวผมในตอนนี้ ผมกำหนดอนาคตของผมเอง..."

คนข้างล่างล้วนขมวดคิ้ว

หือ?

ยังเป็นโฆษณานั่นอีกเหรอ?

ยังจะเอามาเป็นคลิปเปิดรายการอีกเหรอ?

พูดกันตามตรงแล้ว โฆษณานี้ก็ถือว่าดีอยู่ แต่ไม่ใช่ว่ารายการคุณเป็นรายการชวนหัวเหรอ? ไม่ใช่รายการเล่าเรื่องตลกเหรอ? มาใช้ไอ้เจ้าโฆษณาตัวนี้มันจะเครียดไปนะ! ไม่เข้ากันเลย! แน่นอนว่าจางเย่ตัวคนเดียวย่อมมีแรงงานมีความสามารถที่จำกัด จะให้คนคนเดียวชำนาญหลายหน้าที่ได้อย่างไร?

พวกหวังเป้ยกับอาเชียนบนสีหน้าไม่แสดงความรู้สึกอะไรออกมา

หวังสยงเริ่มส่ายหน้า ผู้บริหารในบริษัทอีกคนที่นั่งข้างกันหันไปซุบซิบกับหวังสยงหลายคำ ดูแล้วท่าทางไม่พอใจ

เจ๊สี่เองถอนหายใจ คิดว่าจะเรียกให้หยุดแต่ก็ไม่ได้ทำ ยังคงถ่ายต่อไป

ทว่าจางเย่กลับดูเหมือนจะไม่รับรู้ถึงสีหน้าอารมณ์ของทุกคน กลับยิ่งเคร่งขรึมยิ่งขึ้น กลับยิ่งดูเป็นทางการยิ่งขึ้น พูดด้วยอารมณ์ที่ยิ่งปลุกเร้ากว่าเดิม! “คุณหยามหยันว่าผมไม่มีอะไร ผมเห็นใจที่คุณได้แต่รอคอย คุณอาจดูถูกพวกเราคนหนุ่มสาว พวกเราจะแสดงให้เห็นว่ายุคนี้ใครใหญ่! ความฝันถูกลิขิตให้เป็นหนทางเดียวดาย ระหว่างทางนั้นย่อมมีความเคลือบแคลงและเหยียดหยามไม่น้อย แต่ถึงจะเป็นอย่างนั้น ถึงแม้จะเต็มไปด้วยบาดแผลก็ยังอยากจะมีชีวิตอันงดงาม!"

พูดถึงตรงนี้ จางเย่พลันทำในสิ่งที่ทุกคนเดาทางไม่ถูก! เขาคว้าเอาพร็อพประกอบฉากที่ทำเตรียมเอาไว้ขึ้นมา คือถุงเครื่องเทศใบหนึ่งซึ่งปิดป้ายยี่ห้อไว้ ข้างบนแปะกระดาษเขียนเอาไว้หนึ่งคำ -- เกลือ

อะไรนะ?

หมายความว่าอะไร?

"ผม...จางเย่!"

"ผมจะเป็นกระบอกเกลือ[2]ให้ตัวเอง!"

ฉับพลันจางเย่แหงนหน้าขึ้นเอาถุงนั้นมาที่ปาก บรรยากาศกลายเป็นมีสีสันขึ้นมา เอามือกุมคอไอแค่กๆ สำลักไปหลายคำ!

"พรืด!"

"ฮ่าๆๆๆๆ!"

คนข้างล่างปล่อยก๊ากฮากระจาย!

ผมจะเป็นกระบอกเสียงให้ตัวเองกลายเป็นผมจะเป็นกระบอกเกลือให้ตัวเอง?

นายคิดได้ยังไงเนี่ย! หักมุมได้เทพมาก! นายนี่แม่*หักมุกขั้นเทพ!

ต่งซานซานขำแทบดิ้น เอามือกุมท้องหัวเราะฮ่าๆ ไม่หยุด

คนอื่นๆ อย่างพวกหวังเป้ย อาเชียน เจ๊สี่ ทั้งหลายต่างขำกันจนตัวงอ! ก่อนหน้านี้จางเย่ยังทำหน้าเข้ม แต่ว่าท้ายที่สุดกลับกลายเป็นเช่นนี้! ความแตกต่างกันนี้เองทำให้คนอดขำไม่ได้จริงๆ!

จางเย่วางถุงเกลือลงทำมือ "หยุดถ่ายได้แล้วครับ!"

เจ๊สี่หยุดขำ ยกนิ้วโป้งให้ด้วยความยอมรับนับถือ "ฉากนี้นี่...เจ๋งจริงๆ! อาจารย์จางน้อย ฉันนับถือคุณจริงๆ!"

พวกตากล้องต่างยอมรับนับถือ นึกในใจว่าหมอนี่ในสมองมีอะไรอยู่กันแน่! โฆษณาจริงๆ จังๆ ทำเสร็จแล้ว จากนั้นก็เอามาทำคลิปเปิดรายการ ตัวอักษรสักคำยังไม่เปลี่ยน ยังพูดคำเดิมๆ เกือบทั้งหมด แต่กลับสร้างผลที่แตกต่างออกมาได้สองประการ! ประการหนึ่งเลือดระอุอุ่น อีกประการกลับชวนหัวแทบตาย! นี่...แค่คลิปเปิดรายการยังเอามาทำแบบนี้ได้ด้วยเหรอ! โคตรเจ๋ง!

หวังสยงที่นั่งหน้าเวทีเผยรอยยิ้ม

ผู้บริหารอีกคนตื่นตะลึงหนัก!

ตอนนี้พวกเขาเพิ่งจะเชื่อแล้วจริงๆ ว่าจางเย่เป็นมนุษย์มากความสามารถ คลิปสั้นๆ นี้ไม่เพียงแต่เป็นผลงานจากการกำกับ ยังมีงานฝ่ายอุปกรณ์ เครื่องแต่งกาย ฉากและอื่นๆ อีกของจางเย่นั่นเอง!

ถึงเวลาเข้างานช่วงบ่ายแล้ว ‘ผู้ชม’ หลายคนหันไปล่ำลา

ต่งซานซานกับหวังเป้ยตอนเดินออกไปยังขำอยู่เลย ยังคงคุยกันเรื่องรายการเมื่อครู่

ทว่าจางเย่กลับยังไม่พอใจ รู้สึกว่าทื่อไป ดังนั้นจึงจัดการเปลี่ยนชุดถ่ายอีกหลายฉาก จนคลิปเปิดรายการเรียบร้อยในที่สุด! มีคนกล่าวว่า คลิปเปิดรายการโดยเฉพาะรายการใหม่ ถือว่ามีความสำคัญอย่างที่ไม่ต้องพูดถึง มีบางคนใช้เรี่ยวแรงเค้นสมองคิดคลิปเปิดรายการ อาจใช้เวลาทำเป็นสัปดาห์ถึงหนึ่งเดือน เพราะว่าต้องใช้กับทุกตอน มีบางคนถึงกับกล่าวว่าคลิปเปิดรายการสำคัญพอๆ กับเนื้อหารายการทีเดียว แต่ทว่าจางเย่ใช้เวลาทำแค่หนึ่งชั่วโมงก็แล้วเสร็จ ทั้งยังไม่มีสักคนบอกว่าไม่ดีอีกด้วย!

‘ผมจะเป็นกระบอกเกลือให้ตัวเอง’!

คลิปเปิดรายการนี้เรียบร้อยแล้ว!




==============================

[1] ผลแตงที่ปลิดมาไม่หวาน เปรียบเปรยว่า เรื่องราวที่บังคับให้ทำมักไม่ได้ดี

[2] 我喂自己袋盐 หว่อเว่ยจื่อจี้ไต้เหยียน - เล่นคำพ้องเสียงของคำว่า ‘ไต้เหยียน’ ซึ่งไต้เหยียน 袋盐 แปลว่าถุงเกลือ ส่วน 代言 แปลว่าการเป็นตัวแทน ฉบับไทยจึงแปลงเป็นมุกกระบอกเกลือกับกระบอกเสียง

*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./37.md)