##บทที่ 252 : อาจารย์จางเปิดฉากด่า!
จางเย่ ‘ไหว้’ ฝ้าเพดาน

เสียงหัวเราะพร้อมกับเสียงปรบมือพลันดังขึ้น!

มุกนี้ของจางเย่มาได้ทันเวลา เพียงแค่หนึ่งวินาทีหลังเกิดเสียงดังสนั่น! นี่ไม่ใช่สิ่งที่พิธีกรธรรมดาๆ จะสามารถพูดเพื่อกอบกู้สถานการณ์จากอุบัติเหตุระหว่างการถ่ายทอดสดได้ง่ายๆ ทั้งยังสามารถสร้างกลิ่นอายความตลกขบขันได้โดยไม่คาดคิด และเปลี่ยนอุบัติเหตุที่ไม่คาดฝันให้กลายเป็นโอกาสยิงมุกที่ทำให้ผู้ชมยิ้มได้ ถ้าไม่ใช่ว่าเหล่าผู้ชมหน้าเวทีเห็นเหตุการณ์ที่เกิดขึ้นทางด้านซ้ายของเวทีว่ามีโคมไฟดวงใหญ่ล้มลงมาจริงๆ ทั้งยังมีเศษหลอดไฟแตกกระจัดจายอยู่ด้วยล่ะก็ พวกเขาคงคิดจริงๆ ว่านี่คือสิ่งที่รายการเตรียมเอาไว้ล่วงหน้าเพื่อให้จางเย่เล่นมุกนี้!

ไหวพริบเยี่ยม!

จัดการได้หมดจดเหมือนอย่างเหตุของคนผิวสีเมื่อครู่นี้เลยทีเดียว!


….……


บนอินเทอร์เน็ต

คนที่รอดูจางเย่เสียท่าถึงกับตะลึงงันไปเลย

"เหี้*!"

"เอามาเล่นได้ด้วย?"

"กู้สถานการณ์กันแบบนี้เลย?"

ฝูงติ่งเกาหลีที่ด่าจางเย่อยู่เมื่อครู่ต่างพูดอะไรไม่ออกสักคำ!

ทำเอาอารมณ์ครึกครื้นของพวกเขาลดลงไปบ้าง จังหวะนี้เองที่บรรดาแฟนคลับของจางเย่และเหล่าคนรักชาติต่างฉวยโอกาสตีเหล็กตอนที่ยังร้อนด่าพวกเขา!

"ฮิ้วววว! ไอ้พวกสมองตาย!"

"จะรอดูอาจารย์จางเสียท่า? พวกนายนี่จี้เป็นบ้า!"

"จางเย่คนนี้เป็นใคร! จางเย่ทำรายการมาตั้งมาก! ถ้าไม่มีความสามารถในการรับมือกับเรื่องไม่คาดคิดละก็ ทางสถานีฯ จะกล้าปล่อยให้อาจารย์จางทำไลฟ์สตรีมมิ่งได้ยังไงฟะ!"

"พวกนายดูเบาอาจารย์จางเย่เกินไป!"

"อาจารย์จางขั้นเทพ! กอบกู้ได้หมดจดที่สุด!"

"ไอ้หยา ไม่ไหวแล้ว คำว่า ‘พวกเราอัดรายการเสร็จจะไปทันที’ นี่มันสะกิดต่อมฮาฉันเข้าเต็มเปาเลย! กร๊ากๆๆๆ! ฉันเพิ่งจะรู้จักจางเย่นี่เมื่อสัปดาห์ก่อนเองนะ! ทำไมตอนนี้ถึงรู้สึกชอบจะเป็นจะตายแล้วล่ะ? ตอนนี้ไม่ว่าจางเย่จะพูดอะไร ฉันแค่ได้ยินหมอนั่นพูดก็อยากหัวเราะเลย! พวกนายมีใครเป็นแบบนี้บ้างไหม?"

"ฉันด้วย แค่เห็นจางเย่ก็อารมณ์ดีแล้ว!"

คนที่กำลังดูการไลฟ์สตรีมมิ่ง ทั้งคนของสถานีออนไลน์อื่น และเหล่าคนในวงการบันเทิง เมื่อเห็นสีหน้าท่าทางการแสดงออกของจางเย่แล้ว ต่างนึกชมเชยจางเย่อยู่ในใจ!


…..……


ที่ห้องส่งหมายเลขเจ็ด

หวังสยงยอมรับนับถือแล้วจริงๆ!

เพื่อนร่วมงานของจางเย่คนอื่นๆ และพวกทีมงานของรายการ ‘จางเย่ทอล์คโชว์’ ต่างอดไม่ได้ที่จะปรบมือระรัวร่วมไปกับบรรดาผู้ชม คราวนี้จางเย่แก้ไขสถานการณ์ที่ควรจะเป็นอุบัติเหตุระหว่างการถ่ายทอดสดให้สลายไปอย่างน่าอัศจรรย์ ทั้งยังเปลี่ยนให้กลายเป็นมุกตลกได้อีก! ต่อให้พวกเขาที่มีประสบการณ์ในการเป็นพิธีกรออนไลน์ก็ยังไม่เชื่อว่าถ้าตนเองตกอยู่ใต้สถานการณ์และแรงกดดันเช่นนี้ จะสามารถทำได้อย่างจางเย่!

เฝิงกุ้ยฉินยิ้มอย่างผ่อนคลาย หันหน้ามามองหวังสยง "บอกแล้วว่าจางน้อยทำได้!"

หวังสยงก่อนหน้านี้คัดค้านการไลฟ์สตรีมมิ่งมาตลอด มาตอนนี้จึงได้วางใจลงเสียที กล่าวอย่างมั่นใจว่า "อาจารย์จางน้อยนี่หัวไวจริงๆ! ฮ่าๆๆ!"

ด้านข้างของรองประธานบริษัท มีชายชราร่างเล็กคนหนึ่งกล่าวอย่างอัศจรรย์ใจว่า "แผนกสถานีโทรทัศน์ออนไลน์ของเราเชื้อเชิญคนเก่งขนาดนี้เข้ามาตั้งแต่เมื่อไร?"

เฝิงกุ้ยฉินยิ้มกว้าง "เพิ่งเชิญมานี่แหละ ตอนนั้นคุณออกไปเจรจาธุรกิจนอกเซี่ยงไฮ้ไง"

ชายชราร่างเล็กพยักหน้าหงึกหงัก "เชิญหมอนี่มาได้ถูกต้องแล้ว พิธีกรที่หัวไวและรับมือต่อแรงกดดันได้อย่างยอดเยี่ยมแบบนี้ในประเทศเรามีไม่มาก ถึงจะมีแต่ก็ถูกสถานีอื่นๆ ดึงตัวไปจนหมด หรือต่อให้ดึงตัวมาก็ติดสัญญาผูกมัดค่าปรับจนรุงรังไม่คุ้มเสีย ว่าแต่บริษัทเราชิงตัวจางน้อยมาต้องจ่ายค่าปรับให้ทางโน้นไปเท่าไร? ห้าแสน? ล้านหนึ่ง?"

เฝิงกุ้ยฉินหัวเราะคิกคักกล่าว "สักแดงเดียวก็ไม่ต้องจ่าย จางน้อยน่ะโดนไล่ออกจากสถานีโทรทัศน์นครหลวงมาพอดี ตัวขาวสะอาดหมดจดไม่ติดสัญญาอะไรเลย"

ผู้อาวุโสร่างเล็กยินดีเป็นอย่างยิ่ง "มีเรื่องดีแบบนี้ด้วยเหรอ? สถานีโทรทัศน์นครหลวงโง่รึเปล่า? พิธีกรเก่งขนาดนี้กลับกล้าปล่อยไป!?"

"เรื่องภายในมันซับซ้อน ฉันเองก็ทราบมาไม่มากนัก" เฝิ่งกุ้ยฉินกล่าว "แต่ว่าอย่างหนึ่งที่แน่นอนก็คือพวกเราได้ของดีราคาถูกมาแล้ว" ความจริงก่อนจะเชิญจางเย่มานั้นทางบริษัทได้วิเคราะห์พิจารณาไว้ดีแล้ว พวกเขารู้สึกว่าจางเย่เป็นเหมือนดาบสองคม สามารถทำร้ายผู้อื่นและตนเองได้ด้วย พวกเขาความจริงถือว่าเสี่ยงเอาเช่นกัน ตอนนี้ย้อนกลับไปดู พวกเขาแทงถูกข้างจริงๆ!


……


บนเวที

เหตุไม่คาดคิดทั้งหลายล้วนได้จางเย่ปัดเป่าไป แผ่นหลังของเขาเริ่มมีเหงื่อซึม ความจริงแล้วเขาเองก็รู้ว่าที่ตัวเขาสามารถตอบสนองเหตุการณ์ได้เร็วขนาดนี้ เป็นเพราะช่วงต้นรายการ ‘ทอล์คโชว์คืนนี้ปี '80’ เองก็มีเหตุการณ์แบบนี้เกิดขึ้นจากการจัดฉากหลังเวทีเช่นกัน เรื่องนี้จางเย่ไม่จำเป็นต้องกิน ‘แคปซูลความจำ’ เขาก็จำเหตุการณ์ในตอนนั้นได้ ดังนั้นจึงหยิบเอาวิธีพูดของหวังจื้อเจี้ยนมาใช้!

เฮ้อ..

ในที่สุดก็จะได้ไลฟ์กันดีๆ เสียที!

จางเย่ฉีกยิ้ม "ขอบคุณที่ทุกคนมาชมรายการ ‘จางเย่ทอล์คโชว์’ ในวันนี้นะครับ ผม จางเย่ เป็นพิธีกร เรื่องรายการในวันนี้หลายคนน่าจะได้ยินมาบ้างแล้ว ถูกแล้วครับ นี่คือการไลฟ์สตรีมมิ่ง เพราะฉะนั้นถึงผมจะเป็นพิธีกรที่เจ๋งที่สุดในวงการนี้ ผมก็ยังตื่นเต้นอยู่หน่อยๆ ล่ะ!" พูดจบ เขาก็ขยับเนกไท

"อี๋!"

"อี๋!"

บรรดาผู้ชมโห่ฮา

จางเย่ทำเหมือนไม่ได้ยิน หัวเราะเหอๆ แล้วพูดต่อ "หลังการออกอากาศของตอนแรก ผู้ชมทุกท่านให้การตอบรับอย่างดี ยอดวิวรายการพุ่งพรวดๆ มีทั้งคนชมและคนด่ารายการเรา มีคนบอกว่าแบบนี้ครับ - จางเย่ นายมันโกหกชัดๆ พวกนายหลอกลวงผู้บริโภคนี่นา ปกติการทำรายการมักใช้เวลาถ่ายทำตั้งนานทำไมนายถึงไม่ต้องใช้สคริปต์ล่ะ เป็นไปไม่ได้ เป็นไปไม่ได้เด็ดขาด!"

เอาแล้ว เอาแล้ว!

เริ่มเข้าเรื่องแล้ว!

เหล่าผู้ชมตาเป็นประกาย ทุกคนต่างรู้ว่าใครที่ตั้งข้อสงสัยต่อจางเย่ เป็นอีพัคอูกับติ่งไร้สมองของเขานั่นเอง!

จางเย่มองหน้ากล้องกล่าว "ผมอยากบอกว่า พวกคุณเดาถูกแล้วล่ะ!"

"เอ๋?"

"แปลว่าอะไร?"

"ไม่ได้ไม่ใช้สคริปต์จริงๆ เหรอเนี่ย?"

"ไม่มั้ง ทำไมไม่เห็นเครื่องฉายสคริปต์ล่ะ?"

จางเย่หันไปหากล้อง ชี้นิ้วไปบนพื้นที่ว่างตรงหน้าตัวเอง ทำมือทำไม้เป็นท่าคลำแท่นว่างๆ ตรงหน้า "พวกคุณดูไลฟ์สตรีมมิ่งคงมองไม่เห็น แต่ว่าในห้องส่งเห็นกันชัดเลยครับ ข้างหน้าผมนี่แหละ! ใช่ครับ ตรงนี้มีแท่นวางอันหนึ่งอยู่ บนแท่นวางอันนี้ก็คือสคริปต์รายการของผมนี่เอง คนที่ดูไลฟ์สตรีมมิ่งคงถามว่า ‘เฮ้ย ทำไมพวกเรามองไม่เห็นล่ะ?’ เอ่อ ความจริงก็อย่าว่ากันนะครับ เป็นเพราะฝ่ายเทคนิกของบริษัทเหวยหว่อเราเก๊งเก่ง คือสหายคนหนึ่ง....เธอชื่อว่าต่งซานซาน!"

เป็นเพราะพูดถึงตั้งแต่ตอนที่หนึ่ง ตอนนี้เมื่อได้ยินชื่อของต่งซานซาน ทุกคนพลันกลั้นยิ้มไม่ไหว

ต่งซานซานทำหน้าไร้เดียงสา "...."

หวังเป้ยหัวเราะลั่น "พูดถึงเธออีกแล้วล่ะซานซาน!"

จางเย่พูดต่อไป "คนที่ได้ดูตอนแรกคงรู้จักเธอนะครับ เธอเป็นเพื่อนร่วมรุ่นที่มหา'ลัย ช่ายยย คนที่ไปดูกระดานหุ้นเวลาคิดถึงบ้านคนนั้นแหละ! ตอนเรียนนะครับ เธอเรียนเก่งมากๆ โดยเฉพาะวิชาทักษะไอทีนี่ยอดฝีมือเชียวล่ะ เพราะงั้นคราวที่แล้วก็ด้วย คราวนี้ที่ไลฟ์สตรีมมิ่งเองก็ด้วย ผมเลยไปขอให้อาจารย์ซานซานใช้ทักษะคอมพิวเตอร์ช่วยผมหน่อย" เขาชี้นิ้วไปหน้ากล้อง "แท่นที่อยู่ข้างหน้าผม ที่ทุกคนมองไม่เห็นแท่นนี้ ก็เพราะว่าผมไปขอให้อาจารย์ซานซานโฟโตชอปให้ผมนี่ล่ะครับ! นั่งลบกันทีละเฟรมๆ นี่แหละ!"

โฟโตชอป?

ไลฟ์มันจะโฟโตชอปยังไงวะ!

ทุกคนเพิ่งเข้าใจความหมาย ต่างระเบิดเสียงหัวเราะลั่น "ฮ่าๆๆ!"

จางเย่มองหน้าเวทีกล่าวว่า "ตอนนี้ทุกคนที่ห้องอัดก็เห็นแท่นอันนั้นนี่ ใช่ไหม?"

"ใช่!"

"ใช่เลย! ฮ่าๆๆ!"

"เฮ้ย! มีแท่นจริงๆ ด้วย! ฉันพิสูจน์เอง!"

ผู้ชมที่ห้องอัดต่างตะโกนกันโหวกเหวก แต่ละคนล้วนอารมณ์ดีแทบตายแล้ว!

ต่งซานซานกับพวกหวังเป้ยและอาเชียนหัวเราะลั่น มุกถล่มตนนี่หว่า! มุกแบบนี้จริงๆ แล้วเล่นไปก็ไม่ขำ แต่ไม่คิดเลยว่าจางเย่จะเอามาเล่นได้ดีขนาดนี้! ดูท่าว่าไอ้พวกที่กล้าเคลือบแคลงในตัวจางเย่ไม่น่าจะมีทางโต้กลับได้ แถมยังได้แต่ยอมรับดีๆ อีกต่างหาก! ความจริงแล้วการเสียดสีแบบนี้ยังจะโต้กลับได้สะใจยิ่งกว่าการตอกกลับเฉยๆ เสียอีก! ดูเผินๆ คือจางเย่กำลังถล่มตน เอาแต่พูดวาจาผีสางออกมา ทว่าสำหรับคนที่ดูออกแล้ว ความจริงเขากำลังด่าไอ้พวกไร้สมองที่ไม่มีหัวคิดอยู่ต่างหาก!


….……


เหล่าผู้ชมการไลฟ์สตรีมมิ่งทางเน็ตเองก็อารมณ์ดีไม่เบา!

"ไอ้หยา เฮ้ย! ฮ่าๆๆๆ!"

"อาจารย์จางพูดได้ถูกเผง!"

"โธ่ อาจารย์จางเย่ทำไมพูดงั้นล่ะ เดี๋ยวไอ้เกาหลีนั่นมันเชื่อจริงๆ หรอก ไอคิวแทบจะเป็นศูนย์อยู่ด้วย ป่านนี้คงได้แต่ร้องว่า ‘ดูสิๆ ฉันบอกแล้วไหมล่ะ จางเย่มีเครื่องฉายสคริปต์จริงๆ’ ฮ่าๆๆ!"

"ข้างบนแดกดันไอคิวของอีพัคอูขนาดนี้เชียวเหรอ! อาจารย์จางเองก็ยังนิสัยแบบนี้อีก! ย้ายจากเมืองหลวงมาถึงเซี่ยงไฮ้แล้วแท้ๆ ก็ยังกล้าเหมือนเดิม!"

"สุดยอดดดดด!"

"เกรี้ยวกราดแบบอาจารย์จางเย่!"

"ฉันพูดอะไรก็ได้อย่างนั้นจริงๆ! อีพัคอูด่าจางเย่? นายแม่*ไม่รู้ซะแล้วว่าหมอนั่นเป็นใคร! ช่วงสามสี่เดือนนี้ คำด่าคำแสลงยอดนิยมบนเน็ต ห้าอันดับแรกเป็นฝีมือการสรรค์สร้างของอาจารย์จางเย่ว้อย ไม่มีใครเทียบเคียง! แต่นายดันไปด่าหมอนั่น? นายโคตรรนหาที่ตาย! ปากของหมอนั่นน่ะ คนเป็นถูกด่าจนตาย คนตายยังโดนปลุกจนฟื้นเชียวนะ! ฮ่าๆๆๆ! ดูสิ โดนด่ายับเป็นไง?"


….……


พวกผู้ชมในห้องส่งต่างฟังกันจนอารมณ์ดีสุดขีด

อาจารย์จางเย่ด่าได้ไม่กี่คำก็เปลี่ยนไปพูดเรื่องอื่น พวกเขาล้วนคิดเป็นทิศทางเดียวกันว่าเท่านี้คงจบแล้ว ทว่าเพียงวูบเดียวพวกเขาก็รู้สึกว่าตนเองช่างไร้เดียงสาเกินไป!

จางเย่หันไปจ้องหน้ากล้องเขม็ง "เพราะอย่างนั้น สหายชาวเกาหลีที่ด่าฉันบนเวยป๋อเอ๋ย นายเดาถูกแล้ว ฉันล่ะตะลึงจริงๆ นะเนี่ย ไม่คิดเลยว่านายจะดูออกว่าฉันแอบโกงด้วยวิธีแบบนี้ เฮ้อ ขายขี้หน้าจริงๆ ไม่คิดเลยว่าเหนือคนยังมียอดคน เหนือฟ้ายังมีฟ้า!"

"กร๊ากๆๆๆ!"

"อีพัคอูโดนไปสองดอกแล้ว!"

มีผู้ชมคนหนึ่งถึงกับหัวเราะลั่นสะใจเป็นพิเศษเมื่อได้ยินเข้า!

จางเย่รีบขัดใหม่ทันที "อย่าด่าคนสิครับ โธ่ อย่าด่าคนๆ ความจริงทุกคนพูดกันดีๆ ก็ได้นะ ก็แค่เรื่องความขัดแย้งระหว่างวัฒนธรรมกับที่ตั้งเท่านั้นเอง เรื่องนี้ทำความเข้าใจกันได้ครับ!"

ผู้ชมคนนั้นงุนงง "หา?"

อาเชียนกระพริบตาปริบๆ ท่าทางมึนงง "อาจารย์จางทำไมถึงพูดแทนพวกนั้นล่ะ?"

ผู้ชมคนอื่นๆ กับผู้ชมทางอินเทอร์เน็ตเองก็ไม่เข้าใจเขาเช่นกัน เป็นไปไม่ได้มั้ง? นี่ไม่ใช่นิสัยของจางเย่สักหน่อย!

จางเย่กลับเหนือความคาดหมายของทุกคน พูดออกมาอย่างจริงจังว่า "หันไปดูคนที่ด่าอาจารย์อีพัคอู ผมเองก็ไม่มีอะไรจะพูด ต่างคนต่างมีความคิดของตัวเองทั้งนั้น เพราะงั้นผมถามหน่อยครับว่า คุณเคยดูหนังฟังเพลงของเขาหรือยัง? รู้รึเปล่าว่าเขาเป็นคนแบบไหนน่ะ?"

ทุกคนไม่มีคำพูด

นึกถามตัวเองในใจ พวกเขาส่วนใหญ่ไม่ได้ดูอีพัคอูเล่นละครจริงๆ รู้แค่เจ้าหมอนั่นหาเรื่องโดนด่าเท่านั้น

เด็กหนุ่มที่เพิ่งจะด่าเขาพลันก้มหน้าต่ำ รู้สึกว่าตัวเองทำตัวน่าละอายสุดๆ

เป็นอาจารย์จางเย่ที่รักษาเกียรติให้! เป็นอาจารย์จางเย่แสนใจกว้าง! ถึงกับพูดแทนอีพัคอูให้ด้วย!

ฉับพลันได้ยินจางเย่พูดต่อไปอีก "เพราะฉะนั้นผมถึงเชื่อเสมอว่า ถ้าพวกคุณทุกคนได้ดูละครของเขา ได้เข้าไปยังโลกของเขา ได้เข้าใจคนให้ลึกซึ้งเหมือนผมแล้วล่ะก็ พวกคุณจะต้องรู้สึกเหมือนผมแน่ๆ --- เล่นได้ JB[1] มาก!"

เด็กหนุ่มที่กำลังสำนึกผิดพลันตื่นตะลึง จากนั้นโอดร้องยาวๆ เอามือกุมท้องหัวเราะสุดเสียง "ฮ่าๆๆๆ ไอ้หยา ผมหัวเราะจนหายใจไม่ออกแล้ว!"

ผู้ชมคนอื่นๆ ล้วนตะลึงงันไปวูบ!

ก่อนจะสูดลมหายใจเข้าคำหนึ่ง! แล้วเปล่งเสียงหัวเราะออกมาสุดเสียง!




========================

[1] JB ย่อมาสำหรับคำว่า 鸡巴 (jī bā) แปลว่า อวัยวะเพศชาย

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./53.md)