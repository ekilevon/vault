##บทที่ 239 : การถ่ายทำรายการทอล์คโชว์ … เริ่มจริงๆ ล่ะนะ!
เก้าโมงครึ่ง

ณ เวทีหลักในห้องอัด

จางเย่เดินออกมาจากหลังเวทีก็วุ่นกับการสั่งงานทันที "ปรับแสงไฟอีกรอบ ระวังอย่าให้มีอะไรผิดพลาดล่ะ ผู้กำกับเวที คุณเช็กเรื่องเสียงอีกหน่อย เทสต์ๆๆ หูฟังทางด้านผมดูเหมือนเสียงจะไม่ค่อยดัง คุณช่วยปรับให้ผมหน่อย ตากล้อง ลองอัดรายการดูสักสามสี่วิ กล้องทั้งสามตัวห้ามมีปัญหาเด็ดขาด ผมทำรายการเน้นอารมณ์ความรู้สึก ถ้าต้องอัดซ้ำอีกรอบ ตัวงานจะมีปัญหา ต้องจัดการให้ OK ในครั้งเดียว"

"อาจารย์จาง เก้าอี้ไม่พอ!"

"ทำไมเพิ่งรู้ล่ะ? ขาดอีกเยอะไหม?"

"แจกตั๋วภายในเยอะไปหน่อยครับ ขาดอีกสิบตัว!"

"นายไปเอามาจากห้องเก็บของ ที่สีไม่เหมือนกันก็เอาไว้แถวหลังสุด อย่าให้ภาพออกมาไม่สวย ยังมีปัญหาอะไรอีกไหม? ทุกคนช่วยกันเช็กหน่อย ผู้ชมกำลังจะเข้ามาแล้วนะ!"

ยังไม่ทันเปิดกล้อง จางเย่ก็พูดจนจะไม่มีเสียงแล้ว!

ทีมงานของรายการอื่นๆ แบ่งงานกันอย่างชัดเจน แต่ละหน้าที่ล้วนมีผู้คอยรับผิดชอบ มีหัวหน้าคอยกำกับ แต่ว่าไม่ใช่สำหรับรายการของจางเย่ซึ่งหัวหน้างานมีแค่เขาคนเดียว ดังนั้นพอมีปัญหาอะไรทุกคนจึงต้องเข้ามาปรึกษาเขาเท่านั้น ทำให้เขาต้องมือไม้วุ่นวายเป็นพัลวัน ชี้แนะเสร็จทางนี้ยังต้องไปชี้นิ้วสั่งทางโน้น ทอล์คโชว์ของจางเย่ใช้ ‘ทอล์คโชว์คืนนี้ปี ‘80’ เป็นต้นแบบ แต่เพราะว่าปัญหาเรื่องของเงินทุนและเรื่องอื่นๆ จึงได้ตัดช่วงโทรเข้ารายการออก ทั้งยังตัดช่วงสัมภาษณ์คนดังออกด้วย เหตุผลแรกคือเขาไม่มีเงินจะไปเชื้อเชิญบรรดาดาราใหญ่ ข้อสองคือการสัมภาษณ์และเล่นเกมโชว์นั้นมีทั้งข้อดีข้อด้อย จำนวนคนชอบและคนที่ไม่ชอบเป็นพิเศษต่างกันอยู่ไม่มาก ทำให้จางเย่ตัดสินใจตัดช่วงนี้ออกไป พูดไปแล้วช่วงสัมภาษณ์ก็แค่ให้ดาราพวกนั้นมาโฆษณาแนะนำเพลงใหม่หนังใหม่เท่านั้น จางเย่ไม่ต้องการให้รายการของตนมีช่วงไร้สาระเช่นนี้ อย่างน้อยก็ไม่ใช่ช่วงแรกที่ก่อตั้งรายการ ดังนั้นตลอดสามสิบนาทีจากต้นจนจบจึงมีแค่การพูดทอล์คโชว์คนเดียวเท่านั้น จึงช่วยลดเรื่องวุ่นวายไปได้มาก ไม่อย่างนั้นแล้ววันนี้เขาคงต้องวุ่นวายยิ่งกว่านี้!

ประตูข้างนอกเปิดเข้ามาแล้ว

ไม่ใช่ผู้ชม แต่เป็นหัวหน้ากับเพื่อนร่วมงานจำนวนมากที่เข้ามาจับจองที่นั่งของคนในบริษัท
จางเย่มองเห็นแล้ว ที่มานั้นไม่เพียงแต่รองผู้อำนวยการแผนกเว็บทีวีหวังสยง ผู้อำนวยการแผนกเว็บทีวีเฝิงกุยฉิน ยังมีกรรมการบริษัทอีกสองคนและหัวหน้าหน่วยอื่นๆ ด้วย ไม่แปลก รายการใหม่รูปแบบใหม่ออกอากาศครั้งแรก ต้องมีระดับเบื้องบนเข้ามาสังเกตการณ์และเฝ้ามอง เพื่อจะควบคุมคุณภาพของรายการ ในฝูงชนยังมีพวกอาเชียน เสียวอวี่ หวังเป้ย ส่วนต่งซานซานเองคงเป็นเพราะติดงานจึงมาไม่ได้ แต่ว่าพิธีกรคนอื่นๆ ในแผนกทีวีออนไลน์ก็มากันอยู่บ้าง อาจารย์กงกับอาจารย์หานก็ยังเข้ามาดูว่าจางเย่จะเล่นตลกหรือทำอะไรกันแน่
กรรมการของบริษัทมาแล้ว แต่ว่าจางเย่กลับไม่ได้เข้าไปหา เพราะว่าเขากำลังยุ่งวุ่นวายกับการกำชับเรื่องต่างๆ ต้องจัดการอะไรๆ อีกสารพัด
"อาจารย์จาง!"

"คุณมานี่หน่อย!"

"ไฟดวงนี้เสียแล้ว!"

"หูฟังก็เสีย ซ่อมไม่ได้ครับ รอเปลี่ยนสักครู่!"

เหล่าผู้ชมเข้ามาในห้องส่ง ต่างก็มองไปยังจางเย่ที่กำลังหัวหมุน พวกเขาเพิ่งรู้ว่าการให้คนคนเดียวแบกรับภาระงานทั้งรายการจะกลายเป็นสภาพอย่างไรก็ตอนนี้เอง

ทุกคนนั่งกันแถวหน้า

เฝิงกุยฉินขมวดคิ้ว "จางน้อยคนเดียวไหวรึ?"

หวังสยงหันหน้ามาตอบ "ไม่มีปัญหาแน่นอน หลายวันมานี้เขาทำได้ดีมาก ไม่ว่าจะภาพ ฉาก การวางแผน เป็นเขาทำเองคนเดียวหมดเลยครับ”

เฝิงกุยฉินพยักหน้า "เนื้อหารายการนายเห็นหรือยัง?"

"ยังเลยครับ ผมก็ไม่รู้อะไรเหมือนกัน สคริปต์รายการก็ไม่เห็น เห็นจางน้อยยุ่งวุ่นวาย ผมก็ไม่ได้ไปกวนอะไรเขา” หวังสยงโบกมือ
บนเวที จางเย่พลันตระหนักได้ถึงบางสิ่งกลางเวที ตรงนั้นคือตำแหน่งที่ยืนของเขามีแท่นอันหนึ่ง เขาดึงตัวคนคนหนึ่งเข้ามาถาม "นี่มันอะไรน่ะ?"
คนคนนั้นกระพริบตางงๆ "ที่ตั้งสคริปต์ไง"

จางเย่โบกมือทันที "เอาออกๆ"

"เอ๋? เอาออก?" คนคนนั้นงงหนักเข้าไปอีก "ทำไมถึงต้องเอาออกล่ะ?"

เจ๋สี่ได้ยินความเคลื่อนไหวทางด้านนี้ วันนี้เธอก็เข้ามาช่วยเหลือด้วย "มีอะไรเหรอเสี่ยวหวัง"

เสี่ยวหวังปาดเหงื่อกล่าว "เจ๊สี่ อาจารย์จางบอกว่าให้เอาแท่นวางสคริปต์ออกไป นี่..."

เจ๊สี่มองจางเย่อย่างตื่นตระหนก แล้วถาม "เอาออกไปแล้วคุณจะเอาสคริปต์ไว้ไหน? จะเอาตัวร่างไปไว้ตรงไหน? รายการคุณยาวตั้งสามสิบนาทีนะ ถ้ารวมกับที่ต้องเอาไปตัดต่อตอนท้ายอีก คุณต้องถ่ายตั้งสี่ห้าสิบนาที เกือบชั่วโมงแบบนี้คุณจะถ่ายยังไง? ด้นสดเหรอ?"

ใครจะไปคิดว่าจางเย่ตอบกลับมาทันควัน "ก็ต้องด้นสดแน่อยู่แล้ว ผมเป็นพิธีกรนะ ยังต้องมาดูสคริปต์พวกนี้เหรอ? ขายหน้าเขาตายสิ! ถ้าต้องใช้แบบนั้นยังจะเป็นพิธีกรไปทำไมล่ะ เอาใครขึ้นมาแทนสักคนก็ได้!"
จางเย่ตั้งข้อเรียกร้องต่อตนเองสูงอย่างยิ่ง อีกทั้งยังทุ่มเทต่อความเป็นมืออาชีพที่สุด ที่โลกใบโน้น พิธีกรรายการทอล์คโชว์คนหนึ่ง ถ้ายังต้องพูดไปดูสคริปต์ไป นั่นคือความน่าขายหน้าถึงที่สุด! ถึงจะจำไม่ได้หมดจนต้องใช้จอที่ซ่อนไว้เปิดสคริปต์ไปด้วยก็ยังไม่เหมาะสมอยู่ดี อย่างตอนที่โจวลี่ป๋อเริ่มทำรายการทอล์คโชว์ก็ต้องใช้วิธีดูกล้องเช่นกัน พูดประโยคหนึ่งดูประโยคหนึ่ง พูดสามวรรคดูสักรอบหนึ่ง เช่นนั้นก็ยังทำให้ผู้คนรับไม่ได้ จนโจวลี่ป๋อภายหลังต้องค่อยๆ พูดโดยไม่ดูสคริปต์อีก แต่ว่าจางเย่ไม่ต้องผ่านขั้นตอนเช่นนี้

เจ๊สี่กับพวกโจวเหวยและทีมงานทั้งหลายยังไม่เชื่อ "คุณด้นสดได้หมดจริงเหรอ?"

“ก็เป็นมาตรฐานขั้นต่ำสุดของพิธีกรนี่?" จางเย่ไม่ได้ทำวุ่นวายเสียเปล่า ในโลกของเขานั้น คนที่ร้ายกาจเช่นนี้มีมากมาย 

เจ๊สี่กล่าวต่อ "งั้นก็เผื่อเหตุไม่คาดฝันเถอะ" 

คนหนุ่มอีกคนกล่าว "นั่นสิอาจารย์จาง เผื่อลืมอะไรขึ้นมา กันไว้ไม่เสียหลายนา" 

จางเย่ไม่ต้องการถกเถียงอีก "ฉันไม่มีทางพลาดหรอก ไม่มีทางลืมด้วย ฉันบอกว่าให้เอาออกก็รีบเอาออกไป เวลาไม่คอยท่าแล้ว!" 

ทีมงานสองคนได้แต่ยกแท่นนั้นลงไป 

เจ๊สี่ยังรู้สึกขัดใจกับเรื่องนี้ กล่าวตักเตือนว่า "จางน้อย คุณจะไม่ยอมมีแท่นนี้จริงเหรอ?" 

จางเย่กล่าว "ตั้งแต่ผมทำรายการมาไม่เคยต้องใช้แท่นสคริปต์ สคริปต์เองก็ไม่เคยเตรียม"
เจ๊สี่ "..."
ทีมงาน "..."

แม้แต่เหล่าผู้บังคับบัญชากับเพื่อนร่วมงานเองก็ได้ยินหมดแล้ว!

ไม่มีสคริปต์? เนื้อหาในรายการต่างก็ไม่ได้เขียนไว้? ทุกคนแทบจะเป็นลม แม่* นายทำไมถึงได้มั่นใจขนาดนี้เนี่ย! ต้องเอาแต่ใจขนาดนี้เลยเหรอ! ไม่เตรียมสคริปต์อีก? ตอนแรกทุกคนก็ไม่ได้เห็นดีไปกับรายการของเขาอยู่แล้ว ตอนนี้กลายเป็นว่สทุกคนไม่เชื่อใจว่ารายการที่ไม่มีแม้แต่สตริปต์แบบนี้ยังจะทำออกมาได้ดีแค่ไหน! ขอแค่อย่าให้สุดท้ายออกมาแล้วสับสนวุ่นวายก็ยีงดี! ไม่อย่างนั้นหัวหน้าคงไม่ปล่อยให้รายการตอนแรกออกอากาศไปทั้งแบบนี้หรอกมั้ง?

อาจารย์หานพูดไม่ออก "หมอนั่นทำอะไรน่ะ?"

หวังเป้ยยิ้มร่า "หรือนี่คือความผยองของยอดฝีมือผู้เชี่ยวชาญ?"

"ยอดฝีมืออะไรล่ะ หมอนั่นอย่าทำวุ่นวายเองแล้วกัน ถึงตอนนั้นจะคอยดูว่าทำยังไง!" อาจารย์กงคนนั้นสูญเสียความเชื่อมั่นสายสุดท้ายต่อรายการของจางเย่ไปแล้ว

แม้แต่เหล่าพิธีกรมือเก่าที่มีชั่วโมงบินมากกว่าจางเย่มาหลายปี ก็ยังไม่สามารถถ่ายรายการที่ไม่ได้เตรียมสคริปต์อะไรไว้เลยยาวถึงขนาดนี้ได้ คนประเภทนี้ไม่ใช่ว่าพวกเขาไม่เคยเห็นมาก่อน พวกนั้นล้วนแล้วแต่เป็นพิธีกรที่มีจำนวนน้อยอย่างยิ่งที่สามารถบรรลุถึงขั้นนี้ได้ พวกเขาเองย่อมไม่เชื่อว่าจางเย่จะบรรลุถึงขั้นนั้นได้เป็นธรรมดา
*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./40.md)