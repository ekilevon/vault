##บทที่ 285 : คำเชิญของมหาวิทยาลัยปักกิ่ง!

คืนนั้น นอกสนามบิน

เป็นเวลาสองทุ่มครึ่งแล้ว

จางเย่ลงจากรถแท็กซี่ เดินเข้าสู่โถงสนามบิน โทรศัพท์มือถือในมือดังขึ้น

พ่อกับแม่โทรศัพท์มา “ฮัลโหล ลูก พรุ่งนี้ก็วันปีใหม่แล้ว กลับมาบ้านไหม?”

“กลับครับ” จางเย่ที่ยังเมากรึ่มอยู่บ้าง ตอบอย่างร่าเริง “ผมเพิ่งจะกินเลี้ยงเสร็จ แล้วก็ขอลางานยาวกับหัวหน้าได้ครึ่งเดือน นี่ก็กำลังกลับครับ”

แม่ทัก “ที่นั่นทำไมเสียงดังอึกทึกจังเลยล่ะ?”

“ผมอยู่สนามบินน่ะครับ กำลังจะขึ้นเครื่อง” จางเย่จองตั๋วไว้ก่อนแล้ว

“ดี งั้นแม่กับพ่อรอลูกที่บ้านนะ จะเหลือมื้อดึกไว้ให้” แล้วแม่ก็วางสาย

โถงสนามบินคลาคล่ำไปด้วยบรรยากาศฉลองเทศกาล ดูครึกครื้นมีสีสันอบอุ่น ผู้คนมากมายเต็มอิ่มด้วยความสุข บนใบหน้าแต่ละคนแต่งแต้มรอยยิ้มตามอารมณ์คิดถึงบ้าน จางเย่มองดูท่าทางของพวกเขาแล้วเดาว่าตนเองก็คงเป็นหนึ่งในนั้นด้วยเช่นกัน จากบ้านมาหนึ่งเดือนกว่าๆ จะว่าไปแล้ว ชายหนุ่มยังไม่เคยจากเมืองหลวงมานานขนาดนี้เลย เทศกาลปีใหม่ ถือเป็นวันรวมตัวของทุกคนในครอบครัว ไม่ว่าอย่างไรจางเย่ก็ต้องกลับบ้านให้ได้ ดังนั้นช่วงนี้จึงโหมงานอย่างเป็นบ้าเป็นหลัง ให้รายการ ‘จางเย่ทอล์คโชว์’ อัดเสร็จทั้งหมด

ช่วงที่หยุดสิบกว่าวันนี้ ชายหนุ่มต้องการใช้เวลากับพ่อแม่ และต้องคิดด้วยว่าต่อจากครึ่งเดือนนี้จะทำอะไร เพราะถูกระงับคุณสมบัติพิธีกรชั่วคราวตั้งครึ่งเดือน ที่เซี่ยงไฮ้จึงไม่มีอะไรให้เขาทำไปโดยปริยาย ตอนนี้ผ่านมาสี่วัน ทั้งต้องรอการยื่นเรื่องอนุมัติ การพิจารณา การดำเนินการเรื่องกลับมาฉาย และเวลาของขั้นตอนอื่นๆ เพิ่มด้วย คาดว่าคงกลางเดือนกว่าจะได้เรื่องที่ ‘จางเย่ทอล์คโชว์’ กลับมาฉายได้อีก จางเย่ถือโอกาสลาหยุดครึ่งเดือนล่วงหน้าเสียเลย หากถึงเวลาแล้ว การอนุมัติยังเลื่อนออกไปอีก เขาจะได้ฉลองตรุษจีนที่เมืองหลวงด้วยเลย

ผ่านการตรวจความปลอดภัย

ตรวจตั๋วขึ้นเครื่อง

ที่นั่งของจางเย่เป็นชั้นเฟิร์สคลาส ไม่ต้องต่อแถวก็ขึ้นเครื่องผ่านทางพิเศษได้ก่อน ตั๋วนั่งเฟิร์สคลาสราคาแพงมาก ไม่ใช่ว่าจางเย่มีเงินมาผลาญเล่น แต่ตัวแสบนี่มีเครดิตตั๋วฟรีตลอดชีพของสายการบินประเทศ ไม่ว่าชั้นธุรกิจหรือเฟิร์สคลาส เขาล้วนไม่ต้องจ่ายเงินทั้งนั้น นอกจากนี้ตั๋วชั้นประหยัดก็ไม่มีเหลือแล้วจริงๆ เป็นเรื่องปกติที่ตั๋วเครื่องบินช่วงปีใหม่ค่อนข้างมีไม่เพียงพอต่อความต้องการ ดังนั้นไม่ใช่ว่าจางเย่จงใจเอากำไรเล็กๆ น้อยๆ ของสายการบินประเทศหรอกนะ!

ทันทีที่เข้าประตูเครื่องบิน

มีพนักงานสายการบินสาวสองคนยืนอยู่ซ้ายขวา สวมรอยยิ้มอย่างมืออาชีพคอยรับรองผู้โดยสาร
หลังจากจางเย่เห็นพวกเธอถึงกับตะลึงไปวูบหนึ่ง จากนั้นก็ยิ้มยินดี “โอ๊ะ บังเอิญจัง”

แอร์โฮสเตสร่างท้วมที่อยู่ฝั่งซ้าย และแอร์โฮสเตสร่างบางฝั่งขวาเองก็เห็นจางเย่เช่นกัน แม้จางเย่จะใส่แว่นกันแดด แต่ต่อให้เป็นตายร้ายดีอย่างไรพวกเธอเพียงมองแว๊บเดียวก็จำได้!

“จางเย่!”

“อาจารย์จาง!”

ทั้งสองคนตื่นตะลึงเช่นกัน

จางเย่เดินเข้าไปทักทาย “ใกล้ปีใหม่แล้วยังทำงานล่วงเวลาเหรอ?”

แอร์โฮสเตสร่างท้วมกล่าวขำๆ “ใช่สิ อาชีพของพวกเรา ยิ่งใกล้เทศกาลยิ่งยุ่ง ตอนนี้เป็นช่วงพีคสุดของการบินเลย พวกเราต้องบริการอย่างดีที่สุดเพื่อผู้โดยสารไงล่ะคะ”

จางเย่ยกนิ้วโป้งให้ “ทิ้งส่วนเล็กเพื่อส่วนรวม เยี่ยม”

“คุณเข้าไปเร็ว ไว้เดี๋ยวค่อยคุยกันค่ะ” แอร์โฮสเตสร่างบางมองด้านหลัง พบว่ายังมีผู้โดยสารต้องขึ้นเครื่องอยู่ จึงกล่าวขึ้น

“โอเค” จางเย่ไปที่ชั้นเฟิร์สคลาส หาที่นั่งของเขาจนเจอ สองมือว่างเปล่าไม่ได้ถือสัมภาระอะไรติดตัวมา จึงนั่งลงทันที

ไม่นานนัก ประตูเครื่องบินก็ปิดลง

ในห้องโดยสารปรากฏเสียงคุ้นเคยเสียงหนึ่งขึ้น จางเย่ฟังออกจึงรู้ทันที ว่าเป็นเสียงแอร์โฮสเตสสูงวัยคนนั้นนั่นเอง กำลังบอกให้ทุกคนคาดเข็มขัดนิรภัย และปิดโทรศัพท์มือถือ

ผ่านไปไม่กี่นาที ขณะเครื่องบินตั้งแถวรอบินขึ้น แอร์โฮสเตสร่างท้วมและแอร์โฮสเตสร่างบางเดินมาหาชายหนุ่ม ปิดท้ายด้วยแอร์โฮสเตสสูงวัยที่เดินยิ้มกว้างมาที่ชั้นเฟิร์สคลาส

“อาจารย์จาง” แอร์โฮสเตสสูงวัยโบกมือทัก

จางเย่ทักทายตอบ “ฮ่าๆ ไม่เจอกันเสียนานเลย ทุกคนเป็นอย่างไรกันบ้างครับ?”

แอร์โฮสเตสร่างท้วมกลั้วหัวเราะ “โชคดีได้คุณช่วย ถึงได้ปลอดภัยกันหมดค่ะ รางวัลที่ได้ก็มาแบ่งกันเรียบร้อย แถมได้เงินเดือนขึ้นด้วยค่ะ!”

จางเย่กล่าวอย่างยินดี “งั้นก็เยี่ยมเลยสิ ทีนี้พวกคุณก็เป็นเศรษฐีนีกันหมดแล้ว”

ทว่าแอร์โฮสเตสสูงวัยกลับมองชายหนุ่มตาด้วยแววตาที่จริงจังขึ้น “ได้ยินว่าช่วงนี้คุณไม่ค่อยดี?”

แอร์โฮสเตสร่างบางมีทาทีอึกอักขึ้นเช่นกัน “นั่นสิคะ ทำไมคุณถึงได้ทำลายงานถ่ายทอดสดล่ะ? เมื่อชั่วโมงก่อนพวกเรายังถกกันอยู่เลย ครั้งนี้ที่ SARFT ประกาศรายชื่อบัญชีดำของปีหน้า ทำไมคุณถึงไปอยู่อันดับแรกล่ะ? แบบนี้จะกลายเป็นว่าคุณคือเป้าหมายที่ต้องถูกคุมเข้มนะคะ ปีหน้าจะทำงานได้อย่างไร?”

จางเย่แบมือออก “คงดูๆ ไปก่อน”

แอร์โฮสเตสสูงวัยคลี่ยิ้มพลางหยิบแก้วน้ำผลไม้ให้ “ไม่ว่าใครจะต่อว่าติติงคุณอย่างไร จำไว้ว่ามีพวกเราที่สนับสนุนคุณแน่นอน!”

แอร์โฮสเตสร่างท้วมที่นิสัยร่าเริงสุด ยิ้มกว้างตบไหล่จางเย่ ขยิบตาว่า “ไม่ใช่แค่พวกเรา บรรดาเหล่าพนักงานสายการบินของพวกเราต่างก็สนับสนุนคุณกันหมดค่ะ หลังจากเรื่องคราวนั้น คิดว่าจะมีพนักงานสายการบินคนไหนบ้างที่ไม่รู้จักคุณอีกเหรอคะ? ทุกคนต่างถือคุณเป็นไอดอลกันหมด แถมแฟนคลับของคุณที่สายการบินก็เยอะเป็นพิเศษเชียวนะ!”

จางเย่นั่งยืดตัวตรง เปิดปากคุยโตระริกระรี้ทันที “ฉันมีชื่อเสียงขนาดนั้นเชียว? สาวสวยมากมายชอบฉันสินะ? งั้นต่อไปคงไม่ต้องกังวลว่าจะหาเมียไม่ได้ล่ะ!”

“อี๋!”

“อี๋!”

เหล่าแอร์โฮสเตสอดไม่ได้ต้องหลุดหัวเราะคิกคักหมั่นไส้

ฟังจากเสียงร้องอี๋นี่ ชัดเจนว่าพวกเธอได้ดูรายการ ‘จางเย่ทอล์คโชว์’แล้ว สังเกตจากการตอบรับด้วยเสียง ‘อี๋’ บ่งบอกว่าการสนับสนุนของพวกเธอไม่ใช่เพียงคำพูดหลักลอย

ผู้โดยสารในห้องเฟิร์สคลาสรอบๆ จำนวนไม่น้อยต่างมองพวกเขาอยู่เงียบๆ ไม่ว่าจางเย่จะใส่แว่นกันแดดหรือไม่ก็ตาม ที่นี่ยังมีหลายคนที่ไม่รู้จักเขาอยู่ด้วย สำหรับคนที่นั่งเฟิร์สคลาสเป็นประจำนั้น น้อยคนที่จะว่างงาน และไม่ได้ให้ความสนใจกับวงการบันเทิงมากนัก พวกเขาคิดว่าคนที่รู้จักคงเป็นพวกซูเปอร์สตาร์ ดังนั้นแค่เห็นจางเย่ขึ้นเครื่องมา เหล่าแอร์โฮสเตสในเครื่องจึงพากันมะรุมมะตุ้มห้อมล้อมบริการเขา พวกเขาเองก็ไม่ทราบแน่ชัด ว่าบริษัทการบินมีบริการระดับนี้ตั้งแต่เมื่อไร ช่างใส่ใจดูแลเหลือเกิน คนๆ นี้คือใคร?

หลายคนต่างมองจางเย่ที่อยู่ท่ามกลางความใส่ใจดูแลอย่างอิจฉาตาร้อน เป็นเรื่องยากที่จะคิดได้ว่าคนๆ นี้ไปผูกมิตรสร้างมิตรภาพอันแน่นแฟ้นขนาดนี้เอาตอนไหน?

“ไอ้หยา ต้องบินขึ้นแล้ว”

“อาจารย์จาง พวกเราต้องไปละค่ะ”

“มีอะไรคุณก็เรียกฉันนะ พวกเราไปปฏิบัติหน้าที่ก่อนนะคะ”

เหล่าแอร์โฮสเตสพากันปลีกตัวออกไป เครื่องบินทะยานความสูงหมื่นเมตรขึ้นบนฟ้า

……

จางเย่วางมือบนที่เท้าแขน เหม่อมองวิวสลัวยามค่ำคืน ยกเครื่องดื่มน้ำผลไม้ขึ้นจิบเป็นระยะ เมื่อหัวค่ำดันดื่มกับทุกคนหนักไปหน่อย เริ่มจะง่วงขึ้นมาแล้วสิ ว่าแล้วก็เปิดปากหาวหวอดใหญ่ ทันใดนั้น เมื่อจางเย่หันศีรษะไป พบว่าด้านข้างมุมเฉียงๆ มีสายตาคู่หนึ่งคอยจับจ้องอยู่ คงจะเริ่มมองมาตั้งแต่สามสาวแอร์โฮสเตสจากไปมาพักใหญ่ จากทรงผมและรูปร่าง ชัดเจนว่าคือผู้หญิง แถมยังเป็นผู้หญิงที่มีรูปร่างดีมากๆ แต่คงจะไม่คุ้นชินกับอากาศบนเครื่องบินที่มีคนมากมายขนาดนี้ ดังนั้นจึงสวมหน้ากากปิดปากไว้ ทำให้เห็นหน้าได้ไม่ชัด

เธอกำลังมองจางเย่อยู่

จางเย่ก็มองเธอกลับบ้าง

ทันใดนั้น หญิงสาวก็ปลดเข็มขัดนิรภัยลุกขึ้นยืนอย่างสุขุม จัดระเบียบเสื้อผ้า เดินตรงมาหาจางเย่ เธอรวบชุดให้เรียบร้อย กดพับเสื้อคลุมขนสัตว์สีขาวบนตัว และนั่งลงบนที่นั่งว่างๆ ข้างจางเย่ ที่นั่งเฟิร์สคลาสของเครื่องบิน ด้านหนึ่งมีที่นั่งสองที่ ตั๋วที่นั่งเครื่องบินข้างซ้ายของจางเย่ ไม่รู้ว่าขายออกไปแล้วยัง หรือผู้โดยสารคนนั้นไม่ได้ขึ้นเครื่อง เพราะตั้งแต่ขึ้นเครื่องมา ที่นั่งตรงนี้ก็ไม่มีใคร

จางเย่ทักอย่างฉงน “คุณ?”

เสียงของผู้หญิงนุ่มนวลและใสกระจ่างมาก “อาจารย์จางสินะ?”

จางเย่อึ้งไปวูบหนึ่ง “ผมเองครับ คุณหาผมเหรอ?”

หญิงสาวยิ้มอย่างสง่างาม “เมื่อสักครู่ได้ยินพวกแอร์โฮสเตสเรียกคุณอาจารย์จาง ฉันดูก็ว่าคล้าย แต่จำได้ไม่ชัด คิดไม่ถึงว่าเป็นคุณจริงๆ อืม รู้จักกันสักหน่อย ฉันชื่ออู๋เจ๋อชิง รองอธิการบดีของมหาวิทยาลัยปักกิ่งค่ะ”

“สวัสดีครับ” จางเย่รีบจับมือกับเธอตอบ พลันฉุกเอะใจบางอย่างขึ้นมาได้ ถูกการแนะนำตัวของผู้หญิงคนนี้ทำเอาตระหนกตกใจไม่น้อยทีเดียว

เมื่อกี้เธอพูดว่าอะไรนะ?

รองอธิการบดีของมหาวิทยาลัยปักกิ่ง?

สวรรค์! จริงหรือหลอกเนี่ย!?

มหาวิทยาลัยปักกิ่งเป็นสถาบันการศึกษาอะไร? นั่นเป็นมหาวิทยาลัยชื่อดังระดับท็อปของประเทศหรือแม้แต่ต่างประเทศเชียวนะ! ตามที่จางเย่รู้ทั้งหมด มหาวิทยาลัยปักกิ่งในโลกโน้นของเขา เป็นสถาบันองค์กรระดับรองกระทรวง อยู่ภายใต้การควบคุมของกระทรวงการศึกษา ดูจากระดับการปกครองแล้ว ระดับของรองอธิการบดีคนหนึ่ง เทียบได้กับเจ้าหน้าที่บริหารระดับส่วนกลางของประเทศ สำหรับมหาวิทยาลัยปักกิ่งของโลกนี้เป็นอย่างไร จางเย่ไม่รู้ แต่คิดว่าคงพอๆ กันแน่ ผู้หญิงคนนี้ดูจากสายตาและรูปร่าง กว่าแปดสิบเปอร์เซ็นต์คงอายุสามสิบกว่าปีละมั้ง? น่าจะไม่ถึงสี่สิบปี อายุยังน้อยขนาดนี้ แต่ได้นั่งตำแหน่งระดับนี้แล้ว? แถมยังเป็นฝ่ายเข้ามาพูดคุยกับเขาก่อน? นี่ไม่น่าเป็นไปได้!?

คงเพราะอู๋เจ๋อชิงสังเกตได้จากแววตายากจะเชื่อของชายหนุ่ม เธอจึงดึงแมสปิดปากลง อาจจะไม่ชินกับอากาศที่นี่จริงๆ เพราะเธอยกนิ้วชี้ถูที่ปลายจมูกเบาๆ พลางยิ้มติดตลก

นั่นเป็นแก้มที่สวยยากหาคำมาเปรียบ!

นั่นเป็นหน้าที่สง่างามถึงระดับสุดยอด!

เป็นผู้หญิงที่งามสง่าอ่อนโยนอย่างชดช้อยหมดจดคนหนึ่ง ทั้งยังมาปรากฏตัวตรงหน้าจางเย่เช่นนี้ ขนาดจางเย่ที่พบเจอสาวสวยมามาก ยังต้องตกตะลึง!

เหย***!

สถานะตำแหน่งสูงแล้วยังสวยสุดๆ ด้วย?

นี่เป็นรองอธิการบดีมหาวิทยาลัยปักกิ่งจริงเหรอ? บุคคลระดับสำคัญสุดยอดของวงการศึกษา?

“รองอาจารย์ใหญ่อู๋ สวัสดีครับๆ ขออภัยๆ” จางเย่ค่อนข้างให้ความเคารพนอบน้อมต่อคนที่ทำงานด้านการศึกษา “นี่คุณเองก็เดินทางไปทำธุระเหรอครับ?”

อู๋เจ๋อชิงหัวเราะแผ่วเบา อย่างสุภาพสตรียุคโบราณไว้นวลสงวนตัว “ใช่ค่ะ ที่ทางเซี่ยงไฮ้มีงานฉลองของสถาบัน ฉันเป็นตัวแทนของมหาวิทยาลัยปักกิ่งที่ไปเข้าร่วมค่ะ คุณเองก็ไปทำธุระ?”

จางเย่อดพูดเหอๆ ออกมาไม่ได้ “เปล่าครับ ผมกลับบ้าน”

“โอ๊ะจริงสิ นึกออกแล้ว คุณเป็นคนปักกิ่งนี่คะ” รองอธิการบดีมหาวิทยาลัยปักกิ่งคนนี้ดูค่อนข้างจะรู้เรื่องเกี่ยวกับจางเย่ “ได้ยินว่าช่วงนี้คุณมีปัญหาตอแยอยู่บ้าง?”

จางเย่กล่าวอย่างเคยชิน “เรื่องเล็กครับ ก็แค่ทำงานไม่ได้ชั่วคราว คงต้องปีต่อไปครับ”

สาวสวยมองเขาแล้วกล่าวต่อ “กลอนที่คุณเขียน โดยรวมฉันได้อ่านหมดแล้วค่ะ ถึงแม้หลายกลอนที่โพสต์ตามสถานการณ์จะไม่ค่อยเหมาะนัก และไม่ถูกยอมรับจากวงการประพันธ์ ทั้งที่ความจริง ศักยภาพการประพันธ์ของคุณแทบทุกคนต่างยอมรับ ฉันรู้จักนักเขียนและนักประพันธ์ชื่อดังอยู่สองคนค่ะ จากที่ฉันได้ยินมา พวกเขาต่างก็ยกย่องคุณเป็นอย่างมาก ซึ่งก็รวมฉันด้วยเช่นกัน นอกนั้นฉันเองก็ไม่รู้หรอกค่ะ” หญิงสาวคลี่ยิ้มสวย “ในวงการประพันธ์ของประเทศพวกเราตอนนี้ยังขาดผู้นำ แม้จะเป็นคนในวงการเองก็ตามที ส่วนตัวฉันคิดว่ายังไม่มีใครมีคุณสมบัตินี้ค่ะ ถ้าอีกไม่กี่ปีให้หลัง ภายในประเทศปรากฏผู้ที่เป็นแกนนำบุกเบิกการประพันธ์ใหม่ๆ ได้สักคน ฉันรู้สึกว่า คุณอาจเป็นหนึ่งในสุดยอดคนเหล่านั้นนะคะ”

การวิจารณ์เช่นนี้ช่างสูงส่งเกินไปแล้ว!

และยังเป็นคำวิจารณ์ที่พูดออกมาจากปากของรองอธิการมหาวิทยาลัยปักกิ่ง!

จางเย่รู้สึกดีใจจนตัวลอยไปวูบหนึ่ง “ไม่ขนาดนั้นหรอกครับ ผมไม่มีประสบการณ์และคุณสมบัติอะไรนั่นเลย แค่ทำให้มันฉาวโฉ่น่ะสิครับ”

พลันอู๋เจ๋อชิงก็โพล่งขึ้นมา “แลกเบอร์โทรกันไหมคะ?”

“โอเคครับ ยินดีเป็นอย่างยิ่ง ต่อไปมีเรื่องกับกลอน คงต้องปรึกษาคุณล่ะ” จางเย่ทำตัวเป็นผู้ตามหรือผู้น้อย เพื่อแสดงความอ่อนน้อมถ่อมตน

อู๋เจ๋อชิงโบกมือพลางยิ้มอ่อน “เรื่องอื่นคุณปรึกษาฉันก็ได้ ยินดีค่ะ แต่เรื่องการประพันธ์ ต่อให้เป็นคุณ ฉันก็ไม่ยอมแพ้หรอกค่ะ ถึงจะพอมีประสบการณ์มากกว่าคุณเล็กน้อย ก็สามารถแลกเปลี่ยนกับคุณได้ค่ะ”

ดู๊ดูเธอสิ!

ช่างจ้อเก่งเหลือเกิน!

ในใจจางเย่เริ่มตงิดๆ ขึ้นมา แต่พูดออกไปไม่ได้ “คุณถ่อมตัวแล้ว”

พวกเขาแลกเบอร์โทรศัพท์มือถือกัน บนเครื่องบินไม่สามารถเปิดเครื่องได้ จางเย่จึงจดลงบนกระดาษให้ ส่วนอู๋เจ๋อชิงยื่นนามบัตรให้ นามบัตรเป็นการพิมพ์จากลายมือ ไม่มีการแนะนำตำแหน่งงานของอู๋เจ๋อชิง มีเพียงชื่อของอู๋เจ๋อชิงเท่านั้น ด้านล่างบรรทัดสุดท้ายเป็นเบอร์โทรศัพท์มือถือ จางเย่เดาว่าน่าจะเป็นลายมือของอู๋เจ๋อชิง ตัวอักษรสง่ามาก สวยมาก และอบอุ่นละมุนละไม ชัดเจนว่าอีกฝ่ายเป็นผู้เชี่ยวชาญการเขียนอักษร

ตอนนี้เครื่องบินใกล้ถึงสนามบินเมืองหลวงแล้ว

เครื่องบินจากเซี่ยงไฮ้ถึงปักกิ่ง ช่วยย่นระยะทางให้สั้นขึ้น สะดวกดี

ระหว่างทาง อู๋เจ๋อชิงนั่งคุยกับจางเย่ตลอดทาง ไม่รู้ทำไม จางเย่รู้สึกอยู่ตลอดว่าที่อีกฝ่ายมาหาเขา ต้องมีธุระอะไรแน่

เธอไม่พูด?

จางเย่ก็ไม่ถามว่าอะไร

จนกระทั่งลงจากเครื่องบิน ถึงเวลาที่ทั้งสองคนต้องแยกย้ายกัน ฉับพลันอู๋เจ๋อชิงก็พูดกับเขาหนึ่งคำ ทำเอาจางเย่ประหลาดใจ

อู๋เจ๋อชิงกล่าว “จางน้อยคะ คุณกลับเมืองหลวงทั้งที คงจะอยู่สักครึ่งเดือนหรือเกือบเดือนสินะคะ? ระหว่างนี้หากคุณไม่มีงานและธุระอะไร สนใจมา ‘สอน’ ที่มหาวิทยาลัยปักกิ่งหรือเปล่าคะ?”

จางเย่มึนงงไปแล้วจริงๆ! “ไปสอนที่มหาวิทยาลัยปักกิ่ง?”

อู๋เจ๋อชิงยิ้มขำ “ใช่ค่ะ”

“คุณพูดจริงหรือล้อเล่นครับ?” จางเย่แทบไม่เชื่อ!

อู๋เจ๋อชิงจีบปากเบาๆ ยิ้ม “ฉันเอาเรื่องนี้มาหลอกคุณได้หรือคะ? ด้วยสถานะรองอธิการบดีมหาวิทยาลัยปักกิ่งของฉันตอนนี้ ต้องการเชิญคุณมาสอนที่มหาวิทยาลัยปักกิ่งอย่างเป็นทางการค่ะ”

จางเย่สูดลมหายใจลึก กล่าวอย่างวิตกกังวลมากกว่าจะดีใจ “ผมธรรมดาเสียขนาดนี้ แถมเพิ่งเรียนจบมาใหม่ๆ จะไปสอนอะไรใครได้ครับ? อย่าว่าแต่ขัดเกลาเหล่านักเรียนเลย จะพาเด็กไปผิดที่ผิดทางมากกว่าน่ะสิครับ”

อู๋เจ๋อชิงมองเขา “ตอนแรกที่ขึ้นเครื่องบิน ฉันกำลังคิดเรื่องนี้อยู่ค่ะ แต่ยังไม่รู้ว่าจะเลือกใครดี ก็บังเอิญเจอคุณพอดี บางทีอาจเป็นโชคชะตานำพาก็ได้ค่ะ ฉันมาคิดดู สาขาวิชานี้ ยังไม่มีใครเหมาะสมไปกว่าคุณแล้วจริงๆ ค่ะ ไม่ต้องสอนระยะยาวก็ได้ค่ะ จากสายงานของคุณแล้ว คุณสามารถสอนภาคสาขาวิชาภาษาจีนได้ค่ะ” หญิงสาวชักชวนต่อไป “เรื่องค่าตอบแทนอาจไม่สูงนัก เทียบกับเงินเดือนการเป็นพิธีกรออกอากาศของคุณก็ไม่ได้ อีกทั้งงานหลักของคุณไม่ใช่ด้านนี้ด้วยค่ะ ทางเราจึงไม่จำกัดการทำงานอื่นของคุณ อยากเป็นพิธีกรคุณก็ทำได้ ถ้าหากไม่เหนือบ่ากว่าแรงล่ะก็ เวลาว่างค่อยมาสอนที่มหาวิทยาลัยปักกิ่งได้ค่ะ ถือว่ามีงานนอกเป็นอาจารย์ไปด้วยไงคะ ดูเหมือนว่าช่วงไม่กี่ปีมานี้ การจ้างพิธีกรหรือนักเขียนผู้มีชื่อเสียงมาเป็นอาจารย์สอนมหาวิทยาลัย ก็มีไม่ให้เห็นมากนัก ถ้าหากพวกนักเรียกตอบรับเป็นอย่างดี ทางเรายังมีโควต้าตำแหน่งรองศาสตราจารย์ด้วยค่ะ ไม่ใช่ว่าให้ไม่ได้ ถ้าหากคุณสนใจก็มาลองดูก่อนได้ สุดท้ายพวกเราค่อยเอาภาพรวมทั้งหมดมาคุยกัน ว่าอย่างไรดีคะ?”

จางเย่ลังเล “นี่…..”

อู๋เจ๋อชิงกล่าวสัมทับ “คุณลองเก็บไปคิดทบทวนดูก่อนได้ค่ะ พรุ่งนี้ค่อยตอบฉันก็ได้ มีเวลาอีกตั้งครึ่งเดือนกว่าจะเปิดเทอมด้วย หากคุณพร้อมแล้ว มาสอนเวลาไหนก็ได้ค่ะ”

จางเย่สูดหายใจเฮือกใหญ่ “ได้ครับ งั้นผมกลับไปคิดดูก่อน”

“ดีค่ะ ข้างนอกมีรถรอรับฉันอยู่ ฉันไปก่อนนะคะ” สาวสวยบอกลาเขา ก้าวเดินอย่างเนิบนาบบนรองเท้าส้นแบนจากไป

ชายหนุ่มเดินไปเรียกรถแท็กซี่ที่จุดบริการ เพียงขึ้นรถจางเย่ถึงกับต้องนวดขมับทันที มองออกไปนอกหน้าต่างอย่างดีใจ อดรู้สึกไม่ได้ว่าชักจะตื่นเต้นและสับสนเกินไปแล้ว! ตื่นเต้นเพราะอะไร? แน่นอนว่าเพราะชื่อของมหาวิทยาลัยปักกิ่ง นั่นอาจเป็นสถาบันการศึกษาระดับโลกเชียวนะ! แล้วยังถูกระดับนั้นเชื้อเชิญให้ไปสอนด้วย! สำหรับงานนั้น จางเย่เชื่อมั่นว่ามันจะกลายเป็นใบรับรองให้เขาได้ ทั้งยังช่วยยกระดับชื่อเสียงและเกียรติประวัติของจางเย่ ซึ่งเป็นประโยชน์ที่สุด อย่างไรก็ตาม หากเขารับงานเป็นอาจารย์มหาวิทยาลัยปักกิ่ง ทั่วทั้งวงการจะต้องมองเขาสูงส่งยิ่งกว่าเดิมแน่ ชื่อเสียงและกิตติศัพท์เช่นนี้ มีเงินสักเท่าไรใช่ว่าจะซื้อได้! เป็นสิ่งที่การันตีได้ว่าคือของแท้แน่นอน ไม่ว่าใครก็ไม่กล้าเปิดปากว่าออกมา! แล้วยังประโยคท้ายบ่งบอกนัยยะนั่นอีก หากทำได้ดียังจะได้คำชื่อต้นเป็นรองศาสตราจารย์ด้วย!?

รองศาสตราจารย์เชียวนะ!

ต่อให้เป็นนักศึกษาปริญญาโทหรือปริญญาเอกส่วนใหญ่ก็ยังเอาชื่อคำนำหน้านี้มาไม่ได้!

จางเย่เป็นเพียงคนที่จบการศึกษาปริญญาตรีคนหนึ่ง ตอนนี้กลับมีโอกาสได้เกียรติพอที่จะเป็นถึงรองศาสตราจารย์? หากเขาบอกว่าไม่ตื่นเต้นนี่สิโกหก!

แต่ข่าวดีมาพร้อมกันขนาดนี้ ก็ทำเอาตื่นเต้นสับสนอลหม่านหนักมาก!

ภาคสาขาวิชาภาษาจีนมหาวิทยาลัยปักกิ่ง แม้แต่สถาบันการศึกษาก็เป็นอันดับต้นๆ ภาคสาขาวิชาภาษาจีนเองก็มีชื่อเสียงเลื่องลือลั่นระดับโลกเช่นกัน สาขาวิชาภาษาจีนทั้งหมดเป็นคณะศึกษาภาษาจีน เป็นที่ที่มีกฎระเบียบเข้มงวดที่สุดของสาขาวิชาภาษาจีนทั่วทั้งประเทศ และเป็นหนึ่งในสาขาที่หลักสูตรครบครันที่สุด ในทุกช่วงลำดับขั้นของการพัฒนาทางประวัติศาสตร์ ได้รับเข้าและปล่อยเหล่านักวิชาการที่มีชื่อเสียงออกมาแล้วมากมาย ที่มีก็จัดอยู่ในบุคคลระดับปรมาจารย์ ดังนั้นจะไปมีเป็นระดับพื้นๆ อย่างในวงการประพันธ์เสียที่ไหนกัน!

แต่จางเย่เป็นใคร?

จางเย่มีประวัติอะไร?

ทั้งอย่างนั้น เขากลับมีโอกาสไปสอนเหล่านักศึกษานับไม่ถ้วน ซึ่งจบไปในอนาคตจะกลายเป็นบุคคลากรที่มีชื่อเสียงด้วยก็ได้?

เมื่อไม่กี่วันก่อนตอนที่กำลังโมโหจางเย่ยังพูดกับแม่อยู่เลยว่า หากเขาคลุกอยู่กับวงการบันเทิงไม่ได้แล้ว ก็จะไปเป็นอาจารย์สอนมหาวิทยาลัยซะเลย! แต่ก็แค่พูดไปเท่านั้นเอง เขาไม่เคยคิดเลยว่าตนเองจะมีคุณสมบัตินี้ และก็ไม่รู้ว่าทางมหาวิทยาลัยจะต้องการเขาที่ถูกมองเป็นนักเลงกลอนด้วย ตอนนี้ที่เชื้อเชิญเขาอยู่ไม่ใช่สถาบันการศึกษาอื่นใด แต่เป็นมหาวิทยาลัยปักกิ่งที่ชื่อเสียงกึกก้อง! ความสำคัญนี้จางเย่รู้ดียิ่งกว่าใครอื่น ดังนั้นเขาจึงกังวลว่าจะสอนไม่ดี หากไม่ได้รับเกียรติมาก็จะถูกตำหนิกลับมาแทนเสียมากกว่า นี่ถือเป็นเรื่องเล็กสำหรับเขา แต่ถ้าเขาต้องทำเกียรติชื่อเสียงของมหาวิทยาลัยปักกิ่งเสียตกต่ำ ชักนำสอนเด็กนักศึกษาไปยังทางที่ผิด นั่นสิถึงเป็นเรื่องใหญ่! ความกดดันและความรับผิดชอบนี้จางเย่รับไว้ไม่ค่อยได้ เพราะนี่ไม่ใช่เรื่องของเขาเพียงคนเดียว!

เขาลุยเดี่ยวเพียวๆ!

เขาลุยทำบ้าๆ บอๆ อย่างไรก็ได้!

แต่ถ้าเกี่ยวข้องถึงคนอื่นรอบตัว เพราะการสอนของเขาผิดพลาด ย่อมส่งผลพาให้นักเขียนประพันธ์ในอนาคตไปผิดลู่ผิดทาง! ตัวแสบนี่คือคนกล้าบ้าบิ่น บางครั้งก็ดื้อรั้นหัวแข็งมาก แต่แท้ที่จริงแล้ว จางเย่กลับเป็นคนที่คิดแทนคนอื่นมาก!

ทำอย่างไร?

สุดท้ายไปหรือไม่ไป?

กล่าวไม่ได้ว่า มหาวิทยาลัยปักกิ่งได้โยนสิ่งยั่วยวนให้แก่เขาเสียแล้ว อันที่จริงช่างมากเกินไปด้วยซ้ำ!
ตลอดทางกลับบ้าน จางเย่เอาแต่คิดทบทวนเรื่องนี้ หัวแทบระเบิดก็ยังตัดสินใจไม่ได้ เขาไม่ใช่คนประเภทไม่เด็ดขาดตัดสินใจไม่ได้ แต่ก็ไม่ใช่คนที่ไม่สามารถคิดไตร่ตรองได้ ก่อนเขาตัดสินใจเรื่องหนึ่ง ชอบเทียบวัดข้อดีข้อเสียก่อน สุดท้ายเมื่อตัดสินใจ ไม่ว่าฟ้าถล่มดินทลาย ก็จะมุ่งไปจนถึงที่สุด!




*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./86.md)