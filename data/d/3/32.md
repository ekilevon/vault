##บทที่ 232 ผมจะเป็นกระบอกเสียงให้ตัวเอง โด่งดังทั่วโลกออนไลน์
ในห้องอัด

จางเย่พูดจบแล้ว

ตากล้องมองท่าทีองอาจของจางเย่จนเหม่อลอย ในหูคล้ายได้ยินเสียงสะท้อนก้องไปมา เขาลืมแม้แต่จะกดหยุดกล้อง

"เจ๋ง!"

"นี่..."

"ทีเซอร์นี่มัน..."

หนึ่งวินาที สิบวินาที!

ฉับพลัน หวังสยงที่อยู่ด้านหลังก็ปรบมือขึ้นช้าๆ เป็นคนแรก ก่อนจะปรบรัวเร็วขึ้นเรื่อยๆ "ดี! พูดได้สวย!"

เมื่อหัวหน้าปรบมือ คนอื่นๆ ที่เหลือเริ่มได้สติปรบมือตามดังป้าบๆ ไม่ว่าจะเป็นหญิงวัยกลางคนที่รับผิดชอบดำเนินการ ต่งซานซาน และเหล่าตากล้องที่ถ่ายทำอยู่ต่างพากันปรบมือด้วย เมื่อมองอาจารย์จางเย่ที่อยู่ใต้แสงไฟอีกครั้ง สายตาของคนจำนวนมากได้เปลี่ยนไปเป็นที่เรียบร้อย!

จางเย่ที่ยอดเยี่ยม!

ผมจะเป็นกระบอกเสียงให้ตัวเองที่ยอดเยี่ยม!

ทั้งหวังสยงและเหล่าพิธีกรที่ปรากฏตัวอยู่ตอนนี้ต่างเคยมั่นใจว่า จางเย่ที่เพิ่งเข้ามาใหม่ได้เพียงหนึ่งวัน ต้องไม่รู้ว่าการถ่ายทำทีเซอร์นั้นเป็นอย่างไรแน่นอน แต่กลายเป็นว่าวันนี้เหมือนการจับเป็ดขึ้นเขียง[1] เสียอย่างนั้น อีกทั้งพวกเขาแน่ใจว่าต้องไม่มีใครคอยช่วยชายหนุ่มถ่ายทำทีเซอร์ชิ้นนี้แน่นอน ดังนั้นจึงไม่มีข้อสงสัยว่าข้อความสั้นๆ ของจางเย่ที่กล่าวนั้นเป็นสิ่งที่เขาด้นขึ้นมาสดๆ! กลุ่มคนที่มีความรู้เชิงอักษรอยู่บ้างต่างตื่นตะลึงพรึงเพริด! พวกเขาไพล่นึกถึงคอมเมนต์จากบรรดาผู้คนที่รู้จักจางเย่บนอินเทอร์เน็ต! หมอนี่ไม่ได้เป็นแค่ดีเจ! แต่ยังเป็นนักวรรณกรรมตัวยง! ทำไมถึงได้ทำทีเซอร์ออกมาได้ฮึกเหิมเร่าร้อนขนาดนี้นะ! ในบรรดาพิธีกรในประเทศนี้เกรงว่าจะมีแต่จางเย่ผู้เดียวเท่านั้นที่จะพูดแบบนี้ได้! คนอื่นๆ ไม่ต้องไปสน แค่นับจากบรรดาพิธีกรหรือแม้แต่เหล่านักวรรณกรรมกับโปรดิวเซอร์มือเยี่ยมก็ยังพูดออกมาไม่ได้เลยด้วยซ้ำ!

จางเย่ค้อมศีรษะลงให้กับคนที่ปรบมือให้เขาเล็กน้อย "ขอบคุณครับ"

หญิงสาววัยกลางคนยกนิ้วโป้งชูขึ้นให้ด้วยความยอมรับนับถือ "อาจารย์จาง ฉันถ่ายทีเซอร์นี้มาตั้งหลายปี ข้อความของคุณเมื่อครู่นี้เป็นบทที่ยอดเยี่ยมที่สุดเท่าที่ฉันเคยได้ฟัง! เป็นหนึ่งไม่มีใครเทียม!" ความจริงแล้วทีเซอร์นั้นล้วนแต่เป็นสิ่งที่เธอคิดและจัดการให้มาเสมอ เพราะไม่มีพิธีกรออนไลน์คนไหนคิดจะใส่ใจ เธอคิดเช่นนี้มาตลอด เธอกับทีมงานเรียกได้ว่าเป็นทีมทำคลิปที่ชำนาญที่สุด ทว่าหลังจากได้ฟัง ‘ผมจะเป็นกระบอกเสียงให้ตัวเอง’ ของจางเย่ หญิงวัยกลางคนก็ยอมรับนับถือจนหมดใจ ใต้นามโด่งดังนั้นไร้ผู้อ่อนด้อย[2] จริงๆ! จางเย่คนนี้มีความสามารถเชิงวรรณกรรมอย่างที่เขาล่ำลือกันจริงๆ! ขณะที่ทำการโฆษณานี้อยู่ เธอได้แต่ทอดถอนใจบอกตนเองว่าชาตินี้ทั้งชาติก็คงทำไม่ได้ระดับนี้หรอก!

เทียบกับทีเซอร์ที่เธอทำไปก่อนหน้านี้?

เทียบไม่ได้! แนวคิดนั้นต่างกันราวฟ้ากับดินเลยทีเดียว!

หญิงวัยกลางหันมองหวังสยงกล่าวว่า "หัวหน้าหวังแบบนี้ก็โอเคสินะคะ?"

"เดี๋ยวๆ" ไม่คาดว่าหวังสยงกลับไม่เห็นด้วย "อย่าเพิ่งไป พวกเธอรอฉันแป็บ" พูดจบ เขาหมุนตัวเดินออกไป ดูเหมือนจะขึ้นไปข้างบน

เอ๋?

ทำไมทีเซอร์ที่ดีขนาดนี้ถึงไม่ผ่านล่ะ?

ทุกคนต่างแสดงสีหน้าประหลาดใจ จนสิบกว่านาทีให้หลังหวังสยงจึงกลับมาอีกครั้ง พลันพวกเขาก็เข้าใจขึ้นมาได้ เพราะว่าคนที่เขาพากลับมาด้วยก็คือมือหนึ่งของฝ่ายโทรทัศน์ออนไลน์ เฝิงกุ้ยฉิน!

เฝิงกุ้ยฉินเข้ามากล่าวว่า "คลิปของจางน้อย? ให้ฉันดูหน่อยสิ"

"ทางนี้ค่ะ" หญิงวัยกลางคนรีบกุลีกุจอถอดกล้องออกมาส่งให้กับหัวหน้าของเธอ

เฝิงกุ้ยฉินกับหวังสยงจับกลุ่มดูตั้งแต่ต้นจนจบรอบหนึ่ง

คลิปจบลง หวังสยงหัวเราะสำราญใจฮ่าๆ "หัวหน้าใหญ่พอใช้ได้ไหมครับ?"

เฝิงกุ้ยฉินเงียบไปหลายวินาที เผยรอยยิ้มพึงพอใจขณะมองจางเย่อย่างอ่อนโยน "นี่ไม่ยิ่งกว่าใช้ได้อีก? ยอดมาก!" จากนั้นหันมองทางหญิงวัยกลางคน "ทีเซอร์ชิ้นนี้ของจางเย่ พวกเธอเอาไปตัดต่อให้ดี อย่าให้ธรรมดาเกินไป ต้องเปลี่ยนชุดเปลี่ยนฉากเท่าไรก็ได้ เรื่องงบไม่ต้องสนใจ สำคัญคือคุณภาพงานต้องรับประกันได้ ดีที่สุดก็คือทำให้เสร็จในวันนี้!"

หญิงวัยกลางมึนงงไปเลย "คุณหมายความว่า..."

เฝิงกุ้ยฉินยิ้มตอบ "พวกเราเตรียมปล่อยงาน ‘ฉันจะเป็นกระบอกเสียงให้ตัวเอง’ ของจางน้อยชิ้นนี้ได้เลย! ไม่เพียงแค่ในเว็บไซต์วิดีโอกับรายการของเราเท่านั้น ยังต้องเตรียมอัพโหลดไปบนเว็บไซต์วิดีโอพันธมิตรอื่นอีกด้วย!”

พิธีกรคนอื่นๆ พอได้ยินต่างร้องอุทานกันทุกคน!

ในสถานีไม่ต้องพูดถึง แต่ยังจะอยากให้ไปโฆษณาบนเว็บวิดีโออื่นด้วย?

สถานีโทรทัศน์เหวยหว่อไม่ได้ปิดกั้นเรื่องนี้เรายังเข้าใจ แต่ในบรรดาโฆษณาทั้งหมดนั้น น้อยคนนักที่จะได้โฆษณาแบบนี้ โดยเฉพาะยังเป็นจางเย่? รายการของเขาไม่ใช่ว่ามีคนบอกว่าไม่น่าดูหรอกเหรอ? ขนาดพวกเราชาวพิธีกรหัวหน้ายังไม่ไว้ใจเลย! ทำไมถึงได้โยนเงินก้อนโตไปให้จางเย่ล่ะ!?

แต่เมื่อขบคิดให้ดีทุกคนถึงเข้าใจได้ มันไม่ใช่ว่าพวกหัวหน้าไว้วางใจหรือสนใจในรายการทอล์คโชว์ที่ไม่มีที่มาที่ไปในทันที แต่เป็นเพราะตัวจางเย่เองต่างหากที่มีเรื่องมากมายเป็นพิเศษ! ไม่ว่าจะเป็นเรื่องปล้นเครื่องบินหรือว่าเรื่องบนอินเทอร์เน็ตที่มีคนก่นด่าตั้งข้อกังขาต่อตัวเขา ทั้งหมดนี้ต่างก็เป็นประเด็นใหญ่ทั้งสิ้น! แค่มีคนด่าก็แปลว่ามีโอกาสฝากชื่อ! ไม่ว่าจะเป็นเรื่องดีเรื่องร้ายต่างก็สามารถเพิ่มความสนใจและแรงดึงดูดทั้งนั้น ดังนั้นการที่หัวหน้าเพิ่งตัดสินใจได้ ไม่เพียงเพราะกุญแจสำคัญที่สุดอย่าง ‘ผมจะเป็นกระบอกเสียงให้ตัวเอง’ คลิปนี้ ต่อให้ฟังแล้วฟังฮึกเหิมแต่ว่าเสียงก่นด่าข้อกังขานั้นถือเป็นแรงตอบรับอันเข้มแข็ง! ถ้านำไปโพสไว้ในเว็บไซต์วิดีโอสักแปดสิบเปอร์เซนต์ล่ะก็ ต้องมีคนให้ความสนใจกับจางเย่และ ‘ผมจะเป็นกระบอกเสียงให้ตัวเอง’ นี้แน่นอน! หมายความว่าจะมีคนให้ความสนใจกับสถานีโทรทัศน์เหวยหว่อด้วย เช่นนี้เองคุณค่าของทีเซอร์ชิ้นนี้จึงจะปรากฏให้เห็นอย่างชัดเจนที่สุด!

เป็นก้าวที่ยอดเยี่ยม!

ถ้าทอล์คโชว์ของจางเย่ต้องล้มพับลงไปก็ยังคุ้มค่า เพราะกระแสมาแล้ว ต่อให้ทอล์คโชว์ถูกตัดจบไปก็ยังมีรายการอื่นได้ประโยชน์อยู่ด้วย

หญิงวัยกลางคนตอบรับทันทีว่า "เข้าใจแล้วค่ะ!"

เฝิงกุ้ยฉินรับคำ "พวกเธอทำกันต่อเถอะ ฉันไปแล้ว"

หวังสยงถามต่อไม่กี่ประโยคก็เดินออกไป ไล่ตามหลังของเฝิงกุ้ยฉิน เขาพูดด้วยความเสียดายอยู่บ้าง "วิชาอักษรศาสตร์ของจางน้อยไม่เลวจริงๆ เสียแต่รายการใหม่นั่นเท่านั้น ทำไมเขาถึงได้อยากทำรายการนี้กันแน่นะ?"

เฝิงกุ้ยฉินยิ้มน้อยๆ "ตอนนี้ฉันเริ่มอยากดูนิดหน่อยแล้วล่ะ ไอ้เจ้า ‘ทอล์คโชว์’ อะไรนั่น สุดท้ายแล้วจะเป็นยังไงกันแน่ รอดูกันเถอะ"

หวังสยงกระพริบตา "คุณรู้สึกว่าพอใช้ได้เหรอ?"

"ฉันก็ไม่รู้" เฝิงกุ้ยฉินก้าวช้าลง เหลียวมองหวังสยงพลางกล่าว "แต่ฉันรู้สึกได้ว่าจางน้อยคนนี้มีความหมายนัก[3] แนวทางความคิดกับนิสัยของเขาไม่เข้ากับวงการนี้เลยสักนิด แต่กลับสามารถค่อยๆ ไต่เต้ามาถึงวันนี้ได้ ชื่อเสียงยิ่งมายิ่งโด่งดังขึ้นทุกวัน เหอๆ เป็นพิธีกรที่มีสเน่ห์มากทีเดียว เพราะงั้นเขาจะทำอะไรก็ไม่สามารถใช้สามัญสำนึกไปวัดได้หรอก อย่างน้อยก็ไม่สามารถใช้สามัญสำนึกของพวกเราไปวัด!"



……



ทั้งบ่ายนั้น

จางเย่อยู่ที่ห้องอัดตลอด

ถ้อยคำที่ใช้ในทีเซอร์นี่ ความจริงแล้วเป็นโฆษณาของเว็บไซต์จู้เหม่ยซึ่งเป็นเว็บไซท์ขายของออนไลน์ ประโยคสุดท้ายที่ว่า ‘ผม..จางเย่’ ก็เป็นคำพูดว่า ‘ผม..เฉินโอว’ ผู้ก่อตั้งจู้เหม่ย ตอนนั้นโฆษณานี้กลายเป็นที่ฮือฮาอย่างยิ่ง หลังจากของเฉินโอวแล้ว ก็ยังมี ‘ผม...XX ผมจะเป็นกระบอกเสียงให้ตัวเองออก’มาอีกมากมาย กระแสตอบรับจากมวลชนดีอย่างน่าประหลาด ถึงกับเรียกได้ว่าเป็นปรากฏการณ์มหัศจรรย์ในวงการโฆษณาอย่างหนึ่ง เรียกได้ว่ากลายเป็นชื่อเสียงขจรขจาย เป็นก้าวสำคัญของวงการโฆษณา ดังนั้นเมื่อไม่มีใครช่วยจางเย่ทำทีเซอร์แนะนำตัว จางเย่จึงนึกถึง ‘ผมจะเป็นกระบอกเสียงให้ตัวเอง’ ขึ้นมาเป็นอย่างแรก พูดออกมาแล้ว ไม่คิดเลยว่าจะกลายเป็นโอกาสให้บริษัทลงทุนให้เขา ถือเรื่องน่ายินดีโดยบังเอิญแท้ๆ!

ความจริงแล้วทอล์คโชว์นั้นแค่เพียงให้จางเย่ทดลองอัดครั้งหนึ่ง แม้ว่าเขาจะมั่นใจ แต่ว่าแค่ครั้งเดียว ทั้งยังเป็นรายการประเภทใหม่ที่ไม่เคยมีในโลกใบนี้มาก่อน ดังนั้นจางเย่เองก็ยังไม่มั่นใจนักว่าเพียงตอนเดียวจะทำให้ผู้คนยอมรับศิลปะประเภทนี้ได้ ยิ่งไม่คิดว่าบริษัทจะใช้ความทุ่มเททั้งหมดลงมาโปรโมทให้ เช่นนี้แล้วก็มั่นใจได้ว่ายอดคลิกของตอนแรกต้องไม่ต่ำแน่นอน นี่เท่ากับว่าจางเย่มีหลักประกันที่มั่นคง!

สามสี่ชั่วโมงต่อมา ในที่สุดจึงเรียบร้อยแล้ว

ผู้ควบคุมหลักเป็นหญิงวัยกลางคนผู้นั้น แต่ว่าผู้กำกับงานทีเซอร์นี้กลับเป็นจางเย่ลงมือด้วยตนเอง ดังนั้นคนอื่นๆ จึงเห็นว่าจางเย่มีความสามารถในด้านนี้ด้วย เพราะอย่างนั้นในทีมจึงมีคนที่ไม่เห็นว่าจางเย่เป็นแค่พิธีกรดาษดื่นคนหนึ่งอีกต่อไป ทว่ากลับเห็นว่าจางเย่เป็นโปรดิวเซอร์ที่มีประสบการณ์ยิ่งกว่าพวกเขา และหลายมุมที่ถ่ายไว้ต่างก็ต้องขอคำชี้แนะจากเขา

จางเย่เคยดูโฆษณาต้นฉบับของจู้เหมยมาก่อน ทราบดีว่าโฆษณาขายสินค้าอย่างนี้ไม่เหมาะสมกับสถานการณ์ตอนนี้ แต่เขาก็ยังหยิบยืมบรรยากาศมาเล็กน้อย เสริมกับความคิดเห็นของตนเองถ่ายทอดออกมา เมื่อปฏิบัติแล้วภาพที่ได้ล้วนมีคุณภาพ ผลงานเมื่อเสร็จแล้วนั้นทำให้เฝิงกุ้ยฉิน หวังสยงและเหล่าผู้บริหารไม่อาจละสายตา ล้วนแล้วแต่พึงพอใจขนาดผู้บริหารยังปรบมือให้ วันนี้วันเดียวก็เริ่มติดต่องานโปรโมทได้เลย

ทำไม?

เพราะว่าต้องการยืมกระแสของคนที่กำลังด่าจางเย่อยู่ในเน็ตไง!

ไม่อย่างนั้นถ้าเสียงด่าสงบลง ทุกคนลืมเรื่องเล็กน้อยนี้ไปแล้วค่อยออกอากาศ ‘ผมจะเป็นกระบอกเสียงให้ตัวเอง’ ป่านนั้นก็ไม่มีความหมายแล้ว!



……



ออฟฟิศ

เลิกงานพอดี

จางเย่ทางหนึ่งปลดเน็คไททางหนึ่งเดินเข้ามาจากข้างนอก เขาเพิ่งเข้ามาก็รู้สึกถึงสายตาอิจฉาตาร้อนจับจ้องอยู่บนร่างเขาไม่น้อย ท่าทางทุกคนคงรู้เรื่องที่บริษัทให้การสนับสนุนทีเซอร์ของจางเย่แล้ว เรื่องนี้บางครั้งพิธีกรออนไลน์ที่ดังมากๆ ยังไม่ได้รับการสนับสนุนเช่นนี้เลยด้วยซ้ำ แต่จางเย่เป็นแค่เด็กใหม่ไร้ชื่อในวงการที่เพิ่งเข้ามา เป็นธรรมดาที่ต้องมีคนตั้งข้อสงสัยอย่างมาก!

"หมอนั่นเป็นญาติหัวหน้าเหรอ?"

"ฉันก็ว่างั้น ก็บริษัทเล่นสนับสนุนขนาดนั้น?"

"ซัพพอร์ทอะไรล่ะ ซัพพอร์ทจริงทำไมยังให้ทำรายการทดลองตอนแรก? ยังกำหนดยอดวิวว่าไม่น้อยกว่าห้าแสนวิวอีก? ฝ่ายรายการโทรทัศน์ออนไลน์ของเรามีคนที่ได้เกินห้าแสนไม่ถึงเจ็ดรายการเองนะ หมอนั่นทำได้ก็แปลกแล้ว รายการนี้ยังไงก็ต้องยกเลิกแน่นอน!”

"ทำไมถึงได้โปรโมทไปทั่วโลกออนไลน์ล่ะ?"

พิธีกรหญิงคนที่ได้เข้าไปชมในห้องอัดตลอดการถ่ายทำพูดขึ้นว่า "เฮ้ย พวกนายถึงเวลาเห็นทีเซอร์แล้วก็รู้เองแหละ ถ้าคนอื่นทำทีเซอร์ได้มาตรฐานขนาดนี้ล่ะก็ บริษัทต้องสนับสนุนแบบเดียวกันนั่นแหละ!"

"เอ๋?"

"เจ๋งมากงั้นสิ?"

"สรุปแล้วถ่ายอะไรออกมากันแน่? ไม่ขนาดนั้นมั้ง?"

"คืนนี้ก็รู้น่า ถึงเวลาก็คอยดู ฉันยังไม่เชื่อหรอกนะ!"





=================================

[1] จับเป็ดขึ้นเขียง คือ เอาคนไม่มีความสามารถมาออกหน้าให้ทำงานที่ผิดพลาดแน่นอน

[2] ใต้นามโด่งดังนั้นไร้ผู้อ่อนด้อย เป็นสำนวนคือ คนมีชื่อเสียงย่อมมีความสามารถสมชื่อ

[3] มีความหมายนัก เป็นคำทำนองภาษาเก่า แปลว่าสำคัญ มีความสามารถ

*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./33.md)