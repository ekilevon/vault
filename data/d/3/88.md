##บทที่ 288 : จางเย่เขียนกลอนรักได้ไม่ดี?
หัวค่ำ

บรรดาญาติฝั่งแม่ต่างพากันกลับไปแล้วเรียบร้อย

มื้อเย็นเหลือเพียงบ้านจางเย่สามปากเท่านั้น อาหารมื้อเรียบง่าย เป็นหมี่ราดซอสที่จางเย่อยากกินมากๆ ตอนที่อยู่ทางใต้ กินอย่างไรก็ไม่ได้รสชาติของปักกิ่งแท้ๆ อย่างนี้ โดยเฉพาะซอสที่แม่ทำเองนั้น เป็นเอกลักษณ์อย่างยิ่ง! จางเย่กินตั้งแต่เล็กจนโตอย่างไรก็ไม่เบื่อ!

"เป็นยังไง?" แม่แกล้งถามยิ้มๆ

จางเย่สูดเส้นหมี่เข้าปากไม่หยุด "เหมือนเดิม อร่อยเด็ด!"

แม่ยิ้มดีใจ "แน่นอน ฝีมือแม่ไม่มีพลาดหรอก ลูกกลับเซี่ยงไฮ้วันไหน แม่จะผัดให้เอาไปเยอะหน่อยแล้วกัน"

จางเย่ที่ตั้งหน้าตั้งตากิน ถามต่อ "กี่โมงแล้วครับ?"

"หกโมงสี่สิบ ทำไมเหรอ?" พ่อที่ดูเวลาบนนาฬิกาข้อมือตอบ

จางเย่รีบจัดการสองคำสุดท้ายจนเกลี้ยง "วันนี้ผมออกไปข้างนอกนะ มีเรื่องนิดหน่อยครับ"

"กลับมาไวๆ ล่ะ" แม่เตือน "พรุ่งนี้เช้าต้องไปรายงานตัวที่เป่ยต้านะ อย่าให้เสียงานเชียว"

"รู้แล้วครับ ก่อนสี่ทุ่มก็กลับแล้ว" จางเย่ที่กินอิ่มแปล้ รีบวิ่งลงไปสตาร์ทรถ

รถ BMW X5 รุ่นกันกระสุนของจางเย่จอดทิ้งไว้ที่บ้านของพ่อแม่ เนื่องจากทิ้งไว้นาน ตัวรถจึงมีแต่ฝุ่นเกาะ จางเย่ยังไม่มีเวลาล้างได้แต่ต้องเอารถออกไปใช้ก่อนทั้งแบบนี้ แต่เขาไม่สนใจ รีบสตาร์ทเครื่องและขับไปโรงเรียนของเฉาเหมิงเหมิงทันที



……



เพิ่งจะทุ่มตรง

ที่หน้าประตูโรงเรียนเมืองหลวงหมายเลขสิบห้า

ท้องฟ้ากำลังค่อยๆ มืดสลัว เหลืออีกนิดจะกลายเป็นค่ำมืด ท้องฟ้าปลอดโปร่งปราศจากเมฆครื้ม

โรงเรียนเมืองหลวงหมายเลขสิบห้าตั้งอยู่ทางทิศตะวันตกของสวนเถาหรานถิง ถนนจื้อซิน อยู่ใกล้กับไช่ซื่อโค่วมาก ความจริงระยะทางจากบ้านพ่อแม่มาที่นี่ไม่ต้องขับรถมาก็ได้ แค่เดินมาสิบห้านาทีก็ถึงแล้ว เมื่อมาถึงจางเย่พบว่าหน้าประตูโรงเรียนมีรถเข้าออกอย่างหนาแน่น นึกเสียใจที่ขับรถมาอยู่บ้าง ชัดเจนว่ารถพวกนั้นคงเป็นของบรรดาพ่อแม่ผู้ปกครองที่พาบุตรหลานมาร่วมงานเลี้ยงปีใหม่ ดูจากอายุพวกเด็กๆ แล้ว คงไม่ได้มีเพียงนักเรียนชั้นมัธยมต้นเท่านั้น แต่ยังมีพวกนักเรียนชั้นมัธยมปลายร่วมด้วย ซึ่งเป็นปกติที่งานปีใหม่มักจะจัดรวมทุกชั้นปีเข้าด้วยกัน โรงเรียนเมืองหลวงหมายเลขสิบห้าถือเป็นจุดหลักของเมือง งานปีใหม่ที่จัดจึงค่อนข้างคึกคักกว่าโรงเรียนมัธยมทั่วไป

รถต่อแถวรอจอดคิวยาวเหยียด

จางเย่ประเมินความเร็วแล้ว คงต้องใช้เวลาเป็นครึ่งชั่วโมงถึงจะได้เข้าไปในโรงเรียน เขาอยู่ที่นี่มานานจนคุ้นชิน ดังนั้นจึงเลี้ยวรถกลับ ขับออกไปทางทิศตะวันตก 200 เมตร จอดรถที่หน้าร้านหม้อไฟ ร้านนี้มีลูกค้าเข้าออกอยู่ประปราย จึงไม่มีรถมาจอดมากนัก อีกทั้งเจ้าของร้านเป็นคนท้องที่ คุยกันง่าย ส่วนใหญ่เวลาไม่มีที่จอดแถวบ้าน เขาก็มักมาจอดตรงนี้ เจ้าของร้านเองก็ไม่ว่าอะไร

ลงจากรถ จางเย่รีบสาวเท้าไปที่โรงเรียนเมืองหลวงหมายเลขสิบห้า

งานเลี้ยงจะเริ่มทุ่มครึ่ง ตอนนี้คนส่วนใหญ่ต่างมาถึงกันหมดแล้ว

กริ๊งๆๆ

เสียงโทรศัพท์มือถือดังขึ้น

"พี่! ทำไมยังไม่มาอ่ะ!" เสียงของเฉาเหมิงเหมิงดังมาตามสายทันที

จางเย่กลั้วหัวเราะ "ฉันมาถึงแล้ว เพิ่งเข้าประตูมานี่แหละ ประตูหลักทางทิศตะวันตก รออยู่ใต้ป้ายคำขวัญโรงเรียนนะ?"

"ถึงแล้ว? ได้ๆๆ! รอหนูแป๊บ!" วางสายอย่างเร็ว

ไม่นานนัก ร่างเล็กน่ารักก็วิ่งตึกตักมาหาชายหนุ่ม "พี่ชาย!" มองเขาอย่างพูดอะไรไม่ออกไปวูบหนึ่ง "ทำไมถึงยังใส่แว่นกันแดดล่ะ?"

จางเย่กล่าว "ชินแล้วน่ะ ใส่ไปงั้น"

เฉาเหมิงเหมิงเบ้ปากใส่ "หนูอยากอวดอ่ะ! พี่ใส่แว่นงี้ใครจะไปจำได้"

จางเย่กรอกตาใส่ "เธอหยุดเลยนะ พี่เธอไม่ได้ดังขนาดนั้นสักหน่อย หน้าฉันไม่มีอะไรน่าอวดหรอก รีบไปเถอะ ฉันสัญญาว่าจะมากับเธอก็ดีแค่ไหนแล้ว"

เฉาเหมิงเหมิงแทบจะลากเขาไปทางหอประชุมอยู่รอมร่อ "ก็ได้ เดินเร็วๆ สิ ที่ข้างในเกือบเต็มแล้วนะ วันนี้คนมาเยอะเกิน งานปีใหม่รอบนี้จัดรวมทั้งฝั่ง ม.ต้น ม.ปลาย ถึงจะไม่เข้าร่วมก็ได้ แต่คนก็ยังมากันตั้งครึ่ง แล้วแต่ละคนที่มาต่างพาผู้ปกครองมาด้วยคนหนึ่ง ห้องประชุมเลยจุคนแทบไม่ไหว"

เข้ามาในห้องประชุม มีผู้คนอยู่กันแน่นขนัดไปหมด

บรรยากาศของคนเบียดเสียดกันแออัด ไม่ใช่เวลาดีเลยจริงๆ

"อย่าเบียดซี่!"

"ลูกสาวป๊า ป๊ามาแล้ว!"

"อาจารย์ซุน ไม่เจอกันนานนะคะ!"

"ปีสามห้องหนึ่ง! ผู้ปกครองของนักเรียนปีสามห้องหนึ่งเชิญทางนี้ค่ะ!"

"ปีสองห้องห้ารวมกันทางนี้! พ่อแม่ใครยังไม่มารีบติดต่อเร็ว!"

"เพื่อนๆ ห้องสาม ทุกคนฟังหน่อย ตอนงานเลี้ยงพยายามอย่าเสียงดังนะ เงียบๆ ด้วยล่ะ จะอัดวีดีโอ"

บรรดาผู้ปกครองรีบเข้าไปนั่งประจำที่

พวกครูประจำชั้นเองก็ยุ่งจนหัวหมุนกันน่าดู

ข้างใน ไม่ใช่ว่าไม่มีใครจำจางเย่ไม่ได้เลย มีบางคนหันมาเหลือบมองเขาเล็กน้อยก่อนจะละสายตาไป คงรู้สึกว่าจางเย่นั้นคุ้นตา แต่ก็ไม่ได้ใส่ใจอะไร จางเย่ในตอนนี้จะอย่างไรก็ถือเป็นคนมีชื่อเสียงแล้วคนหนึ่ง โดยเฉพาะในเมืองหลวงที่มีชื่อไม่น้อย แค่ไม่ดังขนาดระดับจางหย่วนฉีที่เป็นดาราใหญ่มีชื่อโด่งดังคับฟ้า ชื่อเสียงเขายังนับว่าจำกัด อย่างในสถานการณ์ที่เดินอยู่หน้าสถานีโทรทัศน์หรือในงานรวมดารา ถ้าทุกคนเห็นจางเย่ใส่แว่นกันแดด อาจจะคาดเดาได้ไม่ยากว่าเป็นจางเย่ ขณะที่ในงานเลี้ยงปีใหม่ของโรงเรียนธรรมดาๆ แบบนี้ ทุกคนเพียงรู้สึกว่าจางเย่ช่างคุ้นตาเท่านั้น และไม่มีใครพยายามจะนึกให้ออกเช่นกัน

"เหมิงเหมิง!" ทางนั้นมีหญิงสาวคนหนึ่งตะโกนเรียกน้องสาม

เฉาเหมิงเหมิงรีบโบกมือตอบ "ฮิๆ อาจารย์เหลิ่ง หนูมาแล้วค่ะ!"

หญิงสาวหน้าตาธรรมดาๆ สวมแว่นกรอบดำคนนี้ เป็นครูประจำชั้นของเฉาเหมิงเหมิง "ช้าทุกรอบเลยนะ ผู้ปกครองเธอล่ะ?"

เฉาเหมิงเหมิงตอบกลับพร้อมชี้ไปทางจางเย่ "นี่ๆ!"

อาจารย์เหลิ่งยิ้ม ค้อมศีรษะทัก "คุณ?"

จางเย่ยิ้มตอบ "สวัสดีครับอาจารย์เหลิ่ง ผมเป็นพี่ชายของเหมิงเหมิง ยัยเด็กคนนี้ต้องรบกวนคุณแล้วครับ"

อาจารย์เหลิ่งจับมือทักทายกับชายหนุ่ม "ไม่เป็นไรค่ะ เหมิงเหมิงไม่ได้มีปัญหาอะไรขนาดนั้น อยู่ในชั้นเรียนก็ดูมีความสุขดี เพียงแต่ว่าเรื่องเรียนไม่ค่อยก้าวหน้า กลับไปก็ช่วยบอกพ่อแม่แกหน่อยนะคะ ก่อนหน้านี้คุยกับพ่อแม่แกแล้วตั้งหลายครั้ง ก็ยังไม่ค่อยได้ผล คุณเป็นพี่ชาย น่าจะใกล้ชิดกันมากกว่า หากคุณพูดอะไรไปอาจจะได้ผลกว่าให้พ่อแม่พูดนะคะ นักเรียนคนนี้น่ะ เรื่องภาษาไม่ค่อยได้เรื่อง ฉันเองก็เป็นครูสอนภาษาจีนและครูประจำชั้นด้วยค่ะ อีกไม่นานจะสอบปลายภาคอยู่แล้ว ในฐานะครูจึงอดกังวลไม่ได้ค่ะ เรื่องความรู้พื้นฐานแกใช้ไม่ได้เลย เขียนเรียงความก็ไม่ดีนัก อ้อ ยังมีเรื่องคะแนนเลขอีก ก็..." ครูประจำชั้นคนนี้ถือว่ามีความรับผิดชอบทีเดียว แม้แต่วันปีใหม่แบบนี้ก็ยังเป็นห่วงการเรียนของเด็กนักเรียน

เฉาเหมิงเหมิงมีสีหน้าเหลือจะทน หันไปค้อนใส่ขวับ ส่งสายตาสื่อสารกับจางเย่ : ดูสิ หนูพูดอะไรได้บ้าง ครูพอเห็นพ่อแม่ก็เหมือนได้อัพยาเลยใช่ไหม?

จางเย่ได้แต่ตอบรับเป็นคำๆ ไป "ครับ.. ครับ.. ได้ครับ.. ครับ กลับไปผมจะจัดการเธอ"

อาจารย์เหลิ่งยังย้ำอีก "คุณก็คุยกับแกดีๆ หน่อยนะคะ" เหลือบดูเวลาแล้วก็รีบตัดบท ปลีกตัวไป "เฮ้อ แค่นี้ก่อนนะคะ พวกคุณก็รีบไปนั่งที่นะ"

เฉาเหมิงเหมิงกล่าวอย่างฉงน "ไหงไม่มีที่แล้วอ่ะ?"

อาจารย์เหลิ่งหันกลับไปมองก็พบว่าที่นั่งของชั้นเรียนเธอนั้นไม่มีเหลือแล้ว ตรงทางเดินยังมีพ่อแม่ผู้ปกครองกับนักเรียนในชั้นของเธอยืนรออยู่ด้วย "ผู้ปกครองทุกท่าน ขอโทษด้วยจริงๆ ค่ะ วันนี้ทางโรงเรียนเตรียมงานได้ไม่ดี ทีมงานกำลังเตรียมที่นั่งให้ ทุกท่านรอกันสักครู่นะคะ คงเป็นนั่งที่ระเบียง ต้องขอโทษด้วยจริงๆ ค่ะ ทุกท่านทนกันนิดหนึ่งนะคะ"

ขนาดอาจารย์เหลิ่งก็ยังไม่ได้นั่งที่นั่งเบาะของเธอเลย เมื่อเห็นว่ามีผู้ปกครองสูงวัยอยู่ด้วย เธอไม่ลังเลรีบยกเก้าอี้ให้เขานั่งทันที ก่อนจะไปเอาเก้าอี้มาใหม่ ก็หันไปหาคนช่วยยกเก้าอี้มาทางด้านนี้ เพื่อนั่งกับเหล่าผู้ปกครองที่ระเบียง ห้องอื่นๆ เองก็ตกอยู่ในสถานการณ์เดียวกัน บางห้องมีคนนั่งไม่เต็ม ก็จะถูกห้องอื่นๆ เข้ามานั่งแทรก ห้องที่มีคนเต็มก็ออกมานั่งกันที่ระเบียง เพียงแต่ว่าครูประจำชั้นไม่ออกมานั่งด้วยเท่านั้น

ดังนั้นอาจารย์เหลิ่งจึงยิ่งนับว่าเป็นครูที่ไม่เลวทีเดียว

จางเย่ไม่จุกจิกเรื่องมาก เดินไปนั่งตรงม้านั่งริมระเบียง

เฉาเหมิงเหมิงไม่ค่อยพอใจ "พี่ชาย ไม่งั้นพี่ไปนั่งที่ฉันตรงนั้นไหม พี่เป็นถึงดา..."

"เอาน่า เรื่องเล็กนิดเดียว" จางเย่ตัดบทน้องสาว "รีบๆ ไปเตรียมบทท่องของเธอได้แล้ว รายการเธออยู่ครึ่งหลังนี่"

"งั้น...ก็ได้" เฉาเหมิงเหมิงยอมกลับไปนั่งที่ ล้อมรอบด้วยเหล่าเพื่อนร่วมชั้นเรียนของเธอ

ข้างๆ เธอ มีเด็กหญิงคนหนึ่งหัวเราะคิกคัก "เหมิงเหมิง ใครน่ะ?"

"พี่ฉัน" เฉาเหมิงเหมิงยืดคอตอบ "หล่อไหม?"

เด็กชายอีกคนกระพริบตาปริบๆ "เอ่อ พี่เธอทำไมถึงยังใส่แว่นดำอีกล่ะ? ในห้องนี้มืดมากละนะ"

เฉาเหมิงเหมิงหัวเราะฮิๆ "พี่ฉันเป็นดาราดังนี่ ก็ต้องใส่แว่นดำสิ"

"ดาราดัง? ไม่ใช่มั้ง?" เด็กชายที่อายุมากกว่าใครกล่าว

เด็กหญิงที่ไม่ได้เป็นมิตรกับเฉาเหมิงเหมิงนักกล่าวแย้งขึ้นมา "ดาราอะไรกัน เหมิงเหมิงโกหกคำโตทั้งนั้น ฉันว่าพี่เธอก็แค่ใส่แว่นดำทำเป็นเท่ไปงั้นแหละ!"

เฉาเหมิงเหมิงแค่นเสียง "ลี่ลี่เอ๋ย ไม่ใช่ว่าฉันดูถูกเธอหรอกนะ ถ้าฉันบอกเธอว่าพี่เป็นใคร ฉันว่าเธอต้องช็อกตายแน่!"

ลี่ลี่เบ้ปาก "โม้ไปเถอะ"

เฉาเหมิงเหมิงแบะปาก "ฉันไม่สนใจเธอแล้ว!"

เด็กชายคนหนึ่งรีบเข้ามาปราม "ลี่ลี่ เหมิงเหมิง เธอสองคนอย่าทะเลาะกันน่า เจอหน้ากันทีไรเป็นต้องกัดกันทุกที พวกเธอไม่เบื่อแต่พวกเราเบื่อแล้วนะ"

ดารา?

เพื่อนนักเรียนคนอื่นๆ ต่างไม่เก็บมาคิด

อาจารย์เหลิ่งได้ยินบทสนทนาของทางโน้น จึงหันมาเหลือบมองจางเย่ที่อยู่ด้านข้าง พบว่าชายหนุ่มคนนี้ดูคุ้นตามาก แต่ว่าดันมีหน้าตาธรรมดามากจริงๆ จึงเลิกสนใจ

"น้องชาย นายเป็น?" ผู้ปกครองที่อยู่ข้างๆ ชายหนุ่มหันมาถาม

จางเย่หันมาเห็นเป็นชายวัยกลางคน "โอ๊ะ ผมเป็นพี่ชายเหมิงเหมิงครับ"

ชายคนนั้นยิ้ม ผงกศีรษะทักทาย "สวัสดี ผมเป็นพ่อของเผิงเผิง"

"ฉันเป็นแม่ของเสี่ยวเมิ่ง สวัสดีทุกคนนะคะ" มีหญิงวัยกลางคนถือโอกาสทักทายด้วย

จางเย่กับเหล่าผู้ปกครองต่างพูดคุยกัน เขารู้สึกไม่ชินกับบรรยากาศของ ‘สมาคมผู้ปกครอง’ นี่เลยจริงๆ แต่ละคนอายุสามสิบสี่สิบแล้ว ทว่าเขาเพิ่งจะยี่สิบกว่าเท่านั้นเอง

"น้องชายทำงานอะไรรึ?" ชายวัยกลางคนถามอย่างสนใจ

"ผมเหรอ?" จางเย่ถึงกับชะงักค้าง ตอบไม่ออกอยู่ครู่หนึ่ง จะบอกว่าเป็นนักเขียนก็ไม่ได้ บอกว่าเป็นพิธีกรเหรอ? แต่ตอนนี้โดนพักงานอยู่ งั้นบอกว่าสอนหนังสือ? พรุ่งนี้นู่นถึงได้ไปรายงานตัว โชคดีที่ระหว่างนั้นหญิงวัยกลางคนช่วยเบนความสนใจไป

หญิงวันกลางคนถามขึ้น "แล้วพี่ชายทำอะไรเหรอคะ?"

ชายวัยกลางคนคลี่ยิ้ม "เป็นบรรณาธิการหนังสือพิมพ์ ปรับแต่งเรียบเรียงอักษรก่อนตีพิมพ์น่ะครับ ผมเคยตีพิมพ์บทความของอาจารย์เหลิ่งด้วยนะ แถมผมยังเป็นคนรับผิดชอบงานนั้นเองด้วย เพิ่งตีพิมพ์ไม่กี่เดือนนี่เอง นามปากกา ‘จันทร์เย็นเยียบ’ เป็นอาจารย์เหลิ่งเรานี่แหละ บังเอิญจริงๆ"

ชายอีกคนก็ถาม "เอ๋? อาจารย์เหลิ่งเคยออกหนังสือพิมพ์ด้วยเหรอ?"

ชายวัยกลางคนยิ้ม กล่าว "ใช่แล้ว อาจารย์เหลิ่งมีความสามารถมากนะ พวกกองบรรณาธิการผมชมไม่ขาดปาก เขียนได้ดีมากๆ"

อาจารย์เหลิ่งคลี่ยิ้มขัดเขิน กล่าวว่า "พี่หยาง อย่ายอฉันเลยค่ะ ฉันแค่โชคดีนิดหน่อย มีความรู้แค่เล็กน้อย ไม่เรียกว่ามีความสามารถอะไรหรอกค่ะ"

พี่หยางหัวเราะ "คุณนี่ถ่อมตัว คุณไม่มีความสามารถใครล่ะจะมี"

อาจารย์เหลิ่งยิ้มน้อยๆ "แน่นอนต้องเป็นอาจารย์จางเย่สิคะ ฉันเป็นสาวกเขานะ แต่งกลอนได้ดี ทำรายการก็เยี่ยม ไม่เคยต้องใช้สคริปต์ ไม่ต้องหยุดคิดอะไรด้วย นึกอะไรก็เขียนได้หมด ทุกคำที่ออกมาจากปากล้วนกลายเป็นผลงานคลาสสิก อาจารย์จางนี่แหละถึงจะเรียกกว่ามีความสามารถ!"

พี่หยางรับคำ "นั่นก็ใช่ ได้ยินว่า ‘รวมบทประพันธ์จางเย่’ ตอนนี้ขายได้สองแสนกว่าเล่มแล้ว ไม่ใช่นิยายนะ แต่เป็นรวมบทกวี ยอดขายยังทะลุฟ้าขนาดนี้แน่ะ!"

อาจารย์เหลิ่งกล่าว "ในบรรดายอดขายนั่น แค่ฉันคนเดียวซื้อไปสามเล่มแล้วค่ะ กลอนของอาจารย์จางดีจริงๆ บทความกับสุนทรพจน์ถือว่าเป็นระดับโลกไปแล้ว ไม่มีข้อโต้แย้ง!"

หญิงวัยกลางคนกล่าว "ฉันยังไม่เคยอ่านผลงานของจางเย่เลย แต่น้องสาวฉันชอบมากๆ โดยเฉพาะรายการ ‘จางเย่ทอล์คโชว์’ นั่นดูไปตอนละสองสามรอบแล้ว"

ทว่าพี่หยางกลับถอนหายใจ "ในวงการวรรณกรรม ตอนนี้หน้าใหม่ที่โดดเด่นที่สุดก็จางเย่นี่แหละ แต่ผมว่าถ้าให้เทียบกับพวกมือเก๋า ปรมาจารย์ที่มีชื่อมาก่อนหน้ายังถือว่าเก่งกว่าจางเย่นะ ในเชิงวรรณศิลป์ ผลงานจางเย่ยังด้อยกว่าปรมาจารณ์พวกนั้นอยู่บ้าง"

อาจารย์เหลิ่งส่ายหน้า "ฉันไม่เห็นด้วยค่ะ ฉันว่าผลงานของจางเย่อยู่ระดับเดียวกับปรมาจารย์ทั้งหลายแล้ว ไม่ได้ด้อยหรือดีกว่านะคะ"

พี่หยางมองหญิงสาว "อาจารย์เหลิ่ง ผมมีมุมมองแตกต่างนะ ถ้าพูดถึงกลอนเสียดสี จางเย่คือนักเลงกลอนที่ร้ายกาจที่สุด ถึงกับประชันกับเหล่าปรมาจารย์ได้อย่างสูสี ไม่ว่าจะ ‘น้ำนิ่ง’ หรือ ‘คำตอบ’ แม้แต่กลอนครวญอย่าง ‘เพลงนักโทษ’ กับ ‘คำสารภาพ’และ ‘บทเพลงแห่งนกนางแอ่นผู้กล้าหาญ’ ก็ด้วย ในแง่นี้ จางเย่นับว่าถึงจุดสูงสุดแล้ว ผมยอมรับ แต่ในแง่กลอนรัก จางเย่แทบไม่มีผลงานเลย ‘เห็นหรือไม่เห็น’ ไม่ใช่กลอนรัก ถ้าจะนับกันจริงๆ ‘นกบนฟ้ากับปลาในน้ำ’ ยังพอนับได้ ดังนั้นในแง่ของความหลากหลายและความลึกล้ำ เทียบกับเหล่าปรมาจารย์แล้ว จางเย่ด้อยกว่าปรมาจารย์เหล่านั้นอยู่"

หญิงวัยกลางคนกล่าว " ‘นกบนฟ้ากับปลาในน้ำ’ ฉันก็เคยได้ยิน แต่งดีมากๆ ค่ะ"

อาจารย์เหลิ่งยิ้ม "แค่ ‘นกบนฟ้ากับปลาในน้ำ’ ก็พอแล้วล่ะ"

พี่หยางกล่าว "แต่พูดกันจริงๆ นะ ‘นกบนฟ้ากับปลาในน้ำ’ เอย ‘ระยะทางที่ใกล้ที่สุดในโลก’ เอย อย่างมากก็เป็นแค่การเรียกร้องหาความรักเท่านั้น ไม่ใช่กลอนรักแบบจริงๆ จังๆ ด้วยซ้ำ อย่างน้อยนี่คือสิ่งที่ผมเข้าใจนะ เพราะงั้นในวงการกวีซึ่งให้ความสำคัญกับความรัก จางเย่ยังไม่ได้พิสูจน์ตัวเองด้วยผลงานเหล่านี้เลย ถ้าเกิดเขามีกลอนบทใหม่ที่สามารถแสดงความชื่นชมในความรักได้ ผมถึงจะยอมรับว่าเขาเป็นระดับปรมาจารย์!"

อาจารย์เหลิ่งไม่เถียงกับเขา "เดี๋ยวก็มีค่ะ"

เสียงพูดคุยจ้อกแจ้กของบทสนทนาพวกเขาเหล่านี้ กลับดังวนอยู่รอบๆ จางเย่ระยะเผาขน!

จางเย่ที่นั่งอยู่ระหว่างพวกเขาอดหน้าดำหน้าแดงไม่ได้ ก็เล่นนั่งฟังคนพูดถึงตัวเองขนาดนี้น่ะสิ ครูประจำชั้นของเหมิงเหมิงยังออกตัวว่าเป็นแฟนคลับเขาอีก จางเย่ก็อดอมยิ้มไม่ได้

ดูสิ!

นี่แหละคนดัง!

นี่แหละคนดังอย่างลูกพี่นี่ไง!



*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./89.md)