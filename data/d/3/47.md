##บทที่ 247 : เครดิตรายการที่ทำให้ทุกคนต้องตะลึง!
[ส่วนที่โดนตัดในตอนที่ 246 ที่ขาดหายไป ซึ่งทาง Fictionlog ได้รับอนุญาตจากนักเขียนให้นำส่วนที่ตัดออกก่อนหน้านี้มาลงเว็บได้-- ต้องขออภัยในความผิดพลาดด้วยค่ะ]

ต่งซานซานเดินเข้าห้องน้ำ "ฉันไปแปรงฟันก่อนนะ นายเองก็แปรงด้วยล่ะ"

"ก็ได้" จางเย่ใจเต้นตึกตัก เลิกเล่นเน็ต แบกเอาโน๊ตบุ๊คกลับไปเก็บในห้องของตัวเอง ในสายตาของชายหนุ่ม ดาวมหา’ลัยคนนี้มีเสน่ห์แสนดึงดูดใจอย่างยิ่ง

ไม่นานหลังจากนั้น ดาวมหา'ลัยเดินออกมาจากห้องน้ำ

จางเย่มองเธอ ก่อนเดินเข้าห้องน้ำแล้วเริ่มแปรงฟันล้างหน้า

เมื่อชายหนุ่มออกมา ต่งซานซานกำลังนั่งดูข่าวทีวีอยู่บนโซฟา เป็นรายการข่าวประจำวันที่ฉายซ้ำ

จางเย่เดินไปนั่งข้างๆ เธอ ทำทีเหมือนจะพูดอะไรแต่ก็ยิ้มแล้วไม่พูดอะไรต่อ เพียงแค่นั่งดูข่าวไปเรื่อยๆ

ต่งซานซานถาม "แปรงฟันแล้ว?"

"แปรงแล้ว" จางเย่กระแอมตอบ

"อือ" ต่งซานซานไม่พูดอะไรต่อ

บรรยากาศทั้งแปลกประหลาดระคนเขินอาย

ปกติดาวมหา’ลัยคนนี้ดูเป็นคนที่มีรสนิยมและไม่ถือตัว แต่ความจริงแล้วมีเพียงเพื่อนร่วมชั้นอย่างจางเย่ที่รู้จักกันมาหลายปีที่รู้ว่าบุคลิกของต่งซานซานนั้นไม่ได้เปิดเผยเหมือนอย่างที่เห็นจากภายนอก เธอค่อนข้างขี้อายและกลัวคน ซึ่งตรงกันข้ามกับที่เห็นโดยสิ้นเชิง

ต่งซานซานตอนนี้สวมกางเกงดำกับเสื้อเชิ้ตสีแดงรัดรูปนั่งอยู่บนโซฟา ขาสองข้างไขว้สลับกันไปมาไม่หยุด ดูไม่ปกติเท่าไร

แต่จางเย่กลับไม่ปกติยิ่งกว่า แม้ว่าต่อหน้าศัตรู เขาจะเยือกเย็นประหนึ่งลมหนาวในฤดูใบไม้ร่วง แต่พอต่อหน้าผู้หญิงแล้ว จางเย่กลับไม่ประสาเอาเสียเลย!

ดังนั้น ทั้งสองจึงนั่งประหม่ากันอยู่เช่นนั้นตั้งแต่สี่ทุ่มจนสี่ทุ่มครึ่ง

ข่าวจบลงตอนครึ่งชั่วโมงต่อมา ต่งซานซานปิดโทรทัศน์ หันหน้ามาหาจางเย่แล้วยิ้มกล่าวว่า "เร็วเข้า ง่วงแล้ว"

จางเย่รับคำอืม

ต่งซานซานมีความเคลื่อนไหวเล็กๆ แบบซ้ำๆ อยู่หลายครั้ง เดี๋ยวเอามือจัดผม เดี๋ยวเอามือจัดเสื้อผ้า สุดท้ายถึงหมุนตัวไปหาจางเย่ ริมฝีปากล่างเผยอขึ้นเล็กน้อย ดวงตาคู่สวยพริ้มหลับลง ไม่สิ น่าจะหรี่ตาลงมากกว่า ยังเห็นลูกตาอยู่นิดหนึ่งนี่นา

จางเย่ยกถ้วยชาขึ้นดื่มอย่างประหม่า ก่อนจะรวบรวมความกล้า ยกตัวขึ้นเล็กน้อย ศีรษะค่อยๆ ก้มลงหาเธอทีละนิด

"เดี๋ยวนะ" ต่งซานซานลืมตา "ฮ่าๆ คอแห้งอ่ะ ฉันกินน้ำด้วยสิ" เธอกลับชักช้ารีรอที่จะดื่มชาเสียอย่างนั้น สุดท้ายต่งซานซานหยิบแก้วน้ำของจางเย่ไป ไม่ได้สนใจว่ามีน้ำลายของจางเย่เปื้อนอยู่หรือไม่ก็กระดกดื่มเข้าไป "อื้อ ได้ละ"

เกิดความเงียบอยู่ชั่วขณะ

จางเย่ก้มหน้าลงช้าๆ อีกครั้ง ปากงับลงบนริมฝีปากล่างของต่งซานซาน เพราะว่าน้ำลายนั้นอย่างไรก็มีกลิ่น ครั้งก่อนที่จางเย่จูบกับต่งซานซานก็ถือว่ามีประสบการณ์มาแล้ว ดังนั้นจึงไม่เล็งไปที่ริมฝีปากบน เพราะริมฝีปากบนกับปลายจมูกอยู่ใกล้กัน จางเย่ที่ทั้งสูบบุหรี่ทั้งดื่มเหล้า ต้องสร้างภาพลักษณ์ที่ดีเล็กน้อย ดังนั้นจึงประกบจูบลงไปที่ริมฝีปากล่างของเธอ บริเวณนั้นทั้งอวบหนาทั้งมีรสจูบชัดเจน เป็นจูบที่ให้ความพึงพอใจจริงๆ

ริมฝีปากทั้งสองประกบกัน

ศีรษะทั้งสองขยับเข้ามาใกล้ชิดกัน

จางเย่ยังจำความผิดพลาดครั้งก่อนที่ไม่ได้แหย่ลิ้นเข้าไปได้ ดังนั้นคราวนี้จางเย่ที่กลัวว่าต่งซานซานจะชิ่งหนีได้แบบตอนนั้น จึงรีบฉวยโอกาสสอดลิ้นเข้าไปในริมฝีปากของดาวมหา’ลัย คลอเคลียอยู่ปลายลิ้นของหญิงสาว

ต่งซานซานไม่ทันป้องกัน "อื้อ!"

ตอนนี้จางเย่ทั้งตื่นเต้นทั้งกระวนกระวาย แต่ด้วยนิสัยของเขา เรื่องไหนที่ตัดสินใจทำไปแล้วจะไม่เปลี่ยนใจแน่นอน ต่อให้จะเป็นเรื่องใหญ่แค่ไหนก็ตาม! ริมฝีปากประกบจูบอย่างดูดดื่ม แลกลิ้นกับดาวมหา’ลัยจนพอใจแล้ว จางเย่ก็ไม่กล้าเรียกร้องอะไรอีก ค่อยๆ ถอนริมฝีปากออกจากเธออย่างช้าๆ

ต่งซานซานหอบหายใจ ดูคล้ายคนหายใจไม่ออก พูดปนหอบเสียงแหบพร่า "ทำไมถึงได้สอดลิ้นเข้ามาล่ะ!? ไม่ได้พนันกันแบบนี้นี่?"

จางเย่แกล้งเซ่อ "ไม่ใช่เธอบอกว่าเดทกันเหรอ?"

ต่งซานซาน "..."

จางเย่รีบเสริม "ที่พนันกันไม่ได้บอกว่าห้ามนี่ งั้นครั้งหน้าเวลาพวกเราพนันกันก็ใส่เงื่อนไขให้ชัดหน่อยสิ"

"ยังจะมีครั้งหน้าอีก?" ต่งซานซานจ้องเขาตาเขียวปั๊ด ก่อนจะฉีกยิ้มกว้างกล่าว "นายนี่มันไม่รู้จักพอจริงๆ ไม่เล่นด้วยแล้ว ฉันไปนอนละ นายก็รีบไปนอนได้แล้ว"

จางเย่กล่าวด้วยเสียงนุ่มนวล "ฝันดีนะซานซาน"

"ฝันดี" ต่งซานซานกลับห้องไปแล้ว

เหลือเพียงจางเย่คนเดียวในห้องนั่งเล่น เหลือไว้เพียงรสจูบหอมหวานในปากของเขาเท่านั้น!

…………………………………………………………………

บทที่ 247 : เครดิตรายการที่ทำให้ทุกคนต้องตะลึง!

นอนดึก

เช้าวันต่อมาจึงตื่นสาย

จางเย่คืบคลานขึ้นจากเตียงมาดูนาฬิกา สวรรค์ สิบโมงเช้าแล้ว เขารีบลุกขึ้นมาเปลี่ยนเสื้อผ้า เมื่อคืนตอนที่นอนอยู่บนเตียงมัวแต่นึกถึงรสชาติริมฝีปากและเรียวลิ้นนุ่มนิ่มของต่งซานซานจนหลับไม่ลง เมื่อเช้าต่งซานซานคงรีบไปจัดการกับรายการของเธอ จึงไม่ได้แวะมาปลุกเขา จางเย่เองก็พึ่งพาต่งซานซานเป็น ‘นาฬิกาปลุก’ ไปแล้วจึงไม่ได้ตั้งนาฬิกาเอาไว้ ทำให้ตื่นสายเอาป่านนี้ เพราะงั้นไม่ควรเสียเวลาอีก ขืนไปสายคงไม่ดี

ห้องนั่งเล่นไม่มีใคร

แต่บนโต๊ะมีข้าวผัดไข่ที่ผัดไว้ตั้งแต่เมื่อคืนวางไว้อยู่ มองดูก็ทราบว่าเป็นฝีมือของต่งซานซาน จางเย่ลังเลก่อนเปลี่ยนความตั้งใจ เอาเข้าไปอุ่นร้อนในไมโครเวฟเล็กน้อยก่อนกิน ถึงอย่างไรก็สายไปแล้ว กินให้เสร็จก่อนค่อยว่ากันดีกว่า ฝีมือของแม่ดาวมหา’ลัยต้องอย่าให้เสียเปล่า!

ออกจากบ้าน

เรียกรถแท็กซี่ที่ริมถนน

ฉับพลัน วัยรุ่นคนหนึ่งที่เดินอยู่ริมถนนมองเห็นจางเย่ มองเขาตาโตอยู่ครู่หนึ่ง ก่อนชี้นิ้วเรียกเขา "คุณ...คุณ...คุณคือจางเย่!"

จางเย่งงงัน ยิ้มก่อนพยักหน้าให้เขา

วัยรุ่นคนนั้นท่าทางตื่นเต้นน่าดู "ไอ้หยา! คุณจริงๆ ด้วย! เมื่อวานผมดู ‘จางเย่ทอล์คโชว์’ แล้ว! พูดได้เทพโคตร!"

จางเย่ยินดีอย่างยิ่ง กล่าวว่า "ขอบคุณที่สนับสนุนครับ"

เขาร้องอยู่คำหนึ่ง ก่อนจะมีเด็กสาวมองเห็นจางเย่ กรี๊ดสุดเสียง "จางเย่! จางเย่ที่พูดรายการทอล์คโชว์เมื่อคืนนี่!" เธอรีบหันกลับไปเรียกเด็กสาวบนรถที่ห่างออกมา "เมิ่งเมิ่ง! รีบมาดูเร็ว! ฉันเจอดาราล่ะ! เป็นตลกหน้าตายล่ะ!"

เด็กสาวอีกคนวิ่งมาจากทางนั้นด้วยความตื่นเต้น!

"อาจารย์จาง!"

"รายการคุณสุดยอด!"

"ขอลายเซ็นหน่อยค่ะ!"

"หนูด้วย! หนูเป็นแฟนเดนตายของคุณตั้งแต่ดูรายการแล้ว!"

จางเย่เองก็ยินดีอย่างยิ่ง เซ็นชื่อให้พวกเขาทีละคน ในที่สุดที่เซี่ยงไฮ้ก็มีคนจำเขาได้แล้ว แม้ว่าจะทำให้เขาไปทำงานสายก็ตาม เพราะแฟนคลับคือที่พึ่งพิงของเขานี่นา

ตอนนี้รอบข้างมีคนจำนวนมากที่เดินผ่านไปมามองพวกเขาอย่างสงสัย แค่เหลือบมองแล้วก็ผ่านไป ชัดเจนว่าไม่รู้จักจางเย่ เป็นเรื่องยากทีเดียวกว่าเขาจะเริ่มมีชื่อเสียงในระดับประเทศ ซึ่งไม่ได้กระจุกอยู่แค่ในเมืองหลวงอีกต่อไป เรียกว่าก้าวหน้าขึ้นเสียที ชัดเจนว่าชายหนุ่มยังไม่ถึงขนาดอย่างดาราชั้นแนวหน้าที่เดินไปไหนก็ไม่มีใครไม่รู้จัก แต่ก็ยังพอใจอยู่ดี เพราะ ‘จางเย่ทอล์คโชว์’ เป็นตัวสร้างชื่อให้เขา จากจุดนี้บอกได้เลยว่ารายการเมื่อคืนนั้นประสบความสำเร็จอย่างยิ่ง เพียงแค่คืนเดียวเท่านั้นก็ทำให้มีคนมาขอลายเซ็นต์เขาจากรายทางแล้ว!

ถ่ายรูปกับแฟนคลับหลายคนจนพวกเขาล้วนพอใจ จางเย่ถึงได้เรียกแท็กซี่ สิ่งแรกที่เขาทำตอนขึ้นรถก็คือหยิบแว่นกันแดดสีดำอันใหญ่มาสวม!


……


ออฟฟิศ

แค่เข้ามาในห้องโถงใหญ่ก็มีคนไม่น้อยที่มองเห็นจางเย่ คนเหล่านี้ความจริงแล้วไม่ได้อยู่แผนกทีวีออนไลน์ แต่จำเขาได้

"อาจารย์จาง"

"มาแล้วเหรอ? อรุณสวัสดิ์"

หลายคนยิ้มให้เขาพร้อมกล่าวทักทาย

จางเย่ไม่รู้จักพวกเขาแต่ก็ตอบกลับไป "อรุณสวัสดิ์ครับ"

……

ทันทีที่จางเย่ก้าวเข้ามาในออฟฟิศ บรรยากาศกลับชวนหวาดหวั่นไม่น้อย แทบทุกคนในออฟฟิศล้วนหันมามองเขากันเป็นตาเดียว!

หวังสยงเองก็อยู่ด้วย

จางเย่รีบเข้าไปขอโทษเขา "หัวหน้า ขอโทษด้วยครับ เมื่อคืนนอนดึกไปหน่อยเช้านี้เลยตื่นสาย ต่อไปไม่สายแล้วครับ!"

หวังสยงเอามือตบบ่าเขาปุๆ กล่าวว่า "ไม่เป็นไร รู้ว่าหลายวันนี้เธอลำบากมามากแล้ว ร่างกายไม่เป็นไรใช่ไหม? ถ้าพักผ่อนไม่พอวันนี้ฉันให้เธอพักอีกวันได้นะ"

จางเย่ตอบ "ไม่เป็นไรครับ พอแล้ว"

หวังสยงกลั้วหัวเราะ "เธอเห็นยอดวิวของรายการเธอหรือยัง?"

"เห็นแล้วครับ" จางเย่กล่าวเสริม "เมื่อคืนเห็นอยู่ห้าล้าน"

หวังสยงหัวเราะฮ่าๆ กล่าว "งั้นถือว่าพอทันข่าว เมื่อเช้าพวกเราทุกคนยังพูดกันถึงเรื่องนี้อยู่เลย ประชุมตอนเช้าของบริษัทก็คุยกันเรื่องรายการใหม่ของเธอนี่แหละ"

จางเย่สงสัย "เบื้องบนของบริษัทพูดถึงผมเหรอครับ?"

หวังสยงชี้มาทางเขา "แล้วรู้ไหมว่าตอนนี้ยอดวิวของรายการเธอเท่าไร?" พูดจบก็ส่งเอกสารให้จางเย่แผ่นหนึ่ง "นี่คือสถิติล่าสุดที่อัพเดท!"

จางเย่รับมาดู

หวังสยงพูดตรงๆ "เจ็ดล้านสี่แสน!"

จางเย่ถึงกับพูดไม่ออก! เขาคิดว่าคืนนี้คงจะค่อยๆ เพิ่มขึ้นจนแตะเจ็ดล้านเสียอีก ไม่คิดเลยว่าเช้ามาก็ไปถึงแล้ว? เขาตะลึงแล้วจริงๆ!

หวังสยงกล่าวต่อไป "เธอรู้ไหมว่ายอดวิวนี้หมายความว่ายังไง? หมายความว่าเธอทำลายสถิติยอดวิวต่อตอนของสถานีโทรทัศน์ออนไลน์นับตั้งแต่ที่เคยบันทึกไว้! สร้างตำนานบทใหม่! ฉันมีข้อมูลของเดือนนี้ เป็นยอดวิวรายการใหม่ของสถานีโทรทัศน์ออนไลน์ในประเทศ! เธอขึ้นเป็นอันดับหนึ่ง! แล้วรู้ไหมว่าอันดับสองได้เท่าไร? หนึ่งล้านสามแสน! รายการของเธอแซงขึ้นไปเกือบหกเท่า! นี่คือชัยชนะเด็ดขาด! ไม่มีข้อโต้แย้ง! เดือนนี้มีรายการใหม่ที่เข้ามาจัดอันดับยอดวิวสูงสุดทั้งหมดสิบรายการ ต่อให้เอายอดวิวของอีกเก้ารายการมาบวกรวมกันแล้ว ก็ยังไม่เท่ารายการเธอรายการเดียวเลยด้วยซ้ำ! แล้วยังมากกว่ายอดรวมของรายการอื่นๆ ถึงสองเท่า!”

จางเย่ถ่อมตัว "อาจเป็นเพราะว่าเดือนนี้ไม่มีรายการใหม่ดีๆ มั้งครับ"

หวังสยงส่ายหัวแย้ง "ไม่ใช่รายการพวกนั้นไม่ดี รายการที่ได้มียอดวิวต่อตอนหนึ่งล้านสามแสน นับว่าเป็นความสำเร็จที่น่าประทับใจแล้ว แต่ว่ารายการของเธอมันดีเกินไปต่างหาก!" พูดจบ เขาก็หันไปมองคนอื่นๆ กล่าวว่า "ทุกคนวางมือจากงานลงก่อน ทุกคนรู้แล้วว่าปีนี้พวกเราบริษัทเหวยหว่อทำผลงานได้ไม่ดีตามเป้านัก โดนบีบจากสถานีโทรทัศน์ออนไลน์อื่นๆ อย่างหนัก จะเป็นการจัดอีเวนต์ก็ดีหรือว่าการทำกิจกรรมก็ด้วย พูดได้ว่าเป้าหมายพวกเราคือการแซงหน้าพวกนั้น! คว้าเอาตำแหน่งผู้นำในวงการกลับมาอีกครั้ง! และวันนี้ ‘จางเย่ทอล์คโชว์’ ได้สร้างประวัติศาสตร์หน้าใหม่! แซงหน้ารายการใหม่พวกนั้นจนได้! ผ่านไปหนึ่งปี ในที่สุดพวกเราก็กลับขึ้นมายืนแถวหน้าอีกครั้ง! พวกเราควรจะปรบมือให้กับจางเย่อย่างเร่าร้อนจริงไหม?"

"ควร!"

"อาจารย์จางเยี่ยมยุทธ์!"

"ร้ายกาจมาก! เจ็ดล้านกว่าวิว!"

"แถมยังไม่ทันถึงยี่สิบสี่ชั่วโมงด้วย! ถึงคืนนี้คงทะลุแปดล้านแน่ๆ สร้างประวัติใหม่แซงหน้าไปถึงสองล้าน? แม่*!"

"เจิดจ้าจนตาบอดแล้ว!"

"นั่นสิ เมื่อเช้าตอนผมเห็นยอดวิว ผมนี่อึ้งเลยครับ"

"ยอดวิวนี่ไม่ใช่เรื่องบังเอิญแน่ เมื่อคืนฉันดูรายการของอาจารย์จางแล้ว หัวเราะจนน้ำหูน้ำตาไหลไม่รู้กี่รอบ! เจ๋งโคตร!"

"สถานีเหวยหว่อของเรามีรายการแถวหน้าอีกแล้ว!"

ป้าบๆๆๆ!

ทุกคนปรบมือเสียงดังเกรียวกราวให้ชายหนุ่ม

หวังสยงก็เช่นเดียวกัน ท่าทางอารมณ์ดีมากๆ "อาจารย์จางน้อย ต่อไปเธอต้องคุยกับทุกคนบ้างนะ ถ่ายทอดประสบการณ์ให้กับเพื่อนร่วมงานบ้าง!”

จางเย่รีบโบกมือ "ผมเองก็เป็นหน้าใหม่ ได้แต่คลำทางไปทีละก้าว ทุกคนมาแบ่งปันร่วมถกปมด้วยกันดีกว่า อย่าบอกว่าสอนสั่งอะไรเลยครับ"

หัวหน้าไปแล้ว

จางเย่เดินไปที่โต๊ะของตัวเอง

ต่งซานซานไม่อยู่ คงกำลังวุ่นวายอยู่ในห้องอัด

อาเชียนกับเสียวอวี่เดินเข้ามาหาทันที "อาจารย์จาง ยินดีด้วย ยินดีด้วย"

จางเย่ยิ้มตอบ "เป็นเพราะความพยายามของทีมงาน ไม่ใช่ฝีมือผมแค่คนเดียวซะหน่อย"

"คุณยังไม่รู้สินะ ฮ่าๆๆ เมื่อเช้าเพื่อนร่วมงานเก่าแก่ของผมโทรหา เขาเองก็อยู่ในวงการเช่นกัน เพียงแต่ว่าอยู่ที่ช่องอื่นเท่านั้น" เสียวอวี่กล่าว "เขามาถามผมว่า เกิดอะไรขึ้นกับคนชื่อจางเย่ที่บริษัทเรา! คนที่ร้ายกาจขนาดนี้ผุดออกมาจากไหน!" หยุดไปครู่ เขาถึงพูดต่ออย่างอารมณ์ดีว่า "เขาบอกว่า ที่สถานีของเขาเห็นยอดวิวของรายการคุณเมื่อคืนแล้วก็แม่*ตาค้างกันไปหมดเลย!"

จางเย่ยิ้มเจื่อนๆ "ไม่ขนาดนั้นมั้ง?"

"ขนาดนั้นจริงๆ นะ" เสียวอวี่ตอบอย่างร่าเริง "เขาพูดเอง ไม่ผิดแน่!"

ขณะนั้น มีเพื่อนร่วมงานหลายคนเดินเข้ามาจากไกลๆ

"อาจารย์จาง ขอแนะนำตัว ผมชื่อหลี่เหวยเผิง อยู่ฝ่ายไอที ต่อไปถ้ามีเรื่องของฝ่ายไอทีเชิญมาหาผมได้เลยครับ"

"อาจารย์จาง ผมเป็นนักเขียนบท รายการคุณยังขาดคนไหม?"

"อาจารย์จางน้อยสวัสดีค่ะ วันไหนมีเวลาว่างไปกินข้าวกันไหม? ฉันอยากเชิญคุณไปปรึกษาเรื่องของการทำรายการหน่อย คุณอย่าเหนียวประสบการณ์เลยนะคะ"

จางเย่หันไปทักทายพูดคุยพลางจับมือรู้จักกับพวกเขาไปด้วย

ตอนนั้นเอง ทุกคนเหมือนจะลืมไปสนิทว่าก่อนหน้านี้มองรายการทอล์คโชว์ในแง่ลบขนาดไหน ซึ่งจางเย่ใช้ความสามารถของตนเองมาพิสูจน์แล้วว่า ขอแค่เป็นรายการที่เขาทำ ต้องดังแน่นอน! ไม่ว่าจะ ‘เรื่องสยองขวัญยามค่ำคืน’ ไหนจะ ‘จางเย่พิเคราะห์สามก๊ก’ แล้วยัง ‘จางเย่ทอล์คโชว์’ นี่ก็ด้วย!


……


ในเวลาเดียวกัน

บนอินเทอร์เน็ตมีข่าวเกี่ยวกับยอดวิวนี้ออกมาด้วย

ที่มองในแง่ร้าย ก็บอกว่ารายการของจางเย่ไร้ขีดจำกัดล่าง เอาแต่เล่นตลก!

แน่นอนว่าส่วนใหญ่ยังคงเป็นการชื่นชม ประเทศชาติสามารถมีรายการรูปแบบใหม่ที่สร้างสรรค์ออกมาได้ทั้งที แน่นอนว่าทุกคนต้องมีท่าทีอย่างนี้!

แน่นอนว่า ยอดวิวของ ‘จางเย่ทอล์คโชว์’ ที่พุ่งทะยานทะลุฟ้าก็เป็นข่าวเช่นกัน!

ชาวเน็ตหลายคนตาบอดแล้ว!

"จริงเหรอ?"

"วันเดียวก็ยอดวิวถึงเจ็ดล้านเนี่ยนะ?"

"แม่*สะท้านโลกแล้ว!"

"แค่นี้ก็ตาบอดกันแล้วเหรอ? พวกนายมันอ่อนจริงๆ ฉันว่าคงมีคนสังเกตเห็นน้อยมากล่ะมั้ง? ฮ่าๆๆ ฉันแนะนำให้พวกนายกลับไปดูเครดิตของ ‘จางเย่ทอล์คโชว์’ ก่อนดีกว่า เห็นแล้วพวกนายถึงจะตาบอดจริงๆ! ฉันสปอยล์หน่อยนะ ฉันก็ตาบอดแล้ว ทั้งบอดทั้งโง่บรม!"

"หือ?"

"รายชื่อเครดิต?"

"หมายความว่าไง? ดูหน่อยซิ!"

จากนั้นมีคนจำนวนมากที่นึกสงสัยต่างรีบย้อนไปดูใหม่อีกครั้ง แค่เห็นก็รู้แล้ว เป็นอย่างที่หมอนั่นบอกจริงๆ ทุกคนร้องฮือฮา!

ผู้รับผิดชอบ : จางเย่

ผู้กำกับ : จางเย่

วางแผนรายการ : จางเย่

ทีมงาน : จางเย่, ฉีเซวียน

ประกอบฉาก : จางเย่

ชุด : จางเย่

แต่งหน้า : หลิ่วเหวยหง

ตัดต่อ : จางเย่

ฝ่ายไอที : จางเย่

ออกแบบเวที : จางเย่

ช่างกล้อง : หวังเหล่ย หลี่เหอนี ซุนปัง

รายชื่อทั้งหมด แทบจะทุกตำแหน่งไม่น่าเชื่อว่าจะเป็นชื่อของจางเย่!

"เชี่* เชี่* เชี่*!"

"จางเย่หมดเลย?"

"แม่*ทำไปได้เก้าตำแหน่ง!"

"อาจารย์จาง ทำไมนายต้องมีทักษะเยอะงี้ฟร่ะ!"

รายชื่อสตาฟเครดิตนี้ ทำให้ฝูงชนพูดไม่ออกบอกไม่ถูกเลยจริงๆ!

ไม่ใช่แค่บรรดาชาวเน็ตที่แสดงท่าทางไม่เชื่อถือ แม้แต่คนในวงการจำนวนหนึ่งเองก็มีท่าทีตกตะลึงพรึงเพริด!




*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./48.md)