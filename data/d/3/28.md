##บทที่ 228 : ร่วมหอห้องกับดาวมหาวิทยาลัย!
กำหนดรูปแบบรายการแล้ว

งั้นใช้รายการไหนดีนะ?

รายการต่างประเทศหรือในประเทศดี? หรือว่าจะเป็นบนอินเทอร์เน็ตดี?

สมัยที่จางเย่อยู่ในโลกใบก่อนนั้น รายการทอล์คโชว์มีหลากหลาย โดยเฉพาะเมื่อไม่กี่ปีก่อนหน้านั้นที่ในวงการถูกจัดการและแก้ไขจนรายการประเภทนี้กลายเป็นที่นิยมอย่างมาก ซึ่งมีให้เลือกชมมากมาย แต่เพราะปัญหาด้านเนื้อหารายการ ขอบเขต และกลุ่มผู้ฟัง จึงทำได้จำกัดมาก เขาต้องการให้สอดคล้องเหมาะสมกับรูปแบบการออกอากาศของโทรทัศน์ออนไลน์ ยิ่งเมื่อตระหนักได้ว่า ตัวเองจะเป็นคนแรกที่หยิบยกทอล์คโชว์ขึ้นมา ดังนั้นจึงเลือกเปิดตัวด้วยรายการที่เหมาะสมกับในประเทศ หรือเป็นทอล์คโชว์ที่ค่อนข้างมีกลิ่นอายแบบแผนจารีตดั้งเดิม อีกทั้งยังไม่สามารถเลือกรายการทอล์คโชว์เลียนแบบในการเปิดตัวเป็นต้นแบบได้ เพราะอย่างนั้นตัวเลือกที่ดีที่สุดดูเหมือนจะมีเพียงอย่างเดียวเท่านั้น

คิดได้ถึงตรงนี้ จางเย่เปิดหน้าจอของแหวนเกมขึ้นมา ตรวจดูค่าชื่อเสียงที่มีทั้งหมด รู้สึกโชคดีที่ก่อนหน้านี้สุ่มจับได้ ‘ลูกเต๋าปรับระดับความยาก’ ทำให้ได้ค่าชื่อเสียงเหล่านั้นมา ทีนี้ก็มีค่าชื่อเสียงเสียที เขาเอาค่าชื่อเสียงที่เหลือจากตอนนั้นและที่ได้จากสองวันมานี้ซื้อ ‘แคปซูลความจำ’ ได้สิบเม็ด กะจะระลึกความทรงจำทีเดียวรวด!

โยนแคปซูลใส่ปาก

เอาล่ะ เริ่มค้นหาความทรงจำ

จางเย่นึกย้อนไปถึงช่วงวันเวลาที่ได้ดูรายการ ด้วยความช่วยเหลือของแคปซูล พลันสติความคิดหวนย้อนกลับไปยังช่วงเวลานั้น

หนึ่งตอน…..

สิบตอน…..

ยี่สิบตอน…..

ทำไมแค่แป๊บเดียวถึงจำได้มากมายขนาดนี้?

เป็นเพราะมีคำกล่าวอ้างเฉพาะเจาะจงและบทพูดมากมายที่ไม่สามารถใช้ได้กับโลกใบนี้ จึงมีเพียงบางส่วนที่นำมาใช้ได้เท่านั้น แน่นอนว่าพูดโดยยึดตามลำดับของโลกเดิมได้ แต่ต้องตัดบางส่วนและเพิ่มบางอย่างเข้าไปแทน ดังนั้นรายการหลายตอนที่จำได้จึงไม่มีอะไรที่ส่งผลเสียต่อภาพรวม ถ้าเวลาของบทพูดตอนหนึ่งไม่พอ ก็แค่เพิ่มบทพูดต่อท้ายขึ้นมา ถ้าบีบอัดตัดต่อได้ดีก็จะไม่เกิดความรู้สึกติดขัด


……


สองทุ่มสี่สิบนาที

ใกล้จะสามทุ่มแล้ว

แคปซูลความจำของจางเย่ใช้ไปหมดแล้ว จึงกลับมาสู่สภาพปกติ ลองทบทวนความจำดูสักหน่อย อืม เขาจำรายการทั้งหมดได้ยี่สิบกว่าตอน ไม่มีตกหล่นสักคำ ทุกสิ่งทุกอย่างชัดเจนอยู่ในหัวสมอง ต่อให้เขาสับสนอลหม่าน เขาก็ยังสามารถจำได้ไม่พลาดแม้แต่คำเดียว

โครกคราก

ท้องกำลังร้อง

จางเย่กุมท้องไว้ หิวแล้ว ตอนเย็นกลับมาถึงห้อง เขายังไม่ได้กินข้าวเลย ตอนตรวจร่างกายที่โรงพยาบาล ตรงที่โดนเจาะเลือดระบมมากว่าครึ่งวันได้ บวกกับเมื่อกำหนดรายการได้แล้ว ทั้งร่างกายและจิตใจก็บรรเทาผ่อนคลายลง ดังนั้นความหิวโหยจึงยิ่งชัดเจนมากขึ้น ของในบ้านมีไม่มาก หรือว่าจะออกไปหาอะไรกินดีนะ? โอ๊ะ เดี๋ยวก่อน เกิดอะไรขึ้นกับด้ายแดง? จางเย่ก้มลงหารองเท้า เตรียมตัวลงไป กลับเห็นด้ายแดงที่อยู่บนข้อเท้าค่อยๆ เปลี่ยนทิศทาง ก่อนหน้ามันชี้ไปทางทิศตะวันตกมาโดยตลอด ชัดเจนว่าเป็นทิศที่ต่งซานซาน กำลังหาห้องเช่าอยู่ แต่ตอนนี้ด้ายแดงกลับตั้งตรงเด่ เป็นเพราะด้ายแดงสามารถทะลุผ่านได้ จึงสามารถเห็นได้ว่ามันไม่ได้ชี้เข้าไปในตัวบ้าน

ชี้ไปด้านล่าง

นี่มันหมายความว่าไง?

ฉับพลัน ด้ายแดงเกิดการเปลี่ยนแปลงอีกครั้ง! เฉียงไปทางตะวันตกเล็กน้อย จากนั้นค่อยๆ ยกสูงขึ้น ไม่นานนัก ทั้งด้ายแดงและพื้นก็ขนานกัน ชี้ไปทางตำแหน่งปากประตู

ติ๊งต่อง

ติ๊งต่อง

กริ่งประตูถูกคนกด

จางเย่เดินไปเปิดประตูออกอย่างงุนงง “หืม ต่งซานซาน?”

ที่ยืนอยู่นอกประตู เป็นดาวมหาวิทยาลัยจริงเสียด้วย และยังคงสวมชุดของวันนี้อยู่ ด้านหลังลากกระเป๋าสัมภาระที่จางเย่เคยเห็นบนเครื่องบินมาด้วยสองใบ

ผมของต่งซานซานรวบขึ้นชวนให้หลงใหล “ทำไมเหรอ? ไม่เจอกันแค่สองสามชั่วโมงเอง? จ้องตาเหลือกซะขนาดนั้นเชียว? แม้แต่เพื่อนร่วมชั้นก็จำไม่ได้แล้วเหรอ?”

จางเย่พูด “ไม่ใช่ แค่งงว่าเธอมาได้ไง? เธอรู้ที่อยู่บ้านฉันเหรอ?”

ต่งซานซานพูดตาปริบๆ “ที่อยู่และเบอร์โทรศัพท์ของนาย ไม่ใช่ว่าทางบริษัทบันทึกไว้แล้วหรือไง ความจำฉันค่อนข้างดีน่ะ ก่อนหน้านั้นที่ยังไม่จัดเก็บ ฉันดูแวบหนึ่ง ก็จำได้แล้วล่ะ” ขณะพูดเธอก็ตบๆ กระเป๋าสัมภาระไปด้วย “ไรเนี่ย? จะให้เพื่อนเก่ายืนอยู่หน้าประตูเนี่ยนะ? ไม่เชิญฉันเข้าไปหน่อยเหรอ?”

“อ่า เชิญๆ” จางเย่เบี่ยงตัวหลบไปข้างๆ ให้หญิงสาว

ต่งซานซานเดินเข้ามาในห้อง มองไปรอบด้าน “โห บ้านนายใหญ่จัง?”

จางเย่ช่วยเธอนำสัมภาระหนึ่งชิ้นเข้ามาในห้อง “งั้นๆ แหละ ก็สองห้องธรรมดา”

“ที่ตั้งใจกลางเมือง ดีเสียขนาดนี้ แถมห้องก็ยังใหญ่อีก เดือนหนึ่งอย่างน้อยๆ ก็หมื่นกว่าแหละ ฮ่าๆ หรือว่านายมีเงิน?” ต่งซานซานยกย่องเขาเล็กน้อย

จางเย่ยังไม่เข้าใจ “ไม่ใช่ว่าเธอไปหาห้องหรอกเหรอ?”

“ไม่เจอที่ดีๆ เลยน่ะสิ” ต่งซานซานพูดอย่างเหนื่อยหน่ายว่า “ที่ไม่ไกลจากบริษัทก็แพงเกินไป แถมยังไม่มีห้องเดี่ยวด้วย สองห้องที่ถูกที่สุดก็แปดพันเก้าพันทั้งนั้น มีที่ราคาสี่ห้าพันนะ แต่ว่าต้องอยู่ร่วมกับคนอื่น ที่ไกลหน่อยก็ดูมาแล้ว ห้องเดี่ยวก็นับว่ายังโอเค ประมาณสามสี่พัน แต่ไกลเกินไปไง เข้างานเลิกงาน แน่นอนว่ารถติด ไปกลับคงต้องใช้เวลากว่าหนึ่งชั่วโมงจนถึงสองชั่วโมง ด้วยงานสายนี้อย่างพวกเรา ทำงานกะกลางคืนคงหลีกเลี่ยงได้ยาก ถ้าทำงานจนถึงดึกแล้วเลิกงานมาจะกลับบ้านอย่างไรล่ะ? ไม่มีรถแล้วยังไม่ปลอดภัยด้วย เพราะฉะนั้นไม่ได้แน่!”

จางเย่พูดขำๆ “อย่างเธอยังขาดเงิน?”

ต่งซานซานมองเมินเขา ดึงกระดาษทิชชู่มาเช็ดเหงื่อที่ท่วมเต็มหน้าผาก ลากสัมภาระมาด้วยตลอดทาง คงจะเหน็ดเหนื่อยไม่น้อย “ฉันขัดสนจริงๆ หนิ เก็บเงินได้นิดหน่อยที่ซีซาน แต่ก็ให้พ่อกับแม่หมดแล้ว อยากให้พวกเขาได้มีชีวิตที่ดีสักหน่อย เพราะงั้นที่ฉันมาเซี่ยงไฮ้นี่ จึงนำมาด้วยไม่มาก จะเทียบกับนายที่อู้ฟู่ได้ไง อืม นายก็น่าจะรู้ดีถึงสภาพครอบครัวของฉันนี่นา?”

ตอนที่จางเย่เรียนอยู่พอได้ยินมาบ้าง รู้ว่าครอบครัวของหญิงสาวมีฐานะปานกลาง น่าจะไม่ต่างกับครอบครัวเขาเท่าไร ไม่ใช่ครอบครัวที่มั่งคั่งอะไร แต่ก็ไม่น่าจะถึงขั้นหิวท้องกิ่ว “หรือเธอจะยืมบางส่วนจากฉันก่อนไหม?”

ต่งซานซานหัวเราะหึหึ “นายรู้ว่าฉันไม่เคยยืมเงินใคร มีเท่าไรก็จ่ายเท่านั้น ฉันยึดหลักนี้มาโดยตลอด แต่ว่า….. อยากจะขอร้องนายสักเรื่องหนึ่ง”

“เรื่องอะไรว่ามาสิ” จางเย่ไม่พูดมากความ

ต่งซานซานเผยรอยยิ้มเล็กน้อย ชี้ไปที่สัมภาระของเธอ “เมื่อวานอยู่โรงแรมชั้นประหยัด แต่ละแวกนี้ โรงแรมชั้นประหยัดราคาแพงมากเลย คืนเดียวตั้งสามร้อยกว่า กลับจากทำงานก็ไม่ได้ต่อห้องไว้ ส่วนสัมภาระฝากไว้หน้าเคาน์เตอร์พอดี เมื่อกี้เพิ่งดูห้องเสร็จ กลับไปคิดว่าจะอยู่ต่ออีกหนึ่งคืน แต่กลายเป็นว่าถูกจองไปหมดแล้วเลยไม่มีห้องเหลือ ฉันออกมาควานหาอยู่กว่าครึ่งวันก็ไม่เจอโรงแรมทีราคาถูก เลยได้แต่ต้องมารบกวนนาย” ว่าแล้วหญิงสาวก็ลุกขึ้น ประเมินดูการประดับตกแต่งอันหรูหราของบ้านด้วยสายตา “ตอนแรกก็คิดจะรบกวนนายแค่คืนเดียวนั่นแหละ แต่บ้านนายไม่เลวเลย ภาพรวมการตกแต่งก็ดีมาก นายอยู่แค่คนเดียว แต่อยู่แบบสองห้องไม่คิดว่าสิ้นเปลืองเหรอ?”

จางเย่งุนงง “เอ๋? อ่า ก็สิ้นเปลือง”

ริมฝีปากแสนดึงดูดของต่งซานซาน คลี่ยิ้มออกมา “งั้นเราหุ้นกันเถอะ จะรังเกียจไหมถ้าเพื่อนเก่านายอยู่ที่นี่ด้วย? แน่นอน ฉันไม่อยู่ฟรี นายเช่าห้องราคาเท่าไร? เฉลี่ยค่าออกมาหน่อย”

จางเย่ตอบไปงั้นๆ “เดือนหนึ่ง หนึ่งหมื่นสองพัน”

“แพงจัง?” ต่งซานซานทำปากจิ๊จ๊ะ “เอางี้สิ ฉันออกสี่พัน อืม จากนี้นายเอาเสื้อผ้ามาให้ฉัน เดี๋ยวซักให้นายเอง”

จางเย่รีบพูด “แบบนั้นได้ไง เธออยากจะอยู่ก็อยู่เถอะ จะถือสาอะไรกัน เธอไม่ต้องซักผ้าหรอก เงินก็ไม่ต้องจ่ายด้วย”

ต่งซานซานทำเป็นตีหน้าเคร่ง “งั้นฉันไปล่ะ!”

“เฮ้ย! เดี๋ยวสิ ให้ตายสิ” จางเย่พูดอย่างอดไม่อยู่

ต่งซานซานทำเป็นพูดอิดออด “รู้ว่านายหวังดี แต่ว่า…..”

จางเย่เองก็ไม่ยอม “เป็นเพื่อนกันมาตั้งกี่ปี เธอยังจะเกรงใจอะไรฉันอีก? ยังไงซะฉันไม่รับเงินเธอแน่!” เขาพอรู้ว่าตอนนี้ดาวเด่นกำลังขัดสนอยู่บ้าง แน่นอนว่าเขาอยากช่วยสักแรงหนึ่ง ยิ่งไปกว่านั้น จางเย่อยากให้ต่งซานซานมาอยู่ด้วยเต็มที จะได้อยู่กับสาวสวยเชียวนะ!

ต่งซานซานขมวดคิ้ว “นายนี่น่าเบื่อ”

“เธอแหละน่าเบื่อ” จางเย่ฉวยสัมภาระของเธอไปไว้อีกห้อง “เถอะน่า”

“แบบนี้ไม่ได้แน่” ต่งซานซานคิดแล้วคิดอีกพลางพูด “เอางี้สิ ช่วงนี้ฉันยังไม่ค่อยมีเงิน พ่อของฉันป่วยอยู่โรงพยาบาล เงินคงไม่ให้นายละ แต่เสื้อผ้านายต้องเอามาให้ฉัน แล้วก็ ทุกวันฉันจะไปจ่ายตลาด ค่าอาหารฉันออกเอง ฉันทำอาหารและจะล้างจานเอง ไม่งั้นฉันคงรับไม่ได้แน่”

จางเย่เลิกคิ้วน้อยๆ “เธอทำอาหารได้ด้วยเหรอ?”

ต่งซานซานยิ้มร่า “ดูถูกฉัน? ไว้ฉันจะทำให้นายชิม”

“งั้นเยี่ยมเลย ฉันกำลังหิวพอดี ยังไม่กินข้าวเย็นเลย” ถือได้ว่าจางเย่ยอมรับข้อเสนอการซักผ้า ทำอาหารและจ่ายตลาดของเธอ แต่แน่นอนว่าไม่ได้จะให้เธอซักเสื้อผ้าให้จริงๆ

“ได้ อยากกินอะไร?”

“อร่อยก็พอ ฉันไม่เลือกกิน”

“งั้นนายย้ายสัมภาระให้ทีสิ ฉันจะไปซูเปอร์มาร์เก็ตซื้อวัตถุดิบ”


……


สามทุ่มครึ่ง

ต่งซานซานจ่ายตลาดกลับมายังได้ไม่เปลี่ยนชุด หยิบผ้ากันเปื้อนในกระเป๋าเดินทางออกมาคลุมรอบตัว เดินเข้าครัว ปิดประตูลง หญิงสาวออกมาพร้อมอาหารสองจานในมือ จานหนึ่งคือ ปีกไก่ทอดโรยผงพริกไทย อีกจานหนึ่งเป็นกุ้งเผา ไม่มีน้ำซึมออกมาแม้แต่น้อย มีแต่น้ำมันเยิ้มออกมาเน้นๆ กลิ่นหอมหวน สีสันสวยงามน่ากิน

“ชิมสิ” ต่งซานซานบอก

จางเย่หิวสุดๆ หยิบตะเกียบแล้วทาน “โอ้ อืมอืม อร่อย!”

กริ๊งๆๆ โทรศัพท์ของต่งซานซานดังขึ้น เธอหันไปพูดกับจางเย่ “อย่าส่งเสียงพูดนะ” จากนั้นก็รับสาย “ฮัลโหล แม่”

เสียงปลายสายของแม่ต่งซานซานพูด “นอนแล้วยัง?”

ต่งซานซานตอบ “ยังไม่นอน สุขภาพพ่อเป็นอย่างไรบ้างคะ?”

“พรุ่งนี้ก็ออกจากโรงพยาบาลแล้ว แค่ปอดอักเสบน่ะ ไม่เป็นไร” แม่ของต่งซานซานพูด “งานที่นั่นราบรื่นไหม? หาที่พักเจอแล้วยัง?”

ต่งซานซานพูดคิกคัก “หาได้แล้ว อยู่ละแวกตลิ่งไว่ทัน ไม่ไกลจากบริษัท”

แม่ต่งซานซานพูดอย่างตกใจ “ค่าห้องแถบนั้นแพงนี่นา ทำไมถึงมือเติบจัง?”

ต่งซานซานเอามือชี้ที่ปีกไก่ทอด บอกให้จางเย่ลองชิมเมนูนี้ดู ปากก็พูดกับสายในโทรศัพท์ “เปล่านะ หนูอยู่บ้านของเพื่อนเก่าน่ะ ไม่ต้องจ่ายเงินด้วยค่ะ”

แม่ต่งซานซานพูดอย่างระแวดระวัง “ผู้หญิงหรือผู้ชาย?”

“ผู้หญิงแน่นอนอยู่แล้ว” ต่งซานซานโกหกตาใส

แม่ต่งซานซานเออออ “งั้นก็ดี อย่าลืมขอบคุณเขาล่ะ”

ต่งซานซานพูดอย่างสบายๆ “ขอบคุณแล้วค่ะ พวกเราสองสาวกำลังทานรอบดึกอยู่ พรุ่งนี้เขาเข้างานเช้า วันนี้ต้องเข้านอนเร็ว ไว้ค่อยคุยนะแม่ วางล่ะ”

เมื่อเห็นว่าทางนั้นวางสายไปแล้ว จางเย่รู้สึกตะขิดตะขวง ในใจรำพึง บรรดาวสาวสวยที่เขาเจอเหล่านี้ ทำไมปากคอถึงเป็นแบบนั้นนะ เบื้องหลังคำพูดกลับเป็นคนหน้าไหว้หลังหลอก ต่อหน้าอย่างหนึ่งลับหลังอย่างหนึ่ง คุณน้าเจ้าของห้องเช่าก็ปากเป็นอาวุธ ถึงไหนถึงกัน แต่ดาวมหาวิทยาลัยนี่ ไม่มีสักคำเลยที่เป็นความจริง!




*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./29.md)