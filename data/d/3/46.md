##บทที่ 246 : ตำนานยอดวิวของจางเย่ยังไปต่อ!
อ่านบทวิจารณ์จบแล้ว

ไล่โทรหาแต่ละคน

น้องสาวทั้งสามคนของจางเย่ หัวหน้าเก่าที่สถานีโทรทัศน์หูเฟย หัวหน้าสถานีวิทยุจ้าวกั๋วโจว รวมถึงเพื่อนร่วมงานเก่าอย่างหวังเสียวเหม่ย เถียนปิน เสี่ยวหลวี่และพวกต้าเฟย ทุกคนที่จางเย่โทรไปบอกก่อนหน้านี้ต่างโทรศัพท์กลับมาหา ให้ข้อคิดเห็นคำแนะนำในจุดเล็กๆ น้อยๆ อย่างเช่นตำแหน่งที่ยืนบนเวทีของจางเย่ เพราะไม่เหมือนกับตอนถ่าย ‘ห้องเลคเชอร์ - จางเย่พิเคราะห์สามก๊ก’ ที่ต้องยืนตรงกับกล้องตลอดเวลาที่บรรยาย ในขณะที่การอัดรายการ ‘จางเย่ทอล์คโชว์’ มีพื้นที่หน้ากล้องเหลือบนเวที ดังนั้นที่ยืนของเขาบนเวทีจึงกลายเป็นเรื่องสำคัญ จะวางมือไม้ตรงไหนจึงกลายเป็นสิ่งที่ต้องคำนึงถึง จางเย่เองก็รับมาพิจารณา

ชัดเจนว่ามีหลายคนโทรมาแสดงความยินดีและชื่นชมเขา

"อาจารย์จาง ยินดีด้วย!"

"มีอะไรน่ายินดีกัน"

"รายการคุณดังแล้ว มีอนาคตไกลแน่!"

"เฮ้ย สำเร็จอะไรกันยังไม่รู้เลย อีกเดี๋ยวจะดูยอดวิวเนี่ย"

"ผมรับรองเลยว่าไม่น้อยแน่นอน ต่อไปดังแล้ว ดูแลพวกเราหน่อยนะ ถ้าผมโดนไล่ออกจะเก็บของไปอยู่กับคุณด้วย ฮี่ๆๆ"

"ได้สิ ยินดีเสมอ แต่พี่หูจะยอมปล่อยคนเปล่าเถอะ"

จางเย่คุยเล่นกับเพื่อนร่วมงานเก่าที่สถานีอย่างเสี่ยวหลวี่อยู่หลายคำ ก่อนจะวางสายแล้วหันมามองยอดวิวของ ‘จางเย่ทอล์คโชว์’ ซึ่งดูเหมือนจะล่าช้าหรือมีปัญหาทางเทคนิก ยอดวิวจึงไม่ได้อัพเดทในทันที ตอนนี้ยอดวิวของรายการยังคงอยู่ที่ศูนย์ เลยยังมองอะไรไม่ออก

เร็วหน่อยเซ่!

รีบอัพเดทหน่อยเซ่!

ที่ทำได้ จางเย่ล้วนทำไปหมดแล้ว ตอนนี้ทำได้แค่รอผลลัพธ์สุดท้ายเท่านั้น สไตล์ของทอล์คโชว์ที่เพิ่งปรากฏตัวในวันนี้ยังไม่เคยมีที่ไหนมาก่อน ท้ายที่สุดแล้วผู้คนจะยอมรับชมเป็นครั้งแรกได้หรือไม่? ในแง่นี้จางเย่ไม่ได้บอกว่ามันผิด สิ่งใหม่เรื่องใหม่ๆ ต่างต้องใช้เวลาทำความรู้จักและยอมรับ เหมือนอย่างในโลกเดิม ทอล์คโชว์เกิดขึ้นในต่างประเทศได้หลายสิบปีแล้วก็จริง แต่ยังต้องใช้เวลาให้คนในชาติค่อยๆ ยอมรับ ในขณะที่ทางฝั่งโลกใบนี้ไม่เคยมีการปูทางและวางรากฐานนี้มาก่อน ชายหนุ่มได้แต่หนักแน่นที่จะชักนำมันออกมา ข่าวดีอย่างหนึ่งคือ ชาวเน็ตต่างพากันชื่นชม ‘จางเย่ทอล์คโชว์’ กันล้นหลาม

เกือบสามทุ่ม

ติ๊งต่อง เสียงกริ่งประตูดังขึ้น

จางเย่เดินไปทางนั้นถาม "ใคร?"

"ฉันเอง" ด้านนอกคือต่งซานซานที่ตอบกลับมาด้วยน้ำเสียงเซ็กซี่

"หือ? เธอมีกุญแจไม่ใช่เหรอ?" จางเย่เปิดประตูให้หญิงสาว เมื่อเห็นแล้วจึงเข้าใจ สองมือของดาวมหา’ลัยหิ้วถุงพลาสติกใบใหญ่อยู่ ของในถุงเต็มไปด้วยผักกับเนื้อ "อ้าว ทำไมซื้อของเยอะขนาดนี้ล่ะ?" เขารีบยื่นมือออกไปช่วยเธอถือทันที

ต่งซานซานพ่นหายใจเฮือก สะบัดมือไล่อาการปวด "หลายวันนี้เราสองคนวุ่นๆ นายเองก็ทำโอทีที่ออฟฟิศไม่กลับบ้าน ฉันเองก็เพิ่งได้กลับบ้านดึกขนาดนี้ เลยไม่ได้กินข้าวด้วยกันหลายวัน อีกอย่างรายการนายฉายวันนี้พอดี ยังไงก็ต้องกินอะไรดีๆ หน่อย ฉลองให้นาย แล้วก็อวยพรให้รายการ ‘กูรูออนไลน์โชว์’ ของฉันล่วงหน้าให้มียอดวิวดีๆ อย่างราบรื่นไง ว่าแต่นายยังไม่ได้กินอะไรใช่ไหม?"

"ยังเลย เพิ่งตื่นเนี่ย" จางเย่เห็นกับข้าวก็หิวขึ้นมา "มีปลาด้วย? เฮ้ย ไม่ได้กินตั้งนานพอดี งั้นฉันจะช่วยเธอเอง นี่ก็สามทุ่มแล้วด้วย"

ต่งซานซานเห็นด้วย "ดี วันนี้ให้นายช่วย นายไปล้างผักก่อนเลย"

"ได้ๆ เอามาให้ฉัน" จางเย่หิ้วถุงผักไปที่อ่างล้างจาน

ต่งซานซานยู่ปากตามเข้าไปในครัว ม้วนแขนเสื้อลงมือล้างปลาไน ผ่าเอาเครื่องในออก หันมาถามว่า "ระหว่างทางฉันดูมือถือเห็นในเน็ตมีแต่คนเขียนยกย่องรายการนาย แล้วยังมีคนในวงการที่ยกนายขึ้นไประดับชาติ? แต่ว่าก็จริงนั่นแหละ รายการใหม่ที่ไม่เคยมีที่ไหนมาก่อนในโลก ก็ต้องควรค่าให้วงการทั้งประเทศเราให้ค่าจริงๆ!"

จางเย่ยิ้มเขินๆ "คนที่ออกมาชมก็ยังเป็นส่วนน้อยน่า ตอนนี้ที่ฉันอยากเห็นมากกว่าคือยอดวิวจะไปได้ถึงไหน ก็เป็นไปตามเนื้อผ้าน่ะ ถึงรายการจะดีกว่านี้ ก็ยังต้องมีคนบางส่วนรับไม่ได้ ไม่ชอบใจอยู่ดี อืม ยอดวิวยังไม่ออกมาอีก เพิ่งจะยี่สิบนาทีเอง รอเราสองคนกินข้าวเสร็จก็คงออกมาพอดี หวังว่าจะเกินล้านนะ"

ในโลกของเขา ถ้าเอา ‘ทอล์คโชว์’ เทียบกับรายการประวัติศาสตร์อย่าง ‘ห้องเลคเชอร์’ จะพบว่ามีฐานผู้ชมต่างกันมาก ทั้งที่ความจริงแล้วยังไม่ใช่คนส่วนใหญ่ที่ดูรายการ อย่างเช่นยอดเรตติ้งรายการบันเทิงระดับท็อปที่ดึงฐานผู้ชมได้ 2-3 เปอร์เซนต์ ซึ่งถือว่าต่างกันมาก จางเย่จึงไม่ได้หวังไว้สูง แค่รายการตอนแรกยอดวิวเกินล้านเขาก็พอใจแล้ว แต่ถ้าเกินล้าน เรื่องที่เขากับต่งซานซานตกลงไว้ก็จะมีผลขึ้นมา เพราะก่อนหน้านี้พนันกันไว้ว่า ถ้ารายการจางเย่ได้ยอดเกินล้าน ต่งซานซานจะจูบเขา

ปลานึ่ง

ผัดผัก

วุ่นอยู่พักใหญ่กว่าจะได้กิน

"มา ชิมฝีมือฉันหน่อย" ต่งซานซานเรียก

"ได้ ไหนชิมซิ อื้มๆ อร่อยๆ!" จางเย่ชม

ต่งซานซานกล่าว "ฉันเคยทำพวกปลามาไม่มากนะ เลยไม่คล่องเท่าไร ไงก็ลองกินดู"

จางเย่ยิ้มกล่าว "ใช้ได้แล้ว ถึงจะเปรี้ยวไปนิด แต่ฉันชอบกินเปรี้ยวพอดี มาๆ กินกันเถอะ เหนื่อยมาทั้งวันแล้ว"

หญิงสาวเดินอยู่บนรองเท้าส้นสูงเจ็ดถึงแปดเซนติเมตร ตอนกลับมาต่งซานซานเพียงแค่ถอดเสื้อคลุมชั้นนอกออก ยังไม่ได้เปลี่ยนเป็นชุดนอน เธอยังคงสวมกางเกงสีดำรับรูปกับเสื้อเชิ้ตสีแดงสด

ต่งซานซานเอามือลูบผมที่ไล้บนไหล่ ขณะกินปลาเข้าไป "อื้อ พอไหว"

จางเย่วางถ้วย เริ่มคีบกับข้าว

ต่งซานซานมองเขา "หือ กินไวนะ?"

"แหงสิ หิวนี่" จางเย่ตอบอายๆ

ต่งซานซานตักปลาเข้าปาก ขยับตัวกล่าว "เอาถ้วยมาให้ฉัน ฉันจะตักอีก...ว้าย!" ตั้งแต่กลับมายังไม่ได้เปลี่ยนเป็นรองเท้าแตะ ดาวมหา'ลัยเลยยังสวมรองเท้าส้นสูงอยู่ จังหวะที่ลุกขึ้นคงไม่ทันยืนให้มั่น รองเท้าจึงพลิก อึ๊ก! เผลอกลืนปลากับก้างเล็กๆ ลงไปไม่ทันรู้ตัว ต่งซานซานพลันหน้าเปลี่ยนสี รีบเอามือปิดปากร้อง "โอ๊ย! ไอ้หยา!"

จางเย่รีบถาม "เป็นไงบ้างๆ ?"

"ก้าง...ติดคอ" ต่งซานซานหายใจลึก

"รีบกินน้ำส้มสายชูเร็ว!" จางเย่รีบวิ่งไปที่ห้องครัวหยิบน้ำส้มมาขวดหนึ่งส่งให้เธอ เขากังวลไม่น้อย เพราะสำหรับพิธีกรแล้วการออกเสียงสำคัญมาก กล่าวคือเส้นเสียงถือเป็นเครื่องมือหากินของพวกเขา จะให้เสียไปไม่ได้!

ต่งซานซานกัดฟันดื่มเข้าไปอึกหนึ่ง "ไม่...เวิร์ค"

จางเย่ถือโอกาสดู "เธอเปิดปากให้ดูหน่อย คาอยู่ตรงไหน?"

"ก้างหลาย...อัน ปักอยู่ใน...คอ!" ต่งซานซานเปิดปากให้เขาดู

ก้างปลาไนถึงจะมีจำนวนมาก แต่ส่วนใหญ่เป็นรูปตัว Y เมื่อปักอยู่จึงลำบากที่จะเอาออกมา

จางเย่ก้มหัวลงพยายามมองลงไปในลำคอของเธอ "เธอแหงนหน้าขึ้นนิดหนึ่ง ให้แสงส่องเข้าไปหน่อย ใช่ เอียงอีกนิด ได้แล้ว มองเห็นแล้ว! มีก้างปักเข้าไปอยู่อันหนึ่ง ยื่นออกมาข้างนอกนิดเดียวเอง! ดีนะที่ไม่ได้กลืนเข้าไป เลยยังติดอยู่ในคอหมด!"

ต่งซานซานหลับตาอ้าปากกว้างๆ

"อย่าๆ" จางเย่รีบห้าม "ถ้ามันหลุดลงคอไปแล้วจะยุ่ง เธอ...เอ้อ ฉันจะเอาตะเกียบคีบให้เธอ”

ต่งซานซานพยักหน้า อ้าปากอีกครั้ง

จางเย่เอาตะเกียบสอดเข้าไปในปากของเธอ จากนั้นส่องหาอยู่ครู่ใหญ่ถึงคีบได้ก้างชิ้นแรก แต่ปลายตะเกียบใหญ่และไม่ยืดหยุ่นจึงคีบได้ยาก เอาแต่ลื่นวืดๆ อีกต่างหาก!

แค่แตะก้างปลาก็แทงเข้าไปอีก แม่ดาวมหา’ลัยร้องลั่นน้ำตาเล็ดด้วยความเจ็บ

จางเย่ไม่กล้าขยับวุ่นวายอีก "ไม่อย่างนั้น ฉันใช้มือคีบออกมาให้เธอเอาไหม?"

ต่งซานซานเร่ง "เร็วเข้า .... หายใจ.. ไม่ออก!"

จางเย่ล้างมือก่อนทานข้าวแล้ว ตอนนี้ไม่จำเป็นต้องไปล้างอีกรอบ ชายหนุ่มยืนอยู่ตรงข้ามกับต่งซานซานพอดี เอานิ้วชี้และหัวแม่มือล้วงเข้าไปในลำคอ คนเราควบคุมนิ้วมือได้ดีอยู่แล้ว จางเย่จึงหยิบเอาก้างชิ้นแรกได้ทันที ดึงออกมาก่อนเอาก้างเช็ดกับผ้ากันเปื้อน

แต่ชิ้นที่สองท่าทางไม่ค่อยดีนัก หาอยู่พักใหญ่

จางเย่ไม่สนใจท่าทางพะอืดพะอมของเธอ ทำใจแข็งควานหาก้างจนพบ ค่อยๆ เอานิ้วคีบออกมา "...ได้แล้ว!"

ต่งซานซานไออยู่หลายครั้ง เธอกลืนน้ำลายอึกหนึ่งถึงค่อยรู้สึกโล่งแล้ว

"ยังมีก้างอีกไหม?" จางเย่ถาม

"ไม่มีแล้ว ขอบคุณ" ต่งซานซานเดินไปเข้าห้องน้ำ "ฉันบ้วนปากก่อน"

จางเย่เองก็รีบเดินไปล้างมือที่อ่าง

นาทีต่อมา ทั้งสองคนก็นั่งลงกินข้าวอีกครั้ง

ต่งซานซานกล่าวติดตลก "ต่อไปกินปลาห้ามพูดอีกนะ"

"ว่างั้นแหละ เธอต่อไปก็ถอดรองเท้าด้วย สูงเกินไปแล้ว" จางเย่แนะนำ

"ก็ใช่ มันดึกแล้วฉันเลยคิดแต่เรื่องจะทำกับข้าวน่ะ" ต่งซานซานไม่ได้ไปเปลี่ยนรองเท้าที่หน้าประตู แต่ก้มตัวลงถอดรองเท้าส้นสูงออกทันที เธอคีบเอารองเท้าส้นสูงขึ้นมาโยนไปอีกด้าน เดินเท้าเปล่าบนพื้นไม้ วันนี้พื้นสะอาดเพราะเธอเพิ่งจะกวาดถูไปเมื่อเช้า

ต่งซานซานเห็นเขามองเท้าของเธอก็อดก้มมองบ้างไม่ได้ "ทำไม? ฉันถอดถุงน่องแล้วนะ?"

"เปล่า" จางเย่กระแอม "พื้นเย็น ระวังเป็นหวัดล่ะ"

"ไม่เป็นไรหรอก เปิดฮีทเตอร์เถอะ" ต่งซานซานเปิดฮีทเตอร์จากเครื่องปรับอากาศ

……

กินข้าวเสร็จ

ต่งซานซานเก็บจานเข้าไปในครัว "ฉันล้างถ้วย นายดูหน่อยว่ายอดวิวมารึยัง ฮ่าๆ ฉันว่ารายการนายต้องดึงคนมาดูด้วยความสนใจไม่น้อยแน่ๆ"

จางเย่เอาโน๊ตบุ๊คของเขาออกมาวางบนโต๊ะเล็กในห้องนั่งเล่น เอนตัวลงบนโซฟา เปิดหน้าเว็บทีวีออนไลน์ เข้าไปที่หน้า ‘จางเย่ทอล์คโชว์’ หลังจากเห็นตัวเลขเรียงรายแล้ว จางเย่ยังไม่เชื่อ ทีนี้ก้มลงเอาหน้าใกล้จอเข้าไปดูซ้ำอีกครั้งด้วยความลังเล ..ไม่ผิด เป็นเลขตัวนี้จริงๆ ข้างบนเขียนเอาไว้อย่างชัดเจน ไม่ผิดแน่นอน!

เหย****!

มากขนาดนี้เชียว?

จางเย่แทบไม่เชื่อสายตา!?

ต่งซานซานเก็บจานไปไว้ในเครื่องล้างจานก่อนโผล่หน้าออกมา "ผลโชว์ออกมาแล้ว?"

จางเย่พยักหน้า

"เท่าไร?" ต่งซานซานถาม

จางเย่กลั้วหัวเราะ "เธอเดาสิ ฉันว่าเธอเดาไม่ถูกหรอก"

ต่งซานซานหรี่ตา "เกินล้าน?"

จางเย่หัวเราฮ่าๆ "มากกว่านั้น เธอเดาใหม่สิ"

ต่งซานซานกระพริบตาปริบๆ "ไม่มั้ง? เพิ่งจะออกอากาศไปสองชั่วโมงเองนะ ไม่น่าถึงสองล้านมั้ง? ไม่สูงขนาดนั้นป่ะ? ไม่เดาแล้ว รีบบอกมาเลย อย่าปล่อยให้ค้างสิ!"

จางเย่ชี้ไปที่หน้าจอ กล่าวอย่างตื่นเต้น "ตอนนี้ห้าล้านสามแสนแล้ว!"

ต่งซานซานร้องอุทาน "เป็นไปไม่ได้! ฉันดูหน่อย ฉันดูหน่อย!" น้ำยังหยดติ๋งๆ ก็ยังถือถ้วยติดมือเดินออกจากห้องครัว รีบเข้ามาก้มลงมองหน้าจอด้วยอีกคน

ห้าล้านสามแสนเจ็ดพันสองร้อย!

ต่งซานซานสบถคำหยาบออกมาอย่างเผลอตัว "ฉันจะฆ่านายแม่*! นายต้องอวดแบบนี้ด้วยเหรอ! ยังไม่ทันถึงสองชั่วโมงเลยนะยะ! ถึงตอนนี้จะขึ้นทีละนิด แต่ว่าพรุ่งนี้ต้องทะลุเจ็ดล้านสบายๆ แน่! รายการใหม่ของนายนี่นะ แถมยังเป็นตอนแรกอีก วันแรกยอดวิวก็ห้าล้านแล้วเรอะ!? ตั้งแต่มีทีวีออนไลน์มา ยังไม่เคยมีใครหรือมีรายการไหนเปิดรายการวันแรกด้วยยอดวิวห้าล้านเลยนะยะ! สถิติสูงสุดเป็นรายการวาไรตี้ของบริษัทคู่แข่งเราก็ยังได้ยอดวิววันแรกแค่ห้าล้านเก้าเองนะ! นายแม่*ใช้เวลาแค่สองชั่วโมงก็ถึงแล้วเนี่ยนะ?"

จางเย่เอามือถูจมูก "ความจริงก็ไม่คิดว่าจะเยอะขนาดนี้นะ ฉันยังนึกเลยว่าถึงล้านก็ไม่เลวแล้ว ดูเหมือนทุกคนจะยอมรับรายการฉันได้นะ เหอๆ"

"แค่ยอมรับ? นี่เรียกว่านายฝืนลิขิตฟ้าแล้วย่ะ!" ต่งซานซานส่ายหน้าพ่นลมฮึดฮัด "ด้วยผลงานของนายน่ะ ต้องมีแรงกระเพื่อมใหญ่แน่! พรุ่งนี้...ไม่สิ เที่ยงคืนวันนี้นายลองรีเฟรชหน้าสถิติของรายการทีวีออนไลน์ดู แต่ฉันว่านะ อีกไม่กี่วันอีกไม่กี่ตอน ‘จางเย่ทอล์คโชว์’ นายจะกลายเป็นรายการที่ยอดวิวสูงสุด ต้องเป็นยอดวิวเฉลี่ยมากที่สุดในประวัติศาสตร์ของวงการทีวีออนไลน์แน่! ชาวเน็ตมองนายไม่ผิดเลย นายมันตัวสร้างประวัติศาสตร์ชัดๆ!"

จางเย่กลับถ่อมตนเข้าไปอีก "ต่อไปยอดวิวอาจจะไม่เยอะเท่านี้หรอก วันนี้ที่ได้เยอะขนาดนี้ ส่วนสำคัญเป็นเพราะเหตุการณ์ก่อนหน้านี้ต่างหากล่ะ อย่างตอนปล้นเครื่องบินที่ทำให้ฉันได้ออกข่าวใน CCTV หรือตอนออกโฆษณา ‘ฉันจะเป็นกระบอกเสียงให้ตัวเอง’ ก็ทำให้เป็นกระแสไม่น้อย ทุกคนต่างก็นึกสงสัย แถมหลังอัดรายการเสร็จยังมีเสียงชมไม่น้อย คำชมเชยของทุกคนกลายเป็นเหมือนการโฆษณาให้ฉันไปในตัว หลายคนก็เลยแวะเข้ามาดูรายการของฉัน ในนั้นคงมีบางคนที่มองผ่านแล้วไม่ชอบก็ปิดไปงี้ เพราะฉะนั้นถ้าอยากได้ยอดวิวในระดับนี้ ต่อไปอาจไม่ง่ายสักเท่าไร" เขาไม่ได้หลงระเริงไปกับความสำเร็จเลย

ต่งซานซานยิ้มมุมปาก "เอ๋ ถ้ารายการฉันได้ยอดวิวแค่หนึ่งในสิบส่วนของรายการนาย ฉันก็ดีใจจะตายแล้ว" พูดจบก็กลับไปล้างจานต่อ

จางเย่ยังคงรีเฟรชหน้าเว็บต่อไป มองดูยอดวิวของตัวเองเพิ่มขึ้นทีละนิดๆ

……

สี่ทุ่มแล้ว

ดาวมหา’ลัยล้างจาน กวาดบ้าน และเช็ดโต๊ะเสร็จเรียบร้อย

"โอเค พรุ่งนี้ยังต้องไปทำงานอีก รีบนอนนะ" ต่งซานซานอ้าปากส่งเสียงหาวหวอด หาวแล้วยังบิดขี้เกียจ แต่กลายเป็นว่าทำให้หญิงสาวเผยความมีเสน่ห์ขึ้นมา ทำให้จางเย่ยิ่งยากจะละสายตาออกไปได้

จางเย่ไพล่คิดไปถึงเรื่องอื่น ไม่ได้กล่าวคำราตรีสวัสด์ แต่จ้องตาเธอกล่าวว่า "เพื่อนร่วมชั้นต่ง ไม่ใช่ว่าก่อนหน้านี้เราสองคนพนันกันไว้เหรอ?"

ต่งซานซานรีบหันมามองเขาทันควัน "เอ๋? นายพูดอะไรน่ะ?"

"เราพนันกันไว้นี่ว่าถ้ารายการฉันยอดวิวตอนแรกทะลุล้าน.. อย่างงั้นไม่ใช่เหรอ? ใช่ไหม?" จางเย่แย๊บ

โรคขี้โกหกของต่งซานซานทำงานอีกแล้ว เธอทำหน้างงยิ้มกล่าวว่า "ฉันพูดด้วยเหรอ? ทำไมฉันจำไม่เห็นได้เลยล่ะ? เรื่องตอนไหนเนี่ย?"

จางเย่บ่น "ไม่ต้องทำแบบนี้ก็ได้มั้ง!"

ต่งซานซานกะพริบตาปริบๆ "พวกเราสัญญากันไว้แบบนั้นเหรอ?"

"แหงสิ เธอบอกว่าถ้าแพ้พนันจูบ ถ้าฉันแพ้ก็คิดไตเติ้ลรายการให้เธอไง" จางเย่หงายมือด้วยท่าช่วยไม่ได้ "เธออย่ามาเบี้ยวน่า"

ต่งซานซานถอนหายใจ "เอาล่ะ ถือว่าพนันแล้วกัน"

"อะไรคือคำว่าถือว่าน่ะ? ก็พนันกันไว้อยู่แล้วนี่!" จางเย่ไร้คำพูด



*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./47.md)