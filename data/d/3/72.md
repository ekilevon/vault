##บทที่ 272 : ‘ทานตะวันกลางแดดจ้า’!
ยามตะวันโพล้เพล้

จางเย่หันหลังเดินจากไป

"อาจารย์จางเย่!"

"คุณทบทวนอีกครั้งเถอะ!"

"นั่นสิ บางทีอาจจะไม่ได้ร้ายแรงขนาดนั้นหรอก!"

"ใช่ พวกเราอาจไม่โดนลากเข้าไปด้วยก็ได้นะ แต่ความวุ่นวายขนาดนี้ เบื้องบนไม่ตรวจสอบคงไม่ได้หรอก คุณยังมีโอกาสจะทำรายการต่อนะ!"

คนที่มีความสัมพันธ์กับจางเย่ไม่เลวล้วนพยายามรั้งเขาไว้สุดความสามารถ
แม้แต่อาจารย์หานที่ความสัมพันธ์กับจางเย่ไม่ค่อยดีนักยังออกปาก "ทุกคนพูดถูกแล้วล่ะ อาจจะยังมีโอกาสกลับตัว คุณรอดูหน่อยเถอะ"

พล่ามกันอยู่หลายนาที

จางเย่ยังคงลงบันไดไป

ทุกคนเลิกงานกันนานแล้ว จึงลงบันไดไปพร้อมกัน

ตอนลงบันได หวังเป้ยพยายามพูดอีกว่า

"อาจารย์จางคะ คุณน่าจะยอมอ่อนข้อขอโทษทาง SARFT ก่อนดูนะ อย่างน้อยก็ให้เรื่องมันจบๆ ไปดีกว่านะคะ!"

เสียวอวี่ก็ช่วยพูดอีกแรง "ใช่ๆๆ ยังไงคุณก็ได้ด่าไปแล้ว ตอนนี้ก็ควรหายโกรธแล้วยอมก้มหัวเถอะ อย่างน้อยแค่แสดงท่าทีรับผิดบ้างก็พอ จริงอยู่ที่พวกเขาแบนรายการคุณแบบไม่มีเหตุผล แต่ผมว่าหลี่เทากับพวกก็คงไม่คิดจะให้เป็นเรื่องใหญ่อะไรหรอก พวกข้าราชการมีกฎหยุมหยิมยิ่งกว่าเราอีก ถ้าคุณฉวยโอกาสวิพากษ์ตนเองก่อน พวกนั้นคงไม่เพิกถอนใบอนุญาตคุณหรอกครับ"
จางหานกระพริบตาปริบๆ ปรบมือสนับสนุน "มีเหตุผล หลี่เทาเองก็ไม่อยากให้เรื่องแดงออกไปแน่นอน เพราะทางนั้นเองก็ไม่ได้ประโยชน์อะไรด้วย ถ้าคุณออกปากขอโทษ จะถือว่าไว้หน้าหลี่เทา เปิดทางลงให้เขา ต่อให้สถานการณ์ไม่ดีขึ้น ก็คงไม่แย่ไปกว่านี้หรอก!"

อาเชียนพยักหน้าเห็นด้วยหงึกหงัก "นี่คือวิธียามไร้วิธี ถึงจะไม่ได้มีประโยชน์แน่ๆ แต่ถ้าคุณยังอยากจะอยู่ในวงการบันเทิงต่อไปก็มีแต่วิธีนี้เท่านั้น ถึงจะเอาใบอนุญาตที่เพิกถอนไปแล้วกลับมาไม่ได้ แต่อย่างน้อยอาจารย์จางก็ยังเข้าไปทำงานในส่วนอื่นๆ ได้ อย่างเล่นหนังเล่นละคร เขียนนิยาย อย่างน้อยทั้สุด SARFT ก็จะไม่เข้าไปยุ่งวุ่นวายทุกหนทาง!"

"จางเย่.."

"อาจารย์จางคุณว่ายังไงบ้าง?"

"รีบขอโทษแล้วบอกว่าเป็นตัวอย่างที่ไม่ดีก่อนเถอะ"

ทุกคนช่วยวางแผนหาทางลงให้กับจางเย่ แต่มีเพียงเพื่อนสมัยเรียนอย่างต่งซานซานเท่านั้นที่เข้าใจจางเย่ที่สุด เธอไม่พูดเกลี้ยกล่อมเลยแม้แต่น้อย ถึงกับไม่พูดอะไรเลยตั้งแต่ต้นจนจบ

จางเย่ส่ายหน้า "ขอบคุณทุกคน แต่ไม่ต้องแล้วล่ะ"

หวังเป้ยขมวดคิ้ว "ทำไมถึงไม่ต้องล่ะ? คุณไม่คิดจะอยู่ในวงการต่อไปแล้วจริงๆ เหรอคะ?"

ขณะนั้นทุกคนลงมาจากตึกกันหมดแล้ว กำลังเดินออกไปข้างนอก ก็เห็นหวังสยงที่วิ่งเข้ามาอย่างรีบร้อน

เมื่อเห็นหน้าจางเย่ หวังสยงชี้หน้าใส่เขาทันที "เธอนะเธอ! เหลือเกินจริงๆ!" จากนั้นก็รีบเข้าไปหาเฝิงกุ้ยฉินอย่างขอยอมรับผิด "หัวหน้าเฝิงครับ เรื่องคราวนี้เป็นเพราะผมละเลย ไม่ได้ดูแลจางน้อยให้ดี ก็เลย..."

"ไม่ใช่เพราะเธอ" เฝิงกุ้ยฉินถอนหายใจ

ทว่าหวังสยงรีบบอกอีกเรื่องทันที "ข้างนอกมีนักข่าวไม่น้อยมาหาตัวจางเย่ ผมให้ยามกั้นพวกเขาเอาไว้อยู่ ถึงคนจะไม่มากแต่ก็หลายสิบคนแล้วครับ!"

นี่ไม่น่าแปลกใจ จางเย่ท้าทายหลี่เทากับ SARFT กลางการถ่ายทอดสด ทั้งยังใช้บทกวีและสุนทรพจน์อีก ถ้าฝูงนักข่าวไม่มาหาเขาสิถึงจะแปลก เรื่องนี้ถือเป็นข่าวใหญ่ในเซี่ยงไฮ้ ซึ่งเรื่องแบบนี้ไม่เคยเกิดขึ้นมาก่อน ไม่น่าประหลาดใจเลยสักนิด!

คนยังมาไม่ถึง เสียงตะโกนก็นำมาก่อน

"อาจารย์จาง!"

"จางเย่! ให้พวกเราสัมภาษณ์เถอะ!"

"ทำไมถึงไม่ให้พวกเราเข้าไป เปิดประตูสิ!"

"พวกเราถามสามสี่คำก็ไปแล้ว! อาจารย์จางเย่!"

เหล่านักข่าวถูกกั้นไว้ที่ประตูหลัก มีทั้งกล้องถ่ายภาพและเครื่องอัดเสียงพร้อมสรรพ
หวังสยงหันมามองจางเย่ทันที "จางน้อย ตอนนี้เธอยังมีโอกาสแก้ไข เธอรีบขอโทษ SARFT ผ่านทางพวกนักข่าวซะ บอกว่าคำพูดก่อนหน้านั้นไร้สาระเพราะดื่มมากไปหรืออะไรก็ได้ แก้ตัวยังไงก็ได้ ฉันรู้ว่าเธอไม่พอใจ แต่ต้องจบเรื่องนี้แล้วก้าวข้ามไปให้ได้ ไม่อย่างนั้นเธอจะไม่มีทางได้พัฒนาในวงการบันเทิงอีกเลย ถึงตอนนั้นเธอจะยิ่งรับไม่ได้นะ!"

"นั่นสิคะอาจารย์จาง!" หวังเป้ยกระตุ้นเตือนเขา "อ่อนข้อให้ไปก่อน เหลือทางรอดเอาไว้บ้าง ต่อไปมีโอกาสคุณค่อยคิดบัญชีกับหลี่เทา!"

"หัวหน้าหวังกับเหล่าหวังพูดถูกแล้ว!"

"คุณอย่าคิดถึงแต่ตัวเอง คิดถึงแฟนคลับคุณด้วยสิ!"

ทุกคนต่างมีเจตนาดี หลายคนไม่อยากเห็นจางเย่ต้องจบสิ้นลงเช่นนี้ เขายังมีความสามารถที่ยังไม่แสดงออกมาอีกมาก ดังนั้นหากต้องมาสูญเสียคุณสมบัติเพราะเหตุการณ์เช่นนี้ อย่างนั้นก็น่าสมเพชมากเกินไป!

เสียงตะโกนยิ่งดังขึ้น!

ในที่สุดประตูใหญ่ก็ถูกผลักเปิดออก!

กองทัพนักข่าวกรูกันเข้ามา ยามหน้าประตูจนปัญญาที่จะห้ามไหว!

หวังสยงรีบกระซิบ "จางน้อยจำคำพูดทุกคนเอาไว้ ทุกคนเจตนาดีนะ"

ภายในเวลาเพียงสิบกว่าวินาที เหล่านักข่าวที่ ‘พบกันซึ่งหน้า’ ตีวงล้อบรอบจางเย่ เฝิงกุ้ยฉิน หวังสยงและพวกคนอื่นๆ ในแผนกไว้ได้หมด!

นักข่าวหญิงคนหนึ่งกล่าวอย่างกระตือรือร้น

"อาจารย์จางเย่! ฉันมาจากหนังสือพิมพ์เซี่ยงไฮ้รายวัน ขอถามว่าวันนี้ระหว่างการถ่ายทอดสด ทำไมคุณพูดแบบนั้น คุณได้คิดถึงผลกระทบที่ตามมาหรือไม่คะ?"

นักข่าววัยกลางคนที่ถือเครื่องอัดเสียงยิงคำถามต่อ "SARFT เพิกถอนใบอนุญาตการเป็นผู้ประกาศของคุณไปแล้ว ต่อไปนี้คุณคงไม่สามารถทำรายการต่อไปได้ดีอีก สำหรับเรื่องนี้คุณมีอะไรจะพูดรึเปล่า? นึกเสียใจทีหลังหรือไม่? อย่างไรนี่ก็เป็นหนทางหากินของคุณนะครับ"

นักข่าววัยรุ่นที่ยื่นหน้าออกมาท่ามกลางเหล่านักข่าว ยืดมือยืดไม้ตะเบ็งเสียงถาม

"อาจารย์จาง! ฟังว่าตอนอยู่ในเมืองหลวงคุณได้ชื่อว่ากล้าพูดกล้าทำกล้าลุย วันนี้พวกเราได้เห็นแล้วในเซี่ยงไฮ้ ขอถามว่าคุณคิดอย่างไรกับตัวเองบ้าง? ยังมี เรื่องของความขัดแย้งกับ SARFT ในคราวนี้ คุณจะออกมาขอโทษทีหลังหรือไม่ครับ?"

หวังสยง หวังเป้ย อาเชียนและพวกต่างหันมามองกดดันจางเย่เป็นตาเดียว ขอโทษสิ!

ชิงยอมรับว่าคุณเป็นฝ่ายผิดเถอะ! ถึงจะไม่ขอโทษตรงๆ อย่างน้อยก็แค่ยอมรับว่าคุณทำผิดระหว่างการถ่ายทอดสด! เรื่องแบบนี้เคยเกิดขึ้นในวงการบันเทิงอยู่แล้ว อย่างดาราบางคนที่ไปโวยวายใส่หัวหน้าศิลปินที่ไปแตกหักกับนายหน้า เรื่องพวกนี้ก็ยังจบลงได้ด้วยการขอโทษขอโพยกันทั้งนั้น บางทีคนเราก็พูดจาแตกหักกันเพราะอารมณ์เป็นเหตุกันได้ ที่ให้ขอโทษก็เพื่อหาทางลงกันเท่านั้นเอง ไม่ใช่เรื่องต้องอับอายอะไรเลย!

หลังคำถามนี้จบลง ทั่วทั้งบริเวณเปลี่ยนเป็นเงียบกริบ

เหล่านักข่าวรอให้จางเย่ตอบ เพื่อนร่วมงานที่เหวยหว่อต่างลุ้นรอให้จางเย่ตอบ

ในฐานะผู้ก่อเหตุ จางเย่กลับมีสีหน้ายิ้มแย้ม ไร้ซึ่งความกังวล ดูผ่อนคลายอย่างยิ่ง

ขอโทษ? ให้ฉันยอมรับการปรักปรำ?

..เอาเถอะ

ฉันเป็นคนยังไง วันนี้จะพูดอีกสักครั้งก็แล้วกัน

แสงตะวันยามโพล้เพล้ส่องกระทบสนามหญ้าของบริษัท มีแนวรั้วไม้กั้นรอบสนาม ภายในรั้วไม้ปลูกดอกไม้ใบหญ้าและดอกทานตะวันชูคอชูช่อร่อน แม้อากาศจะเย็นลงแล้ว ดอกทานตะวันจะเริ่มเหี่ยวเฉาลงไปบ้าง แต่ก็ยังยืนต้นตั้งตรงอยู่อย่างงดงาม

จางเย่ไม่ได้พูดอะไร ไม่ได้ตอบคำถามของใคร เพียงชี้นิ้วไปที่มุมหนึ่ง "คุณเห็นหรือไม่?"

หืม?

เห็นอะไรน่ะ?

เหล่านักข่าวและเพื่อนร่วมงานล้วนงงงัน เหลียวมองกันไปมา

จางเย่ก้าวเท้าเดินเข้าไปทีละก้าว "คุณเห็นทานตะวันกลางแดดจ้านี่หรือไม่? ดูมันเถอะ มันไม่เคยต้องก้มหน้า แต่ว่ากลับหันตัวไป หันหน้าไป เหมือนดั่งจะพยายามขัดขืน แม้มีเชือกพันรอบคอ แม้ถูกคว้าไว้ในมือของดวงตะวัน" หยุดไปครู่หนึ่งก่อนกล่าวอย่างนุ่มนวล "คุณเห็นไหม? คุณเห็นทานตะวันที่พยายามชูคอ มองท้าดวงตะวันนั่นไหม ศีรษะของมันแทบจะบดบังดวงตะวันไว้มิด แม้ในเวลาที่ไร้ซึ่งแสงส่อง มันก็ยังคงเปล่งประกายจ้า!" ระหว่างที่พูด เขาก็เดินเข้าไปในสวน

ดอกทานตะวันไม่เคยก้มหน้า?

แม้ไม่มีดวงตะวัน ก็ยังคงเปล่งแสงเรืองรอง?

เหล่านักข่าวตื่นตะลึง! เพื่อนร่วมงานในบริษัทต่างตะลึงงัน!

นี่เป็นกลอนเปล่าสมัยใหม่! จางเย่ใช้ปากขับบทกวีออกมาอีกแล้ว! เชี่ย! คุณอาศัยความสามารถแบบไหนกัน! ในท้องคุณมีของอยู่มากแค่ไหน! นักกวีคนอื่นๆ ถึงแม้จะเป็นนักประพันธ์ที่อาศับบทกวีหากินอย่างนักเลงกลอนในประเทศ หรือนักเขียนมีชื่อที่เต็มไปด้วยแรงบันดาลใจ บางครั้งก็ยังผลิตผลงานออกมาไม่ได้เป็นเดือนๆ! แต่คุณ? ..จู่ๆ คุณก็ปล่อยมางานหนึ่ง เดี๋ยวเดียวก็ปล่อยงานออกมาอีกชิ้นหนึ่ง! แค่ในชั่วโมงนี้ คุณปล่อยงานออกมากี่บทแล้ว!? แถมงานแต่ละบทยังไร้ช่องโหว่! ล้วนแล้วแต่คลาสสิกทั้งสิ้น! นี่มันเกินไปแล้ว!

บทกวียังไม่จบ ยังไม่ขึ้นไปสู่จุดสูงสุด ผู้ฟังต่างรู้สึกได้ถึงอารมณ์ของบทกวี รอคอยจางเย่ต่อไปโดยไม่กระพริบตา

จางเย่ยืนเงียบๆ อยู่ข้างดอกทานตะวัน เหลียวหน้ากลับมามองทุกคน

"คุณเห็นทานตะวันต้นนี้หรือไม่?"

"คุณเข้ามาใกล้ๆ สิ!"

"เข้ามาใกล้ๆ แล้วคุณจะได้เห็น!"

จางเย่ชี้นิ้วไปที่โคนต้นของทานตะวัน ทั้งยังชี้ลงไปที่ปลายเท้าของตัวเอง

"ดินก้อนที่พอกอยู่ที่โคนต้นนั่นน่ะ กอบมันขึ้นมา!" ชายหนุ่มขบฟันแน่นกัดฟันพูดประโยคสุดท้าย "ล้วนแต่เป็น...เลือดที่หลั่งออกมา!"

เหล่านักข่าวพลันเข้าใจในที่สุด อดรู้สึกตื่นตระหนกกับบทกลอนของจางเย่ขึ้นมาไม่ได้!

หวังสยง หวังเป้ยและพวกล้วนเข้าใจแล้ว พวกเขาหันมามองหน้ากันเอง ชั่วขณะนั้น ไม่มีใครกล้าวิจารณ์คำพูดของจางเย่อีก!

‘ทานตะวันกลางแดดจ้า’!

--- นั่นก็คือสภาพจิตใจของจางเย่!

ชายหนุ่มแสดงมันออกมาอย่างชัดเจน!

หลังจากนั้น จางเย่ไม่ตอบคำถามของเหล่านักข่าวอีก หันกายเดินจากไป

เหล่านักข่าวไม่จำเป็นต้องดึงดันอีกต่อไป เนื่องจากกลอนบทนี้ของจางเย่ได้บอกเล่าเรื่องราวออกมาไว้เป็นจำนวนมาก เพียงพอให้พวกเขากลับไปแต่งเติมเสริมต่อได้!

นอกจากนั้น แม้ว่าจางเย่จะตอบหรือพูดอะไรก็ไม่เท่ากับบทกวีของจางเย่แน่นอน! ตอนนี้มีใครบ้างไม่รู้ว่าบทกวีของจางเย่นั้นมีค่าพันตำลึงทอง! กลอนบทนี้เมื่อปรากฏออกมา เหล่านักข่าวต่างนัยน์ตาลุกวาว! ข่าววันพรุ่งนี้มีของแล้ว! คือกลอนบทนี้นั่นเอง!

ผลงานชิ้นนี้ แน่นอนว่าไม่ปรากฏอยู่ที่โลกใบนี้ นี่คือผลงานของกวีมีชื่อในโลกของจางเย่ 'หมางเค่อ' กลอนบทนี้เดิมทีต้องการต่อต้านระบบเผด็จการ แสวงหาอิสรภาพและหวังให้ตระหนักถึงคุณค่าในตัวบุคคล ทุ่มเทเสียสละเพื่อความเป็นเอกภาพ แต่จางเย่ต้องการเป้าหมายที่ต่างออกไปเล็กน้อย เขาต้องการบ่งบอกว่าเขาเป็นคนอย่างไร เรียกว่าถือโอกาสเหยียดหยันหลี่เทาและพวกก็ว่าได้

ทานตะวันนั้นไม่อาจอยู่โดยไร้ดวงตะวัน!

แต่ถึงอย่างนั้น แม้ว่าคอจะหักพับ.. แม้ต้องเสียเลือดเนื้อ.. เมื่อมันต้องลุกขึ้นสู้ มันก็ลุกขึ้นยืนตั้งตรงตระหง่าน มองจ้องดวงตะวันอย่างภาคภูมิ!

*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./73.md)