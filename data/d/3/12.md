##บทที่ 212 : อาจารย์จาง นี่ตกลงคุณขับเครื่องบินเป็นจริงๆ เหรอ
เครื่องบินกำลังสูญเสียระดับความสูงไปเรื่อยๆ!

เสียงสัญญาณเตือนภัยดังลั่นในห้องคนขับ!

เหล่าลูกเรือและผู้โดยสารทั้งหลายพยายามสุดความสามารถเพื่อจะแก้ไขสถานการณ์ พวกเขาลองสุ่มกดไปมั่วๆ บนหน้าปัด แต่มันกลับยิ่งทำให้เครื่องบินดิ่งลงเร็วกว่าเดิม! อีกทั้งประตูเครื่องบินก็เกือบถูกกดเปิดออกแต่ยังโชคดีที่มีระบบรักษาความปลอดภัยหยุดมันไว้ ถ้าไม่ได้ปลดออกแม้จะกดสั่งให้ประตูเปิดก็ไม่สามารถทำได้ แต่ยังคงอันตรายอยู่ดี คนที่ไม่รู้วิธีการขับเครื่องบินไม่สามารถแก้ไขสถานการณ์ได้ด้วยโชคแต่เพียงอย่างเดียวแน่นอน!

เครื่องบินเริ่มโยกซ้ายขวาไปมา!

จางเย่เดินกลับไปบริเวณห้องผู้โดยสารด้วยสีหน้าขาวซีด

เหล่าผู้โดยการต่างตระหนักได้ถึงสถานการณ์คับขัน บางคนเริ่มเขียนพินัยกรรมของตนในกรณีที่เสียชีวิตไว้แล้ว

“แม่ ฮือๆ นี่พวกเราจะต้องตายจริงๆ เหรอ?” เด็กหญิงวัยสี่ขวบถาม

“ไม่หรอก ต้องมีใครสักคนช่วยเราได้แน่!” ผู้เป็นแม่กอดปลอบลูกสาวของเธอ

เด็กหญิงตัวน้อยกล่าวอย่างดีใจ “จริงเหรอ? คุณลุงซูเปอร์แมนจะมาช่วยพวกเราสินะคะ?” ในโลกใบนี้ก็มีตัวละครซูเปอร์แมนเช่นกัน เพียงแค่มีดีไซน์ที่แตกต่างออกไปจากโลกของจางเย่

แม่ของเด็กหญิงเช็ดน้ำตา “ใช่แล้ว ต้องมีแน่นอน ลูกน่ารักขนาดนี้คุณลุงซูเปอร์แมนต้องมาช่วยแน่ๆ ”

“ดีจังเลย” เด็กหญิงผมเปียหันไปมองผู้โดยสารคนอื่นๆ แล้วกล่าว “อย่ากลัวไปเลยนะคะ คุณลุงซูเปอร์แมนกำลังจะมาแล้ว!”

บทสนทนาระหว่างเด็กหญิงตัวน้อยกับแม่ของเธอทำให้ทุกคนรู้สึกเศร้า เมื่อเห็นเธอหัวเราะอย่างไร้เดียงสาก็ทำให้ไม่มีใครกล้าพูดความจริงอะไรออกไปทั้งนั้น ได้แต่เก็บความเศร้าโศกไว้ในอกของตน!

……

แม้กระทั่งจางเย่ผู้ไร้หัวจิตหัวใจยังอดสะทกสะท้านกับบทสนทนาที่ได้ยินไม่ได้ เขากำหมัดแน่น นี่ไม่ใช่เวลาจะมายอมแพ้นะ แม่*เอ้ย มันต้องมีสักทางสิ!

ขับเครื่องบินเหรอ?

ทักษะของนักบินเหรอ?

จางเย่พลันคิดถึงอะไรบางอย่างออก บางอย่างที่ให้ความหวังแก่เขา ขนมปังโชคดีไงล่ะ! ก่อนหน้านี้เขายังรู้สึกไม่อยากใช้มันจึงยังมีเก็บไว้อยู่! แถมเขายังเหลือค่าชื่อเสียงอีกหกแสนด้วย!

ลอตเตอรี่!

จะอยู่หรือตายก็ขึ้นอยู่กับเดิมพันครั้งนี้แหละ!

ยังเหลือเวลากว่าอีกยี่สิบนาทีก่อนที่ความยากสิบเท่านี้จะสิ้นสุดลง ถ้าขืนรอให้เวลาหมดจางเย่และผู้โดยสารทั้งหมดคงไม่รอดจากเครื่องบินตกแน่นอน การหวังให้มีคนมาช่วยเหลือในตอนนี้ไม่ใช่ทางเลือกอีกต่อไป จางเย่ไม่รีรอรีบเปิดหน้าต่างลอตเตอรี่ขึ้นมาอย่างรวดเร็ว นี่เป็นทางรอดเพียงทางเดียวเท่านั้น!

หน้าต่างลอตเตอรี่ปรากฏขึ้นมา!

เขาขอเดิมพันค่าชื่อเสียงทั้งหมดกับการสุ่มครั้งนี้!

ในเวลาเดียวกันจางเย่ก็หยิบขนมปังโชคดีออกมาจากช่องเก็บของและกินมันทันที!

【ข้อความจากระบบ: เริ่มนับถอยหลัง!】

【ผลของขนมปังโชคดีทำงานเป็นเวลาห้านาที!】

เครื่องบินกำลังสูญเสียระดับความสูงไปเรื่อยๆ จางเย่ตะโกนอย่างกระวนกระวายในใจ “เร็วเข้าๆ!”

เข็มไปหยุดที่หมวดสกิล จางเย่หยิบเอากล่องสมบัติ (เล็ก) ออกมาหกกล่องและเปิดทันที!

ไอเทมด้านในปรากฏขึ้น!

【หนังสือทักษะการขับเครื่องบินพาณิชย์หกเล่ม สามารถเรียนรู้ทักษะได้จากการเปิดอ่าน】

เห็นดังนี้จางเย่อดหัวเราะเสียงดังออกมาไม่ได้ ฮ่าๆๆๆ ทางรอดมาแล้ว! ขอบคุณมากขนมปังโชคดี! เขาสามารถสุ่มหนังสือทักษะการขับเครื่องบินพาณิชย์ออกมาได้ถึงหกเล่มในครั้งเดียว! ไม่มีเวลาให้เสียอย่างไร้ประโยชน์อีกต่อไป จางเย่เปิดอ่านหนังสือทั้งหมดทันที!

หนึ่งเล่มผ่านไป!

สามเล่มผ่านไป!

หกเล่มผ่านไป!

เขาอ่านมันทั้งหมดในอึดใจเดียว!

หนังสือทักษะนี้ออกมาในช่วงเวลาที่เหมาะเจาะที่สุด! และเป็นสิ่งที่เขาต้องการที่สุดในตอนนี้!

……

“จางเย่” ต่งซานซานยิ้มเศร้าๆ ขณะที่เดินมาหาอดีตเพื่อนร่วมชั้นของเธอ “นายเขียนคำสั่งเสียไว้รึยัง? ฉันยังคิดไม่ออกเลยว่าจะเขียนอะไรดี”

จางเย่ตอบกลับ “จะเขียนไปทำไมกันน่ะ!”

ดวงตาของต่งซานซานเต็มไปด้วยความหม่นหมอง “นายไม่เห็นเหรอ? สถานการณ์แบบนี้พวกเราไม่รอดแล้วล่ะ”

จางเย่ตอบกลับไป “ถ้าพวกเรารอดล่ะ? มาพนันกันไหม ฉันขอการันตีเลยว่าพวกเราต้องรอดปลอดภัยดีแน่นอน!”

ต่งซานซานหาที่นั่งแล้วนั่งลง หญิงสาวกล่าวอย่างหมดอาลัยตายอยาก “เอาสิ มาพนันกันดู ถ้าพวกเรารอดไปได้ละก็ฉันให้นายจูบฉันเลยเอ้า!”

“หืม” จางเย่กระพริบตาปริบ “จูบที่ไหนงั้นเหรอ?”

เธอชี้ไปที่ริมฝีปากเซ็กซี่ของตนแล้วกล่าว “ตรงนี้พอไหม?”

“แน่นอน เราตกลงกันแล้วนะ!” ที่จริงจางเย่ไม่ได้มีความมั่นใจอะไรมากมาย แต่ชายหนุ่มก็ขอเดิมพันเพื่อเป็นการให้กำลังใจตนเอง

ต่งซานซานเมินชายหนุ่มหลังจากที่กล่าวออกไป เธอหยิบโทรศัพท์ออกมาแล้วพิมพ์ข้อความ ดูเหมือนว่าเธอกำลังพิมพ์พินัยกรรมหลังเสียชีวิต ที่จริงแล้วหญิงสาวทำเพื่อตนเองเท่านั้น เพราะหากเครื่องบินตกไปจริงๆ โทรศัพท์เครื่องนี้ก็คงพังไปเช่นกัน ทุกๆ คนต่างครุ่นคิดคำนึงถึงเหตุการณ์ต่างๆ ในช่วงชีวิตที่ผ่านมา

……

อีกที่หนึ่ง

เด็กหญิงตัวน้อยกล่าวอย่างคาดหวัง “ทำไมคุณลุงซูเปอร์แมนยังไม่มาอีกเหรอคะ?”

จางเย่ที่ได้ยินเดินมาลูบหัวเด็กหญิงพร้อมกล่าว “ไม่ต้องห่วงนางฟ้าตัวน้อย พี่ชายคนนี้มาช่วยเธอแล้ว”

เด็กหญิงตัวน้อยกล่าวอย่างมีความสุข “พี่ชายเป็นคุณลุงซูเปอร์แมนงั้นเหรอ?”

จางเย่กล่าวด้วยรอยยิ้ม “ใช่แล้วล่ะ”

เด็กหญิงกล่าวอย่างฉงนสงสัย “ทำไมถึงไม่แปลงร่างล่ะคะ?”

“หมายถึงชุดซูเปอร์แมนของพี่น่ะเหรอ?” จางเย่ถอนหายใจ “พอดีพี่ไม่ได้ซักกางเกงในเมื่อวานน่ะเลยเอาออกมาใส่ข้างนอกไม่ได้ เพราะงั้นวันนี้พี่ชายซูเปอร์แมนต้องขอปฏิบัติภารกิจนอกเครื่องแบบนะ”

แม่ของเด็กหญิง “...”

เด็กหญิงตัวน้อยปรบมือ “พี่ชายซูเปอร์แมน ช่วยพวกเราเร็วๆ นะคะ!”

“ไม่ต้องห่วง เดี๋ยวพี่จัดการเอง” จางเย่ตรงดิ่งไปที่ห้องนักบิน

เด็กหญิงชูมือร้องเชียร์อย่างไร้เดียงสา “ว้าว! พวกเรารอดแล้ว!”

ผู้โดยสารคนอื่นไม่รู้ว่าจางเย่พยายามจะทำอะไร พวกเขาไม่ได้มองไปที่ชายหนุ่มเลยด้วยซ้ำ

……

“แม่ครับ ลูกแม่อกตัญญูมากเลย ขอโทษด้วยที่ผมช่วยอะไรแม่ไม่ได้!”

“ลูกพูดอะไรกันน่ะ นี่ความผิดแม่เอง ถ้าแม่ไม่ชวนลูกมาเที่ยวเซี่ยงไฮ้ด้วยกันพวกเราก็คงไม่เจออะไรแบบนี้หรอก ฮือๆ แม่ผิดเอง!”

“แม่อย่าพูดแบบนั้นสิ ผมจะไม่โทษแม่ไม่ว่าจะเกิดอะไรทั้งนั้น!”

คำพูดของสองแม่ลูกคู่นี้ทำให้หลายคนต้องเช็ดน้ำตา!

……

ด้านหน้า

ช่องทางการสื่อสารในห้องนักบินทำได้เพียงติดต่อกับห้องผู้โดยสารเท่านั้น พวกเขาได้ยินเสียงของแอร์โฮสเตสสูงวััยกล่าวขึ้นมา “เรียนผู้โดยสารทุกท่าน ดิฉันขอเป็นตัวแทนลูกเรือทุกคนกล่าวขอโทษในความประมาทของเราที่ส่งผลให้เกิดการจี้เครื่องบินเช่นนี้ ตอนนี้พวกเราได้เห็นทะเลเบื้องล่างในทัศนวิสัยของเราแล้ว พวกเราพยายามอย่างดีที่สุดแล้วจริงๆ คาดว่าเครื่องบินจะตกลงสู่ทะเลในอีกสองนาที ขออภัยอีกครั้งนะคะ”

ทุกคนในห้องผู้โดยสารต่างตกอยู่ในความเงียบงัน

หลังจากนั้นไม่รู้ใครเป็นคนร้องไห้นำขึ้นมา และเกือบทุกคนเริ่มร้องไห้ตามกันหมด!

หลังจากต่อสู้กับคนร้ายมาเนิ่นนาน พวกเขาต่างคิดว่าแก้ปัญหาได้แล้ว แต่ใครจะรู้กันล่ะว่าผลลัพธ์เช่นนี้จะรอพวกเขาอยู่!

ด้านในห้องคนขับเหล่าลูกเรือและผู้โดยสารบางส่วนต่างไร้ซึ่งคำพููด!

จางเย่เดินเข้ามาเห็นสภาพทุกคน เขากล่าวอย่างโมโห “หลีกไปนะ! เครื่องตกบ้านคุณสิ! เดี๋ยวผมจัดการเองนี่มา!”

แอร์โฮสเตสร่างบางเช็ดน้ำตากล่าว “ช่างมันเถอะค่ะ”

“ช่างน้องสาวเธอสิ! พวกคุณอาจจะอยู่มานานพอแล้วแต่ผมยัง!” จางเย่ด่าออกไป เขาดึงสจ๊วตหนุ่มออกจากที่นั่งนักบินแล้วนั่งลงไปเอง ชายหนุ่มกดปุ่มสื่อสารกับห้องผู้โดยสารอีกครั้งแล้วประกาศออกไป “ทุกคน ลืมคำพูดเมื่อกี้ไปซะ! เครื่องบินลำนี้จะต้องไม่ตก! เอาล่ะตอนนี้ทุกคนไปหาที่นั่งให้เร็วที่สุดเท่าที่จะทำได้! แล้วคาดเข็มขัดด้วย! เดี๋ยวนี้ทันที! จากนี้ไปผมจะบังคับเครื่องบินลำนี้เอง!”

สจ๊วตหนุ่มกล่าวอย่างโศกเศร้า “พวกเราลองมาหมดทุกทางแล้วนะ!”

จางเย่กล่าวอย่างเดือดดาล “ทุกคนออกไปให้หมด! ห้ามมากวนฉันนะ!”

“ตอนนี้ระบบทุกอย่างถูกบังคับด้วยมือทั้งหมด ถ้าไม่ได้ฝึกบินมาเป็นปีๆ อย่างเชี่ยวชาญมาก่อนละก็ มันเป็นไปไม่ได้หรอกที่จะ...” แอร์โฮสเตสสูงวัยไม่ได้กล่าวจนจบ

จางเย่กล่าวกระตุ้นให้กำลังใจตนเอง “ไม่มีอะไรที่ฉันทำไม่ได้!” ส่วนเขาจะทำมันได้จริงหรือไม่นั้น? เขาจะรู้ได้ยังไงล่ะ! แต่ตอนนี้ไม่ว่ายังไงก็ต้องเป็นให้ได้เท่านั้น!



………………………..

จากหน้าต่างเครื่องบินสามารถมองเห็นทะเลใกล้เข้ามาได้อย่างชัดเจน แม้กระทั่งนกนางแอ่นที่กำลังบินถลาลมก็สามารถมองเห็นได้ชัดเช่นกัน ถ้าเกิดเจ้านกพวกนั้นบินมาชนเครื่องยนต์ละก็พวกเขาคงได้ตายจริงๆ แน่ การบินด้วยระดับความสูงที่ต่ำขนาดนี้จึงเต็มไปด้วยความอันตรายถึงขีดสุด! แต่โชคดีที่ผลของขนมปังโชคดีทำให้จางเย่ยังคงเหลืออยู่อีกหนึ่งนาที จึงทำให้ไม่มีนกตัวไหนบินมาชนเขาทั้งนั้น!

ในอีกไม่ถึงหนึ่งนาทีเครื่องบินจะโหม่งลงท้องทะเลแล้ว!

จางเย่เกร็งตัว เขาไม่รู้เหมือนกันว่าผลของอะไรทรงพลังกว่ากัน ระหว่างขนมปังโชคดีหรือ ‘เพิ่มความยากขึ้นสิบเท่า’ จางเย่ไม่สนใจอะไรอีกทั้งนั้น สิ่งที่สำคัญที่สุดตอนนี้คือรั้งเครื่องบินไว้ไม่ให้ตกด้วยความสามารถของเขาให้ได้!

หน้าปัดและปุ่มต่างๆ ถูกทำให้เสียหายไปหมด!

แต่ยังโชคดีที่มีบางส่วนใช้งานได้!

จางเย่เอื้อมมือไปกดที่ปุ่มๆ หนึ่งบนหน้าปัด จากนั้นเขากดไปที่อีกปุ่มโดยที่ทุกคนไม่รู้ว่าชายหนุ่มกำลังทำอะไร มีเสียงฟู่ดังขึ้นมาราวกับมีการเปลี่ยนแปลงอะไรบางอย่างในห้องเครื่อง แต่ก็เหมือนกับว่าไม่มีอะไรเกิดขึ้นเช่นกัน ชายหนุ่มทำทั้งหมดนี้ลงไปด้วยความรู้ที่ได้จากหนังสือสกิลของเขา ร่างกายของเขาขยับออกไปเองตามธรรมชาติ หลังจากทำทั้งหมดเสร็จแล้วจางเย่ถึงค่อยรู้ตัวว่าเขาทำอะไรลงไปบ้าง

แอร์โฮสเตสร่างท้วมตกใจ “คุณกดปุ่มมั่วๆ อะไรลงไปน่ะ?”

แอร์โฮสเตสร่างบางตื่นตระหนกเช่นกัน “คุณ อย่ากดปุ่มมั่วๆอย่างนั้นนะ!”

มีเพียงแอร์โฮสเตสสูงวัยผู้มากด้วยประสบการณ์เท่านั้นที่มองด้วยความประหลาดใจและอุทานขึ้นมา “ความดันในห้องโดยสารถูกระบายแล้ว! มันถูกระบายออกไปแล้ว!”

แน่นอนว่าจางเย่ต้องระบายความดันในห้องเครื่องออกไปก่อน เพราะหลังจากเกิดการต่อสู้กันอย่างรุนแรงจนอุปกรณ์บนเครื่องเสียหายและเครื่องบินที่ไต่ระดับลงมาด้วยความรวดเร็วเช่นนี้ หากไม่ระบายความดันออกไปอาจทำให้เกิดการระเบิดภายในได้ เพื่อป้องกันไม่ให้มันเกิดขึ้นจางเย่จึงเพิกเฉยปฏิกิริยาประหลาดใจของคนอื่นๆ และกดปุ่มอีกสองสามปุ่ม ในที่สุดบางอย่างก็เริ่มแสดงผล!

เครื่องบินเกิดการสั่นสะเทือนขึ้น!

ความเร็วของเครื่องเริ่มเร่งขึ้นอย่างรวดเร็ว!

ชายหนุ่มปรับทร๊อตเทิล[1] ของเครื่องบิน ซึ่งต่างจากรถยนต์ที่ต้องใช้เท้า ของเครื่องบินต้องบังคับด้วยมือแทน!

เหล่าลูกเรือทั้งหลายที่พยายามกว่าครึ่งค่อนวันเพื่อหาทร๊อตเทิลของเครื่องไม่สามารถหาเจอ แต่พอจางเย่มาชายหนุ่มกลับทำมันได้ทันที!

เหล่าลูกเรือต่างกลั้นหายใจมองฉากระทึกขวัญตรงหน้าขณะที่จางเย่ขับเครื่องบิน พวกเขาไม่กล้าแม้แต่หายใจ นี่มัน...

แปดร้อยเมตร!

หกร้อยเมตร!

สี่ร้อยเมตร!

เครื่องบินกำลังดิ่งลงไปเรื่อยๆ แต่ด้วยแรงขับเคลื่อนที่จางเย่ใส่เข้าไปทำให้ความเร็วในการร่วงของมันน้อยลงเรื่อยๆ ขณะที่เครื่องบินลงมาถึงความสูงระดับสามร้อยเมตรจากท้องทะเลจนทุกคนแทบรู้สึกราวกับว่าพวกเขาสามารถเอื้อมมือไปเล่นกับคลื่นที่กำลังซัดด้านล่างได้ พลันเครื่องบินเหินไต่ระดับขึ้นด้วยฝีมือของจางเย่!

“ขึ้นไปสิว้อย!” จางเย่ตะโกน!

ห้าร้อยเมตร!

หนึ่งพันเมตร!

หนึ่งพันห้าร้อยเมตร!

พ้นจากระดับความสูงที่อันตรายไปแล้ว!

เครื่องบินไต่ระดับกลับไปบนท้องฟ้าได้เหมือนเดิม!

ตอนนั้นเองที่ทุกคนในห้องนักบินต่างกรีดร้องอย่างบ้าคลั่ง เสียงโห่ร้องเชียร์สนั่นดีใจดังมาจากแอร์โฮสเตส พวกเธอต่างกอดกันเองอย่างตื่นเต้น น้ำตาแห่งความดีใจหลั่งรินออกมา!

“พวกเราบินกลับขึ้นมาแล้ว!”

“พระเจ้า! นี่ฉันฝันไปรึเปล่าน่ะ?”

“พวกเรารอดแล้ว! เรารอดกันแล้ว!”

สจ๊วตหนุ่มตื่นเต้นมากเช่นกัน “อาจารย์จาง! คุณสุดยอดมาก! โคตรเทพของเทพเลย!”

หลังจากนั้นเหล่าแอร์โฮสเตสต่างหันกลับไปมองจางเย่ด้วยท่าทีที่ต่างออกไป เฮ้ยเดี๋ยวสิ! นี่วิญญาณอะไรเข้าสิงนายกันน่ะ!? นี่ตกลงว่าแม่*ขับเครื่องบินได้จริงๆ เหรอวะเนี่ย!?

============================

[1] ทร๊อตเทิล (throttle) เป็นคันเร่งของเครื่องบิน แต่แทนที่จะใช้เท้าเหยียบเหมือนรถเปลี่ยนเป็นใช้มือดันเข้าหรือดึงออกแทน

-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./13.md)