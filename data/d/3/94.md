##บทที่ 294 : เข้าร่วมเป่ยต้าอย่างเป็นทางการ
ไร้คำพูด!

นอกจากไร้คำพูดแล้วก็ยังคงไร้คำพูด!

บรรยากาศในห้องประชุมพลันกระอักกระอ่วนอย่างยิ่ง การปรากฏตัวของจางเย่ถึงกับเรียกได้ว่าทำให้พวกเขาตื่นตะลึง!

ตัวเลือกของอู๋เจ๋อชิง ไม่มีใครคิดว่าจะเป็นคนนี้ได้! ต่อให้ทุบหัวพวกเขาแตกเละ พวกเขาก็ยังคิดไม่ถึง! คนสอนวิชานี้จะเป็นใครก็ได้ แต่ทำไมต้องเป็นจางเย่! เขาคนนี้เป็นที่นิยมในหมู่แฟนคลับไม่น้อย นิสัยภายนอกไม่เลว กล้าพูดกล้าลุย นั่นคือสำหรับผู้คนภายนอกทั่วไปเท่านั้น แต่สำหรับวงการแล้ว ไม่ว่าจะเป็นวิทยุหรือโทรทัศน์ ชื่อเสียงของจางเย่นับว่าเน่าจนเน่าไปกว่านี้ไม่ได้อีก!

ด่ากับเพื่อนร่วมงานในสถานีในเน็ต!

ด่าที่ทำงานกลางงานรับรางวัล!

ด่าสมาคมนักเขียนกลางงานประชัน!

ด่าหัวหน้ากลางงานศพ!

ด่าตำรวจในสถานี!

ด่า SARFT ระหว่างถ่ายทอดสด!

เรื่องราวที่เรียงรายมาเหล่านี้ ทำให้พูดอะไรไม่ออกจริงๆ!

สำหรับนักเลงคนนี้ รองอธิการฯ อู๋กลับไปหาตัวเขามาสอนหนังสือที่เป่ยต้า? เอามาสอนนักศึกษาเป่ยต้าที่ทั้งชาญฉลาดทั้งอ่อนโยนจนไม่มีแม้แต่โอกาสจะด่าคน?

เชี่*!

นี่ไม่ใช่แปลว่าเอาพวกนักศึกษาขึ้นกองเพลิง[1]หรอกเรอะ!

รองอธิการฯ อู๋! นี่สรุปว่าดีคุณใหญ่แค่ไหนกันแน่!

ศาสตราจารย์เฒ่าเหยียนเจี้ยนเทากลับมีสีหน้าเคร่งเครียด แสดงความเห็นว่า "รองอธิการฯ อู๋ ตัวเลือกอาจารย์คนนี้ ผมขอคัดค้าน!"

จางเย่มองเขา ไม่พูดอะไร

อู๋เจ๋อชิงกลับกล่าวอย่างเรียบเรื่อย

"ศาสตราจารย์เหยียนทำไมถึงคัดค้านละคะ?"

"เขาไม่เหมาะสม!" เหยียนเจี้ยนเทามองจางเย่ ส่ายหัวแรง

อู๋เจ๋อชิงกล่าวเสียงต่ำลง "ทุกคนคุยกันได้นี่ ทำไมถึงไม่เหมาะสมคะ? อาจารย์จางน้อยเป็นฉันทุ่มเทแรงกายแรงใจไปเชิญมานะคะ บอกอย่างนั้นก็ต้องมีเหตุผลจริงไหมคะ?"

เหยียนเจี้ยนเทาไม่คิดสนใจคำพูดนั่น "ผมเข้าใจอารมณ์ของคุณนะ และก็ไม่มีอคติอะไรหรอก แต่ผมถามหน่อย จางน้อย คุณอายุเท่าไรกัน?"

จางเย่ยิ้มตอบ "ยี่สิบสามครับ"

เหยียนเจี้ยนเทากล่าวว่าใช้ได้คำหนึ่ง "จบเอกอะไรมา?"

จางเย่ยิ้มอีก "มหาวิทยาลัยการสื่อสารกระจายเสียงนครหลวง สาขาวิชาวิทยุกระจายเสียงและวิทยุโทรทัศน์ครับ"

"จบระดับไหนมา?" เหยียนเจี้ยนเทายังคงถามอย่างไม่เกรงใจ

จางเย่ยักไหล่อย่างไม่สน "ปริญญาตรี"

เหยียนเจี้ยนเทาหันมองอู๋เจ๋อชิง "รองอธิการฯ อู๋ นี่ยังไม่พอจะบอกว่าไม่เหมาะสมอีกเหรอครับ? ให้เด็กหนุ่มยี่สิบกว่าปีที่จบปริญญาตรีสาขาวิชาวิทยุกระจายเสียงและวิทยุโทรทัศน์คนหนึ่งมาสอน ‘วรรณคดีโบราณวิจักษณ์’ แค่นี้ก็น่าขำมากแล้ว ถึงจะเป็นแค่วิชาเลือกก็ทำแบบนี้ไม่ได้!" คำพูดเขามีน้ำหนัก ทั้งวัยวุฒิและคุณวุฒิ ในวงการศึกษานับว่ามีหน้ามีตาใหญ่หลวง ในบรรดาคนที่นั่งอยู่นอกจากเหยียนเจี้ยนเทาที่กล้าพูดเช่นนี้กับรองอธิการฯ อู๋แล้ว คนอื่นๆ ไม่มีใครกล้า

อู๋เจ๋อชิงหลี่ตามองเขา กล่าวว่า "ทำไมถึงจะไม่ได้คะ? จบเอกวิทยุกระจายเสียงและวิทยุโทรทัศน์ ทักษะการพูดย่อมต้องเชี่ยวชาญ การสอนในมหาวิทยาลัย ไม่ใช่แค่เรื่องว่าตัวเองต้องรู้มากแค่ไหน แต่ยังต้องรู้ว่าจะถ่ายทอดออกมาได้อย่างไร ให้นักเรียนฟังเข้าใจ ฉันถึงได้บอกไงคะ ว่าทำไมฉันไม่ดึงตัวดอกเตอร์เฉินมา ในขณะที่อาจารย์จางน้อยกลับมีความสามารถเช่นนี้ ดูรายการของอาจารย์จางน้อยก็พอทราบแล้วว่าเขาไม่จำเป็นต้องใช้สคริปต์เลยนี่คะ"

เหยียนเจี้ยนเทาใคร่ครวญ "ผมยอมรับว่าทักษะการพูดของอาจารย์จางน้อยยอดเยี่ยม ในบรรดาผู้ประกาศตอนนี้ ฝีปากเขานับว่าโดดเด่นในหมู่ฝูงชน อย่าเอาพวกเราที่สอนหนังสือไปเทียบเลยครับ วงการศึกษายังไงก็ไม่มีทางเทียบกับนักพูดอย่างจางเย่ได้อยู่แล้ว" กับพิธีกรที่เป็นมืออาชีพทั้งเชี่ยวชาญเช่นนี้ ก็เหมือนกับการเอานักเขียนไปแข่งร้องเพลงกับนักร้อง ไม่มีทางเทียบกันได้ ทั้งอีกฝ่ายก็มีทักษะความเชี่ยวชาญที่เหนือกว่า "แต่ปัญหาคือ ทักษะในการพูดไม่สามารถบ่งบอกถึงอะไรได้ โดยเฉพาะในภาควิชาภาษาจีน ที่ความรู้นั้นต้องผ่านการสั่งสมและเก็บรวบรวมอย่างยาวนาน ผมไม่ได้ดูเบาคนหนุ่มสาว ไม่ได้ลำเอียงต่อวิชาชีพอื่น แต่ความจริงก็เป็นเช่นนี้ ความรู้ที่สั่งสมมาของจางเย่ไม่พอจะเอามาสอนหนังสือ!"

หัวหน้าภาควิชาภาษาจีนฉางข่ายเกอกล่าวสนับสนุน "นับว่าไม่เหมาะสมมากจริงๆ"

ผู้ช่วยศาสตราจารย์ของภาควิชาอีกท่านก็กล่าวเสริม "นั่นสิ พวกนักเรียนไม่ยอมรับแน่ๆ ครับ"

อู๋เจ๋อชิงสีหน้าพลันเย็นยะเยือกยิ่งขึ้น "ฉันคิดไม่เหมือนกับพวกคุณนะคะ ทำไมฉันถึงรู้สึกว่าความรู้ด้านวรรณศิลป์ของอาจารย์จางน้อยสั่งสมถึงขีดสุดแล้วล่ะ?" จากนั้นมองคนอื่นๆ "ถ้ามีใครสงสัยระดับความรู้ของอาจารย์จางล่ะก็ ทุกคนลองคุยแลกเปลี่ยนกันหน่อยไหมคะ อย่างเช่น ประชันบทกวี? ประชันบทความ? หรือจะเป็นเรื่องการเขียนนิยาย?" จากนั้นหันมาคุยกับจางเย่ "หรือว่ายังไงคะ?"

จางเย่ตอบรับ "ผมไม่มีปัญหาครับ"

อู๋เจ๋อชิงแนะนำ "อย่างนั้นพวกคุณถกกันหน่อยไหมคะ?"

ฉางข่ายเกอ "..."

เหยียนเจี้ยนเทา "..."

ผู้ช่วยศาสตราจารย์ "..."

ที่ตรงนี้ล้วนแล้วแต่เป็นผู้คร่ำหวอดในวงการอักษรการศึกษาและประวัติศาสตร์ ทว่าสำหรับข้อเรียกร้องของรองอธิการฯ อู๋แล้ว กลับไม่มีใครกล้าพูดอะไรแม้แต่น้อย!

เถียงกับเขา?

เถียงกันกะผีน่ะสิ!

พวกเขาทำเป็นแค่ศึกษาค้นคว้าเรื่องประวัติศาสตร์ เขียนงานวิจัย หาความรู้ สอนนักศึกษา ถ้าให้ไปเขียนนิยายแต่งกลอน พวกเขายังรู้ข้อจำกัดของตัวเองอยู่ แน่นอนว่าเทียบกับจางเย่ไม่ได้ หมอนั่นน่ะนักเขียนหลักล้านเล่มเชียวนะ! ไม่ว่าจะบทกลอน เนื้อเพลง หรือเรียงความของหมอนั่นล้วนโด่งดังทั่วทั้งสองฝั่งแยงซีเกียง! ขนาดนักเขียนที่มีชื่อในประเทศบางคนยังออกมายกย่องชื่นชมผลงานของจางเย่ต่อหน้าสาธารณชน!

แล้วจะให้พวกเขาเอาอะไรไปถกด้วยล่ะ!

ไม่มีใครกล้าประชันกับจางเย่เรื่องนี้!

ใครๆ ก็รู้ดีในเรื่องนี้ ชัดเจนว่าพวกเขาสู้ไม่ได้!

เหยียนเจี้ยนเทารีบเปลี่ยนเรื่อง "ผมพูดถึงเรื่องของการสั่งสมความรู้ ไม่ใช่ระดับความรู้เรื่องกาพย์กลอน แต่เป็นเรื่องของการสั่งสมความรู้และการซึมซับความงามของวรรณกรรมโบราณ..."

อู๋เจ๋อชิงพลันกล่าวขัด " ‘จางเย่พิเคราะห์สามก๊ก’ ศาสตราจารย์เหยียนผ่านตาหรือยังคะ?"

"นี่..." เป็นอีกครั้งที่เหยียนเจี้ยนเทาต้องสำลัก พูดอะไรไม่ออกอยู่นาน!

เหล่าผู้ชมล้วนแล้วแต่ไม่ทราบว่าจะทำอย่างไรดี นั่นสิ ลืมเรื่องนี้ไปเลย ‘จางเย่พิเคราะห์สามก๊ก’ ไม่ใช่งานพิสูจน์ฝีมือของจางเย่หรอกหรือ? ไหนจะยอดเรตติ้งที่ปรากฏออกมานั่นอีก!

เจินซูฉวนพูดต่อว่า " ‘จางเย่พิเคราะห์สามก๊ก’ ผมเคยดูอยู่ไม่กี่ตอน เนื้อหาภายในมีหลายอย่างที่ไม่เลว แต่ยังมีที่คลุมเครือหลายจุด ทฤษฎีที่เหล่านักวิชาการยังคงไม่มีข้อสรุปหรือไม่มีข้อตรวจสอบทางประวัติศาสตร์ จางเย่ก็เอามาพูดในรายการ จากมุมมองนี้ ถูกที่รายการดึงดูดสายตาของผู้ชมทั่วไป เพราะเป็นมุมมองที่แปลกใหม่ แต่ถ้ามองในแง่วิชาการแล้ว ยังใช้ไม่ได้ ในฐานะรายการบันเทิงเชิงประวัติศาสตร์ ถือว่าเป็นรายการที่ดี แต่ถ้าให้เอามาสอนเชิงวิชาการ ยังมีที่ไม่เห็นด้วยอยู่บ้าง"

เหยียนเจี้ยนเทาพยักหน้าอย่างจริงจัง "สอนหนังสือกับออกทีวีไม่เหมือนกันนะ ทีวีสนใจแต่เรทติ้ง ที่ทำไปทั้งหมดก็เพื่อดึงความสนใจของผู้ชมเท่านั้น ในขณะที่การสอนหนังสือบรรยายวิชาการ สิ่งสำคัญคือความจริงจังเข้มงวด เราจะสอนเรื่องที่ไม่ได้รับการยืนยันให้นักศึกษาไม่ได้ นั่นจะยิ่งชักนำให้หลงทางเสียมากกว่า"

เมื่อครู่จางเย่ไม่ได้พูดอะไร แต่ฟังถึงตรงนี้ คำนี้ เขาชักไม่พอใจขึ้นมา กล่าวหน้ายิ้มๆ "คำพูดของทั้งสองท่านผมไม่เห็นด้วย ข้อแรก ‘จางเย่พิเคราะห์สามก๊ก’ ของผมนั้น ผมไม่เห็นว่าไม่จริงจังตรงไหน ถ้าพวกคุณเห็นอย่างนั้น มีปัญหาที่ตรงไหนขอให้บอกออกมา พวกเราจะถกกัน! ข้อสอง ผมยอมรับว่าเรื่องวิชาการต้องจริงจังอยู่แล้ว แต่ที่จริงจังนั่นไม่ใช่เรื่องที่ไม่มีข้อสรุปแล้วจะพูดไม่ได้สอนไม่ได้ ทฤษฎีทางคณิตศาสตร์ที่ยังไม่พิสูจน์ทำไมถึงสอนได้ครับ? ขนาดไม่มีคนพิสูจน์ได้อีก นี่ก็เป็นการไม่เอาจริงเอาจังหรือ? กฏทางฟิสิกส์ก็เช่นกัน หลายอย่างยังอธิบายหาเหตุผลเบื้องหลังไม่ได้ แต่กลับมีอยู่จริงๆ เสียอย่างนั้น คนที่พูดถึงกฎและทฤษฎีพวกนี้ไม่จริงจังหรือ? ผมกลับคิดว่าไม่ใช่! การศึกษา ความจริงคือการสอนการคิดวิเคราะห์ พิเคราะห์ และหาข้อสรุป ผมเป็นพิธีกร ผมรู้ว่าอะไรควรพูดไม่ควรพูด ผมเองยังทราบว่าในทีวีผมควรพูดอะไร ระหว่างสอนผมควรพูดอะไร เรื่องไหนที่ยังไม่ได้รับการสรุปชัด ผมสามารถบอกนักศึกษาล่วงหน้าได้ ไม่ใช่ยัดเยียดแนวคิดของผมลงไปให้กับทุกคน!"

คำพูดนี้พอกล่าว จางเย่ไม่ได้ทั้งถ่อมตัวหรือเย่อหยิ่ง กลับมีเหตุมีผลอย่างยิ่ง!

อู๋เจ๋อชิงที่อยู่ข้างๆ พยักหน้าเห็นด้วย "อาจารย์จางน้อยทำรายการชื่อดังมามากขนาดนั้น กลับยังมีเหตุมีผล กลัวเขาชักนำไปผิดทิศทาง อย่างนั้นนับว่ากังวลเสียเปล่าแล้วค่ะ"

ผู้ช่วยศาสตราจารย์หนุ่มแอบกรอกตาในใจ นายรู้รึเปล่าว่าอะไรควรพูดไม่ควรพูด? เวรเอ๊ย! ถ้านายรู้จริงๆ ล่ะก็ นายคงไม่ใช่ ‘บัญชีดำ’ คนแรกของ SARFT ในปีนี้หรอก!

มีหลายคนที่มองไปในทิศทางลบอยู่

"ถ้าเกิดว่าจ้างจางเย่ ตารางสอนเขาจะไม่แน่นอนใช่ไหม?"

"สองสัปดาห์นี้จางน้อยยืนยันได้ พวกคุณถือว่าเขาเป็นอาจารย์แทนก็ได้ค่ะ"

"แล้วเทอมหน้าล่ะ? ถ้าเกิดเขาเอาแต่ยุ่งกับรายการอีก มหา'ลัยเราทางนี้..."

"เทอมหน้าค่อยว่ากันค่ะ เอาเป็นเรื่องนักศึกษาเรามีปฏิกิริยาอย่างไรก่อนดีกว่า ถ้าเกิดว่านักศึกษามีปฏิกิริยาตอบสนองไม่ค่อยดีล่ะก็ ฉันจะเชิญคนอื่นมาแทนค่ะ"

"รองอธิการฯ อู๋ ยังไม่สมควรอยู่ดีนะ เทอมนี้เหลือแค่ไม่กี่วัน อีกเดี๋ยวก็จะเริ่มฤดูสอบของวิชาเลือกแล้ว เว้นแต่ว่าจางเย่จะเข้ามาสอนทุกวัน วันหนึ่งสอนเป็นช่วงใหญ่ๆ ไม่งั้น..."

"ที่ฉันเชิญอาจารย์จางเย่มาก็เพื่อเหตุผลนี้เอง ฉันหวังว่าเขาจะสามารถมาสอนวันละครั้งได้ค่ะ ได้ยินว่าอาจารย์จางสามารถปิดบทแล้วอัดรายการวันละสิบกว่าตอนอย่างต่อเนื่องได้ ฉันเชื่อว่าการเตรียมการสอนอย่างต่อเนื่องสิบกว่าวันไม่นับว่าเป็นอย่างไรได้หรอกใช่ไหมคะ?"

คราวนี้ไม่ต้องให้จางเย่พูด อู๋เจ๋อชิงก็พูดแทนเขาไปเรียบร้อย!

คนในภาควิชาคนอื่นๆ ยิ่งไม่มีอะไรจะพูดอีกต่อไป

ในที่สุด อู๋เจ๋อชิงกล่าว "เอาล่ะค่ะ ทุกคนช่วยลงคะแนนกัน คนที่ไม่เห็นด้วยกับการเชิญจางเย่เข้ามาสอนขอให้ยกมือค่ะ"

ศาสตราจารย์ผู้เฒ่าเหยียนเจี้ยนเทายกมือขึ้น
ฉางข่ายเกอกับเจินซูฉวนหันมองหน้ากัน ไม่เคลื่อนไหว

คนอื่นๆ ยังมีคนในภาควิชาอีกสองสามคนที่ยกมือขึ้น

ความจริงแล้ว คนที่เหลือเองก็ไม่เห็นด้วยกับการให้หน้าใหม่อย่างจางเย่ที่เพิ่งลงจากเขา[2]มาสอน ในวงการศึกษาแล้วนับว่าคุณวุฒิสำคัญที่สุด ที่สำคัญยิ่งกว่าคือจางเย่มีชื่อ 'เสีย' ระดับประเทศ! ทุกคนจึงไม่ชอบเขาสักเท่าไร แต่พวกเขาก็ไม่ได้ยกมือ เพราะหมดทางเลือกแล้วจริงๆ ชัดเจนว่ารองอธิการฯ อู๋ต้องการเว้นที่ให้จางเย่ ต่อให้พวกเขายกมือโหวดไปก็ล้วนเปล่าประโยชน์! รองอธิการฯ อู๋สามารถปฏิเสธการลงความเห็นนี้ได้!

รองอธิการฯ อู๋หัวเราะอย่างพอใจ "ดี งั้นก็ตามนี้ค่ะ จางน้อย ฉันจะพาคุณไปทำความคุ้นเคยกับชั้นเรียนและพวกนักศึกษา พรุ่งนี้จะได้เริ่มสอนเลยนะคะ"

จางเย่กล่าวอย่างจริงจัง "ไม่ทำให้คุณผิดหวังแน่ครับ!"

เหยียนเจี้ยนเทายังคงไม่เห็นด้วย "รองอธิการฯ อู๋ เรื่องนี้..."

อู๋เจ๋อชิงปรายตามองเขา "หรือศาสตราจารย์เหยียนจะสอนวิชา ‘วรรณคดีโบราณวิจักษณ์’ นี้เองคะ?"

เหยียนเจี้ยนเทาเงียบไปวูบหนึ่ง "...เรื่องนี้ผมศึกษามาไม่มาก ผมไม่มีเวลาด้วย"

"อย่างนั้นก็ปล่อยให้อาจารย์จางน้อยเถอะค่ะ นี่คือคนที่เหมาะสมที่สุดเท่าที่ฉันจะนึกออกแล้ว!" ขณะพูด อู๋เจ๋อชิงไม่ได้เสียมารยาทเลยแม้แต่น้อย ทว่าน้ำเสียงเธอแค่เข้มขึ้นเท่านั้น "ถ้ามีความเห็นอะไร เก็บไว้แล้วกันนะคะ หวังว่าตอนที่อาจารย์จางมาเริ่มงานในวันพรุ่งนี้ ทุกคนจะร่วมมือกับเขาด้วยดี ถึงอย่างไรจางน้อยนับเป็นคนใหม่ ยังมีหลายเรื่องที่เขาต้องขอความช่วยเหลือจางพวกคุณ" ก้มหน้ามองนาฬิกาข้อมือ สีหน้าของอู๋เจ๋อชิงกลายเป็นผ่อนคลายลง ยิ้มกล่าวว่า "งั้นก็จบการประชุมนะคะ"

ไม่มีใครพูดอะไรอีก ต่างลุกขึ้นเดินจากไป
รองอธิการฯ อู๋ยื่นมือให้จางเย่ "ยินดีต้อนรับสู่เป่ยต้าค่ะ"

จางเย่จับมือรองอธิการฯ อู๋อย่างจริงจัง "เป็นเกียรติของผมครับ!"

=======================

[1] ขึ้นกองเพลิง ในที่นี้เป็นการเอาไปเผาให้เป็นศพ คล้ายกับบอกว่าตายแน่

[2] เพิ่งลงจากเขา ในที่นี้คือเด็กใหม่เพิ่งเรียนจบ เพิ่งออกจากสำนัก
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./95.md)