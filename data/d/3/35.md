##บทที่ 235 : ตัวตนของจางเย่คนดัง
คืนนั้น

ในห้องนั่งเล่น

ต่งซานซานละสายตาจากหน้าจอคอมพิวเตอร์ "คราวนี้นายดังใหญ่แล้ว"

"จะใหญ่ขึ้นได้แค่ไหนกัน" จางเย่ไม่ได้สนใจกล่าวต่อไปว่า "สุดท้ายแล้วยังต้องดูที่รายการใหม่ฉันอยู่ดี"

ต่งซานซานขยับนิ้ว เล็บอะคริลิกวูบไหวอยู่ตรงหน้าของชายหนุ่ม สะท้อนแสงไฟดูคล้ายคริสตัลจริงๆ "ก็ว่าไป ฉันพูดถึงโฆษณาชิ้นนี้ของนายต่างหาก คิกๆ นายเชื่อรึเปล่า ฉันกล้าพูดเลยว่า ‘ผมจะเป็นกระบอกเสียงให้ตัวเอง’ ชิ้นนี้ ทำให้นายเป็นที่รู้จักและมีชื่อเสียงมากขึ้นยิ่งกว่า ‘ห้องเลคเชอร์’ สามสี่ตอนอีกโขเลยล่ะ ถึง ‘ห้องเลคเชอร์’ จะเป็นรายการโทรทัศน์และมีให้ดูแบบออนไลน์ แต่ว่าแปดเก้าสิบเปอร์เซ็นต์นั้นก็เป็นคนในละแวกเมืองหลวง ถึงจะมีคนที่อื่นดูบนอินเทอร์เน็ตอยู่บ้าง แต่ก็ไม่ได้มากอะไร คราวนี้กลับไม่เหมือนกัน เหวยหว่อช่วยส่งโฆษณาของนายไปบนเว็บไซต์หลายแห่ง ถ้าเป็นรายการทั่วไปย่อมไม่สามารถเทียบกับโทรทัศน์ได้แน่ โทรทัศน์ท้องถิ่นก็ยังถือว่าดีกว่าอยู่บ้าง แต่ประเด็นคือโฆษณาของนายตอนนี้กำลังฮอต ทุกคนล้วนให้ความสนใจ พูดไปแล้วอัตราการกระจายข่าวบนอินเทอร์เน็ตสูงกว่าทางโทรทัศน์มาก แถมคนวางแผนโฆษณานี้ยังเป็นนาย มาตอนนี้คนทั้งประเทศไม่น้อยที่ไม่เคยรู้จักนายต่างก็ได้รู้จักชื่อนายแล้ว!”

เห็นความสนใจของสาธารณชน จางเย่เองก็พอใจมาก ดาราคนอื่นอาจจะไม่สนใจเรื่องพวกนี้ แต่ว่าจางเย่ไม่ได้เป็นเช่นนั้น เขาไม่ได้มีหน้าตาหล่อเหล่าอย่างคนอื่น จึงได้แต่ใช้วิธีอื่นเป็นการชดเชย อย่างเช่นโฆษณานี้เป็นต้น จางเย่ไม่คิดจะพลาดโอกาสสร้างชื่อแม้แต่ครั้งเดียว!

โฆษณา?

แม้แต่โฆษณาชิ้นเดียวก็จะทำให้ดีที่สุด!

"หืม สามทุ่มแล้วเหรอ?" จางเย่มองนาฬิกา

ต่งซานซานปิดปากหาว "งั้นฉันไปนอนก่อนนะ"

จางเย่รับคำ "เธอไปล้างหน้าเถอะ เธอล้างเสร็จแล้วฉันจะได้อาบน้ำต่อ ต้องเตรียมเข้านอนแล้วล่ะ พรุ่งนี้ต้องไปตั้งแต่เช้า ไปเตรียมรายการใหม่อีก"

"ฉันก็ด้วย พรุ่งนี้ต้องยุ่งแน่เลย" ต่งซานซานเดินเข้าห้องน้ำ ไม่ได้ปิดประตู ขณะแปรงฟันพลันนึกเรื่องหนึ่งขึ้นมาได้ หันออกไปข้างนอกแล้วร้องว่า "อ๊ะ ใช่แล้ว!" บ้วนยาสีฟันแล้วล้างปาก เธอล้างหน้าเอาเครื่องสำอางค์ออก กล่าวว่า "รายการฉันได้ชื่อแล้ว ชื่อว่า ‘กูรูออนไลน์โชว์’ แต่ว่ายังคิดสโลแกนดีๆ ไม่ออกเลย พรุ่งนี้รายการฉันต้องโปรโมทแล้วด้วย นายช่วยฉันคิดหน่อยสิ?"

จางเย่ใคร่ครวญ "ใช้ว่า 'เชื่อในความฝัน ศรัทธาในปาฏิหารย์' ดีไหม?"

ต่งซานซานตอบกลับทันควัน "ดี ดีมาก! นี่เลยล่ะ ฮิๆ ยังเป็นนายหัวไว เปิดปากไม่มีพลาดสักคำ!"

สโลแกนนี้ ความจริงแล้วเป็นของรายการ ‘ไชน่าก็อตทาเลนต์’ ในโลกใบโน้น เขาไม่แก้อะไรสักคำก็ยกให้ต่งซานซานทั้งดุ้น

หลังล้างหน้าเสร็จ ต่งซานซานเขียนสโลแกนที่จางเย่คิดให้ลงไป จากนั้นก็ขึ้นเตียงนอน

จางเย่เข้าไปอาบน้ำร้อน หลังออกมาก็เอาโน๊ตบุ๊คกลับไปที่ห้อง นั่งลงบนเตียงอย่างสบายอารมณ์ กวาดตามองบนหน้าจอต่อ

"@จางเย่"

"อาจารย์จางอยู่ไหม!"

"อาจารย์จางนอนรึยังอ่ะ?"

นี่คือศูนย์บัญชาการใหญ่รังโจรของจางเย่ จนถึงตอนนี้ยิ่งมายิ่งแข็งแกร่ง! มีจำนวนแฟนคลับมากกว่าหนึ่งหมื่นหกพันคนเข้าไปแล้ว แม้จะนับว่าน้อยเมื่อเทียบกับแฟนคลับกลุ่มอื่นซึ่งเป็นหลักล้านหลักสิบล้าน อาจมีทั้งคนที่ติดตามไปงั้นๆ ไม่ได้สนใจปะปนกันไป แต่ว่านี่คือแฟนคลับของจางเย่ที่ส่วนใหญ่เป็นแฟนเดนตายตัวจริง! พูดง่ายๆ คือพวกที่ ‘พร้อมมีเรื่อง’ นั่นเอง ไม่ได้เข้าร่วมเพราะความสนุกสนาน ความเหนียวแน่นของแฟนคลับเขานั้น ตอนที่จางเย่เข้าโรงพักจากครั้งก่อนก็ได้เห็นแล้ว ทุกคนสามัคคีกันอย่างยิ่ง!

ความวุ่นวายไม่รู้เหนือใต้ในเวยป๋อนั้นจางเย่อาจไม่ยุ่งเกี่ยว แค่ร่วมชมความสนุกก็พอแล้ว แต่ว่ากับแฟนคลับของเขานั้น เขาต้องสนใจแน่นอน

"อยู่ๆ กำลังจะไปนอนพอดี" จางเย่ตอบ

แอดมินคนหนึ่งกล่าวอย่างตื่นเต้นว่า "ฮ่าๆ อาจารย์จางโผล่หัวออกมาแล้ว!"

รูปด้านล่างเป็นรูปเด็กหญิงคนหนึ่งอุ้มหัวคน เธอร้องว่า "หวา เห็นตัวเป็นๆ ครั้งแรกเลยอ่ะ ประทับใจจัง! อาจารย์จางขา หนูรักคุณ! หนูรักคุณ!"

"สวรรค์ ไม่คิดเลยว่าจะได้เข้าถึงอาจารย์จางเย่ขนาดนี้!"

"โซฟาไม่มีแล้ว! ได้ใกล้ชิดอาจารย์จางในโลกออนไลน์ด้วย!"

"อาจารย์จาง คุณเป็นแบบอย่างของพวกเรา วันนี้โดนโฆษณาของคุณกระตุ้นแล้ว!"

แอดมินลอบเหงื่อตก "พวกนายนี่มันทำเสียขบวนจริงๆ พวกนายเพิ่งเข้ามาใหม่คงยังไม่รู้ อาจารย์จางมาที่นี่ประจำแหละ ต่อไปพวกนายก็จะได้เห็นแน่ ขอฉันพูดธุระก่อน อาจารย์จาง ‘ผมจะเป็นกระบอกเสียงให้ตัวเอง’ โคตรเจ๋ง ก่อนหน้านี้เวลาคุณทำงานอะไรขึ้นมาสักอย่าง ไม่ใช่ต้องเอามาแปลงเล่นกันหรอกหรือ? หลังๆ มานี้คุณไม่ได้แต่งกลอนอะไรเลย ทุกคนก็เลยเข้าไปสนุกกันไม่ได้ ความสนุกสนานลดลงไปมากนะ!"

คิดถึงตอนแรกๆ ด้วยการนำของจางเย่ กลอนของเขาเกือบทุกบทล้วนดัดแปลงให้กับทุกคนได้เล่นกันสนุกสนานมานานแล้ว นี่เสพติดกันแล้วเหรอ?

จางเย่ยินดี "ได้"

"จริงดิ?"

"ฮ่าๆ ปูเสื่อ!"

"แปลงเล่นคืออะไรน่ะ? พวกคุณพูดอะไรกัน?"

"ข้างบนนั่นมาใหม่ล่ะสิ หึๆๆ การถล่มตนของอาจารย์จางกับการแปลงงานของทุกคนนั้น กลายเป็นธรรมเนียมปฏิบัติอย่างหนึ่งในกลุ่มแฟนคลับเราเรียบร้อยแล้ว กิจกรรมนี้อาจารย์จางก็เข้าร่วมด้วยนะ!"

"น่าแปลก!"

"เห็นด้วย สรุปแล้วเป็นยังไงน่ะ?"

"นายเห็นเดี๋ยวก็รู้เอง!"

เมื่อเห็นว่าเหล่าแฟนคลับคับคั่ง จางเย่เองก็ไม่เพิกเฉย ตั้งกระทู้ใหม่แยกขึ้นในเทียปาว่า "คุณเพียงแต่ได้เห็นน้ำหนักของฉัน แต่ไม่เคยเห็นซึ่งความพยายาม คุณมีกล้ามเนื้อของคุณ ฉันมีพุงกะทิของฉัน คุณหยามหยันว่าขาฉันไม่เรียวพอแขนฉันไม่แกร่งพอ ฉันเห็นใจที่คุณไม่ได้เรียนรู้ความสุขจากการลดน้ำหนัก คุณอาจดูถูกรูปร่างของพวกเรา พวกเราจะแสดงให้เห็นว่ายุคนี้ใครใหญ่! การไดเอทถูกลิขิตให้เป็นหนทางทุกข์ทน ระหว่างทางนั้นย่อมเต็มไปด้วยการโยโย่และเสียรูปร่าง แต่ถึงจะเป็นอย่างนั้น ถึงแม้จะเต็มไปด้วยความหิวโหย ก็ยังอยากจะมีหุ่นนางแบบ! ฉัน...คนอ้วน! ฉันจะเป็นกระบอกเสียงให้ตัวเอง!”

รูปร่างของเฉินโอว?

ไม่! ตอนนี้ต้องเปลี่ยนเป็นรูปร่างของจางเย่แล้ว!

อ่านเวอร์ชั่นใหม่ของ ‘ผมจะเป็นกระบอกเสียงให้ตัวเอง’ ของจางเย่จบแล้ว ทุกคนล้วนหัวเราะฮาลั่น!

"พรืด!"

"สำลักแล้ว!"

"มวะฮ่าๆๆๆๆ!"

"อาจารย์จางคุณโคตรตลกแล้ว!"

"คุณมีกล้ามเนื้อของคุณ ฉันมีพุงกะทิของฉัน? ฮ่าๆ! ต้องตลกขนาดนี้เลยเหรอ! ตลกจะตายแล้ว! นี่คือที่พวกคุณเรียกว่าถล่มตนเหรอ?"

ฉับพลัน มีโพสต์ของแฟนคลับไหลมาไม่หยุดยั้ง!

"ฉันด้วยๆ... คุณเพียงแต่ได้เห็นเกรดของฉัน แต่ไม่เคยเห็นซึ่งความพยายาม คุณมีข้อสอบของคุณ ฉันมีคำตอบของฉัน คุณหยามหยันว่าคะแนนฉันไม่สูงพอ... ฉัน...นักเรียน! ฉันจะเป็นกระบอกเสียงให้ตัวเอง!”

"ฮ่าๆ!"

"ข้างบนเจ๋งมาก!"

"เขียนได้ดีมาก!"

"ฉันลองบ้าง ฉันลองบ้าง!"

ทุกคนร่วมกันดัดแปลงทีละคน เปิดใจเฮฮากว้างขวาง!

ในที่สุด มีคนเอาต้นฉบับของจางเย่ที่พูดแทนคนอ้วนไปโพสต์ลงเวยป๋อ ดึงดูดผู้ชมนับหมื่นได้อีกครั้ง ตั้งแต่เข้ามาดูมีหลายคนเข้ามาร่วมแปลงด้วย เมื่อมีจางเย่เป็นแกนนำการดัดแปลงพลันดุเดือดยิ่งขึ้น! มั่นใจได้เลยว่าต้องช่วยโฆษณาให้กับทีเซอร์ของจางเย่ถึงผู้คนจำนวนมาก!

"พวกนายแม่งเกินไปแล้ว!"

"อาจารย์จางถล่มตนอีกแล้ว? งั้นฉันเล่นด้วยสิ!"

"ฉัน...อกไข่ดาว ฉันจะเป็นกระบอกเสียงให้ตัวเอง!"

"ฉัน...ผู้ทุกข์ทน ฉันจะเป็นกระบอกเสียงให้ตัวเอง!"

เช่นนั้นเอง มีคนตามเข้ามาดูถึงในกลุ่มแฟนคลับ มีบางคนมาแล้วไม่ยอมกลับไป ถือโอกาสสมัครเข้าร่วมกลุ่มแฟนคลับด้วยเลย!

ทุกคนเข้ามาสนุกด้วยกัน!

ทุกคนเข้าร่วมขบวนแห่ด้วยกันเถอะ!

จางเย่พึงพอใจ มองเห็นเหล่าแฟนคลับของตัวเองกับคนที่เคยก่นด่าเขามาก่อนเข้ามาสนุกด้วยกัน จางเย่ยินดีเป็นที่สุด วงการบันเทิงในสายตาคนอื่นอาจจะเห็นว่าลึกล้ำ ผู้คนสกปรกเบื้องหลังโสมม แต่ในสายตาของจางเย่นั้น เขาเห็นว่าวงการบันเทิงความจริงเรียบง่ายอย่างยิ่ง เราทำให้เขาสนุก เขาทำให้เราสนุก ก็แค่นั้นเอง!

เหอๆๆ

พวกคุณดูสิ!

ดูสิว่าลูกพี่คนนี้พูดจามีหลักการแค่ไหน!




*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./36.md)