##บทที่ 204 : ขึ้นเครื่องบินครั้งแรก!
ตอนเที่ยง

ที่สนามบิน

เพิ่งจะมาถึงโถงสนามบิน เสียงโทรศัพท์พลันดังขึ้น

เหยาเจี้ยนไฉโทรมา "จางน้อย ทำไมถึงไม่รับโทรศัพท์ทั้งคืนล่ะ?"

"เหล่าเหยา" จางเย่กับเขาเป็นเพื่อนต่างวัยกัน จึงเรียกอีกฝ่ายอย่างเป็นกันเอง "เมื่อวานคุณโทรหาผมเหรอ? เฮ้อ มือถือผมอยู่บ้านน่ะ ไม่ได้เอาติดตัวไปด้วยพอดี"

เหยาเจี้ยนไฉแปลกใจ "นายอยู่ไหนเนี่ย?"

"สนามบินครับ ทำไมเหรอ?" จางเย่ถาม

"ถ่ายหนังเสร็จแล้ว ไม่ใช่ว่าวันนี้ต้องเลี้ยงฉลองหรอกเหรอ? ทุกคนมาคุยกันพลางกินไปพลาง ตอนนี้คนมากันเกือบครบแล้วขาดแค่นายนี่แหละ นายไปสนามบินทำซากอะไร? มีงาน? ช่างเหอะ นายมาแล้วค่อยว่ากัน ไม่ไกลกันสักหน่อย พวกเราอยู่ที่เขตซุ่นอี้นี่เอง" เหยาเจี้ยนไฉกล่าว "นายรีบหน่อยนะ ทุกคนรอนายคนเดียว ที่เสี่ยวชิงซันถ้าไม่ใช่นายกำราบหลวงจีนแก๊งนั้นล่ะก็ บทนี้สงสัยต้องถ่ายกันถึงเดือนหน้าแน่ ต้องไปหาวิวทิวทัศน์หาวัดที่อื่นอีก บินไปบินมา กินเวลาอีกโข เพราะงั้นขาดนายไม่ได้ รองผู้กำกับถึงกับให้ชวนนายด้วยตัวเองเลยนะ"

จางเย่เบ้ปากกล่าวว่า "ผมไม่ไปแล้วได้ไหม? ไฟลท์ผมบ่ายนี้เอง"

"ก็ตั้งบ่ายไม่ใช่เหรอ ยังทันน่า นายรีบมาสิ ตามนี้แหละ" เหยาเจี้ยนไฉวางสาย

ก็คงงั้น จางเย่ยากปฏิเสธน้ำใจ ดูเวลาเช็กอินแล้ว ยังเหลือเวลาอีกมาก จึงขับรถไปยังที่อยู่ที่เหล่าเหยาส่งมาให้ทาง SMS


……


"มา ชนแก้ว!"

"อาจารย์จางน้อย ดื่ม!"

"ใช่ๆ ผมดื่มกับอาจารย์จางด้วยสิ!"

"จางเย่ เราสองคนมาดื่มกันสักแก้วเถอะ ก่อนหน้านี้ยังไม่รู้จักคุณ ครั้งก่อนตอนมีเรื่องที่เสี่ยวชิงซัน คุณเจ๋งมาก พวกเรานับถือเลย หมดแก้ว!"

"ฮ่าๆ ทุกคนดื่มพร้อมกันสักแก้วเถอะ ดื่มให้กับ ‘ยุทธจักรยิ่งใหญ่’ ที่ถ่ายทำเสร็จเรียบร้อยแล้ว!"

“ถ้ายอดบ็อกซ์ออฟฟิศถึงร้อยล้านล่ะก็ ถึงตอนนั้นต้องมีงานฉลองทางการอีกรอบหนึ่ง ทุกคนต้องมานะ!"


……


ตกบ่าย

บ่ายสองโมงตรง

ที่สนามบินเต็มไปด้วยผู้คนพลุกพล่าน ทุกคนล้วนรีบเร่งเดินทาง

จางเย่ที่กลับจากงานเลี้ยงเพิ่งจะเข้าไปในอาคาร ก็ชนเข้ากับชายคนหนึ่งอย่างจัง!

"ไอ้หยา!" จางเย่ขุ่นเคือง "อะไรของคุณเนี่ย! เดินไม่ดูทางบ้างเลยเหรอ?"

ชายคนนั้นสวมเสื้อผ้าแบรนด์เนมทั้งตัว ดูเหมือนจะรีบไปขึ้นเครื่องเช่นกัน เถียงกลับทันทีว่า "นายชนฉัน! ยังจะทำตัวเป็นโจรร้องจับเจ้าทุกข์อีกเรอะ!"

จางเย่จ้องเขาเขม็ง "นายลองพูดอีกทีสิว่าใครชนใครกันแน่?"

ขณะนั้น โทรศัพท์ของชายคนนั้นดังขึ้น เขาดูกระวนกระวายอยู่บ้าง รับสายด้วยเสียงกระซิบกระซาบ "เหวย...อือ ฉันกำลังจะขึ้นเครื่องแล้ว ... รู้แล้ว ฉันรู้แล้วน่า!"

จางเย่ยังคิดจะเถียงกับเขาต่อ

แต่หมอนั่นหลังวางสายไปก็ไม่สนใจเขาอีก รีบไปที่ทางขึ้นเครื่องทันที

จางเย่ด่าไล่หลังเขาอย่างไม่จริงจังนัก ก่อนจะเดินไปต่อแถวเช็กอิน ชายหนุ่มดื่มจนกรึ่มๆ สองเท้ายืนไม่มั่นคงโงนเงนไปมา ความสามารถในการดื่มของเขาไม่ได้ดีนัก เหยาเจี้ยนไฉกับพวกกลับพากันกรอกเหล้าเบียร์เขา รอบละจอก รอบละจอก จางเย่ถึงกับเมาแล้วจริงๆ ตามเนื้อตัวมีกลิ่นแอลกอฮอล์ฟุ้งกระจาย ชายหนุ่มยืนเข้าแถวรอพนักงานของสายการบินแห่งชาติครู่หนึ่ง ห่างออกไปไม่ไกลมีเครื่องออกตั๋วอัตโนมัติอยู่

เขายื่นเอกสารให้ "ออกใบเสร็จให้ผมด้วย"

พนักงานสายการบินมองเขา เริ่มจัดการเอกสาร "กรุณาเก็บตั๋วของท่านไว้ให้ดีครับ"

จางเย่ที่สวมแว่นดำอยู่กล่าวอย่างไม่สบอารมณ์ "ผมจะเอาตั๋วไปทำไม? ผมจะเอาใบเสร็จ"

พนักงานเงียบไปครู่หนึ่ง "นี่คือใบเสร็จของเครื่องบินครับ เอาไปใช้เบิกได้เลย"

จางเย่พูดต่อไปว่า "แถบขูดยังไม่มีเลย ใบเสร็จนายของปลอมรึเปล่าน่ะ?"

"รางวัลอะไรครับ?" พนักงานชายมึนงงแล้วจริงๆ

จางเย่กลอกตามองเขา "ก็แบบที่ตรงมุมมีแถบยาวๆ ขูดออกมาแล้วได้เงินเท่านั้นเท่านี้ หรือไม่ก็เป็นคำขอบคุณที่สนับสนุนน่ะ แค่นี้นายก็ไม่รู้จักเหรอ? นายมาใหม่ล่ะสิ?"

พนักงานเหลือกตาทั้งสองข้าง "ลูกพี่คร้าบ! นั่นมันใบเสร็จร้านอาหารแล้ว!" ขนาดคำว่าลูกพี่ยังหลุดออกมา

"ใช่ไง ขนาดร้านอาหารยังมี พวกคุณเป็นถึงสายการบินใหญ่ทำไมไม่มีล่ะ?" จางเย่พูดอย่างจริงจัง

พนักงานชายจนคำพูดจะกล่าว ไม่รู้ว่าจะหัวเราะหรือร้องไห้ดี ทำงานที่สนามบินมาตั้งหลายปี นี่เป็นครั้งแรกที่เขาเจอผู้โดยสารช่างจับผิดขนาดนี้ น้องสาวนายสิ! ยังจะถามว่าฉันเพิ่งมาใหม่? แล้วนายล่ะเคยเห็นตั๋วเครื่องบินมีที่ขูดรางวัลชิงโชคด้วยเหรอ![1]

"พรืด!"

"ขูดรางวัล?"

พวกพนักงานที่เคาน์เตอร์ข้างๆ พอได้ยินคำนี้ก็แทบจะเป็นลมร่วงลงกับพื้นแล้ว!

ความจริงนี่เป็นครั้งแรกที่จางเย่ได้นั่งเครื่องบิน ไม่เพียงแต่ไม่มีประสบการณ์ความรู้พื้นฐานสักนิดเท่านั้น เขายังดื่มมากไปอีกด้วย เมาจนไม่รู้เรื่องรู้ราวแล้ว!


……


ครั้งนี้เป็นสายการบินภายในประเทศ ใช้เครื่องบินลำเล็ก ไม่มีที่นั่งเฟิร์สคลาส มีแต่ชั้นธุรกิจ ดังนั้นคนที่นั่งชั้นธุรกิจจึงได้เข้าแถวรอขึ้นเครื่องก่อน จางเย่เมื่อเช็กอินเข้ามาแล้ว เนื่องจากไม่ได้บินชั้นธุรกิจ จึงต้องเข้าแถวรออยู่ก่อน ด้วยความงุนงง จางเย่ไม่ทราบว่าตัวเองขึ้นเครื่องมาได้อย่างไร เมื่อขึ้นเครื่องก็ไปหาที่นั่งของตนเอง พบว่าเป็นที่นั่งข้างหน้าต่าง ขยับปากบ่นงึมงำ เพราะทางด้านนี้เป็นที่นั่งชั้นประหยัด "บริษัทตั้งใหญ่ กะอิแค่ตั๋วชั้นธุรกิจก็ไม่ยอมซื้อ ขี้งก!"






เหนือเมฆ

เหล่าผู้โดยสารคล้ายกำลังขี่เมฆดั้นหมอก [2]

ไม่แน่ใจว่าผ่านไปนานเท่าไร กว่าจางเย่ได้สติขึ้นมาอย่างงงงวย รู้สึกว่ารอบข้างไม่ได้สงบสักเท่าไร กลับส่ายโงนเงนไปมา ตอนนี้เครื่องขึ้นบินได้ระยะหนึ่งแล้ว

มีคนผลักศีรษะเขา

เป็นคนที่เรียกเขาจนตื่น

"เฮ้! ตื่นก่อนสิ" เป็นเสียงหญิงสาวที่น่าฟังจริงๆ

เขาคงหลับไปได้ราวชั่วโมงสองชั่วโมงแล้ว ตอนนี้จางเย่จึงเริ่มสร่างเมา ไม่รู้สึกมึนงงอีก สิ่งแรกที่เขานึกได้ก็คือตอนที่ยืนถกเถียงกับเจ้าหน้าที่สนามบินเรื่องรางวัลจากตั๋วอย่างเอาจริงเอาจัง จางเย่รู้สึกหน้าร้อนผ่าว ขายหน้าจริงๆ แต่พอรู้สึกว่าบนดั้งจมูกยังมีแว่นกันแดดอยู่ เขาถึงค่อยถอนใจโล่งอกหน่อย โชคดีจริงๆ โชคดีที่ใส่แว่นกันแดดจนคนจำไม่ได้! ไม่งั้นถ้ามีข่าวออกไปล่ะก็ เขาคงไม่รู้จะรับมือยังไง เฮ้อ เหล้านี่นะ ไม่ใช่ของดีงามเลยจริงๆ!

อ๊ะ!

เฮ้ย?

ทำไมฉันถึงนอนอยู่แบบนี้ล่ะ? ที่นั่งของสายการบินมันนอนลงได้ขนาดนี้เลยเหรอ?

"ตื่นเดี๋ยวนี้นะ!" เสียงของหญิงสาวแฝงความโกรธขึ้น ศีรษะของจางเย่พลันรู้สึกถึงแรงดันเล็กน้อย

"อะไรเนี่ย?" จางเย่ฉุนขึ้นมาแล้ว ตัวเขานอนหลับอย่างสุขสบายทั้งที ยังมีคนกล้ามาปลุกอีก? ฉันไปหาเรื่องอะไรคุณเข้าล่ะ? ชายหนุ่มเปิดเปลือกตาถ่างตามอง แรกลืมตามองก็ไม่กล้าหลับอีกต่อไป จางเย่ถึงกับตื่นตระหนกขึ้นมาจนได้ นัยน์ตาเบิกกว้าง ความรู้สึกมึนเมาหายเป็นปลิดทิ้ง! แต่ศีรษะยังรู้สึกหนักๆ และมึนงงอยู่บ้าง เขานึกสงสัยว่าตัวเองกำลังฝันไปหรือไม่!

"ยังจะมาอะไรอีก? นายนอนบนขาฉันแล้วยังจะอะไรอีกหา?" น้ำเสียงขุ่นเคืองของหญิงสาวดังขึ้นใส่จางเย่ ฟังดูใกล้มาก ลมหายใจที่ออกมาตามเสียงพูดของเธอกระทบใบหน้าด้านข้างของจางเย่พอดี

จางเย่หน้าซีดเผือด ขายหน้าเกินไปแล้ว! ตอนนี้เขาเพิ่งรู้ว่าเรื่องราวสาหัสขนาดไหน! น้องสาวเอ็งดิ พี่ชายตอนนี้เป็นคนดังเป็นพิธีกรมีชื่อเสียงแล้ว หน้าผืนนี้ขายไม่ได้เด็ดขาด! จางเย่ใช้สมองอย่างเร็วจี๋นึกหาวิธีนับร้อยนับพัน หาวิธีที่ทำให้เขารอดไปจากสถานการณ์น่าอับอายนี่ ไม่ให้คนเอาไปพูดกันว่าเขาเอารัดเอาเปรียบผู้หญิง!

ตีมึน?

แอ๊บแบ๊ว?

แกล้งบ้า?

ทำเป็นไม่รู้เรื่องอะไรทั้งสิ้น?

ถ้าต้องพูดอะไรออกมาล่ะก็ วิธีที่ดีที่สุด คือจางเย่แค่ยกหัวขึ้นอย่างงุนงงกล่าวกับหญิงสาวคำหนึ่งก็พอ -- ‘ป๊ะป๋า ร้องเพลง Twinkle Twinkle Little Star ให้ฟังได้ป่ะ?’

ประโยคนี้จางเย่อาจจะเอาตัวรอดได้ แต่เขาหน้าหนาไม่พอจะกล่าวมันออกมา

สุดท้ายจางเย่ไม่พูดอะไร เพียงแต่รีบลุกขึ้นจากตักของหญิงสาว

หญิงสาวมองมาด้วยสีหน้าเย็นชา ไม่แสดงคลื่นอารมณ์อะไรออกมานัก เธออยู่ในชุดฤดูใบไม้ร่วงกับกระโปรงสั้นสีดำ ด้านนอกคลุมทับด้วยเสื้อกันลมสีดำ

"ขอโทษนะครับ ขอโทษ" จางเย่กล่าวอย่างรู้สึกไม่ดีนัก

หญิงสาวเห็นเขากล่าวก็โบกมือ "ช่างเถอะๆ"

จางเย่ถามต่อว่า “เฮ้อ.. นี่คุณ ทำไมผมถึงเอนลงไปได้ล่ะ?”

หญิงสาวขยับแว่นกันแดด กล่าวว่า "ฉันจะไปรู้ได้ไง ตอนฉันมานายยังนอนพิงหน้าต่างอยู่เลย ฉันก็หลับตางีบบ้าง งีบไปได้แป๊บเดียวบนขาก็งอกมาอีกคนซะงั้น"

จางเย่กล่าว "ก่อนขึ้นเครื่องดื่มมากไปหน่อย รู้สึกผิดจริงๆ ครับ"

"ไม่เป็นไร" หญิงสาวมีเหตุมีผล "ออกนอกบ้านยากหลีกเลี่ยงการกระทบกระทั่ง รู้จักให้อภัยก็พอ"

จางเย่มองหน้าเธอ แม้แว่นกันแดดจะบดบังไปไม่น้อย แต่ก็ไม่อาจปิดบังความงามบนใบหน้า เป็นสาวงามคนหนึ่งแน่นอน ไม่ใช่ความงามดาษๆ ธรรมดา แต่เป็นหญิงงามที่แม้จางเย่จะมองในวงการก็ยังพบได้ไม่มาก เทียบกับเหราอ้ายหมิ่นและจางหย่วนฉีได้เลยทีเดียว!

เอ๋...ทำไมถึงได้คุ้นหน้าจังนะ?

จางเย่กระพริบตาปริบๆ มองเธอ คนนี้นี่...

"อะไรอีก? มองทำไม?" หญิงสาวขมวดคิ้วมุ่น

จางเย่ชะงักกึก ยกมือชี้นิ้วกล่าว "เฮ้ย! ต่งซานซาน!?"

หญิงสาวพอฟังก็ตกใจเช่นกัน "ทำไมจำได้ล่ะ? นายเคยดูรายการฉัน? ไม่ใช่สิ รายการฉันไม่ได้ฉายในเมืองหลวงนี่!"

"รายการอะไร? เธอยังมีรายการด้วยเหรอ?" จางเย่ถอดแว่นกันแดดออก

ต่งซานซานเห็นจางเย่แล้วก็ดีใจดี๋ด๋าทันที ชี้นิ้วกล่าว "จางเย่?"




=========================

[1] ธุรกิจขนาดเล็กโดยเฉพาะร้านอาหารในประเทศจีน มักพยายามหลบเลี่ยงภาษีโดยปฏิเสธการออกใบเสร็จ ดังนั้นเพื่อการนี้ รัฐบาลจีนจึงสั่งให้มีส่วนชิงโชคบนใบเสร็จจากร้านค้าเพื่อจูงใจให้ผู้ใช้บริการร้องขอใบเสร็จจากทางร้านค้า

[2] เคลื่อนที่อย่างรวดเร็ว

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./5.md)