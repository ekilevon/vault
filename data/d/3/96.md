##บทที่ 296 : คำถามของนักศึกษาเป่ยต้า!

ห้องเลคเชอร์ลุกพลันเป็นไฟ!

"ทำไมถึงได้เป็นจางเย่ล่ะ!" นักศึกษาคนหนึ่งโอดครวญ

นักศึกษาหญิงคนหนึ่งปากอ้าตาค้าง

"สวรรค์! มหา'ลัยฉันเชิญจางเย่มาจริงดิ?"

หลี่อิงมือก่ายหน้าผาก "เป่ยต้าเราเปิดกว้างแบบนี้ตั้งแต่เมื่อไรเนี่ย?"

หลี่ลี่ทั้งตื่นเต้นทั้งตกใจ "เชิญนักร้องมาสอนดนตรี เชิญดารามาสอนการแสดง เรื่องพวกนี้พบออกบ่อยนะ เพราะเป็นการเชิญมืออาชีพเข้ามาสอน ยังไงดาราที่อยู่ในวงการก็นับว่ามีประสบการณ์มากกว่าอาจารย์ในมหา’ลัยอยู่แล้ว คาบเรียนพวกนั้นสอนไปก็ไม่มีใครว่าหรอก แต่ว่า! เชิญพิธีกรคนหนึ่งเข้ามาสอนวิชาวรรณคดีเนี่ยนะ! ตีลังกาคิดแปดตลบก็ยังคิดไม่ถึง! เรื่องนี้ไม่เคยเกิดขึ้นในประเทศมาก่อนเลยนะ!"

เหยามี่ตกใจจนสะดุ้งโหยง "ฉันไม่รู้จะว่ายังไงแล้ว!"

นักศึกษาเป่ยต้าคนอื่นๆ ล้วนเบิกตาโตแทบถลน!

……...

ด้านนอก

เสียงร้องโวยวายดังออกไปไกลถึงนอกห้องเรียน

หัวหน้าภาควิชาภาษาจีนฉางข่ายเกอนำเหล่าอาจารย์ในภาควิชามาด้วยจำนวนหนึ่ง ที่จริงแล้วเขาไม่ได้อยากมา ทั้งไม่ได้รู้สึกสนใจในตัวจางเย่ เพียงแต่รองอธิการบดีอู๋กลับพาจางเย่มาพบเหล่านักศึกษาด้วยตนเอง เขาในฐานะหัวหน้าภาควิชาจะอย่างไรก็ไม่ควรหายหน้าหายตา ถ้าว่ากันจริงๆ แล้ว วิชา ‘วรรณคดีโบราณวิจักษณ์’ นี้นับว่าเป็นหลุมใหญ่หลุ่มหนึ่งที่ต้องรีบหาคนมาถมให้เต็ม ไม่อย่างนั้น หลายวันต่อจากนี้จะจัดสอบได้อย่างไร จะเป็นม้าเป็นลาที่ไหนก็ต้องเอามาถมไปก่อน ในเมื่อรองอธิการฯ อู๋เลือกจางเย่มาแล้ว เขาเองก็ต้องปล่อยให้เป็นไปตามนั้น!

แต่ไม่คิดเลยว่าจางเย่จะดังขนาดนี้?

ตอนพวกเราเพิ่งจะเข้ามาสอน ไม่เห็นพวกเธอจะตื่นเต้นกันแบบนี้เลยนะ!

ฉางข่ายเกอหรี่ตามองห้องเรียนที่อยู่ไกลๆ อาจารย์คนอื่นๆ ของภาควิชาเองก็ได้ยินเสียงกรี๊ดดังลั่นเช่นกัน ตั้งแต่หัวหน้าภาควิชารู้ว่าอาจารย์คนใหม่คือ ‘จางเย่’ ช่างเป็นอะไรที่ทำให้พวกเขาไม่รู้ว่าจะหัวเราะหรือร้องไห้ดีจริงๆ นอกจากชายวัยกลางคนคนหนึ่งที่แสดงสีหน้าท่าทีสนใจแล้ว คนอื่นๆ ล้วนไม่เห็นดีเห็นงามด้วย เห็นทีคราวนี้ ทางมหา’ลัยจะชักนำความวุ่นวายเข้ามาแล้ว กับพิธีกรหนุ่มที่ทำรายการบันเทิงแบบนี้ ยังจะบรรยายวิชานี้ออกมาดีได้อย่างไร!

บรรดาอาจารย์ส่วนใหญ่นอกจากจางเย่แล้ว ต่างก็มีกลิ่นอายผู้คงแก่เรียน พวกเขายอมรับว่าความรู้เชิงอักษรของจางเย่นั้นยอดเยี่ยม แต่พวกเขากลับไม่เห็นว่าเขาจะสามารถเข้ามาในวงการศึกษาได้เลย
แต่กลายเป็นว่าเหล่านักศึกษาส่วนใหญ่ของเป่ยต้ากลับยินดีต้อนรับจางเย่เป็นอย่างดี!

นี่เป็นเพราะมุมมองแตกต่างกัน ทั้งยังเป็นความแตกต่างระหว่างวัย สำหรับเหล่านักศึกษาของเป่ยต้าแล้ว พวกเขาเป็นเพียงคนหนุ่มสาวที่ชอบความครึกครื้นและเรื่องแปลกใหม่ ส่วนอาจารย์ที่ประสิทธิ์ประสาทวิชาแก่พวกเขาล้วนแล้วแต่เป็นรุ่นใหญ่ พวกเขาเรียนกันจนเอียนแล้ว ยิ่งตอนนี้มีดาราที่อายุมากกว่าพวกเขาไม่เท่าไรมาเป็นอาจารย์สอน แน่นอนว่าพวกนักศึกษาหลายคนต้องต้อนรับอย่างอบอุ่น รู้สึกว่าน่าสนุกท่าทางจะบรรเทิงไม่น้อย! ส่วนอาจารย์จางเย่จะบรรยายวิชานี้ออกมาได้ดีหรือไม่? จะมารับช่วงงานต่อจากรองศาสตราจารย์หวังได้จริงหรือไม่? เรื่องนี้พวกเขาไม่สน!

“รองอธิการฯ อู๋”

“รองอธิการฯ อู๋”

ฉางข่ายเกอเดินนำเหล่าอาจารย์และศาสตราจารย์เข้ามา

อู๋เจ๋อชิงพยักหน้ารับ "มากันหมดแล้วนะคะ? หืม? โอ๊ะ ศาสตราจารย์เจิงทำไมถึงมาด้วยล่ะคะ? ได้ยินว่าคุณกำลังทำงานวิจัยนี่คะ"

ศาสตราจารย์เจิงในวัยสี่ห้าสิบปีกล่าว

"ได้ยินว่าจางเย่มาแล้ว ผมเลยอดรู้สึกสนใจไม่ได้ครับ ต้องเข้ามาดูหน่อย ผมเคยแลกเปลี่ยนความเห็นกับจางน้อยบนเวยป๋อมาก่อน คนคนนี้นับว่ามีความหมาย[1]อยู่บ้างจริงๆ" เขาสอนวิชาประวัติศาสตร์ในภาควิชาภาษาจีน ทั้งยังเป็นศาสตราจารย์ระดับเกียรติคุณของภาควิชา เป็นรองแต่เพียงเหยียนเจี้ยนเทาเท่านั้น

เหล่าอาจารย์ข้างหลังที่เห็นศาสตราจารย์เจิง ล้วนประหลาดใจว่าทำไมศาสตราจารย์เจิงถึงมาต้อนรับอาจารย์ใหม่ที่ไม่น่าเชื่อถืออย่างสบายใจเช่นนี้ ฟังว่าตอนเช้าในภาควิชามีการประชุมเล็กๆ ที่สำคัญอย่าง เรื่องการตัดสินใจรับอาจารย์ใหม่เข้ามาสอน ซึ่งขณะนั้นศาสตราจารย์เจิงกำลังเขียนงานวิจัยจึงไม่ได้เข้าร่วม ทว่าเพียงหนึ่งชั่วโมงต่อมา เขากลับมาปรากฏตัวที่นี่ ดูเหมือนว่าศาสตราจารย์เจิงจะรู้จักกับจางเย่ด้วย!

ในห้องเลคเชอร์ บรรดานักศึกษายังไม่หายตื่นตะลึง

ฉางข่ายเกอจึงช่วยจางเย่อีกแรง "ทุกคนเงียบหน่อย ฟังจางเย่...อาจารย์จางเย่" ไม่พอใจจางเย่ส่วนไม่พอใจ แต่ต่อหน้าเหล่านักศึกษา ฉางข่ายเกอยังคงต้องไว้หน้าจางเย่ อย่างน้อยเพื่อไม่ให้พวกนักศึกษาดูออกว่าทางภาควิชาไม่เชื่อใจจางเย่ ไม่อย่างนั้น จางเย่คงสอนหนังสือต่อไปไม่ได้แน่!

ตำแหน่งหัวหน้าภาควิชานั้นไม่เล็ก เหล่านักศึกษาล้วนหยุดถกเถียงส่งเสียงอื้ออึงกันทันควัน นั่งเงียบๆ อยู่กับที่อย่างเรียบร้อย
จางเย่หันไปมองอู๋เจ๋อชิงกับฉางข่ายเกอ

"รองอธิการฯ อู๋ หัวหน้าภาคฉาง?"

อู๋เจ๋อชิงยิ้ม โบกมือครั้งหนึ่ง นำฉางข่ายเกอและคณาจารย์ในภาควิชาไปนั่งที่แถวหน้าที่ว่างอยู่ "นี่เป็นวิชาของคุณ ทั้งยังเป็นการพบหน้ากับพวกนักศึกษาเป็นครั้งแรก ไม่ต้องสนใจพวกเราหรอกค่ะ" พวกเขาที่มากันนั้น หนึ่งคือเพื่อต้อนรับเพื่อนร่วมงานคนใหม่ สองคือช่วยอาจารย์ใหม่ทำการสร้างแรง ‘กดดัน’ นักศึกษาสมัยนี้นับวันยิ่งไม่เชื่อฟัง แม้แต่ในเป่ยต้ายังไม่ขาดนักศึกษาหัวแข็ง ที่สอบเข้าเป่ยต้าได้ถือว่าฉลาดก็จริง แต่เด็กที่เฉลียวฉลาดเหล่านี้นี่แหละที่พากันกบฏได้ง่าย ดังนั้นเพื่อป้องกันไม่ให้อาจารย์ใหม่คนนี้ถูกเหล่านักศึกษา ‘รังแก’ รองอธิการบดีอู๋กับพวกเขาจึงมารวมตัวกันที่นี่ เพียงแต่ปกติแล้วจะเป็นฉางข่ายเกอที่พาพวกศาสตราจารย์ทรงคุณวุฒิมาไม่กี่คนเท่านั้น ทว่าตัวตนของจางเย่เป็นอะไรที่ ‘พิเศษ’ อยู่บ้าง ดังนั้นอู๋เจ๋อชิงจึงมานำด้วยตนเอง กล่าวได้ว่าเป็นการปฏิบัติที่พิเศษไม่น้อย

ชั่วขณะที่ทุกคนจับจ้อง ในใจพวกเขาพลันรู้สึกโล่งอก เพราะเหล่านักศึกษาต่างต้อนรับจางเย่อย่างยินดี เทียบกับตอนที่พวกเขาเพิ่งมาแล้วยังไม่ได้รับการต้อนรับขนาดนี้เลย!

จางเย่รับคำ "ได้ครับ"

บรรดานักศึกษาของเป่ยต้าต่างจับจ้องชายหนุ่มตาไม่กระพริบ!

ทั้งอย่างนั้นจางเย่กลับไม่มีวี่แววของอาการตื่นเวที เพียงหัวเราะฮ่าๆ กล่าว "อย่างนั้นฉันแนะนำตัวก่อนสักนิด พวกเธอบางคนอาจจะรู้จักฉันแล้ว บ้างอาจยังไม่รู้จัก ฉันชื่อจางเย่ ต่อไปจะมาสอนวิชา ‘วรรณคดีโบราณวิจักษณ์’ ของพวกเธอ คนที่เคยดูรายการฉันก็คงรู้จักอยู่แล้ว ก็ฉันคนนี้นี่แหละ นิสัยฉันตรงๆ ไม่ชอบวกไปวนมา เพราะฉะนั้นชั้นเรียนของฉันไม่มีกฎอะไรมาก ในห้องเรียนถามได้ตลอดเวลา หลังเลิกเรียนมีอะไรไม่เข้าใจก็ไปหาฉันได้ ถึงจะไม่มาเรียนฉันก็ไม่สนใจ ... แน่นอน ถ้ามีอะไรก็รับผิดชอบตัวเองด้วย!"

"พรืด!"

"ฮ่าๆๆๆ"

เหล่านักศึกษาส่วนใหญ่หัวเราะชอบใจ!

น้องสาวนายเซ่! อะไรคือไม่เข้าเรียนก็ไม่เป็นไรกัน! นี่ยังไม่เป็นไรอีกเรอะ!

หัวหน้าภาควิชาฉางข่ายเกอเองยังต้องมองจางเย่ใหม่ จางเย่คนนี้ บรรยากาศรอบตัวเต็มไปด้วยความคึกคัก ก็ไม่แหลกหรอก เพราะอย่างไรเสียอีกฝ่ายก็เคยทำทอล์คโชว์มาก่อน ปากใบนี้นับว่ายอดเยี่ยมยิ่งกว่าพวกเขาเหล่าอาจารย์ศาสตราจารย์ที่เอาแต่สอนแบบเดิมๆ มากนัก

ศาสตราจารย์เจิงมองเขาอย่างสนใจสุดๆ

สำหรับอาจารย์ใหม่กับเหล่านักศึกษา ‘แรกพบหน้า นี่คือขั้นตอนที่สำคัญที่สุด’ ไม่เพียงแต่จะบอกกล่าวลักษณะการสอนและนิสัยของตัวเองออกไป ยังถือเป็นการสร้างความสัมพันธ์อันดีต่อนักศึกษา การสร้างความประทับใจแรกพบ จะเป็นตัวกำหนดความเชื่อใจและศรัทธาของเหล่านักศึกษาต่ออาจารย์ใหม่ ไม่ใช่แค่มีชื่อเสียงก็ใช้การได้ แต่ความรู้ความสามารถการพูดจายังต้องข่มนักศึกษาไว้อยู่หมัด ไม่อย่างนั้นนักศึกษาจะไม่เคารพ หากในใจนึกเคลือบแคลง ย่อมกระทบต่อการเรียนการสอน นี่คือเส้นสายสัมพันธ์ที่สำคัญ!

อาจารย์ที่ดีท่านหนึ่ง ไม่ได้แปลว่าจะทำงานอื่นออกมาได้ดี เทียบกับการเป็นพิธีกรที่ดียิ่งต่างกันสุดขั้ว ฝ่ายหนึ่งเน้นที่ความบันเทิง ฝ่ายหนึ่งเน้นการถ่ายทอดความรู้ ช่างต่างกันราวฟ้ากับดิน เพราะนักศึกษาไม่ใช่เด็กมัธยม ที่จะถูกหลอกง่ายๆ ข่มง่ายๆ ด้วยสายตา นี่คือมหาวิทยาลัย ทั้งยังเป็นสถาบันอย่างมหาวิทยาลัยปักกิ่ง ถ้าอาจารย์กล้ามองพวกเขาเขม็ง อย่างนั้นก็ง่ายไปแล้ว! ดังนั้นในการพบกันครั้งแรกที่สำคัญเช่นนี้ เหล่าคณาจารย์ต่างอยากรู้ว่าจางเย่จะทำอย่างไร เมื่อหวนนึกถึงตอนที่พวกเขามาเป่ยต้าใหม่ๆ เหล่าคณาจารย์ล้วนเคยเสียหน้าในการแรกพบหน้าทั้งสิ้น ไม่แตกต่างกันสักนิด!

วิธีการของจางเย่กลับเรียบง่าย ชายหนุ่มแค่บอกทุกคนว่า "ฉันรู้ว่าทุกคนมีเรียนต่อ เพราะฉะนั้นพบกันครั้งนี้ ฉันจะให้ทุกคนตั้งคำถามได้ จะได้ไวหน่อย ทั้งยังให้โอกาสเราได้รู้จักกันเร็วๆ ด้วย เอาล่ะ ห้าคำถาม ถามอะไรก็ถามได้ ฉันจะตอบทุกอย่างเอง!"

"จริงเหรอ?"

"ผม ผม!"

"ฉันถามด้วย!"

นักศึกษาจำนวนมากพลันยกมือขึ้นพรึบกันสลอน!

เหยามี่กับหลี่อิงก็ชูมือขึ้น!

ทุกคนให้ความสนใจอย่างเห็นได้ชัด ก่อนหน้านี้เวลาอาจารย์ใหม่อนุญาตให้ตั้งคำถาม ล้วนแต่ไม่คึกครื้นอย่างวันนี้ บรรดานักศึกษาต่างประหลาดใจต่อตัวประหลาดอย่างจางเย่สุดๆ และจางเย่ก็ไม่ทื่อเป็นตอไม้เหมือนกับเหล่าอาจารย์ศาสตราจารย์ในกรอบในระเบียบด้วย ความแปลกประหลาดเช่นนี้พวกเขาก็เพิ่งจะได้เห็นเป็นครั้งแรก อารมณ์ร่วมเช่นนี้ยิ่งสูงขึ้นไปอีก!

มือของเหยามี่โบกไปมาเป็นวงกว้าง แทบจะลุกขึ้นยืนแล้ว!

จางเย่จึงเห็นหญิงสาวคนนี้ทันที เธอไม่ได้สวยอะไรนัก ถึงกับเรียกได้ว่าต่ำกว่ามาตรฐานทั่วไปอยู่หน่อยๆ แต่กลับมีเอกลักษณ์ที่ทำให้คนจดจำเธอได้ ดวงตาคู่นั้นกับหน้าผากนั่นทำให้จางเย่รู้สึกคุ้นตาอย่างไรชอบกล ทำให้นึกถึงสหายของเขาคนหนึ่ง อีกทั้งเขาก็เพิ่งเจออีกฝ่ายตอนกินมื้อเช้านี่เอง จางเย่จึงพลอยรับรู้ข่าวสารจากการพูดคุยกันของพวกเขาไปด้วย

"นักศึกษาคนนั้น" จางเย่ชี้นิ้วไปที่เหยามี่

"คนที่ผูกเปียน่ะ"

เหยามี่ยืนขึ้นหัวเราะคิกคัก กล่าว "อาจารย์จางเย่สวัสดีค่ะ หนูอยากถามว่า สรุปแล้วอาจารย์มีแฟนรึยังคะ?"

"หือออ!"

"อี๋!"

กลุ่มนักศึกษาที่เคยดูรายการทอล์คโชว์ของจางเย่ต่างส่งเสียงโห่

ฉางข่ายเกอส่ายหน้าไร้คำพูด คำถามอะไรน่ะ?

จางเย่หัวเราะ "งั้นฉันตอบเธอตรงๆ นะ ตอนนี้ยังไม่มี"

เหยามี่นั่งลงอย่างพอใจ

“คนต่อไป คนนั้นแหละ" จางเย่เรียกหลี่อิงที่อยู่ข้างเหยามี่

หลี่อิงลุกขึ้นถามทันที "อาจารย์จาง ขอถามว่าทำไมคุณถึงมาสอนหนังสือที่เมืองหลวงล่ะครับ?"

จางเย่ตีหน้าเข้ม กล่าวว่า "มหาวิทยาลัยปักกิ่ง คือมหาวิทยาลัยที่ผมใฝ่ฝันมาตลอด ทั้งเป็นหอคอยสูงที่สุดของประเทศ สามารถมาสอนหนังสือที่นี่ได้คือความใฝ่ฝันและปรารถนาของผมทั้งชีวิต ด้วยความเมตตาของรองอธิการบดีอู๋ที่มาเชื้อเชิญผม จางเย่ คนนี้ ได้เติมเต็มความฝันของผม ---" ถึงตรงนี้ คณาจารย์ที่ด้านหน้าต่างก็พยักหน้ากันน้อยๆ อย่างพอใจ ทว่าจางเย่กลับโพล่งออกมาว่า "แน่นอน ทั้งหมดนั่นน่ะผมโกหก!" นักศึกษาและคณาจารย์ต่างตกตะลึง จางเย่กล่าวต่อไปอีกว่า "ความจริงก็คือ ผมโดน SARFT แบนจากหน้าที่พิธีกรตั้งครึ่งเดือน ก็เลยไม่มีงานทำน่ะ!"

"ฮ่าๆๆๆ!"

"โอ๊ยยย ฉันทนไม่ไหวแล้ว!"

"อาจารย์จางกล้าพูดแบบนี้นี่เอง!"

เหล่านักศึกษาพลันชะงักกึกไปวูบก่อนระเบิดเสียงหัวเราะลั่น!

เมื่ออู๋เจ๋อชิงได้ยิน ก็ยังอดอมยิ้มน้อยๆ ให้ไม่ได้

ศาสตราจารย์เจิงรู้สึกดีใจจริงๆ อาจารย์จางน้อยคนนี้ นับว่าน่าสนใจจริงๆ!

ฉางข่ายเกอกับเหล่าอาจารย์ในภาควิชาต่างมือก่ายหน้าผาก ไร้คำพูดจะเอื้อนเอ่ยกันหมด อะไรแปลว่าความจริงคือไม่มีงานทำก็เลยมาเกาะเป่ยต้ากันฟระ! พูดให้เข้ากับงานหน่อยมันจะตายรึไงเล่า! เห็นเช่นนี้ ทุกคนต่างก็รู้สึกว่า จางเย่เห็นชั้นเรียนนี้เป็นรายการทอล์คโชว์ไปแล้ว! นี่สรุปว่านายกำลังทำรายการหรือสอนหนังสือกันแน่ หา!? ทว่าพวกเขากลับรู้สึกยอมรับนับถือขึ้นมาไม่ได้ บรรยากาศเช่นนี้ ชัดเจนว่าบรรดานักศึกษาล้วนถูกปลุกเร้ากันขึ้นมาแล้ว ช่องว่างระหว่างครูผู้สอนกับนักศึกษาก็กลายเป็นใกล้เข้ามา!

==========================

[1] มีความหมาย หมายถึง มีความสำคัญ มีค่า

*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./97.md)