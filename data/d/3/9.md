##บทที่ 209 : อาจารย์จางเย่ ฉันรักนายแทบตายแล้ว!
สองคน!

จางเย่พลันรู้สึกถึงแรงกดดันเพิ่มขึ้นทันที!

ก่อนหน้านี้ตอนไปถ่ายหนังบนภูเขา จางเย่ได้ผ่านการต่อสู้หนึ่งต่อสี่มาแล้ว พวกพระที่เขาประมือด้วยก็ค่อนข้างเชี่ยวชาญเพราะต่างฝึกฝนมาตั้งแต่เด็กๆ แต่ไม่เหมือนกับตอนนี้ เพราะพระเหล่านั้นฝึกวิชาแค่ขั้นพื้นฐานใช้เพียงหมัด เท้าและกระบองในการต่อสู้เท่านั้น พวกเขาไม่ได้รู้จักกระบวนท่าที่สามารถเรียกได้ว่าเป็นศิลปะการต่อสู้จริงๆ จังๆ นอกจากนี้วันๆ ของพวกเขาก็นั่งสวดมนต์เป็นหลัก จะให้มีประสบการณ์ในการต่อสู้มากได้อย่างไร? ด้วยเหตุนี้เมื่อตอนนั้นจางเย่จึงสามารถเอาชนะทั้งสี่รูปได้อย่างง่ายดาย แต่วันนี้ต่างออกไป ทั้งสองคนที่เขากำลังสู้ด้วยเป็นยอดฝีมือด้านมวยไทย ในเมื่ออีกฝ่ายกล้าจี้เครื่องบินนั่นแปลว่าอีกฝ่ายต้องฝึกฝนมาอย่างโชกชนไม่น้อย เพราะงั้นพวกพระก่อนหน้านี้ที่วันๆ เอาแต่นั่งอยู่ในวัดจึงไม่สามารถเอามาเปรียบเทียบกับทั้งสองคนนี้ได้!

หมัดพุ่งเข้ามา!

จางเย่กันไว้ได้!

มีลูกเตะตามมาอีก!

จางเย่ชิงหลบไปด้านข้าง!

ทั้งสามคนต่างประมือผ่านไปแล้วกว่าแปดเก้ากระบวนท่าอย่างรวดเร็ว!

จางเย่ทำอะไรอีกฝ่ายไม่ได้ เขาทำได้อย่างมากแค่ป้องกันตัวเท่านั้น! ยังไม่สามารถสวนกลับได้สักเท่าไร วิชาหมัดไทเก๊กของเขาเดี๋ยวมาเดี๋ยวไม่มา ตอนที่ใช้มันไม่ได้จางเย่ใช้เทควันโดในการป้องกัน แต่เนื่องจากเขากินหนังสือสกิลเทควันโดน้อยเกินไปจึงส่งผลให้เขาไม่สามารถต่อกรกับผู้ร้ายทั้งสองคนได้ ชายหนุ่มจึงพยายามใช้หมัดไทเก๊กให้มากที่สุดเท่าที่จะทำได้เพราะมันเป็นไพ่ตายของเขา แต่น่าเสียดายที่มันไม่สามารถใช้ได้อย่างที่ต้องการ ถ้าเกิดว่าเขาเจอพวกนักสู้ระดับทั่วไปมันคงไม่มีปัญหาเท่าไร แต่ต่อหน้ายอดฝีมือจุดอ่อนทุกอย่างของเขาพลันถูกเผยออก วิชาการต่อสู้ที่ไม่สม่ำเสมอของเขาอาจส่งผลให้เขาต้องจ่ายค่าตอบแทนด้วยชีวิตเลยก็เป็นได้! จางเย่ตัดสินใจแล้วว่าถ้าเครื่องบินลงจอดบนพื้นแบบที่เขายังมีลมหายใจอยู่ เขาจะกินหนังสือสกิลไทเก๊กสักสิบเล่มไปเลย ไม่อย่างนั้นถ้าเจอกับสถานการณ์อันตรายแบบนี้เข้าอีกเขาคงไม่สามารถรับมือได้แน่นอน!

ตอนนี้จางเย่ไม่สามารถทำอะไรได้เลย!

ในขณะเดียวกันคนร้ายทั้งสองคนก็ไม่สามารถทำอะไรจางเย่ได้เช่นกัน!

ทั้งสองคนต่างมองหน้ากันอย่างตื่นตะลึง มีคนไม่ถึงหนึ่งร้อยคนบนเครื่องบินลำนี้จากแผนที่พวกเขาคาดการณ์ไว้ แต่ไม่คิดเลยว่าจะดันมีเสือหมอบมังกรซ่อนอยู่ในเครื่องบินลำนี้ด้วย! นี่มันยอดฝีมือชัดๆ! ขนาดช่วยกันรุมตั้งสองคนแล้วแต่ก็ยังไม่สามารถล้มอีกฝ่ายลงได้เลยเหรอ?

ผิดคาดจริงๆ!

ต๊าๆๆๆๆ!

แต่อย่างไรเสียนี่ก็เป็นการต่อสู้สองต่อหนึ่ง ทั้งความทนทานทั้งสภาพร่างกายพวกผู้ร้ายทั้งสองคนได้เปรียบกว่าอยู่แล้ว แถมทางเดินบนเครื่องบินก็ยังเป็นที่แคบอีกทำให้จางเย่ต่อสู้อย่างยากลำบาก คนร้ายทั้งสองคนเชื่อว่าภายในยี่สิบกระบวนท่าพวกเขาจะล้มจางเย่ได้แน่นอน!

สถานการณ์พลันตึงเครียดยิ่งขึ้น!

“จางเย่ลุยเลย!”

“อาจารย์จาง! อัดแม่*ให้เละเลย!”

“อาจารย์จาง เตะเป้ามันเลย! เตะเลย!”

“จับขามันหักซะ! นั่นแหละ! พวกเราคอยเชียร์คุณอยู่นะ!”

เหล่าผู้โดยสารต่างเริ่มส่งเสียงเชียร์จางเย่และโห่ร้องเสียงดัง!

ทว่าตัวจางเย่รู้ดีว่าเขากำลังตกอยู่ในสถานการณ์ที่เสียเปรียบ! เขาไม่สามารถยื้อต่อไปได้อีกนานนัก เนื่องจากชายหนุ่มไม่ได้เป็นคนที่มีร่างกายแข็งแรงอะไร ต่างจากพวกผู้ก่อการร้ายที่ฝึกฝนร่างกายมาอย่างดีตั้งแต่สมัยยังหนุ่มๆ ตัวจางเย่เพิ่งมาเริ่มต้นหลังผ่านไปได้ครึ่งทางแล้ว ความอึดของเขาจึงเป็นจุดอ่อนที่ใหญ่หลวงที่สุด อย่าว่าแต่ให้จัดการคนร้ายทั้งสองคนนี้เลย!

ตอนนี้เองที่จางเย่ใช้ท่าไม้ตายออกมาแล้ว เขาสู้พลางหันไปตะโกนกับผู้โดยสารด้านหลัง “พ่อแม่พี่น้องเอ๋ย! ทุกคนหยิบอะไรก็ได้แล้วมาทุบพวกแม่*นี่กันเถอะ! คิดว่าสู้หนึ่งต่อสองแล้วมันจะมากพองั้นเหรอไง? เรามีตั้งหนึ่งร้อยคนเลยนะ!” จางเย่กล่าวอย่างโฉดชั่วสามานย์ “เดี๋ยวฉันยื้อพวกมันไว้! พวกคุณหาอะไรก็ได้มาทุบมันให้เละไปเลย! เอาหนักๆ ยิ่งแรงยิ่งดี! แม่*เอ้ย! ฉันไม่เชื่อหรอกว่าพวกเราจะฆ่าพวกมันไม่ได้น่ะ!”

เหยียนฮุยเห็นสถานการณ์เริ่มวิกฤตแล้วเช่นกัน “เร็วเข้า ช่วยอาจารย์จางเร็ว!”

หญิงชราคนหนึ่งส่งไม้เท้าให้กับลูกชายของเธอ “เหวยน้อย! สู้เพื่อแม่หน่อย! ลุยมันเลยลูก!”

ชายวัยกลางคนตกใจตัวสั่นตอนที่ได้รับไม้เท้ามา แต่กัดฟันทำใจแข็งแล้วพุ่งเข้าไปทั้งๆ ที่ยังหลับตาปี๋ “เอาสิวะ เป็นไงเป็นกันละโว้ย!”

จางเย่อุทาน “พี่ชาย! ลืมตาก่อนสิ! เอ้า! อย่ามาตีผิดคนแบบนี้สิเฮ้ย!”

ชายหนุ่มอีกคนที่ก่อนหน้านี้ไม่กล้าออกมาก็เข้ามาร่วมด้วย “เอาไงก็เอากัน! ไหนใครส่งอะไรมาให้ฉันหน่อย! มีอาวุธอะไรบ้างไหม!? ฉันโครตทุ่มสุดตัวเลยงานนี้!”

แอร์โฮสเตสส่งกาต้มน้ำให้กับเขา

ชายหนุ่มคนนั้นคว้ากาต้มน้ำพลางกู่ร้องวิ่งเข้าบวก!

ผู้โดยสารหลายคนต่างคว้ากระเป๋าที่ถูกเก็บไว้ข้างบนโดยไม่สนว่าเป็นของใคร พวกเขาต่างคุ้ยหาของในกระเป๋าพลางส่งต่อกันไปเป็นทอดๆ ตอนนี้จิตใจของทุกคนรวมเป็นน้ำหนึ่งใจเดียวกันแล้ว!

“มีโทรศัพท์นี่! ส่งมาให้ฉันเลย!”

“โทรศัพท์มันไม่เล็กไปเหรอ!”

“นี่โทรศัพท์ยี่ห้อพี่ใหญ๊ใหญ่นี่? เอาอันนี้แหละ มันแข็งไม่ต่างกับก้อนอิฐเลย!”

“เชี่*อะไรกันเนี่ย นี่มันปีอะไรกันแล้วยังมีคนใช้โทรศัพท์ยี่ห้อ ‘พี่ใหญ๊ใหญ่’ อีกงั้นเหรอ? เยี่ยม! ส่งมันมาให้ฉันเลย!”

“ขอฉันบ้าง มีอะไรที่พอเอามาฟาดได้บ้างไหม? แม่*อะไรเนี่ยคุณผู้หญิง ทำไมถึงส่งกล่องผ้าอนามัยมาให้ผมล่ะ!? จะให้ผมเอาไปแปะไม่ให้โจรมันมองเห็นหรือไง?”

อีกฟากหนึ่ง

ขณะที่กำลังสู้กันอย่างดุเดือด จางเย่พลันใช้ท่าก้าวของหมัดไทเก๊กหมุนตัวจนไปอยู่ด้านหลังของคนร้ายทั้งสองคนแล้ววกมาอยู่ตรงหน้าประตูห้องคนขับนักบินแทน เมื่อไม่มีจางเย่บังแล้วฝูงผู้โดยสารต่างกรูกันเข้าไปยำ!

“ลุยเลย!”

“ทุบมันให้เละ!”

“เอาแม่*ให้ตาย!”

กาน้ำ! โทรศัพท์พี่ใหญ่! กระจกส่องหน้า! ขวดเครื่องสำอาง! กระทั่งผ้าอนามัยและของอื่นๆ ที่แปลกจนไม่รู้จะแปลกยังไง..ทั้งหมดเหล่านี้ต่างถูกใช้ทุบตีคนร้ายทั้งสองคน!

ต้นคอของคนร้ายคนหนึ่งถูกทุบด้วยโทรศัพท์พี่ใหญ่ “อ๊อก!”

จางเย่ฉวยโอกาสท่ามกลางความวุ่นวายต่อยใส่หน้าของคนร้ายคนนั้นจนเลือดกำเดาสาดกระจาย เขาเซถอยหลังไปสองก้าวก่อนจะล้มลงกับพื้น และที่ด้านหลังของเขามีชายวัยกลางคนที่ได้ไม้เท้าจากแม่ของเขามาเป็นอาวุธคู่ใจ ชายคนนั้นกระหน่ำไม้เท้าฟาดใส่คนร้ายที่ล้มลงอย่างไม่มีความลังเล! คู่หูของคนร้ายอีกคนที่กำลังจะเข้ามาช่วยไม่ทันได้ระวังตัวก็โดนกาน้ำทุ่มเข้าใส่ที่ศีรษะ! เขาหยุดนิ่งและหันไปจ้องตาเขม็งใส่ชายหนุ่มที่ปากาน้ำใส่เขา หลังจากผ่านไปได้สองวินาทีเขาก็ล้มลงไปกองกับพื้น! เมื่อเห็นว่าเหลือคนร้ายที่ถูกตีด้วยไม้เท้าอยู่คนเดียวแล้วจางเย่จึงรีบวิ่งเข้าไปเหยียบเข้าที่หน้าของอีกฝ่ายทันที!

“อ๊าก!” ดวงตาของคนร้ายกลอกไปมาแล้วสลบเหมือดไป

แม้ว่าคนร้ายทั้งสองคนจะโดนจัดการไปเรียบร้อยแล้ว แต่เหล่าฝูงชนที่ตื่นเต้นเลือดพล่านไม่ได้หยุดอยู่แค่นั้น พวกเขาต่างกรูกันเข้ามาทุบตีทั้งสองคนจนได้สติอีกครั้ง… จนกระทั่งสลบไปอีกครั้ง!

จางเย่ปาดเหงื่อ “พอได้แล้วๆ จัดการมัดพวกมันก่อน!”

“ใช่แล้ว ฟังอาจารย์จางกันก่อนพวกเรา!” แอร์โฮสเตสสูงวัยตะโกนสัมทับ
ในขณะที่ทุกคนกำลังตกอยู่ในสถานการณ์คับขับ จางเย่เป็นคนที่ก้าวออกมาช่วยทุกคน ดังนั้นเมื่อจางเย่พูดทุกคนจึงเชื่อฟัง
หลังจากที่ทุกคนสงบใจลงแล้ว ต่างพากันถอนใจโล่งอก ช่างอันตรายจริงๆ หากไม่ใช่เพราะจางเย่ละก็ คนร้ายทั้งสองคนนี้คงได้ลงมือฆ่าคนไปแล้วจริงๆ ถึงตอนนั้นพวกเขาคง...

“ขอบคุณมากอาจารย์จาง!”

“คุณเป็นยอดฝีมือจริงเหรอเนี่ย?”

“อาจารย์จาง คุณเป็นไอดอลของฉันเลยนะ!”

“คุณเท่มากเลยเมื่อกี้! ถ้าเกิดฉันผอมเมื่อไร… เรามาแต่งงานกันไหม?” หญิงร่างท้วมคนหนึ่งกล่าวอย่างตื่นเต้น

กระทั่งต่งซานซานก็เข้ามาร่วมวงด้วย เธอทำท่าย่ั่วยวนแล้วส่งจูบมาให้ “อาจารย์จาง ฉันก็รักนายแทบตายแล้ว!”

*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./10.md)