##ตอนที่ 201 : ต้องจากเมืองกรุงแล้วสินะ!
ภายในห้อง

จางเย่ลองค้นหาเว็บไซต์สื่อวีดีทัศน์เหวยหว่อ

หน้าเว็บไซต์ดูเป็นหมวดหมู่เรียบร้อยสวยงามสะอาดตา หน้าเว็บมีคลิปเพลงและอนิเมชั่นเหมือนเว็บไซต์ทั่วๆ ไป แต่สิ่งหนึ่งที่ต่างออกไปคือตรงตำแหน่งสะดุดตาที่สุด มีผังและเนื้อหาคร่าวๆ ของรายการเว็บไซต์ทีวีเหวยหว่อ จางเย่คลิกเปิดดูรายการบางส่วน บอกได้เลยว่าเนื้อหาสาระหลักแทบไม่มีอะไรต่างจากรายการของสถานีโทรทัศน์เลย มีทั้งรายการเพลงและข่าว นอกจากนี้ยังมีละครโทรทัศน์ที่ถูกซื้อลิขสิทธิ์มาด้วย เพียงแต่การผลิตรายการติดจะล้าสมัยไปสักหน่อย อย่างไรก็ตามเงินสนับสนุนที่ได้มาก็นำไปเทียบกับของสถานีโทรทัศน์ไม่ได้หรอก ดังนั้นในส่วนของความครบครันและการจัดวางรายการจึงด้อยกว่ากัน

‘รายงานข่าว’ — หนึ่งแสนหนึ่งหมื่นคลิก

‘เวลาเพลงของฉัน ตอนที่ 124’ — แปดหมื่นคลิก

‘คนดังนั่งคุย ตอนที่ 69’ — เจ็ดล้านหนึ่งแสนสามหมื่นคลิก

ยอดคลิกยอดวิวค่อนข้างน่าสงสารอยู่บ้าง รายการในเว็บก็มีไม่มาก รายการส่วนใหญ่ยอดผู้ชมสูงสุดอยู่ที่ไม่กี่หมื่นกี่แสนครั้ง ถึงอย่างนั้นก็ยังมีรายการที่ยอดพุ่งทะลุเป้า เช่น รายการ ‘คนดังนั่งคุย’ ที่เป็นเหมือนโลโก้ประจำช่องสถานีโทรทัศน์ออนไลน์เหวยหว่อ ตอนใหม่ล่าสุดมียอดคลิกถึงเจ็ดล้านกว่าครั้ง ทำให้จางเย่ที่แต่งกลอนอะไรออกไปก็มียอดวิวหลักล้านเห็นแล้วรู้สึกสะท้านใจไม่ได้ ความจริงยอดคลิกเข้าชมบทกลอน ชายหนุ่มรู้ดีแก่ใจว่ามีส่วนที่ไม่ควรยึดถือปะปนอยู่ เพราะแค่ใครสักคนกดคลิกเข้าไป ก็ได้ยอดคลิกหนึ่งครั้งแล้ว ไม่ว่าจะดูจริงหรือไม่ก็ตาม ซึ่งส่วนใหญ่เป็นแค่การเข้าไปตามกระแสเท่านั้น ไม่ได้ชื่นชอบบทกลอนของเขาจริงๆ จังๆ หรืออ่านรู้เรื่องหมดเสียหน่อย แต่สำหรับรายการ ‘คนดังนั่งคุย’ นั้นไม่ใช่ ผ่านมาตั้งหลายตอนแล้ว คนที่เข้าดูตามกระแสจริงป่านนี้คงหายไปนานแล้ว ที่เหลืออยู่นี้จึงเป็นจำนวนคนที่ติดตามจริงๆ!

ทำไมความนิยมถึงได้สูงขนาดนี้?
จางเย่กดเข้าไปดู รายการนี้ออกอากาศหนึ่งตอนต่อสัปดาห์ในช่วงวันหยุด ทุกตอนมีแขกรับเชิญซึ่งส่วนใหญ่เป็นชาวต่างชาติ
ดอยล์?

ไฟรส์?

เดวิด ชาร์เตอร์?

จางเย่ไม่รู้จักจึงก็อปปี้ชื่อของพวกเขาไปค้นหาบนอินเทอร์เน็ต จากนั้นก็ต้องตื่นตะลึง ไอ้หยา! คาดไม่ถึงจริงๆ ว่าคนเหล่านี้จะเป็นคนดังจากฝั่งตะวันตก! มีทั้งดังมากดังน้อย ไม่ว่าจะเป็นนักแสดง! นักร้อง! นางแบบ! กระทั่งพวกที่มีชื่อเสียงน้อยที่สุดก็ยังเป็นคลื่นลูกใหม่ติดท็อปไฟว์ชาร์ตเพลงทางฝั่งอเมริกาหรือยุโรปด้วย! ส่วนดาราภายในประเทศเองก็มีไม่น้อย อย่างดาราตลกในทำเนียบคนดังระดับ A ที่แม่ชื่นชอบคนหนึ่ง ยังได้เป็นบุคคลให้สัมภาษณ์ตอนที่แล้วเลย!
สุดยอด!

สามารถเชิญคนมาได้มากมายขนาดนี้เชียว?

เว็บไซต์นี่จะต้องมีอิทธิพลและเส้นสายที่ยิ่งใหญ่ขนาดไหนกัน!

แต่ว่าถ้าลองมองอีกแง่มุมหนึ่ง ก็มองเห็นเส้นทางการเติบโตในภายภาคหน้าของสถานีเว็บไซต์ทีวีได้ นี่เป็นสื่อใหม่ประเภทหนึ่งที่เป็นอิสระจากสถานีโทรทัศน์รูปแบบเดิมๆ!

ที่เปลี่ยนก็แค่เปลือกนอกไส้ในยังคงเหมือนเดิม พอมาคิดดูถึงพบว่าโลกเดิมของจางเย่มีสิ่งนี้อยู่เช่นกัน ไม่ว่าจะเป็นรายการทีวียอดนิยมหรือรายการโชว์ จะมีหน้าหลักของเว็บไซต์คอยอัปเดทตอนใหม่ๆ ทุกวันหรือทุกสัปดาห์ ในส่วนของหลักการไม่มีอะไรต่างกันเลย เพียงแต่โลกใบนี้ได้นำรายการเหล่านั้นมาจัดระเบียบรวมกัน จนเป็นรายการโทรทัศน์ทั้งชุดเต็มผัง ซึ่งทำให้ขอบเขตของรายการเหล่านี้ทวีความหนาแน่นเป็นกลุ่มก้อนเดียวกันมากยิ่งขึ้น ผูกรวมจนกลายเป็นเครือข่ายสายเดียวกัน



……………………..



“เย่น้อย!”

“ครับ ผมอยู่นี่”

“มากินข้าวได้แล้ว”

“ครับ มาแล้วๆ”

จางเย่ปิดคอมพิวเตอร์และลงมาที่ห้องนั่งเล่น

แม่เตรียมอาหารเสร็จเรียบร้อยแล้ว “ล้างมือก่อนค่อยมากินข้าว”

จางเย่ไม่ขยับกลับยังนั่งเฉยบนเก้าอี้ “พ่อครับ แม่ครับ ผมมีเรื่องอยากจะคุยด้วยหน่อย เมื่อกี้มีประธานบริษัท IPTV โทรมาชวนผมไปเป็นพิธีกร ข้อเสนอก็ไม่เลว แต่ว่าต้องไปทำงานที่เซี่ยงไฮ้ ผมคงกลับมาไม่ได้สักระยะนะ”

แม่เบิกบานยินดีขึ้นมาทันที “ได้งานแล้ว? เยี่ยมไปเลย! ไปเถอะๆ ที่บ้านลูกไม่ต้องห่วง แม่กับพ่อคงไม่คิดถึงลูกหรอก!”

จางเย่ “……”

พ่อกล่าวชี้แนะ “หน้าที่การงานสำคัญที่สุด ลูกตัดสินใจเอาเองเถอะ”

จางเย่กล่าว “ครับ ถ้าพ่อกับแม่ไม่ว่าอะไร งั้นผมไปนะ?”

“ไปเลยๆ ช่วงไม่กี่ปีนี้เว็บไซต์ทีวีกำลังบูม ได้ยินว่าถ้าพิธีกรบนเน็ตทำได้เยี่ยมล่ะก็ จะดังพลุแตกกว่าพิธีกรทีวีอีกนะ!” แม่พอจะรู้อะไรบ้าง

นี่เป็นเรื่องจริง เกาเสี่ยวซงที่อยู่ในโลกเดิมไม่ใช่ว่าดังเป็นพลุแตกหรอกเหรอ?

จางเย่มีท่าทีที่เยือกเย็นขึ้น “ถ้าไปได้สวยแต่ความเสี่ยงก็สูงมากด้วย รายการบนเน็ตไม่ได้ราบรื่นดีไปกว่ากันหรอก เพราะการแข่งขันเองก็ดุเดือด ผมกลัวว่าถ้าทำรายการได้ไม่ดีล่ะก็ ประวัติผมคราวนี้ได้เละแน่ เพราะงั้นไปน่ะไปได้อยู่หรอก แต่ผมจะทำรายการอะไรออกมาดีเนี่ยสิ” รายการของสถานีโทรทัศน์ยังตัดสินใจเลือกง่ายกว่าอีก เหมือนอย่าง ‘ห้องเลคเชอร์’ ที่ในโลกของเขาเป็นที่รู้จักไปทั่วจนเป็นผลงานชิ้นโบว์แดง แต่สำหรับรายการบนอินเทอร์เน็ตที่กลุ่มผู้ชมค่อนข้างจะมีอายุที่ต่ำลงมาสักหน่อย จางเย่ยังคิดไม่ออกว่าจะทำรายการอะไรดี ซึ่งนี่เป็นเรื่องสำคัญมาก!

แม่ส่งตะเกียบให้เขา “ค่อยๆ คิด ลูกฉันซะอย่าง ไม่มีปัญหาหรอก”

กินข้าวเสร็จ จางเย่จึงโทรศัพท์หาวิคตอเรีย บอกเธอว่าเขาตกลง

วางสายโทรศัพท์ไปได้ไม่นาน มีเจ้าหน้าที่ชายคนหนึ่งติดต่อมาว่าได้จองตั๋วเครื่องบินเซี่ยงไฮ้เที่ยววันพรุ่งนี้ให้เรียบร้อยแล้ว เขาไม่ลืมถามจางเย่ว่าสะดวกหรือเปล่า ถ้ากระชั้นชิดเกินไปจะได้เปลี่ยนตั๋วให้ใหม่ จางเย่ลังเลเล็กน้อยแต่ก็ตัดสินใจที่จะเดินทางพรุ่งนี้เลย ชายหนุ่มว่างงานมานานเกินไปแล้ว ไม่ควรเตะฝุ่นอีกต่อไป

แม่ถาม “จะไปพรุ่งนี้เลยเหรอ?”

จางเย่ส่งเสียงอืมในลำคอ “เหมือนทางนั้นรีบมาก คงเพราะรายการที่สต๊อกไว้ไม่พอแล้ว เลยอยากให้ผมไปช่วยพวกเขาเร็วหน่อยมั้ง”

“งั้นก็รีบเก็บข้าวของซะสิ” แม่เร่ง

จางเย่ไม่รู้จะหัวเราะหรือร้องไห้ดี “แม่จะรั้งผมไว้หน่อยไม่ได้เหรอ!”

แม่พูดอย่างหนักแน่นด้วยเหตุผล “เป็นแม่ของคนดัง จะต้องมีเหตุผลเหนืออารมณ์ ไอ้หนู แม่เข้าใจเธอนะ รีบไปเถอะ! รีบเข้าทำเนียบคนดังระดับ S ให้ได้ แม่อยากจะคุยโม้อวดคนอื่นจะแย่อยู่แล้ว!”

แล้วพ่อก็พูดขึ้นมาอีกคน “ว่างก็กลับมา จะเครื่องบินหรือรถไฟก็ไม่ไกลหรอก”

“ได้เลย ว่างเมื่อไรผมจะกลับมาบ้านครับ” จางเย่บอกลาพ่อกับแม่ก่อนออกจากบ้าน
ขึ้นรถแล้วจางเย่พลันนึกบางอย่างขึ้นมาได้ ชายหนุ่มหยิบโทรศัพท์มือถือขึ้นมากดส่งข้อความไปหาจางหย่วนฉีประโยคหนึ่ง ‘ผมไปทำงานที่เซี่ยงไฮ้ระยะหนึ่ง คงไม่กลับบ้านสักพัก’
ก่อนหน้านี้ จางหย่วนฉีไม่เคยตอบข้อความของจางเย่เลยสักครั้ง แต่วันนี้จู่ๆ ก็ตอบเขากลับมา เนื้อหามีเพียงคำๆ เดียว — อืม
จางเย่กลัวว่า คราวหน้าคราวหลัง หากสตาร์ควีนไปบ้านของเขาแล้วไม่เจอคงไม่ดี ดังนั้นต้องบอกกล่าวกันหน่อยสักหน่อย เขาวางโทรศัพท์แล้วสตาร์ทรถมุ่งตรงสู่เจี่ยวเหมิน

……



ในเขตที่พัก
แสงจันทร์ส่อง ท้องฟ้ามืดสนิท
กลับมาถึงอะพาร์ตเมนต์ตัวเอง เนื่องจากสัมภาระทั้งหมดของจางเย่อยู่ที่นี่ เพียงแค่เก็บของที่มีลงกระเป๋า พับเสื้อผ้าเก็บถุงเท้า สุดท้ายค่อยจัดการกับกระเป๋าสัมภาระสองใบใหญ่ หลังทำทุกอย่างเสร็จ พอหันดูนาฬิกาบนกำแพงก็สามทุ่มแล้ว

กริ๊งๆๆ

สายเรียกเข้าดังต่อเนื่องเข้ามาเป็นชุด

สายแรกคือน้องสาวคนโตที่โทรมา “พี่ชาย ได้ยินว่าจะไปเซี่ยงไฮ้แล้วเหรอ? เก็บของเสร็จเรียบร้อยแล้วยัง? ให้ฉันไปช่วยเก็บไหม?”

จางเย่หัวเราะชอบใจ “ไม่ต้องต้องหรอก เก็บเสร็จหมดแล้วล่ะ”

น้องสาวคนโตพูดอย่างเป็นห่วง “ถ้าอย่างนั้นก็เดินทางระมัดระวังแล้วกัน ว่างแล้วจะไปหานะคะ”

สายที่สองเป็นน้องสาวคนเล็กที่โทรเข้ามา “พี่ ฮี่ๆ ไปดีนะ”

จางเย่รู้สึกแหม่งๆ “ทำไมฟังดูไม่เป็นมงคลเลยนะ”

“เอาเถอะพี่กลับมาเมื่อไร อย่าลืมเอาของฝากมาให้ด้วยล่ะ! ถ้าปิดเทอมแล้วจะไปหา พี่ต้องเลี้ยงดูปูเสื่อฉันด้วยนะ!” น้องสาวคนเล็กพูดอย่างเอาแต่ใจ
“ได้ๆๆ ฝากบอกแม่กับพ่อเธอด้วยล่ะ”
“แม่กับพ่อรู้อยู่ก่อนแล้ว แถมยังอวยพรให้พี่การงานราบรื่นด้วย”

รับสายโทรศัพท์จากญาติๆ ไปหลายสาย จางเย่เลยถือโอกาสบอกลาพวกเขา ชายหนุ่มกวาดตามองออกไปยังอีกฟากหนึ่ง ห่างออกไปราวสิบกว่าเมตรคือบ้านของคุณน้าเจ้าของห้อง เขาที่กำลังจะไปแล้วคงต้องบอกกล่าวกับคุณน้าเจ้าของห้องสักหน่อย ความจริงต้องเรียกว่าทำใจจากไปไม่ได้มากกว่า ที่ทำใจไม่ได้มากที่สุดคือที่นี่ เพราะนี่เป็นที่แรกที่เขาแยกมาอยู่คนเดียวหลังเรียนจบจากมหาวิทยาลัย หน้าที่การงานของเขาก็เริ่มเติบโตจากที่นี่ ทำให้จางเย่รู้สึกผูกพันอาลัยอาวรณ์มาก …… แน่นอนว่าหลักๆ คือความรู้สึกของเขาต่อเหราอ้ายหมิ่น

ประตูแง้มเปิดไว้อยู่

เสียงลิฟต์ดังขึ้นเบาๆ พร้อมด้วยเสียงก้าวเท้าบนทางเดินด้านนอกที่ได้ยินชัดเจนมาก

จางเย่หันไปก็เห็นเงาของคุณน้าเจ้าของห้องผ่านช่องบานประตูที่แง้มอยู่ เขาไม่เห็นหน้าเธอ แต่ชุดออกกำลังกายนั่นเขาคุ้นเคยเป็นอย่างดี แถมคนที่จะไปวิ่งออกกำลังกายข้างนอกในช่วงเวลานี้ แถวนี้ก็มีเพียงเหราอ้ายหมิ่นคนเดียวเท่านั้น จางเย่วางกระเป๋าสัมภาระลง ปิดประตูและตามออกไป

“คุณน้าเจ้าของห้อง” จางเย่เรียกจากข้างหลัง

เหราอ้ายหมิ่นหันมามอง “อะไร?”

จางเย่กระแอมพูดอย่างอึดอัด “มีเรื่องนิดหน่อยครับ”

“ถ้าไม่ใช่เรื่องเงิน ก็เข้ามาพูดในห้อง” เหราอ้ายหมิ่นหยิบกุญแจไขเปิดประตู พูดพลางมองเขม็งแวบหนึ่ง “แต่ถ้าจะยืมเงินล่ะก็ นายมาทางไหนกลับไปทางนั้นซะ!”

“ไอ้หยา ยืมเงินอะไรกันล่ะ” จางเย่ตามเข้ามาในห้อง “อ้าว แล้วเฉินเฉินล่ะ?”

เหราอ้ายหมิ่นคว้าผ้าขนหนูจากห้องน้ำมาเช็ดหน้าผาก “ทัศนศึกษาฤดูใบไม้ร่วงน่ะ ทางโรงเรียนจัดทริปไปชนบทสองวันหนึ่งคืน พรุ่งนี้ถึงจะกลับ”

งั้นก็มีแค่เราสองคนน่ะสิ?

สาวหม้ายชายโสด!

จางเย่กลืนน้ำลายอึก อดไม่ไหวที่จะเหลือบดูเรือนร่างอันกระชับแน่นของเหราอ้ายหมิ่น ชุดออกกำลังกายนั่นจะรัดรูปแนบเนื้อเกินไปแล้วนะ ยิ่งทำให้เห็นสัดส่วนโค้งเว้าของคุณน้าเจ้าของห้องได้ชัดเจนเข้าไปอีก

เหราอ้ายหมิ่นมองเขา “มีอะไรก็รีบๆ ว่ามา ฉันยังต้องอาบน้ำอีก”

จางเย่จึงพูด “พรุ่งนี้ผมจะไปเซี่ยงไฮ้แล้ว อาจจะหนึ่งเดือน ไม่ก็สองเดือน แต่คงไม่ได้กลับมาเร็วๆ นี้แน่ พอดีหางานใหม่ได้ที่นั่น เป็นพิธีกรให้กับเว็บทีวี ช่วยเก็บห้องผมไว้ตามเดิมนะครับ ผมจะจ่ายค่าเช่าห้องต่อ ผมแค่จะมาร่ำลาคุณกับเฉินเฉินเท่านั้นเอง”

เหราอ้ายหมิ่นพูด “ยังมีสถานีโทรทัศน์ไหนกล้ารับเด็กเหลือขออย่างนายอีกเหรอ?”

“เพราะงั้นถึงได้เป็นเว็บทีวียังไงล่ะ ไม่ใช่สถานีแบบเดิม” จางเย่แย้ง

“อ้อ มีงานทำก็ดีละ ไปได้แล้วไป” เหราอ้ายหมิ่นใช้น้ำเสียงเดียวกับแม่ของจางเย่ ราวกับต้องการรีบขับไล่ไสส่งจางเย่ให้ไปเสียที

จางเย่ใจสลาย “ผมยังตัดใจจากที่นี่ไม่ได้ ดูคุณสิ ทำร้ายจิตใจผมจังเลย!” พูดไป เขาก็ทำตัวเกเรใส่ นั่งลงบนโซฟาที่บ้านคุณน้าเจ้าของห้อง “ไม่เอา ดึกแล้วผมไม่ไป”

เหราอ้ายหมิ่นหรี่ตามองแล้วพูด “เหอๆ จะให้ฉันจับนายโยนออกไป?”

“โยนเลยสิ ยังไงซะผมก็จะนอนตรงนี้แหละ!” จางเย่ล้มตัวนอนเหยียดเท้าตรง

เหราอ้ายหมิ่นก้าวเท้าเข้ามาแล้วจริงๆ

จางเย่สะดุ้งโหยง ลนลานพูด “อย่าลงไม้ลงมือเชียวนะ! ผมบอกคุณเลยว่าร่างกายของผมบอบบางมาก! แค่แตะโดนก็แหลกสลายแล้ว ขืนโดนคุณตีผมต้องตายแน่! ตายแน่ๆ!”

คืนสุดท้ายในเมืองหลวง เขาหวังจะให้มีอะไรเกิดขึ้นระหว่างเขากับเหราอ้ายหมิ่นสักหน่อย ถึงได้ทำตัวหน้าด้านไร้ยางอายแบบนี้




*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./2.md)