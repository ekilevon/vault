##บทที่ 297 : อาจารย์ของเป่ยต้าที่ไม่เหมือนอาจารย์!
ในห้องเลคเชอร์

เหล่านักศึกษาอยู่ในอารมณ์ครึกครื้นกันสุดๆ!

"ผม!"

"ผมจะถาม!"

"ให้ฉันสิๆ!"

"อาจารย์จางเย่ ทางนี้ๆ!"

มาถึงคำถามที่สาม ซึ่งแปลว่าเหลืออีกแค่สามคำถามเท่านั้น โอกาสน้อยลงไปเรื่อยๆ ทุกคนไม่คิดจะถามอะไรไร้สาระอีกต่อไป ที่นี่คือเป่ยต้า พวกเขาคือนักศึกษาของเป่ยต้าผู้มีความทะนงไปถึงกระดูกดำ หลายคนไม่อยากถูกจางเย่ดูถูก ทว่าตามธรรมเนียม... นี่ไม่ใช่ธรรมเนียมของทางมหาวิทยาลัยหรอก แต่เป็นธรรมเนียมของเหล่านักศึกษา เป็นเรื่องปกติที่พวกเขาต้องสร้างความลำบากให้กับอาจารย์กันสักหน่อย ทั้งยังอยากเห็นว่าอาจารย์ใหม่ที่มหัศจรรย์พันลึกคนนี้เป็นจริงอย่างที่ร่ำลือกันหรือไม่ เก่งกาจอย่างที่เห็นในเน็ตหรือในทีวีหรือไม่

แม้แต่เหล่านักศึกษาหญิงปีสามต่างก็เหยียดแขนชูมือสูง!

จางเย่กวาดตามองแถวหน้า ชี้นิ้วไปที่คนหนึ่ง "นักศึกษาคนนี้"

ทางนั้นมีนักศึกษาชั้นปีสามที่ไว้หนวดสองข้างเหนือริมฝีปากยิ้มยืนขึ้นมาทันที

"ทำไมเรียกหมอนั่นอ่ะ?" เหยามี่เบ้ปาก "ถ้าหมอนั่นกล้าสร้างความลำบากให้อาจารย์จาง ฉันไม่จบกับหมอนั่นแน่! อาจารย์จางเป็นเพื่อนสนิทพ่อฉันนะยะ!"

ด้านล่างมีคนหันมาซุบซิบกันทันที

"เหอๆ อาจารย์จางลำบากแล้ว"

"นั่นสิ คำถามของหมอนี่ตอบไม่ง่ายนะ"

“ครั้งก่อนก็ทำอาจารย์ใหม่อารมณ์เสียไปแล้วรอบ"

"นักศึกษาโจว อย่าก่อเรื่องให้อาจารย์จางลำบากสิ! อาจารย์จางเป็นคนดีนะ!"

ในบรรดานักศึกษามีคนที่ชอบจางเย่ จึงสนับสนุนเขาสุดใจ แน่นอนว่ามีบางคนที่ไม่ชอบใจสักเท่าไร อย่างนักศึกษาแซ่โจว

นักศึกษาชายคนนี้ไม่คิดจะทำอะไรมากหรอก เรื่องแค่ขำๆ เอง ตอนนี้จางเย่ก็มีชื่อเสียงถึงขนาดนั้น ถ้าเขาสามารถต้อนจางเย่จนมุมได้ งั้นเขาก็จะมีชื่อได้ง่ายๆ น่ะสิ!

ฉางข่ายเกอมองนักเรียนคนนั้น นักศึกษานี้เขาเองก็รู้จัก เป็นตัวหัวแข็งไม่กี่คนของภาค ในระบบบันทึกเคยเห็นผ่านตาอยู่บ้าง ทั้งชอบหาเรื่องและไม่ค่อยเชื่อฟัง

นักศึกษาโจวหรี่ตา กล่าวว่า "อาจารย์จาง ถามอะไรก็ได้ใช่ไหมครับ?"

จางเย่พยักหน้า "ครับ อะไรก็ได้"

นักศึกษาโจวตั้งคำถาม "งั้นดีๆ เอ่อ คำถามของผมก็คือ ถ้าเกิดแม่กับแฟนคุณตกน้ำล่ะก็ คุณจะช่วยใครก่อน?"

ทุกคนพอได้ฟัง ต่างพูดไม่ออกกันเป็นแถว!
นี่มันคำถามบ้าบออะไรกันฟระ! มันไม่มีวิธีแก้นะเว้ย! มีแต่ตายกับตายชัดๆ!

ฉางข่ายเกอกับเหล่าอาจารย์ในภาควิชาล้วนขมวดคิ้วฉับ นักศึกษาหัวแข็งคนนี้ช่างไม่เชื่อฟัง นี่มันจงใจแกล้งกันชัดๆ!

นักศึกษาโจวกล่าวต่อ "ผมไม่ได้ถามมั่วๆ นะครับอาจารย์จาง ในเมื่อคุณมาสอนวิชา ‘วรรณคดีโบราณวิจักษณ์’ เพื่อไขข้อสงสัยให้พวกเรา อย่างนั้นคำถามนี้คุณก็ต้องถือเป็นปัญหาที่ควรแก้ไขในทางวรรณดีเหมือนกันครับ คุณจะช่วยตอบพวกเราหน่อยได้ไหมครับ? ตอบว่าคุณไม่มีภรรยาก็ไม่ได้นะครับ"

จางเย่กลับไม่สนใจคำถามเช่นนี้ แต่ถามกลับไปว่า "คำถามนี้ผมตอบคุณได้ แต่คุณต้องตอบคำถามผมก่อนคำถามหนึ่ง ผมถึงจะตอบคุณกลับ"

นักศึกษาโจวแปลกใจ "ผมตอบคำถามคุณแล้วคุณก็จะตอบคำถามผม?"

จางเย่ยืนยัน "ใช่"

นักศึกษาโจวไม่พูดซ้ำ "ได้ครับ อย่างนั้นขอแค่ไม่ใช่คำถามนี้ ผมตอบได้หมด"

"ฮ่าๆ คุณวางใจเถอะ ไม่ใช่คำถามนี้แน่นอน ผมจะถามว่า..." จางเย่จ้องมองเขาตาวาววับ "ภรรยาของคุณตั้งครรภ์ คลอดยาก คุณจะช่วยเด็กหรือผู้ใหญ่?"

นักศึกษาโจวตอบกลับทันควัน "นี่เรียกว่าคำถามเหรอ? แน่ล่ะ ต้องช่วยผู้ใหญ่สิ!"

จางเย่ถามต่อ "ถ้าตอนนั้น แม่คุณเข้ามาร่วมวงบังคับให้คุณเลือกเด็กล่ะ?"

ฟังคำถามนี้แล้ว นักศึกษาแซ่โจวแทบกระอักเลือด! ฉิบหา*! น้องสาวคุณน่ะสิ!

กลุ่มนักศึกษารอบๆ พอได้ยินพลันหลุดหัวเราะลั่น!

"ฮ่าๆๆ!"

"ไอ้หยา คำถามนี้มันเทพมาก!"

"อาจารย์จางสมองไวมากโคตรๆ!"

"คำถามนี้เทียบกับเมียและแม่แล้วยังซับซ้อนหนักไปอีก!"

"หืม ทำไมฉันรู้สึกว่าคำถามนี้จะมาแทนที่คำถามเรื่องเมียกับแม่ตกน้ำ? กลายเป็นฝันร้ายเรื่องใหม่ของพวกผู้ชายล่ะ!"

"ฮ่าๆๆ คำถามนี้ฉันจะจำให้แม่น ต่อไปจะเอาไปถามแฟนฉันบ้างล่ะ!"

ศาสตราจารย์เจิงถึงกับหัวเราะร่วมไปด้วย
ในบรรดาอาจารย์ที่ไม่เห็นดีกับจางเย่ มีอยู่สองคนที่อดหัวเราะคิกออกมาไม่ได้ คำถามนี้นับว่าทำให้พวกเขาได้เปิดหูเปิดตาจริงๆ
นักศึกษาโจวรู้ทันทีเลยว่านี่ไม่ใช่เรื่องตอบหรือไม่ตอบ ตอนแรกตั้งใจจะจัดการจางเย่สักหน่อย ที่ไหนได้ ดันกลายเป็นเขานี่แหละที่เพิ่งโดนจางเย่จัดการ เขาพลันหน้าสลด แต่ในใจกลับยอมรับนับถือ เขาเข้าใจแล้วว่า คนอย่างจางเย่นี่แหละคือของแท้! สำหรับนักศึกษาอย่างเขาที่คิดจะจัดการนักทอล์คโชว์อย่างจางเย่ นับว่าไม่ประมาณตนเกินไป!

จางเย่ยิ้มกล่าวว่า "งั้นมีคำถามที่สี่ไหมครับ?"

ด้านหน้ามีคนนับไม่ถ้วนชิงยื้อแย่งกันยกมือ
"คุณ ชุดสีเหลืองนั่นล่ะ" จางเย่ชี้นิ้วไปทางคนคนหนึ่ง

คนนั้นเป็นนักศึกษาหญิงชั้นปีสาม ผลการเรียนดีเด่น แม้อยู่ในเป่ยต้าก็ยังเป็นหัวกะทิ ได้รับความชื่นชอบจากเหล่าครูอาจารย์ไม่น้อย เพื่อนนักเรียนต่างรู้จักเธอ นักศึกษาสาวแว่นคนนี้กลับมีข้อบกพร่องหนึ่ง นั่นคือชอบจมอยู่กับปัญหาที่ไม่สลักสำคัญ ทั้งเป็นคนคลั่งวัฒนธรรม ชอบถามครูอาจารย์ในเรื่องของการศึกษา หลายเรื่องถึงกับทำให้เหล่าครูอาจารย์ต้องอึ้งงันไป ดังนั้นครูอาจารย์หลายคนจึงได้ทั้งรักทั้งชัง!

"รุ่นพี่ซ่งนี่นา"

"เชี่* คำถามนี้ต้องลึกมากแน่ๆ!"

"นั่นสิ รุ่นพี่ซ่งมีฉายาว่า ‘ครึ่งอาจารย์’ ในเป่ยต้าเชียวนะ"

"อาจารย์จางเพิ่งจะได้เจอพวกเราครั้งแรก อย่าเพิ่งถามอะไรยากๆ จะได้ไหม?"

เหล่านักศึกษาพากันพูดหว่านล้อม

ฉางข่ายเกอเห็นนักศึกษาหญิงคนนี้ก็ยกยิ้มน้อยๆ เห็นได้ชัดว่ารู้จักเธอ เขาชื่นชอบนักศึกษาประเภทนี้ ที่ให้ความสนใจกับเรื่องในภาควิชาเป็นอย่างดี

ศาสตราจารย์เจิงเองก็รู้จักคนคนนี้ดียิ่งกว่า เนื่องจากนักศึกษาหญิงแซ่ซ่งเป็นนักศึกษาในวิชาประวัติศาสตร์ของเขาเองด้วย

นักศึกษาซ่งยืนขึ้น เลื่อนขยับแว่นตาโดยไม่แสดงสีหน้าท่าทางอะไรมากนัก เมื่อเปิดปากก็ยิงคำถามอย่างไม่เกรงใจ "อาจารย์จางเย่ ความสำเร็จในเชิงวรรณกรรมของคุณนั้น ต้องขอโทษนะคะที่ฉันมีข้อสงสัย!"

รอบๆ มีเสียงโหวกเหวกดังขึ้น

"คราวนี้เป็นนักศึกษาหญิงแซ่ซ่ง!"

"เฮ้ย! นี่มันจะตรงเกินไปแล้วนะ"

"จำเป็นต้องจริงจังขนาดนี้เชียว? รุ่นพี่ซ่งไม่มีอารมณ์ขันเลยอ่ะ"

จางเย่กลับรู้สึกว่าน่าสนใจไม่น้อย "หืม? คุณพูดมาเถอะ ตรงไหนที่ทำให้คุณสงสัยกัน?"

รุ่นพี่ซ่งดันกรอบแว่นของเธอขึ้น "ฉันจะไม่พูดถึงงานชิ้นอื่นๆ ของคุณ ซึ่งฉันนับถือมาก แต่ว่า ‘นี่ก็คือทุกสิ่ง’ ของคุณนั้น แม้ทุกคนจะบอกว่ากลอนบทนี้กลบ ‘ทุกสิ่ง’ ของอาจารย์หวังสุ่ยซินเสียมิด ซึ่งฉันไม่เห็นด้วย หนึ่งนั้นมองในแง่ร้าย หนึ่งนั้นมองในแง่ดี ต่างก็เป็นแค่เรื่องมุมมองที่ไม่ตรงกันเท่านั้น ไม่ได้มีใครเหนือกว่าใคร แต่จากทัศนคติและการแสดงออกบนโลกออนไลน์ เชื่อได้ว่าคุณเห็น ‘นี่ก็คือทุกสิ่ง’ เหนือกว่า ‘ทุกสิ่ง’ อย่างแน่นอน หยามเหยียด ‘ทุกสิ่ง’ อย่างยิ่ง ทว่าอย่างน้อยๆ ‘ทุกสิ่ง’ ของอาจารย์หวังสุ่ยซินก็ได้รับการบรรจุเข้าหนังสือแบบเรียน อย่างนั้นในความคิดของอาจารย์จางเย่ นี่ไม่ใช่หมายความว่า คุณกำลังตั้งข้อสงสัยต่อเหล่าผู้เชี่ยวชาญในวงการศึกษาที่เลือกกลอนบทนี้เข้ามาหรือ? คุณคิดว่าเหล่าผู้อาวุโสในวงการสายตามีปัญหาแล้วเหรอคะ?"

ข้อหานี้ใหญ่โต!

เหยามี่ร้อง "รุ่นพี่ซ่งอำมหิตมาก!"

หลี่ลี่ปาดเหงื่อ "เธออยากมีเรื่องกับอาจารย์จางเหรอไง?"

"ไม่มี รุ่นพี่ซ่งเป็นคนแบบนี้แหละ" หลี่อิงยิ้มขื่น

อู๋เจ๋อชิงไม่เข้าไปแทรก เพียงนั่งดูเงียบๆ
ศาสตราจารย์เจิงพูดขึ้นคำหนึ่ง "เสี่ยวซ่ง ทำไมพูดอย่างนั้นล่ะ"

ฉางข่ายเกอเองก็รู้สึกว่านักศึกษาคนนี้ถึงแม้จะเรียนดี แต่ก็สุดโต่งเกินไปบ้าง ไม่มีความอ่อนน้อม ทั้งไม่รู้จักพลิกแพลง ยังจะตั้งข้อหาใส่อาจารย์อีก? เฮ้อ หมดทางเยียวยาจริงๆ!

มีอาจารย์บางท่านที่ยินดีในคราวเคราะห์ รอชมว่าจางเย่จะรับมือได้อย่างไร

นักศึกษาหญิงซ่งเคารพต่อศาสตราจารย์เจิงอย่างยิ่ง ฟังเขาแทรกคำ นักศึกษาสาวถึงนั่งลง "งั้นฉันถอนคำพูดค่ะ ถือว่าฉันไม่ได้ถามอะไรอาจารย์จางก็แล้วกัน"

จางเย่กลับไม่โกรธเคือง ยิ้มแย้มกล่าว

"นักศึกษาคนนี้ ผมไม่ทราบว่าทำไมคุณถึงมองผมอย่างนี้ บอกว่าผมดูถูก ‘ทุกสิ่ง’? ไหนจะตั้งข้อสงสัยต่อเหล่าผู้เชี่ยวชาญในวงการศึกษาที่จัดทำหนังสือเรียนเล่มนี้ขึ้นมาอีก?"

ทุกคนรู้ว่าอาจารย์จางเริ่มตอบคำถามแล้ว หมวกใบนี้[1]รับรองว่าสวมไม่ได้แน่นอน ไม่อย่างนั้นจะยิ่งล่วงเกินคนอีกมาก!

"ใช่
"อาจารย์จางไม่เคยพูดนะ"

พวกเหยามี่พากันส่งเสียงช่วย

ทว่าประโยคต่อมาของจางเย่กลับทำให้ทุกคนอึ้งงันทันที "ผมพูดคำพูดเหล่านี้ไหม? ผมไม่เคยพูดมาก่อน แน่นอน ก่อนหน้านี้ก็ไม่เคยพูดเลย ที่กล่าวมานั้นไม่ใช่ผมพูด เพราะฉะนั้นผมจะบอกไว้ใหม่อีกครั้งตรงนี้ ถูกต้อง! ผมดูถูก ‘ทุกสิ่ง’ ของหวังสุ่ยซิน! ผมตั้งข้อสงสัยต่อเหล่าผู้เชี่ยวชาญในวงการศึกษาที่จัดทำหนังสือเรียนเล่มนี้ขึ้นมา! ต่อให้อยู่แค่ในดัชนีท้ายเล่ม กลอนบทนี้ก็ยังไม่ควรค่าเสียด้วยซ้ำ!"

ทุกคนตะลึงงันไปแล้ว!

รุ่นพี่ซ่งนั่งปากอ้าค้างไปเรียบร้อย!

ไม่มีใครคิดว่าจางเย่จะพูดเช่นนี้!

ฉางข่ายเกอกระวนกระวาย "อาจารย์จางน้อย!"

อู๋เจ๋อชิงกลับห้ามหัวหน้าภาควิชาภาษาจีนฉาง "พวกเรารอฟังก็พอแล้วค่ะ นี่เป็นคาบเรียนของอาจารย์จางนะคะ"

อาจารย์ในภาคท่านหนึ่งพยายามจะกล่าว "แต่ว่าเขา..."

อู๋เจ๋อชิงตัดบท "ในแง่ของกาพย์กลอน อาจารย์จางเย่นับเป็นผู้ชำนาญการ คนอื่นยังไม่มีความสามารถจะพูด แต่อาจารย์จางเย่มีความสามารถเช่นนี้แน่นอนค่ะ"

เห็นผู้คนต่างตื่นตะลึง จางเย่กลับไม่ใส่ใจ

"ทำไมผมถึงกล้าพูดเช่นนี้? เพราะว่า ‘ทุกสิ่ง’ ของหวังสุ่ยซิน่ะมีปัญหาจริงๆ ทั้งในแง่ของสัมผัสโครงสร้างและการเลือกคำล้วนแต่มีปัญหา!"

รุ่นพี่ซ่งผลุดลุกขึ้นยืนอย่างกรุ่นโกรธ "ไม่ว่าตัวคนจะมีปัญหาอย่างไร แต่กลอนของอาจารย์หวังสุ่ยซินนั้นฉันชอบมาก คำพูดของคุณฉันทนฟังไม่ได้จริงๆ ค่ะ!"

จางเย่กลับยิ้มน้อยๆ พูดไม่ช้าไม่เร็ว "กลอนของเขา คุณยังจำได้ไหม?"

"แน่นอนค่ะ!" รุ่นพี่ซ่งเริ่มท่องออกมา

“ทุกสิ่งล้วนถูกลิขิตมา
ทุกสิ่งล้วนคือมายา
ทุกสิ่งล้วนไร้ที่ไป
ทุกสิ่งล้วนไร้ที่กลับ
ทุกความสุขล้วนไร้รอยยิ้ม
ทุกความทุกข์ล้วนไร้น้ำตา
ทุกอดีตล้วนอยู่ในความฝัน
ทุกศรัทธาล้วนต้องโหยหา
ทุกการเกิดล้วนมีการดับ
ทุกความตายล้วนสะท้อนก้องนาน!”

จางเย่ส่ายหน้า ไม่ว่าอย่างไร ‘ทุกสิ่ง’ ของหวังสุ่ยซิน เขาก็ยังคงไม่ชอบอยู่ดี ไม่เห็นว่าจะมีตรงไหนที่พอให้รู้สึกว่ามีอะไรดีเลย ว่ากันตามตรงแล้ว ความจริงเขาก็ไม่ชอบ ‘ทุกสิ่ง’ ของเป๋ยเต่าในโลกใบนั้นด้วยซ้ำไป ซึ่งที่ไม่ชอบก็เป็นเรื่องของปัจเจก ‘ทุกสิ่ง’ นั้นเป็นผลงานขึ้นหิ้งของเป๋ยเต่า ในแง่ของความงดงามเชิงวรรณกรรมแล้วไม่มีตำหนิ ถึงแม้จะไม่มี ‘นี่ก็คือทุกสิ่ง’ แต่ ‘ทุกสิ่ง’ ของเป๋ยเต่าก็ยังนับว่าเป็นงานขึ้นหิ้งที่เป็นผลงานอมตะ!

นั่นคือ ‘ทุกสิ่ง’ ของเป๋ยเต่า ไม่ใช่ของหวังสุ่ยซิน!

จางเย่จับแท่นพูดไว้ ก่อนจะเริ่มเปิดปาก "ถ้าเป็นผม ผมจะเขียนอย่างนี้..."

ทุกคนมีกะจิตกะใจฟังกันขึ้นมาทันที

อาจารย์จางจะแต่งกลอนอีกแล้ว? แถมยังเป็นกลอนที่แต่งขึ้นสดๆ ด้วย? แต่ละคนต่างเพิ่มความสนใจเป็นสิบสองส่วน! เนื่องจากกลอนของจางเย่ล้วนขึ้นชื่อ!

ศาสตราจารย์เจิงเงี่ยหูรอฟัง

นักศึกษาหญิงซ่งยังคงมองชายหนุ่มอย่างไม่เชื่อถือ

จางเย่เพียงแต่สูดลมหายใจ ใช้เสียงที่ทั้งสงบทั้งแฝงความผิดหวังท่องออกมา :

"ทุกสิ่งต่างคือพรหมลิขิต
ทุกสิ่งล้วนเป็นเพียงหมอกควัน
ทุกสิ่งเมื่อเริ่มไร้สุดสถาน
ทุกสิ่งนั้น เพียงปรารถนาอันเลื่อนลอย"

"ทุกความสุขนั้นไร้ซึ่งรอยยิ้ม
ทุกความทุกข์ใช่มีเพียงรอยน้ำตา
ทุกวาจากล่าวย้ำพร่ำเพรียกหา
ทุกเวลาพบกันจำต้องจาก"

"ทุกความรักฝังไว้ในดวงใจ
ทุกอดีตอันผ่านกลายเป็นฝัน
ทุกความหวังซ่อนไว้ด้วยเงื่อนงัน
ทุกศรัทธาพลันแฝงไว้ด้วยเสียงครวญ"

"ทุกฉับพลันสิ้นแล้วยังกลับกลาย
แฝงไว้ด้วยความสงบเพียงขณะ
ทุกความตาย แม้คือม้วยมรณา
แต่ทว่ากู่ร้องก้องยาวนาน!"

ประโยคเปลี่ยน คำเปลี่ยน แถมยังเพิ่มไปอีกหลายวรรค!

หลังจางเย่ท่องจบ ห้องเลคเชอร์พลันเงียบกริบ!

อู๋เจ๋อชิงตาเป็นประกาย มองจางเย่ด้วยสายตาลึกล้ำ!

ฉางข่ายเกอพิจารณาอยู่ครู่หนึ่ง พลันสีหน้ากลายเป็นตื่นตะลึง!

แม้แต่อาจารย์ที่สอนวิชาประวัติศาสตร์คนอื่นๆ ในภาควิชาภาษาจีน ความรู้ในเชิงภาษาจีนก็ยังมีอยู่บ้าง เมื่อได้ฟัง พวกเขาต่างตื่นตะลึงจนหันมามองหน้ากัน! เมื่อกี้ที่รองอธิการฯ อู๋พูดไว้ล้วนถูกต้อง ในแง่ของกาพย์กลอน จางเย่ถือเป็นยอดฝีมือจริงๆ คำพูดเมื่อครู่ เขามีความสามารถที่จะพูด!

‘ทุกสิ่ง’ ของทั้งสองนั้นเทียบกันไม่ได้สักนิดเดียว!

ไม่ใช่เทียบกันไม่ได้เพราะว่าต่างฝ่ายต่างมีจุดเด่นเป็นของตัวเอง แต่เทียบกันไม่ได้เพราะห่างกันราวฟ้ากับเหว!

มีนักศึกษาของเป่ยต้าบางคนที่ฟังแล้วไม่เข้าใจ ยังคงนั่งกระพริบตาปริบๆ กันต่อไป ไม่เข้าใจว่าสองกลอนนี่ต่างกันตรงไหน?

แต่มีนักศึกษาจำนวนหนึ่งสามารถบอกความห่างชั้นอันเด่นชัดนี้ได้ พวกเขาพลันอ้าปากค้าง ต่อให้ฟังแค่ผิวเผินจะไม่ต่างกัน แต่เมื่อพิจารณาลึกลงไปแล้ว นับว่าโคตรแม่*มันต่างกันไกลมาก!

จางเย่ยิ้มอย่างซื่อตรง ถามนักศึกษาหญิงซ่งว่า "นักศึกษา ตอนนี้คุณเห็นว่า ‘ทุกสิ่ง’ ของผมหรือของหวังสุ่ยซินเทียบกันแล้วเป็นอย่างไรบ้าง?"

แต่นักศึกษาหญิงซ่งกลับตะลึงพรึงเพริดไปเรียบร้อยแล้ว เธอต้องสูดหายใจลึกอยู่หลายครั้ง ก่อนจะก้มศีรษะลงแสดงความเคารพและยอมรับนับถือจากใจจริง "เมื่อครู่ฉันออกจะเกินเลยไป อาจารย์จาง ขอโทษค่ะ ‘ทุกสิ่ง’ ของคุณ เทียบกับอาจารย์หวังสุ่ยซินแล้ว.... ในแง่ของภาษานั้นเหนือกว่า ถึงกับ...เป็นคนละชั้นค่ะ!"

จางเย่กล่าว "ขอบคุณสำหรับคำวิจารณ์ครับ"

นักศึกษาซ่งกล่าว "เป็นฉันที่ควรขอบคุณ เป็นฉันโง่เขลาเอง ... ที่แท้ เหนือคนยังมียอดคน เหนือฟ้ายังมีฟ้าจริงๆ ฉันจะตั้งใจเรียนวิชาของคุณค่ะ!"

จางเย่โบกมือ "พวกเราแค่แลกเปลี่ยนความคิด นั่งลงเถอะ"

เหยามี่ตกตะลึง เชี่* นักศึกษาที่แข็งทื่อดื้อรั้นอย่างรุ่นพี่ซ่งยังโดนอาจารย์จางเย่ปราบไปได้เว้ย!

จางเย่ไม่ได้รู้สึกพึงพอใจอะไรกับกลอนที่เพิ่งร่ายออกไป ตรงกันข้าม เขากลับรู้สึกเฉยชาเสียมากกว่า เหมือนกับว่าเขาเพิ่งทำเรื่องที่ไม่ควรพูดถึงออกไป เลยไม่ได้รู้สึกว่ามีอะไรสำคัญ "เหลือคำถามสุดท้ายแล้ว"

คราวนี้ นักศึกษาเกือบทั้งชั้นยกมือกันให้พรึบ!

"ฉันๆๆ!"

"เรียกผมเถอะ!"

จางเย่สุ่มชี้ไปที่ใครคนหนึ่ง "ทางนั้น"

เป็นรุ่นน้องคนหนึ่งที่ดูน่ารักน่าชัง เขาลุกขึ้นยืนอย่างตื่นเต้น "อาจารย์จาง ผมอยากถามว่า...เอ่อ ผมไม่รู้ว่าควรจะถามไหม แหะๆ"

จางเย่ยิ้มกล่าว "ถามอะไรก็ได้ ชั้นเรียนผมไม่มีข้อห้ามอะไรนะ"

นึกศึกษารุ่นน้องคนนั้นกัดฟัน รวบรวมความกล้าถามว่า "อย่างนั้น รายการของคุณพวกเราได้ดูกันหมดแล้ว ข่าวของคุณพวกเราก็รู้แล้ว ผมเชื่อว่าไม่ใช่แค่ผม ทุกคนตรงนี้ต่างก็นึกพิศวงเรื่องตำนานของคุณ คุณด่าที่ทำงาน โดนกักตัว ดูหมิ่น SARFT ช่วยเหลือแฟนคลับ ทุกคนต่างประเมินคุณในทางที่ต่างกันไป แต่ที่ผมอยากรู้ที่สุดก็คือ คุณประเมินตัวเองไว้อย่างไร คุณเห็นว่าตัวคุณเป็นอย่างไร? คุณคิดว่าคุณเป็นคนแบบไหนกันครับ?"

คำถามนี้แม้ฟังดูตรงไปตรงมา แต่ตอบได้ไม่ง่ายเลย

จางเย่คิดอยู่ครู่หนึ่ง แล้วหัวเราะเบาๆ เมื่อเห็นว่าบรรดานักศึกษาต่างมองเขาด้วยสายตาคาดหวัง ได้แต่นึกถึงบทใน ‘ระลึกถึง นอร์แมน เบธูน’[2] จึงหยิบมาใช้ แม้ว่าจะฟังดูโอ้อวดโอหังไปบ้าง แต่ก็ดูมีระดับ --- "ผมมองว่าตัวผมเองนั้นคือ --- สุภาพบุรุษคนหนึ่ง ผู้บริสุทธิ์คนหนึ่ง คนมีคุณธรรมคนหนึ่ง คนที่ละเว้นความต่ำช้าคนหนึ่ง คนที่มองเห็นคุณค่าของผู้อื่นคนหนึ่ง อย่างนั้นเอง"

ผู้บริสุทธิ์คนหนึ่ง?

ผู้ละเว้นจากความต่ำช้าคนหนึ่ง?

ฉางข่ายเกอนึกใคร่ครวญ อาจารย์คนอื่นๆ ในภาควิชาต่างลอบพยักหน้า ถ้อยคำเหล่านี้แม้ดูจะพูดจาใหญ่โตไปบ้าง ทว่ากลับพูดได้ดียิ่ง!

จางเย่ผู้นี้ นับว่าฝีปากมีเอกลักษณ์ทีเดียว!

จางเย่ประกบสองมือ "เอาล่ะ วันนี้ก็พอแค่นี้ พรุ่งนี้เจอกัน เรื่องหัวข้อกับตารางเรียนน่าจะได้บอกทุกคนอีกครั้ง หวังว่าเราจะเข้ากันได้"

พลันเสียงปรบมือดังกระหึ่มขึ้น

ที่ปรบมือส่วนปรบมือ ที่ผิวปากก็ผิวปาก
สำหรับอาจารย์ใหม่ท่านนี้ เหล่านักศึกษามีความคาดหวังต่อคาบเรียนขึ้นมาทันที อดรู้สึกคาดหวังต่อบทเรียนวันพรุ่งนี้ขึ้นมาไม่ได้ พวกเขาแทบจะอดใจรอถึงพรุ่งนี้ไม่ไหวแล้ว!

น่าสนใจขั้นสุด!

อาจารยใหม่คนนี้แตกต่างจากอาจารย์ในเป่ยต้าคนอื่นๆ จริงๆ!

=========================

[1] หมวกใบนี้ ในที่นี้หมายถึง ข้อหา หรือ การถูกตั้งข้อสงสัย

[2] ‘ระลึกถึง นอร์แมน เบธูน’ หรือ ‘นอร์แมน เบธูน’ แพทย์ชาวแคนาดา มีบทบาทในสงครามโลกครั้งที่สอง จัดตั้งโรงพยาบาลสนาม และนำยาใหม่ๆ เข้าไปยังพื้นที่กันดารของประเทศจีน ประธานเหมาเจ๋อตุง เป็นผู้เขียนบทที่ระลึกนี้ให้ด้วยตนเอง


*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./98.md)