##บทที่ 262 : ทอล์คโชว์โดนแบน?
เช้าวันต่อมา

จางเย่ลืมตาตื่น เรื่องราวที่ไม่สำเร็จเมื่อคืนเป็นเหมือนไฟกองหนึ่งสุมอยู่ในใจ

เฮ้อ ชีวิต

ช่างเหน็บหนาวเดียวดายคล้ายหิมะ!

ต่งซานซานที่ตื่นก่อนกำลังง่วนกับอาหารเช้าในครัว

"ซานซาน"

"ตื่นแล้วเหรอ?"

"อือ มีอะไรกินบ้าง?"

"ไข่ดาวกับหมั่นโถวทอด"

"โอเค ขอฉันไปล้างหน้าแปรงฟันก่อน"

กินอาหารเช้าเสร็จ ต่งซานซานหยิบกระเป๋าเตรียมจะออกไปทำงานตามปกติ เพื่อปกปิดพิรุธ ทุกครั้งเธอกับจางเย่จะแยกกันเดินทาง ไม่เป็นเธอไปก่อนก็เป็นเขาออกไปก่อน

จางเย่เดินมาส่งเธอถึงหน้าประตู

"ไปแล้วนะ" ต่งซานซานพูดด้วยรอยยิ้ม

……

ที่บริษัท

จางเย่เพิ่งเดินทางมาถึงก็ถูกหวังสยงเรียกพบที่ออฟฟิศ

"หัวหน้าหวัง" จางเย่กล่าว "เรียกผมเหรอครับ"

หวังสยงผายมือให้เขานั่ง ก่อนจะฉีกยิ้มกว้างกล่าว "ยอดวิวสูงสุดต่อตอนของรายการ ‘จางเย่ทอล์คโชว์’เกินสิบล้านวิวไปแล้วแน่ะ ค่อยๆ มีชื่อเสียงขึ้นมาเสียทีนะ ตอน...ไม่สิ ช่วงนี้มีสองสามบริษัทติดต่อมาขอเป็นสปอนเซอร์พิเศษในไตเติ้ลรายการ ‘จางเย่ทอล์คโชว์’ เรื่องนี้ทางบริษัทยังต้องหารือกับพวกทีมงานก่อน ฉันเลยอยากถามเธอว่า จะทำรายการนี้ได้อีกนานแค่ไหน?"

จางเย่คิดอยู่ครู่หนึ่งก่อนตอบว่า "ด้วยความเร็วตอนนี้ที่ฉายออกวันละตอน คงเหลือเวลาเพียงไม่เกินสองเดือนก็จบครับ แต่ถ้าฉายสัปดาห์ละตอนสองตอน คงลากไปได้ครึ่งปี"

หวังสยงพึมพำกับตัวเอง "สองเดือนเหรอ? งั้นก็อีกประมาณหกสิบตอนสินะ? ใช้ได้"

จางเย่ถามอย่างแปลกใจ "ค่าโฆษณาเยอะเหรอครับ?"

"ฮ่าๆ" หวังสยงกลั้วหัวเราะ "ดูจากยอดวิวของรายการเธอ ไม่มีทางน้อยอยู่แล้ว กลายเป็นว่าตอนนี้มีค่าโฆษณาที่แพงที่สุดในวงการทีวีออนไลน์ แถมยังต่อรองได้อีกด้วย"

ยิ่งค่าโฆษณาได้มากขึ้นเท่าไร ความคาดหวังก็ยิ่งมากขึ้นเป็นเงาตามตัว จางเย่จึงยิ่งถูกให้ความสำคัญมากขึ้นเป็นลำดับ

ขณะที่กำลังคุยกัน โทรศัพท์บนโต๊ะทำงานของหวังสยงดังขึ้น เขารับสาย "ฮัลโหล..." หลังได้ยินคำพูดไม่กี่ประโยค หวังสยงถึงกับหน้าถอดสี "ผมจะรีบ...เอ๋? เรียกจางเย่ไปด้วย? ได้ครับหัวหน้าเฝิง ผมทราบแล้วครับ" พอวางสายลง เขาหันมาเรียกจางเย่ "ไป พวกเรารีบขึ้นไปข้างบนกัน"

จางเย่งงงัน "มีอะไรครับ?"

หวังสยงขมวดคิ้วกล่าว "คนของกองเซ็นเซอร์มาแล้ว หัวหน้าเฝิงให้เธอขึ้นไปด้วย สงสัยจะเป็นเรื่องของรายการที่เธอทำอยู่ ขึ้นไปก่อนเถอะ มีเรื่องอะไรฉันก็ไม่รู้เหมือนกัน"

จางเย่รู้สึกเหมือนเดินวนอยู่ในม่านหมอก กองเซ็นเซอร์? รายการฉัน?

หน่วยงานนี้มีชื่อเสียงที่รู้กันไปทั่ว เรียกว่าเป็นบอสใหญ่ของวงการบันเทิงคงไม่ผิดนัก จะเป็นสถานีโทรทัศน์หรือสถานีทีวีออนไลน์ หน่วยงานนี้ก็รับหน้าที่ตรวจสอบรายการ กำหนดบทลงโทษ สั่งระงับการเผยแพร่ เรียกได้ว่าอำนาจชี้เป็นชี้ตายอยู่ในมือพวกเขาทั้งหมด

……

ชั้นบน

ห้องทำงานของเฝิงกุ้ยฉิน

เมื่อหวังสยงกับจางเย่เดินเข้ามา ภายในห้องมีคนอยู่ก่อนแล้วห้าหกคน คนหนึ่งคือ เฝิงกุ้ยฉิน มีกรรมการบริษัทเหวยหว่ออีกคนหนึ่งด้วย นอกนั้นเป็นคนที่จางเย่ไม่เคยพบ เป็นผู้อาวุโสสองคนและวัยกลางๆ อีกสองคน ชายสามหญิงหนึ่ง ในบรรดาคนเหล่านั้นมีชายวัยกลางคนคนหนึ่งที่หน้าท้องกระเพื่อมขึ้นลง ไม่แน่ใจว่าเป็นเพราะดื่มเบียร์มากเกินไปหรือไม่ จากที่เห็นก็รู้ทันทีว่าเป็นหัวหน้ากลุ่มนี้

ชายท้องโตจากเบียร์นั่งวางก้ามอยู่บนโซฟา เขาหันไปพูดกับเฝิงกุ้ยฉินและกรรมการบริษัทอีกคนด้วยน้ำเสียงวางอำนาจ "คำสั่งออกมาแล้ว พวกคุณจัดการซะ!"

เห็นดังนั้น เฝิงกุ้ยฉินจึงพยายามระงับความโกรธอย่างยากลำบากกล่าว "แต่ว่า ‘จางเย่ทอล์คโชว์’ เพิ่งออกอากาศได้ไม่กี่ตอนนะคะ ให้หยุดฉายตอนนี้จะมีผลกระทบกับสถานีเราหนักแน่นอน รายการนี้กลายเป็นป้ายยี่ห้อของเราไปแล้ว ทางรัฐเองก็สนับสนุนสถานีโทรทัศน์ออนไลน์มาตลอดหลายปีด้วย แต่ตอนนี้จะมาจัดการแบบนี้ออกจะ..."

ระงับการออกอากาศ ‘จางเย่ทอล์คโชว์’?

จางเย่หน้าเครียดลงเล็กน้อย เขาไม่เคยคิดมาก่อน!

หวังสยงก็ยิ่งไม่เคยคิดถึงมาก่อน หน้าเครียดเคร่ง เขาหันไปพูดกับสมาชิกกองเซ็นเซอร์เบียร์ลงพุงทันที "ทำไมต้องระงับการออกอากาศรายการของจางน้อยด้วยครับ!?"

ชายวัยกลางคนในทีมกองเซ็นเซอร์อีกคนจ้องเขาเขม็งกล่าวว่า "ถามว่าทำไมน่ะเหรอ? ตอนที่พวกคุณขออนุมัติรายการ คนอนุมัติคือพวกเรานี่แหละ พวกเราถึงกับให้เลขใบอนุญาตเองด้วยซ้ำไป แต่ว่าในรายงานพวกเธอเขียนมาว่ายังไง? บอกว่าเป็นรายการบันเทิงประเภทตลกขบขันไม่ใช่เหรอ? หลังจากฉายออกมาหลายตอน พวกเราถึงได้พิจารณา นี่มันไม่ได้เป็นแค่รายการตลกธรรมดาเลยแม้แต่น้อย! ใช้ทั้งคำหยาบ เต็มไปด้วยมุกหยาบโลน โดยเฉพาะตอนที่สองยังเกี่ยวข้องถึงระบอบการเมือง แต่งเรื่องขึ้นมาด่าประเทศเพื่อนบ้าน! ไม่แบนรายการนี้แล้วจะแบนรายการไหน? รายการบันเทิงก็ต้องมีกรอบมีข้อจำกัดบ้างสิ! ไม่ใช่ว่าอยากทำอะไรก็ทำ มันจะล้ำเส้นเกินไปแล้ว!"

จางเย่ก้าวขึ้นมาข้างหน้า "คำไหนเป็นคำหยาบครับ?"

ชายหนุ่มในกองเซ็นเซอร์จ้องเขาตาเขม็ง "JB คืออะไร?"

"JB ก็เป็นคำหยาบแล้ว?" จางเย่สวนกลับ "อย่างนั้นตัวอักษรภาษาอังกฤษก็เป็นคำด่าคนหมดแล้วสิ!"

"จางน้อย!" เฝิงกุ้ยฉินเห็นว่าจางเย่อดรนทนไม่ไหวจึงรีบปรามทันที "เธอพูดให้น้อยหน่อย หลบไปรอข้างหลังไป" จากนั้นหันไปกล่าวกับคนของกองเซ็นเซอร์ว่า "ข้อจำกัดของทอล์คโชว์มากเกินไปรึเปล่าคะ? ถ้าเบื้องบนเห็นว่าไม่เหมาะสม พวกเราแก้ไขให้ได้ ตอนไหนที่ทางองค์กรเห็นว่าไม่เหมาะสมพวกเราก็ยังตัดออกให้ได้ แต่ถ้าแบนเราแบบนี้ ทางเราเสียหายหนักนะคะ!"

หวังสยงกล่าวเสริม " ‘จางเย่ทอล์คโชว์’ ไม่ได้พูดถึงเรื่องการบ้านการเมืองเลยด้วยซ้ำนะครับ มีแค่กระเซ้าเย้าแหย่ชาวบ้านธรรมดาทั่วไปเท่านั้นเอง"

ชายที่ดูเหมือนจะเป็นหัวหน้ากลุ่มพลันแทรกขึ้น "แต่รายการของพวกคุณมีการเสียดสีและยุแหย่ ถือเป็นภัยต่อความมั่นคงของสังคมแล้ว!"

เฝิงกุ้ยฉินหรี่ตาคมปลาบ "ข้อหาหนักเกินไปรึเปล่าคะ?"

หวังสยงเริ่มโกรธขึ้นมา "รายการบันเทิงธรรมดาๆ กลายเป็นรายการต่อต้านสังคมได้เหรอครับ?"

ผู้หญิงในทีมงานกองเซ็นเซอร์ขัดพวกเขา "พวกคุณรู้ไหมว่ามีคนร้องเรียนรายการของคุณเข้ามาทางหน้าเว็บไซต์ของ กองเซ็นเซอร์เซี่ยงไฮ้เยอะแค่ไหน? มีคำร้องเข้ามาวันละหลายร้อยเชียวนะ! ถ้าปล่อยให้พวกคุณออกอากาศต่อไป ก็ไม่รู้ว่าจะก่อกวนจนวุ่นวายมากขนาดไหนอีก!"

เฝิงกุ้ยฉินถามกลับ "รายการไหนไม่มีคนร้องเรียนบ้าง? แค่ร้องเรียนก็แบนรายการนั้นทิ้ง? ถ้าอย่างนั้นในประเทศนี้คงไม่เหลือรายการบันเทิงแล้วค่ะ!"

หัวหน้าทีมกองเซ็นเซอร์มองเฝิงกุ้ยฉินอย่างใจเย็น "ที่พวกเรามา ก็แค่มาประกาศคำสั่งจากกองเซ็นเซอร์เท่านั้น วันนี้จะเริ่มระงับการถ่ายทอด ‘จางเย่ทอล์คโชว์’ และพวกคุณมีหน้าที่แค่ปฏิบัติตามเท่านั้น ที่ควรตอบพวกเราก็ตอบพวกคุณไปหมดแล้ว ไม่ได้มีหน้าที่ต้องอธิบายอะไรพวกคุณอีก นี่เป็นการลงโทษจากกองเซ็นเซอร์อีกอย่าง ถึงเวลาที่ต้องจัดระเบียบเสียที คืนนี้ตอนสองทุ่ม กองเซ็นเซอร์เซี่ยงไฮ้จะจัดงานแถลงข่าว ประกาศรายชื่อรายการที่ถูกระงับต่อสาธารณชน ทั้งรายการ ‘จางเย่ทอล์คโชว์’ และรายการอื่นๆ ด้วย พวกคุณก็ไปเข้าร่วมงานด้วยล่ะ!" พูดจบก็หันไปหาคนข้างๆ "พวกเราไป"

คนของกองเซ็นเซอร์จากเซี่ยงไฮ้ทั้งหมดเดินเป็นขบวนกันออกไป

หวังสยงรีบกล่าว "หัวหน้าเฝิง นี่..."

"ฉันจะโทรไปดู!" เฝิงกุ้ยฉินหยิบโทรศัพท์มือถือขึ้นมากดเบอร์

จางเย่ยืนอยู่ที่นั่น ไม่พูดไม่จา สีหน้าเคร่งเครียดจนน่ากลัว ฉันใช้เวลาทำอยู่ตั้งนาน ทุ่มเทความคิดและไอเดียลงไปตั้งเท่าไร รายการเพิ่งฉาย พวกนายก็จะแบนแล้วเรอะ? แถมเหตุผลที่จะแบนยังไม่เข้าท่าอีก? เป็นภัยต่อความสงบของสังคม? บ้านปู่เอ็งน่ะสิ!

มุกและหัวข้อต่างๆ ที่เขาเล่น ทั้งหมดล้วนมาจากโลกใบเก่า อย่างเช่นตอนพิเศษเกาหลีก็มาจาก ‘ทอล์คโชว์คืนนี้ปี '80’ ซึ่งตอนนั้น หวังจือเจี้ยน ไม่ได้มีปัญหาอะไรกับการเล่นมุกพวกนี้ในโทรทัศน์ ไม่มีแม้แต่คำเตือนหรือการลงโทษ เช่นนั้นทำไมถึงได้โดนลงทัณฑ์ที่นี่ล่ะ? แถม ‘ทอล์คโชว์คืนนี้ปี '80’ ยังเป็นรายการทีวี ในขณะที่ที่เขาอยู่คือทีวีออนไลน์ซึ่งข้อบังคับน้อยกว่ากันมาก แต่กลายเป็นมีปัญหางั้นเหรอ? ยิ่งไปกว่านั้น รายการอย่าง ‘วิ่งให้ไวข่าวใหญ่มาแล้ว’ มีคำหยาบคำด่าเยอะขนาดนั้น ยังอยู่รอดได้อย่างดี อย่างน้อยก็ไม่โดนสั่งแก้ไขหรือระงับการออกอากาศ! แล้วทำไมฉันถึงโดนล่ะ!?

หรือว่ากองเซ็นเซอร์ทางฝั่งนี้เข้มงวดยิ่งกว่าโลกของเขาอีก? พูดอะไรสักนิดก็ไม่ได้เลย? ไม่ใช่มั้ง! ถ้า จางเย่ล้ำเส้นไปจริงๆ เฝิงกุ้ยฉิน หวังสยง และบริษัทเหวยหว่อ คงตักเตือนเขาไปแล้ว ตอนตัดต่อก็ต้องตัดออกไปด้วยสิ เฝิงกุ้ยฉินกับพวกนั้นมีประสบการณ์ในรายการทีวีออนไลน์มาหลายปี ทำไมคนที่มีประสบการณ์คุ้นเคยถึงได้ไม่บอกว่ามีปัญหา แต่ว่าทางกองเซ็นเซอร์จึงบอกว่าไม่โอเคล่ะ?

ไม่ใช่แค่ระงับไปไม่กี่ตอน

แต่กลายเป็นหยุดออกอากาศตลอดกาลเนี่ยนะ!

จางเย่ไม่เข้าใจ เขาแม่*ไม่เข้าใจว่าปัญหาอยู่ตรงไหน!

ทางเฝิงกุ้ยฉินต่อสายติดแล้ว "ฮัลโหล วุฒิสมาชิกเจิ้ง ฉันเหล่าเฝิงนะคะ"

"เหล่าเฝิงเรอะ" ปลายสายเป็นเสียงของชายวัยกลางคน เนื่องจากโทรศัพท์มือถือเปิดเสียงดังมาก หวังสยงกับจางเย่ที่อยู่อีกด้านจึงได้ยินอย่างชัดเจน

ฟังจากปลายสาย อีกฝ่ายคงเป็นสมาชิกของกองเซ็นเซอร์เซี่ยงไฮ้เช่นกัน

เฝิงกุ้ยฉินกล่าว "รายการเราโดนแบนไปรายการหนึ่ง คุณรู้เรื่องนี้ไหมคะ?"

"ทอล์คโชว์ใช่ไหม? ฉันก็เพิ่งรู้นี่แหละ" ไม่รอให้เฝิงกุ้ยฉินพูด เสียงชายวัยกลางคนก็เสริมต่อว่า "เหล่าเฝิง ฉันรู้ว่าเธอต้องมาหาฉัน แต่ว่าคราวนี้ฉันก็ช่วยอะไรไม่ได้ คนที่นำขบวนไปที่นั่นเป็นหลี่เทาสินะ? เรื่องนี้เป็นพวกเขาประเมิน ฉันบอกได้แค่ว่า มีข่าววงในว่ามีคำสั่งลงมาจริงๆ ข้อสองคือไม่ใช่ความผิดของเหวยหว่อ แต่ว่าจางเย่หาเรื่องคนเอาไว้มาก ก่อนหน้านี้โดนแบนจางสถานีโทรทัศน์ ถึงตอนนี้ทำรายการใหม่ยังแรงไม่หยุด พวกสถานีนั่นเลยทนดูไม่ได้ต้องจัดการบ้างน่ะ ข้อสาม เท่าที่ฉันรู้ ลูกสาวของหลี่เทาเป็นแฟนคลับของ อีพัคอู คงมีเหตุผลจากทางลูกสาวเขาด้วยนั่นแหละ พวกนั้นประเมินว่า ‘จางเย่ทอล์คโชว์’ ละเมิดกฎ จากนั้นก็ส่งไปขอความเห็นจากทางเบื้องบน ตอนนี้เบื้องบนมีคำสั่งระงับการเผยแพร่ออกมาแล้ว เพราะงั้นถึงฉันจะออกหน้าให้พวกเธอก็ไร้ประโยชน์"

*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./63.md)