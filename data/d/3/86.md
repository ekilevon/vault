##บทที่ 286 : ไปสอนวิชาภาษาจีนที่เป่ยต้า!
ค่ำคืนในเมืองหลวง

มาถึงไช่ซื่อโค่วก็ห้าทุ่มกว่าแล้ว

ลมหนาวพัดหวีดหวิวระหว่างทาง อุณหภูมิทางนี้หนาวกว่าทางใต้[1]

จางเย่ฝ่าความมืดไปที่บ้านของพ่อกับแม่ เขาเงยหน้าขึ้นมองชั้นบน ในบ้านยังเปิดไฟอยู่ พ่อกับแม่น่าจะยังไม่นอน คงกำลังรอเขากลับบ้าน จางเย่พลันยิ่งรู้สึกอยากถึงบ้านไวๆ ไม่รอช้า รีบวิ่งเข้าไปในอะพาร์ตเมนต์แล้วซอยเท้าขึ้นไปชั้นบน ปากฮัมเพลง ‘ขอเราอายุมั่นขวัญยืน’ ไปด้วย

ก๊อกๆๆ

หลังเคาะประตูถี่รัว ประตูก็เปิดออกอย่างรวดเร็ว

"พ่อ แม่" จางเย่ยิ้มร่าเริง "สวัดดีปีใหม่ครับ!"

แม่ดึงลูกชายเข้าไปในบ้าน "เข้ามาก่อนค่อยพูด ข้างนอกหนาวรึเปล่า?"

จางเย่ถอดเสื้อกันหนาวตัวยาวคลุมเข่าออก "พอควรครับ แต่ในบ้านอุ่นกว่าเยอะ เปิดฮีตเตอร์เหรอ?"

"นี่มันวันไหนแล้ว ที่นี่เปิดเครื่องฮีตเตอร์ส่วนกลาง[2]กันตั้งแต่เที่ยงนะ" แม่เขาหรี่ตากล่าว "เมืองหลวงเรายังดีกว่ามั้ง? เซี่ยงไฮ้ไม่มีเครื่องฮีตเตอร์ส่วนกลางนี่"

จางเย่รู้สึกถึงอะไรบางอย่างได้ "ใช่ ทางนั้นต้องเปิดฮีตเตอร์ส่วนตัวใช้เองจนกว่าจะกลางคืน ยังไงผมก็ไม่ชินจริงๆ เทียบกับฮีตเตอร์ส่วนกลางแล้วอุ่นไม่เหมือนกันเลย ไม่สบายตัว แถมข้างนอกยังหนาวยะเยือกอีก หนาวจนขนลุกไปหมด ไม่สบายตัวแม้แต่น้อย เฮ้อ.. อย่าพูดถึงเลยครับ" กลับมาถึงบ้าน ไม่ว่าจางเย่เห็นอะไรก็ว่าดีไปหมด สบายตาไปหมด "อีกอย่าง นอกจากแดดออกนะ ไม่งั้นตากผ้ายังไงก็ไม่แห้งหรอก ถึงแห้งแล้วก็ยังมีกลิ่นตุๆ อากาศชื้นเกิน ซักผ้าแล้วยังต้องเอาใส่เครื่องอบอีก ยุ่งยากเป็นบ้า"

แม่คงคิดถึงเขามากทีเดียว "งั้นก็ไม่ต้องกลับไปสิ"

จางเย่ยิ้มกว้างขึ้นอีก "หมดตรุษจีนก็ต้องกลับ ยังมีงานรอผมอยู่อีก แต่ปีนี้น่าจะได้อยู่ที่บ้านหลายวันนะ"

พ่อลุกขึ้นจากโซฟา "กินอะไรรึยัง?"

"กินไปบนเครื่องนิดหน่อยครับ ยังหิวอยู่เลย" จางเย่ยิ้มตอบ

พ่อเขาชี้นิ้วสั่งแม่ "เธอไปเอาน้ำอุ่นให้ลูกมันหน่อยไป กับข้าวเหลือๆ ก็อุ่นๆ มาด้วย"

แม่เขาหวีดเสียงสูง จ้องกลับไป "กล้าสั่งฉัน? ทำไมไม่ไปเองล่ะ!"

พ่อเหลือกตาใส่ "เธอไปอุ่นเถอะน่า สองพ่อลูกจะคุยกันเรื่องงาน เธอไม่รู้เรื่องหรอก"

"ยังกับเธอรู้งั้นแหละ! หึ ลูกชายฉันตอนนี้เป็นดาราดัง เป็นพิธีกรดัง ยังต้องให้เธอออกความเห็นวุ่นวายอีกเรอะ?" แม่เขาบ่นพึมพำแต่ก็ยังไปอุ่นกับข้าวให้อยู่ดี

ตอนกินข้าว พ่อกับแม่ไม่วายถามเขาถึงเรื่องงาน

จางเย่ไม่อยากพูดเรื่องงานของตนเองสักเท่าไร กลัวจะทำให้ผู้เฒ่าทั้งสองเป็นกังวล สุดท้ายจึงเลี่ยงเรื่องใหญ่หันไปพูดเรื่องเล็กๆ จากนั้นค่อยเปลี่ยนเรื่องคุย "พรุ่งนี้ปีใหม่ไปไหนไหมครับ?"

แม่ส่งกับข้าวให้เขา บอกว่า "ฝั่งบ้านย่าวันนี้ฉลองกันจบไปแล้ว ตอนแรกคิดว่าลูกไม่มา ไม่งั้นจะให้ไปสักหน่อย ส่วนพรุ่งนี้เป็นฝั่งยาย แต่ว่าจะมาฉลองปีใหม่ที่บ้านเรา ลูกก็อย่างนอนดึกล่ะ พรุ่งนี้ตื่นเช้าจะได้มาช่วยแม่ซื้อกับข้าว ถึงเวลาบ้านแม่มาแล้วรวมๆ กันก็สิบกว่าคนนั่นแหละ งานไม่น้อยแน่”

จางเย่บ่ายเบี่ยง "ผมน่าจะลุกไม่ขึ้นนะแม่"

แม่ตบหัวจางเย่ดังป้าบหนี่ง "ขี้เกียจ!"

พ่อกล่าว "เย่น้อยทำงานยุ่งมาตั้งหลายวัน ให้ลูกนอนไปเถอะ กว่าจะได้นอนแบบนี้หาไม่ง่ายเลย"

"เธอก็พูดง่ายสิ ถึงเวลาเธอจะไปซื้อกับข้าวทำกับข้าวไหมล่ะ? ก็ไม่!" แม่จิกตาใส่ "ได้ตัวขี้เกียจอย่างพวกแกสองคนมานี่ ฉันทำซวยมาแปดชาติจริงๆ!"

กินข้าวเสร็จ

จางเย่รีบชิงเก็บกวาดจานไปล้างเองทันที

"เย่น้อย แม่กับพ่อไปนอนก่อนนะ" แม่ของเขาหาวหวอดใหญ่ "พรุ่งนี้ยังต้องรบรากันอีก งานเทศกาลนี่วุ่นวายจริงๆ"

พ่อเขาลุกยืนบิดขี้เกียจก่อนไปล้างหน้าแปรงฟันที่ห้องน้ำ

จางเย่พลันนึกเรื่องหนึ่งขึ้นมาได้ รีบหันมากล่าว "พ่อ แม่ รอแป๊บสิ ไม่กี่นาทีเอง ผมมีเรื่องจะคุยด้วยหน่อยครับ"

พ่อเขาแปลกใจ "หืม อะไร?"

"มีลมรีบผาย ง่วงแล้ว!" แม่บ่นอย่างจิกกัด

จางเย่ที่ล้างจานไปด้วย เปิดปากเล่า "วันนี้ตอนอยู่บนเครื่อง ผมเจอคนชื่ออู๋เจ๋อชิง เธอว่าเธอเป็น..."

เขายังพูดไม่ทันจบ พ่อกับแม่พลันพูดขัดขึ้นมาก่อน

"อู๋เจ๋อชิง? จากเป่ยต้า[3]น่ะนะ?" แม่เขาตะลึงตาโต

พ่อเขารู้จักเธอแน่นอน "รองอธิการบดีของเป่ยต้า?"

จางเย่กระพริบตาปริบๆ "พ่อกับแม่รู้จักเหรอ?"

พ่อกล่าว "รูปร่างหน้าตายังไงก็จำไม่ได้หรอก รู้แค่ว่าเป็นผู้หญิงที่สวยมากทีเดียว เป็นอธิการบดีที่อายุน้อยที่สุดของมหา'ลัย แล้วก็ไม่ใช่คนจากวงการศึกษาหรอกนะ เธอไม่ได้มาจากสายการศึกษา แต่เป็นสายข้าราชการพลเรือน ที่ถูกทางกระทรวงส่งมาอยู่เป่ยต้า ในทีวีก็พูดถึงไม่ใช่เหรอ? ไม่ได้ดูล่ะสิ? ถึงจะมาจากสายข้าราชการพลเรือน แต่กลับมีความรู้ด้านหนังสือที่ถือว่าสูงมากทีเดียว มีผลงานออกมาไม่น้อย ถ้าจำไม่ผิดตอนนั้นในทีวียังบอกด้วยว่าเธอเป็นนักลิปิกร[4]อีกต่างหาก? คนคนนี้มีชื่อเสียงในแวดวงการศึกษาไม่น้อยทีเดียว"

แม่พยักหน้า ถามว่า "ลูกเจอเธอเหรอ?"

จางเย่หัวเราะ กล่าวอย่างยืดๆ "ยิ่งกว่าเจออีก ตอนอยู่บนเครื่องได้คุยกันตั้งนาน พอลงเครื่องเธอยังเชิญผมไปสอนที่เป่ยต้าด้วย"

พ่อแปลกใจ "หือ?"

แม่เขาอุทานออกมาคำหนึ่ง "ไปเป่ยต้า? ให้ลูกไปสอนอะไรน่ะ?"

จางเย่ตอบ "ภาษาจีนครับ จะสอนอะไรก็ยังไม่รู้ แต่ว่าคงเป็นเรื่องกาพย์กลอนวรรณกรรม ไม่นวนิยายก็คงเป็นประวัติศาสตร์แหละ อย่างอื่นผมก็สอนไม่เป็น"

แม่เขาตื่นเต้นหนักมาก "ให้ไปสอนจริงๆ เหรอ!?"

จางเย่กำหมัดปิดปากกระแอมครั้งหนึ่งค่อยตอบ "จริงครับ เชิญเป็นทางการเลยด้วย!"

พ่อเขาก็พลอยตื่นเต้นดีใจไปด้วย "เป่ยต้า! ทำไมถึงมาหาลูกได้?"

"เห็นอธิการฯ อู๋บอกว่า ทางมหาวิทยาลัยปักกิ่งมีวิชาหนึ่งตำแหน่งที่อาจารย์ว่างอยู่ ผมว่าคงเป็นเพราะอย่างนี้มั้ง เลยมาบอกให้ผมไปช่วยสอน ถูกเชิญไปเป็นอาจารย์พิเศษ เลือกเวลากับตารางสอนได้ ไม่กระทบกับงานหลักด้วย อธิการฯ อู๋ยังบอกเป็นนัยๆ อีกว่าถ้าเกิดผมสอนดี พวกนักเรียนประเมินให้ดีๆ ล่ะก็ ตำแหน่งรองศาสตราจารย์ของมหาวิทยาลัยปักกิ่งยังพิจารณาให้ผมได้ แน่นอนว่าถ้าเกิดผมสอนได้ไม่ดีก็ต้องเก็บกระเป๋ากลับบ้าน"

แม่รีบถามอย่างลุ้นระทึก "แล้วตอบไปว่ายังไงบ้าง?"

"ผมยังไม่ทันได้คิด ก็เลยไม่ได้ตอบอะไรไป อธิการฯ อู๋บอกว่าพรุ่งนี้ค่อยให้คำตอบก็ได้ เพราะงั้นเลยมาถามพ่อกับแม่ก่อน" จางเย่ตอบ

แม่เขาปรี๊ดแตกทันที ตบโต๊ะว่าเสียงดัง "ยังต้องถามทำซากอะไรอีก! แกรีบตอบไปเลยนะ! ฟังนะ ถ้าแกไม่ไปล่ะก็..ถือว่าฉันไม่มีลูกอย่างแก!"

จางเย่ "..."

ไอ้หยา! ไม่ขนาดนั้นมั้งแม่!

ใครจะไปคิดว่าคราวนี้พ่อจะยืนอยู่ฝ่ายเดียวกับแม่ "ลูก คราวนี้ต้องเชื่อฟังเราสองคนนะ ไป! ยังไงก็ต้องไป! เป่ยต้าเป็นที่แบบไหนกัน! เป็นสถาบันระดับโลกนะ! พ่อรู้ว่าเป้าหมายของลูกคือเป็นดาราดัง แต่ว่าสองอย่างนี้ไม่ได้ขัดกันเลย กลับยิ่งจะช่วยส่งเสริมลูกเป็นพิเศษอีก เป็นดาราดังมันก็ดี ถึงมีชื่อเสียง แต่ชื่อเสียงนั่นมันก็แค่เปลือกนอก ถ้าลูกได้ตำแหน่งรองศาสตราจารย์จากเป่ยต้าด้วยล่ะก็ มันจะต่างกันเห็นๆ เพราะเป็นตำแหน่งทางการศึกษา หากมีเรื่องนี้หนุนหลัง ความนิยมของลูกก็จะยิ่งมั่นคงขึ้น! มีการยอมรับกันอย่างเป็นทางการมากขึ้น! ก่อนหน้านี้เวลาลูกเขียนกลอนแต่งนิยาย ไม่ใช่ว่าพวกสมาคมนักเขียนนครหลวงมันหาว่าลูกเขียนมั่วๆ รึไง? ตอนเป็นพิธีกรเว็บทีวี คนจาก SARFT ยังมายุ่งวุ่นวายกับลูกด้วยไม่ใช่หรือ? ถ้าลูกได้เป็นอาจารย์ด้วย ยิ่งกว่านั้นยังอาจได้เป็นถึงรองศาสตราจารย์จากเป่ยต้า! อย่างงั้นก็นับว่ามีแบ๊คอัพแข็งทีเดียว ใครยังจะกล้ามาก่อกวนลูกอีก? เรื่องความสามารถเชิงวรรณกรรมของลูก ก็จะไม่มีใครมาดูถูกได้อีกเหมือนกัน!"

นั่นก็จริง

เรื่องของศิลปะและวรรณกรรม แม้ว่าจะไม่ใช่เรื่องที่อยู่ในความสนใจของคนหมู่มาก ทั้งยังไม่ค่อยมีผู้ฟัง พวกนี้ล้วนต้องพึ่งพาอาศัยการยอมรับจากคนในวงการทั้งนั้น

ต่ำต้อย ทั้งยังไร้เหตุผล

แต่ก็นั่นแหละ นี่คือวิถีทางในประเทศนี้

จางเย่ฟังแล้วแต่ยังคงกังวลอยู่ "..ถ้าผมสอนไม่ดีล่ะ?"

พ่อรีบตอบทันที "ถ้าสอนได้ไม่ดีก็คือสอนไม่ดี แต่จะปล่อยโอกาสนี้ไปก่อนไม่ได้!" ที่เขาพยายามเกลี้ยกล่อมขนาดนี้ เป็นเพราะเขาให้ความสำคัญกับการพัฒนาในวงการวรรณกรรมของลูกชายมากยิ่งกว่าอะไรดี! พ่อที่มีอายุคนนี้มีแนวคิดอนุรักษ์นิยม ตอนที่ยังเด็ก มีดาราที่ไหนกัน เรียกกันแต่นักแสดง ไม่ได้เป็นที่นับหน้าถือตาเสียด้วยซ้ำ! แม้ว่าต่อมาแนวคิดนี้จะค่อยๆ เปลี่ยนไป ทว่าในสายตาของพวกเขาจากยุคก่อน ที่เป่ยต้าก็ยังคงโดดเด่นมีอนาคต ตำแหน่งรองศาสตราจารย์ยิ่งถือว่ามีอนาคตเข้าไปอีก! ลูกอยากเป็นดาราพวกเขาไม่ห้าม แต่ว่าถ้าเป็นได้ทั้งสองทาง มันไม่ดีกว่าหรอกหรือ?

แม่เห็นว่าเขายังลังเลอยู่ เธอจึงอดพูดออกมาไม่ได้ "ทีตอนก่อเรื่องในรายการยังไม่กลัว ด่าหัวหน้างานกับ SARFT แกยังไม่สนใจ กะอีแค่ไปเป็นอาจารย์มหา'ลัย แกยังจะกลัวทำซากอะไร! หา?"

จางเย่ยังคงลังเลอยู่เพียงครู่หนึ่ง สุดท้ายถึงพยักหน้าในที่สุด ตัดสินใจได้เสียที "ได้ ผมเชื่อพ่อกับแม่! ไปก็ไป! รักแม่ที่ซู้ดดดดด!"

กลัวอะไรล่ะ!

สอนไม่ดีจริงๆ ค่อยว่ากันอีกทีก็ได้!

อย่างไรเสีย ในหัวเขาก็อัดแน่นไปด้วยภูมิความรู้จากโลกเก่า แล้วจะไปชี้นำเยาวชนผิดที่ผิดทางได้เยี่ยงไร!

เมื่อตกลงใจเช่นนี้แล้ว จางเย่ไม่สับสนกังวลใจอีกต่อไป ‘อาจารย์เป่ยต้า’ เป็นตำแหน่งที่เจ๋งโคตร! และเป็นความท้าทายอย่างหนึ่ง เขาต้องทำได้! อีกทั้งกลับมาเมืองหลวงคราวนี้ก็อยู่ตั้งครึ่งเดือน ไม่มีเรื่องอะไรทำพอดี ในเมื่อเป้าหมายของจางเย่คือการเป็นซูเปอร์สตาร์อันดับหนึ่งของโลก แต่ฝูงชนดันมองเขาแง่ลบไปนิด เพราะอย่างนั้นก็ยิ่งต้องพยายาม! จางเย่ไม่ยอมเสียเวลาแม้เพียงนิด เพื่อสร้างโอกาส มุ่งสู่เป้าหมายของตนเอง!

"งั้นก็รีบบอกอธิการฯ อู๋สิ!" แม่ดูกังวลยิ่งกว่าเขาเสียอีก รีบเร่งรัดเขายิกๆ "ถ้าเกิดว่าเธอมีคนอื่นด้วยล่ะ รีบเลยนะ!"

จางเย่มองนาฬิกาข้อมือ "จะเที่ยงคืนแล้ว คงนอนแล้วมั้ง?"

พ่อออกความเห็น "ส่งข้อความไปสวัสดีปีใหม่สิ แล้วค่อยพูดเรื่องของลูก ถ้าทางโน้นนอนแล้วพรุ่งนี้เช้าก็ต้องเห็นอยู่ดี"

จางเย่รับคำ ยอมรับความเห็นของพ่อกับแม่ นอกจากนี้เขาก็ไม่มีทางเลือกอื่นแล้วจริงๆ พ่อกับแม่ต่างจับจ้องตาเขม็งขนาดนี้ ถ้าขืนเขาไม่ทำตามล่ะก็..คงโดนตีตายแน่!

สุดท้ายชายหนุ่มถึงได้ส่งข้อความหาอู๋เจ๋อชิง

ส่งไปว่า : อธิการฯ อู๋ สวัสดีปีใหม่ครับ หวังว่าข้อความนี้จะไม่รบกวนเวลานอนของคุณ ผมยอมรับคำเชิญของคุณครับ เป็นเกียรติอย่างยิ่งที่ได้ทำงานให้กับวงการศึกษา

อีกฝ่ายตอบกลับมาอย่างรวดเร็ว

อู๋เจ๋อชิง : ขอบคุณค่ะ สวัสดีปีใหม่คุณเช่นกัน ในเมื่อคุณตัดสินใจได้ก็ดีแล้วค่ะ วันที่สองมกราฯ เวลาเก้าโมงเช้ามาพบฉันที่เป่ยต้าแล้วกันค่ะ เรื่องตารางกับแผนการสอน พวกเราค่อยมาคุยกันวันนั้นนะคะ

จางเย่ตอบกลับ : ครับ พักผ่อนไวๆ นะครับ

อู๋เจ๋อชิงตอบ : ฝากสวัสดีปีใหม่พ่อกับแม่คุณด้วยนะคะ


…………


คุยกันเสร็จเรียบร้อย

จางเย่ยกชูมือถือให้พ่อกับแม่ "ดูสิ"

พ่อเขาเห็นแล้วก็ดีใจสุดๆ "เยี่ยม! เยี่ยมที่สุด!

แม่ของเขาเองก็ดีใจจนหุบปากไม่ลง "ฮ่าๆๆ ยังเป็นลูกฉันนี่แหละที่เก่งกาจ! ได้ไปสอนที่เป่ยต้าเชียวนะ! ฉันล่ะภูมิใจจริงๆ!"

จางเย่กลับไม่ได้ดีใจอย่างที่พ่อกับแม่เป็น เขาเก็บมือถือกลับมา จากนั้นถลกแขนเสื้อขึ้น เริ่มล้างจานต่อ "พ่อกับแม่สองคนไปนอนก่อนเถอะครับ ดึกแล้วนะ"

แม่กลับตะโกนลั่น "วางลงให้ฉันเลยนะ!"

"หือ?" จางเย่มึนงงจนหัวหมุน จานในมือแทบจะร่วงหลุดมือ "แม่ทำอะไรน่ะ!? ตกใจหมดเลย ให้ผมวางอะไรนะ?"

แม่ผลักเขาออกไปด้านข้าง หยิบจานชามขึ้นมา ยิ้มจนตาหยี "แม่ทำเอง ลูกไปนอนเถอะ"

"อย่าสิ ผมทำเสร็จไปครึ่งหนึ่งแล้วนะ" จางเย่แย่งกลับมา "แม่ไปนอนเถอะ"

แม่ไม่ยอม "บอกว่าฉันจะทำก็คือจะทำ อย่าเถียง! ฮ่าๆ ลูกฉันเป็นอาจารย์ที่เป่ยต้าแล้ว จะให้ลูกฉันล้างจานได้ยังไง!" แม่ล้างจานไปด้วยฮัมเพลงงิ้วปักกิ่งไปด้วย พูดกับตัวเองว่า "พรุ่งนี้ต้องไปทับถมพวกเพื่อนบ้านหน่อยแล้ว! ตอนลูกฉันโดน SARFT ยึดใบอนุญาต พวกนั้นยังแอบนินทาลับหลังว่าลูกฉันจบสิ้นแล้ว เหอะ จบสิ้นเรอะ? หึๆ! คอยดูคราวนี้เถอะ รับรองได้ฉันจะไม่จัดการพวกนั้นให้ตาย! ลูกฉันเป็นอาจารย์ที่เป่ยต้า พวกมันทำได้เรอะ? พรุ่งนี้ฉันจะไปบอกพวกมันเองว่าทำไมทุ่งดอกไม้ถึงแดงฉาน!"




======================

[1] ปักกิ่งอยู่เหนือเซี่ยงไฮ้ ระยะเวลาเดินทางด้วยเครื่องบินประมาณ 3 ชั่วโมง

[2] ฮีทเตอร์ส่วนกลาง คือ ระบบทำความร้อนส่วนกลางในจีน จัดสรรโดยรัฐบาล เป็นระบบที่สร้างขึ้นมากว่าหกสิบปี ซึ่งถูกใช้งานในมณฑลทางเหนือของจีนเท่านั้น และเกิดจากการเผาถ่านหินต้มน้ำเพื่อให้ความร้อนไปตามระบบท่อ

[3] มหาวิทยาลัยปักกิ่ง เป่ยจิงต้าเสวียะ เรียกย่อๆ ว่าเป่ยต้า เป็นมหาวิทยาลัยที่มีชื่อเสียงในระดับ 50 อันดับแรกของโลก ได้รับฉายาว่าเป็นฮาร์วาร์ดแห่งเอเชีย

[4] นักลิปิกร คือ นักเขียนพู่กันจีน ส่วนศิลปะการเขียนพู่กันจีนเรียก ลิปิศิลป์


*-*-*-*-*-*-*-*-*-*-*-*-*-*-*-*-*



[Go To Next Chapter]( ./87.md)