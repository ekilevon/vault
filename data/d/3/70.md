##บทที่ 270 : นักเลงคนหนึ่ง!
SARFT

ห้องประชุมแถลงข่าว

เจ้าหน้าที่ของ SARFT ต่างพากันหันมาซุบซิบนินทาหลี่เทา

"ผอ.หลี่! ในเน็ตโกลาหลอลหม่านกันหมดแล้ว!"

"ใช่ครับ แถมด่าพวกเราเละหมด!"

"ไอ้ตัวบัดซบจางเย่! หมอนั่นเล่นงานเรานี่หว่า!"

"ตอนนี้จะทำยังไงล่ะ? เสียงวิจารณ์มากขนาดนี้ ถ้าเบื้องบนมีคำสั่งจัดการลงมาล่ะก็..พวกเราซวยแน่!"

"ฉันว่านะ คราวนี้จางเย่เตรียมออกจากวงการแน่ๆ แถมคิดจะลากพวกเราออกมาเป็นแพะไปด้วย หวังจะตายตกตามกัน! แม่*เอ๊ย! ทำไมในวงการถึงได้มีคนแบบนี้กันวะ! โคตรนักเลงสุดๆ! ตั้งแต่ต้นจนจบการถ่ายทอดสด กลายเป็นหมอนั่นด่าพวกเราอยู่ฝ่ายเดียว เรื่องนี้ร้ายแรงเกินไปแล้วนะ หมอนั่นทำไมถึงได้กล้าขนาดนั้น? พวกเราเองก็จัดการลำบากนะเว้ย!"

การถ่ายทอดสดพังไม่เป็นท่า!

เรื่องแดงจนได้!

แผนการทั้งหมดของ SARFT โดนจางเย่คนเดียวก่อกวนจนเละเทะ!

ก็เหมือนอย่างที่จางเย่นึกไว้ เขาอาจไม่มีความสามารถด้านอื่นๆ แต่ความสามารถในการก่อความวุ่นวายนั้นระดับเทพเลยทีเดียว ไม่มีใครเทียมทาน! ซึ่งพวกคนของ SARFT เดาได้ถูกต้อง วันนี้จางเย่พกพาอารมณ์ของการดิ้นรนเอาชีวิตรอดมาด้วย พวกนายอยากจะกีดกันฉัน? จะเอาฉันให้ตาย? บอกให้ฉันขอโทษพวกนายแล้วทำการวิพากษ์ตัวเองอีก? ไสหัวไปเลยไป! จะลากให้ฉันล้มน่ะไม่ง่ายหรอกนะ! ถึงตอนนี้ฉันจะล้มลงแล้ว เราผู้เฒ่าก็ยังจะลากพวกแกตามมาด้วย! พวกเราไม่ว่าใครก็อย่าได้คิดที่จะรอด! อย่าได้คิดจะปลอบฉันเลย!

มีบางคนที่ดุร้าย เป็นเพราะเท้าเปล่าไม่กลัวต้องสวมใส่รองเท้า[1] ทว่าเมื่อมีชื่อมีเสียงกันขึ้นมาแล้ว โด่งดังกันขึ้นมาแล้ว อย่างนั้นก็ยิ่งต้องมีข้อห่วงพะวง กลายเป็นถูกมัดมือมัดเท้ากันขึ้นมา ไม่ว่าใครก็ไม่สามารถทำตัวเป็นนักเลงอย่างเมื่อก่อนได้อีก!

แต่จางเย่เป็นข้อยกเว้น!

ถึงแม้ว่าชายคนนี้จะมีชื่อเสียงขึ้นมานิดหน่อย มีแฟนคลับอยู่บ้าง ทั้งยังมีความรักในหน้าที่การงานที่พร้อมจะฟันฝ่า ทว่าเมื่อจนมุมเข้าจริงๆ เขาก็พร้อมทิ้งทุกอย่างเพื่อสู้ให้ถึงที่สุดได้! เขาไม่ได้สนใจเรื่องเหล่านี้เลย! นี่จึงเป็นสาเหตุให้คนอื่นๆ หาว่าเขาเป็นอันธพาล ทำให้คนอื่นๆ ยิ่งอยากหลีกหนีเขาให้ไกล! ไม่มีใครรู้หรอกว่าเมื่อไรจางเย่จะก่อเรื่องอะไรขึ้นมา เหมือนอย่างวันนี้ที่ก่อเรื่องกับ SARFT ถ้าเป็นคนในวงการบันเทิงคนอื่นๆ ย่อมไม่มีทางที่จะทำเรื่องแบบนี้ในเวลาเช่นนี้แน่!

แต่จางเย่กล้า!

ทั้งยังกล้าทำอย่างนั้นอีกด้วย!

หลี่เทาจ้องจางเย่ที่เพิ่งจะถูกทีมงาน ‘เชิญ’ ลงจากเวที แววตาเย็นเยียบอย่างอยากฆ่าให้ตาย

ทว่าจางเย่กลับมองเขาแล้วหัวเราะฮาๆ ไม่ได้หลงเหลือความโกรธเกรี้ยวจากเมื่อกี้แม้แต่น้อย "ผอ.หลี่ ถ้าไม่มีเรื่องอะไรแล้วผมไปก่อนนะ"

หลี่เทาชี้หน้าเขา "นายจบแล้ว!"

จางเย่กล่าวอย่างแปลกใจ "ผมจะจบแล้วได้ยังไง? คุณจะจ้างคนมาฆ่าผมงั้นเหรอ? ก็ได้ งั้นผมรออยู่ตรงนี้แหละ คุณมีอะไรก็งัดออกมาแล้วกัน!"

หลี่เทากัดฟันกรอด "ต่อไปนายอย่าหวังจะได้อยู่ในวงการ..."

ไม่รอให้เขาพูดจบ จางเย่ก็ตัดบท "ฉันก็ไม่อยากอยู่ในวงการต่อแล้วเหมือนกัน แล้วไงล่ะ! อย่าเอาเรื่องแบนมาขู่ฉัน มันเชยไปแล้วน่า ต่อไปก็แค่เป็นคนธรรมดาสัตย์ๆ ซื่อๆ เท่านั้นเอง อืม แต่ฉันว่าพวกนายมากกว่าที่คราวนี้จะไม่รอด ถึงฉันจะกลายเป็นคนธรรมดา แต่ก็มีทั้งเวยป๋อ ห้องแชท และเทียปาเชียวนะ ฉันด่าพวกนายทุกวันก็ยังได้ ไม่ต้องเครียดอะไรด้วย ฉันเชื่อว่ามีคนจำนวนมากอยากเห็นฉันด่าพวกนายแทบตายแน่ะ ไม่แน่นะ ฉันอาจจะมีชื่อเสียงโด่งดังขึ้นด้วยวิธีนี้ก็ได้" จางเย่ยิ้มเหยียด "เพราะงั้น ฉันจะถือว่าการด่าพวกนายทุกวันเป็นงานของฉัน กลอนวันละบท ก็แค่วันละห้านาทีเองนะ"

ทีมงานของ SARFT เริ่มกระสับกระส่าย!

"เชี่ย!"

"จางเย่นายมัน..."

"ทำไมนายเป็นคนแบบนี้!"

"นายยังมีคุณธรรมอีกบ้างไหม หา!"

"คุณด่าคนแบบนี้ ถือว่าผิดกฎหมายได้นะ!"

จางเย่หันไปโบกมือใส่พวกเขา "ว้าว ขอบคุณทุกคนที่เตือนนะ วางใจเถอะ ตอนฉันด่าพวกนายไม่มีคำหยาบหรอก เหมือนอย่างวันนี้นี่ไง!"

คนจาก SARFT แทบจะหน้ามืด!

ถ้าเป็นคนอื่นพูดอย่างนี้ พวกเขาคงไม่สนใจ ด่าได้ก็ด่าไปสิ อย่างกับว่าพวกเราไม่เคยโดนด่าอย่างนั้นแหละ สำหรับพวกเขาแล้วไม่เจ็บไม่คันเลยสักนิด ทั้งไม่สามารถสร้างกระแสอะไรได้ แต่ว่าคนที่พูดอยู่นี่คือจางเย่เชียวนะ! ปากของจางเย่ร้ายกาจขนาดไหน พวกเขาเพิ่งจะได้ลิ้มรส ถ้าหากหมอนี่ลงทุนด่าพวกเขาทุกวันวันละครั้งล่ะก็ อย่างนั้นไม่เท่ากับถูกทรมานจนตายหรอกหรือ! บทกวีและสุนทรพจน์ของจางเย่น่ะขึ้นถึงจุดสูงสุดแล้ว! อย่าว่าแต่กลอนเลย แค่ประโยคแรกที่ว่า ‘คนต่ำช้ามีทางเดินของคนต่ำช้า’ นั่นก็ทำให้อินเทอร์เน็ตลุกเป็นไฟ! แต่พวกเขากลับทำอะไรไม่ได้ ทั้งที่ SARFT มีอำนาจสูงสุดในวงการบันเทิง! กลายเป็นว่าตอนนี้พวกเขาล้วนมีดาบที่แขวนไว้เหนือศีรษะกันทุกคน ไม่มีใครกล้าหือ ในขณะเดียวกัน ตัวประหลายอย่างจางเย่ซึ่งอยู่ในวงการบันเทิงกลับไม่เคยกลัวผลลัพธ์ที่ตามมาเลยแม้แต่น้อย ถึงดาบจะวูบไหวอยู่ตรงหน้า ตาเขาก็ไม่กระพริบ แถมยังแทงสวน SARFT ได้อีกด้วย! ถ้าเกิดว่าต่อไปนี้หมอนี่จะลงมือแทงพวกเขาทุกวันล่ะ..!?

เจอกับนักเลงแบบนี้ แม้แต่คนของ SARFT ยังอยากจะร้องไห้ พวกเขายังมีทางอื่นอีกหรือ? พวกเขาแม่*ไม่มีวิธีจัดการกับจางเย่แล้ว! รายการเขาก็ปิดแล้ว ใบอนุญาตก็เพิกถอนแล้ว วงการบันเทิงหรือก็แบนเขาแล้ว แต่ว่า...จางเย่กลับไม่สนใจแม้แต่น้อย!

สั่งปิดก็ปิดไปสิ!

เพิกถอนก็ถอนไปสิ!

แบนก็แบนไปสิ!

ตราบเท่าที่พวกแกไม่ฆ่าฉัน! ตราบเท่าที่ฉันยังมีชีวิตต่อไป! ตราบเท่าที่ฉันยังมีปากและปากกา ฉันแม่*จะเล่นกับพวกแกนี่แหละ!

หลี่เทาโกรธเกินจะทนไหวแล้ว "จางเย่! นายอย่าบังคับกันเกินไปนัก!"

จางเย่หัวเราะหยัน "พวกนายบังคับฉันหรือฉันบีบพวกนายกันนะ? เป็นพวกนายต่างหากที่เข้ามาตัดทางฉัน ออกคำสั่งตั้งข้อหา แล้วยังสั่งให้ฉันวิพากษ์ตนเองอีก โอ๊ะ แถมยังจะห้ามคนอื่นเถียงกับพวกนายอีก? ฉันแค่พูดกับพวกนาย กลายเป็นฉันบีบบังคับพวกนายรึไง? พวกนายยังจะยกอ้างความจริงมาเถียงกับฉันอีกเหรอ?" รอบด้านไม่มีคน ที่พวกเขาพูดกันไม่มีใครได้ยิน อย่างไรก็ฉีกหน้ากันไปแล้ว ใครจะไปกลัวอะไรกันอีก!

"ดี! นายมันดีจริงๆ!" หลี่เทาจ้องเขาด้วยสายตาเย็นเยียบ

จางเย่ไหวไหล่ "ชมเกินไปแล้ว ฉันยังไงก็ไม่ดีเท่าพวกนายหรอก แค่เกิดมาก็มียศมีศักดิ์ ส่วนฉันเกิดมาได้แต่ปากกัดตีนถีบ"

คนหนุ่มใน SARFT กล่าวอย่างฉุนโกรธ "พูดอะไรของคุณน่ะ!"

ชายวัยกลางคนอีกคนก็กล่าวว่า "ใครบอกว่าพวกเราเป็นคนมียศมีศักดิ์? อย่ามากล่าวหากันพล่อยๆ!"

จางเย่พูดอย่างเสียไม่ได้ "ก็ได้ พวกนายไม่ใช่คนมียศอะไร เป็นแค่ชนชั้นล่าง"

"ทำไมคุณถึงด่าพวกเราแบบนี้!" ชายคนนั้นโกรธ

จางเย่แบมือออก ทำท่าช่วยไม่ได้ "ฉันไม่ได้ด่าใครนะ พอฉันบอกว่าพวกนายเป็นคนชั้นสูง พวกนายก็ไม่ยอมรับ นี่ฉันก็พูดอย่างที่พวกนายว่าแล้วไง"

ห่างออกไปไม่ไกลมีนักข่าวอยู่ด้วย

คนของ SARFT ไม่ต่อล้อต่อเถียงกับจางเย่อีก พวกเขารู้ดีว่าถ้ายังจะต่อปากต่อคำกับคนที่ใช้ทอล์คโชว์หากินแบบนี้ ต่อให้พวกเขามีสิบปากก็ยังด่าจางเย่ไม่ชนะ!

"ไป!" หลี่เทาออกปาก!

คนของ SARFT ตามหลี่เทาออกไป ไม่เถียงกับจางเย่อีก ดูไปเหมือนกับจะรังเกียจจางเย่ แต่ความจริงแล้วคือ...แม่*ด่าไม่ชนะ!




==========================

[1] เท้าเปล่าไม่กลัวต้องสวมใส่รองเท้า เป็นสำนวนหมายถึง คนที่ไม่มีอะไรจะเสียย่อมไม่กลัวมีเรื่อง

*-*-*-*-*-*-*-*-*-*-*-*-*-*-*-*-*-*-*-*-*











[Go To Next Chapter]( ./71.md)