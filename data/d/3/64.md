##บทที่ 264 : งานแถลงข่าวต่อสื่อมวลชน!
ขณะเดียวกัน

บนอินเทอร์เน็ตเริ่มมีกระแส!

"พวกนายไปดูคำสั่งลงโทษจาก SARFT เซี่ยงไฮ้เร็ว!"

"แม่*! ‘จางเย่ทอล์คโชว์’ ทำไมโดนแบนด้วยวะ?"

"ข้อมูลที่เป็นภัยต่อสังคม? จางเย่พูดมีปัญหาตรงไหน? ไม่ใช่เป็นเรื่องของสังคมปัจจุบันทั้งหมดเหรอ! ไม่ใช่ว่าเรื่องทั้งหมดเกิดขึ้นจริงรึไง! เฮอะ! ทีพวกนายออกข่าว CCTV อยากพูดอะไรก็พูด ทำไมอาจารย์จางเย่พูดไม่ได้? ตอบหน่อยไม่ได้เหรอ?"

"SARFT นับวันยิ่งทำเกินไปแล้ว!"

"ไร้เหตุผลอีกด้วยซ้ำไป! ฉันดู ‘จางเย่ทอล์คโชว์’ อยู่ทุกวันเนี่ย!"

"ก็แค่ด่าพวกติ่งไปไม่กี่คำ! ทำไมกลายเป็นขัดต่อความสงบและศีลธรรมอันดีของสังคมวะเนี่ย?"

“อยู่ดีๆ มาบอกว่าคำสั่งเหมาะสมก็เหมาะแล้วงั้นเรอะ? ข้างในนี่มันเละเทะจริงๆ!”

"พวกคุณไปดูรายชื่อรายการที่โดนระงับสิ ขนาดรายการเด็กเล็กยังโดน! นี่มันยุคไหนสมัยไหนแล้ว นี่ยังอยากจะจัดการกับพวกนักเขียนด้วยอีก? เว*เอ๊ย ฉันโกรธจนมือโคตรสั่น ทำไมถึงได้มีเรื่องแบบนี้ได้? ไม่ได้ตั้งใจไหม! รู้ว่าอำนาจพวกคุณมาก รู้ว่าขอบเขตอำนาจพวกคุณกว้าง แต่พวกคุณกลับใช้อำนาจจัดการกับอาจารย์จางเย่แบบนี้น่ะเรอะ? พวกคุณโหดร้ายมาก! รายการมันมีปัญหาตรงไหน! เนื้อหาก็เป็นเหตุการณ์ในสังคมที่เกิดขึ้นจริงทั้งนั้น แถมยังเป็นรายการที่ออกเสียงแทน เป็นความหวังความฝันของคนธรรมดาทั้งนั้น! แค่เรื่องนิดเดียวก็เอามาลงมีด? พวกคุณเป็นคนของชาติเราหรือเป็นสุนัขรับใช้ของพวกเกาหลีกันแน่? อีพัคอูออกมาด่าพิธีกรของเรา พาแฟนคลับออกมาก่นด่าวงการบันเทิงของเราได้ แต่พวกคุณกลับไม่สนใจเนี่ยนะ? พวกคุณแม้แต่ถามยังไม่ถาม! ขนาดอีพัคอูอยากไปรายการไหนก็ไปได้ พออาจารย์จางเย่ของพวกเราแค่เอาเหตุการณ์ในสังคมออกมาเล่น พวกคุณ SARFT เซี่ยงไฮ้ก็ทนไม่ได้แล้ว? แถมยังร่วมมือกับไอ้พวกเกาหลีนั่นออกมาจัดการกับคนของเราอีก? ผมถามหน่อยเถอะ พวกคุณแม่*บ้ารึเปล่า! ยังมีความเป็นคนไหม? ยังเป็นคนของประเทศเราอยู่อีกไหม?"

"กูก็เดือดแล้วว้อย!"

"แม่* ตอแห*!"

"คำสั่งนี้ไม่เป็นธรรมกับอาจารย์จางเกินไปแล้ว!"

"รายชื่อนี้มีปัญหาพวกคุณไม่เห็นเหรอ? รายการที่ลอกจางเย่ทอล์คโชว์ไป แม้แต่ค่าลิขสิทธิ์ยังไม่จ่าย สไตล์การพูดก็เหมือนอาจารย์จางเย่เปะ บางมุกลอกไปจากอาจารย์จางเย่ด้วยซ้ำ แต่ดันไม่อยู่ในรายชื่อนี้เลย! ฉันถามหน่อยเถอะ รายการที่ควรจะแบนชัดๆ พวกคุณดันไม่แบน! สมองพวกคุณคิดอะไรอยู่กันแน่?"

"ชื่อเสียงฉาวโฉ่ของ SARFT น่ะมีมานานแล้ว แต่คราวนี้นี่เกินไปแล้วจริงๆ ต่อให้แบนรายการทอล์คโชว์อื่นด้วยก็เถอะ!"

"พวกนั้นมุ่งเป้ามาหาจางเย่ชัดๆ!"

"ใช่ พวกนั้นตั้งใจกดดันอาจารย์จาง!"

เหล่าแฟนคลับและวัยรุ่นคลั่งชาติบนอินเทอร์เน็ตเริ่มออกมาสบถ!
มีบางคนออกมาถมหินลงบ่อกองเซ็นเซอร์เซี่ยงไฮ้ เมื่อลงมือจึงมีคำซุบซิบนินทาออกมาให้เห็น รวมไปถึงเหล่ามืออาชีพที่อยากออกมาด่าจางเย่แม้ยังไม่ทันได้ดูรายการ แต่ภายหลังหยุดมือไว้เพราะเห็นว่ารายการได้กระแสตอบรับดี คราวนี้จางเย่ถูกจัดการ รายการของเขาไม่มีทางจะได้กลับมาฉายอีกครั้งแน่ แต่ละคนจึงออกมาวิพากษ์วิจารณ์จางเย่กันอย่างร้อนแรง!

"สมควรแล้วจางเย่!"

"ฮ่าๆๆ! เห็นแบบนี้แล้วดีใจจริงๆ!"

"แบนได้เยี่ยม! ใครใช้ให้แกด่าอีพัคอูของพวกเราล่ะ!"

"คราวนี้สำนึกแล้วใช่ไหมล่ะ? มีคนบางคนไม่ใช่คิดจะด่าก็ด่าได้นะเว้ย! แกเป็นใคร? อีพัคอูของพวกเราเป็นใครวะ? เฮอะ ไม่รู้จักเจียมกะลาหัวตัวเอง ตอนนี้รู้แล้วล่ะสิว่าได้เรื่อง? สายไปแล้วเว้ย!"

นักวิจารณ์ที่ได้รับการยืนยันตัวตนในเวยป๋อคนหนึ่งกล่าวว่า "รายการของจางเย่มันเกินไปจริงๆ ข้ามเส้นไปแล้ว เขาอาจจะเห็นว่าเป็นการหยอกล้อกัน ซึ่งความจริงถือว่าละเมิดมารยาททางสังคมไปแล้ว จะไปด่าเกาหลีทำไมล่ะ? หรืออาจจะแค่พลั้งปากไป แต่ก็กระทบความสัมพันธ์ระหว่างประเทศอยู่ดี ถึงขั้นสร้างความแตกแยกในความสัมพันธ์ระหว่างสองประเทศได้เลยนะ! รายการแบบนี้ถ้าไม่จัดการแล้วจะให้ไปจัดการรายหารไหนอีก!"

พลันมีคนเข้ามาเถียงแทน คนนั้นคือเหยาเจี้ยนไฉที่เป็นสหายต่างวัยกับจางเย่ "รายการละเมิดลิขสิทธิ์ที่ลอกคำพูดคำจามุกของจางเย่ไปกลับไม่ขัดต่อความสงบของสังคม ในขณะที่ของแท้อย่างจางเย่ดันทำไมได้? เหตุผลบ้าอะไรของนายวะ?"

นักวิจารณ์ตอบกลับว่า "ถ้าจะจัดการกับเรื่องนี้ แน่นอนว่าต้องจัดการจ่าฝูงซะก่อน ตัดเนื้อร้ายก้อนใหญ่ที่สุดออกก่อน วิธีการรับมือของ SARFT ไม่มีปัญหาอย่างแน่นอน!"

เหยาเจี้ยนไฉสวนกลับ "นายบิดเบือนหลักการนี่หว่า! ตัวจริงถูกมัดมือมัดเท้าต้องดูเรื่องคำพูดคำจา แล้วทำไมของปลอมไม่โดน? หรือว่า SARFT สนับสนุนให้มีของปลอมกันแน่? หลักการบ้าบออะไรวะ!"

หูเฟยเองก็ออกมาพูดในเวยป๋อด้วย "ผมสงสัยว่า ‘จางเย่ทอล์คโชว์’ ซึ่งเป็นหนึ่งในรายการจำนวนน้อยนิดที่คิดค้นขึ้นโดยประเทศเราแท้ๆ ทำไมถึงมีปัญหาได้? ทอล์คโชว์ของจางเย่อยู่แค่ในสถานีออนไลน์ แต่ถึงจะฉายในช่องปกติก็ไม่มีปัญหาอะไร จางเย่เป็นพิธีกรมืออาชีพ จบมาสายนี้โดยตรง ทำงานมาก็นาน เป็นพิธีกรให้รายการดังๆ ตั้งหลายงาน ถือว่าเป็นพิธีกรมากประสบการณ์มากความสามารถคนหนึ่ง แต่กลับมีคนตั้งข้อสงสัยความเป็นมืออาชีพของเขาเนี่ยนะ? แล้วยังทุกมุกของเขาที่ได้รับการตอบรับจากผู้ชมอย่างดี กลับบอกว่าเผยแพร่ข้อมูลที่เป็นภัย? ได้! งั้นมุกไหนที่มีปัญหา? ขอเชิญผู้เชี่ยวชาญข้างบนลงมาตอบหน่อย ผมอยากฟังจริงๆ!"

ผู้เชี่ยวชาญอีกคนเสนอตัวออกมา เขารู้จักหูเฟยแน่นอน จึงได้โพสต์ว่า "เหล่าหู จางเย่ตอนนี้เดินอยู่บนเชือก เรื่องนี้ความจริงก็ปริ่มๆ อยู่บนเรื่องความมั่นคงอยู่แล้ว จะโดนจับก็เป็นเรื่องปกติ เภทภัยมาจากปาก ตอนนี้ถึงเวลาที่จางเย่ต้องจ่ายค่าตอบแทนเสียที"

หลังจากนั้น คนจากหลายสถานีโทรทัศน์ต่างออกมาวิพากษ์วิจารณ์จางเย่กันยกใหญ่ ขนาดคนของสถานีออนไลน์ยังออกมาร่วมวุ่นวายด้วย หรือแม้แต่บริษัทที่ลอก ‘จางเย่ทอล์คโชว์’ ไปอย่างหน้าไม่อาย ก็ไม่พลาดที่จะฉวยโอกาสด่าจางเย่ซึ่งกำลังตกอับ ถมหินลงบ่อ หน้าไม่เปลี่ยนสีเลยสักนิด!

"จางเย่ทำเองก็ต้องรับผลของตัวเอง!"

"รายการมันควรโดนแบนไปตั้งนานแล้ว!"

"ต่อไปทุกคนก็มาดูรายการทอล์คโชว์ของสถานีเราเถอะนะ สถานีเรารับรองว่าไม่ได้เผยแพร่ข้อมูลผิดๆ แถมยังประเมินเรื่องราวในสังคมอย่างยุติธรรม!"

มีคนฉวยโอกาสโฆษณา

คนล้มแล้วกระทืบซ้ำเป็นอย่างนี้เอง จางเย่กลายเป็นเป้าของทุกคน!

มีคนด่าจางเย่และมีคนที่หนุนหลังเขาด้วย โลกออนไลน์พลันกลายเป็นพื้นที่ถกเถียงกันอย่างร้อนระอุ เรื่องที่ว่า ‘จางเย่ทอล์คโชว์’ สมควรถูกแบนหรือไม่ ทุกคนต่างมีความคิดเป็นของตัวเอง เพียงแต่เรื่องนี้เป็นแค่กระแสในเน็ตเท่านั้น เป็นได้เพียงตัวหนังสือที่ปรากฏต่อสายตา ทว่าความจริงแล้วเรื่องการแบนครั้งนี้ ไม่ว่าประชาชนคนสามัญหรือเหล่าผู้ชำนาญการทั้งหลาย ต่างรู้ดีว่ามีการใช้อำนาจกดดันภายในแน่นอน! เพราะสิ่งที่ SARFT เซี่ยงไฮ้ทำนั้นยากจะทนดูได้จริงๆ! ไม่จัดการผู้ละเมิดลิขสิทธิ์ ไม่จัดการคนคัดลอก แต่กลับมามัดมือเท้าจางเย่ ความหมายแอบแฝงของการลงมีดนี้เห็นได้ชัดเจน!

คิดว่าทุกคนโง่เหรอวะ?

ใครกันแน่ที่ฉลาดกว่ากันน่ะ!

ยังมีหน้ามาบอกว่าไม่มีผลประโยชน์และความแค้นส่วนตัว ขนาดคนโง่ยังไม่เชื่อเลย!

โดยเฉพาะเหล่าแฟนคลับเดนตายของจางเย่ยิ่งรู้ดีที่สุด อาจารย์จางเย่คนนี้นิสัยไม่ดีนัก เพราะปากกล้าที่จะพูดความจริง จึงได้ล่วงเกินผู้คนไว้ไม่น้อย ไม่เพียงในวงการโทรทัศน์ แต่ยังรวมถึงวงการสื่อสารมวลชนและวรรณกรรมด้วย จางเย่ล่วงเกินเสียหลายครั้ง คนที่ขบเขี้ยวเคี้ยวฟันโกรธเคืองเขาแน่นอนว่าเยอะมาก สังคมจีนเป็นสังคมที่เน้นเส้นสายความสัมพันธ์ แค่โทรศัพท์ยกอ้างความสัมพันธ์นิดหน่อย จางเย่ก็แทบจะทำอะไรไม่ได้แล้ว เหมือนอย่างเรื่องราวในวันนี้ คนที่ต้องการสร้างความลำบากให้จางเย่มีมาก มีศัตรูเช่นนี้ แม้ต้องการหาให้ได้ว่าเป็นฝีมือใครก็ไม่มีทางรู้ได้!


…


คืนนั้น

สำนักงานกองเซ็นเซอร์เซี่ยงไฮ้

ที่ห้องประชุมจัดการแถลงข่าว

นักข่าวมาออกันเนืองแน่น แต่ทำได้เพียงคอยอยู่ด้านนอก ทางเจ้าหน้าที่ในงานไม่ปล่อยให้พวกเขาเข้าไปหากยังไม่ถึงเวลา คนที่เข้าไปได้มีเพียงคนของ SARFT เซี่ยงไฮ้และผู้รับผิดชอบรายการที่โดนแบนเท่านั้น ครั้งนี้เป็นงานแถลงข่าวก็จริง แต่ก็เป็นการ ‘ประจาน’ ต่อหน้าสาธารณชนด้วย ในคำสั่งของ SARFT ได้สั่งให้บุคคลที่เกี่ยวข้องกับรายการที่ถูกระงับกรถ่ายทอด ต้องเข้าร่วมงานแถลงข่าวและรับการประจานต่อหน้าสาธารณชน แม้ว่าเวลาปกติจะไม่บังคับใช้การแถลงข่าวในรูปนี้ แต่นี่เป็นเวลาพิเศษที่ต้องการลงโทษเพื่อเป็นเยี่ยงอย่าง SARFT ต้องการเชือดไก่ให้ลิงดู ทั้งต้องการแสดงอำนาจให้เหล่าสื่อทีวีและสื่ออื่นๆ เห็นว่าใครกันแน่ที่มีอำนาจ!

เรื่องของ SARFT นี้จางเย่เองก็ทราบดี แม้ว่าจะเป็นองค์กรนอกการควบคุมของรัฐ แต่ถือว่ามีอำนาจอย่างย่ิ่งในวงการสื่อ โดยเฉพาะในวงการบันเทิงยิ่งแล้วใหญ่ เทียบกับโลกใบเดิมของจางเย่แล้ว ถ้ารายการมีปัญหา อย่างมากก็แค่ยื่นเรื่องส่งให้กับหน่วยงานที่รับผิดชอบ สั่งให้แก้ไขแล้วทำรายงานส่งขึ้นมา ไม่มีใครต้องเปิดเผยต่อสาธารณชน แต่ที่นี่กลับต้องจัดงานแถลงข่าวใหญ่ขนาดนี้? นี่มันต้องการกระทืบพวกเขาให้ตายชัดๆ! สั่งให้หยุดฉายรายการก็ต้องหยุด ไม่ต้องมีเหตุผลอะไร สั่งให้ทำก็ให้พวกนายทำตามอย่างเชื่อฟัง จากนั้นยังสั่งให้พวกจางเย่ออกมารับผิดหน้ากล้อง ไม่เปิดโอกาสให้พวกเขาโต้แย้งสักนิดเดียว ชัดเจนว่าทรงอำนาจบาตรใหญ่ขนาดไหน!


……


นอกงานแถลงข่าว

จางเย่มาถึงพร้อมกับหัวหน้าของเขา หวังสยงและทีมงานของเขาอีกคนก็มาด้วย

นักข่าวที่รออยู่ด้านนอกพอเห็นจางเย่ก็รีบกรูกันเข้ามาราวกับหอกที่พุ่งเข้าใส่!

"จางเย่ คุณมีอะไรอยากจะพูดไหมครับ?"

"รายการคุณโดนระงับการเผยแพร่ ในอินเทอร์เน็ตก็เถียงกันใหญ่โต คุณเห็นว่ายังไงบ้างคะ?"

เรื่องคราวนี้ไม่เล็กเลยจริงๆ สถานีโทรทัศน์ในเซี่ยงไฮ้ หนังสือพิมพ์ทั้งหลายในเซี่ยงไฮ้ สื่อทั้งใหญ่ทั้งเล็กรวมกันสิบเจ็ดเจ้า นักข่าวกับตากล้องอีกยี่สิบสามสิบคน!

จางเย่มองพวกเขา

ฉันมีอะไรอยากพูดงั้นเรอะ?

ตอนนี้ฉันอยากจะบอกไอ้หลี่เทานั่นประโยคหนึ่ง --- เอ็งไม่ปล่อยให้ข้าทำงาน! เอ็งแม่*ไม่คิดจะปล่อยให้ข้าอยู่ของข้าดีๆ! ค่าตอบแทนของการฉุดรั้งจางเย่คนนี้เอาไว้....มันแพงโว้ย!




*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./65.md)