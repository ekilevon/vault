##บทที่ 265 ระหว่างการถ่ายทอดสด!
ในห้องประชุม

บริเวณข้างห้องประชุม

หวังสยงกับจางเย่หลบจากเหล่านักข่าวที่คอยเฝ้าจ้องอยู่ เมื่อแสดงบัตรผ่านจาก SARFT พนักงานก็ปล่อยให้เข้าไป ภายในมีทีมงานและพิธีกรของรายการที่ถูกสั่งระงับการถ่ายทอดอยู่บางส่วนแล้ว ข้างแท่นโพเดียม จางเย่เห็นชายลงพุงที่เข้ามาประกาศคำสั่งระงับการถ่ายทอดก่อนหน้านี้ เขาคือหลี่เทา ซึ่งอยู่กับทีมงาน SARFT เซี่ยงไฮ้

หลี่เทากำลังสั่งการ

"ไมโครโฟนเช็กเรียบร้อยครับ"

"ผอ.หลี่ ไม่มีปัญหาแล้วครับ"

"งานแถลงข่าวครึ่งชั่วโมงจะถูกถ่ายทอดสดในพื้นที่เซี่ยงไฮ้ พวกนี้ก็คือพวกแกนนำรายการที่เราคว้าเอาไว้ได้ เป็นตัวเอ้เลยทีเดียว อย่าให้ผิดพลาดล่ะ อย่าให้มีเรื่องอะไรขึ้นมาอีก กระดาษแผ่นนั้นเตรียมคำถามเอาไว้แล้ว อย่าให้มีปัญหา!"

"พวกเราทราบครับ"

"ไว้ใจได้เลยครับ ผอ.หลี่"

หลี่เทาพูดจบก็มองไปยังพวกจางเย่ที่ยืนห่างออกไป ไม่ได้แสดงอาการอะไรออกมา ก่อนหันไปหาตัวคนของ SARFT ที่รับผิดชอบ "เสี่ยวเจิง ตอนที่นายจัดการลำดับงาน พอถึงตอนของช่องเหวยหว่อกับตงชู ปล่อยให้นักข่าวยิงคำถามได้เลย ส่วนการวิพากษ์ของคนอื่นนายไม่ต้องสนใจ คุมเวลาให้ดี ครึ่งชั่วโมง ต้องให้เสร็จเรียบร้อยทันเวลา"

เสี่ยวเจิงตื่นตระหนก "ครับหัวหน้า"

หลี่เทาพยักหน้าน้อยๆ เดินจากไปด้วยความพึงพอใจ

เสี่ยวเจิงไม่ได้ถามไถ่อะไรมากความ เพราะเขารู้ดีอยู่แล้ว ช่องตงชู? ก็คือบริษัททีวีออนไลน์หน้าใหม่ที่เพิ่งก่อตั้งขึ้นในปีนี้ ตอนนั้นคณะกรรมการปล่อยให้ผ่านไป แต่บริษัทนี้ทำตัว 'นอกคอก' อยู่บ้าง ไม่สุงสิง ทั้งไม่เข้ามา 'คารวะ' ทีมงาน SARFT ทำให้ทางฝ่าย SARFT เซี่ยงไฮ้ใช้เวลาอยู่หลายเดือนก่อนจะแจ้งคำสั่งไม่อนุมัติลงมา เมื่อเป็นเช่นนั้น เสี่ยวเจิงจึงคิดว่า ผอ.หลี่ต้องการให้จัดการพวกเขาแน่นอน ส่วนเหวยหว่อ? เสี่ยวเจิงไม่รู้แน่ชัดสักเท่าไร แต่พวกนี้คงต้องล่วงเกิน ผอ.หลี่เทาแน่นอน อาจเป็นเรื่องผลประโยชน์หรือเรื่องอื่น ก็ไม่ใช่สิ่งที่คนระดับเสี่ยวเจิงจะเข้าไปรู้ได้ พูดสั้นๆ คือ ประกาศิตของหัวหน้าต้องได้รับการบังคับใช้เท่านั้น


……


จางเย่ไม่รู้ว่าทางนั้นพูดอะไรกัน เขาอยู่รวมกลุ่มกับเหล่าพิธีกร ทุกคนดูเหมือนจะรู้จักกันมาก่อน คงจากการดูรายการของอีกฝ่ายทั้งที่ไม่เคยพบปะกัน ถึงอย่างนั้นพวกเขาต่างรับรู้ได้ว่าอีกฝ่ายเจอปัญหาเช่นเดียวกัน การแสดงออกกับอีกฝ่ายจึงใกล้ชิดกันมากขึ้น

"อาจารย์จาง?"

"อาจารย์โจวฮ่าว"

"อาจารย์เฉิน คุณก็มาด้วย?"

หลายคนยืนสนทนากัน เพียงแต่ในบทสนทนานั้นเต็มไปด้วยเสียงถอนหายใจ

พิธีกรชื่อโจวฮ่าวกระซิบ "พวกคุณว่านี่เป็นเรื่องอะไรกัน? ทั้งที่ทำรายการเรียบร้อยดีแท้ๆ อยู่ๆ ก็จัดการสั่งให้หยุดต้องหยุด"

อาจารย์เฉินมองเขา "นายไปล่วงเกินใครรึเปล่า?"

โจวฮ่าวเงียบไป "เฮ้อ ช่างเถอะ"

อาจารย์เฉินพูดด้วยความโกรธเคือง "ฉันนี่แหละซวยสุด ฉันเป็นแค่พิธีกรรายการเด็กนะ! จู่ๆ มาสั่งให้ฉันหยุดฉายรายการ แบบนี้มันบีบคนออกจากวงการชัดๆ เลยใช่ไหม?"

พิธีกรอีกคนกล่าว "ตอนที่ช่องตงชูเรารายงานเข้าไปขออนุมัติรายการ ไม่ใช่ว่ามีเรื่องขัดแย้งกับกอง SARFT เหรอ? นี่คือการเอาคืนเรื่องตอนนั้นไงล่ะ"

คำพูดเหล่านี้พวกเขาไม่กล้าพูดกับคนอื่น แต่กับเหล่าทหารพ่ายทัพที่มีศัตรูร่วมกันเช่นนี้ ยังจะมีอะไรไม่กล้าพูดกันอีกล่ะ? ถึงแม้จะไม่พูด ทุกคนล้วนเข้าใจกระจ่างแจ้ง

โจวฮ่าวกล่าวอย่างโกรธเคือง "ที่ควรแบนไม่แบน ที่ไม่ควรแบนดันมาแบน! อาจารย์จางเองก็ฝืนทนอยู่ใช่ไหมล่ะ? ฉันดูรายการคุณแล้วสนุกจริงๆ นะ พวกรายการที่ก๊อปปี้คุณมีอยู่ตั้งมาก แต่ว่าผลเป็นยังไง? รายการดีๆ ดันโดนแบนกันหมด!"

จางเย่ถาม "ทำไมถึงไม่แบนทอล์คโชว์พวกนั้นด้วยล่ะ?"

อาจารย์เฉินถอนหายใจ "ฉันได้ยินมานะ แต่อาจจะไม่จริงก็ได้ เห็นว่าพวกเจ้าของรายการก๊อปปี้สองสถานีนั่นมีความสัมพันธ์กับหลี่เทาที่เป็นคนควบคุมแผนงานครั้งนี้ไม่เลว ดูเหมือนว่าตอนขออนุมัติรายการก็ใช้เส้นสายทางนี้ด้วย ไม่แค่นั้นนะ การโยกย้ายตำแหน่งใน SARFT เซี่ยงไฮ้รอบนี้ หลี่เทาน่าจะได้เลื่อนขั้นแน่ๆ เพราะงั้นน้ำหนักของหลี่เทาในคณะกรรมการถึงได้เพิ่มขึ้นเรื่อยๆ เขาบอกอะไรก็ได้อย่างนั้น บริษัทเราก็คุยกับระดับบนๆ ของทีม SARFT มาหลายคนแล้วนะ แต่สุดท้ายก็ไร้ประโยชน์ เฮ้อ เรื่องนี้อย่าให้คนนอกรู้เชียว รู้กันเองแค่นี้ก็พอ ยังไงซะโลกมันก็ต้องเป็นงี้แหละ!"

มีพิธีกรหญิงคนหนึ่งถามขึ้น "บทความวิพากษ์ตัวเอง พวกคุณเตรียมกันหรือยังคะ?"

"เตรียมอะไรล่ะ" อาจารย์เฉินกล่าว "พูดแค่สองประโยคก็พอแล้ว ทำรายการกันมาตั้งนาน แค่นี้ยังทำไม่ได้เหรอ?"

โจวฮ่าวพูดเคืองๆ "ไม่อยากไปเลยสิพับผ่า!"

"ไม่ขึ้นไปแล้วจะทำอะไรได้?" อาจารย์เฉินกล่าว "หลี่เทาสั่งลงมา งัดข้อกับหมอนั่นแล้วต่อไปจะทำงานในเซี่ยงไฮ้ได้ยังไง? ตราบเท่าที่ยังอยู่ในวงการนี้ ก็ต้องถือว่าพวกนั้นเป็นหัวหน้าล่ะ!"

โจวฮ่าวแย้ง "แต่ว่ารายการฉันมันไม่มีปัญหาอะไรเลยนะ! ฉายมาตั้งครึ่งปีแล้ว! ตอนที่พวกเขาตรวจสอบทำไมไม่บอกอะไร? ทำไมไม่ปล่อยให้พวกเราแก้ไขก่อน?"

อาจารย์เฉินมองเขา "ขนาดฉันทำรายการเด็กยังโดนแบน เหอๆ เหตุผลในการแบนยังหาว่าเผยแพร่ข้อมูลที่เป็นพิษภัยต่อเด็กและเยาวชนอีก นายน่ะถือว่ายังดี"

เมื่อได้พูดคุยแลกเปลี่ยนกับทุกคน จางเย่ยิ่งเห็นเหตุการณ์ได้ชัดเจนขึ้น ที่ว่าครั้งนี้เป็นการจัดการเพื่อไม่ให้เป็นเยี่ยงอย่างแก่สังคมนั้น ความจริงเป็นหลี่เทาลอบแสวงหาผลประโยชน์ลับๆ ต่างหาก! รายการของพวกเขาจะเป็นอย่างไร หลี่เทาหรือจะใส่ใจ? เขาสนใจเพียงแค่สิ่งที่ดีกับเขาเท่านั้นแหละ! อย่างไรก็ตามจางเย่และพิธีกรคนอื่นๆ ล้วนถูกหลี่เทาใช้เป็นเบี้ยเพื่อเชือดทิ้งเท่านั้น!

อีกด้านเหล่านักข่าวต่างกรูกันเข้ามา

คนของ SARFT จัดที่นั่งให้ทุกคน จางเย่และพวกพากันนั่งประจำที่ของตัวเอง

ห้านาทีต่อมา

เสี่ยวเจิงจาก SARFT นั่งอยู่บนเวทีประกาศว่า "ต่อไปนี้ งานแถลงข่าวเริ่มขึ้นแล้ว ขอเชิญผู้อำนวยการหลี่ หลี่เทาขึ้นมาประกาศรายชื่อรายการซึ่งถูกสั่งลงโทษให้ระงับการถ่ายทอดครับ”

หลี่เทาก้าวขึ้นเวทีอย่างมาดมั่น "สวัสดีพี่น้องนักข่าวทุกท่านครับ"

จากนั้น เขาเริ่มประกาศรายชื่อรายการที่ถูกระงับการถ่ายทอดทีละรายการ ไม่ว่าจะเป็น ‘บิกินีออนไลน์โชว์’ ‘จางเย่ทอล์คโชว์’......

กล้องเริ่มทำงาน การถ่ายทอดสดเริ่มขึ้นแล้ว บรรดาผู้ชมที่ให้ความสนใจต่อเหตุระงับการถ่ายทอดรายการทีวีจำนวนมากต่างนั่งรอชมอยู่หน้าโทรทัศน์ คนท้องถิ่นบางส่วนที่รับสัญญาณจากช่องท้องถิ่นเซี่ยงไฮ้ไม่ได้ ต่างเข้าไปดูทางอินเทอร์เน็ตที่มีการถ่ายทอดสดไปพร้อมกัน ซึ่งเวลาเหลื่อมช้าไปสิบวินาที

ด้านล่างเวทีในห้องประชุม

หวังสยงหันมาถาม "คิดรึยังว่าจะพูดอะไร?"

"ครับ คิดไว้แล้ว" จางเย่พยักหน้า

หวังสยงตบบ่าเขา "ไม่ยุติธรรมกับนายเลย แต่ว่า...ไม่มีทางอื่นแล้ว"

SARFT --- ในสายตาของพวกเขาแล้วคือมีดเล่มหนึ่งที่แขวนไว้เหนือศีรษะของทุกคน หากคำสั่งประกาศออกมา พวกเขาไม่กล้าไม่ปฏิบัติตาม

ประกาศจบแล้ว

หลี่เทาไม่ได้พูดอะไรต่อ ทว่ากลับเดินลงจากเวทีมานั่งอยู่ที่เก้าอี้แถวแรกสุด

เสี่ยวเจิงรับไมโครโฟนมาต่อ เริ่มขั้นตอนต่อไป คือการให้ผู้สื่อข่าวซักถามและวิพากษ์วิจารณ์กลุ่มผู้เกี่ยวข้อง

ลำดับแรกคืออาจารย์โจวฮ่าวกับชายวัยกลางคน คนพูดคือชายวัยกลางคน เขาเป็นผู้กำกับรายการที่โดนระงับการถ่ายทอดไป “ในฐานะสื่อโทรทัศน์สาธารณะ พวกเราควรจะมีหน้าที่..." เขาพูดเสียยืดยาว ท้ายสุดจึงกล่าวว่า "ดังนั้น ผมขอเป็นตัวแทนของสถานีฯ และทีมงานรายการ กล่าวคำขอโทษต่อสาธารณชนมา ณ ที่นี้ครับ"

หลี่เทายิ้ม พยักหน้าอย่างพึงพอใจ

คนที่สองที่ขึ้นมาคืออาจารย์เฉินและเหล่าทีมงาน

แต่ขณะที่อาจารย์เฉินกำลังจะพูดนั่นเอง เสี่ยวเจิ้งซึ่งรับผิดชอบการแถลงข่าวก็หันไปบอกกับนักข่าวว่า "ขอเชิญทุกคนตั้งคำถามได้ตลอดเวลาครับ"

ฝูงนักข่าวที่คันปากเป็นทุนเดิม พอฟังประโยคนี้ก็เริ่มยิงคำถามใส่ทันที!

"อาจารย์เฉิน ทำไมคุณถึงทำรายการเด็กแบบนี้ล่ะครับ?"

"รายการเด็กสำคัญต่อการศึกษาของเด็กนะคะ สำหรับข้อมูลที่มีพิษภัยเช่นนี้มีผลกระทบต่อพัฒนาการของเด็กอย่างรุนแรง กลายเป็นเงามืดของเด็กได้ คุณอยากพูดอะไรไหมคะ?"

เพียงครู่เดียวก็เกินสิบคำถามไปแล้ว!

สีหน้าของอาจารย์เฉินเปลี่ยนเป็นปั้นยากขึ้นเรื่อยๆ แทบจะเป็นบ้าขึ้นมากับคำถามทั้งหลาย! โชคดีที่มีเพื่อนร่วมงานเตือนไว้ เขาถึงพอจะข่มกลั้นไว้ได้ "ผมขอแสดงความเสียใจอย่างที่สุด ขอโทษครับ" กล่าวจบ เขาก็ค้อมตัวลงเล็กน้อย แววตาเต็มไปด้วยความเคืองแค้นและอับอาย! เขาเป็นแค่พิธีกรรายการเด็กธรรมดาๆ คนหนึ่ง! แค่เพราะป้าของกระต่ายน้อยถูกหมีกิน ถึงกับต้องตั้งข้อหาว่าเขาเผยแพร่ข้อมูลเป็นพิษภัย!? อาจารย์เฉินทำงานมาสิบกว่าปี ไม่เคยทำอะไรผิดพลาดมาก่อน แล้วยังต้องมายอมก้มหัวต่อหน้าผู้คนเนี่ยนะ! ต้องมายอมรับความผิดที่ไม่ใช่ความผิดอะไรด้วยซ้ำไป!

ทำไม?

เพราะอีกฝ่ายคือ SARFT ไง!

อาจารย์เฉินกับพิธีกรคนอื่นๆ ไม่กล้าพูดอะไร ทั้งไม่อาจพูดอะไรได้ พวกเขาทำได้เพียงทำตามที่หลี่เทาสั่งให้ทำ ไม่มีทางโต้แย้ง ไม่มีพื้นที่ให้ถกเถียง ถ้าพวกเขาต่อล้อต่อเถียง อาจจะไม่ใช่เพียงแค่โดนระงับรายการ แต่เป็นตัวบุคคลที่จะโดนสั่งห้ามออกอากาศในเซี่ยงไฮ้ ถึงแม้ว่าจะออกจากเซี่ยงไฮ้ไปหางานทำที่อื่น หลบเลี่ยงอำนาจของ SARFT เซี่ยงไฮ้ แต่ตราบใดที่หลี่เทายังอยู่ในอำนาจ ไม่มีทางรอดไปได้โดยดีแน่! SARFT ของพื้นที่อื่นต่างก็ใส่กางเกงตัวเดียวกัน หลี่เทาจะไร้เส้นสายได้เหรอ?

ต่อจากนั้นเป็นพิธีกรหญิงคนหนึ่งขึ้นไปบนเวที ดูจากอายุแล้วไม่ได้โตกว่าจางเย่เท่าไร อาจจะเพิ่งจบมาจากมหาวิทยาลัยเสียด้วยซ้ำ หลังจากเธอกล่าววิพากษ์ตนเองจบ มองไปเห็นฝูงนักข่าวจ้องจับภาพอยู่ไม่พอ ยังเหลือบไปเห็นรอยยิ้มเหยียดหยันที่มุมปากของหลี่เทาด้วย น้ำตาที่สะกดกั้นไว้พลันไหลนองหน้า!

เธอร้องไห้!

ทนต่อไปไม่ไหวแล้วนะ!

หวังสยงไม่กล้าเงยหน้าขึ้นไปดู มือกำหมัดจนขึ้นสันกระดูก บรรดาพิธีกรที่มีศัตรูร่วมคนเดียวกันต่างขบเขี้ยวเคี้ยวฟันกรอด ไอ้พวก SARFT มันจะข่มเหงคนกันเกินไปแล้ว!

เหล่านักข่าวเมื่อเห็นน้ำตาของพิธีกรหญิงต่างหรี่ตาลงชั่วขณะ สีหน้าไม่แสดงอารมณ์ แต่ในใจนึกทอดถอน พูดกันตามตรง พวกเขาเองก็รู้เรื่องของรายการของพิธีกรคนนี้ ความจริงแล้วก็ไม่ใช่เรื่องใหญ่อะไร ในพื้นที่เซี่ยงไฮ้ ยังมีรายการที่มีปัญหายิ่งกว่าของพวกเธออีก แต่สุดท้ายกลายเป็นว่ารายการนี้กลับไม่รอด ก็แค่ถูกลากออกมาเป็นเยี่ยงอย่าง!

แล้วมีวิธีไหน?

นี่เป็นวงการบันเทิงนะ!




*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./66.md)