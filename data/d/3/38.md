##บทที่ 238 : เริ่มอัดรายการทอล์คโชว์!
สองวันต่อมา

เช้าตรู่วันอาทิตย์

จางเย่ไม่ได้ถูกปลุกขึ้นมาด้วยนาฬิกา ทว่าตื่นขึ้นมาเอง บิดขี้เกียจยืดร่างอย่างสุขสบาย ขณะลุกขึ้นจากเตียงก็มองไปเห็นประตูห้องของต่งซานซานเปิดอ้าไว้ หลายวันมานี้เธอเองก็ยุ่งอยู่กับรายการใหม่จึงออกไปทำงานแต่เช้าแล้วเรียบร้อย ส่วนบนโต๊ะมีอาหารเช้าอุ่นๆ วางไว้ให้ชายหนุ่ม

เป็นน้ำเต้าหู้

กับปาท่องโก๋

เป็นสิ่งที่ต่งซานซานตั้งใจเอามาฝากเขาแน่นอน

จางเย่รู้สึกอบอุ่นใจมากๆ ล้างหน้าแปรงฟันแล้วกินมื้อเช้า จากนั้นถึงไปอาบน้ำอุ่นอย่างสบายใจเฉิบ ออกมาแล้วก็ยังเอนกายลงบนโซฟาเปิดดูข่าวทางโทรทัศน์ สองวันมานี้จางเย่ยุ่งจนไม่รู้เหนือใต้ออกตก ใช้คำว่าหัวหมุนมาอธิบายยังนับว่าน้อยไป ฝ่ายพร็อพก็เขา เสื้อผ้าก็เขา วางแผนงานก็เป็นเขา กำกับก็ยังเป็นเขาอีก! ยังดีที่ทำฉากเวทีเสร็จเรียบร้อยไปแล้ว ทันเวลาพอดีที่วันนี้ ‘จางเย่ทอล์คโชว์’ จะอัดรายการเป็นวันแรก เมื่อวานจางเย่กลับมาเร็ว นานมากแล้วที่เขาไม่ได้นอนหลับอย่างสบายใจขนาดนี้ ช่วยไม่ได้ ตอนอัดรายการอย่างน้อยต้องมีแรงกายแรงใจที่สมบูรณ์พร้อม ไม่ใช่เดินง่วงงุนไปอัดรายการนี่นะ

ข่าวเช้าเริ่มออกอากาศแล้ว

"ดัชนี CSI[1] ร่วงอีกแล้ว!"

"เดือนนี้มีคนกระโดดตึกตายไปสามคน!"

"ผู้เชี่ยวชาญวิเคราะห์ว่าการที่ดัชนีจะร่วงลงไปต่ำกว่าหนึ่งพันห้าร้อยจุดเป็นแค่เรื่องของเวลาเท่านั้น"

"ทั่วประเทศเริ่มแผนการเดินทางสีเขียว ไม่ขับรถส่วนบุคคล ใช้แค่บริการขนส่งมวลชนตามอย่างต่างชาติ"

"แผนการมุ่งขึ้นเหนือ[2] ทำให้จังหวะชีวิตในหัวเมืองใหญ่เร็วขึ้น ผู้คนจำนวนมากไม่สามารถแบกรับความเร็วของจังหวะเช่นนี้ได้และเลือกที่จะจากลาหัวเมืองเหล่านี้ไปอย่างต่อเนื่อง"

จางเย่นั้งจ้องดูข่าวตาไม่กระพริบ เพราะต้องการหาข้อมูลข่าวใหม่ๆ สักหน่อย จากนั้นถึงค่อยตัดสินใจว่าจะใช้ข่าวไหนไปเล่าดี เพราะว่ารูปแบบของทอล์คโชว์คือความทันเหตุการณ์ ต้องการเรื่องที่เป็นกระแสมาเล่าใหม่ให้คนฟังยิ้มไปด้วยได้ ดังนั้นจางเย่จึงไม่สามารถสุ่มเอาบทของรายการทอล์คโชว์จากโลกเดิมมาเล่นได้ ส่วนโลกทางนี้ก็มีเหตุการณ์ที่คล้ายๆ กันเกิดขึ้นด้วย อืม ถ้าปล่อยให้หัวหน้าแผนกรู้ว่าจางเย่คนนี้จนถึงวันอัดรายการยังไม่มีเนื้อหารายการของมาร*ามันอยู่ล่ะก็ หัวหน้าแม่*นั่งทับเขาตายแน่ๆ! ทว่านี่คือรูปแบบของจางเย่ เขาทำงานด้วยความบ้าบิ่นเช่นนี้มาแต่ไหนแต่ไรแล้ว ในสมองของเขามีเรื่องราวมากมาย อยากจะใช้อะไรก็หยิบออกมาใช้ได้หมด มีเหตุมีผลทั้งยังเหมาะสมกับเหตุการณ์ที่สุด นี่คือความสามารถแสนยิ่งใหญ่ขั้นสุดของเขาเชียว!

รายการข่าวจบลง จางเย่คิดเนื้อหาคร่าวๆ ของรายการออกมาได้ในที่สุด แม้ว่าเขาไม่ได้จดบันทึก แต่เขารู้อยู่แล้วว่าตอนแรกควรจะพูดอะไร

เข้าไปดูบนอินเทอร์เน็ตอีกที วันนี้ที่นั่งรอบอัดรายการของ ‘จางเย่ทอล์คโชว์’ แจกจ่ายออกไปเสร็จเรียบร้อยแล้ว ผู้ชมเหล่านี้นอกจากพวกคนในก็จะเป็นผู้คนภายนอกซึ่งส่วนใหญ่ล้วนลงชื่อทิ้งไว้ในระบบออนไลน์แล้วรอสุ่มผู้โชคดีออกมา ไม่ว่าใครก็สามารถเข้าร่วมได้ ถือว่ายุติธรรมดี เพิ่มความสัมพันธ์กับผู้คนบนอินเทอร์เน็ต ทั้งยังสามารถเพิ่มความสนใจและความดึงดูดใจได้อีกด้วย

ที่นั่งแจกจ่ายให้กับผู้โชคดีทั้งหกสิบคน

"เหอๆ ฉันชนะแล้ว โชคดีโคตรๆ!"

"ชนะอะไรน่ะ? หวยเหรอ?"

"ที่นั่งรอบอัดรายการของ ‘จางเย่ทอล์คโชว์’ น่ะ!"

"เฮ้อ มีให้อะไรต้องดีใจ? ไอ้ทอล์คโชว์อะไรนั่นถ้าน่าดูก็แปลกแล้ว เอาให้ฉันก็ไม่เอา ไปนอนยังจะดีกว่ามั้ง?"

"คอมเมนต์แรก ฉันก็คิดนะว่าโฆษณาของ ‘ฉันจะเป็นกระบอกเสียงให้ตัวเอง’ นั่นไม่เลวเลย ความเคลื่อนไหวเองก็ก้าวใหญ่ แต่ว่ารายการใหม่นี่เกี่ยวกับอะไรยังไม่รู้เลย คงแค่รายการที่ไปเอามุกตลกตามเน็ตมาเล่นให้ฟังน่ะสิ ยังจะมีอะไรให้ดู? นี่ไม่ได้แปลว่าเห็นคนดูเป็นตัวตลกหรอกเหรอ! ฮ่าๆ ที่นายสุ่มได้ตั๋วนี่ไม่ใช่นายโชคดีหรอก ความจริงคือมีคนสมัครน้อยต่างหาก ใครสมัครก็ได้ไปทั้งนั้นแหละ!"

"อย่าพูดแบบนั้นสิ ฉันแค่อยากไปดูสภาพสักหน่อยว่าไอ้เจ้าทอล์คโชว์นี่มันจะห่วยได้ถึงขนาดไหน กลับมาจะได้ด่าได้ถูกไง!"

"เมนต์บนช่างเป็นวีรบุรุษ เสี่ยงอันตรายฝ่าดงกับระเบิดให้พวกเรา!"

"ฮ่าๆ ฉันเองก็คาดหวังกับรายการใหม่ของจางเย่อยู่นะ คาดหวังว่าจะโดนคนด่ามากแค่ไหน! ไอ้เจ้าจางเย่นี่ก็จริงๆ เลย ทั้งที่รายการเดิมคุณภาพไม่เลวอยู่แล้ว ไปคุยประวัติศาสตร์ต่อไม่ดีกว่าเหรอ? ทำไมต้องมาทำรายการที่ทั้งโลกยังไม่เคยได้พบได้เห็นด้วยล่ะ รนหาที่ตาย! ก่อนหน้านี้ฉันชอบจางเย่มากนะ แต่ว่าตอนนี้กลับกันแล้ว รายการนี้ทำให้ฉันผิดหวังมาก ต่อไปนี้ทุกวันก่อนกินข้าวก่อนเข้านอนฉันจะด่าไอ้จางเย่นี่แหละ! รักลึกล้ำแค้นยืนยาว คราวนี้จางเย่ตกต่ำมาก"

"เฮ้อ น่าเสียดาย น่าเสียดาย"

"หมอนั่นไม่รับผิดชอบเกินไปแล้วนะ"

"นั่นสิ แค่หยิบเอามุกในเน็ตสุ่มๆ มาทำรายการเหรอ? โคตรดูถูกคนดูเลยนะ! มีแต่คนโง่ๆ เท่านั้นแหละจะไปดูทอล์คโชว์ของมันน่ะ!"

กระแสของ ‘ผมจะเป็นกระบอกเสียงให้ตัวเอง’ จางไปแล้ว ผู้คนที่เกลียดชังจางเย่จำนวนมากโผล่หน้าออกมาค่อนแคะก่นด่ารายการใหม่ของเขาอีกครั้ง!

จางเย่ชินชาไปเสียแล้ว ไม่ได้ใส่ใจอะไร

ทว่าทันใดนั้น บุคคลที่ได้รับการยืนยันตัวตนจากเวยป๋อโพสต์ข้อความลงไป!

เป็นรองหัวหน้าสถานีแซ่เจี่ยที่จางเย่เคยทำงานด้วยตอนอยู่สถานีวิทยุนครหลวง คนนี้เองที่ตามไปบีบคั้นกดดันจางเย่ทุกที่ การที่จางเย่ลาออกจากสถานีวิทยุเป็นเพราะไปหักหน้าคนนี้เอง! เห็นรองหัวหน้าสถานีเจี่ยกล่าวว่า "ตอนแรกสถานีวิทยุของเราไม่อยากให้จางเย่ไป มาตอนนี้ดูเหมือนจะเป็นการตัดสินใจที่ถูกต้องที่สุด คนบางคนแค่ประสบความสำเร็จนิดหน่อยก็ผยองจนหน้ามืดตามัว เห็นว่าตัวเองนั้นฉลาดที่สุดในโลก สามารถทำรายการที่โลกนี้ไม่เคยมีมาก่อนได้ ตอนนี้ผมรู้สึกว่าน่าตลกจริงๆ เหวยหว่อถือเป็นรายใหญ่แห่งวงการเว็บทีวี ผมไม่เข้าใจจริงๆ ว่าทำไมพวกคุณถึงปล่อยให้รายการแบบนี้ได้ออกอากาศ? วิสัยทัศน์เชิงศิลปะกับการตัดสินใจของคุณไปอยู่ที่ไหนกัน? ขอแค่เป็นคนที่มีสายตาสักหน่อยจะต้องรู้ว่ารายการทอล์คโชว์นี่ไม่มีทางประสบความสำเร็จได้!"

ต่อด้วย ดีเจของสถานีวิทยุนครหลวงเจี่ยเหยียนได้ออกมาพูด เขาเป็นญาติของรองหัวหน้าสถานีเจี่ย "ไอ้รายการนี่เรียกว่าทอล์คโชว์? ฉันว่าเรียกรวมมุกตลกจะเหมาะกว่านะ แบบนี้ก็ถือเป็นรูปแบบรายการใหม่ได้เหรอ? ถึงทางบริษัทนั้นจะไม่ได้ลงรายละเอียดเกี่ยวกับรายการไว้มากนัก แต่ฉันก็ยังดูไม่ออกอยู่ดีว่ามันเป็นรูปแบบใหม่ตรงไหน แค่เอามุกตลกมาร้อยเรียงกัน แบบนี้เรียกว่าเป็นความสามารถได้แล้ว? เฮอะ เด็กประถมก็ทำได้!"

ตามด้วย จางเหย่ ดีเจประจำสถานีวิทยุนครหลวงที่เป็นลูกของเพื่อนตายของหัวหน้าสถานี คนที่ถูกจางเย่ใช้ขนมปังโชคดีปล้นรางวัลไมโครโฟนเงินนั่นเอง เขาออกมาแสดงความคิดเห็นในแง่ร้ายได้หนักกว่าอีก "ก่อกวนให้ฝุ่นตลบ บดบังสายตาของผู้คน ใช้คำพูดจาหลอกลวงคนทั่วโลกทั้งเพ ผมแนะนำว่าทุกคนไม่ต้องไปดูจางเย่ทอล์คโชว์นี่หรอก รายการแบบนี้ดูไปก็เสียเวลาเปลืองพลังงาน ไม่คุ้มค่าแก่การดูเลยสักนิด!"

"เจ๋งอ่ะ!"

"สนับสนุนอาจารย์เสียวเหย่!"

"พูดได้ดี รายการแบบนี้มันห่วยแตกมาก!"

ด้านล่างมีแฟนคลับชาวเวยป๋อไม่น้อยเข้ามาคอมเมนต์

จางเย่ไม่โกรธ กลับฉีกยิ้มระรื่น มองเห็นชื่อที่คุ้นเคยเหล่านี้ ถ้าพวกนี้ไม่โผล่หัวออกมาตัวเขาเองก็คงลืมๆ ไปแล้ว ตอนที่จางเย่ประสบความสำเร็จอย่างร้อนแรงหลังจากเปลี่ยนงานไปอยู่ที่สถานีโทรทัศน์ คนพวกนี้ไม่มีออกมาส่งเสียงสักคำ แต่ตอนที่จางเย่ต้องการออกมาทำรายการ คนพวกนี้กลับออกมาแสดงความเห็นเชิงลบกับ ‘จางเย่ทอล์คโชว์’ เสียวุ่นวาย พวกนายแม่*อยากออกมาถมหินลงบ่อสินะ?

ก็แค่เด็กน้อยไม่กี่คน!

จางเย่ไม่แม้แต่จะไปตอบต่อล้อต่อเถียงกับพวกเขา ยังมีคำนั้นอีก คำที่เขาทิ้งไว้ตอนที่ออกจากสถานี -- ไม่ต้องร่ำร้องไป พวกเราคอยดูกันไปเถอะ!

กริ๊งๆๆ เสียงโทรศัพท์มือถือดังขึ้น

จางเย่คาดไม่ถึงว่าคนที่โทรมาคือหูเฟย หัวหน้าคนเก่าของเขาจากสถานีโทรทัศน์ครหลวง "สวัสดีครับหูเกอ ทำไมถึงได้โทรหาผมได้ล่ะ?"

หูเฟยถาม "เธอจะทำรายการทอล์คโชว์นั่นจริงเหรอ?"

จางเย่หัวเราะ "แน่สิ คุณก็ไม่เห็นด้วยเหรอ?"

"เด็กอย่างเธอนี่นะ ขวัญใหญ่เกินไปแล้ว" หูเฟยไม่ได้บอกว่าไม่เห็นด้วย แต่ว่าน้ำเสียงนั้นแสดงความหมายออกมาอย่างชัดแจ้งว่าต้องการมาตักเตือน

จางเย่ตอบกลับอย่างอารมณ์ดี "ตัวผมไม่มีที่ดีอะไรหรอก มีแค่ขวัญนี่แหละที่ใหญ่หน่อย"

หูเฟยหัวเราะร่ากล่าว "สู้ๆ ล่ะ พรุ่งนี้ฉันจะรอดู พวกเสี่ยวหลวี่ ต้าเฟยก็เอาใจช่วยเธออยู่นะ อย่าให้พวกเราผิดหวังล่ะ!"

จางเย่พูดอย่างสงบว่า "ผมทราบครับ"

วางสายเสร็จ จางเย่มองเวลาแล้วจึงออกจากบ้านไป



………………...



เก้าโมงครึ่ง

ห้องอัดหมายเลขเจ็ด บริษัทเหวยหว่อ

ห้องแต่งตัวหลังเวที จางเย่นั่งเรียบร้อยอยู่หน้ากระจก ปล่อยให้ช่างแต่งหน้าหญิงจัดการเขา จะว่าไปแล้ว นี่เป็นครั้งแรกเลยตั้งแต่เกิดที่จางเย่ต้องแต่งหน้า ก่อนหน้านี้แค่จัดแต่งผมเท่านั้น ยิ่งตอนที่อยู่สถานีวิทยุนี่ไม่ต้องทำอะไรเลยด้วยซ้ำเพราะไม่ได้เห็นหน้า ตอนอยู่ที่สถานีโทรทัศน์ เนื่องจากเป็นรายการเล่าเรื่องประวัติศาสตร์ หน้าเขาเองก็ไม่ได้หมองคล้ำ ดังนั้นจึงไม่ต้องทำอะไร แต่ว่าครั้งนี้ผิดแผกไป รายการคราวนี้เป็นรายการบันเทิง ดังนั้นข้อเรียกร้องต่อภาพลักษณ์พิธีกรจึงมากขึ้น ยิ่งเป็นการอัดรายการครั้งแรกยิ่งต้องแต่งให้ดี!

ช่างแต่งหน้าหญิงถามว่า "คุณอยากได้แบบไหนคะ?"

จางเย่ตอบ "แต่งให้ผมเหมือนทาเคชิ คาเนชิโร่[3]ก็พอครับ"

"....ทาเคชิ คาเนชิโร่นี่ใครน่ะ?" ช่างแต่งหน้าหญิงถามกลับอย่างงงงวย

"อืม งั้นก็เอาให้เหมือนดาราเกาหลีเถอะ" จางเย่เห็นว่าช่างแต่งหน้าสาวทำหน้าหัวเราะไม่ออกร้องไห้ไม่ได้ก็ยิ้มกล่าว "ล้อเล่นน่ะ ผ่อนคลายหน่อยสิ"

ช่างแต่งหน้าหญิงเสนอ "งั้นแต่งแบบธรรมดาๆ ไหมคะ?"

"ก็ได้ ตามคุณเลย" จางเย่เชื่อสายตาของผู้เชี่ยวชาญ

ขณะนั้น มีคนๆ หนึ่งวิ่งเข้ามาจากอีกทาง "อาจารย์จาง เสื้อผ้าจะเอาสีอะไรครับ? ยังเป็นสูทไหม? ให้ผมเอามาให้คุณหมดเลยไหม?"

จางเย่ตอบ "ตอนแรก เอาให้สีสดใสหน่อย สีแดงสีเขียวก็ได้ เอาให้เหมือนเทศกาลรื่นเริง"

"ได้ครับ ผมไปเอามาให้" พนักงานคนนั้นรีบวิ่งกลับไป

หูฟังที่เสียบคาในหูมีข่าวส่งต่อมา "ทุกคนฟัง อีกสามสิบนาทีจะปล่อยให้ผู้ชมเข้ามา ทุกคนโปรดตรงเวลาด้วยค่ะ"

จางเย่แม้เหมือนมีสามเศียรหกกร แต่ยังไม่สามารถทำงานทุกอย่างคนเดียวได้ อย่างช่างแต่งหน้าหรือช่างศิลป์ประกอบฉาก ดังนั้นรองประธานหวังสยงจึงใช้เวลาสองวันนี้จัดคนให้เขาหกเจ็ดคน ผู้มีอำนาจตัดสินใจสูงสุดในรายการคือจางเย่ คนทำคอนเทนต์กับออกแบบก็จางเย่คนเดียว ผู้ใต้บังคับบัญชาคือทั้งหกเจ็ดคนนั้น ความรับผิดชอบในภาระหน้าที่ใหญ่หลวงจริงๆ

"เสร็จแล้ว" ช่างแต่งหน้าหญิงดีดนิ้วดังเป๊าะ

จางเย่เพ่งสำรวจตนเองในกระจก มองเผินๆ เหมือนไม่ได้เปลี่ยนอะไร แต่เวลาเข้าหน้ากล้องแล้วจะเปลี่ยนไปอย่างยิ่งเพราะเรื่องของแสงไฟ "ได้แล้ว ไปกันเถอะ!"




====================================

[1] CSI คือ ดัชนีตลาดของบริษัทในเซี่ยงไฮ้และเสิ่นเจิ้น

[2] แผนการมุ่งขึ้นเหนือ (เป่ยซ่างกวง) มาจากชื่อย่อของหัวเมืองใหญ่ 3 เมือง ได้แก่ เป่ยจิง (ปักกิ่ง) ซ่างไห่ (เซี่ยงไฮ้) กว่างโจว (กวางเจา) ซึ่งเป็นแผนพัฒนาเศรษฐกิจของจีนให้เมืองทั้งสามก้าวทันโลก ประกาศใช้ในปี 2009

[3] ทาเคชิ คาเนชิโร่ คือ ดาราลูกครึ่งจีน - ญี่ปุ่นชื่อดัง

*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./39.md)