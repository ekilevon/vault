##บทที่ 291 : คือจางเย่!
บนแท่นเวที

เสียงของเฉาเหมิงเหมิงหยุดลง กลอนจบลงแล้ว

ทว่าจังหวะท่วงทำนองนั้น กลับดูเหมือนจะดังก้องอยู่ภายในห้องประชุม

“รัก---
ไม่ใช่รักแต่ความสูงตระหง่านของคุณ
แต่ยังรักในความมั่นคง
ของแผ่นดินใต้ตัวคุณ…”

ยากที่จะนึกได้ว่า เด็กสาวอายุน้อยเพียงเท่านี้ กลับสามารถขับกลอนบทนี้ออกจากปากได้ ทักษะในการอ่านเองก็นับว่าสมบูรณ์แบบ! เหล่านักเรียนครูบาอาจารย์และผู้ปกครองที่หน้าเวทีต่างเงียบงันหมด แตกต่างจากก่อนหน้านี้ ที่แม้ว่าจะเป็นเด็กร้องเพลงไม่ไพเราะ เต้นได้ไม่ดี ทุกคนก็ยังปรบมือให้กำลังใจกันบ้าง แต่สำหรับเฉาเหมิงเหมิงคนนี้ กลับไร้ซึ่งเสียงปรบมือเสียอย่างนั้น!

เป็นเพราะเหล่าผู้ฟังต่างอึ้งตะลึงงันไปหมดแล้ว!

ผู้อำนวยการยังคงไม่มีคำพูดหลุดออกมา ส่วนพิธีกรหญิงที่ข้างเวทียังคงยืนนิ่งอย่างงงงวย!

ขณะที่บรรดาผู้ชมหน้าเวทีต่างเริ่มถกเถียงกัน!

"เหย***!"

"กลอนอะไรวะ!"

"กลอนนี่มันสุดยอดเกินไปแล้ว!"

"ใช่ ไม่ใช่แค่ในเชิงถ้อยคำ แต่ยังรวมถึงความยอดเยี่ยมในอารมณ์กลอนด้วย!"

"ทำไมฉันถึงไม่เคยได้ยินกลอนนี่เลย? กลอนบทนี้ชื่ออะไร?"

"ฉันก็ไม่รู้ ไม่เคยได้ยินเหมือนกันนะ งานของใครละเนี่ย?"

เหล่าครูบาอาจารย์ในโรงเรียนมัธยมเองก็สงสัย พวกเขาไม่กล้าเชื่อหูของตัวเอง ทำไมกัน? ทำไมกลอนรักที่โดดเด่นจับใจทุกคนแบบนี้พวกเขาถึงไม่เคยรู้จักมาก่อน!?

เหล่าผู้ปกครองหันมาถกเถียงกันอึงอล

"แม่สาวน้อยนั่นคือใคร?"

"เหมือนจะชื่อเหมิงเหมิงนะ อ่านได้ดีมากเลย"

"อ่านได้ดี ที่ดีกว่าคือกลอนบทนี้!"

"สรุปแล้วนี่เป็นผลงานของมหากวีท่านไหนกัน? ทำไมถึงไม่คุ้นเลยล่ะ!"

ในสายตาของพวกผู้ใหญ่ ส่วนใหญ่ต่างรู้สึกถึงความรักลึกล้ำถึงแก่นที่ปรากฏอยู่ในกลอนบทนี้ได้ไม่ยาก งดงามเสียจนไม่ว่าใครที่ได้ฟังกลอนบทนี้ เหมือนได้เห็นภาพวาดอันสง่างามปรากฏอยู่ในห้วงความคิด ราวกับว่าพวกเขาหลุดเข้าไปในบทกลอน กลายเป็นต้นไม้นั้นเสียเอง!

แม้จะไม่ใช่พวกผู้ใหญ่ ในบรรดานักเรียนมัธยมต้นและมัธยมปลาย บางส่วนก็มีสีหน้าตื่นตะลึง ชัดเจนว่าที่ตื่นตะลึงเป็นเพราะกลอนรักที่พวกเขาไม่เคยได้ยินได้ฟังกันมาก่อน

"ว้าว! เหมิงเหมิงเยี่ยมมาก!"

"เหมิงเหมิงร้ายกาจสุดๆ!"

"กลอนบทนี้งดงามมากจริงๆ! ความรักที่บรรยายนั่นทำให้ผู้คนเปี่ยมไปด้วยความหวัง!"

"ฉันล่ะยอมใจเธอแล้ว! นี่สิถึงเรียกว่ากลอนรัก! เทียบกับพวกกลอนสมัยใหม่ในหนังสือเรียนนะ โคตรทรงพลังกว่าหนึ่งหมื่นแปดพันเท่า!"

ทันใดนั้น ไม่ทราบว่าใครเป็นคนเริ่ม

ป้าบ ป้าบ ป้าบๆๆๆ ด้านหน้าเวทีพลันมีเสียงปรบมือดังระรัวอย่างต่อเนื่อง!

ปะปนไปด้วยเสียงปรบมือจากนักเรียนบางคนที่ยังไม่ค่อยเข้าใจสักเท่าไร อย่างครึกครื้น ต่างจากพวกผู้ปกครอง ครู และครูใหญ่ทั้งหลายที่เข้าใจถึงความลึกล้ำในแง่วรรณกรรมและอารมณ์กลอน ผู้ปกครองกับครูบางคนถึงขั้นลุกขึ้นปรบมือให้ มอบเสียงปรบมืออย่างอบอุ่นที่สุดแก่เฉาเหมิงเหมิง!

เสียงปรบมือดังสนั่น!

ทั้งหอประชุมล้วนรู้สึกหูอื้อไปเรียบร้อย!

นี่คือเสียงปรบมือที่ดังกึกก้องที่สุดตั้งแต่เริ่มงานเลี้ยงปีใหม่!


……


อีกด้าน

อาจารย์เหลิ่งกับเหล่าผู้ปกครองในชั้นเรียนของเด็กสาวต่างปากอ้าตาค้างพูดไม่ออกกันเป็นแถว

ครูประจำชั้นห้องห้าที่อยู่ห่างไปด้านหน้าไม่ไกลลุกขึ้นยืน หันหลังกลับมามองหาอาจารย์เหลิ่ง ถามว่า "อาจารย์เหลิ่ง กลอนอะไรน่ะ?" เขาเป็นหัวหน้าภาควิชาภาษาและวรรณกรรมจีน สอนอยู่คนละระดับกับอาจารย์เหลิ่ง ดังนั้นเมื่อได้ยินกลอนสมัยใหม่ที่ไม่เคยได้ยินมาก่อนจึงรู้สึกขายหน้าอยู่บ้าง ดูท่าหัวหน้าภาควิชาภาษาอย่างตนเองจะไร้ความสามารถไปแล้ว กลอนรักที่ยอดเยี่ยมเพียงนี้กลับไม่รู้จัก!?

ฟังแล้ว อาจารย์เหลิ่งพลันกระอักกระอ่วน ยิ้มขื่นๆ กล่าวอย่างอึกๆ อักๆ "ฉัน..ก็ ไม่แน่ใจ"

"เอ๋?" อาจารย์ประจำชั้นห้องห้ากล่าว "เหมิงเหมิงไม่ใช่นักเรียนห้องเธอหรอกเหรอ?"

"ก็ใช่ แต่ว่าฉัน...ไม่คุ้นกับกลอนบทนี้เลย" อาจารย์เหลิ่งนึกถึงผู้ปกครองนักเรียนคนหนึ่งขึ้นมาได้ หันขวับไปหาบรรณาธิการหนังสือพิมพ์ "พี่หยาง คุณรู้มากกว่าพวกเรา เห็นงานกลอนก็มากกว่า กลอนบทนี้มาจากไหนเหรอคะ?"

พี่หยางได้แต่หัวเราะแห้งๆ จากนั้นพูดอย่างขึงขัง "ฉันยืนยันได้เลยว่าฉันไม่เคยได้ยินกลอนรักที่ร้ายกาจขนาดนี้มาก่อน ถ้าเกิดว่าเคยมีจริงๆ เป็นไปไม่ได้ที่จะไม่มีชื่อเสียงแม้แต่น้อย ฉันว่า...หรือว่าเป็นกลอนเปล่าที่แต่งขึ้นเอง?"

เพื่อนนักเรียนของเหมิงเหมิงตื่นตะลึง!

"แต่งเอง?"

"เหมิงเหมิงแต่งเองเหรอ?"

"พอรู้ว่ารายการมีปัญหา เธอก็แต่งได้เลยเหรอ?"

"เป็นไปไม่ได้! เหมิงเหมิงสอบตกวิชาภาษาตั้งกี่ครั้งเถอะ!"

อาจารย์เหลิ่งเองก็งุนงง นักเรียนหญิงชั้นมัธยมต้นที่สอบตกวิชาภาษาหลายครั้ง จะสามารถเขียนกลอนที่จับใจคนทั้งห้องประชุมได้ขนาดนี้เชียวเหรอ? ฟาดให้ตายเธอก็ไม่เชื่อ!

ถ้างั้นเกิดอะไรขึ้น?

สรุปแล้วนี่มันเรื่องอะไรกันแน่?

ทั้งครูใหญ่และครูในโรงเรียนเมืองหลวงหมายเลขสิบห้าล้วนงุนงง พวกเขาจ้องมองเฉาเหมิงเหมิงบนเวที รู้สึกว่าพิศวงอย่างยิ่ง!

เด็กคนนี้เขียนขึ้นเองจริงๆ เหรอ?

ถ้าเป็นอย่างนั้นจริง พวกเขาเหล่าครูผู้เฒ่าต่างก็ยินดีแทบตายแล้ว! แม่*เด็กอัจฉริยะชัดๆ!

ลี่ลี่เห็นว่ากลอนของเฉาเหมิงเหมิงได้รับความสนใจจากทุกคน ใบหน้าน้อยกลายเป็นไม่น่าดู เด็กสาวอ้าปากคิดจะพูดอยู่หลายครั้ง แต่กลับไม่ได้พูดอะไรออกมา แม้ว่าเธอไม่อยากยอมรับว่ากลอนของเฉาเหมิงเหมิงประทับใจคนฟังจริงๆ ก็ตาม แต่จากสีหน้าครูใหญ่ที่ตกตะลึง และอาจารย์เหลิ่งที่ดวงตาฉายแววตื่นตระหนก ก็รู้ได้ทันทีว่ากลอนบทนี้ต้องดีขนาดไหน นี่เป็นกลอนรักที่เทียบกับ ‘นกบนฟ้ากับปลาในน้ำ’ ได้เลย ลี่ลี่อาจจะท่อง ‘นกบนฟ้ากับปลาในน้ำ’ จบไปแล้ว ทั้งในแง่ของบทประพันธ์ก็ไม่ต่างกับเฉาเหมิงเหมิง แต่จุดอ่อนก็คือ ‘นกบนฟ้ากับปลาในน้ำ’ มีชื่อเสียงมากเกินไป ผู้คนจึงได้ฟังกันจนเบื่อหน่าย ไม่มีอะไรแปลกใหม่ ในขณะที่กลอนรักของเฉาเหมิงเหมิงบทนี้ ทุกคนกลับเพิ่งได้ยินกันเป็นครั้งแรก! นี่คือข้อแตกต่างอย่างใหญ่หลวง!

ผลตอบรับจากผู้ชมดีสุดๆ!

ผู้ปกครองที่เบื่อหน่ายอยู่ก่อนหน้า พลันได้รับการกระตุ้นอีกครั้งด้วยกลอนบทนี้ ไม่มีใครคาดคิดว่าในงานเลี้ยงปีใหม่ของโรงเรียนมัธยมธรรมดาๆ จะได้ยินกลอนรักที่ชวนตื่นตะลึงเช่นนี้ ตอนนี้ผู้คนล้วนมีความคิดเช่นเดียวกัน นั่นคือกลอนบทนี้มาจากไหนกันแน่!

จางเย่เพียงแต่ยิ้มไม่พูดอะไร เห็นปฏิกิริยาของทุกคนแล้ว จางเย่ไม่แปลกใจเลยสักนิด กลอนบทนี้คือ ‘แด่ต้นเซียง’ เป็นผลงานที่มีชื่อเสียงโด่งดังจากโลกของเขา ซึ่งเป็นผลงานของ ‘ซูถิง’ ถือเป็นหนึ่งในผลงานชั้นแนวหน้าของกลุ่มกลอนสมัยใหม่ ในบรรดากลอนที่โลกใบนั้น กลอนบทนี้นับว่ามีที่ยืนสำคัญในหน้าประวัติศาสตร์ ไม่ต้องพูดถึงด้านอื่น เพียงแค่เรื่องของวรรณศิลป์ล้วนๆ ‘แด่ต้นเซียง’ ก็เหนือกว่า ‘นกบนฟ้ากับปลาในน้ำ’ เสียด้วยซ้ำ ถ้างานออกมาไม่ดีสิถึงแปลก ในสมองของจางเย่ล้วนบรรจุบทกลอนสะท้านฟ้าเหล่านี้เอาไว้ อย่าว่าแต่ ‘แด่ต้นเซียง’ เลย

ทว่าเมื่อใคร่ครวญอีกครั้ง จางเย่ก็ต้องสำลักแค่กๆ หน้าแดงแปร๊ดด้วยความอับอาย ตอนนี้จะดีจะชั่วอย่างไรเขาก็ถือเป็นคนมีตำแหน่งมีชื่อเสียงแล้ว กับโรงเรียนมันธยมเล็กๆ เช่นนี้ กลับใช้กลอนรักที่เป็นกลอนเปล่าอันไพเราะแบบนี้ เพื่อช่วยให้น้องสาวเขาได้หน้านิดๆ หน่อยๆ เท่านั้นเอง กลายเป็นว่าจางเย่พลอยรู้สึกขายขี้หน้าขึ้นมาแล้ว

เฉาเหมิงเหมิงยังยืนอยู่บนเวที

"กลอนบทนี้ชื่ออะไรน่ะ?"

"เธอยังพูดไม่จบนี่ นายดูสิ"

"ใช่ ตอนจบต้องมีชื่อกลอนกับคนแต่งสิ?"

แน่นอน เฉาเหมิงเหมิงค้อมตัวลงต่ำ จากนั้นจับไมโครโฟนอีกครั้ง กล่าวอย่างนุ่มนวล "ขอบคุณทุกคนนะคะ การแสดงของหนูจบแล้ว กลอนบทนี้มีชื่อว่า ‘แด่ต้นเซียง’ ผู้แต่ง..." เฉาเหมิงเหมิงหยุดอยู่ครู่หนึ่ง มองลงมายังผู้คนที่เงี่ยหูรอฟังถึงกล่าว "ผู้แต่ง ‘จางเย่’ ค่ะ"

พูดจบ เธอก็วางไมค์ลงจากเวที

เหลือไว้เพียงเสียงอุทานแตกตื่นของผู้คนหน้าเวที!

"จางเย่?"

"จางเย่นั่นน่ะนะ?"

"ยังจะมีคนไหนอีกล่ะ? ทอล์คโชว์นั่นไง!"

"ใครคือจางเย่อ่ะ? ไม่เคยได้ยินชื่อเลย"

" ‘ห้องเลคเชอร์’ ไง นายไม่เคยดูเหรอ? เรตติ้งในเมืองหลวงสูงมากเลยนะ!"

มีคนรู้จักจางเย่ และก็มีคนที่ไม่รู้จักเขา ที่ไม่รู้จักเขานั้นไม่ต้องพูดถึง แต่คนที่รู้ว่าจางเย่เป็นใคร ต่างลอบสูดลมหายใจลึก!

"ผู้แต่งเป็นอาจารย์จางเย่จริงเหรอ?"

"เป็นไปไม่ได้! กลอนเขาฉันผ่านตามาหมดแล้ว! ไม่มีกลอนบทนี้!"

"เธอดูตกไปรึเปล่า?"

"เป็นไปไม่ได้! ฉันจะไปพลาดได้ยังไง? ผลงานที่จางเย่ปล่อยออกมาไม่เคยมี ‘แด่ต้นเซียง’ นี่แน่ๆ! ฉันกล้าเอาตัวเองเป็นเดิมพัน!"

"แต่เด็กนั่นบอกว่าคนแต่งคือจางเย่นะ?"

"อย่าบอกนะว่าจางเย่เขียนให้เธอเป็นพิเศษน่ะ? แม่*! เป็นไปไม่ได้มั้ง? กลอนโคตรเจ๋งขนาดนี้ จางเย่เป็นถึงนักเลงกลอนมือฉกาจ แต่งกลอนแบบนี้ให้เด็กสาวอายุสิบกว่าปีเนี่ยนะ? แถมคนอื่นๆ ไม่เคยได้ยินด้วย? ไม่เวอร์ขนาดนั้นมั้ง? ยกเว้นว่าสองคนนี้เป็นญาติกันนี่แหละ!"

"นั่นสิ ฉันเองก็สงสัย นักเรียน ม.ต้นอย่างเธอทำไมถึงได้มีผลงานพิเศษของจางเย่ได้? แถมยังไม่เคยเผยแพร่ที่ไหนอีก? กลอนของจางเย่น่ะ หนึ่งคำพันตำลึงทอง[1]เชียวนะ! ไม่เขียนให้ใครง่ายๆ หรอก!"

อาจารย์เหลิ่งที่ขบคิดอยู่กล่าวขึ้น "ถ้ากลอนบทนี้เขียนโดยอาจารย์จางเย่จริงๆ ละก็ คงไม่น่าแปลกใจหรอกค่ะ ผลงานชั้นครูอย่างนี้ นอกจากจางเย่แล้วก็มีปรมาจารย์ในวงการอีกไม่กี่คนที่เขียนได้ ที่น่าสงสัยคือ เหมิงเหมิงทำไมถึงได้มีผลงานของอาจารย์จางที่ยังไม่เคยเผยแพร่ล่ะคะ? บังเอิญได้มางั้นหรือ?"

พี่หยางที่สับสนงุนงงไม่หายวิเคราะห์ว่า "ไม่น่าใช่ ถ้าเหมิงเหมิงได้กลอนบทนี้มาตั้งแต่แรก รายการของเธอก็ต้องได้อ่านเรียบร้อยแล้ว แต่นี่ก็เห็นๆ อยู่ว่ารายการของเธอคือ ‘นกบนฟ้ากับปลาในน้ำ’ ในเมื่อมีผลงานดีโดดเด่นขนาดนี้ในมือทำไมจะไม่ใช้? ต้องรอให้รายการชนกันก่อนถึงจะหยิบออกมาล่ะ? ขัดกับสามัญสำนึกมากทีเดียว? ผมกล้าสาบานเลย ผมรู้สึกว่ากลอน ‘แด่ต้นเซียง’ เป็นผลงานที่เขียนขึ้นสดๆ มากกว่านะ?"

ครูประจำชั้นของห้องห้าก็เข้ามาร่วมวง "เขียนขึ้นสดๆ? แค่ไม่กี่นาทีก็เขียนกลอนขึ้นหิ้งแบบนี้ออกมาได้? ใครจะไปทำได้?" พูดจบไม่ทันไรก็พูดต่ออีกว่า "อ่อ เขียนกลอนขึ้นหิ้งแบบนี้ออกมาได้ในเวลาไม่กี่นาที ฉันรู้แล้ว! มีแต่อาจารย์จางเย่คนเดียวแหละที่ทำได้ใช่ไหม? คนอื่นนอกจากเขาล้วนทำไม่ได้หรอก!"

อาจารย์เหลิ่งกล่าวคล้อยตาม "เว้นเสียแต่ว่า อาจารย์จางแต่งสดๆ ตรงนี้..." พูดมาถึงตรงนี้ อาจารย์เหลิ่งพลันชะงักกึกตะลึงงัน เธอหันหน้ามาจ้องพี่ชายของเหมิงเหมิงตาเขม็ง!

คนอื่นรอบๆ ต่างก็ไม่โง่ ล้วนมีปฏิกิริยาอย่างเดียวกัน หันมามองพี่ชายของเหมิงเหมิงอย่างสงสัยและตื่นตระหนก --- ไอ้หมอนี่ใส่แว่นกันแดดทั้งๆ ที่ในห้องประชุมมืดขนาดนี้เนี่ยนะ!

พี่หยางกล่าวละล่ำละลัก "นาย...นายคือจางเย่!?"

อาจารย์เหลิ่งพลันตื่นเต้น "อาจารย์จางจริงๆ เหรอคะ!?"

จางเย่เห็นว่าคงปกปิดต่อไปไม่ได้อีก ไม่มีทางเลือกเสียด้วยสิ ไหนๆ ก็ถูกจับได้แล้ว จึงถอดแว่นกันแดดออก

ขณะที่แว่นกันแดดเลื่อนออกมา ทุกคนพลันเห็นหน้าของจางเย่!

"ไอ้หยา!"

"จางเย่จริงๆ!"

"สวรรค์! จางเย่!"

บรรดาอาจารย์กับผู้ปกครองพลันรู้สึกพูดไม่ออกเสียดื้อๆ ทว่าเหล่าเพื่อนร่วมชั้นของเหมิงเหมิงที่อยู่ข้างๆ กลับตะโกนโหวกเหวกกันขึ้นมา!



========================

[1] หนึ่งคำพันตำลึงทอง หมายถึง มีค่ามาก

*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./92.md)