##บทที่ 245 : ‘จางเย่’ ขอให้ทุกคนจำชื่อนี้ไว้ให้ดี!
อีกด้านหนึ่ง

เซี่ยงไฮ้ บริษัทเหวยหว่อ

วันนี้มีคนทำโอทีจำนวนมาก เมื่อถึงเวลา คนไม่น้อยต่างลอบเปิดคอมพิวเตอร์ วางงานในมือลงเพื่อดู ‘จางเย่ทอล์คโชว์’ ตอนแรกไม่ได้มีคนอยากรู้ขนาดนี้ เพราะพวกเขารีบตัดสินไปแล้วว่าต้องไม่ได้เรื่องแน่ๆ ดูไปก็ไร้ประโยชน์ อีกทั้งบนเน็ตมีกูรูและนักวิจารณ์จำนวนมากบอกว่ารายการตลกแบบนี้ไม่มีทางดึงดูดผู้ชมได้ พวกเขาจึงเชื่อตามนั้น ทว่าเมื่ออัดรายการจบ หวังเป้ย อาเชียน เสียวอวี่ และพวกที่ได้ไปดูรายการในห้องอัดต่างกลับมาพร้อมคำพูดที่ว่า --- ผู้ชมปรบมือให้ตั้งสิบนาที! เพื่อนร่วมงานไม่กี่คนที่ไปดูในห้องส่งต่างกลับมาพร้อมรอยยิ้มกว้างบนใบหน้า แต่ละคนล้วนเต็มไปด้วยความสุขและรู้สึกไม่เต็มอิ่ม นั่นยิ่งกระตุ้นต่อมอยากรู้ของทุกคน!

ทำไมถึงกลายเป็นแบบนี้?

ไม่ได้! ยังไงก็ต้องดูให้เห็นกับตา!

แล้วพวกเขาก็เริ่มดูตอนสองทุ่มตรง!

หลังจากนั้น ทั้งออฟฟิศแผนกเว็บทีวีพลันระเบิดหัวเราะไปพร้อมกัน! บางคนที่กำลังดื่มน้ำตอนจางเย่ยิงมุกถึงกับสำลักพ่นน้ำพรวดออกมา!

“กร๊ากๆๆๆ!”

“อาจารย์จางโคตรตลกเลย!”

“ไอ้หยา ฉันไม่ไหวแล้ว! ฮ่าๆๆๆๆๆ!”

มีบางคนตบโต๊ะหัวเราะลั่น เหมือนกับกำลังเคี้ยวหมากฝรั่งยี่ห้อหนึ่งที่มีโฆษณาลักษณะนี้ในโลกของจางเย่ -- หยุดไม่ได้จริงๆ!

……

ในเวยป๋อ

บนกระดานสนทนา

ทั้งที่ก่อนสองทุ่มตรงยังสงบดี ทว่าโดยไม่มีวี่แววและคำเตือนบอกกล่าว ทันทีที่พายุของ ‘จางเย่ทอล์คโชว์’ พัดมาก็เข้ายึดครองทุกกระดานสนทนาและเทียปา! เพียงครู่เดียวพลันเต็มไปด้วยฝูงชนที่บ้าคลั่ง!

“เหย****”

“ฉันยอมแล้ว! ยอมแล้วจริงๆ!”

“โคตรร้ายกาจ! วันนี้อาจารย์จางหล่อระเบิดเลย!”

"พวกนายดู ‘จางเย่ทอล์คโชว์’ กันรึยัง? ฮ่าๆๆๆๆๆ! โคตรตลกเป็นบ้า!"

"ดูแล้วๆๆ ดูกันทั้งบ้านเลย! อย่างเจ๋ง! ให้ฉันพูดคำหยาบเพื่อแสดงความเห็นหน่อยเถอะ -- จางเย่โคตรเจ๋งฉิบหา*!"

"เล่นมุกหน้าตายโคตร!"

"ใช่ๆๆ! เล่นมุกหน้าตาย แม่* ใช่อะ!"

" ‘มองดูสีเขียวที่กว้างเต็มสายตา’? หัวเราะเป็นบ้าแล้วฉัน!"

"ที่คลาสสิกสุดต้องนี่ ‘ข่าวพูดไม่หยุดว่าชาวต่างชาติซื้อรถมาแล้วก็ไม่ได้ขับ? เอาล่ะ ผมเชื่อก็ได้นะ ดีไหม?’ ไอ้หยา อาจารย์จางเย่ช่างกล้าพูด! นี่มันตบหน้าข่าวทีวีเลยนะ! แต่แทงใจดำทุกคนจริงๆ! ตอนนี้ข่าวออกมาตามคำสั่งของเบื้องบน เอาแต่สร้างเรื่องมั่วซั่วฝ่ายเดียว เห็นภาพแค่มุมเดียวก็เอามาบอกว่าพวกฝรั่งซื้อรถมาแล้วไม่ขับ บอกให้ทุกคนร่วมการเดินทางสีเขียว! เรื่องการเดินทางสีเขียวพวกเราเข้าใจแล้วก็รู้ด้วยว่าเป็นเรื่องสำคัญ! แต่พวกสำนักข่าวกับสถานีโทรทัศน์ก็อย่ามาหลอกคนธรรมดาด้วยเซ่! ไม่ได้โง่นะเว้ย! แค่ประชาสัมพันธ์เรื่องการเดินทางสีเขียวอย่างจริงจังก็พอแล้วไหม? จำเป็นต้องมาสร้างเรื่องกันด้วยเหรอ! โคตรน่ารังเกียจ! ฮ่าๆๆๆ! มีแต่ความเก๋าของอาจารย์จางเย่นี่แหละที่กล้าออกมาชี้หน้าพวกสถานีข่าว! พูดได้เยี่ยม! อ่อ ผมยังมีอีกเรื่องที่เป็นความเห็นของผมเอง ตอนนี้ในวงการบันเทิง คนที่กล้าพูดที่สุดก็คืออาจารย์จางเย่คนเดียวนี่แหละ!"

"เฮ้ย พูดงั้นไม่มีปัญหาใช่ไหม?"

"นั่นสิ สนุกมันก็สนุกอยู่หรอก แต่จะไม่ตัดจบรายการตอนหน้าจริงๆ ใช่ไหม?"

"ไม่มีทางหรอก อาจารย์จางดูเหมือนจะพูดแรง แต่พวกคุณฟังๆ ก็รู้ว่าไม่ได้ข้ามเส้นอะไรเลย ต่างก็อยู่ในขอบเขตของการกระเซ้าเย้าแหย่ แถมยังหยุดมืออย่างพอเหมาะ เหอๆ นี่คือจุดที่ฉันยอมรับนับถืออาจารย์จางเย่ เขาปล่อยมุกเสียดสีข่าวพวกนั้นก็จริง แต่อาจารย์จางด่าคนไหม? ก็ไม่ได้ด่า ไม่มีคำหยาบด้วย อาจารย์จางพูดว่านโยบายผิดพลาดไหม? เขาก็ไม่ได้พูดถึง แถมตอนหลังยังบอกอีกว่าเขาทำตามนโยบายไม่ขับรถแล้ว หลังจากนั้นพวกเราต่างก็รู้ว่าเขาด่าเรื่องข่าวน้ำมันขึ้นเท่านั้น พวกคุณลองคิดลองหาดู อาจารย์จางเย่ไม่ได้มีปัญหาสักนิดนะ!"

"รายการนี้งดงามมากจริงๆ!"

"ยอมแล้ว! ฉันโคตรรักจางเย่เลย!"

"นั่นสิ ไม่คิดเลยจริงๆ ว่าอาจารย์จางเย่จะเป็นทั้งนักวรรณกรรม นักเลงกลอน เขียนนิยายลึกลับ เป็นพิธีกรรายการประวัติศาสตร์ด้วย เดิมทีคิดว่าเขาเป็นคนเคร่งขรึมคนหนึ่ง แต่มาวันนี้พอได้ดู ‘จางเย่ทอล์คโชว์’ ที่เปล่งประกายตาแทบบอด เขาไม่ใช่แค่สามารถเป็นพิธีกรรายการประวัติศาสตร์ได้เท่านั้น แต่ยังทำรายการขำขันได้อีกด้วย! ฉันแม่*ขำตั้งแต่ต้นจนจบ!"

"ตามเมนต์บน!"

“เมนต์บน +10,000!”

“อะฮะ ฉันเองก็ฮาตั้งแต่ต้นจนจบเหมือนกัน!”

"เกือบสามสิบนาทีที่เต็มไปด้วยเสียงหัวเราะ ไม่ทิ้งช่วงให้คนดูได้พักเลย รายการนี้เทพจริงๆ! อาจารย์จางเย่! ต่อไปนี้คุณเป็นไอดอลของฉัน! ‘จางเย่ทอล์คโชว์’ ตอนต่อๆ ไปทุกตอน! ฉันจะมาดูตั้งแต่ตอนฉายรอบแรก! สะใจหนักม๊ากมากกกกก!”

บนอินเทอร์เน็ต เต็มไปด้วยเสียงชื่นชมและประหลาดใจ!

คนที่ยังด่าจางเย่เมื่อกลางวัน ตอนนี้มองไม่เห็นเงาแม้แต่คนเดียว หายไปไม่เหลือหลอ!

ในฐานทัพใหญ่แฟนคลับเดนตายของจางเย่

ผู้คนที่ออกจากกลุ่มไปก่อนหน้าต่างกลับมากันเงียบๆ

"พี่น้องทั้งหลาย ก่อนนี้ถอยทัพไป บัดนี้ข้ากลับมาแล้ว ข้า...ข้าเขลานัก จริงๆ นะ ข้าขออภัยในความโง่เขลาของข้าก่อนหน้า บัดนั้นข้าไม่เห็นดีด้วยกับรายการทอล์คโชว์นี่จริงๆ แค้นใจนักที่เหล็กไม่ยอมกลายเป็นเหล็กกล้า มาบัดนี้ไม่คิดว่ารายการนี่จะยอดเยี่ยมยิ่งยงเหลือประมาณ! ข้าผิดไปแล้ว! ข้ารู้ซึ้งถึงความผิดของตนเองแล้ว! ข้าสาบาน! ต่อไปนี้จะไม่เคลือบแคลงความเก่งกาจของอาจารย์จางเย่อีก!"

"ผมก็ด้วย ความจริงไม่กล้าแบกหน้ากลับมาแล้ว แต่ว่าตัดใจไม่ลง ทั้งรักทั้งแค้นอาจารย์จางเย่ กลอนของจางเย่ฉันชอบมาก แต่ว่าฉันไม่รู้เรื่องประวัติศาสตร์ เลยไม่ชอบดู ‘จางเย่พิเคราะห์สามก๊ก’ ดังนั้นจึงรู้สึกไม่ใช่แนว แต่พอวันนี้ได้ดู ‘จางเย่ทอล์คโชว์’ แล้ว ฉันต้องบอกเลยว่า ‘พบพานเทพสวรรค์’! เรื่องจริงไม่หลอก! ตอนรายการเพิ่งจบ ฉันนี่นั่งอึ้งอยู่หน้าคอมฯ หลายนาทีแน่ะ! ในโลกนี้แม่*ถึงกับมีรายการบันเทิงดีๆ ที่ถูกใจฉันด้วยเว้ย! ขอบคุณมากอาจารย์จาง! ตอนนั้นที่ออกจากกลุ่มอย่าไปพูดถึงเลยนะ ขอร้องทั้งน้ำตา หวังว่าจะยอมให้ฉันเข้ากลุ่มใหม่จริงๆ"

ทั้งสองช่างจริงใจ

แฟนคลับคนอื่นก็ช่างใจกว้าง

"ช่างเถอะ"

"กลับมาเถอะ กองทัพเกรียนยังต้องการพวกนาย"

"ความจริงตอนแรกฉันเองก็เคลือบแคลงอาจารย์จางเหมือนกัน แต่ว่าตอนนี้คิดๆ ไปแล้วโง่จริงๆ อาจารย์จางทำรายการมามีรายการไหนไม่คลาสสิกบ้าง? มีรายการไหนไม่สร้างเรตติ้งมหัศจรรย์บ้าง? แต่ฉันกลับคิดไปว่าคราวนี้อาจารย์ทำออกมาไม่ได้เรื่องแน่! ฉันเองก็ต้องทบทวนตัวเองด้วย ต่อไปต้องสนับสนุนอาจารย์จางเป็นสองเท่า!"

"เหอๆ ฉันเชื่อมั่นอาจารย์จางตลอดมา! ฉันบอกแล้วว่าอาจารย์จางต้องไม่เป็นไร! รายการใหม่ต้องไม่มีปัญหาแน่! หึ พวกนายก็ไม่เชื่อฉัน!"

"นั่นสิ! อาจารย์จางไม่เคยทำให้เราเหล่าแฟนคลับผิดหวัง ก่อนนี้ไม่เคย! ต่อไปก็ไม่เคย!"

"ตอนนี้ฉันอยากรู้ว่าไอ้พวกที่ด่ารายการใหม่ของจางเย่ด่ารายการทอล์คโชว์พวกนั้น ตอนนี้ทำสีหน้าหรือคิดอะไรกันอยู่!"

"ฮุๆ ต่อมเสือ*ทำงานเลยฉัน!"

"ไอ้พวกนั้นสงสัยกระอักเลือดแหง!"

"เหอๆ ปกติแล้วคนที่ด่าจางเย่ไม่เคยได้รับจุดจบที่ดีหรอก อาจารย์จางนิสัยบัดซบขนาดนี้ ใครแม่*ด่าเขาต้องตอกหน้าหงายกลับไปแน่ นี่คือสไตล์ของเขาแต่ไหนแต่ไร นี่ก็คือสิ่งที่ฉันชอบที่สุดในตัวของจางเย่! นายตั้งข้อสงสัยฉัน? งั้นฉันต้องโต้กลับ! นายด่ามาหนึ่งประโยค? งั้นฉันต้องด่ากลับไปสิบคำ! อะไรคืออนารยะ? อะไรคือไร้มารยาท? กลับไปดูดนมแม่ไป! -- อาจารย์จางคือนักรบผู้กล้าหาญเก่งกาจ ฉันแนะนำว่าต่อไปให้ทุกคนอุ้มชูจางเย่ไว้มากๆ วงการบันเทิงกว่าจะมีดาราที่กล้าพูดแบบนี้หายากจริงๆ พวกเราจะปล่อยให้จางเย่จมหายไปไม่ได้! ต้องผลักเขาขึ้นไป! ดันไปให้สูง!"

"เห็นด้วย!"

"พูดได้ดี!"

"ตามข้างบน!"

"พวกคุณพูดได้ถูกต้องอย่างยิ่ง ฉันเองก็อดสงสัยไม่ไหว ถ้าอาจารย์จางสร้างปาฏิหารย์ในวงการบันเทิง สุดท้ายก้าวขึ้นในทำเนียบดาราระดับ S ของประเทศ นั่นจะกลายเป็นอย่างไรกันแน่! ฮ่าๆๆๆ! ตอนนี้ฉันแค่คิดก็ตื่นเต้นแล้ว!"

"เมนต์บนมีวาจาสิทธิ์!"

"เอ๋? อาจารย์จางเลื่อนขั้นในทำเนียบดาราอีกแล้ว?"

"ฮ่าๆๆ ภาพนี้สวยจนฉันไม่กล้าดูเลย”

"แม่* ฟังนายพูดแบบนี้ฉันยิ่งอยากเห็นไปด้วย!"

หลังจากโฆษณา ‘ผมจะเป็นกระบอกเสียงให้ตัวเอง’ แพร่ภาพไปได้ไม่กี่วัน หัวข้อพูดคุยเรื่องจางเย่ยิ่งมายิ่งลดน้อยลง กระแสแบบนี้จึงไม่สามารถคงอยู่ได้นาน แต่ว่าตอนนี้เวลานี้ โลกออนไลน์กำลังระเบิด ทั่วทั้งโลกเต็มไปด้วยชื่อจางเย่กับชื่อรายการของเขา!

มีคนในวงการและเหล่า VIP บนเวยป๋อออกมาพูด

พิธีกรชื่อดังของช่องสถานีเจียงหนานออกมาพูดในเวยป๋อว่า "วันนี้ดู ‘จางเย่ทอล์คโชว์’ แล้ว ผมหัวเราะแทบตายแน่ะ ถึงแม้ว่าผมจะเป็นคนของสถานีโทรทัศน์เจียงหนาน แต่ว่าผมก็ยังอดคิดไม่ได้ที่จะช่วยโฆษณารายการให้เขา เป็นรายการที่ดูแล้วอยากดูอีกจริงๆ!"

นักวิจารณ์ผู้หนึ่งวิจารณ์บนพื้นที่คอลัมน์ของตนเองว่า "สำหรับจางเย่คนนี้ ปกติแล้วผมไม่เคยให้ความสนใจมาก่อน ทว่าไม่กี่วันก่อนมีคลิปโฆษณาหนึ่งร้อนแรงขึ้นเป็นพิเศษ คนที่ด่ารายการของเขาและเคลือบแคลงในรายการนี้เองก็ดุเดือด ผมนึกสงสัย วันนี้จึงคิดจะดูสักหน่อย กะว่าไม่ได้จริงจังอะไร แต่ไม่น่าเชื่อว่าภาพตรงหน้าผมตอนนี้จะมีแต่สิ่งที่ยากจะบอกได้ถูก ผมคิดว่าใช้คำว่า ‘ตื่นตะลึง’ มาอธิบายยังพอได้อยู่นะ หลังจากที่รายการจบไปด้วยความตื่นตะลึง ในใจผมก็เริ่มเกิดความรู้สึกขอบคุณจางเย่ ผมอยากขอบคุณเขา ไม่ใช่ว่าเพราะเขาให้ผมได้ดูรายการที่ดีขนาดนี้ แต่ขอบคุณที่เขาอุทิศตนทำให้วงการบันเทิงในประเทศถึงขนาดนี้! ทอล์คโชว์ -- คือรายการที่เพิ่งเปิดตัวในโลกเป็นครั้งแรกอย่างโด่งดัง! คือยากระตุ้นหัวใจ! คือรายการแรกของวงการในรอบหลายปีมานี้ที่สร้างทั้งเสียงหัวเราะและโกรธแค้น! ตอนนี้เหมือนผมย้อนกลับไปสมัยยังหนุ่ม! รู้สึกว่าเลือดลมพลุ่งพล่านฮึกเหิม! รายการบันเทิงในประเทศของเราไม่ได้เอาแต่ลอกและเลียนแบบรายการต่างประเทศอีกต่อไปแล้ว! รายการบันเทิงของพวกเราไม่ได้เอาแต่ตามซื้อลิขสิทธิ์จากต่างประเทศอีกต่อไป! วันนี้เรามีจางเย่แล้ว! พวกเราแม่*มี ‘จางเย่ทอล์คโชว์’ แล้วเว้ย! ไอ้พวก*รั่งมั*ค่า! พวกนายอยากทำรายการทอล์คโชว์ไหม? อยากเหรอ? อยากจริงเหรอ? พวกนายอยากจริงๆ ใช่ไหม? อยากทำแน่นะ? งั้นก็มาซื้อลิขสิทธิ์ของพวกเราสิวะ!"

ข้อความนี้ปลุกเร้าความรู้สึกและอารมณ์รักชาติของประชาชนไม่น้อย!

"จางเย่กล้าหาญองอาจ!"

"เหอๆ! ผมเองก็เริ่มฮึกเหิมแล้วสิ!"

"อาจารย์จางผู้สร้างชื่อให้ประเทศ!"

นักวิจารณ์มีชื่อคนนั้นยังออกมาโพสต์ต่ออีกว่า " ‘จางเย่’ -- ขอให้ทุกคนจำชื่อนี้ไว้ให้ดี! ‘จางเย่ทอล์คโชว์’ ขอให้ทุกคนจำรายการนี้ไว้ให้ดี! วันนี้เขาไม่ใช่แค่กระบอกเสียงให้กับตัวเองเท่านั้น รายการของเขายังเป็นกระบอกเสียงให้กับรายการบันเทิงของชาติอีกด้วย! ขอบคุณ! ขอบคุณที่ทำรายการอันยิ่งใหญ่นี้ออกมา!"

คนนับไม่ถ้วนกดแชร์!

คนนับไม่ถ้วนคอมเมนต์!

คนในวงการจำนวนมากยกย่องรายการใหม่ของจางเย่จนเลิศลอย!

จางเย่มองเห็นเช่นนี้เขาก็รีบคอมเมนต์ถ่อมตนอยู่ครึ่งค่อนวัน นี่เป็นการยกยอพี่ชายคนนี้จนเลิศลอยเกินไปแล้ว เขารับไม่ได้จริงๆ!


*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./46.md)