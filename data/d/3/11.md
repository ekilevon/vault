##บทที่ 211 : ใครรู้วิธีขับเครื่องบินบ้าง?
เปิดประตูได้แล้ว!

เสียงโห่ร้องอย่างยินดีดังเกรียวกราวไปทั่ว!

เมื่อเห็นอาจารย์จางเย่ผู้มากความสามารถยิ่งกว่าผู้ก่อการร้ายเสียเอง ทุกคนได้แต่นับถือชายหนุ่มอย่างหมดใจ!

จางเย่ยิ้มเจื่อนๆ ก่อนหน้านี้ที่เขาเคยได้หนังสือทักษะสะเดาะกลอนมา เขาคิดว่ามันช่างเป็นทักษะที่ไร้ประโยชน์จนไม่น่าจะใช้จริงได้ แต่เขากลับไม่เคยคิดเลยว่าจะได้ใช้มันบ่อยกว่าที่คิดไว้และช่วยเขาไว้หลายครั้ง ไม่ว่าจะตอนที่โจรขึ้นบ้านของเจ้าของห้องสาวเอย หรือว่าตอนที่หลบนักข่าวกับจางหย่วนฉี รวมถึงตอนนี้ด้วย เรียกได้ว่าเขาเป็นตัวพ่อด้านการสะเดาะกลอนไปแล้ว!

แต่จางเย่ก็ยินดีไม่น้อย การถูกชื่นชมเยินยอจากผู้อื่นไม่ใช่อะไรที่เขารังเกียจ ชายหนุ่มประสานมือแบบจอมยุทธ์กล่าว “ไม่ได้มากมายอะไรเลย ทุกคนชมกันเกิน...”

ขณะที่เขากำลังพูดอยู่พลันได้ยินเสียงของต่งซานซานตะโกนมาแต่ไกล “ระวัง!”

“ระวังข้างหลัง!” ผู้โดยสารหญิงคนหนึ่งกรีดร้องเตือน

มีดประดิษฐ์เล่มหนึ่งพลันโผล่ออกมาจากช่องว่างของประตู จางเย่รีบกลิ้งตัวหลบรอดจากการโดนเสียบไปได้หวุดหวิด!

ยังมีคนร้ายเหลืออีกหนึ่งคน!

แล้วมันก็ยังอยู่ในห้องนักบินด้วย!

ตอนนั้นเองจางเย่ถึงเพิ่งรู้ตัว ชายหนุ่มลุกขึ้นยืนกะโผลกกะเผลกอย่างน่าสงสาร เป็นคนร้ายหน้าหนวดเฟิ้มนั่นเอง เขาเดินออกมาขวางประตูไว้หลังจากเห็นว่าประตูถูกสะเดาะกลอนออกแล้ว!

ในโลกของจางเย่ หลังจากปีค.ศ.2002 สายการบินต่างๆ ได้เปลี่ยนตัวล็อคใหม่บนเครื่องบินเพื่อป้องกันการปล้นเครื่องบิน มีเพียงนักบินเท่านั้นที่สามารถเปิดได้จากภายใน โลกนี้ก็คล้ายๆ กัน อย่างไรก็ตามเครื่องบินลำเก่าไม่ได้มีตัวล็อคแบบนั้น ถ้าเกิดว่าผู้ก่อการร้ายคนนี้ล็อคประตูจากข้างในไปแล้ว ต่อให้จางเย่มีกุญแจอยู่ข้างนอกเขาก็หมดหนทางแล้วจริงๆ ดังนั้นการที่ไม่มีอุปสรรคแบบที่ว่ามาขัดขวางถือว่าเป็นการช่วยเขาอย่างใหญ่หลวง คนร้ายหนวดเฟิ้มจึงไม่มีทางเลือกได้แต่ผละตัวจากเก้าอี้นักบินมาเพื่อพยายามปิดประตูห้องคนขับด้วยตนเอง!

แต่ใครจะยอมให้เขาทำได้กันล่ะ?

โดยเฉพาะอย่างยิ่งถ้ามียอดฝีมืออย่างจางเย่อยู่แถวนี้ด้วย สหายผู้นี้ไม่มีความหวั่นเกรงใดๆ เขาพุ่งเข้าหาคนร้ายพร้อมทั้งต่อยทั้งถีบ แขนกับศีรษะของคนร้ายโดนจางเย่อัดเข้าอย่างจัง!

“เร็วเข้ามาช่วยกันเร็ว! ขวางประตูไว้! อย่าให้มันกลับเข้าไปได้! ลากตัวมันออกมาเลย!”

แอร์โฮสเตสร่างท้วมไม่กล้าเข้าไปด้วยตัวเองเพราะกลัวบาดเจ็บ เธอจึงตะโกนกระตุ้นทุกๆ คนแทน!

เมื่อเห็นจางเย่เข้าต่อสู้อย่างอาจหาญและคนร้ายก็เสียท่าจนเกือบจะล้มลงไปแล้ว บรรดาผู้โดยสารชายทั้งหลายไม่ลังเลอีกต่อไป! ชายหนุ่มฉกรรจ์ห้าคนกัดฟันเข้าไปร่วมสู้พร้อมกับจางเย่จนสามารถลากตัวคนร้ายออกมาได้! ดูเหมือนว่าคนร้ายคนนี้จะไม่รู้วิชามวยไทย เป็นแค่ศิลปะการต่อสู้ขั้นพื้นฐานเท่านั้น เขาจึงถูกปราบลงอย่างรวดเร็ว!

“อัดมันเลย!”

“ไอ้สารเล*เอ้ย!”

“เอามันให้ตาย!”

เหล่าฝูงชนต่างล้อมและรุมประชาทัณฑ์อย่างสาแก่ใจ!

กระทั่งคนแก่และผู้หญิงบางคนยังเข้ามาแจมด้วย!

ผู้ก่อการร้ายยังไม่ทันได้ทำอะไรก็ถูกสหบาทาอย่างบ้าคลั่งจากฝูงชนจนสลบเหมือดทันควัน!

เหล่าแอร์โฮสเตสที่ไม่ได้ร่วมสู้ด้วยวิ่งเข้าไปในห้องนักบิน หลังจากที่คนร้ายโดนจัดการไปแล้วและช่วยกันพานักบินผู้ช่วยออกมา “ตามหมอมาเร็ว!”

ศัลยแพทย์ชราเดินออกมา “เร็วเข้า อุ้มเขามาตรงนี้”

นักบินผู้ช่วยอยู่ในอาการบาดเจ็บสาหัส มีแผลถูกแทงเต็มไปทั้งร่างกาย แต่โชคดีที่เขายังมีลมหายใจอยู่ ถึงแม้ว่าจะหมดสติไปแล้วแต่ก็ยังมีชีวิต ยังไม่ตาย!

ทุกคนต่างถอนหายใจโล่งอก!

“เยี่ยม!”

“พวกเราจัดการได้แล้ว!”

“รอดแล้ว! อันตรายผ่านพ้นไปแล้ว!”

“ฮ่าๆ รวมกันเราอยู่!”

เหล่าผู้โดยสารและลูกเรือต่างรู้สึกราวกับได้ผ่านพ้นภัยพิบัติครั้งใหญ่ไป! แต่ในขณะที่ทุกคนกำลังรื่นเริง พวกเขาต่างก็รู้สึกว่ามีบางอย่างไม่ถูกต้องอยู่ อะไรบางอย่างที่สำคัญมากๆ แต่พวกเขานึกมันไม่ออก!

ทันใดนั้นเองมีใครบางคนโพล่งบางอย่างขึ้นมา!

แอร์โฮสเตสสูงวัยหันไปมองทุกคนด้วยสีหน้าเคร่งขรึมพรั่นพรึง “มีใครรู้วิธีขับเครื่องบินบ้างไหม?”

ชิบหา*!

ขับเครื่องบิน!?

ทุกคนต่างตกใจหน้าตาตื่น ตอนนี้เองที่พวกเขารู้ว่าอะไรกันที่ไม่ถูกต้อง ใช่แล้ว! น้องสาวแกเถอะ! ทั้งนักบินหลักและนักบินผู้ช่วยต่างไม่ได้สติอยู่ แล้วเราจะทำยังไงกับเครื่องบินกันดีล่ะ?

เหตุการณ์ต่อไปยิ่งทำให้ทุกคนตระหนกยิ่งขึ้นไปอีก!

ทุกคนบนเครื่องพลันรู้สึกว่าเครื่องบินค่อยๆ ดิ่งลงไปข้างล่าง ความเร็วของเครื่องบินเริ่มช้าลงเรื่อยๆ ด้านในห้องเครื่องเกิดการสั่นอย่างรุนแรง! ทุกคนต่างหันไปมองทางห้องนักบินและพบว่าอุปกรณ์บางอย่างถูกทุบจนเสียหายโดยฝีมือผู้ก่อการร้าย! ตอนนี้เครื่องบินได้สูญเสียการควบคุมพร้อมจะตกในอีกไม่ช้านี้!

ลูกเรือหนุ่มอุทานเสียงดังลั่น “เดี๋ยวฉันไปเปิดออโต้ไพลอทก่อน!”

แอร์โฮสเตสสูงวัยกล่าว “นายรู้วิธีเหรอ?”

“ผมเคยเห็นพี่โจวทำอยู่ครั้งหนึ่ง” พูดจบเขารีบวิ่งเข้าไปยังห้องนักบิน

แอร์โฮสเตสคนอื่นๆ ต่างวิ่งกรูเข้าไปช่วยด้วยอีกแรง จางเย่และผู้โดยสารอีกสองคนตามเข้าไปเช่นกัน

แต่ดูเหมือนว่าแม้แต่สวรรค์ก็ไม่เป็นใจ ทันทีที่เข้าไปยังห้องนักบินพวกเขาต่างสูดหายใจลึก เห็นได้ชัดว่ามีการต่อสู้อย่างรุนแรงเกิดขึ้นบนเครื่อง! แผงควบคุมอย่างน้อยสามอันบนเครื่องได้ถูกทำลายจนเสียหาย บางปุ่มดูราวกับถูกกระชากออก กระแสไฟฟ้ายังแล่นอยู่แปล๊บๆ ทุกอย่างเต็มไปด้วยความยุ่งเหยิง!

ลูกเรือหนุ่มไม่รีรออะไรเขารีบกดปุ่มสองสามปุ่มทันที หลังจากผ่านไปสักพักยังไม่มีอะไรเกิดขึ้นเขาก็เริ่มตื่นตระหนก! เขาพยายามลองอีกรอบแต่ผลลัพธ์ยังเหมือนเดิม “ระบบออโต้ไพลอทพังแล้ว! มันใช้ไม่ได้!” จากนั้นเขาพยายามติดต่อกับหอบังคับการบิน “หอบังคับการ! หอบังคับการ! นี่สายการบินไชน่าแอร์ไลน์เที่ยวบินที่ CA1883! ได้โปรดตอบด้วย!” น่าเสียดายที่ไม่มีเสียงตอบรับใดๆ กลับมาทั้งสิ้น อุปกรณ์สื่อสารได้ถูกทำลายทิ้งไปหมดแล้ว!

เครื่องบินพลันสั่นไหวอย่างรุนแรง!

ทุกคนเริ่มเสียการทรงตัวและล้มลงกับพื้น!

ไหล่ของจางเย่ไปกระแทกกับประตูห้องนักบินเข้า เขาเจ็บจนต้องกัดฟันกรอด!

ต่งซานซานที่ใส่รองเท้าส้นสูงถึงกับทรงตัวไม่อยู่ล้มลงไป หลังจากเธอเกาะเก้าอี้พยุงตัวเองขึ้นมาได้ก็ถึงกับรีบถอดรองเท้าส้นสูงออกทันที

ผู้โดยสารบางคนมองทะลุเข้ามาเห็นกระจกหน้าของเครื่องบินกำลังเทมุมประมาณสามสิบองศาแล้วดิ่งด้วยความเร็วสูง! ถ้าขืนเป็นแบบนี้ต่อไปพวกเขาได้ดิ่งลงทะเลแน่นอน!

แอร์โฮสเตสร่างท้วมตะโกน “คิดอะไรสักอย่างเร็วเข้า!”

ลูกเรือหนุ่มกล่าว “ผมรู้แต่วิธีเปิดออโต้ไพลอทเท่านั้นแหละ แต่ตอนนี้มันพังไปแล้วได้แต่บังคับด้วยมือ นอกจากนักบินจะมีใครขับเครื่องบินเป็นอีกล่ะ!”

แอร์โฮสเตสร่างท้วมทรุดลงกับพื้น “จบเห่แล้ว!”

ผู้โดยสารคนหนึ่งร้องขึ้นมา “เราปลุกนักบินสองคนนั้นมาช่วยขับต่อได้ไหม?”

หมอที่อยู่ข้างนอกบอกปัด “เป็นไปไม่ได้หรอก พวกเขาเสียเลือดมากเกินไป จะต้องรีบนำส่งโรงพยาบาลเดี๋ยวนี้ด้วยซ้ำ อย่าว่าแต่ลุกมาขับเครื่องบินเลย แค่ปลุกให้ตื่นก็ทำไม่ได้หรอก!”

แอร์โฮสเตสสูงวัยตะโกน “มีใครพอจะทำอะไรได้บ้างไหม? มีผู้โดยสารคนไหนรู้วิธีขับเครื่องบินบ้างรึเปล่า? ใครก็ได้ช่วยด้วย!”

จางเย่รีบกล่าวอย่างรวดเร็ว “ตอนนี้เครื่องบินกำลังความเร็วตกอยู่นะ! ถ้าขืนเป็นแบบนี้เราจะสูญเสียการควบคุมแล้วดิ่งลงทะเลแน่ๆ!”

ลูกเรือหนุ่มและแอร์โฮสเตสร่างท้วมตาเป็นประกายกล่าวด้วยความหวัง “คุณพอมีความรู้เรื่องเครื่องบินด้วยเหรอ?” ใช่แล้ว! เพราะว่าตอนนี้เครื่องบินมีกำลังไม่พอที่จะทรงตัวอยู่! นั่นคือเหตุผลว่าทำไมมันถึงดิ่งลงไปข้างล่างเรื่อยๆ ด้วยแรงดึงดูดจากแรงโน้มถ่วงของโลก!

ทุกคนหันขวับมองจางเย่!

จางเย่กล่าวราวกับเป็นมืออาชีพ “แน่นอนว่าผมรู้! เหยียบคันเร่งซะ! แล้วก็เปลี่ยนเกียร์! สับเกียร์ห้าเราก็บินได้เหมือนเดิมแล้ว!”

หืม?

เปลี่ยนเกียร์!?

ลูกเรือหนุ่มและแอร์โฮสเตสทั้งหลายแทบจะเป็นลมหลังจากได้ยิน เหยียบคันเร่ง? สับเกียร์ห้า? แม่เอ็งน้องสาวเอ็งสิฟะ! นี่คิดว่าขับรถอยู่รึยังไงน่ะหา!?



*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./12.md)