##บทที่ 230 : ใครๆ ก็มองว่าไม่ดี!
หวังสยงอ่านแผนตัวอย่างส่วนที่เหลือต่อด้วยความอดทนจนจบ

จางเย่ที่นั่งอยู่ฝั่งตรงข้ามพูดขึ้น “ทอล์คโชว์ก็คือคำแปลพ้องเสียงของ Talk-Show ส่วนที่ว่าทำไมถึงเรียกแบบนี้ อืม ก็คือผมตั้งชื่อขึ้นมาเองตามใจชอบ รูปแบบรายการโดยคร่าวๆ คือ การผสมผสานรวมกันของเรื่องราวในปัจจุบันแล้วเล่าเรื่องให้แก่เหล่าผู้ฟัง ไม่ว่าจะเป็นบทเพลง ภาพยนตร์ หรือพวกข่าวที่กำลังดังอยู่ในกระแสสังคม ทั้งหมดที่ล้วนสามารถนำมาพูดได้นั้น จะเอามาทำเป็นบทตลกที่น่าสนใจ ให้ผู้ชมได้ขำขันกัน อืม ง่ายๆ สั้นๆ ก็ทำนองนี้ครับ”

หวังสยงจ้องเขา เหมือนเพื่อดูให้แน่ใจว่าเขาไม่ได้กำลังล้อเล่น พลันเมื่อเห็นสายตาที่จริงจังของจางเย่เข้าให้ เขาจึงพูดอย่างเสียไม่ได้ “นั่นมันไม่ใช่พวกรายการเล่าเรื่องเหรอ? อย่างมากสุดก็แค่เพิ่มความเป็นสาระเข้าไปหน่อย นำเรื่องราวปัจจุบันมาแบ่งปันให้กับผู้ชม?”

จางเย่โบกมือปฏิเสธ รู้ว่าเขายังไม่เข้าใจ

“ไม่ใช่การเล่าเรื่อง แล้วก็ไม่ใช่รายงานข่าว อันที่จริงแล้ว จุดขายที่เป็นหัวใจสำคัญของรายการนี้คือความตลก การทำให้ทุกคนผ่อนคลายเบิกบานเป็นเป้าหมายหลัก ส่วนการพูดถึงเรื่องราวปัจจุบันหรือข่าวในทอล์คโชว์นั้น แท้จริงแล้วไม่ได้สำคัญเลย การเผยแพร่สาระบนอินเทอร์เน็ตเองก็ล้วนสามารถหยิบยกนำไปใช้ได้ อย่างกุเรื่องมั่วๆ ขึ้นก็ดี บิดเบือนประวัติศาสตร์ก็ดี ไม่ได้ใส่ใจอะไรเป็นพิเศษเลย ประเด็นคือให้ตลกขำขันก็พอ”

“อย่างนั้นก็เหมือนกับรายการวาไรตี้สิ? ที่มีพิธีกรหลายคน เชิญแขกพิเศษมาแล้วล้อเลียนดูถูกไม่หยุด? เพื่อความตลกโปกฮา?” หวังสยงถาม

จางเย่สั่นหัว “ก็ยังไม่ใช่ คือมีผมเป็นพิธีกรเพียงคนเดียวน่ะครับ มันไม่เหมือนกับรูปแบบรายการวาไรตี้เดิมๆ ที่คุณพูดถึง และผมเองก็ไม่จำเป็นต้องเชิญแขกพิเศษมา ไม่ต้องอาศัยความร่วมมือของคนภายนอกคนไหนเลย เพียงแค่ให้มีผู้ชมผมสักสิบกว่าคนก็พอ ไม่มีการล้อเลียน ไม่เล่นเกม แค่ฟังผมพูดเท่านั้นครับ”

“เธอคนเดียว?”

“ใช่ครับ”

“ฟังเธอพูดเรื่องตลก?”

“ใช่ครับ”

“งั้นก็ไม่ใช่การพูดตลกเดี่ยวเหรอ?”

“ไม่เหมือนกันครับ การพูดตลกเดี่ยวมีหัวข้อพูด หลักๆ แล้วทอล์คโชว์จะไม่ค่อยมีลักษณะหัวข้อหลัก มีหัวข้อชี้นำบางอย่าง แต่ก็ไม่ได้ชัดเจน และยังไม่ต้องมีตอนต้นกับตอนท้ายก็ได้ เพียงด้นบทพูดให้ต่อไปได้ ซึ่งแตกต่างกับการพูดตลกเดี่ยวอย่างมากครับ”

พิธีกรทอล์คโชว์ที่มีชื่อเสียงคนหนึ่งในโลกใบเดิมของจางเย่นั้น ในตอนแรกที่เขาเริ่มทำรายการทอล์คโชว์ ก็ยังไม่ทิ้งการเล่นตลกคู่ ดังนั้นจึงเอาการเล่นตลกคู่มาทำจนการพูดทอล์คโชว์กลายเป็นเละเทะไปเลย ภายหลังเมื่อเขาคุ้นเคยกับลักษณะของทอล์คโชว์ จึงสามารถพูดได้ทั้งทอล์คโชว์ทั้งตลกคู่ ดังนั้นจึงสามารถพูดได้ว่าศิลปะของทั้งสองประเภทรายการนั้นไม่เหมือนกัน

หวังสยงพูด “เป็นไปได้ว่าฉันความรู้คับแคบ ฉันยังไม่เคยได้ยินมาก่อนเลยว่ามีรายการประเภทนี้ด้วย หรือที่ต่างประเทศจะมีรูปแบบรายการใหม่อย่างนี้?”

จางเย่ตอบ “ยังไม่มีครับ”

“หมายความว่าเธอคิดขึ้นเอง?” หวังสยงก่ายหน้าผาก

จางเย่พยักหน้า “ใช่ครับ ผมมีความมั่นใจว่าจะทำรายการนี้ได้ดี”

หวังสยงก้มหน้าลงมองดูแผนตัวอย่างอีกที นิ่งเงียบอยู่นานแล้วจึงพูดกับเขาว่า

“จางน้อยเอ้ย ไม่ใช่ว่าฉันไม่เชื่อในระดับความสามารถของเธอหรอกนะ แต่รูปแบบรายการประเภทนี้ค่อนข้างจะงงๆ และค่อนข้าง ‘แปลกใหม่’ เธอคิดว่าผู้ชมจะรับได้เหรอ? แม้แต่ฉันเองที่ดูแผนแล้วก็ยังรับไม่ได้เลย บทตลกที่ไม่จำกัดอย่างนี้มันสามารถนำมาทำเป็นรายการหนึ่งได้เหรอ? คงไม่ได้หรอก มีเรื่องง่ายขนาดนี้ที่ไหนกัน! ก่อนหน้านี้เคยมีรายการที่เล่าเรื่อง เล่านิทาน เล่าตลก แต่ความจริงพิสูจน์แล้วว่า รายการประเภทนี้มีข้อจำกัดสูงมาก ดึงคนดูไว้ไม่อยู่ ไม่มีความน่าดึงดูด พูดเรื่องตลกยังได้อยู่แต่ให้เหมือนอย่างรายการวาไรตี้เป็นครั้งคราวก็ไม่เลว แต่ถ้าพูดเรื่องตลกตลอดทั้งสัปดาห์ และทั้งรายการเต็มไปด้วยเรื่องตลกหมด แบบนี้จะให้คนดูยังไงกัน? ดูแค่ครึ่งสัปดาห์ก็ทนไม่ไหวแล้ว”

จางเย่ยิ้มเจื่อนๆ “หัวหน้า ที่ผมบอกไง ทอล์คโชว์ไม่ใช่แค่พูดเรื่องตลกลุ่นๆ เพียงอย่างเดียว แต่มีรูปแบบและเสน่ห์เชิงศิลปะในตัวของมันเองครับ”

“แผนรายการนี้ ผมคงอนุมัติไม่ได้” หวังสยงปฏิเสธ

จางเย่รีบพูด “ผมเตรียมการไว้นานแล้วจริงๆ ผมเชื่อว่าผมมีศักยภาพ ทำมัน…..”
หวังสยงตัดบท เขาพูดด้วยความมั่นใจในการพิจารณาของตัวเองอย่างที่สุด “ถ้าจะเป็นรายการอย่างนี้ ให้เธอทำรายการถกประวัติศาสตร์ต่อไปยังดีเสียกว่า แม้อายุผู้ชมจะจำกัดอยู่บ้างแต่อย่างน้อยๆ ก็ไม่ถึงกับออกนอกกรอบ สิ่งที่เธอเรียกว่าทอล์คโชว์อะไรนี่ ฉันไม่มั่นใจว่ามันจะดี คงดังไม่ได้หรอก”

จางเย่เชื่อมั่น “ต้องดังแน่ๆ ครับ!”

หวังสยงมองเขา “เปลี่ยนเป็นอย่างอื่นไม่ดีกว่าเหรอ?”

“ผมขอทำรายการนี้ครับ” จางเย่ดื้ือดึง

“คุณอาจคิดว่า ผู้ชมที่ยังไม่เคยพบเจอรูปแบบรายการทอล์คโชว์อาจจะรับไม่ได้ ก็ไม่เป็นไรครับ ขอผมลองสักไม่กี่ตอนเท่านั้นครับ พวกเราดูจากผลของรายการได้ ถ้าหากไม่ดีจริง ผู้ชมไม่ตอบรับแล้วล่ะก็ ตัดรายการจบได้เลย!”

หวังสยงขมวดคิ้ว “ดูเธอมั่นใจจังนะ?”

“ใช่ครับ” จางเย่ตอบเสียงเรียบหนักแน่นมั่นคง “ผมไม่เคยมั่นใจขนาดนี้มาก่อน!”

หวังสยงเจอกับพิธีกรหรือคนวางแผนรายการที่ถูกปฏิเสธมานับต่อนับแล้ว แผนรายการที่พวกเขาทำออกมา แน่นอนว่าเป็นสิ่งที่พวกเขาชื่นชอบและคิดว่าจะต้องดังระเบิด เพราะฉะนั้นจึงได้นำมายื่นเสนอ ทุกครั้งหลังจากที่หวังสยงปฏิเสธ อีกฝ่ายก็มักจะไม่ยอมลดราวาศอก ใช้แต่อารมณ์ เอาแต่บอกหวังสยงว่า รายการใหม่ของพวกเขานั้นดีเลิศเลอขนาดไหน ด้วยท่าทางที่ทั้งตื่นตระหนกและกังวลจนถึงขนาดหน้ามืดตามัวก็ว่าได้ ทว่าการโต้ตอบของจางเย่กลับทำให้หวังสยงต้องพิจารณาอีกครั้ง เพราะเขาไม่ได้ตื่นตระหนก แถมจัดว่าสงบเสงี่ยม เพียงแค่บอกกับหวังสยงอย่างเรียบง่าย —— รายการของเขาต้องรอดแน่!

มือตบตัวอย่างแผนเบาๆ หวังสยงกล่าวเสียงเรียบนิ่ง “เอาอย่างนี้แล้วกัน ในด้านการวางแผนและโฆษณารายการ เธอเองก็ไม่ใช่มือสมัครเล่นเพราะผลลัทธ์ที่ได้ก็ไม่มีที่ติ ดังนั้นทางบริษัทถึงได้กล้าให้เธอคิดรายการเอง ถ้าเธอไม่เปลี่ยนใจ ฉันจะนำแผนนี้ไปให้เบื้องบนดูก็ได้ เธอกลับไปรอข่าวเถอะ”

“ครับ ขอบคุณรองผู้อำนวยการหวังมากครับ” จางเย่ไม่พูดมากความ เปิดประตูเดินออกไป

หลังจากชายหนุ่มออกไป หวังสยงก็นำเอกสารไปมอบให้กับหัวหน้าโดยตรง หัวใจสำคัญของหน่วยงานโทรทัศน์ออนไลน์ก็คือรายการอินเทอร์เน็ต ซึ่งเป็นส่วนประกอบหนึ่งที่สำคัญที่สุดของหน่วยงาน ดังนั้นการกำหนดรายการใหม่และการอนุมัติ จึงล้วนเป็นหน้าที่รับผิดชอบโดยตรงของหัวหน้า

……

ด้านนอก

จางเย่ไม่ได้กลับไปบริเวณสำนักงาน แต่แวะมาเข้าห้องน้ำก่อน ชายหนุ่มเอาน้ำเย็นล้างหน้าอยู่หลายที ส่องดูกระจกเห็นความอึดอัดและกังวลอยู่จางๆ

แล้วถ้าพวกเขาไม่ให้ผ่านจะทำยังไง?

แล้วถ้าพวกเขาคิดว่าทอล์คโชว์ไม่ดีจะทำไงล่ะ?

รายการใหม่เอี่ยมอ่องสักรายการหนึ่ง คนตั้งเยอะแยะไม่มีใครทำแต่เขากล้า! พวกนั้นคงคิดว่าหากรายการอย่างนี้สามารถดังได้แล้วละก็ ทำไมสถานีโทรทัศน์อื่นถึงไม่มีใครคิดได้ ทำไมถึงไม่ทำล่ะ? นี่เป็นความคิดที่คร่ำครึมากๆ ไม่แปลกใจเลยที่มักมีการต่อต้านสิ่งใหม่ๆ อยู่เนืองๆ ยิ่งทำงานนานเข้า คนก็จะยิ่งหัวอนุรักษ์นิยมขึ้น แต่ในโลกนี้คงพอจะมีแต่จางเย่เท่านั้นที่รู้ว่าศิลปะรูปแบบการทอล์คโชว์ จะต้องดังแน่นอน! แถมจะดังระเบิดระเบ้อทั้งในและนอกประเทศ เพราะมีหลายคนถึงกับไม่ยอมหลับยอมนอนรอดูทอล์คโชว์ในคืนวันหยุด!

แต่จะบอกพวกเขาอย่างไร?

บอกพวกเขาว่าผมเป็นคนอีกโลกหนึ่ง ที่โลกใบนั้นทอล์คโชว์ดังระเบิดมาก? รูปแบบรายการศิลป์ประเภทนี้ได้ถูกตลาดพิสูจน์แล้ว?

ใครจะเชื่อฟร่ะ!

พูดแบบนี้ก็ไม่ได้อีกแม่*!

ผ่านไปสิบนาที จางเย่ออกมาจากห้องน้ำ กลับไปยังออฟฟิศ

อาเชียนที่เดินหน้าตั้งมาเห็นจางเย่รีบพูดขึ้น “อาจารย์จาง ผมกำลังหาคุณพอดี เมื่อกี้เลขานุการของผู้อำนวยการเรียกคุณให้ขึ้นไปที่ห้องทำงานของเธอ เหมือนจะเป็นเรื่องรายการครับ”

“โอเค” จางเย่เดินออกไป

เขามาถึงหน้าประตูแล้วเคาะ

เสียงของผู้อำนวยการเฝิงกุ้ยฉินดังออกมาจากข้างใน “เชิญเข้ามา”

จางเย่ผลักประตูเข้าไปในห้อง เห็นมีคนประมาณสี่ห้าคนนั่งอยู่บนโซฟารับแขก พวกเขากำลังดูตัวอย่างแผนของจางเย่อยู่รอบโต๊ะตัวหนึ่ง ในนั้นมีผู้อำนวยการเฝิงกุ้ยฉินอยู่ด้วยและยังมีรองผู้อำนวยการหวังสยงกับคนอื่นๆ อีกไม่กี่คนที่จางเย่ไม่รู้จักแต่ว่าเคยเห็น น่าจะเป็นหัวหน้าของแต่ละฝ่าย

“มานั่งสิจางน้อย” เฝิงกุ้ยฉินชี้ที่โซฟาขนาดเล็กข้างตัว เธอเคาะๆ เอกสารในมือไปด้วย “นี่คือรายการใหม่ของเธอ?”

จางเย่นั่งลงเรียบร้อยแล้ว “ใช่ครับ”

เฝิงกุ้ยฉินสำรวจสองคนข้างๆ “พวกคุณว่าไง?”

ชายวัยกลางคนคนหนึ่งพูด “บอกตามตรง ผมผิดหวังมากเลย อันที่เรียกว่าทอล์คอะไรนี่ ผมมองไม่เห็นว่าจะมีจุดขายหรือความน่าสนใจดึงดูดเลยแม้แต่น้อย การที่ประธานเกาซินพิ่นเชิญจางเย่มา เพราะเห็นศักยภาพวางแผนรายการและฝีปากเป็นสำคัญ แต่กับแผนนี่ไม่เห็นจะมีอะไรน่าสนใจเลย ผมว่าไม่จำเป็นต้องเอามาต่อยอด”
หวังสยงช่วยพูดแทนจางเย่ “เหล่ากู้ ก็ไม่ได้แย่อย่างที่คุณว่าหรอก มันแค่ไม่ค่อยมีสีสันเท่านั้นเอง”

หัวหน้าที่ชื่อเหล่ากู้พูด “แต่ห่างไกลจากความคาดหวังของผมมากเลยนะ ขนาด ‘ห้องเลคเชอร์’ นั่นยังเป็นรายการบรรยายประวัติศาสตร์ที่เยี่ยมยอดที่สุดเท่าที่ผมเคยดูเลย”

ผู้ชายวัยสามสิบกว่าอีกคนขยับแว่นตาแล้วโยนตัวอย่างแผนรายการทิ้ง พูดว่า “ยิ่งคาดหวังก็ยิ่งผิดหวังสินะ ผมเองก็ไม่เห็นว่าทอล์คโชว์นี่ดีตรงไหน รายการตลกรายการหนึ่งจะมีอะไรน่าสนใจกัน? บางคนดูผ่านแวบแรกอาจรู้สึกว่าไม่เลว แต่คงไม่อาจรักษาความสนใจไว้ได้นานหรอก อาจจะมีผู้ชมมากมายที่เห็นแล้วไม่ดู ไม่ใช่บทตลกที่ลอกเอามาจากอินเทอร์เน็ตเหรอ? อย่างนี้จะมีสาระอะไร? ลิขสิทธิ์เองก็เป็นปัญหา ยังไงคนก็ต้องคิดว่าเราลอกเลียนแบบมาแน่ๆ เกิดกรณีพิพาทฟ้องร้อง แล้วยังผลกระทบในแง่ลบอีกจะทำอย่างไร?”

จางเย่พูดชี้แจง “ไม่ใช่การลอกเลียนครับ บทของผมเป็นของใหม่แน่นอนครับ”
เหล่ากู้พูด “นายคนเดียวจะสามารถคิดบทใหม่ได้มากมายแค่ไหนกัน? ต้องใช้ช่วงเวลามากน้อยเท่าไร? เอาเถอะ ถ้าไม่ยกเรื่องปัญหานี้มาพูด รายการนี้ของนายก็มีปัญหาในตัวมันเองอยู่ดี”

ผู้ชายวัยสามสิบกว่าคนนั้นพูด “ที่สำคัญที่สุดคือเสน่ห์ของรายการนี้อยู่ตรงไหน? หนุ่มหล่อไม่มี สาวงามนายก็ไม่ใช้ มีแค่นายคนเดียวพูดเรื่องตลก? ให้ผู้ชมเข้าอินเทอร์เน็ตหารวมเรื่องตลกเอาเองไม่ดีกว่าเหรอ? ทำไมถึงจะต้องมาฟังรายการของนาย? ผมพูดถูกหรือเปล่าคุณจางเย่?”

ก็ถูกมั้ง?

ถูกบ้านปู่คุณน่ะสิ!

พูดกันคนนั้นคำ คนนี้คำ ปฏิเสธกันหมดเลยนี่!

สุดท้ายคนๆ นั้นยังพูดว่า “พวกเราพูดถูกสินะ?”

จางเย่เหนื่อยหน่าย นึกได้ถึงคำพูดที่เขาจำฝังใจอย่างลึกล้ำคือตอนที่เฝิงเสี่ยวกัง[1] ตอกกลับคำวิจารณ์เสียๆ หายๆ ของผู้กำกับรายการคืนส่งท้ายปีเก่า จางเย่ตอบทั้งสองคนว่า "คำแนะนำของหัวหน้า แน่นอนว่าผมต้องเชื่อฟัง แน่นอนว่าต้องปฏิบัติตาม! แต่ถ้าคุณสองคนเห็นว่าคุณพูดถูกและผมพูดผิด! แบบนี้ผมไม่โอเค! คุณสองคนจะปฏิเสธความเห็นต่อผลงานของศิลปินคนหนึ่งไม่ได้!"

เหล่ากู้ขมวดคิ้ว “นายยังไม่เชื่ออีก?”

“เอาล่ะ เงียบกันหน่อย” เฝิงกุ้ยฉินพูดขึ้น “แม้ว่าฉันจะไม่เห็นด้วยกับรายการที่ไม่เคยปรากฏนี้มาก่อน แต่เหตุผลคือฉันไม่สามารถตัดสินได้ว่ารายการดีหรือไม่ดี เพราะว่าเป็นรายการแรกที่ทั้งโลกก็ยังไม่มีประสบการณ์กับรายการประเภทนี้มาก่อน ฉันว่าอย่างนี้แล้วกัน ลองให้จางน้อยทดลองดูหน่อย แต่จำกัดเพียงหนึ่งตอนเท่านั้น ลองถ่ายทำดูหนึ่งตอน ถ้าหากอัตราการกดคลิกเข้าชมไม่ถึงห้าหมื่น นั่นก็ไม่รอดแล้ว คงต้องตัดรายการออก”

เหล่ากู้พูด “หัวหน้า ไม่จำเป็นต้องลองหรอกมั้ง?”

ผู้ชายคนนั้นพูด “แถมยังเปลืองทรัพยากรอีก ไหนจะการจัดแต่งสถานที่และโฆษณา ไม่ว่าอะไรก็ต้องใช้เงินนะครับ”
เฝิงกุ้ยฉินพูด “เพราะงั้นถึงได้ลองดูตอนหนึ่ง เพื่อให้โอกาสกับคนรุ่นใหม่ที่กล้าสร้างสรรค์สิ่งใหม่หน่อยไง เอาเป็นแบบนี้นะ จางน้อย พวกเรารอดูความสำเร็จของนายนะ?”

จางเย่ตื้นตันใจ เขาไม่คิดว่าจู่ๆ หัวหน้าจะยินยอมให้จริงๆ “คุณวางใจได้ ผมจะต้องไม่ทำให้คุณผิดหวังครับ!”

แจ่มไปเลย!

เพียงแค่กล้าให้เขาออกรายการ เขาก็จะสามารถทำให้ทุกคนได้อึ้งกันว่าอะไรคือทอล์คโชว์!

===============================

[1] เฝิงเสี่ยวกัง เป็นดาราจีนชื่อดังท่านหนึ่ง

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./31.md)