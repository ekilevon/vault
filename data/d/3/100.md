##บทที่ 300 : ข่าวด่วน! จางเย่มาสอนที่เป่ยต้าแล้ว?
เที่ยงวัน

ได้เวลากินข้าว

หลังกินของที่พ่อกับแม่เหลือไว้ตั้งแต่เมื่อคืน จางเย่ก็ทำงานต่อ เขาตั้งใจทำงานอย่างทุ่มเทเพื่อจะเรียนรู้ถึงสิ่งผิดปกติที่โลกนี้มีต่อ ‘ความฝันในหอแดง’ นอกจากนี้ยังตรวจสอบข้อมูลทางประวัติศาสตร์และหนังสือโบราณเกี่ยวกับ ‘ความฝันในหอแดง’ ก่อนพบว่า หลักฐานทางประวัติศาสตร์เกี่ยวกับ ‘ความฝันในหอแดง’ ไม่ได้สาบสูญไปทั้งหมด ยังคงมีการพูดถึงและมีข้อมูลอยู่อย่างกระจัดกระจาย เพียงแต่เหล่าผู้คนของโลกใบนี้ไม่ได้ค้นหากันอย่างจริงจัง หรืออาจจะตั้งใจเพิกเฉยก็เป็นได้ ส่วนเหตุผลว่าทำไมถึงเกิดเรื่องอย่างทุกวันนี้ขึ้นได้นั้น มาจากการสันนิษฐานว่า เฉาเสวียฉินเกิดอาการเลอะเลือนและร่างกายอ่อนแรงในช่วงสุดท้ายของชีวิต

โชคดีนะที่มีลูกพี่อยู่น่ะ!

ไม่งั้นพวกนายคงได้อยู่ในกะลาครอบต่อไป!

ในเมื่อจางเย่เตรียมพร้อมจะทวนกระแสน้ำ อย่างนั้นก็ต้องเตรียมข้อมูลกับหลักฐานให้พร้อม ซึ่งโลกใบนี้มีข้อมูลนั่นอยู่แล้ว เพียงแต่ภาระงานช่างมหาศาลเกินไป!

พลิกมาพลิกไป

ตรวจไปตรวจมา

จนตกบ่าย จางเย่จึงค่อยรู้สึกว่าข้อมูลที่มีบนอินเทอร์เน็ตไม่เพียงพอ เขาขับรถออกไปข้างนอก ไม่ลืมที่จะสวมแว่นตาดำ ตระเวนไปตามห้องสมุดใหญ่ๆ ในเมืองหลวงหลายแห่ง มีบางแห่งสามารถเข้าได้เลย บางแห่งต้องทำบัตรสมาชิกห้องสมุด และจางเย่ก็ไม่พลาดที่จะเข้าไปค้นหาข้อมูลในห้องสมุดทุกแห่ง

ขณะที่ชายหนุ่มยุ่งแทบตาย!

บนเน็ตก็กำลังปะทุเดือดกันทุกหย่อมหญ้า!



……



แรกเริ่มมีใครคนหนึ่งอัพโหลดคลิปของงานปีใหม่โรงเรียนเมืองหลวงหมายเลขสิบห้า ซึ่งมีช่วงที่ ‘แด่ต้นเซียง’ เปล่งประกายออกมาให้ชาวเน็ตตาบอดกันถ้วนหน้า!

"เด็กนั่นใครน่ะ?"

"กลอนนี้ทำไมไม่เคยได้ยินล่ะ?"

"ไม่ใช่แต่งเองใช่ไหม? เด็กมัธยมต้นสมัยนี้ทำไมแม่*สุดยอดได้ขนาดนี้วะ?"

จนถึงตอนจบที่เด็กสาวกล่าวชื่อบทกวีและผู้แต่ง..ทุกคนถึงได้ตระหนัก! ที่แท้เป็นกลอนบทใหม่ของจางเย่! มันกลับปรากฏออกมาเช่นนี้เอง!

"จางเย่ปล่อยกลอนบทใหม่อีกแล้วโว้ย!"

"แถมยังเป็นกลอนรักที่ยากจะพบ! คลาสสิก!"

"นั่นสิ ปกติกลอนของอาจารย์จางมีแต่เสียดสีก่นด่าผู้คน กลอนรักนี่มีน้อยเอามากๆ พอได้ฟัง ‘แด่ต้นเซียง’ ถึงรู้ ว่ากลอนรักของอาจารย์จางช่างลึกล้ำถึงเพียงนี้!"

"อาจารย์จางน่ะ เรื่องฝีมือกลอน ไร้ผู้เทียมทานจริงๆ!"

"กลอนบทนี้ต้องเก็บไว้ล่ะ ทีหลังฉันจะได้เอาไปใช้กับแฟนบ้าง!"

จากนั้น

บนเวยป๋อของเหล่านักศึกษาเป่ยต้าก็เริ่มอัพโหลด

นักศึกษาหญิงของเป่ยต้าคนหนึ่ง @ แฟนหนุ่มของเธอ ถามว่า "ถ้าเกิดว่าฉันตกเลือด เธอจะเลือกเด็กหรือเลือกฉัน?"

แฟนหนุ่มของเธอยิ้ม ด้วยปัญญาฉับไว ตอบกลับไปว่า "ต้องเป็นผู้ใหญ่สิ ยังจะต้องถามเหรอ!"

จากนั้นหญิงสาวถามต่ออีก "ถ้าตอนนั้นแม่เธอกระโดดลงน้ำ แล้วบังคับให้เธอเลือกเด็กล่ะ?"

เวยป๋อของแฟนหนุ่มพลันระเบิดภาษาที่ไม่มีใครเข้าใจออกมา! “……（&amp;amp;%￥##￥@@（&amp;amp;**！！！”

ตอนแรกชาวเวยป๋อที่เห็นต่างคิดว่าทั้งสองคงหวานแหววกันเท่านั้นเอง แต่เมื่อได้เห็นคำตอบของทั้งสองคนด้านล่าง เห็นคำถามสุดท้ายจากสาวเป่ยต้านั่นแล้ว พวกเขาก็แทบกระอักเลือด! หน้าจอคอมพิวเตอร์หลายเครื่องเต็มไปด้วยน้ำที่พ่นจากปากของเหล่าชาวเน็ต หลายคนหัวเราะลั่น!

"ไอ้หยา!"

"เทพมาก! คำถามนี้เทพมาก!"

"ฮ่าๆๆๆ! สาวเป่ยต้านี่แน่จริงๆ! คำถามนี้ยากไปแล้ว!"

เวยป๋อนี้มีคนส่งต่อไปเป็นจำนวนมาก

แฟนหนุ่มยิ้มขื่นๆ "เอี้ยนเอ๋อร์ ใครสอนเธอน่ะ?"

สาวเป่ยต้าคนนั้นตอบว่า "นี่เป็นมุกของจางเย่!"

แฟนหนุ่มสบถคำหนึ่ง "จางเย่ไหน? ฉันจะไปฆ่ามัน! ไอ้ลูกหลานบัดซบ!"

"พูดงั้นได้ไง!" สาวเป่ยต้าจ้องตาเขม็ง "จางเย่เป็นอาจารย์ใหม่ของเรานะ!"

คำพูดนี้ มีชาวเน็ตหลายคนไม่เข้าใจความหมาย เพราะคนชื่อจางเย่มีไม่น้อย ชื่อแซ่เดียวกันก็มีมากเหลือเกิน

ไม่นานนัก ก็มีนักศึกษาจากเป่ยต้าหลายคนออกมาโพสต์กลอนสองบท หนึ่งคือ ‘ทุกสิ่ง’ ของหวังสุ่ยซิน อีกหนึ่งคือกลอนที่ชื่อว่า ‘ทุกสิ่ง’ แต่ผู้แต่งคือจางเย่ เห็นกลอนสองบทนี้ เหล่าคนรักหนังสือพลันสูดลมหายใจเฮือก!

"จางเย่แก้บท ‘ทุกสิ่ง’?"

"แก้จริงๆ แก้ไปมากด้วย!"

"เทียบกับกลอนของจางเย่บทนี้ กลอนของหวังสุ่ยซินห้ามเอาขึ้นโต๊ะเชียว!"

"นี่คือความแข็งแกร่ง! ก่อนหน้านี้เดี่ยวๆ เลยมองไม่เห็น พอตอนนี้มีให้เปรียบเทียบกันแล้ว กลอนสองบทนี้ แสดงออกถึงเรื่องราวเดียวกัน แต่ในแง่ภาษากลับแตกต่าง เห็นแล้วใช่ไหม? ที่กลอนของอาจารย์จางเย่เป็นที่นิยมไม่ใช่เรื่องบังเอิญ คนเขามีความสามารถจริงๆ!"

" ‘คนบางคน’ ส่งหวังสุ่ยซินเข้าคุก อาจารย์จางเย่ยังหักหน้าด้วยการแก้ ‘ทุกสิ่ง’ อีก แม่*นี่มันเอาศพมาโบยซ้ำชัดๆ! กร๊ากๆๆๆ!"

"ถ้าสหายหวังในคุกรู้เข้าล่ะก็ คงต้องน้ำตาไหลพรากๆ!"

"ใช่สิ งานสร้างชื่อเขาอย่าง ‘ทุกสิ่ง’ ตอนนี้กลายเป็นผลงานของอาจารย์จางเย่ไปแล้ว! อาจารย์จางเย่เลวมาก สมชื่อจอมตอกหน้าโคตรๆ!"

นักวรรณกรรมส่วนหนึ่งซึ่งมีผลงานมีชื่อ วิเคราะห์ผลงาน ‘ทุกสิ่ง’ ของจางเย่ทันที ทั้งยังเอามาเปรียบเทียบกับต้นฉบับของหวังสุ่ยซิน หลังจากวิเคราะห์และถกเถียงกันยาวนาน พวกเขาก็ต้องยอมรับเป็นเสียงเดียวกันว่า จางเย่เหนือล้ำกว่าหวังสุ่ยซินอยู่หลายขุม! ที่จริงการแก้ไขบทกลอนถือเป็นสิ่งที่ยากยิ่งกว่าการเขียนกลอนบทใหม่ขึ้นมา! ตอนนี้เองที่ทุกคนพลันได้ประจักษ์ถึงความสามารถของจางเย่อีกครั้ง! ได้แต่กล่าวว่า ทำให้คนยอมรับนับถือทั้งปากทั้งใจจริงๆ!

ตอนที่ทุกคนได้เห็น ‘ทุกสิ่ง’ (ใหม่) ตอนที่ทุกคนกำลังส่งต่อกลอนบทนี้กันอย่างอารมณ์ดี ก็มีคนส่วนหนึ่งเห็นปัญหาแปลกๆ

"หือ ทำไมมาจากเป่ยต้าล่ะ?"

"นั่นสิ คำถามเรื่องช่วยเด็กช่วยผู้ใหญ่นั่นก็ด้วย"

"นักศึกษาเป่ยต้าโพสต์? อาจารย์จางเย่ไปเป่ยต้า? เขาจะไปที่นั่นทำไมน่ะ? เรียนหนังสือ? ต่อโท?"

"ไม่ต้องพูดแล้ว เป็นไปได้หมดแหละ อาจารย์จางเย่จบปริญญาตรี จะไปต่อโทก็ไม่แปลก ถึงยังไงเขาก็โดนแบนอยู่นี่"

"อาจารย์จางกลับไปเรียนใหม่?"

"นี่เป็นข่าวใหญ่!"

อย่างไรก็ตาม ข่าวใหม่นั่นกลับทำให้ทุกคนต้องสะท้าน!

นักศึกษาเป่ยต้าคนหนึ่งโพสต์ "มาเรียนอะไรกัน อาจารย์จางเย่เป็นอาจารย์ใหม่ของพวกเรา มาสอนวิชา ‘วรรณคดีโบราณวิจักษณ์’ ต่างหากล่ะ!"

ชั่วขณะ เวยป๋อทางการของมหาวิทยาลัยปักกิ่งกับหน้าเว็บไซต์ของมหาวิทยาลัย ก็โพสต์ข้อความใหม่พร้อมกัน --- นักจัดรายการวิทยุผู้มีชื่อเสียง พิธีกรช่อง BTV ผู้มีชื่อเสียง พิธีกรรายการออนไลน์ นักกวีชื่อดัง นักเขียนชื่อดัง นักจัดรายการชื่อดัง นักวางแผนรายการชื่อดัง นักโฆษณาชื่อดัง นักแต่งเพลงชื่อดัง ... อาจารย์ จางเย่เข้าร่วมกับภาควิชาภาษาจีน มหาวิทยาลัยปักกิ่ง สอนวิชาเลือกอิสระ ‘วรรณคดีโบราณวิจักษณ์’!

เป็นยศนำหน้าที่ยาวจริงๆ ถึงกับเป็นฉากที่ทำให้ทุกคนล้วนตาถลน!

"สวรรค์!"

"Oh my god!"

"จางเย่ไปสอนที่เป่ยต้าเหรอ?"

"เป่ยต้า? แถมยังเป็นภาควิชาภาษาจีนที่มีชื่อเสียงนั่นน่ะนะ?"

"ฉันแทบกระอักแล้ว! จางเย่ไม่ได้ไปเรียน แต่ไปสอนหนังสือ!"

"เป็นไปได้ยังไง! เป่ยต้าเชิญอาจารย์จางเย่ไปสอนเนี่ยนะ!?"

"อาจารย์จางทำไมแม่*ฝืนลิขิตสวรรค์แบบนี้ล่ะเว้ย! ได้รับรองให้เข้าสอนในเป่ยต้าอีก? ถึงจะเป็นแค่วิชาเลือก แต่วิชา ‘วรรณคดีโบราณวิจักษณ์’ ก็ยังเป็นวิชาสำคัญ มีนักศึกษาของเป่ยต้าเกือบครึ่งที่เลือกลงเรียนวิชานี้ไม่ใช่เหรอ!?"

"ข่าวปลอมรึเปล่าน่ะ?"

"ไม่ใช่ หนังสือพิมพ์ก็ออกนะ!"

แม้แต่หนังสือพิมพ์นครหลวงพาดหัวบ่ายก็ยังเขียนถึงข่าวของจางเย่เต็มไปหมด!

"จางเย่เข้าสอนที่เป่ยต้า!"

"จางเย่เข้าเป่ยต้า! ดีหรือร้าย?"

"จางเย่ยืนยันแล้วว่าจะเข้าสอนวิชา ‘วรรณคดีโบราณวิจักษณ์’ ที่เป่ยต้า!"

"จางเย่วิจารณ์ตนเอง : คนที่ละเว้นความต่ำช้าคนหนึ่ง คนที่มองเห็นคุณค่าของผู้อื่นคนหนึ่ง!"

เมื่อข่าวนี้เปิดเผยออกมา เหล่าแฟนคลับของจางเย่ต่างร่ำร้องอย่างตื่นเต้นจนคุมตัวเองไม่อยู่ รู้สึกว่าอาจารย์จางเย่นี่ช่างเก่งกาจ! ก่อนหน้านี้เพิ่งถูก SARFT พักใช้ใบประกอบวิชาชีพพิธีกร ทั้งยังขึ้น ‘บัญชีดำ’ ของ SARFT ทว่าท้ายที่สุดกลับได้รับเชิญมาสอนในเป่ยต้า ทั้งยังได้รับผิดชอบวิชาสำคัญ ยิ่งทำให้จางเย่โด่งดังเข้าไปอีก นี่ยิ่งบ่งบอกว่าจางเย่นั้นมีความสามารถเพียงใด!

เฮ้ย!

พวก SARFT เอ็งไล่จางเย่ใช่ไหม?

พวกวงการบันเทิงไม่ยอมรับจางเย่สินะ?

ไม่เป็นไร! พวกเราวงการศึกษายอมรับ! พวกเราเป่ยต้านี่แหละยอมรับ!

การเชื้อเชิญของเป่ยต้า ยิ่งช่วยเติมรัศมีให้กับจางเย่ ถ้าความสำเร็จและความสามารถของเขาก่อนหน้านี้เป็นตึกชั้นหนึ่ง อย่างนั้นการได้รับหัวโขนของคณาจารย์ในเป่ยต้า เท่ากับเพิ่มทั้งคุณวุฒิและเกียรติยศนี้ยิ่งขึ้นไปอีก กลายเป็นเทียบเท่าตึกหลายชั้นอย่างไรอย่างนั้น!

การยอมรับไหนจะมีน้ำหนักไปยิ่งกว่าการยอมรับจากวงการศึกษาอีกล่ะ?

แถมยังเป็นสถาบันระดับโลกอย่างเป่ยต้า! มหาวิทยาลัยอันดับหนึ่งของประเทศ!

อีกทั้งการพบหน้าครั้งแรกของจางเย่กับนักศึกษาในรายวิชานั้น ก็ยังถูกเผยแพร่โดยนักศึกษาของเป่ยต้าบางส่วนด้วย!

มุกตลก เสียงหัวเราะ และความสามารถเชิงวรรณกรรมของจางเย่ สามารถแสดงออกได้ที่นี่โดยไร้ข้อจำกัด!

โดยเฉพาะการวิจารณ์ตนเองในช่วงสุดท้ายของจางเย่ที่ทุกคนได้เห็น ยิ่งสะท้านฟ้าดิน ‘สุภาพบุรุษคนหนึ่ง ผู้บริสุทธิ์คนหนึ่ง คนมีคุณธรรมคนหนึ่ง คนที่ละเว้นความต่ำช้าคนหนึ่ง คนที่มองเห็นคุณค่าของผู้อื่นคนหนึ่ง’ หลายคนต่างก็นึกถึงสิ่งที่จางเย่ต้องเผชิญ นึกถึงสถานการณ์เหล่านั้น ล้วนเห็นว่าเป็นเช่นนั้นจริง คำวิจารณ์ตนเองของจางเย่ไม่ได้โอ้อวดเลยแม้แต่นิดเดียว!

ความบริสุทธิ์ของเขา --- กล้าพูดกล้าทำ

คุณธรรมของเขา --- เห็นความอยุติธรรมแล้วต้องออกหน้า!

เขาละเว้นจากสิ่งต่ำ --- สิ่งที่คนอื่นไม่กล้าทำ เขากล้าทำ!

เขาเห็นคุณค่าของคนอื่น --- จะเป็นเรื่องของคุณพ่อเว่ยก็ดี เรื่องที่แฟนคลับจางเย่ล้มป่วยก็ดี หรือเรื่องปล้นเครื่องบินก็ดี ต่างก็เป็นจางเย่ออกหน้ามาแก้ปัญหา!

นี่คือจางเย่ในสายตาของคนจำนวนมาก คำเหล่านี้ให้คำจำกัดความจางเย่อย่างถูกต้อง ไม่มากไม่น้อยไป!

" ‘วรรณคดีโบราณวิจักษณ์’?"

"รอใจจดใจจ่อเลย! เป็น ‘สามก๊ก’ อีกแล้วใช่ไหม?"

"แน่อยู่แล้ว อาจารย์จางเย่ชำนาญเรื่อง ‘สามก๊ก’ ที่สุดแล้ว!"

"ตอน ‘จางเย่พิเคราะห์สามก๊ก’ ฉันยังฟังไม่สาแก่ใจเลย พรุ่งนี้ฉันต้องหาทางแอบเข้าไปเป่ยต้าแล้ว! ฉันแม่*อยากฟังโคตร!"

"ฮ่าๆ อาจารย์จางเย่สุดท้ายก็ได้เป็นอาจารย์จางเย่จริงๆ เว้ย!"

ตอนนั้น แม้จางเย่ยังไม่ทันได้สอน แต่อาศัยแค่ข่าวเรื่องนี้ ความนิยมในตัวเขาพลันพุ่งขึ้นด้วยฝีมือแฟนๆ อีกครั้ง แฟนคลับของจางเย่จำนวนมากยังคงรอคอยใจจดใจจ่อเป็นพิเศษ!


*-*-*-*-*-*-*-*-*-*-*-*-*-*-*-*

จบภาคที่ 3


