##บทที่ 216 : การลงจอดสะเทือนขวัญ!
มุมจากในห้องนักบินสามารถมองเห็นหอควบคุมได้แต่ไกล!

รถดับเพลิงและรถพยาบาลหลายคันจอดรออยู่เบื้องล่างพร้อมเสร็จสรรพ!

ทุกคนที่อยู่บนพื้นต่างจับจ้องมาที่เครื่องบินของพวกเขา!

ในเครื่องบิน แอร์โฮสเตสสูงวัยมองออกไปนอกหน้าต่าง เม้มปากกล่าวงึมงัม “แค่ก้าวสุดท้ายเท่านั้น อีกก้าวเดียวเท่านั้น สู้ๆ นะ!”
แอร์โฮสเตสร่างท้วมปิดตาพลางภาวนา ไม่ส่งเสียง

แอร์โฮสเตสร่างผอมและผู้โดยสารคนอื่นๆ บางคนก้มหน้าเขียนพินัยกรรม พวกเขาต่างเตรียมการในกรณีที่อาจเกิดสิ่งเลวร้ายที่สุด!
สจ๊วตหนุ่มที่ตกอยู่ในความกลัวมาเนิ่นนานไม่คิดอะไรให้มากอีกต่อไป เพราะไม่มีประโยชน์อะไรทั้งนั้น ตอนนี้คนที่พอจะเรียกว่าบังคับเครื่องบินได้ก็มีแต่จางเย่ ความหวังทุกอย่างของเขาฝากไว้ที่จางเย่ เขาได้แต่หวังว่าอาจารย์จางคนที่เคยตะโกน ‘เหยียบคันเร่งสับเกียร์ห้า’ ไว้ก่อนหน้านี้จะไม่ใช้วิธีแบบ ‘เหยียบเบรคแล้วดึงเบรคมือ’ กับการแลนดิ้งเครื่องบิน! ไม่งั้นพวกเขาได้ชิ*หายวายวอดกันหมดบนรันเวย์แน่!

เทียบกับพวกเขาแล้ว จางเย่เป็นคนที่ตกอยู่ในความเครียดมากที่สุด ชายหนุ่มรู้สึกกังวลแทบตาย ไม่เห็นหรือไงว่าขาฉันสั่นไปหมดแล้วน่ะ? เขาไม่เคยต้องเผชิญหน้ากับสถานการณ์อะไรแบบนี้มาก่อน ตอนนี้เรียกได้ว่าเขาหลังชนฝาแล้วจริงๆ! ชายหนุ่มพยายามลดความเร็วของเครื่องบินพลางให้กำลังใจตนเอง!

จะให้กำลังใจตนเองไงดี?

ทำยังไงจะเรียกขวัญกำลังใจมาได้นะ?

ร้องเพลงไงล่ะ! เขาพลันเริ่มร้องเพลงจากโลกของเขาเอง ‘พบกันที่แยกหน้า!’

ทำไมเขาถึงร้องเพลงนี้น่ะเหรอ? ถามอะไรโง่ๆ! จะมีเพลงไหนที่เรียกขวัญกำลังใจได้ดีกว่าเพลงของพี่ชุนอีก!?

และจางเย่ก็หวังไว้เช่นกันว่าต่อให้เขาต้องสละชีวิตของตนในครั้งนี้ ชาติหน้าอาจจะได้มีโอกาสเกิดใหม่ที่โลกใบเดิม!

หลังจากสูดหายใจลึก จางเย่ลองกดปุ่มให้ล้อเครื่องบินออกมา เมื่อเห็นสัญลักษณ์ของมันปรากฏขึ้นบนจอชายหนุ่มถึงค่อยถอนหายใจโล่งอก โชคยังดีที่ปุ่มนี้ไม่เสีย ล้อเครื่องบินยังคงทำงานตามปกติ อย่างเดียวที่เขาต้องทำตอนนี้คือลดความเร็วแล้วหารันเวย์ที่ยาวที่สุดเพื่อทำการลงจอด เครื่องบินสมัยนี้ต่างมีระบบนำทางโดยไม่ใช้สายตา[1] กันหมดแล้ว ที่ต้องทำก็แค่เชื่อมต่อกับระบบเท่านั้นจึงจะสามารถใช้งานได้ แต่จางเย่ไม่รู้เรื่องนี้ และเพราะว่าอุปกรณ์หลายอย่างเสียหายจนเขาไม่สามารถใช้งานมันได้ ชายหนุ่มจึงต้องใช้สัญชาตญาณและตาเปล่าในการกะระยะ ยังดีที่ระบบออโตเมติคในปัจจุบันพัฒนาไปไกลแล้ว ตัวอย่างเช่นเครื่อง A320 สามารถรักษาระดับปีกให้สมดุลได้ด้วยตัวของมันเอง แม้กระทั่งรัดเดอร์[2] ก็มีเซนเซอร์ในการสั่งงานอัตโนมัติ ไม่ต้องควบคุมเองจากห้องนักบิน ซึ่งช่วยทุ่นแรงให้จางเย่ได้เยอะเลย!

มาแลนดิ้งกันเถอะ!

เป็นไงเป็นกันโว้ย!

หลังจากบินวนไปได้สองรอบบนอากาศ จางเย่ตัดสินใจทุ่มหมดหน้าตัก! เขากดเปิดช่องสื่อสารไปยังห้องผู้โดยสาร “ผู้โดยสารทุกท่านโปรดทราบ นี่จะเป็นการติดต่อครั้งสุดท้ายของเที่ยวบินนี้แล้ว ใครที่ยังไม่ได้ถอดรองเท้า แว่นหรือวัตถุมีคมใดๆ ก็ตาม รีบจัดการให้เร็วที่สุดเท่าที่จะทำได้! พวกเราจะลงจอดในอีกสามสิบวินาที ขอให้พวกเราโชคดี!”

ตัดการติดต่อ!

เขามาถึงน่านฟ้าของสนามบินแล้ว!

จางเย่ภาวนากับสวรรค์ไปพร้อมๆ กับตั้งมั่นแน่วแน่อย่างไม่ไขว้เขว เขากดหัวเครื่องบินต่ำลงเตรียมแล่นลงจอด!

เครื่องบินทำมุมแลนดิ้งในองศาที่ไม่ค่อยดีนัก ที่จริงแล้วต้องเรียกว่าน่าหวาดผวาเสียด้วยซ้ำ!

……

บนพื้นดิน

บริเวณรันเวย์

เหล่าเจ้าหน้าที่ภาคพื้นดินยังคงอยู่ในหอควบคุมขณะที่คนที่เหลือต่างออกไปหมดแล้ว เมื่อเห็นเครื่องของไชน่าแอร์ไลน์บินมาถึง พวกเขาต่างใจเต้นระทึก บรรดาหัวหน้าและผู้บริหารจ้องตาเขม็งนิ่งขึง พนักงานดับเพลิงทุกคนต่างเตรียมพร้อมไว้หมดแล้ว!

ด้านใต้ของหอควบคุมมีแอร์โฮสเตสสาวสวยกว่ายี่สิบคนยืนอออยู่

“ทุกคนมาจับมือกัน!”

“ใช่แล้ว มาภาวนาด้วยกันเถอะ!”

“พวกเขาจะต้องไม่เป็นอะไร ฮือๆ ต้องไม่เป็นอะไรแน่ๆ!”

“เจวียนน้อย พี่จ้าว เข้มแข็งไว้นะ!”

เหล่าแอร์โฮสเตสต่างจับมือกันพร้อมภาวนาให้รุ่นพี่รุ่นน้องของพวกเธอบนเครื่องบิน เจ้าหน้าที่ของสนามบินหลายคนเอามือปิดตาไม่กล้าแม้แต่จะมอง!

กำลังร่อนลงแล้ว!

เครื่องบินกำลังลงมาแล้ว!

มุมนี้จะลงจอดได้จริงๆ น่ะเหรอ?

ด้านข้าง นักบินมากด้วยประสบการณ์ที่เกษียณไปแล้วคนหนึ่งตะโกนขึ้น “ไม่ดีแน่! มุมนี้มันไม่ได้นะ! หัวเครื่องกดต่ำเกินไป! มันจะกระแทกพื้นก่อนแน่เลย!”

นักบินอีกสองสามคนอุทานลั่น “แบบนี้มันเร็วเกินไปแล้ว! ต้องช้ากว่านี้อีกสิ! ไม่อย่างงั้นระยะเบรคไม่เพียงพอแน่!”

“อ๊า!”

“พวกเราทำยังไงดี?”

“จบแล้ว พวกเราจบเห่แน่!”

“เจวียนจื่อกับคนอื่นๆ ยังอยู่บนเครื่องลำนั้นอยู่เลยนะ!”

เมื่อเห็นเครื่องบินกำลังจะโหม่งโลก ทุกคนต่างกรีดร้องตะโกนลั่น!

บรรดาผู้โดยสารบนเครื่องเห็นความหวาดกลัวที่แสดงออกมาชัดผ่านดวงตาของเหล่าลูกเรือเช่นกัน แอร์โฮสเตสสองสามคนมองหน้ากันน้ำตาคลอ พวกเขาดูเชิงแล้วมันน่าจะออกมาร้ายมากกว่าดี! พวกเขายังใช้ชีวิตไม่คุ้มเลยนะ! อุตส่าห์ทำงานหนักเสียมากมายทำไมต้องมาตายกันแบบนี้ด้วยล่ะ!? ในเวลาใกล้ตาย แต่ละคนต่างเต็มไปด้วยความรู้สึกอ่อนไหว ภาพในอดีตย้อนกลับเข้ามาภาพแล้วภาพเล่า พวกเขาต่างรู้สึกว่าสวรรค์ช่างไม่ยุติธรรมจริงๆ! พวกเขาได้แต่จำนนให้กับโชคชะตาที่โหดร้ายอย่างไม่เต็มใจ! ไม่มีใครอยากตายกันทั้งนั้นแหละ!

แอร์โฮสเตสร่างท้วมตะโกนกรีดร้อง!

แอร์โฮสเตสสูงวัยเอามือปิดหน้าไม่กล้ามองอะไรทั้งนั้น!

เด็กสาวตัวน้อยที่เรียกจางเย่ว่า ‘พี่ชายซูเปอร์แมน’ ก่อนหน้านี้ขดตัวสั่นเทาด้วยความกลัว!
ที่ระยะความสูงสองร้อยเมตรจากพื้นดิน จางเย่รู้สึกว่ามุมที่แล่นเข้าจอดมันไม่ถูกต้องสักเท่าไร เขาไม่ได้ตั้งใจให้มันเป็นแบบนั้นหรอกนะ แต่ขณะที่เขาร่อนลงมาเครื่องบินก็เกิดแรงต้านจากอากาศมากเกินไป ทำให้ลำตัวเครื่องเบี่ยงออกไปจากที่เขาประมาณไว้ นอกจากนี้จางเย่ยังไม่มีประสบการณ์มาก่อนด้วย ถ้าขืนหัวเครื่องยังกดต่ำแบบนี้ต่อไปละก็ เขาไม่รู้เช่นกันว่าหัวเครื่องหรือล้อเครื่องจะแตะพื้นก่อนกัน ช่วงเวลาวิกฤตกระชั้นชิดเข้ามาเรื่อยๆ!

หรือว่าจะมาได้แค่นี้กันนะ?

จางเย่กระวนกระวาย เขารู้ว่าถ้ายังเป็นแบบนี้ต่อไปได้จบเห่แน่ เวลาเหลือไม่พอแล้ว!

อีก 180 เมตร!

อีก 150 เมตร!

ทันใดนั้นจางเย่ใช้แรงทั้งหมดของเขาดึงคันบังคับ เชิดหัวขึ้นสิลูกพ่อ! ขึ้นสิ! แค่นิดเดียวก็ได้! นิดเดียวก็พอแล้ว!

ตึง!

เครื่องบินพลันกระทบเข้ากับพื้นอย่างจัง!

เสียงกระแทกทำเอาจางเย่กลัวจนขวัญกระเจิง ทั้งเครื่องสั่นราวกับมันจะระเบิดเมื่อไรก็ได้! จางเย่กลัวจนหลับตาปี๋ เขารออยู่สักพักถึงกล้าเปิดตาอีกครั้งแล้วตระหนักว่าห้องคนขับยังปกติอยู่! หัวของเครื่องก็ปกติดีเช่นกัน! เขารั้งเครื่องกลับไว้ได้ในจังหวะสำคัญของการลงจอดพอดี! นี่จะบอกว่าปาฏิหารย์ก็ว่าได้ มีแต่คนอย่างจางเย่ผู้ไม่มีประสบการณ์มาก่อนและเต็มไปด้วยใจที่หาญกล้าถึงจะสร้างปาฏิหารย์อย่างนี้ได้!

เพราะต่อให้นักบินที่มีประสบการณ์มาเผชิญกับสถานการณ์เช่นนี้ พวกเขาคงเลือกเร่งเครื่องแล้วบินวนรอบอีกครั้งเพื่อหาโอกาสใหม่แล้วลงในมุมที่ดีกว่า แต่วิธีนั้นมันไม่ได้ผลในสถานการณ์แบบนี้เพราะพวกเขามาต่ำเกินไป! เครื่องบินไม่มีระยะสำหรับเชิดหัวขึ้นอีกครั้ง!

แต่จางเย่กลับทำได้!

ไม่ใช่เพราะว่าเขาเจ๋งกว่าใครๆ หรอกนะ แต่เพราะว่าเขาเป็นมือใหม่อย่างแท้จริงที่ไม่รู้จักความกลัวไงล่ะ อย่างที่คนกล่าวไว้ ‘พวกโง่ๆ น่ะ มักกล้าบ้าบิ่น!’

แต่ใช่ว่าตอนนี้จะเรียกว่าปลอดภัยได้!

เครื่องบินยังคงวิ่งไปบนรันเวย์เรื่อยๆ เห็นได้ชัดว่าเขาควบคุมความเร็วในการร่อนลงได้ไม่เหมาะสมเอาเสียเลย เพราะมันเร็วเกินไปมาก! แถมจุดที่ทำการแลนดิ้งก็ไม่ได้เลือกอย่างเหมาะสมอีกด้วย! เพราะกว่าเขาจะลงจอดก็เลยครึ่งหนึ่งของรันเวย์มาแล้ว! ทำให้ตอนนี้เครื่องบินมันไถลจนเลยทางวิ่งปกติไปยังจุดที่เครื่องบินโดยสารลำอื่นๆ จอดอยู่!

จางเย่รีบลดความเร็วทันที!

หยุดสิเฟ้ย!

ได้โปรดหยุดทีเถอะ!

ตัวเครื่องของเครื่องบินเริ่มสั่นกึกๆ อย่างรุนแรงจนจางเย่รู้สึกมึนไปหมด!

เหล่าผู้โดยสารและลูกเรือต่างกรีดร้องระงมเมื่อเห็นความตายกำลังใกล้เข้ามา!

เวลาในตอนนี้จะว่าสั้นก็สั้นจะว่ายาวก็ยาว ให้ความรู้สึกราวกับหนึ่งศตวรรษผ่านไปในชั่วพริบตา!

จางเย่ท่ี่ก่อนหน้านี้ปิดตาแน่นลืมตาเป็นคนแรก เพราะในหัวของเขามีเสียงแจ้งขึ้นมาว่า
【การนับถอยหลังสิ้นสุด ระดับความยากสิบเท่าหมดเวลาแล้ว!】

……

ในห้องผู้โดยสาร

ทุกอย่างช่างเงียบเชียบก่อนที่จะมีคนส่งเสียงดังขึ้นมา!

“พวกเรายังไม่ตายใช่ไหม!? นี่ใช่สวรรค์หรือเปล่า?” แอร์โฮสเตสร่างท้วมขยี้ตาแรงๆ!

“ดูสิ! เร็ว เร็ว เร็วเข้า! มองออกไปข้างนอกสิ!” แอร์โฮสเตสร่างบางกล่าวติดๆ ขัดๆ ด้วยความตื่นเต้น เธอกรีดร้องราวกับว่าเธอเสียสติไปแล้ว!

แอร์โฮสเตสร่างท้วมมองออกไปนอกหน้าต่างพร้อมๆ กับต่งซานซานและผู้โดยสารคนอื่นๆ สวรรค์! นี่มันพื้นดินนี่! พวกรถดับเพลิงและรถพยาบาลต่างขับเข้ามาหาพวกเขา! สีหน้าของเจ้าหน้าที่สนามบินหลายคนเต็มไปด้วยความประหลาดใจสุดๆ! หนึ่งในนั้นยังมีคนคุ้นหน้าคุ้นตาที่เป็นเพื่อนร่วมงานของพวกเขาด้วย!

เครื่องบินหยุดแล้ว!

พวกเขาลงจอดที่สนามบินแล้วจริงๆ!

“โอ้สวรรค์!”

“พวกเขาลงจอดแล้ว! ลงจอดได้แล้ว!”

“ใครก็ได้หยิกฉันที! นี่ฉันฝันไปรึเปล่า!”

“พวกเรารอดแล้ว! ปลอดภัยแล้ว! ฮือๆๆ! พวกเราปลอดภัยแล้ว!”

ณ เวลานี้คำพูดของทุกคนที่ออกมาล้วนเหมือนๆ กันหมด!

สจ๊วตหนุ่มปลดเข็มขัดด้วยมือที่สั่นเทา เขาแทบจะกระโดดลุกขึ้นจากที่นั่งจากนั้นชูมือขึ้นฟ้าร้องตะโกนอย่างดีใจกว่าสิบวินาที “เย้! วู้ววววว!!”

ด้วยการนำของเขา พวกผู้โดยสารคนอื่นๆ จึงรีบปลดเข็มขัดและทำตามกัน บ้างก็กรีดร้องบ้างก็ร้องไห้!

ในห้องผู้โดยสารเต็มไปด้วยเสียงโห่ร้องดีใจ!

ทุกคนเต้นเร่าเพื่อปลดปล่อยความสุขที่ล้นทะลักนี้ออกมาจนทำให้ทั้งเครื่องบินตอนนี้เต็มไปด้วยเสียงอึกทึกที่รื่นเริงสุดเหวี่ยง!

==============================

[1] ระบบนำทางโดยไม่ใช้สายตา(Blind drop system) มีชื่อเต็มว่า Instrumented landing system (ILS) คือระบบการนำทางเครื่องบินลงจอดในกรณีที่นักบินไม่สามารถลงจอดได้ด้วยสายตา โดยจะส่งสัญญาณระนาบแกนดิ่งและนอนให้เครื่องบินทำการปรับตำแหน่งก่อนลงจอด อ่านเพิ่มเติมได้ใน Wikipedia: Instrumented landing system

[2] รัดเดอร์ (Rudder) คือส่วนการควบคุมเครื่องบินให้หันซ้ายหรือขวา

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./17.md)