##บทที่ 269 : การสนันสนุนจากสี่ทิศแปดทาง!
หยุดการถ่ายทอดสดแล้ว!

ภาพการออกอากาศทางโทรทัศน์หยุดลง!

สัญญาณค้างไปชั่วขณะ ก่อนจะมีโฆษณาเข้ามาแทนที่ เห็นได้ชัดว่าคลื่นสถานีท้องถิ่นของเซี่ยงไฮ้นี้ก็ไม่ทันได้เตรียมตัวไว้เช่นกัน

สุนทรพจน์อันยอดเยี่ยม!

จางเย่ผู้ยอดเยี่ยม!

ผู้รับผิดชอบการถ่ายทอดสดและเหล่าตากล้องล้วนเป็นคนของสถานีโทรทัศน์ เมื่อ 'คำตอบ' ของจางเย่ออกอากาศ พวกเขาก็รู้แล้วว่าเกิดเหตุไม่คาดฝัน ซึ่งทางสถานีออกคำสั่งให้ผู้รับผิดชอบหน้างานทำการหารือกับ SARFT ในทันที แต่ SARFT เป็นฝ่ายตัดสินใจให้ทำการถ่ายทอดต่อ ทางสถานีก็รู้ทันทีว่า SARFT ต้องการกอบกู้สถานการณ์ขึ้นมา อาจจะด้วยการเพิกถอนใบอนุญาตการเป็นพิธีกรของจางเย่พร้อมกับตำหนิเขาอย่างรุนแรง และบีบบังคับให้เขาทำการ ‘วิพากษ์ตนเอง’ ก่อนจะหยุดการถ่ายทอดสด ซึ่งกระบวนการนี้กินเวลานานหลายนาที

อย่างไรเสียพวกเขาก็คิดไม่ถึงว่าจางเย่จะไม่เปิดโอกาสให้คนของ SARFT ได้พูดเลยแม้แต่น้อย ตั้งแต่ต้นจนจบก็มีแต่เขาที่ยึดโอกาสในการพูดไว้ทั้งหมด ไม่มีใครแทรกเข้าไปได้เลย! ทาง SARFT คงไม่คาดคิดเช่นกันว่าเรื่องราวจะกลายเป็นเช่นนี้ไปได้ แต่ทางสถานีโทรทัศน์เซี่ยงไฮ้รู้! นี่คือทักษะและสเน่ห์ของพิธีกรมืออาชีพมากความสามารถ จางเย่คือบุคคลที่มีความสามารถอย่างแท้จริง! เขาแค่ยืนอยู่ตรงนั้น พร้อมกับฝีปากที่คมกล้า ก็สามารถควบคุมอำนาจในการพูดไว้อยู่หมัด ในวงการพิธีกรเรียกว่า อำนาจในการคงอยู่ ส่วนในวงคาราโอเกะนั้น ความสามารถเช่นนี้คือการ -- แย่งไมค์!

ไม่มีใครพูดอะไรแทรกได้!

ไม่มีใครหยุดยั้งจางเย่ลงได้!

แน่นอน ส่วนที่สำคัญที่สุดยังคงเป็น 'สุนทรพจน์ครั้งสุดท้าย' เป็นสุนทรพจน์ที่สะท้านฟ้าสะเทือนดิน ทุกประโยคเป็นเหมือนมีดคมกริบที่ฆ่าคนตายได้! คนที่ได้ฟังสุนทรพจน์นี้ ต่างก็ต้องตะลึงพรึงเพริดในความสามารถด้านการควบคุมเวทีของจางเย่!


……


ด้านนอก

มีหลายต่อหลายสถานีที่ถ่ายทอดสดการแถลงข่าว! มีหลายต่อหลายช่องออนไลน์ที่ทำการถ่ายทอดสด! ชั่ววินาทีนั้นพลันกลายเป็นความตื่นตะลึง!

ความยุติธรรมน่ะมันฆ่าไม่ตาย เพราะความจริงจะดำรงอยู่ตรงนั้นตลอดไป!

…

ตอนที่ก้าวเท้าออกมาจากบ้าน ผมก็ไม่ได้เตรียมจะกลับไปอีก!
...

หนึ่งจางเย่ล้มลง! พันหมื่นจางเย่…จะลุกขึ้นใหม่!
...


ในหูยังคงแว่วยินเสียงสุนทรพจน์ของจางเย่ ซึ่งกล่าวด้วยความเกรี้ยวกราดไร้ซึ่งความเกรงกลัวดังก้องสะท้อนอยู่ บางคนไม่รู้ตัวว่าเผลอกำมือแน่นจนเล็บจิกเข้าไปในเนื้อ บางคนไม่รู้ตัวว่าสองตาแดงก่ำตั้งแต่ตอนไหน

โลกออนไลน์ลุกเป็นไฟแล้ว!

ดูเหมือนมีคนคอยสุมกองไฟ!

"จางเย่! คุณยอดเยี่ยมที่สุด!"

"อาจารย์จาง! เจ๋งมาก!"

"ฉันสนับสนุนคุณตลอดไป!"

"อาจารย์จาง! พวกเราจะเคียงข้างคุณ!"

"ถล่มบรรพบุรุษพวก SARFT! เราผู้เฒ่าขอเสี่ยงกับท่านแล้ว!"

"รวมฉันไปด้วย! ต่อไปนี้ฉันจะเข้าไปด่าที่หน้าเว็บของ SARFT ทุกวัน! รังแกคนจนเกินไป! รังแกคนกันเกินไปแล้วนะ! ไม่มีใครทำแบบนั้นหรอก!"

"ตอนนี้ฉันโคตรโกรธเลย! ทำไมคนดีถึงไม่ได้ดีตอบแทน? ทำไมพวกนั้นต้องข่มเหงอาจารย์จางเย่ด้วย? SARFT! ฉันถามพวกคุณหน่อยเถอะ! ตอนที่แฟนคลับล้มป่วย เป็นใครกันที่ยอมล้มละลายช่วยเหลือแฟนคลับของตัวเอง? ฉันถามหน่อยเถอะ! ตอนที่ชาติเราถูกคนกระแนะกระแหนก่นด่าอยู่ทุกวัน เป็นใครกันที่ยืนหยัดแล้วใช้รายการของตัวเองตอกกลับไป! ฉันถามหน่อยเถอะ! ตอนที่เครื่องบินโดนจี้ เป็นใครกันที่ออกแรงสู้กับพวกผู้ก่อการร้ายโดยไม่คิดถึงชีวิตตัวเอง และเอาเครื่องลงจอดจนรักษาชีวิตของคนนับร้อยไว้ได้? ใครกัน? บอกฉันที! พวกคุณไปมุดหัวอยู่ที่ไหนกันตอนนั้น? แล้วตอนนี้ยังจะมาทำบ้าอะไร? สมองโดนหมากินไปหมดแล้วอย่างนั้นเหรอ!"

"ทำไมต้องสั่งระงับจางเย่ทอล์คโชว์?"

"ตอนนี้ยังจะเพิกถอนใบอนุญาตของอาจารย์จางเย่อีก?"

"ไอ้ลูกเต่า! พวกเอ็งมันร้ายมาก! พวกเอ็งยังเป็นคนอยู่รึเปล่า!"

"อาจารย์จางเย่ไปทำอะไรให้พวกนาย? หือ!"

หลังสุนทรพจน์ของจางเย่ คนที่ยังวางตัวเป็นกลางหลายคนต่างทนดูไม่ได้อีกต่อไป ความโกรธแค้นถูกกระตุ้น จนกระทั่ง ‘สุนทรพจน์สุดท้าย’ ของจางเย่สร้างผลกระทบต่อผู้คนนับไม่ถ้วน!

"แก้ข้อหาให้จางเย่!"

"ทุกคนเห็นว่าตกต่ำไหม? ฉันไม่เห็น!"

"นี่อาจจะเป็นการพูดบนเวทีครั้งสุดท้ายของอาจารย์จางแล้วจริงๆ พวกเราจะไม่ทำอะไรเหรอ?"

"ความจริงฉันไม่ชอบจางเย่หรอก ฉันไม่ชอบนิสัย ไม่ชอบผลงานของเขา แต่ว่าสุนทรพจน์ในวันนี้ของเขากระแทกจับใจฉันเข้าจังๆ! ตอนที่แฟนฉันเข้ามาในห้องเมื่อกี้ เธอยังถามว่าทำไมฉันถึงต้องร้องไห้ พอเอามือลูบบนหน้าถึงได้รู้ว่าฉันร้องไห้จริงๆ! จางเย่พูดถูกแล้ว สิ่งที่เขาพูดคือสิ่งที่พวกเราชาวจีนที่ยังมีสติอยู่ควรจะพูด! ทำไมถึงต้องบีบคั้นกันครั้งแล้วครั้งเล่า? เขาพูดผิดตรงไหน? ผิดกฎหมายข้อไหนกัน? SARFT พูดแล้วคนอื่นต้องทำตามไม่มีปากมีเสียงอย่างนั้นเหรอ? พวกคุณคิดว่าพวกคุณเป็นใครกัน! จักรพรรดิเหรอ!?”

"SARFT พวกคุณเหิมเกริมไปแล้ว!"

"ใช่! พวกคุณเอาจางเย่ออกได้! พวกคุณถอนใบอนุญาตของอาจารย์จางได้! แต่ฉันจะบอกพวกคุณอย่างที่อาจารย์จางว่าไว้ ความจริงนั้นไม่มีวันตาย! จางเย่ล้มลงแล้ว พันหมื่นจางเย่จะลุกขึ้นใหม่! พันหมื่นนั้น...ตอนนี้มีฉันแล้วคนหนึ่ง!"

"เพ่ย! มีฉันด้วยอีกคน!"

"บัดซบเอ๊ย! นับรวมฉันด้วยสิ!"

ด้วยประโยคเหล่านี้ ผู้คนต่างออกมาตอบรับกันนับไม่ถ้วน!

มีบางคนกดชื่นชม มีบางคนตอบกลับ "นับรวมฉันอีกหนึ่ง" เพียงชั่วพริบตาเดียวบนเวยป๋อ ก็มีคนเข้ามาตอบกลับถึงสามพันกว่าคนโดยไม่ทันคาดคิด!

ไม่นานนัก คลิปสุนทรพจน์ของจางเย่ก็มีคนอัพโหลดขึ้นไป ลิงก์นั้นถูกแปะเอาไว้บนเวยป๋อ

ทุกคนร่วมกันดันคอมเมนต์นี้บนเวยป๋อเอาไว้ เทียบกับ ‘คำตอบ’ ที่จางเย่พูดไว้ก่อนหน้า ตอนนี้คนที่มาสนับสนุนจางเย่ได้พุ่งขึ้นไปอีกสามสี่เท่า!

ฉับพลัน ปรากฏภาพที่ทุกคนไม่คาดคิด!

แอคเคานท์ทางการของสถานีโทรทัศน์หูหนานได้เข้ามากดไลก์ให้กับ ‘สุนทรพจน์สุดท้าย’ ของจางเย่ พื้นที่ด้านล่างโชว์หราไว้อย่างชัดเจน!

"สถานีหูหนานเข้ามากดชื่นชม?"

"แอคเคานท์ทางการนี่? เชี่ย!"

"แอดมินลืมเปลี่ยนแอคเคานท์รึเปล่าน่ะ?"

"ไม่ใช่ว่าแอคเคานท์ทางการมีไว้เผยแพร่ข้อมูลอย่างเดียวเหรอ? ประกาศแต่ข้อมูลโดยตรงจากสถานีนี่? ออกมากดไลก์คลิปที่อาจารย์จางเย่ด่า SARFT เนี่ยนะ?"

"นี่คือแสดงตัวว่าสนับสนุนจางเย่ไงล่ะ!"

"สถานีหูหนาน พวกคุณโคตรยอดเยี่ยม!"

"พวกเราขอขอบคุณคุณแทนอาจารย์จางเย่!"

ไม่นานหลังจากนั้น แอคเคานท์ของต่งซานซานพิธีกรในบริษัทเหวยหว่อ ก็ออกมากดไลก์ให้กับคลิปของจางเย่ แล้วกดแชร์ออกไปต่อ!

หลังจากนั้นเป็นพิธีกรหญิงในช่องหูหนาน

จากนั้นเป็นผู้จัดการของช่องสถานีออนไลน์ของอาจารย์เฉิน!

ท้ายที่สุด มีพิธีกรเป็นสิบคนที่เข้ามาชื่นชมจางเย่ บ้างรู้จักจางเย่เป็นการส่วนตัว บ้างเป็นเพื่อนหรือเพื่อนร่วมงานเก่า ทว่าส่วนใหญ่แล้วไม่ได้รู้จักหรือเคยพบหน้ากันมาก่อนทั้งนั้น! พวกเขาไม่พูดอะไร แต่ใช้วิธีในการแสดงออกว่าพวกเขาสนับสนุนจางเย่! เมื่อบรรดาพิธีกรมีความเคลื่อนไหวเช่นนี้ เหล่าแฟนคลับล้วนตามเข้ามาเฝ้ามองเหตุการณ์อย่างใกล้ชิด!

สุดท้าย มีพิธีกรอาวุโสซึ่งถอนตัวออกจากวงการไปแล้วออกมาแสดงความคิดเห็น เขาชื่อว่าเมิ่งอีซวี่ ซึ่งถือว่ามีชื่อเสียงในวงการพอสมควรทีเดียว แม้จะไม่ใช่พิธีกรตัวท็อป แต่ก็ถือว่ามีประสบการณ์ในการทำรายการมาหลายรายการทีเดียว "จางเย่ ผมให้ความสนใจกับรายการของคนหนุ่มคนนี้ เพียงแค่สนใจอยู่บ้าง แต่เมื่อวันนี้ได้ฟังสุนทรพจน์ของเขา ผมก็รู้สึกว่าผมต้องพูดอะไรสักอย่าง ไม่ว่านิสัยใจคอของจางน้อยจะเป็นอย่างไร ผมจะไม่พูดถึง แต่ในแง่ของการแสดงออกและมาตรฐานในการทำงาน ล้วนแล้วแต่ไม่มีข้อโต้แย้ง! คนที่มีสุนทรพจน์อย่างนี้ได้ จะชั่วช้าไปได้อย่างไร? เขายอมเสียสละตัวเองเรียกร้องหาคำอธิบาย! เพื่อทวงถามความยุติธรรมให้กับคนอื่นๆ! เพียงแค่ข้อนี้ ผมก็ต้องยอมรับแล้วว่าผมด้อยกว่าเขา! ตอนนี้ผมอยากรู้จริงๆ ว่า เป็นใครที่บ่มเพาะคนอย่างจางเย่ขึ้นมาได้? หนึ่งคนล้มลง อีกพันหมื่นจะลุกขึ้นใหม่? ผมอยากพบจางเย่ขึ้นมาทันที ผมอยากเห็นนักว่าคนแบบไหนกันที่พูดสุนทรพจน์ที่ทำให้ผู้คนตื่นตะลึงขึ้นมาแบบนี้ได้!"

"อาจารย์เมิ่งก็มาด้วย!"

"ไอ้หยา! อาจารย์เมิ่งก็ออกมาสนับสนุนอาจารย์จางเย่เหรอ!"

"ผู้คนน่ะมองเห็นชัดเจนอยู่! SARFT รนหาที่ตาย!"

"อำนาจของ SARFT เป็นเพราะประชาชนมอบขึ้นมาให้! ไม่มีประชาชน สูญเสียใจผู้คน พวกคุณยังจะทำอะไรได้? ยังจะเป็นตัวอะไร? พวกคุณไม่ใช่ตัวอะไรทั้งนั้น!”

แม้แต่หูเฟยจากสถานีโทรทัศน์นครหลวงยังลุกขึ้นมาออกความเห็น แม้จะต้องเสี่ยงเดิมพัน "ผมเคยคิดว่าจางเย่คงได้แต่แต่งกลอน เขียนนิยาย เล่นกลอนคู่ แต่ใครจะไปคิดว่าเขาจะสามารถกล่าวสุนทรพจน์ที่สะท้านฟ้าสะเทือนดินเช่นนี้ออกมาได้ด้วย! โลกใบนี้มีสุนทรพจน์ที่โด่งดังอยู่จำนวนมาก ส่วนใหญ่ล้วนมาจากช่วงเวลาแห่งความขัดแย้ง หลายปีมานี้ แม้จะมีสุนทรพจน์จำนวนมาก และในประดานั้นมีบางส่วนนับได้ว่าโดดเด่น แต่ที่นับว่าโด่งดังนั้นไม่มีเลยสักนิด 'สุนทรพจน์สุดท้าย' ของจางเย่ในวันนี้ ผมกล้ายืนยันได้เลยว่าในบรรดาสุนทรพจน์อันโด่งดังนั้น ต้องรวม 'สุนทรพจน์สุดท้าย' เข้าไปด้วย! สุนทรพจน์อันยอดเยี่ยม! ตัวคนเองก็ยอดเยี่ยม!"

โลกออนไลน์กลายเป็นวุ่นวายไปหมดแล้ว!

มีคนด่า SARFT มีคนสนับสนุนจางเย่อย่างออกหน้า มีคนสนับสนุนจางเย่โดยลับๆ!

พูดสั้นๆ หลังการสุนทรพจน์ของจางเย่ ก็ได้ผลักดันทั้งเขากับ SARFT เซี่ยงไฮ้ให้ต่างฝ่ายต่างไปจนสุดปลายแล้ว!

'สุนทรพจน์สุดท้าย' ผลคืองานชิ้นสุดท้ายของเหวินอี้ตัวจากโลกของจางเย่ เป็นสุนทรพจน์ที่คุณเหวินหยามหยันการทำงานของรัฐบาล ส่วนที่ว่าทำไมจึงใช้ชื่อ 'สุนทรพจน์สุดท้าย' นั้น ความจริงแล้วไม่ใช่เหวินอี้ตัวเป็นคนตั้งชื่อด้วยตนเอง แต่เป็นคนรุ่นหลังมอบให้ เนื่องจางบ่ายวันนั้นหลังสุนทรพจน์นี้ เหวินอี้ตัวก็ถูกลอบสังหารโดยหน่วยเฉพาะกิจ! งานชิ้นก่อนของจางเย่ที่พูดระหว่างงานรับรางวัลไมโครโฟนเงินอย่าง 'น้ำนิ่ง' ก็เป็นผลงานของเหวินอี้ตัวนี่เอง!

เบื้องหลังอย่างนี้!

นักเขียนที่ยิ่งใหญ่เช่นนี้!

สุนทรพจน์ของจางเย่ที่สั่นสะท้านโลกเยี่ยงนี้!

จางเย่ขึ้นมาด่าคนของ SARFT แบบนี้ ออกจะเป็นเรื่องขี่ช้างจับตั๊กแตนอยู่บ้าง ถึงกับเป็นการรังแกพวกนั้นก็ว่าได้ แต่ใครใช้ให้คนของ SARFT ลงมือจะเอาให้พวกเขาตายกันก่อนล่ะ! แน่นอนว่าจางเย่ต้องไม่รักษามารยาทต่อพวกเขา! เอาปืนใหญ่ไปถล่มยุงลายก็เอาสิ! ฉันจะจัดการพวกนายแบบนี้แหละ!

ไม่เชื่อ?

พวกคุณมากัดฉันสิ!




*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./70.md)