##บทที่ 271 : กล้าทำกล้ารับ!
ฟ้ายังไม่ทันมืด

แสงตะวันตกดินแดงอาบฟ้า[1]

หลังจากจางเย่ด่า SARFT กับหลี่เทาไปแล้ว ชายหนุ่มไม่ชักช้า รีบสาวเท้าออกมานอกห้องประชุม ความจริงแล้วเขาไม่เห็นว่า ฝ่าย SARFT จะย่ำแย่สักเท่าไร เขารู้ดีว่าเรื่องใต้โต๊ะคราวนี้มีหลี่เทากับคนที่คิดร้ายไม่กี่คนเป็นตัวการ ปลายหอกของเขาจำแนกได้แม่นยำอย่างยิ่ง

หน้าประตู

เหล่าพิธีกรยืนรอกันอยู่ที่นั่น

อาจารย์โจวฮ่าวพยักหน้าให้เขา "อาจารย์จางลำบากแล้ว!"

"อาจารย์จาง" อาจารย์เฉินที่แม้จะดูเศร้าๆ แต่ก็ยังชูนิ้วโป้งให้เขา "คุณเยี่ยมมาก!"

พิธีกรหญิงที่ร้องไห้ก็มองจางเย่อย่างซาบซึ้ง "ขอบคุณค่ะอาจารย์จางเย่ ขอบคุณที่คุณเป็นตัวแทนเรียกร้องหาความยุติธรรมนะคะ!"

จางเย่โบกมือ "ผมไม่ได้ทำให้ทุกคน ผมทำให้ตัวเอง ไม่เกี่ยวกับคนอื่นหรอกครับ" พูดจบ จางเย่ก็ไม่ได้แสดงท่าทีว่าจะพูดกับพวกเขาอีก ชายหนุ่มเดินตรงจากไปเพียงคนเดียว แม้แต่หัวหน้าอย่างหวังสยงเขาก็ไม่รอ

พิธีกรหญิงอึ้งงัน "เขาเป็นอะไรไปน่ะ?"

อาจารย์เฉินเห็นเงาหลังจางเย่ที่จากไปไกลแล้ว อดรู้สึกยอมรับนับถือขึ้นมาไม่ได้ ถอนใจกล่าวว่า "อาจารย์จางน้อยไม่อยากม้วนพวกเราเข้าไปเกี่ยวข้องด้วย เขาเองกล้าทำก็กล้ารับ เรื่องวุ่นวายในคราวนี้ เขาหวังจะให้เคราะห์ร้ายตกที่ตัวเขาคนเดียว อย่างไรเสียล่วงเกินคนเขาก็ล่วงเกินไปแล้ว จึงไม่ต้องการให้คนอื่นๆ พลอยเดือดร้อนตามไปด้วย อีกทั้งความวุ่นวายระหว่างการถ่ายทอดสดของ SARFT เรื่องนี้ ถ้าเกิดว่าเบื้องบนมีคำสั่งให้ตรวจสอบลงมาจริงๆ แล้วสั่งตรวจสอบรายการที่ถูกระงับซ้ำอีกครั้งล่ะก็ รายการของพวกเราอาจจะมีโอกาสได้ออกอากาศอีกครั้งก็ได้ เพราะอย่างนี้ จางเย่ถึงได้ตั้งใจขีดเส้นกั้นระหว่างพวกเรา ให้ตัวเขารับเคราะห์ แต่พวกเรายังมีทางรอด! พวกคุณดูสิ อาจารย์จางไปโดยไม่รอหัวหน้าในบริษัทของเขาด้วยซ้ำ เพราะเขาไม่อยากให้เหวยหว่อต้องมาเกี่ยวพันด้วยไง!"

ที่แท้เป็นเช่นนี้!

นั่นคือความจริงที่จางเย่คิด!

พิธีกรหญิงตกตะลึง "ถ้าเกิดว่า.. ถ้าเกิดว่าเบื้องบนมีคำสั่งตรวจสอบลงมา รายการของจางเย่จะออกอากาศต่อได้อีกหรือเปล่าคะ?"

อาจารย์เฉินตอบ "พวกเรายังมีโอกาส ส่วนเขาก็...โอกาสน้อยมากทีเดียว"

โจวฮ่าวกล่าว "ตราบเท่าที่หลี่เทายังอยู่ อาจารย์จางเย่ไม่มีทางลุกขึ้นได้หรอก ถึงแม้ว่าเขาจะลงมือกับหลี่เทา แต่ก็เป็นการฉีกหน้า SARFT ก่อความวุ่นวายในระหว่างการถ่ายทอดสด เบื้องบนจะไม่มีความคิดเห็นอะไรเชียวหรือ? จะปลดแบนคนอื่นก็ปลดได้ แต่ปลดแบนรายการเขาท่าจะยาก"

พิธีกรอีกคนรู้สึกสะทกสะท้อนใจ "ความรู้สึกนั้นพวกเราเข้าใจดี!"


"นั่นสิ" อาจารย์เฉินกล่าว "ไม่ว่าผลลัพธ์จะเป็นอย่างไร ไม่ว่ารายการของพวกเราจะได้ออกอากาศหรือไม่ พวกเราก็ต้องขอบคุณอาจารย์จางเย่กันสักคำ"


……


ข้างนอก


จางเย่เดินออกมาจากตึกของ SARFT เรียบร้อยแล้ว โทรศัพท์มือถือในกระเป๋ากางเกงที่ก่อนหน้านี้ตั้งเป็นระบบสั่น ส่งสัญญาณมาหลายต่อหลายครั้ง จนไม่รู้ว่ามีสายโทรเข้ามากี่สายแล้ว เมื่อหยิบออกมาดู มีสายที่ไม่ได้รับอยู่สิบกว่าสาย ในบรรดานั้นมีสายจากพ่อกับแม่อยู่ด้วย จางเย่จึงโทรกลับไปทันที

"ไอ้หนู!" ปลายเสียงโทรศัพท์ดังขึ้น เป็นเสียงแหวของแม่เขาเอง

จางเย่หัวเราะฝืดๆ ยื่นโทรศัพท์ให้ห่างจากข้างหูไปเล็กน้อย "แม่ เสียงเบาหน่อยได้ไหมเนี่ย หูผมจะดับเพราะเสียงแว้ดๆ นี่อยู่แล้ว โทรหาผมทำไมเหรอ?"

แม่ของเขาขึ้นเสียงสูงขึ้นอีก "แกพูดอะไรออกไปน่ะ! เพิ่งไปเซี่ยงไฮ้ได้ไม่กี่วัน รายการฉายได้ไม่กี่ตอน ทำไมถึงได้ก่อเรื่องขึ้นอีก หา? ถ้าน้องสาวคนโตกับคนรองแกไม่โทรหาฉัน ฉันก็ยังไม่รู้เรื่องเลย! แก...แกด่าหัวหน้า SARFT เซี่ยงไฮ้ไปแล้วใช่ไหม!? แกบอกว่าแกไม่อยากทำ? แต่แกก็ทำให้คนเห็นกันทั้งวงการเนี่ยนะ! แล้วยังมุ่งเป้าใส่ SARFT อีก! ไอ้ลูกเหม็นเน่า! จะให้ฉันโมโหตายรึยังไง! แกจะด่าก็ด่าไปเงียบๆ สิ จำเป็นต้องไปด่าออกอากาศตอนถ่ายทอดสดด้วยเรอะ!"

ฟังแม่เขาบ่นเสียงแว้ดๆ จนจบ

จางเย่ไม่ได้ถือเป็นเรื่องใหญ่โตอะไร ตอบกลับไปว่า "แม่ ด่าก็ด่าไปแล้ว แม่ไม่ต้องกังวลน่า บอกพ่อด้วยว่าวางใจเถอะ อย่างมากผมก็ไปทำงานต่างประเทศ ไม่ก็เลิกยุ่งกับวงการบันเทิงแค่นั้นเอง อาจไปสอนในมหา'ลัย วิชาประวัติศาสตร์หรือวรรณคดีก็ยังได้ ไม่อดตายหรอกน่า"

แม่เขาโอดครวญ "เป็นอาจารย์มันจะไปเด่นเท่าดาราได้ไงล่ะ!"

เสียงของพ่อเขาตะโกนดังมาตามสาย "ถ้าอยู่ทางโน้นไม่ไหว เธอก็บอกให้จางน้อยมันกลับมา ไม่ต้องทนให้เขารังแกหรอก!"

แม่เขาจึงบอก "พ่อแกบอกให้กลับบ้านแน่ะ"

"ผมได้ยินแล้ว" จางเย่หลุดหัวเราะ "ได้ ผมจะลองดูสักสามสี่วันนะ"

วางสายทางบ้านเสร็จ จางเย่เห็นว่าสายที่ไม่ได้รับยังมีอีกจำนวนมาก อย่างพวกเพื่อนฝูงที่ต่างพากันส่งข้อความมาสอบถามเรื่องราวไม่ขาดสาย ทว่าเขายังไม่พร้อมและไม่อยากตอบกลับใครจริงๆ ชายหนุ่มรู้ดีว่าทุกคนล้วนหวังดี เป็นห่วงเป็นใยเขา แต่เขาไม่รู้ว่าควรจะพูดอย่างไรดี ดังนั้นจึงปิดมือถือไปในที่สุด เมื่อดูนาฬิกาแล้วใกล้ได้เวลาที่เหล่านักข่าวจะทยอยกันออกมาทางด้านหลัง จางเย่ก็รีบเรียกแท็กซี่ที่ข้างทางทันที

"ไปไหนครับ?"

"ไปบริษัทเหวยหว่อครับ"

"ได้ครับ"

คนขับแท็กซี่ออกรถ



……



ที่บริษัท

เวลานี้คนส่วนใหญ่เลิกงานไปหมดแล้ว

ทว่าคนของแผนกทีวีออนไลน์ยังไม่ไปไหน เพราะการถ่ายทอดสดงานแถลงข่าว ทำให้คนในแผนกส่วนใหญ่อยู่รอดูผลกันจนถึงตอนนี้

ในออฟฟิศค่อนข้างจะเสียงดังเซ็งแซ่

"รอบนี้อาจารย์จางไม่รอดแน่!"

"ไอ้หยา ทำไมถึงทำแบบนี้ล่ะ!"

"ไอ้หลี่ทำนั่นลำเอียงตั้งแต่แรกอยู่แล้ว พอมีเรื่องกันแบบนี้ เขาเหรอจะปล่อยอาจารย์จางไป คราวนี้อาจารย์จางกล้าเกินไปจริงๆ!"

"ยังจะบอกแค่กล้า? นี่มันเหิมเกริมทะลุฟ้าไปแล้ว!"

ตอนแรกพวกเขาคิดว่า 'คำตอบ' บทนี้ของจางเย่ก็สะท้านฟ้าสะเทือนดินแล้วนะ แต่ใครจะไปคิดว่ายังมีที่สะท้านสะเทือนยิ่งกว่า ขนาดกลอนที่นับว่ายอดเยี่ยมแล้วก็ยังไม่พอ ยังต้องมีสุนทรพจน์ที่แสนสะเทือนเลือนลั่นสี่ทิศอย่าง 'สุนทรพจน์สุดท้าย' อีก ยิ่งมายิ่งรุนแรงยิ่งกว่าเดิม! ระหว่างการถ่ายทอดสดนั้น คนใน SARFT ยิ่งหน้าถอดสี แค่นี้ก็เห็นได้ชัดว่าบรรยากาศในห้องประชุมเป็นอย่างไร เข้าใจได้ไม่ยากเลยว่าความแค้นของหลี่เทาและทีมงานที่มีต่อจางเย่จะต้องรุนแรงหนักขนาดไหน! ไม่ตายไม่จบเรื่องแน่นอน!

แม้แต่เพื่อนร่วมงานของจางเย่ก็ยังขยาดกลัวกับความกล้าของเขา ขณะเดียวกันพวกเขาก็ชื่นชมความสามารถเชิงวรรณกรรมของจางเย่ด้วย ก่อนหน้านี้เพียงได้ยินว่าเขาเป็นนักเขียนมากฝีมือในเมืองหลวงที่ผลิตผลงานอันยอดเยี่ยมออกมาหลายชิ้น ทั้งยังฉีกหน้าผู้อาวุโสในวงการหนังสือและกาพย์กลอนมาหลายคน ถึงแม้จะไม่ได้เห็นเหตุการณ์เหล่านั้นกับตา แต่ก็เคยอ่านผลงานของจางเย่มาก่อน ต่อให้จะไม่ได้เข้าใจอารมณ์ความรู้สึกของสถานการณ์ตอนนั้นก็ตาม ทว่าวันนี้พวกเขาได้เห็นกับตาตนเอง ได้เห็นความสามารถของจางเย่ พวกเขาต่างประทับใจสุดๆ!

จางหานเห็นว่าเฝิงกุ้ยฉินไม่พูดอะไรจึงรีบถาม "หัวหน้าเฝิง คราวนี้อาจารย์จางเย่จะทำรายการได้อีกรึเปล่า? ใบอนุญาตเขาก็โดนเพิกถอน? หลี่เทามีอำนาจเรื่องนี้ด้วยเหรอครับ?"

เฝิงกุ้ยฉินตอบช้าชัดว่า "ไม่ใช่แค่เรื่องการเพิกถอนใบอนุญาตหรอก ด้วยนิสัยจางน้อยคราวนี้ ต่อไปน่ากลัวว่าจะอยู่ในวงการบันเทิงอีกไม่ได้ด้วยซ้ำ"

"ได้ยังไงกัน!"

"เฮ้อ พลาดไปแล้ว!"

"ความสามารถของอาจารย์จางโดดเด่นมากเลยนะ!"

"ถ้าจางเย่โดนแขวนไว้แบบนี้จริงๆ งั้น..."

หลายคนนิ่งงันไป ความจริงต่อให้เฝิงกุ้ยฉินไม่พูด ในใจพวกเขาล้วนมีคำตอบอยู่แล้ว

ตอนนั้นเองที่มีคนมองไปทางประตูถึงกับหน้าตาตื่น!

"จางเย่!"

"อาจารย์จาง!"

"เฮ้ย! คุณกลับมาแล้วเหรอ?"

ทุกคนหันกลับไปมอง เห็นว่าจางเย่อยู่ที่นอกประตู เดินทอดน่องเข้ามาอย่างสบายใจเฉิบ ทั้งสีหน้าท่าทางการเดิน ไม่ปรากฏร่องรอยของคนที่เพิ่งสร้างเรื่องใหญ่ทิ้งไว้เลยแม้แต่น้อย ดูเหมือนเพิ่งออกไปกินข้าวแล้วเดินกลับมาอย่างสบายใจอย่างไรอย่างนั้น

บนใบหน้าของเฝิงกุ้ยฉินมีความโกรธเคืองอยู่เล็กน้อย "จางน้อย นายมาพบฉันก็ดี!"

"หัวหน้าเฝิง" จางเย่ยิ้มแหยก่อนเดินเข้ามาหา "ขอโทษจริงๆ นะครับ ผมต้องอำลาวงการบันเทิงซะแล้ว ความเมตตาของคุณ ต่อไปผมจะทดแทนแน่นอนครับ"

เฝิงกุ้ยฉินตีหน้าขรึม "เธอยังรู้จักพูดขอโทษด้วย? เธอไปพูดแบบนั้นได้ยังไง! นั่นถ่ายทอดสดนะ! รู้ไหมว่ามีคนดูอยู่มากแค่ไหน!"

รองผู้จัดการแผนกทีวีออนไลน์คนหนึ่งก็พูดว่า "จางน้อย นายนี่มันวู่วามจริงๆ!"

"ผมทราบครับ แต่ว่าต่อให้มีโอกาสพูดอีกครั้ง ผมก็ยังจะพูดอย่างเดิม ถ้าไม่ได้ด่าพวกนั้น ผมเองก็ไม่สบายใจ!" จางเย่พูดอย่างไม่สำนึกผิดอะไรเลย "หัวหน้าครับ ผมรู้ว่าเรื่องนี้จะมีผลอย่างไร ผมถึงได้เตรียมนี่ไว้แล้ว ผลลัพธ์ต่อจากนี้ ผมจะรับผิดชอบด้วยตัวเอง ตอนนี้ผมขอ...ลาออกครับ!"

"อะไรนะ?"

"ทำไมถึงลาออกซะล่ะ?"

"ถึงคุณจะเป็นพิธีกรไม่ได้ ก็ยังทำอย่างอื่นได้นี่นา"

"นั่นสิ คุณจัดรายการได้ยอดเยี่ยมขนาดนั้น คุณไม่ต้องลาออกหรอก!"

บรรดาเพื่อนร่วมแผนกต่างพยายามเกลี้ยกล่อมเขา ต่อให้เมื่อก่อนทุกคนจะเข้าใจผิดเกี่ยวกับตัวจางเย่ คิดแต่ว่าเขาเข้าหายาก นิสัยยังไม่ดีอีก ทว่าวันนี้เมื่อได้ดูการถ่ายทอดสด พวกเขาก็เลิกตัดสินจางเย่แบบนั้นอีกต่อไป คนจริงที่กล้าพูดกล้าทำแบบนี้ ใครๆ ก็เชื่อถือ เพราะว่าคุณไม่เคยต้องกังวลว่าคนแบบนี้จะแทงข้างหลัง!

จางเย่กลั้วหัวเราะ "ขอบคุณทุกคนครับ แต่ผมตัดสินใจไว้แล้ว"

ต่งซานซานจ้องเขาตาเขม็ง ไม่พูดอะไร

เฝิงกุ้ยฉินพูดเสียงเรียบ "ฉันไม่รับ"

"ถึงคุณไม่รับ ผมก็ลาออกอยู่ดีครับ" จางเย่ยังคงยื่นใบลาออกออกมาอย่างตั้งใจ "ผมตั้งใจเขียนบนรถแท็กซี่ระหว่างทางมากเลยนะครับ"

เฝิงกุ้ยฉินเองก็รู้แจ้งแก่ใจดี "เธอไม่อยากให้มันเกี่ยวพันถึงบริษัทด้วยสินะ?"

จางเย่กล่าว "ไม่หรอกครับ ก็แค่ขี้เกียจทำงานแล้วน่ะ ผมเองก็อยากจะพักสบายๆ บ้างเหมือนกัน"

แต่ไม่มีใครเชื่อคำอธิบายของจางเย่เลยสักคนเดียว ขอแค่มีหัวคิดสักนิดก็รู้ได้ทันทีว่า ที่จางเย่ยื่นใบลาออกกะทันหันนั้น เป็นเพราะเขาไม่ต้องการให้บริษัทเข้าไปพัวพันจนมีปัญหากับหลี่เทาและ SARFT ดังนั้นเมื่อเขากลับมาจาก SARFT เขาจึงรีบยื่นใบลาออกเพื่อขีดเส้นแบ่งระหว่างเขากับบริษัทในทันที เขาไม่ต้องการให้บริษัทต้องโดนหลี่เทากดดันด้วย --- นี่แหะคือจางเย่ ต่อให้เขาจะชั่วร้ายสักแค่ไหน แต่เมื่อต้องแสดงความรับผิดชอบ เขาก็พร้อมจัดการเรื่องราวได้อย่างหมดจด!

จางเย่วางใบลาออกไว้บนโต๊ะ "คุณจะรับหรือไม่ก็แล้วแต่ วันนี้ผมลาออกแล้ว ขอบคุณที่เชื่อมั่นในตัวผมมาตลอดครับ" จากนั้นเขาหันไปหาเหล่าเพื่อนร่วมงาน "ขอบคุณทุกคนที่ช่วยเหลือกันมาโดยตลอด" พูดจบก็โบกมือ "ผมไปล่ะ ไว้มีโอกาสเจอกันใหม่นะ!"

=============================

[1] แสงตะวันตกดินแดงอาบฟ้า เนื่องจากประเทศจีนใช้เวลาเดียวกันทั้งประเทศ ไม่ได้แบ่ง Time Zone ดังนั้นหลังสองทุ่มยังมีแสงแดดได้เป็นปกติ

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./72.md)