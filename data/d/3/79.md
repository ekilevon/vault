##บทที่ 279 : สนับสนุนของแท้!
ก่อนรุ่งสาง

บริเวณที่พักล้วนเงียบสงัด

มีเพียงห้องนอนของจางเย่เท่านั้นที่ไฟยังสว่างอยู่ เขายังไม่ได้พักผ่อนใดๆ ทั้งสิ้น เป็นคนเดียวที่ยังคงต่อสู้กับการทุจริตตรงหน้า ไม่ยอมลดละที่จะลองบุกเข้าไปในเว็บไซต์ของวิทยุโทรทัศน์เซี่ยงไฮ้ อย่างไรก็ตามยิ่งเวลาผ่านไป อารมณ์ของจางเย่ชักจะหงุดหงิดขึ้นทุกที ระบบรักษาความปลอดภัยทางเครือข่ายของเว็บไซต์นี้ ช่างทำได้ดีเกินไปจริงๆ! ทุกช่องโหว่ที่รู้ล้วนถูกปรับปรุงแก้ไขเรียบร้อยหมด ไม่ว่าจางเย่จะลองวิธีการเช่นไร ต่างไม่สามารถจู่โจมเข้าไปได้!

อย่างเช่น เขาคิดจะใช้วิธีการวางม้าโทรจัน ให้เว็บไซต์วิทยุโทรทัศน์กลายเป็นช่องทางแพร่กระจายม้าโทรจันแห่งหนึ่ง โดยจะสืบค้นหาคอมพิวเตอร์ของหลี่เทาและเข้าควบคุม ในที่สุดหลังจากลองได้สองครั้งจางเย่ต้องยอมแพ้ไป แค่เซิร์ฟเวอร์ Firewall ก็ยังเจาะไม่ผ่าน ได้แต่ติดแหง็กอยู่ด้านนอก ช่างเป็นก้าวแรกที่แสนสาหัส แค่จุดนี้ชั้นเดียวยังเข้าไปไม่ได้เลย ยิ่งไม่ต้องพูดถึงการวางม้าโทรจันข้างบนนั่นเสียด้วยซ้ำ ทำได้แค่ฝันเฟื่องเท่านั้น แค่คิดก็ไม่อยากจะคิดแล้ว

ด้านล่างจอ จางเย่ได้ดาวโหลดซอฟแวร์การจู่โจมแฮกจากบนอินเทอร์เน็ตอีกครั้ง ขอแค่ลอดผ่านไปได้เป็นพอ ถึงเจาะเข้าเว็บไซต์ไม่ได้ แต่แค่วางม้าโทรจันได้ก็ยังดี หรืออย่างน้อยยังเอาพาสเวิร์ดแอคเคาท์ของเว็บมาสเตอร์มาได้ ทว่าขั้นตอนนี้ใช้ไม่ได้ผลอีกเช่นกัน ซอฟแวร์แฮกอันนั้นตกรุ่นเกินไป แม้แต่ Firewall เอง ก็ยังมี ‘ประวัติบันทึก’ ของซอฟแวร์นี้ทั้งหมด จางเย่ลองบุกเข้าไปอีก ครั้งนี้ Firewall ไม่ได้ทำการบล็อคเขา แต่แจ้งเตือนการ ‘ล้อมกำจัด’ เขาทันที ซึ่งการล้อมกำจัดในที่นี้หมายถึงการติดตามรอยและบันทึกข้อมูลอัตโนมัติ นี่คือการย้อนตามรอย IP คอมพิวเตอร์ของจางเย่กลับนั่นเอง ไม่รู้ว่าเป็นการกระทำการของเจ้าหน้าที่รักษาความปลอดภัยของอีกฝ่าย หรือเป็นการตั้งค่าขั้นสูงของ Firewall เองกันแน่ ถึงกับทำเอาจางเย่ผวาจนเหงื่อแตกพลั่กๆ ยังดีที่ได้ ‘กิน’ หนังสือทักษะระบบเครือข่ายคอมพิวเตอร์สิบเอ็ดเล่มไปแล้ว นับว่าตอนนี้มีฝีมืออยู่พอตัว ลำดับแรกต้องรีบหยุดการโจมตี และทำความสะอาดลบล้างร่องรอย จากนั้นตัดการเชื่อมต่อทางอินเทอร์เน็ตให้เร็วที่สุด จึงค่อยโล่งอกได้..

น้องสาวเอ็งสิ!

โลกนี้อย่าปลอดภัยหนักขนาดนี้จะได้ไหม!

อย่างไรเสียตอนนี้พี่ชายนับว่าเป็นแฮกเกอร์ที่มีระดับฝีมือนะ! บัดซบ! แม้แต่ตัวป้องกันเห่ยๆ ของเว็บไซต์วิทยุโทรทัศน์นี่ ก็ยังเจาะเข้าไปไม่ได้เลยเหรอ!?

ทำไมถึงบอกว่าระดับการป้องกันของที่นั่นเห่ย?

อย่าแกล้งโง่หน่อยเลย.. แฟนคลับของจางเย่ได้ปั๊มสแปมไปครึ่งชั่วโมง ทำให้เว็บไซต์วิทยุโทรทัศน์เซี่ยงไฮ้ล่มไม่เป็นท่ายาวนานนับสิบชั่วโมงเชียวนะ เพิ่งกลับมาใช้งานได้ใหม่ตอนบ่ายแก่ๆ นี่เอง! แน่นอนว่าระดับเว็บไซต์ไม่สูงนัก น่าจะเป็นการกำหนดค่าความปลอดภัยของเครือข่ายแบบพื้นฐานที่สุด ผู้ดูแลและทีมงานของเว็บไซต์คงอยู่ในระดับทั่วไปด้วย กับแค่อะไรง่ายๆ นี่ จางเย่กลับเจาะเข้าไปไม่ได้! ชัดเจนว่าโปรแกรมรักษาความปลอดภัยทางเครือข่ายของโลกนี้นั้น ได้เดินไปสู่ที่สุดแห่งยุคสมัยแล้ว! นอกจากนี้เป็นไปได้ว่า การตั้งค่าของคอมพิวเตอร์ต้องมีส่วน ซึ่งสเปคโน้ตบุ๊คของเขาอยู่ในขั้นพื้นฐาน พอให้เล่นเกมทั่วไปได้ แต่จะทำแผนผัง เล่นซอฟแวร์แบบจู่โจมจริงๆ นั่นคงเป็นอะไรที่เกินความสามารถ อีกทั้งสเปคเครื่องและความเร็วอินเทอร์เน็ตไม่เพียงพอต่อการใช้งาน คงต้องเปลี่ยนเครื่องแล้วล่ะ แต่คิดถึงเรื่องนี้ไปก็ไม่มีประโยชน์ ต้องคิดหาวิธีอื่นบุกเข้าไปให้ได้ก่อนดีกว่า

จากนั้น จางเย่ค่อยเชื่อมต่ออินเทอร์เน็ตใหม่ พยายามคิดหาหนทางอื่นๆ ไปด้วย เดิมทีตอนที่เขาอยู่ในโลกใบโน้น จางเย่สนใจเรื่องเกี่ยวกับแฮกเกอร์มาก เคยได้อ่านหนังบางส่วนที่เกี่ยวข้องและศึกษาพวกข้อมูลบนอินเทอร์เน็ตเป็นจำนวนมาก แม้จะไม่ได้เรียนมาก็เถอะ..อะแฮ่ม แต่เข้าใจเรื่องพวกนี้เป็นอย่างดีทีเดียว!

เดินเครื่องรอบสาม จางเย่ใช้เมลปลอมดูบ้าง ลากม้าโทรจันตัวหนึ่งจากบนอินเทอร์เน็ตมาส่งเข้ากล่องเมลที่เว็บวิทยุโทรทัศน์เซี่ยงไฮ้จัดไว้ให้ ถ้าผู้ดูแลกดเปิดเมลฉบับนี้ ภายใต้มาตรการป้องกันที่ค่อนข้างต่ำนี้ ม้าโทรจันจะแสดงประสิทธิได้แน่นอน สำเร็จไม่พลาดเป้าหมาย! แต่ที่น่าเสียดายคือ เมลปลอมของจางเย่อันนี้ แม้แต่ส่งแม่*ยังส่งไม่ไปเลย! ถูกป้องกันโดยตรงจากกล่องเมลของทางนั้นอีกละ!

ล้มเหลว!

ล้มเหลว!

และล้มเหลว!

ลองจนนับครั้งไม่ถ้วน อดรู้สึกท้อขึ้นมาไม่ได้ ขณะเดียวกันก็ได้เข้าใจเรื่องความปลอดภัยทางเครือข่ายของโลกใหม่นี้ทั้งหมดขึ้นเรื่อยๆ ไม่แปลกว่าทำไมแฮกเกอร์ที่โลกนี้จึงน้อยเสียยิ่งกว่าน้อย จนอดคิดไม่ได้ว่าการละเลยอย่างมากสิถึงแปลก เทคโนโลยีรักษาความปลอดภัยระดับนี้ ช่างไม่เหลือเศษอะไรไว้ให้กับแฮกเกอร์ อย่าว่าแต่เหลือเดน แม้แต้เศษผักเศษหญ้าที่เหลือยังไม่ให้เลย! พวกนายแม่*โหดร้ายเกินมนุษย์ไปแล้ว!

แฮกเกอร์มือใหม่ฉุนหนัก!

เป็นแฮกเกอร์ครั้งแรกดันพลาดท่าเสียแต่เริ่ม!

จางเย่คิดว่าแผนการของเขาสมบูรณ์แบบมาก แต่ไม่คิดว่าแค่ก้าวเดียวก็ยังไม่ผ่าน ตอนนี้เรื่องบุกเข้าเว็บไซต์วิทยุโทรทัศน์ตัดออกได้เลย เรื่องหาคอมพิวเตอร์บริษัทของหลี่เทาให้เจอ และเข้าควบคุมก็ไม่ต้องคิดด้วยเหมือนกัน! หนทางที่เหลือให้เขาตอนนี้ คงมีเพียงอย่างเดียวเท่านั้น —— คือตามรอยคอมพิวเตอร์ในบ้านของหลี่เทา เข้าบุกและควบคุม ได้แต่หวังว่าบ้านหลี่เทาจะใช้ระบบของปลอมที่ไม่ได้อัพเดท Patch มาอุดช่องโหว่บางส่วน ทว่าปัญหาใหม่กลับผุดขึ้นมาอีก อย่าว่าแต่เรื่องระบบเลย ตอนนี้แม้แต่ที่อยู่ของบ้านหลี่เทากับ IP ไปจนถึงแอคเคาท์ที่เป็นอุปกรณ์ติดต่อสื่อสารทางเครือข่ายก็ยังไม่รู้! อะไรๆ ก็ไม่มี แล้วจะให้เขาบุกได้ยังไง!? คอมพิวเตอร์มีตั้งร้อยล้านเครื่องทั่วประเทศ เขาแม่*จะไปหาจากที่ไหน!

เคว้งคว้างไร้จุดหมาย

คราวนี้ จางเย่ไม่ได้ปกปิดและปลอมแปลงที่อยู่ IP ของตัวเอง เขาใช้เพียงวิธีการแบบทั่วไป คลิกเปิดหน้าเว็บวิทยุโทรทัศน์เซี่ยงไฮ้ขึ้นมาอีกครั้ง ควานหาข้อมูลที่เผยแพร่ของหลี่เทา

ชื่อแซ่

อายุ

หน้าที่การงาน

เดี๋ยวๆๆ

พวกที่อยู่อื่นๆ นั่นไม่เห็นมีเขียนเลย

จางเย่ไม่ถอดใจ ลองไปหา ID นี้ที่ครั้งหนึ่งเคยมีประวัติการโพสต์บนเว็บไซต์อีกครั้ง คลิกเปิดรายงานการทำงานอันหนึ่งของหลี่เทาที่อัพโหลดไว้ ไม่มีข้อมูลที่เป็นประโยชน์อะไรทั้งสิ้น ดังนั้นเขาจึงไล่คลิกเปิดโพสต์ของหลี่เทาแต่ละอันไปเรื่อยๆ ทันใดนั้นเอง โพสต์อันหนึ่งเมื่อช่วงกลางปีนี้ ทำให้จางเย่เผยความยินดีอย่างแปลกใจออกมา! เป็นการปราบปรามช่วงแรกที่มีหลี่เทาเป็นหนึ่งในหัวหน้ากลุ่มของ SARFT จากนั้นได้มีสายด่วนการรายงานทิ้งท้ายไว้จุดหนึ่ง ยังมีเมลการรายงานอันหนึ่งของเว็บไซต์วิทยุโทรทัศน์ด้วย และตัวอักษรเล็กๆ ในบรรทัดสุดท้าย..ที่หลี่เทาได้ทิ้งเมลส่วนตัวของตัวเองเอาไว้!

ได้เมลแล้วโว้ย!

จางเย่ปลุกความท้อแท้ที่มีทิ้งทันควัน เขารีบดาวโหลดม้าโทรจันตัวใหม่มาทันที นี่เป็นม้าโทรจันแอบแฝงประเภทรูปภาพ ความสามารถการซ่อนเร้นสูง จางเย่ไม่รอช้า ใช้เทคโนโลยีและซอฟแวร์ปลอมแปลงประดิษฐ์เมลที่ไม่มีอยู่ขึ้นมาอันหนึ่ง เพื่อหลีกเลี่ยงการถูกตามรอยได้ จากนั้นถึงส่งภาพลามกภาพหนึ่งไปให้หลี่เทาด้วยเมลปลอมแปลงอันนี้ —— ซึ่งก็คือโปรแกรมม้าโทรจัน! จางเย่คิดพิจารณาดูซ้ำอีกรอบ ก่อนพิมพ์บนหัวข้อของภาพว่า —— “ชู่ว.. อย่าบอกคนอื่นล่ะ ให้ภาพลับแอบถ่ายของจางหย่วนฉีภาพหนึ่งกับพวกคุณ ไม่ดูแล้วจะเสียใจที่บอกว่าตัวเองเป็นผู้ชาย! ไม่ต้องขอบใจ เรียกฉันว่า ‘ยุวชนแดง’ เถอะ!”

คุณคงว่าจางเย่แสบนักแล้วสินะ

เพียงแค่คำนี้ออกมา เป็นใครก็คงอดไม่ไหวที่จะต้องคลิกดู!

เมลส่งไปอย่างรวดเร็ว เมลส่วนบุคคลกับเมลสาธารณะของวิทยุโทรทัศน์ต่างกัน แน่นอนว่ามาตรวัดป้องกันไม่สูง ในที่สุดครั้งนี้ก็ส่งได้สำเร็จ ทั้งไม่ได้ถูกคัดกรองทิ้งทันที

รออยู่แป๊บหนึ่ง ยังคงไม่มีปฏิกิริยาการตอบสนองของอีกฝ่าย จางเย่รู้ว่าหลี่เทาต้องนอนแล้วแน่ๆ เขาเองก็คงไม่บ้ารอต่ออีก จึงตั้งนาฬิกาปลุกไว้แต่เช้า แล้วพลิกตัวเข้าไปนอนในเตียง

ขอให้ครั้งนี้สำเร็จเถอะ!

ขอให้บ้านหลี่เทาใช้ระบบ Firewall ของปลอม! ขอแค่คอมพิวเตอร์ของหลี่เทาไม่ได้อัพเดท Patch ตามเวลาและป้องกันฆ่าไวรัส เท่านี้จางเย่ก็จะมีอำนาจควบคุมคว้าคอมพิวเตอร์ของหลี่เทามาครองได้!

ครั้งหนึ่งในชีวิตที่จางเย่รู้สึกดีและหวังพึ่งของปลอมขนาดนี้!

แน่นอน นี่เป็นเพียงการพูดถึงระบบคอมพิวเตอร์เวอร์ชันปลอมเท่านั้น ถึงมันจะเป็นเรื่องสนุกของต่างชาติ แต่สำหรับของประเทศตัวเองนั้น…..

โดยเฉพาะนิยาย! !

โดยเฉพาะนิยาย! ! !

จางเย่ต้องอ่านของแท้! ! ! !

ต้องสนับสนุนอุตสาหกรรมเชิงวัฒนธรรมในประเทศ! ! ! !




*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./80.md)