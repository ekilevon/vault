##บทที่ 298 : ‘ความฝันในหอแดง’ ที่ไม่มีใครกล้าบรรยาย!
เก้าโมงกว่า

เลิกเรียนแล้ว

จางเย่กำลังจะออกไปพร้อมอู๋เจ๋อชิงและเหล่าผู้อาวุโสในภาควิชา สุดท้ายเพียงก้าวลงจากเวทีหน้าห้องเท่านั้น จางเย่ก็โดนฝูงนักศึกษาล้อมไว้ทันที!

"อาจารย์จาง!"

"เซ็นชื่อให้หน่อยได้ไหมคะ?"

"ขอถ่ายรูปกับคุณหน่อยสิ! ผมเป็นแฟนคลับคุณนะ!"

"อาจารย์จางเย่ ฉันมีคำถามเรื่องวรรณกรรมอยากจะปรึกษา หลังเลิกเรียนคุณมีเวลารึเปล่าคะ? ตอนเที่ยงไปทานข้าวกับฉันได้ไหมคะ?"

"ผมก็มีปัญหาจะถาม!"

"ฉันเองก็มีปัญหาเรื่องวรรณคดี!"

กลุ่มนักศึกษากว่าครึ่งต่างก้าวเข้ามารุมล้อม แม้จะมีบางส่วนที่ออกไปเรียนคาบต่อไปแล้ว แต่ที่เหลืออยู่ครึ่งหนึ่งต่างเข้ามาหาอย่างกระตือรือร้นเต็มเปี่ยม ทั้งชายและหญิง แม้ส่วนใหญ่จะเป็นหญิงก็ตาม พวกเขาล้อมจางเย่แล้วยิงคำถามทุกประเภทใส่ จางเย่ได้แต่จนใจ ปากแม้จะบอกว่าต่อไปห้ามทำแบบนี้อีกก็ยังคงแจกลายเซ็นให้กับเหล่านักศึกษาฝูงนี้อยู่ดี ส่วนถ่ายรูปนั้นทำไม่ได้ ที่นี่ยังเป็นมหาวิทยาลัย พวกรองอธิการบดีอู๋เจ๋อชิงยังไม่จากไป จะให้ถ่ายรูปคงไม่เหมาะจริงๆ
อู๋เจ๋อชิงก้าวเท้าในรองเท้าส้นสูงเดินออกจากห้อง หัวเราะเบาๆ "พวกเราไปกันเถอะค่ะ ไม่ต้องรอจางน้อยแล้ว"

ฉางข่ายเกอเหลียวกลับมามองแวบหนึ่ง
แล้วส่ายหน้าอย่างอับจนหนทาง "ทำไมยังต้องแจกลายเซ็นอีกล่ะเนี่ย พวกนักศึกษาก็ด้วย อาจารย์จางน้อยนี่ก็ด้วย เฮ้อ.."

ศาสตราจารย์เจิงหัวเราะฮ่าๆ "ก็หมายความว่าอาจารย์จางมีชื่อเสียงยังไงล่ะ แถมยังเข้ากับพวกเด็กๆได้"

ฉางข่ายเกอยิ้มขื่น พร้อมกับที่รองอธิการฯ อู๋เดินออกไปไกล เขาก็หันมากล่าวกับศาสตราจารย์เจิง "เหล่าเจิงเอ๊ย ทำไมฉันถึงมีความรู้สึกว่าจะเกิดเรื่องวุ่นวายขึ้นกันนะ"

ศาสตราจารย์เจิงกล่าว "ให้จางเย่มาสอนหนังสือ อาจจะเป็นบททดสอบต่อทางมหาวิทยาลัยไปในตัว"

อาจารย์ในภาควิชาอีกคนกล่าวว่า "ตอนนี้ก็ก่อความวุ่นวายจะแย่แล้ว นี่เพิ่งจะเจอนักศึกษาเป็นครั้งแรก ยังไม่ทันได้เรียนเลยด้วยซ้ำ อาจารย์จางน้อยก็เริ่มตั้งคำถามกับการตรวจสอบตำราเรียนของฝ่ายการศึกษาแล้วเรอะ? ฉันละอยากเห็นการเรียนในวันพรุ่งนี้จริงๆ ยังไม่รู้เลยว่าเขาจะพูดอะไรที่สะท้านฟ้าสะเทือนดินออกมาได้อีก ฉันกังวลทันทีที่จางเย่มาถึง ภาควิชาภาษาจีนของเป่ยต้าเราคงยากจะสงบอีกต่อไป คนคนนี้ในวงการต่างรู้กันหมดว่าปากใบนั้นอะไรก็กล้าพูด!"

พวกเขาเดินไปด้วยคุยไปด้วย

ทางด้านนี้

จางเย่หลังจัดการกับความกระตือรือร้นของเหล่านักศึกษาลงไปได้เล็กน้อยก็รีบหาข้ออ้างชิ่งออกมา แต่เมื่อเขาเดินห่างออกจากห้องเรียนได้ระยะหนึ่ง ก็พบว่าด้านหลังมีหญิงสาวคนหนึ่งตามมา หืม? ไม่ใช่นักศึกษาหญิงที่ถามเขาคนแรกหรอกรึ? ตอนกินข้าวเช้าก็เห็นเธอด้วยสิ

หยุดเดิน จางเย่หันมายิ้มถาม "มีอะไรรึเปล่า?"

เหยามี่เดินเข้ามายิ้มน้อยยิ้มใหญ่ "คุณอาจาง"

จางเย่เหงื่อตก "ทำไมฉันกลายเป็นอาเธอไปแล้วล่ะ? เรียกฉันพี่ก็พอแล้วไหม ฉันเพิ่งจะโตกว่าพวกเธอไม่กี่ปีเอง ไม่ได้แก่งั่กซะหน่อย!"

เหยามี่ยิ้มแย้มเข้าไปอีก "เพราะว่าตามศักดิ์แล้ว อาเป็นพี่น้องกับพ่อหนูนี่คะ หนูจะเรียกพี่มั่วๆ ได้ไง ต้องเรียกอาน่ะถูกแล้ว!"

จางเย่ถึงค่อยรู้สึกคุ้นหน้าหญิงสาวหน้าตาไม่น่ารักคนนี้อยู่บ้าง "พ่อเธอคือ?"

เหยามี่ฉีกยิ้มกล่าวว่า "พ่อหนูเหยาเจี้ยนไฉ"
"เฮ้ย!" จางเย่เพิ่งจะนึกออก "ฉันก็ว่าทำไมตาเธอดูเหมือนเพื่อนฉัน! เป็นลูกสาวตาเฒ่าเหยานี่เอง หมอนั่นบอกฉันเรื่องเธอแล้ว แต่ไม่คิดว่าเธอจะโตจนเข้ามาอยู่เป่ยต้า เหอๆ ตาเฒ่าเหยาแอบซ่อนไว้เสียมิด ไม่คิดเลยว่าจะมีลูกสาวฉลาดขนาดนี้ เธอชื่ออะไร?"

เหยามี่ตอบ "หนูชื่อเหยามี่ค่ะ"

จางเย่ "ปีไหนแล้ว?"

เหยามี่ "ปีนี้ปีสอง"

จางเย่ "ไม่เลว งั้นมีอะไรก็มาหาฉันนะ"

เหยามี่ "ฮี่ๆ งั้นคะแนนหนูต้องรบกวนอาจางแล้วแหละ"

จางเย่ยิ้มกล่าว "ฉันเพิ่งจะมาทำงาน จะไปรู้ข้อสอบได้ยังไงกันเล่า เรื่องนี้ฉันทำไม่ได้ เพราะงั้นฟังที่ฉันสอนให้ดีๆ คะแนนของวิชาฉันเธอได้แน่"

"แบบนั้นก็ได้ค่ะ" เหยามี่ยิ้มตอบรับ

พูดไปพูดมา จางเย่พลันนึกขึ้นได้เรื่องหนึ่ง

"เอาล่ะ ฉันก็คิดว่าจะคุยกับชั้นเรียนเธออยู่พอดี ก่อนหน้านี้พวกเธอเรียนวิชานี้กับรองศาสตราจารย์หวังมาแล้ว ‘วรรณคดีโบราณวิจักษณ์’ สอนอะไรไปแล้วบ้าง?"

เหยามี่คิดอยู่พักหนึ่ง "ก็เป็นพวกสี่ยอดวรรณกรรม อย่างสามก๊ก ซ้องกั๋ง ไซอิ๋ว ยังมีพวกวรรณกรรมขึ้นหิ้งอยู่หน่อยๆ เป็นพวกงานในประเทศนิดๆ วรรณกรรมต่างประเทศจะเป็นอีกคลาสหนึ่ง มีอาจารย์ท่านอื่นสอน แต่ว่าก่อนหน้านี้ก็เป็นรองศาสตราจารย์หวังนี่แหละ ปีนี้รองศาสตราจารย์หวังเพิ่งสอนพวกเราได้สองคาบ สอนสามก๊กไปนิด พูดถึงซ้องกั๋งไปหน่อย ที่เหลือก็ไม่มีค่ะ"

จางเย่พอเข้าใจแล้ว "งั้นพวกเธออยากฟังเรื่องอะไร?"

เหยามี่หัวเราะคิกคัก "เรื่องที่อาชำนาญสุดไม่ใช่สามก๊กเหรอคะ?"

"นอกจากสามก๊กล่ะ? ไม่ต้องดูว่าฉันชำนาญไม่ชำนาญ ไปถามพวกเธอกับเพื่อนในคลาสดู ว่าส่วนใหญ่อยากได้เรื่องอะไร? สนใจหนังสือใหญ่ๆ เล่มไหนบ้าง?" จางเย่ถาม

"งั้นเหรอ..." เหยามี่ครุ่นคิด "ที่สนใจที่สุดก็ต้อง ‘ความฝันในหอแดง’ นี่แหละ"

จางเย่กล่าวอย่างคาดไม่ถึง "หืม? นี่ทุกคนก็คิดแบบนี้เหรอ?"

เหยามี่กล่าว "อย่างน้อยก็หนูคนหนึ่งแหละ หนูชอบ ‘ความฝันในหอแดง’ มากเลยนะ เนื้อหาความรักข้างในออกจะงดงาม แถม ‘ความฝันในหอแดง’ ยังไม่ค่อยมีคนเอามาบรรยายด้วย ขนาดรองศาสตราจารย์หวังยังไม่เคยสอนเลย หนูได้ยินพวกรุ่นพี่สาวๆ ในคลาสบอกว่า รองศาสตราจารย์หวังสอนวิชา ‘วรรณคดีโบราณวิจักษณ์’ มาตั้งหลายปี มากที่สุดก็แค่พูดถึงเรื่อง ‘ความฝันในหอแดง’ นิดๆหน่อยๆ เท่านั้นเอง ไม่เคยลงลึกในรายละเอียดเลยสักครั้ง พอมีคนถามเรื่องเกี่ยวกับ ‘ความฝันในหอแดง’ รองศาสตราจารย์หวังก็แค่ตอบนิดเดียว เหมือนกับไม่อยากจะพูดถึงงานขึ้นหิ้งชิ้นนี้มากอย่างนั้นแหละ"

จางเย่หรี่ตา "อย่างงั้นเหรอ? ได้ ฉันรู้แล้ว"

"คุณจะสอน ‘ความฝันในหอแดง’ จริงเหรอ? งั้นก็เยี่ยมเลย!" เหยามี่อยากฟังจริงๆ

จางเย่ยิ้มๆ "ยังไม่แน่นะ ฉันจะกลับไปคิดอีกที ต้องไปเตรียมตัวก่อนค่อยว่ากัน เอาล่ะ เธอกลับไปเตรียมเรียนคาบต่อไปเถอะ ฉันไปล่ะ"

เหยามี่โบกมือลาน้อยๆ "ก็คุณยุ่งนี่นา ลาก่อนค่ะอาจาง"

……

ชั้นล่าง

นอกห้องเรียนของภาควิชาภาษาจีน

จางเย่เตรียมจะกลับบ้านแล้ว พรุ่งนี้เป็นการสอนวันแรก เขายังไม่ได้เตรียมหนังสือเลยสักเล่ม แน่นอนว่าต้องกลับไปเตรียมตัวให้ดี

บริเวณสวนดอกไม้

ชายวัยกลางคนคนหนึ่งกำลังยืนสูบบุหรี่ พอเห็นจางเย่ก็รีบเรียกเขา "อาจารย์จางน้อย!"

จางเย่รู้สึกว่าเขาคุ้นหน้าอย่างประหลาด ดูเหมือนว่าจะเป็นอาจารย์ท่านหนึ่งที่เข้าร่วมในห้องเรียนกับรองอธิการฯ อู๋นั่ง น่าจะนั่งอยู่แถวหน้าสุด "เอ๋ สวัสดีครับ"

"เพิ่งมาถึงรึ?" ศาสตราจารย์เจิงยื่นบุหรี่มวนหนึ่งให้

จางเย่รับมา ค้อมศีรษะลงเล็กน้อย "ผมเพิ่งมาครับ ท่าน...?"

ศาสตราจารย์เจิงหัวเราะฮ่าๆ "ฉันแซ่เจิง สอนวิชาประวัติศาสตร์ เธอเรียกเหล่าเจิงก็ได้"

จางเย่ยิ้ม "คำเหล่าเจิงผมไม่กล้าเรียกครับ สวัสดีครับศาสตราจารย์เจิง ออกมาสูบบุหรี่ไม่มีสอนเหรอครับ?"

"ไม่มี ฉันรอเธอนี่แหละ" ศาสตราจารย์เจิงอมยิ้ม "พวกเราเคยคุยกันในเวยป๋อไง ลืมแล้วเหรอ?"

จางเย่ชะงัก ก่อนจะตบหน้าผากตนเองดังแปะ

"นึกออกแล้ว อ๊า! เป็นคุณนี่เอง ตอนรายการ ‘พิเคราะห์สามก๊ก’ เพิ่งออกอากาศมีคนสงสัยเรื่องผม ตอนนั้นต้องขอบคุณคุณที่ช่วยสนับสนุนมากๆ เลยครับ" คนที่เคยช่วยเหลือเขามาก่อน แน่นอนว่าจางเย่ย่อมจำได้ ตอนนั้นถ้าจำไม่ผิด รู้สึกจะเป็นเวยป๋อทางการของศาสตราจารย์วิชาประวัติศาสตร์ในมหาวิทยาลัยปักกิ่งท่านหนึ่ง เขาส่งข้อความในเวยป๋อออกมาช่วยจางเย่ด้วยตนเอง รับรองว่าประวัติศาสตร์ใน ‘จางเย่พิเคราะห์สามก๊ก’ เป็นเรื่องจริง เป็นเพราะความเห็นของผู้มีอำนาจอย่างศาสตราจารย์เจิงท่านนี้ จึงทำให้คนจำนวนมากเลิกสงสัยเขา จางเย่ยังคงต้องการขอบคุณเขามาโดยตลอด

ศาสตราจารย์เจิงสูบบุหรี่ "ฉันบอกตั้งแต่แรกแล้ว ความรู้เชิงประวัติศาสตร์ของคุณ มาสอนในมหาลัยก็มากเกินพอ แน่นอน ดูเหมือนว่าจะไม่ใช่ฉันคนเดียวที่คิดแบบนี้ รองอธิการฯ อู๋เองก็จับตาคุณอยู่เช่นกัน"

จางเย่กล่าว "เป็นทุกท่านเมตตาครับ"

ศาสตราจารย์เจิงสงสัย "เห็นว่ารองอธิการฯ อู๋เพิ่งจะเจอคุณเมื่อสองวันนี้เอง วันนี้คุณก็เลยมาเริ่มสอนสินะ แล้วก็สอนต่อเนื่องกันไปเป็นเลคเชอร์ใหญ่อีกสิบกว่าวัน เตรียมพร้อมไว้ดีแล้วหรือยังล่ะ?"

จางเย่เอนลงบนพื้นหญ้า "ก็แค่แนวคิดคร่าวๆ ครับ ว่าจะกลับบ้านไปเตรียม เผลอๆ อาจจะต้องวิ่งไปหาหนังสือในห้องสมุดอีกเที่ยว เวลามันกระชั้นมากเลยครับ"

"บรรยายเรื่องอะไร?" ศาสตราจารย์เจิงถาม

จางเย่บอก "เริ่มที่ ‘ความฝันในหอแดง’ ครับ"

พลันศาสตราจารย์เจิงอุทานขึ้น "เธอจะบรรยายเรื่อง ‘ความฝันในหอแดง’ !?"

จางเย่รู้สึกแปลกใจในบางอย่าง "น่าจะครับ พวกนักศึกษาดูเหมือนจะอยากฟัง รองศาสตราจารย์หวังเองก็ไม่เคยพูดถึงมาก่อนด้วย ผมมาสอนต่อจากคาบเรียนของรองศาสตราจารย์หวัง ก็อยากจะบรรยายเรื่องใหม่ๆ น่ะครับ"

ศาสตราจารย์เจิงหัวเราะชอบใจ "เธอนี่กล้าดีนะ"

จางเย่ไม่เข้าใจ "ทำไมถึงบอกว่ากล้าล่ะครับ? ‘ความฝันในหอแดง’ บรรยายไม่ได้เหรอ?"

ตอนนี้ไม่ใช่หนังสือต้องห้ามนี่! หรือว่า ‘ความฝันในหอแดง’ เอามาบรรยายไม่ได้?

แม่*ไม่ใช่ ‘บุปผาในกุณฑีทอง’[1] นะเว้ย!

ศาสตราจารย์เจิงดับบุหรี่ โยนใส่ถังขยะ กล่าวว่า "เธอไม่รู้จริงๆ หรือแกล้งทำเป็นไม่รู้กันแน่ หือ อาจารย์จางน้อย? ‘ความฝันในหอแดง’ ไม่ใช่บรรยายไม่ได้ เพียงแต่มีคนกล้าพูดถึงน้อยมาก เพราะว่ามันยาก เธอคิดว่ารองศาสตราจารย์หวังไม่สอนอยู่คนเดียวเหรอ? ถ้างั้นเธอลองไปดูในโทรทัศน์สิ มีกี่คนกันที่กล้าพูดถึง ‘ความฝันในหอแดง’ น่ะ? มหาวิทยาลัยอื่นก็เหมือนกัน เป็นเหมือนกันหมดแหละ เท่าที่ฉันรู้นะ ทั่วประเทศไม่มีมหาวิทยาลัยไหนกล้าบรรยายนักศึกษาเรื่องความฝันในหอแดงมาก่อน ทุกคนเลี่ยงได้ก็เลี่ยงกันหมด ถ้าต้องพูดถึง คงพูดถึงแค่เรื่องเล็กๆ น้อยๆ อย่างเกร็ดความรู้นิดๆ เนื้อหาหลักหน่อยๆ แตะกันไว้แค่นิดเดียว ไม่มีใครกล้าวิเคราะห์ให้ทุกคนฟังเป็นเรื่องเป็นราวหรอก เพราะฉะนั้นจึงค่อยๆ ขาดผู้เชี่ยวชาญที่กล้าเล่นเรื่องนี้ไปโดยสิ้นเชิง”

เอ๋?

ทำไมถึงไม่กล้าล่ะ?

หนังสือเรื่องนี้มีปัญหาอะไร?

จางเย่ไม่เข้าใจจริงๆ ในโลกของเขานั้น ‘ความฝันในหอแดง’ เป็นสี่ยอดวรรณกรรม มีคนพูดถึงนับไม่ถ้วน ที่มีชื่อที่สุดคือ ‘ตีแผ่ความฝันในหอแดงโดยหลิวซินอู่’ จากนั้นยังมีหลิวซินอู่ในรายการห้องเลคเชอร์ ขึ้นพูดเรื่อง แปดสิบบทหลังที่แท้ของความฝันในหอแดง ในโลกของเขาน่ะ รายการนี้มีเรทติ้งไม่น้อยเลยทีเดียว ไม่ด้อยไปกว่าอี้จงเทียนพิเคราะห์สามก๊กสักเท่าไรด้วย

ศาสตราจารย์เจิงมองเขา "อาจารย์จางน้อย เธออย่าเสี่ยงเลย ฉันไม่สงสัยความสามารถของเธอหรอก แต่ว่า ‘ความฝันในหอแดง’ ไม่มีทางบรรยายได้จริงๆ แน่นอนว่ามันเป็นเรื่องของตัวเรื่อง แถมยังมีคนออกมาตั้งข้อสงสัยเสียด้วยซ้ำ เอ้อ ฉันเป็นครูสอนประวัติศาสตร์ เรื่องของวรรณกรรมโบราณก็ไม่ได้รู้อะไรมาก เพราะฉะนั้นคงบอกอะไรเธอมากไม่ได้ กลับไปดูเธอก็รู้ ฉันแนะนำว่าเธอสอนสามก๊กอย่างเดิมก็พอ นั่นคือผลงานของเธอนะ ทิ้งไปก็เสียดาย ฉันคิดว่ารองอธิการฯ อู๋ก็เชิญเธอมาสอนเรื่องนี้เช่นกัน ทั้งยังอยากให้เธอสอนสามก๊กด้วยการบรรยายอย่างลึกซึ้งเปี่ยมอารมณ์ขันนี่แหละ"

จางเย่หงายมือกล่าว "สามก๊กผมพูดไปในรายการทีวีของช่องนครหลวงเรียบร้อยแล้ว ที่ควรพูดก็พูดไปจนหมดแล้ว เรื่องซ้ำๆ ซากๆ ผมไม่อยากพูดถึงอีกน่ะครับ"

ศาสตราจารย์เจิงอดพูดไม่ได้ "เธอจะคิดอย่างนั้นก็ไม่ถูก สอนในมหาวิทยาลัย ความจริงก็ต้องสอนซ้ำไปซ้ำมานะ ฉันสอนมาก็หลายปี ทุกปีต้องสอนนักศึกษาใหม่ แต่ก็ยังต้องสอนบทเรียนก่อนหน้าซ้ำๆ นี่คือสิ่งที่ต้องทน อาจารย์จางน้อยเอ๊ย นี่คือคำแนะนำที่ฉันอยากให้เธอฟังจริงๆ ถึงเธอจะไม่สอนสามก๊กอีก แต่ก็อย่าไปแตะหลุมอย่าง ‘ความฝันในหอแดง’ เชียวนะ!"

ก็ยังคงไม่เข้าใจ!

‘ความฝันในหอแดง’ ทำไมถึงน่ากลัวไปได้ล่ะ?

"จำไว้ให้แม่น เอาล่ะ ฉันยังมีงานวิจัยค้างอยู่ ไปแล้วนะ" ศาสตราจารย์เจิงเดินจากไป
ความสงสัยของจางเย่พลันเพิ่มขึ้นพรวดๆ เขายังยืนยันที่จะไม่เชื่อข้อคิดเห็นนี้ จึงรีบตรงกลับบ้านไปเตรียมค้นคว้าดูว่าโลกใบนี้เกิดอะไรขึ้นกันแน่!

===================================

[1] ‘บุปผาในกุณฑีทอง’ (สำนวนไทยโดยยาขอบ) หรือ ‘จินผิงเหมย’ เป็นวรรณกรรมจีนที่ประพันธ์ขึ้นในสมัยราชวงศ์หมิง อ้างตามฉบับพิมพ์สมัยราชวงศ์หมิงในรัชสมัยของจักรพรรดิเสินจง ศักราชว่านลี่ ปีติงซื่อ (ปีที่ 45 ของรัชกาล) ผู้แต่งนิยายเรื่องนี้ใช้นามปากกาว่า ‘บัณฑิตแห่งสุสานกล้วยไม้ผู้ยิ้มเยาะ’ (หลันหลิงเซี่ยวเซี่ยวเซิง) เดิมนับเป็นหนึ่งในสี่สุดยอดวรรณกรรมจีนร่วมกับนวนิยายอีกสามเรื่อง คือ สามก๊ก ซ้องกั๋ง และไซอิ๋ว เรียกรวมกันว่าสี่สุดยอดวรรณกรรม แต่ต่อมาเรื่อง ‘จินผิงเหมย์’ ถูกต่อต้าน เพราะพรรณนาบทสังวาสจำนวนมากจนถูกเรียกว่าเป็นหนังสือประโลมโลก จึงมีการจัดให้ ‘ความฝันในหอแดง’ นิยายอีกเรื่องหนึ่ง ขึ้นมาเป็นหนึ่งในสี่สุดยอดวรรณกรรมจีนแทน
‘จินผิงเหมย์’ แต่งขยายความจากเรื่อง ซ้องกั๋ง และดำเนินเรื่องในช่วงเดียวกัน คือ ระหว่าง ค.ศ. 1111–1127 ตรงกับสมัยราชวงศ์ซ่งเหนือ ตัวละครหลักก็นำมาจาก ซ้องกั๋ง เช่นกัน คือ ซีเหมิน ชิ่ง กับพัน จินเหลียน

เรื่องย่อ

ซีเหมิน ชิ่ง เป็นเศรษฐีเมืองชิงเหอ ร่ำรวยถึงขนาดแต่งภรรยาได้หลายคน เริ่มแรก ซีเหมิน ชิ่ง มีภรรยาเป็นเศรษฐินีม่ายชื่อ เมิ่ง อวี้โหลว แต่ก็แอบมีสัมพันธ์กับพัน จินเหลียน ซึ่งก็มีสามีแล้ว ซีเหมิน ชิ่ง ฆ่าสามีของพัน จินเหลียน แล้วเอานางเป็นภรรยาของตน แต่ภายหลังก็ได้มีสัมพันธ์กับหลี่ ผิงเอ๋อร์ ภรรยาของพี่ชายร่วมสาบานชื่อฮวา จื่อซวี อีก เมื่อฮวา จื่อซวี เสียชีวิตแล้ว ซีเหมิน ชิ่ง จึงแต่งงานกับหลี่ ผิงเอ๋อร์ อีกคน
ซีเหมิน ชิ่ง พยายามไต่เต้าทางสังคมโดยติดสินบนบรรดาขุนนาง และคบค้าสมาคมกับชนชั้นสูงไม่ว่าจะเป็นราชองครักษ์ หรือขันที เป็นเหตุให้แม้แต่ขุนนางท้องถิ่นยังต้องมาคบหากับเขา กิจการของซีเหมิน ชิ่ง รุ่งเรืองขึ้นทุกวัน นอกจากร้านขายยาสมุนไพร ก็ยังเปิดโรงรับจำนำ เปิดร้านขายผ้าต่วน ผ้าแพร และไหมพรม ทั้งยังมีเรือสินค้านำเกลือมาจากเมืองหยางโจวเข้ามาขาย เฉพาะหลงจู๊ของแต่ละกิจการก็มีมากกว่า 10 คน นอกจากนี้เขายังมีความสัมพันธ์ใกล้ชิดกับหัวเมืองชายทะเลอย่าง หางโจว หูโจว ซงเจียง และหนานจิง เมื่อทรัพย์ทวี อำนาจก็ทวีขึ้นด้วย

อย่างไรก็ดี แม้มีภรรยามากอยู่แล้ว แต่ซีเหมิน ชิ่ง ก็ยังมีความสัมพันธ์กับผัง ชุนเหมย์ สาวใช้ของพัน จินเหลียน รวมถึงสตรีคนอื่นทั้งในบ้านและนอกบ้านเพื่อบรรลุโลกียสุข โดยไม่คำนึงถึงคุณธรรมและศีลธรรม และไม่สนว่าจะได้มาด้วยวิธีใด ทำให้หลายชีวิตต้องตาย หลายครอบครัวต้องล่มสลาย ขณะเดียวกัน ซีเหมิน ชิ่ง เองก็ต้องประเชิญความขัดแย้งภายในบ้าน เพราะภรรยาทั้งหลายพยายามเรียกร้องให้เขาปรนเปรอกามกิจและลาภยศสรรเสริญอยู่ไม่ขาด ชีวิตของซีเหมิน ชิ่ง จึงตกต่ำลงอย่างช้า ๆ

ในเรื่อง ซ้องกั๋ง ซีเหมิน ชิ่ง พบจุดจบโดยถูกอู่ ซง (บู๊สง) น้องชายของสามีพัน จินเหลียน ตัดศีรษะไปเซ่นศพพี่ชาย แต่ใน จินผิงเหมย์ นั้น เขาตายเพราะบริโภคยาเร้ากำหนัดที่พัน จินเหลียน จัดหาให้มากเกินไป

ตามท้องเรื่อง ซีเหมิน ชิ่ง มีภรรยา 6 คน และคู่ประเวณี 19 คน ทั้งมีเนื้อหาพรรณาการสังวาสไว้อย่างพิสดารจำนวน 72 บท

อ้างอิง https://th.wikipedia.org/wiki/บุปผาในกุณฑีทอง

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./99.md)