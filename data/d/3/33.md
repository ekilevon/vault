##บทที่ 233 : ทีเซอร์ออกอากาศ!
เลิกงานแล้ว

ทุกคนล้วนเก็บของออกจากออฟฟิศ

ต่งซานซานหยิบกระเป๋าลุกขึ้นยืน หันมองจางเย่ไม่วายหัวเราะคิกคักกระซิบเบาๆ ว่า "ฉันไปซื้อกับข้าวก่อน เธอน่าจะเลิกงานดึกหน่อย กลับไปจะได้กินข้าวอร่อยๆ อยากกินอะไรล่ะ?"

พูดคำว่ากินจางเย่ก็หิว "เธอไม่ไปกินข้าวกับพิธีกรพวกนั้นเหรอ?"

"วันนี้พวกนั้นไม่ว่าง ตกลงกันแล้วว่าฉันเลี้ยงพรุ่งนี้" ต่งซานซานพูดยิ้มๆ

จางเย่นึกแป๊บหนึ่ง "กินอะไรก็ได้ เธออยากกินอะไรก็กินนั่นแหละ"

ขณะพูดคุยกันอาเชียนเดินเข้ามา "อาจารย์ซานซาน วันนี้ผมเอารถมา ให้ผมไปส่งไหม?"

ต่งซานซานไม่ปฏิเสธ ไม่คุยกับจางเย่เรื่องกินข้าวต่อ "อื้ม งั้นขอบคุณมากค่ะ คุณส่งฉันที่ซูเปอร์มาร์เก็ตก็ได้ วันนี้ฉันต้องทำกับข้าวให้ลูกพี่ลูกน้องสาวคนโต"

อาเชียนตกใจกล่าว "ผมจำได้ว่าคุณเคยบอกว่าเป็นคนโตของรุ่นไม่ใช่เหรอ?"

ต่งซานซานชายตามองอย่างเย้ายวน "งั้นเหรอคะ?"

อาเชียนกล่าวด้วยความเคลือบแคลงว่า "จริงสิ ผมจำได้ว่าคุณบอกว่าเป็นคนโตนี่?"

"คุณจำผิดแล้วล่ะค่ะ ช่างเถอะ ไปกัน" ต่งซานซานตอบปัด

"เฮ้อ ช่วงนี้งานเยอะไปหน่อย สมงสมองไปหมดแล้ว" อาเชียนเชื่อจริงๆ ว่าตนเองนั้นความจำสับสน ไม่พูดอะไรต่อขณะที่เดินลงไปพร้อมต่งซานซาน

จางเย่ก็อยากจะกลับบ้านแล้ว ไม่คิดว่าแค่ยกก้นขึ้นมา พิธีกรหญิงที่เพิ่งเห็นหน้ากันวันนี้จะเดินมาหา จางเย่คลับคล้าบคลับคลาว่าเธอชื่อหวังเป้ย อายุไม่ได้มากกว่าเหล่าพิธีกรวัยรุ่นสักเท่าไร หน้าตาพอดูได้ เพียงแต่เมื่อเทียบกับต่งซานซานแล้วยังห่างกันไกลโข

"อาจารย์จาง" หวังเป้ยยิ้มแย้มเดินเข้ามา

"อาจารย์หวัง มีอะไรเหรอครับ?" จางเย่มองเธอ

ก่อนหน้านี้หวังเป้ยได้ช่วยต่งซานซานถ่ายทีเซอร์ ทั้งสองคนเลยได้พบกันแล้ว แต่ว่าไม่ได้คุยอะไรกัน นี่เป็นการพบปะซึ่งหน้าเป็นครั้งแรก

หวังเป้ยชักชวน "คืนนี้ว่างไหม? ไปกินข้าวกันไหมคะ?"

จางเย่ร้องอ่าคำหนึ่ง "ขอโทษด้วยนะ มีนัดกับคนอื่นไปแล้วครับ"

"ไม่เป็นไรค่ะ วันอื่นก็ได้ ขอแค่มีโอกาสก็พอ" หวังเป้ยคุยกับเขาต่ออีกหลายประโยคก่อนเข้าเรื่อง "อาจารย์จาง ความสามารถด้านการวางแผนและเชิงวรรณกรรมในที่สุดวันนี้ฉันได้เห็นแล้ว ยอมรับนับถืออย่างยิ่ง ครั้งหน้าถ้าฉันได้โฆษณากับบริษัทบ้าง คุณช่วยเขียนสคริปต์ให้ฉันหน่อยได้ไหมคะ?"

จางเย่ตอบกลับอย่างกระอักกระอ่วน "เอ๋? อ่า..ได้สิ ถึงตอนนั้นไว้จะดูให้นะ"

หวังเป้ยเห็นว่าจางเย่ไม่ได้ตอบรับตรงๆ แต่คำตอบถือว่าน่าพอใจอยู่ อย่างไรเสียวันนี้ตอนที่ต่งซานซานขอร้องให้ช่วยจางเย่ถ่ายคลิป แต่หวังเป้ยยืนลังเลไม่ได้ออกมาช่วย ครั้งนี้นับว่าเสียมารยาทอยู่บ้าง แต่ว่าผู้หญิงมีสิทธิ์ที่จะไร้น้ำใจได้ยิ่งกว่าผู้ชายอยู่แล้ว ส่วนความสัมพันธ์กันระหว่างเพื่อนร่วมงานค่อยๆ สร้างก็ได้ กินข้าวด้วยแค่ไม่กี่มื้อก็คุ้นเคยกันแล้ว

แถวนั้นมีพนักงานที่ยังไม่กลับอีกหลายคน เมื่อได้ยินคำพูดของหวังเป้ย ทุกคนต่างหันมามองหน้ากัน อาจารย์หวังเป้ยถึงจะยังอายุไม่มาก แต่เป็นถึงพิธีกรที่ประสบความสำเร็จมาหลายปี เธอถึงกับเข้าไปขอหน้าใหม่อย่างจางเย่ให้มาช่วยทำทีเซอร์?

"ไม่มั้ง?"

"อาจารย์หวังเป้ยสนใจเขาได้ไงน่ะ?"

“ใครรู้บ้างว่าทีเซอร์ของจางเย่วันนี้ดีขนาดนั้นจริงๆ?"

"ยิ่งพูดฉันยิ่งไม่เข้าใจอ่ะ ไม่ได้แล้ว คืนนี้ฉันต้องดูให้ได้ ก็แค่คลิปทีเซอร์ แถมฟังว่าไม่มีใครช่วยจางเย่ทำ เขาทำตัวคนเดียวยังจะมีลูกเล่นอะไรได้? ทีเซอร์แบบนี้จะออกมาดีได้ยังไง? อาจารย์หวังเป้ยพูดเวอร์ไปไหม?"

"คืนนี้ก็รู้แล้ว"

"ใช่ อยากรู้แล้วว่าเป็นยังไง"



…….……




ที่บ้าน

เกือบหนึ่งทุ่มแล้ว

รถยังมาไม่ถึง จางเย่จึงนั่งรถประจำทางกลับมา แค่บิดกุญแจเปิดประตู ลมหอบหนึ่งโชยพัดพากลิ่นของหม้อไฟออกมา กลิ่นคล้ายเครื่องปรุงยี่ห้อ ‘ชวนฉี’[1] ในโลกของจางเย่อยู่บ้าง

"มาแล้วเหรอ?" ต่งซานซานเปลี่ยนชุดจากแขนยาวขายาวเป็นชุดนอนผ้าไหมเรียบร้อยแล้ว ยืนวุ่นวายอยู่ในห้องนั่งเล่น กำลังหั่นผักกาดขาว

จางเย่ถูมือ "หืม กินหม้อไฟเหรอ?"

"อื้อ ง่ายดี ไปล้างมือเถอะ" ต่งซานซานเปิดเตาแม่ไฟฟ้า

"โอเค" จางเย่รีบไปล้างมือขนาดรองเท้ายังไม่สนใจจะเปลี่ยน เดินมาถึงก็เริ่มกินทันที เอาเนื้อแพะจุ่มลงหม้อแป๊บเดียวก็เอามาจุ่มน้ำจิ้มเข้าปาก สีหน้าเคลิ้ม "อืมม หอม ไม่ได้กินจิ้มจุ่มแพะมานานแล้วนะเนี่ย!"

ต่งซานซานกลับถามเขาเรื่องอื่น "ฮ่าๆ ทีเซอร์วันนี้นายคิดได้ยังไง?"

จางเย่แถ "ก็คิดไปแบบนั้นแหละ"

"เมื่อก่อนตอนอยู่มหา'ลัยไม่เห็นนายจะเก่งขนาดนี้เลยนะ" ต่งซานซานชายตามองเขาอย่างงดงามด้วยหางตา "โฆษณานี่ พูดจนเพื่อนสาวของฉันมีไฟขึ้นมาเลย แล้วยังการสนับสนุนจากบริษัทอีก อย่างน้อยๆ ก็ต้องได้ลงสักเจ็ดแปดเว็บ แค่เริ่มนายก็เหนือกว่าฉันตั้งช่วงใหญ่แล้ว"

จางเย่กล่าว "ไม่ขนาดนั้นหรอกน่า เหมือนๆ กันนั่นแหละ"

ต่งซานซานกินผักลวก "เสียดาย รายการเธอเสี่ยงเกินไป"

"เธอก็ไม่เห็นด้วยเหรอ?" จางเย่ไม่เพียงแต่ไม่ยินดี ซ้ำยังหัวเราะร่าเริง

ต่งซานซานบอกตามจริงว่า "ฉันคิดอย่างนั้นเหมือนกัน จุดขายไม่ชัด ก่อนหน้านี้ไม่เคยมีกรณีแบบนี้มาก่อน มองแง่มุมไหนก็ไม่รู้ว่าเรื่องนี้มีค่าแค่ไหนให้มาทำรายการ ถ้าฉันกับนายเป็นเพื่อนกันธรรมดา ฉันคงให้กำลังใจทั้งสนับสนุนนายแน่นอน แต่ว่าเราสองคนเป็นเพื่อนกันมาตั้งแต่สมัยเรียน ฉันถึงต้องเตือนให้นายเปลี่ยนรายการอยู่แล้ว แต่นิสัยนายน่ะ ยังไงก็ไม่ฟังฉันบ่น งั้นฉันไม่พูดดีกว่า"

จางเย่ฉีกยิ้ม "ตีฉันให้ตายก็ไม่เปลี่ยน ฉันยังคิดจะเอาทอล์คโชว์ออกไปเมืองนอกอีกต่างหาก" ตลาดต่างประเทศนั้นใหญ่กว่าตลาดของในประเทศ ถึงเวลารายการเขาออกอากาศ ถ้าพวกฝรั่งอยากทำรายการทอล์คโชว์บ้างล่ะก็ อย่างไรก็ต้องมาจ่ายค่าลิขสิทธิ์ให้จางเย่ เช่นนั้นเขาก็จะกลายเป็นผู้คิดค้นรายการทอล์คโชว์ในโลกนี้ ทั้งยังเป็นรายการแรกอีกด้วย!

ขนมเค้กชิ้นใหญ่ขนาดนี้? พวกนั้นโง่แล้ว!

ต่งซานซานยกมุมปาก "ต่างประเทศ? นายฝันเฟื่องไปแล้วรอบนี้"

จางเย่พูดเสียงเข้ม "ไม่เชื่อ? งั้นเรามาพนันกัน ถ้ารายการของฉันตอนแรกได้เกินห้าแสนห้าหมื่นคลิกล่ะ? หากเธอแพ้ฉันจะว่ายังไง?"

ต่งซานซานจ้องเขาเขม็ง "พนันชนะฉันแล้วรอบหนึ่ง ยังคิดจะเอาเปรียบอีก? เหอๆ ฉันไม่เล่นหรอก นอกจากนายจะเปลี่ยนเงื่อนไขเป็นหนึ่งล้านคลิก"

จางเย่ตอบในทันที "ได้ หนึ่งล้านก็หนึ่งล้าน"

นัยน์ตาหยาดเยิ้มของต่งซานซานมองเขา "ถ้าไม่ถึงล่ะทำไง?"

จางเย่กระพริบตาปริบๆ "ถ้าไม่ถึงหนึ่งล้าน ครั้งหน้าถ้าเธออยากเขียนสคริปต์แนะนำตัว ฉันจะเขียนให้เธอหนึ่งบท แน่นอนว่าต้องมีคุณภาพ"

ต่งซานซานลูบเรือนผมหยักศก "ดี งั้นก็ได้ อ๊ะ งั้นฉันจูบเธออีกรอบพอไหม?"

"ได้ พอแน่นอน" จางเย่ลั่นปาก

ต่งซานซานหัวเราะคิกขึ้นมา "เมื่อก่อนไม่เห็นเป็นแบบนี้ ทำไมนายทำสีหน้างั้นล่ะ!"

จางเย่ไม่มีคำพูด "ก็เธอบอกเองนี่ ตอนบนเครื่องเธอก็พูดก่อนเองนะ!"

ต่งซานซานงุนงง "ฉันพูดก่อนจริงเหรอ?"

"ตอนนั้นยังจะบอกว่าโกหกอีก?" จางเย่พูด

"นายจำผิดแน่นอน มา กินข้าวกัน!" ต่งซานซานคีบผักเข้าปาก

จางเย่ "......" ปากเธอนี่นะ วันๆ โกหกตาใสไปเรื่อย คอยดูนะว่าทอล์คโชว์ฉันออกอากาศมา จะบดปากเธอให้ยับเลย! ใช่ คราวนี้ต้องไม่ลืมใช้ลิ้นด้วย ครั้งก่อนเธอจูบซะไว ยังไม่ทันตั้งตัวเลย รอบนี้มีบทเรียนแล้วฉันไม่พลาดแน่!

กินข้าวเสร็จ

ต่งซานซานเก็บโต๊ะ

จางเย่เองก็รู้ตัวจะเข้าไปช่วย "เธอยุ่งมาตั้งนานแล้ว ฉันล้างเอง"

"ฉันบอกไปแล้วนี่นา" กับเรื่องนี้ต่งซานซานดื้อดึงมาก "ฉันซื้อกับข้าว ทำอาหาร ซักเสื้อผ้า ถือเป็นค่าเช่าไง"

จางเย่พูดด้วยความตกใจ "นานๆ ฉันทำทีไม่เป็นไรหรอก"

"ไม่ได้ ไม่งั้นฉันอยู่นี่ก็ไม่สบายใจสิ" ต่งซานซานรีบคว้าถ้วยกับตะเกียบไว้ สะโพกงอนงามเลยหันมาทางจางเย่ "งั้นช่างเถอะ"

ต่งซานซานตอนสวมรองเท้าแตะ นับว่าเตี้ยกว่าจางเย่อยู่หน่อย เนื้อสะโพกเลยเสียดสีบนต้นขาของจางเย่พอดี แรงกดนุ่มนิ่มยิ่งทำให้จางเย่คล้ายเมามาย

"ดีแล้ว"

"นายเปิดเน็ตดูสิ ทีเซอร์ออกรึยัง"

"ได้ ไม่น่าจะไวขนาดนี้หรอกมั้ง?"

จางเย่เอาโน๊ตบุคออกมานอกห้อง เปิดหน้าเว็บ ค้นหาในแต่ละเว็บไซต์วิดีโอก็ยังไม่มี ชายหนุ่มได้แต่กดรีเฟรชไปเรื่อยๆ

ล้างจานเสร็จ ต่งซานซานเช็ดมือจนแห้งก่อนเดินเข้ามา "มีรึยัง?"

"ยังเลย" จางเย่ตอบ

ต่งซานซานมอง "นายหาจากหน้าเว็บก็ไม่เจอสิ นายต้องเปิดวิดีโอเอาไว้ ทุกสิบนาทีต้องมีโฆษณาสักหลายสิบวินาที นั่นไงช่องนั้นเพิ่งโฆษณา นายเลื่อนลงมาหน่อย" คว้าเมาส์ หมุนลงมาเล็กน้อยจึงเห็นรายการใหม่ จากนั้นเป็นโฆษณา

อันแรกเป็นโฆษณายาสระผม

สิบห้าวินาทีต่อมาเป็นโฆษณารถ

ต่อมาเป็นอันที่สาม เมื่อเห็นฉากแรก จางเย่พลันโพล่งขึ้นว่า "อันนี้แหละ เฮ้ย! ออกมาแล้วจริงด้วย ไหนๆ ดูผลหน่อยสิ!"

ต่งซานซานเองก็คาดหวังเช่นกัน



......



ขณะเดียวกัน

คนที่ให้ความสนใจในตัวจางเย่จำนวนมากต่างมองเห็นโฆษณาชิ้นนี้ในระหว่างที่ท่องหาคลิปดูบนอินเตอร์เน็ต จากนั้นทุกคนล้วนเริ่มสบถอีกครั้ง!

"อะไรน่ะ! ได้ขึ้นโปรโมท?"

"นี่มันเว็บจี้อวี่ไม่ใช่เหรอ? เว็บนี้ยังมีโฆษณาของจางเย่อีก?"

"ยังขายหน้าไม่พออีกเหรอ? ไอ้โง่นี่! บริษัทยังกล้าโปรโมทให้มันอีก?"

"ไอ้ทอล์คโชว์อะไรนั่นทำเอาพูดไม่ออกจริงๆ นะ บริษัทเหวยหว่อเกลียดจางเย่มากแน่ๆ ถึงได้โปรโมทรายการในวงกว้างขนาดนี้? กลัวคนด่าเขาไม่พอล่ะสิ!"

"คนหนุ่มยังเป็นคนหนุ่มจริงๆ"

"จางเย่เอ๊ย นายกลับไปเขียนกลอนดีๆ เถอะ อย่ามาทำรายการอีกเลย นายไม่เหมาะกับมันหรอก!"

เสียงก่นด่ายังดำเนินต่อไป!

จากนั้น ก็มีฉากการปรากฏตัวของจางเย่!

ฉากพื้นหลังมีผู้คนมากหน้าหลายตา แต่ละคนต่างชี้หน้าจางเย่ ปากด่าว่าเหยียดหยัน เป็นเหมือนกับบนโลกออนไลน์ตอนนี้ไม่มีผิด!

เสียงของชายคนหนึ่งว่า "นายเคยลงแรงด้วย? นายก็แค่โคตรโชคดีต่างหาก!"

มีเสียงของคนหนุ่มอีกคนหนึ่งดังขึ้น "กฎมีไว้รักษา! ไม่ได้มีไว้ทำลาย!"

ตามด้วยเสียงของหญิงวัยกลางคน "นายมันไม่มีอะไรดีหรอก! นายมันทำอะไรก็ไม่ได้เรื่อง! ยอมซะเถอะ! นายไม่มีวันประสบความสำเร็จหรอก!"

ฉากตรงหน้าเปลี่ยนไปโฟกัสจางเย่ที่ยืนอยู่ต่อหน้าคนทั้งสิบกว่าคนนั่น ชายหนุ่มกวาดตามองทุกคน กล่าวอย่างนุ่มนวลว่า "คุณเพียงแต่ได้กลิ่นน้ำหอมของผม แต่ไม่เคยเห็นซึ่งหยาดเหงื่อ…” ฉากยังเปลี่ยนไปไม่หยุดยั้ง บ้างเป็นภาพที่จางเย่ทำโอทีจนดึกดื่น บ้างเป็นภาพที่เขายืนอยู่กลางฝนแหงนมองท้องฟ้า!

“คุณมีกฎของคุณ ผมมีทางเลือกของผม”
“คุณปฏิเสธตัวผมในตอนนี้ ผมกำหนดอนาคตของผมเอง”
“คุณหยามหยันว่าผมไม่มีอะไร ผมเห็นใจที่คุณได้แต่รอคอย”
“คุณอาจดูถูกพวกเราคนหนุ่มสาว พวกเราจะแสดงให้เห็นว่ายุคนี้ใครใหญ่!”
“ความฝันถูกลิขิตให้เป็นหนทางเดียวดาย ระหว่างทางนั้นย่อมมีความเคลือบแคลงและเหยียดหยามไม่น้อย แต่ถึงจะเป็นอย่างนั้น ถึงแม้จะเต็มไปด้วยบาดแผลก็ยังอยากจะมีชีวิตอันงดงาม!"


ชั่วเวลานั้น เสียงก่นด่าทั้งหลายคล้ายจะหยุดลง!

เหล่าชาวเน็ตที่ได้ชมโฆษณาชิ้นนี้ต่างเหม่อมองจางเย่บนจออย่างเลื่อนลอย!


……


พวกพนักงานของทีวีออนไลน์เหวยหว่อจำนวนมากก็กำลังเฝ้ามองหน้าจอ เมื่อโฆษณาถูกฉายเป็นครั้งแรก ทุกคนก็ได้เห็น!

"เฮ้ย! มาแล้วมาแล้ว"

"ไม่มีคนยอมแนะนำหมอนั่นจริงๆ สิ?"

"แค่หมอนั่นตัวคนเดียว? น่าขำ! ทำไมถึง..."

ฉับพลันโฆษณาของจางเย่ปรากฏออกมา!

เขาขยับเนคไท

"ผม...จางเย่!"

"ผมจะเป็นกระบอกเสียงให้ตัวเอง!"

เหล่าพนักงานของบริษัทเหวยหว่อ เมื่อได้ยินประโยคท่อนสุดท้ายต่างเหม่อลอยไปวูบ รู้สึกเหมือนเลือดลมกำลังพลุ่งพล่าน คล้ายจะกระฉูดออกกลางกบาล!

ไม่นานมานี้ พวกเขาเองก็เคยเป็นคนหนุ่มสาว!

ไม่นานมานี้ พวกเขาเองก็เคยมีจิตวิญญาณอันร้อนระอุ!

ความฝัน? พวกเขาแทบจะลืมไปแล้ว แม้ไม่มีใครรู้ว่าความฝันที่เคยครอบครองนั้นสูญหายไปตั้งแต่เมื่อไร แต่ว่าหลังได้ยินคำสั้นๆ ของจางเย่แล้ว พวกเขาเหมือนได้เห็นตัวตนของตนเอง ตัวตนที่ยังหลงเหลือความหนุ่มสาว!

กระบอกเสียง?

ผมจะเป็นกระบอกเสียงให้ตัวเอง?

หลายคนไม่ทันรู้ตัวว่ากำหมัดไว้แน่นตั้งแต่ตอนไหน!




===========================

[1] ชวนฉี เป็นยี่ห้อของบริษัทจำหน่ายเครื่องปรุงอาหาร จำพวกเครื่องปรุง น้ำจิ้ม คล้ายๆ รสดี คนอร์ สามแม่ครัวในเมืองไทย

*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./34.md)