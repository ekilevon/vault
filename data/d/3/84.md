##บทที่ 284 : อันดับหนึ่งในบัญชีดำของ SARFT —— จางเย่!
วันต่อมา

สี่วันก่อนจะถึงวันที่ 1 มกราคมของปีใหม่

จางเย่ได้ติดต่อทีมงานเดิมของรายการเขาไว้ตั้งแต่เนิ่นๆ แล้ว และให้พวกเขาปล่อยตั๋วของห้องส่งเรียกผู้ชม ชายหนุ่มตั้งใจไว้ว่าก่อนถึงปีใหม่จะต้องอัดรายการ ‘จางเย่ทอล์คโชว์’ ทั้งหมดให้เสร็จ ที่ตั้งเป้าไว้คือห้าสิบห้าตอน จากนั้นก็จะได้กลับเมืองหลวงไปฉลองปีใหม่กับพ่อแม่อย่างสบายใจ

ถ้าสี่วันได้สักห้าสิบตอน ชัดเจนว่าปริมาณงานของแต่ละวันช่างมหาศาล!

คำนวณอย่างเร็วที่สุด วันหนึ่งต้องอัดสักสิบสองสิบสามตอน ตอนหนึ่งใช้เวลาครึ่งชั่วโมง ก็คือหกชั่วโมงโดยประมาณ เท่ากับว่าอัดจากช่วงกลางวันถึงช่วงบ่าย

หากเปลี่ยนเป็นพิธีกรคนอื่น แน่นอนว่าต้องรับไม่ไหวกับความกดดันของการทำงานที่มหาศาลขนาดนี้ อย่าว่าแต่วันหนึ่งอัดสิบกว่าตอนเลย แค่อัดสองสามตอนติดต่อกันสี่วัน ก็คงไม่มีใครรับไหวหรอก ยกเว้นจางเย่ที่เต็มไปด้วยความทรหดมุ่งมั่น เมื่อก่อนชายหนุ่มเคยทำเรื่องที่เป็นไปไม่ได้ให้เป็นไปได้มาแล้ว ไม่ว่าจะเป็นอัดรายการ ‘คนขุดสุสาน’ ที่สถานีวิทยุนครหลวง หรืออัดรายการ ‘ห้องเลคเชอร์’ ที่สถานีโทรทัศน์นครหลวง บรรดาเจ้าหน้าที่และเพื่อนร่วมงานที่นั่นยังแอบเรียกจางเย่ลับหลังว่า ‘ไอ้คนบ้างาน’ ขนาดพวกเขามีหน้าที่รับผิดชอบการดำเนินงานต่างๆ ภายในห้องส่ง บางครั้งยังทนกับความเหนื่อนล้าไม่ไหวเลย แต่จางเย่กลับสามารถยืนหยัดฟันฝ่าอย่างมั่นคง ก้าวผ่านแต่ละวันไปได้อย่างราบรื่น ไม่เคยมีฟุบเลยสักครั้ง นี่เป็นสิ่งหนึ่งที่เพื่อนร่วมงานหลายคนล้วนเชื่อมั่น ตั้งแต่ไหนแต่ไรมาจางเย่มักจะกระตือรือร้นเริ่มลงมือลุยงานเองก่อนเสมอ เขาทำงานหนักมากกว่าใคร และพักผ่อนน้อยกว่าคนอื่นเสมอ ดังนั้นเมื่อจางเย่อยู่บนเวที ทีมงานในรายการจึงไม่อาจบกพร่องต่อหน้าที่ได้ เป็นธรรมดาที่คนเราต่างก็ยึดหลักใจเขาใจเรา ซึ่งนี่เป็นสิ่งที่จางเย่แสดงออกมาให้เห็น จึงยิ่งทำให้ทีมงานของรายการเต็มไปด้วยประสิทธิภาพเช่นนี้

ว่าแต่เรื่องความทันเหตุการณ์ของทอล์คโชว์ล่ะ?

นี่ไม่ใช่สิ่งที่จางเย่ต้องกังวล ทอล์คโชว์ของเขาสัมพันธ์กับเหตุการณ์ปัจจุบันอยู่แล้ว ไม่ถึงกับต้องให้เกิดเรื่องขึ้นเสียก่อน จึงจะสามารถพูดบทได้ เช่นบทของ ‘ทอล์คโชว์คืนนี้ปี '80’ ที่เต็มไปด้วยสารพัดเรื่องราวมากมาย อย่างการด่าติ่งเกาหลี ตีตราพวกผีฝรั่ง ทั้งหมดนี้ล้วนเกาะกระแสได้ตลอด กล่าวอย่างไม่เกินจริง ให้จางเย่ด่าพวกติ่งเกาหลีกับผีฝรั่งบนทอล์คโชว์ ด่ายันหนึ่งร้อยปีให้หลังก็ยังไม่ล้าสมัย!

……

ห้องสตูดิโอ

“เจ้าหน้าที่ทุกคนเตรียมพร้อมเสร็จหรือยัง?”

“อาจารย์จาง พร้อมแล้ว”

“ผู้ชมพร้อมเมื่อไร?”

“หลังครึ่งชั่วโมงเข้าฉาก เตรียมการไว้แล้ว”

“ดี ฉันไปพักผ่อนสักหน่อยนะ ระหว่างนี้ฝากพวกคุณด้วย”

“วันนี้จะอัดสิบสองตอนจริงเหรออาจารย์จาง? เฮ้อ..ได้ คุณรีบไปพักผ่อนเถอะ อีกเดี๋ยวก็ต้องยุ่งแล้ว ถึงตอนนั้นคงไม่มีเวลา พวกเราจะอยู่ทางนี้เอง!”

เจ้าหน้าที่ในรายการต่างยุ่งเตรียมงานต่อ

จางเย่ไปที่ห้องแต่งหน้าและเปลี่ยนชุดหลังเวที เมื่อปิดประตูเข้าไปก็เริ่มซื้อ ‘แคปซูลความจำ’ จำนวนมาก แล้วหลับตาลง เริ่มต้นการจัดเรียง ไล่ค้นหารายการทอล์คโชว์ทั้งหมดภายในหัวสมองให้พร้อมก่อน จางเย่ประกาศกร้าวว่าหนึ่งวันต้องอัดสิบกว่าตอน ทำให้ต้องพึ่งพาความสามารถของ ‘แคปซูลความจำ’ จึงจะสามารถทำให้ในสมองพรั่งพรูด้วยบทให้เขาได้ใช้งาน บทที่จางเย่เลือกมาล้วนเป็นบทที่ดีและให้ผลลัพธ์ดีที่สุด บทไหนที่ไม่เข้าท่าแม้จะเพียงเล็กน้อยก็ไม่ลังเลที่จะตัดออก เพียงเพื่อให้รายการ ‘จางเย่ทอ์ลคโชว์’ โดดเด่นออกมาจนเป็นรายการคุณภาพสูงระดับท็อป จำนวนแคปซูลที่ต้องใช้ย้อนความทรงจำจึงต้องมาก โชคดีที่รายการทอล์คโชว์ไม่กี่ตอนก่อนหน้านี้ กับตอนขึ้นแถลงและร่ายกลอนสดเมื่อเร็วๆ นี้ อย่าง ‘ทานตะวันกลางแดดจ้า’กับ ‘กลอนเสียดสี’ ได้เพิ่มค่าชื่อเสียงให้กับแหวนเกมไปไม่น้อย พอใช้แน่!

‘กิน’!

สิบเม็ด!

ยี่สิบเม็ด!

สามสิบเม็ด!

จางเย่ไม่เสียดายค่าชื่อเสียงเหล่านี้ หมดแล้วก็หาได้อีก แต่ถ้าทำรายการไม่ดี คงต้องเสียใจแน่ ดังนั้นช่วงไม่กี่วันนี้ จางเย่ก็เตรียมใช้ชื่อเสียงพวกนี้ เพื่อทำให้ได้รายการ ‘จางเย่ทอ์ลคโชว์’ ที่สมบูรณ์แบบ ไม่มีอะไรให้ต้องเสียดายถ้าหากจะใช้ไปจนหมด รอให้ทอล์คโชว์กลับมาออกอากาศได้เมื่อไร ค่าชื่อเสียงที่ได้มาแต่ละวันก็คือ ‘กำไรสุทธิ’ ตอนนี้ยิ่งเขาใช้มากเท่าไร ก็ยิ่งทำรายการได้ดีเท่านั้น หลังจากครึ่งเดือน ชื่อเสียงที่ได้ในแต่ละตอนจะเพิ่มมากขึ้น!

……

ด้านนอก

ผู้ชมพากันเข้ามานั่งประจำที่เรียบร้อย

“เจ๋งเป้ง ในที่สุดก็มีวันนี้!”

“พวกเราช่างโชคดี ได้ยินว่ารายการยังไม่กลับมาออกฉายล่ะ”

“นั่นสิ ต้องรอหลังครึ่งเดือน ช่วงราวๆ ตรุษจีนนู้น กว่าจะกลับมาฉายได้ เพราะ SARFT ยังไม่คืนคุณสมบัติพิธีกรของอาจารย์จางเย่เลย ตอนนี้ได้แต่อัดบันทึกไปพลางๆ”

“SARFT นี่ก็จริงๆ มัวทำบ้าอะไรก็ไม่รู้!”

“จุๆ ว่าไม่ได้หรอก ใครใช้ให้อาจารย์จางด่าพวกเขาตอนถ่ายทอดสดล่ะ แถมยังปล่อยชื่อเสียทำลายการถ่ายทอดสด เหมือนว่าสองครั้งที่แล้ว จะเป็นตอนอยู่เมืองหลวงก็ทำเรื่องฉาวโฉ่ไม่เบา ครั้งนี้ก็แค่ระงับครึ่งเดือนชั่วคราวเอง นับว่ายังดีนะ ถ้าหลี่เทาไม่โดนแฮกเกอร์ผู้กล้าเล็งปากกระบอกปืนใส่นะ ต่อไปนี้อาจารย์จางเย่คงไม่สามารถทำรายการอะไรได้อีกเลย แค่ตอนนี้พวกเราได้มาดูทอล์คโชว์ในสตูดิโอ ก็ดีใจจะตายแล้ว!”

“อืม ก็จริง”

“จางเย่มาแล้วๆ!”

“ฮ่าๆๆ เห็นเขาแล้วก็อยากหัวเราะ!”

“แน่ล่ะ นานแล้วไม่ได้เห็นอาจารย์จางเย่! ยังสุภาพเป็นมิตรเสียไม่มี!”

เริ่มการอัดรายการ จางเย่ปรากฏตัวขึ้นบนเวที แต่ขณะที่เขากำลังเดินขึ้นไป เหล่าผู้ชมด้านล่างทั้งหมดต่างลุกขึ้นยืนส่งเสียงเกรียวกราว ตะโกนชื่อจางเย่ดังลั่น!

“จางเย่!”

“จางเย่!”

“จางเย่!”

เหล่าผู้ชมตื่นเต้นหนักมาก!

จางเย่เองก็ประทับใจมาก กล่าวอย่างยินดี “ขอบคุณทุกคนที่ยังไม่ลืมผม ขอบคุณครับ ขอเชิญทุกคนนั่ง เชิญนั่งครับ ช่วงนี่เกิดเรื่องขึ้นนิดหน่อย ทำให้รายการเกิดการหยุดออกอากาศ…..”

“อี๋!”

เหล่าผู้ชมต่างหัวเราะกันยกใหญ่ เรื่องเล็ก? นายโดนมากี่รอบแล้วเถอะ! ไม่ว่าครั้งไหนๆ ก็เป็นเรื่องเล็กเหรอ? แม่* ไม่ว่าครั้งไหนก็สะท้านสะเทือนเลยไม่ใช่เรอะ!

จางเย่ผู้ยิ่งกว่ามีชื่อเสียงปกติไปไกล ยังไม่ทันได้พูดบท ทั่วทั้งห้องส่งพลันกระหึ่มด้วยเสียงหัวเราะไม่หยุด!

……

วันแรก จางเย่อัดรายการได้สิบสองตอน เปลี่ยนผู้ชมแล้วสองกลุ่ม สุดท้ายรู้สึกว่าสภาพการณ์ของเขายังดีอยู่ จึงได้เพิ่มการอัดอีกสองตอน!

วันที่สอง หวังสยงที่ดูตื่นตระหนกได้มาเกลี้ยกล่อมจางเย่ อย่างกลัวว่าการทำงานที่มากขนาดนี้จะทำให้คนเหนื่อยจนเกินไป ในใจร่ำร้องอย่าได้เกิดเรื่องอะไรขึ้นอีกเลย! แต่จางเย่กลับปฏิเสธความหวังดีของหัวหน้า ยังคงตั้งใจถ่ายรายการต่อไป ยังคงอัดสิบสองสิบสามตอนอย่างต่อเนื่องทีเดียวรวด จากกลางวันจนค่ำมืด!

วันที่สามเหมือนเดิม..

วันที่สี่เหมือนเดิม..

การกระทำอันน่าหวาดหวั่นของจางเย่ได้ตกอยู่ในสายตาของทุกคน! ทำเอาเกิดความพรั่นพรึงไปทั่วทั้งบริษัท! แม้แต่คนในวงการไม่น้อย เมื่อทราบเรื่องนี้ พวกเขาต่างยากจะยอมรับ! มีการวิจารณ์รูปแบบการอัดรายการเช่นนี้ของจางเย่เป็นสองแบบ —— บ้าคลั่งวิปลาส! นี่เป็นเรื่องที่แสนจะเป็นไปไม่ได้จริงๆ ถึงนายจะมีศักยภาพหรือพลังกายเช่นนี้ แต่นายสามารถทำอย่างเสมอต้นเสมอปลายให้ดำเนินไปด้วยดีได้อย่างไร!? อีกประเด็นที่ทำให้คนสะเทือนขวัญที่สุดคือ จางเย่แม่*ไม่มีสคริปต์ตั้งแต่ต้นจนจบ! อีกทั้งเวลาสี่วันจางเย่กลับสามารถอัดรายการหมดทุกตอนสำเร็จได้จริง โดยแต่ละตอนยิ่งมาคุณภาพยิ่งสูงขึ้นเรื่อยๆ แถมแต่ละตอนก็ครั้งเดียวผ่าน ไม่ได้มีต้นแบบร่างหรือการถ่ายซ้ำใดๆ เลย!

นี่มันแนวคิดอะไรเนี่ย?

นี่แม่*สุดชีวิตสุดกู่เลยนะเว้ย!

บ้า-ไป-แล้ว แต่จางเย่กลับทำมันไปได้!

คนในวงการสายงานเดียวกันบางคนที่ได้ยินเรื่องนี้ ต่างไม่เชื่อ ดังนั้นจึงไปหาบริษัทเหวยหว่อเพื่อพินิจดูกันสักหน่อย เฝิงกุ้ยฉินจึงอนุมัติเป็นพิเศษ ไม่ลืมที่จะให้ตั๋วห้องส่งแถวแรกกับพวกเขาไป ดังนั้นเมื่อพวกเขาเข้าไป ก็เตรียมปรามาสและเหน็บแนมอย่างเต็มที่ จ้องจับผิดว่าจางเย่ไม่ได้ไร้สคริปต์แต่มีบทพูด ทว่าเมื่อการอัดบันทึกสิบกว่าตอนในหนึ่งวันเสร็จสิ้น คนเหล่านั้นตอนที่กลับออกมาพลันไร้ซึ่งคำพูด!

……

วันนี้

ท้ายที่สุดจางเย่ก็อัดตอนสุดท้ายของทอล์คโชว์เสร็จสิ้น เมื่ออัดเสร็จ ผู้ชมทั้งหมดทยอยกันลุกขึ้น พร้อมใจมอบเสียงปรบมืออย่างบ้าคลั่งดังสนั่น!

เลิกกอง

คนของฝ่ายรายการต่างล้อมวงกันเข้ามา

“อาจารย์จาง ลำบากคุณแล้ว”

“ไม่กี่วันนี้ลำบากคุณแล้ว”

“อาจารย์จางเย่ คุณเยี่ยมมากเลย!”

“ฮ่าๆ ทีมงานพวกเราสร้างความประหลาดให้วงการแน่ๆ!”

“ใช่แล้ว สี่วันอักรายการห้าสิบตอนเสร็จ นี่พูดไปใครแม่*จะเชื่อ!”

“ตอนแรกฉันยังคิดว่าไม่มีทางหรอก ไม่คิดเลยว่าจะทำสำเร็จจริง! อาจารย์จาง ในหัวสมองคุณทำไมถึงได้มีบทมากมายขนาดนั้น แถมยังต่อเนื่องอย่างยอดเยี่ยม พูดติดอ่างก็ไม่มี? เปลี่ยนเป็นฉันนะ ไม่มีสคริปต์แม้แต่คำเดียวก็อึกๆ อักๆ!”

“เหอๆ นายยังจะเทียบกับอาจารย์จางเหรอ?”

“อาจารย์จางเป็นใคร นั่นคงไม่สามารถใช้ศักยภาพระดับปกติได้!”

รายการสิ้นสุดแล้ว ทุกคนดีใจมาก

จางเย่เองก็ยิ้มพูด “เป็นทุกคนที่ลำบากสิถึงจะถูก ไม่กี่วันมานี้ให้ทุกคนร่วมบ้าไปกับผม เอาล่ะ ตอนค่ำผมเลี้ยงนะพวกเราไปร้านอาหารที่ดีที่สุดของเซี่ยงไฮ้กัน! กินเท่าไรให้ผมจ่าย!”

“โอ้ว!”

“อาจารย์จางเยี่ยมยอด!”

ทุกคนต่างร้องเฮฮากัน!

ร้านอาหารที่ดีที่สุด? มื้อนั่นที่อยากจะกิน อย่างน้อยต้องกี่หมื่นขึ้นไปล่ะ!?

แน่นอนจางเย่ไม่สนใจกับค่าใช้จ่ายส่วนนี้ เขาไม่กังวลกับเรื่องเงินหรอก เป้าหมายตลอดกาลของเขาคือชื่อเสียง คือซูเปอร์สตาร์ระดับโลกเชียวนะ นี่สิถึงเป็นสิ่งที่เขาให้ค่าความสำคัญที่สุด!

ต่งซานซานที่เดินเข้ามาหาจากประตูด้านนอกห้องสตูดิโอถามขึ้น “กินข้าวอะไรเหรอ?”

จากนั้น หวังเป้ยและอีกไม่กี่คนก็เข้ามา “ฮี่ๆ พวกเราได้ยินแล้วนะ จางเย่จะเลี้ยงข้าวเหรอ? งั้นไม่นับพวกเราหน่อยล่ะ?”

จางหานที่มีความสัมพันธ์อันดีกับต่งซานซานถามขึ้น “พาฉันด้วยเปล่า?”

จางเย่โบกมือขวับใหญ่ “มาให้หมดๆ ใครเห็นมีส่วน!” ว่าแล้วก็โทรศัพท์หาเฝิงกุ้ยฉินและหวังสยง เชิญพวกเขามาด้วย เรื่องครั้งนี้ เฝิงกุ้ยฉินกับหวังสยงเป็นตัวตั้งตัวตีที่สนับสนุนจางเย่สุดๆ ไม่มีปล่อยปละละเลยจางเย่ในช่วงวิกฤติ รายการอัดเสร็จแล้ว จางเย่ต้องตอบแทนกลับเป็นธรรมดา

กลางคืน

คนแน่นแล้ว ทุกคนมุ่งตรงสู่ร้านอาหาร

ระหว่างทาง ทุกคนเห็นประกาศฉบับหนึ่งที่ทางกองเซ็นเซอร์เซี่ยงไฮ้ปล่อยออกมา เกี่ยวกับรายชื่อบัญชีดำของปีหน้า!

ไม่ต่างกับโลกโน้นของจากเย่สักเท่าไร ทุกปีทาง SARFT จะประกาศ ‘รายชื่อบัญชีดำ’ ขึ้นมาฉบับหนึ่ง ชัดเจนว่าเป็นวิธีการแอบเรียกกันในแบบลับๆ ของทุกคน ไม่ใช่ชื่อเรียกอย่างเป็นทางการ เป้าหมายและการนิยามของ SARFT ที่มีต่อรายชื่อบัญชีดำ ก็เพื่อเน้นย้ำบรรทัดฐานและการน้อมปฏิบัติจริยธรรมอาชีพ กล่าวคือ ทุกครั้งที่ทางนั้นระบุรายชื่อบัญชีดำ ภายหลังไม่ว่าจะรายการ ภาพยนตร์ หรือละคร หากมีชื่อของคนขึ้นบัญชีดำอยู่ด้วย จะต้องโดน SARFT ตรวจสอบอย่างละเอียดที่สุด นี่เป็นการจำกัดและกล่าวเตือนอย่างหนึ่ง!
บนประกาศรายชื่อบัญชีดำของ SARFT มีประมาณแปดคน!

สองคนเป็นนักแสดงที่ถูกจับได้ว่าเสพยาปีนี้ สามคนเป็นนักแสดงโทรทัศน์และนักเขียนบทคนหนึ่งที่ถูกจับได้ว่าเที่ยวผู้หญิง ยังมีอีกคนต้องสงสัยการฉ้อโกงผู้กำกับ ส่วนอีกคนซึ่งอยู่ลำดับสุดท้ายไม่รู้ว่าเพราะอะไร บนอินเทอร์เน็ตไม่ได้รายงานเรื่องราวที่เกี่ยวข้องไว้

สำหรับคนแรกบนรายชื่อบัญชีดำ ซึ่งเป็นชื่อที่เด่นกระแทกตาสุดๆ ก็ว่าได้ ทำเอาทุกคนต่างประหลาดใจและตกตะลึงสุดๆ!

หน้าแรก…..

แถวแรก…..

บรรทัดแรก…..

วางชื่อเต็มของจางเย่ไว้ตัวเบ้ง!

อักษรต้นของจางเย่คือ Z หากยึดตามลำดับนี้ จางเย่น่าจะอยู่ท้ายสุด! ถ้าหากยึดตามลำดับขีด ก็เป็นไปไม่ได้ที่จางเย่จะอยู่ลำดับแรก! แต่ตอนนี้ที่พวกเขาตะลึงคือ ชื่อนี้ปรากฏอยู่ลำดับแรกในรายชื่อบัญชีดำของ SARFT! ทันทีที่เห็นผู้คนนับไม่ถ้วนพลันตื่นตะลึง บางคนแทบจะหลุดขำออกมาเลยด้วยซ้ำ!

ดูสิ!

ดูกันสิ!

ปากจากเย่นี่ร้ายขนาดไหน!

เขาไม่ได้ด่าคน และไม่ได้อะไรทั้งนั้น ก็แค่ปากว่าบทกลอน กล่าวถ้อยแถลงเท่านั้น แต่ผลล่ะ? กลับเอาไปเทียบกับคนเสพยา เที่ยวผู้หญิง และฉ้อโกง แถมยังวางรายชื่อไว้หน้าสุดอีก! SARFT ช่างใส่ใจและสนใจดีจริงๆ แถมเฝ้าระวังเขาสูงเสียยิ่งกว่าผู้ครอบครองและเสพยา! ..นี่หมายความว่ายังไงน่ะเหรอ? ก็หมายความว่า ในมุมมองของ SARFT อานุภาพปากของจางเย่ชนะทุกคนเรียบ!

ดังนั้นเขาจึงเป็นอันดับหนึ่งของรายชื่อบัญชีดำ!

คนมากมายต่างค่อยๆ แสดงความคิดเห็นอย่าง..เงียบเชียบและมึนงง

“เขียนผิดใช่ไหม?”

“สวรรค์! จางเย่อยู่ลำดับแรกของปีนี้?”

“รายชื่อบัญชีดำของ SARFT ปีที่แล้ว ลำดับแรกเป็นผู้กำกับที่ปลุกโหมระดมคนฆ่าคนตายนะ! ปีนี้…..เป็นอาจารย์จางเย่เหรอ!?”

“ปีหน้าคงเป็นความขมขื่นกล้ำกลืนของอาจารย์จางเย่ที่แท้จริง! โดนหมายหัวหนักมาก! แม้แต่รายการหรือผลงานของเขา คงต้องถูกตรวจสอบอย่างเข้มงวด มาตรฐานต้องสูงกว่าคนทั่วไประดับหนึ่งแน่ๆ!”

“ช่วยไม่ได้ ใครใช้ให้อาจารย์จางเย่ทำผิดล่ะ!”

“นั่นก็ไม่เห็นต้องวางอยู่ลำดับแรก ดูสิ ด้านหลังจางเย่เป็นดาราที่เสพยานะ! ดูอย่างไรอาจารย์จางเย่ก็ควรวางอยู่ด้านหลังนะ!”

“นั่นสิ อาจารย์จางมีต้องโทษร้ายแรงมาก่อนเหรอ?”

“อันดับนี่มันยึดมาตรฐานไหนมาจัดวาง?”

“ยังต้องถามเหรอ? ฮ่าๆ นี่วางอันดับตามความอันตรายต่อ SARFT ไง!”

ชาวเน็ตและบุคลากรวงในมากมาย ต่างวิเคราะห์ออกมาอย่างงงเป็นไก่ตาแตก! เพราะปากของอาจารย์จางเย่นี่แหละ ไม่แปลกที่ SARFT จะกลัวจนหัวหด!




*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./85.md)