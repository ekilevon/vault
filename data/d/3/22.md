##บทที่ 222 : ปักหลักลงบ้านใหม่
ด้ายแดงแห่งโชคชะตา?

ของดี!

จางเย่เป็นคนที่ไม่เคยปฏิเสธอะไรเลย หลังจากครอบครองแหวนเกมมานาน เขารู้อยู่แล้วว่าบรรดาของชั้นยอดต่างๆ ที่ดูไม่สะดุดตามักจะมีประโยชน์เสมอ อย่างเช่นหนังสือสกิลสะเดาะกลอน ย้อนกลับไปตอนที่เขาได้รับมาแรกๆ เขาเคยคิดว่ามันเป็นขยะ แล้วผลออกมาเป็นไง? มันช่วยชีวิตเขาไว้! อย่างไรเสียจางเย่ก็ไม่ใช่คนเรื่องมาก ได้อะไรเขาเอาหมดแหละ แน่นอนว่ายิ่งมีของในช่องเก็บของมากยิ่งดี!

หมุนอีกรอบ!

คราวนี้เขาซื้อเพิ่มเดิมพันด้วย!

หมวดใช้แล้วทิ้งมีช่องใหญ่ที่สุด เข็มหยุดลงที่ช่องนี้ กล่องสมบัติ (เล็ก) สองกล่องพลันปรากฏขึ้น

เปิดกล่องสมบัติดู ข้างในเป็นของขนาดเล็กหน้าตาเหมือนลูกเต๋า

【ลูกเต๋าปรับระดับความยาก】2 : หลังจากทอยแล้วจะสุ่มระดับความยากใหม่ให้ผู้เล่นเป็นระยะเวลาหนึ่ง โดยระยะเวลาขึ้นอยู่กับการสุ่ม


พอเห็นของที่สุ่มออกมา จางเย่ที่เพิ่งบอกว่าไม่เคยปฏิเสธอะไรเลย ก็อดสบถเชี่*ออกมาไม่ได้! ไหงเป็นไอ้ของต่ำตมนี่อีกแล้ว! เขาซื้อเพิ่มเดิมพันมาเพื่อจะเอาไอ้เวร ‘ลูกเต๋าปรับระดับความยาก’ นี่เรอะ? ลูกพี่อย่าทำตัวแบบนี้ได้ไหม? มาทางไหนกลับไปทางนั้นเลยนะ! จางเย่รู้สึกอยากโยนไอ้ลูกเต๋าเส็งเคร็งสองลูกนี่ออกไปจริงๆ อยากโยนแม่*ออกไปไกลๆ เท่าที่จะทำได้! แต่เขาทันนึกได้ว่าถ้าโยนออกไปลูกเต๋าจะทำงาน..ทันที ก็ได้แต่ล้มเลิกความคิดนี้ไป ไม่รู้ว่าจะร้องไห้หรือหัวเราะดี สำหรับของพวกนี้ จางรู้สึกวิตกจริตสุดขีด ถ้ามันไม่ได้ถูกสร้างมาให้ไร้เหตุผลจนเขาต้องเผชิญหน้ากับการจี้เครื่องบิน ถ้าไม่ใช่เพราะขนมปังโชคดีและหนังสือทักษะขับเครื่องบินพาณิชย์แล้วล่ะก็ เขาคงจะไม่ได้มีชีวิตอยู่ต่อไปอีกแน่นอน!

ลูกเต๋านี้เป็นเหมือนดาบสองคม มีทั้งข้อดีและข้อเสีย!

ข้อดีนั้นคุณประโยชน์มาก แต่ถ้ามันเป็นข้อเสียแล้ว ถึงจะมีเก้าชีวิตก็ไม่พอให้ตายหรอกเฟ้ย!

บนเครื่องบินถือว่าเขายังโชคดีอยู่ มันแค่เพิ่มความยากคูณสิบเป็นเวลาห้าสิบสองนาที ถ้าแม่*งให้มาความยากคูณสิบตลอดสิบปีล่ะก็…..คงซี้แหงแก๋แล้วมั้ง?

ออกไปข้างนอกคงถูกรถชน?

ออกไปเดินเล่นคงโดนสุนัขกัด?
ถ้าลงไปข้างล่าง จะมีกระถางต้นไม้ตกใส่หัวไหมหว่า?

จางเย่คิดอย่างนั้นแล้วก็ตัวสั่น พวกนายอยากฆ่าพี่ชายคนนี้เหรอไง!?

จางเย่ถูกงูกัดหนึ่งครั้งพลันกลัวเชือกเปียกน้ำไปสิบปี[1] จางเย่ไม่กล้ากลับไปซ้ำรอยเดิม หากไม่จวนตัวจริงๆ เขาไม่มีทางใช้ลูกเต๋าแน่ ดังนั้นเขาจึงเอาลูกเต๋าออกจากกล่องสมบัติอย่างระมัดระวังแล้วรีบเอาไปเก็บไว้ที่ช่องเก็บของทันที! เพราะกลัวเหลือเกินว่าจะเผลอทำหล่น และมันจะทำงานอัตโนมัติจนปรับความยากเข้าเสียก่อน

ช่างมัน เลิกหมุนแล้ว

วันนี้เขาโชคไม่ค่อยดีเท่าไร


……


หกโมงเย็นกว่าๆ

สองวันมานี้เขามีการกินอยู่ที่ดีมาก เพราะทางสนามบินและคนจากไชน่าแอร์ไลน์ต่างจัดงานฉลองให้ แต่เพราะจางเย่ไม่ค่อยหิว เขาเลยหาข้ออ้างว่าติดธุระแล้วถึงปลีกตัวออกมาโดยไม่ได้ไปกินกับพวกเขา ชายหนุ่มออกจากโรงแรมมาเงียบๆ สวมแว่นตาดำที่ใหญ่จนปิดบังหน้าเพราะกลัวว่าจะมีคนจำเขาได้ ทั้งที่ความจริงแล้วเขาคิดระแวงไปเอง แม้ว่าการปล้นเครื่องบินจะทำให้เขาเป็นที่รู้จักไปทั่วทั้งประเทศ แต่ก็มีแค่เหล่าแฟนคลับของเขาในเมืองหลวงที่รู้หน้าค่าตาของเขา ในเซียงไฮ้ พวกเขาไม่มี ‘ห้องเลคเชอร์’ และมีรูปแค่ไม่กี่ภาพเท่านั้นบนเว็บ พวกคนที่ไม่ได้ดูรายการของเขา ยิ่งไม่มีทางจำเขาได้แน่นอน ต่อให้เขาจะเดินผ่านหน้าก็ตาม คงมีไม่กี่คนที่จำเขาได้

บนถนน แสงไฟสว่างเจิดจ้า

นีออนวูบวาบเล็กน้อย ส่องประกายความครึกครื้น

จางเย่มีเรื่องต้องทำ เขาจึงไม่ได้นั่งรถไฟใต้ดิน แต่นั่งแท็กซี่ไปลงใจกลางเมือง เขามีที่อยู่ของบริษัทเหวยหว่ออยู่แล้วจากชายวัยกลางคนที่ติดต่อมาหาเขาเมื่อตอนบ่าย แน่นอนว่าจางเย่ยังไม่มีแผนจะเข้าไปที่สำนักงานตอนนี้ เพราะมันเย็นมากแล้ว เกือบถึงเวลาที่พนักงานจะเลิกงานแล้วด้วย ชายหนุ่มแค่ต้องการไปหาอะพาร์ตเมนต์เช่าแถวๆ สำนักงานมากกว่า อีกทั้งเขาต้องอาศัยอยู่ที่นี่หลายเดือน เพราะงั้นเขาจึงควรหาบ้านใหม่ไว้ลงหลักปักฐาน



……



ไว่ทัน[2]

เสียงน้ำไหลคลอไปกับเสียงสายลมเหนือแม่น้ำ

เหล่าชายหญิงนอนอยู่ตามริมฝั่ง บ้างจีบกัน บ้างชมวิวทิวทัศน์ บรรยากาศดูเรื่อยๆ เอื่อยๆ นอกจากนี้ยังมีเรือสำราญพาท่องเที่ยว ซึ่งมีป้ายโฆษณาติดข้างลำเรือแล่นไปตามแม่น้ำ มันค่อนข้างขัดกับบรรยากาศอยู่บ้าง แต่โดยรวมถือว่าเป็นสถานที่ที่ไม่เลวเลย

คนไม่น้อย แต่กลับไม่ค่อยวุ่นวาย บรรยากาศค่อนข้างสงบสุข

ที่เมืองหลวงคงไม่มีทางเจออะไรอย่างนี้แน่

จางเย่ให้รถแท็กซี่ส่งแค่ตรงนี้ เพื่อที่จะชมวิวต่อได้ หลังจากเดินประมาณยี่สิบนาที เขาก็เจอนายหน้าเช่าที่พัก ที่นี่มีบริษัทนายหน้าไม่มากนัก ไม่เหมือนกับในเมืองหลวง หลังจากดูอยู่สักพักก็เห็นว่าตึกข้างหน้าเขาดูใหญ่กว่าที่อื่น จางเย่จึงเดินเข้าไปขณะที่ไฟยังเปิดไว้อยู่

“สวัสดีค่ะคุณผู้ชาย” มีผู้หญิงหน้าตาธรรมดาๆ คนหนึ่งที่หน้าโต๊ะ สวมกางเกงสแล็คใส่เสื้อเชิ้ตที่ติดป้ายชื่อและโลโก้ไว้อยู่ แต่งหน้าจัดทีเดียว แลดูค่อนข้างฉูดฉาดไม่น้อย

“สวัสดีครับ ไม่ทราบว่าปิดหรือยัง?”

“ยังค่ะ พวกเราเลิกทำการตอนสี่ทุ่ม”

“ผมอยากจะเช่าอะพาร์ตเมนต์ จะดีมากถ้าย้ายเข้าพรุ่งนี้ได้เลยครับ”

“โอเคค่ะ ขอตรวจสอบสักครู่ เชิญนั่งก่อนนะคะ เดี๋ยวฉันเอาน้ำมาให้ แล้วไม่ทราบว่าอยากได้อะพาร์ตเมนต์แบบไหน เอาแถวไหน และราคาเท่าไรดีคะ?”

จางเย่ถอดแว่นกันแดดออก นั่งตรงหน้าคอมพิวเตอร์กับเธอ มีประเภทของอะพาร์ตเมนต์แสดงบนหน้าจอ แล้วก็เป็นไปตามคาด พนักงานตัวแทนการขายจำเขาไม่ได้ “ราคาไม่ใช่ปัญหา สำคัญคืออยู่ใกล้ที่นี่ อะพาร์ตเมนต์ต้องดูใหม่เล็กน้อย ตกแต่งสวยงาม ขนาดไหนก็ได้ ผมอาศัยอยู่คนเดียว”

หญิงสาวเริ่มค้นหาให้เขา “ที่แถวนี้ส่วนมากเป็นเขตคนรวยอยู่แล้ว ถ้าคุณไม่ค่อยอะไรมากเรื่องราคาล่ะก็ มีหลายอะพาร์ตเมนต์เลยที่ว่างสำหรับคุณ อย่างเช่นที่นี่ อะพาร์ตเมนต์ขนาด 90 ตารางเมตร มีสองห้องนอน เพิ่งตกแต่งใหม่ปีที่แล้ว อยู่ห่างจากที่นี่ประมาณสองกิโลเมตร คิดว่ายังไงค่ะ?”

จางเย่มองไปบนแผนที่ มันค่อนข้างไกลทีเดียว เขาคิดว่าที่พักสมควรอยู่ใกล้บริษัทเหวยหว่อ เพื่อที่เขาจะได้นั่งแท็กซี่ประมาณสิบนาทีถึงที่ทำงาน “ขอดูที่อื่นก่อนละกันครับ”

หลังจากหาอยู่สักพัก เขาก็ยังหาที่ที่ชอบไม่เจอเลย

ถ้าตกแต่งไม่ถูกใจเขา ก็อยู่ไกลเกิน

จางเย่ไม่อยากเสียเงินไปโดยเปล่าประโยชน์ “มีแบบหนึ่งห้องนอนไหม? ผมพักคนเดียวอยู่แล้ว”

หญิงสาวพยักหน้า “โดยพื้นฐานแล้วมันเป็นเขตที่พักของคนรวย ห้องที่เล็กที่สุดเลยเป็นสองห้องนอน ถ้าอย่างนั้นลองตรงนี้สิค่ะ ที่ตั้งก็ดี ลักษณะห้องเยี่ยม มีสองห้องนอน แถมตกแต่งก็ไม่แย่ นี่เข้ากับความต้องการของคุณที่สุดแล้วนะคะ แต่ว่าอะพาร์ตเมนต์ห้องนี้ยังอยู่ในระหว่างสัญญา ผู้เช่าคนก่อนทำสัญญาเช่าหนึ่งปีกับเจ้าของ ถึงแม้เขาย้ายออกไปแล้ว แต่ยังมีสัญญาคงค้างอีกสามสี่เดือนค่ะ”

สามสี่เดือนเหรอ?

เฮ้ นี่มันไม่เยี่ยมไปเลยเหรอ!

จางเย่รู้สึกพอใจกับลักษณะห้องของอะพาร์ตเมนต์มาก “ผมไม่น่าพักอยู่ที่นี่นานด้วย ผมคิดว่ามันโอเคนะ สามสี่เดือนไม่ใช่ปัญหาด้วย งั้นไปดูห้องกันเถอะ!”

“ได้ค่ะ งั้นฉันจะพาคุณไปดูห้องนะคะ!” หญิงสาวพูดอย่างยินดี

“ผมย้ายมาวันนี้ได้เลยไหม?” จางเย่ถาม

“ได้ค่ะ คนเก่าย้ายออกไปแล้ว ฉันจะโทรไปถามดูอีกรอบ ถ้าทุกอย่างเป็นไปได้ด้วยดี เราสามารถเซ็นสัญญาได้เลยวันนี้ ไม่มีปัญหาอะไรแน่นอนค่ะ” หญิงสาวตอบกลับอย่างกระตือรือร้น

นี่คือเขตแหล่งอาศัยของคนรวย

อัตราค่าที่พักของไว่ทันจะอยู่ประมาณนี้ ถ้าไม่ใช่บ้านเก่าที่มีอายุเกินหลายสิบขึ้นไป ที่เหลือล้วนเป็นตึกรามบ้านช่องของพวกผู้มีอันจะกิน เห็นได้จากการตกแต่งและความอุดมสมบูรณ์ของเขตนี้ มีแม้กระทั่งแม่น้ำประดิษฐ์ แล้วก็น้ำพุหิน แน่นอนว่าค่าเช่าแพงหูฉี่! อะพาร์ตเมนต์สองห้องนอน ขนาดประมาณ 90 ตารางเมตร ค่าเช่าต่อเดือนอยู่ที่ประมาณ 11,500 หยวน ราคาโดยเฉลี่ยที่ไว่ทันจะอยู่ประมาณ 12,300 หยวน ราคาไม่ถูกเลยจริงๆ

หลังจากดูอะพาร์ตเมนต์แล้ว จางเย่รู้สึกสะเทือนใจไม่น้อย เขาเพิ่งได้เงินรางวัลจากไชน่าแอร์ไลน์มาหนึ่งล้านหยวน ทั้งที่ไม่ได้ขาดเหลือเงินทอง แต่ไม่ว่ายังไงเขาก็เป็นถึงคนดัง เขาคงไม่สามารถจะไปนอนที่ถูกๆ โกโรโกโสได้หรอกจริงไหม? ถ้าเขาเช่าบ้านเล็กๆ อยู่ คนอื่นคงคิดว่าเขาไม่ดังพอ ดังนั้นเขาคงต้องใช้เงินสักหน่อย ต่อให้เขาจะเจ็บปวดใจและรู้สึกจนหน่อยๆ แต่จางเย่ขอยอมเป็นป๋าสักครั้ง!

กระทำการโอ้อวดตนเป็นสิ่งที่คนดังต้องมี!

หากเป็นคนดังแล้วไซร้ เจ้าไม่กระทำการโอ้อวดตนออกไป จักไม่รู้สึกผิดแลไม่กล้าสู้หน้าผู้อื่นหรือไร!

“ตัดสินใจแล้ว เอาอะพาร์ตเมนต์นี้แหละ เตรียมสัญญาเลยครับ ผมจะไปเอาสัมภาระจากโรงแรมก่อน” จางเย่สรุปอย่างรวดเร็ว ก่อนจะนั่งแท็กซี่กลับโรงแรมเพื่อเอาของ




==============================

[1] 遭被蛇咬十年怕井绳 ถูกงูกัดหนึ่งครั้งพลันกลัวเชือกเปียกน้ำไปสิบปี เป็นสำนวน แปลว่า ถูกทำร้ายจึงหวาดระแวงไปอีกนาน

[2] 外滩 (wàitān), หาดไว่ทัน คือ ย่านถนนริมแม่น้ำที่มีความยาว 1.5 กม. ไปตามริมแม่น้ำหวงผู่ฝั่งตะวันตก ซึ่งเป็นย่านเมืองเก่าของมหานครเซี่ยงไฮ้


*-*-*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./23.md)