##บทที่ 255 : ชัยชนะยิ่งใหญ่!
*** เนื้อหาในตอนนี้อาจกระทบถึงความสัมพันธ์ระหว่างประเทศ ผู้แปลทำการแปลตามต้นฉบับโดยมิได้ตัดทอนอะไรออกทั้งสิ้น ***


จบการไลฟ์สตรีมมิ่ง

เหล่าผู้ชมยังเป็นเช่นตอนก่อน ยืนขึ้นปรบมือไม่ยอมจากไปไหน

จางเย่มีประสบการณ์ในการจัดการกับเรื่องนี้แล้ว จึงเดินลงจากเวที "ขอบคุณครับทุกคน รายการจบแล้ว ครั้งหน้าถ้ามีโอกาสก็ขอเชิญทุกคนมารับชมอีกนะครับ ลำบากทุกคนแล้ว ทีมงานของผมยังต้องทำความสะอาดพื้นที่ ยังมีรายการอื่นใช้ห้องส่งต่อ ขอเชิญทุกคนก่อนนะครับ สำหรับคนที่สนใจก็ขอเชิญที่เทียปาของผมนะครับ พวกเราคุยกันต่อในเน็ตได้นะ"

ผู้ชมหญิงคนหนึ่งกู่ร้อง "อาจารย์จางฉันรักคุณ!"

ผู้ชมชายอีกคนก็ตะโกนขึ้น "ฮ่าๆ อาจารย์จางผมก็รักคุณ!"

หญิงสาวคนหนึ่งกล่าว "คุณพูดดีมาก! คุณเป็นเบอร์หนึ่งของวงการบันเทิง! เป็นดาราที่โดดเด่นที่สุดของวงการบันเทิงในประเทศ! ดาราคนอื่นยังมีคนขึ้นมาแทนได้ ขาดไปสักคนก็ยังได้! แต่ขาดคุณไปไม่ได้! อาจารย์จางเย่! ไม่มีใครแทนที่คุณได้! วันนี้คุณพูดได้เทพสุดๆ ไปเลยค่ะ!"

"จางเย่! วันนี้ด่าสุดยอดมาก!" ชายวัยกลางคนชม

จางเย่ประกบสองมือเข้าค้อมกายลงรับ "ขอบคุณ ขอบคุณครับทุกคน"

กลุ่มผู้ชมเริ่มทยอยออกจากหน้าฉากไป มีบางส่วนรอขอลายเซ็นตามระเบียบ จางเย่ใช้เวลาเซ็นและถ่ายรูปกับพวกเขาอยู่ห้านาที

ขณะที่พวกผู้ชมออกจากห้องส่งหมายเลขเจ็ด บนใบหน้าทุกคนเต็มไปด้วยความอิ่มอกอิ่มใจ ถึงจะไม่รู้จักกัน แต่หลังผ่านเหตุการณ์ในวันนี้ร่วมกัน พวกผู้ชมล้วนจับกลุ่มพูดคุยกันสองคนสามคน บ้างหัวเราะเฮฮา บ้างคุยกันเรื่องมุกของวันนี้


……


จนกระทั่งประตูปิดลง

เหลือเพียงคนในเท่านั้น

จางเย่ถึงได้ทิ้งตัวนั่งบนเก้าอี้ผู้ชม เอนกายหลับตาไม่ขยับเคลื่อนไหว เทียบกับตอนก่อนหน้าแล้ว การอัดรายการวันนี้ดูดกลืนพลังกายและพลังใจอย่างใหญ่หลวง เนื่องจากเป็นการถ่ายทอดสดจึงไม่มีเวลาให้เขาหยุดพัก มุกทุกมุกเล่นได้ครั้งเดียว และต้องให้มั่นใจว่าจะสร้างการตอบสนองอย่างดีที่สุด มีมุกสองมุกที่เขาไม่ได้เล่นดีพอให้ได้ผลลัพธ์ดีที่สุด แต่โดยภาพรวมแล้วนับว่าไม่เลวนัก ไม่ถึงกับเป็นจุดอ่อนด้วย ถือว่าอยู่ในเกณฑ์พอรับได้ อย่างไรเสีย ไม่มีใครสามารถทำรายการออกมาอย่างสมบูรณ์แบบได้หรอก เรื่องแบบนี้ต้องอาศัยระยะเวลามาปรับปรุงแก้ไขและพัฒนาให้ดีขึ้นเรื่อยๆ

"อาจารย์จาง น้ำค่ะ!" ทีมงานหญิงคนหนึ่งรีบวิ่งเอาน้ำแร่ขวดหนึ่งเข้ามาเปิดฝาส่งให้ "ไม่เป็นไรใช่ไหมคะ?"

"ไม่เป็นไร" จางเย่รับมาดื่ม

"ผ้าร้อน[1]ค่ะ" เด็กฝึกงานอีกคนเดินเข้ามา เป็นนักศึกษาปีสี่ที่บริษัทเพิ่งรับเข้ามาฝึกงานกับทีมรายการ ‘จางเย่ทอล์คโชว์’

"ขอบใจนะ" จางเย่รับมาเช็ดเหงื่อ ก่อนเอามาโปะบนใบหน้า

อีกด้านหนึ่ง เฝิงกุ้ยฉินที่เพิ่งจะสังเกตเห็นบางอย่างรีบวิ่งไปข้างเวที "พวกเธอรอก่อน"

ขณะที่ทีมงานจำนวนหนึ่งซึ่งดูการถ่ายทอดสดบริเวณนั้นกำลังจะออกไป ต่างหยุดชะงักหันมาหารองประธานเฝิงกุ้ยฉินกันหมด

เฝิงกุ้ยฉินหน้านิ่งไร้อารมณ์ "ตอนเริ่มรายการ ใครกระแทกโคมไฟ?"

ไม่มีใครพูดอะไร ถึงแม้กิริยาเช่นนี้จะล่วงเกินกันบ้าง แต่ก็มีหลายคนที่หันไปมองทางหยางหยาง

หยางหยางรู้ว่าเขาไม่สามารถทำเนียนให้เรื่องผ่านไปได้ จึงรวบรวมความกล้าก้าวออกมา "รองประธานเฝิง เป็นผมไม่ทันระวังครับ ผม.. ผมไม่ได้ตั้งใจจริงๆ นะ!"

เฝิงกุ้ยฉินหันไปมองเขา "เธอชื่ออะไร?"

"ผม...ชื่อหยางหยางครับ" หยางหยางพูดด้วยสีหน้าหวั่นๆ

เฝิงกุ้ยฉินพยักหน้า "เธอมากับฉันหน่อย"

หยางหยางเข้าใจว่าหัวหน้าต้องเทศน์เขายกใหญ่ แม้ไม่ถึงขั้นไล่ออก แต่ก็คงโดนหักโบนัสไปบ้างแน่นอน เขารู้สึกกดดัน เรื่องนี้เป็นอุบัติเหตุจริงๆ แต่บ่นก็ส่วนบ่น หยางหยางรู้ว่าความจริงวันนี้เขาโชคดีไม่น้อย ตอนที่โคมไฟหล่นกระทบพื้นเกิดเสียงดังสนั่น ถือเป็นอุบัติเหตุระหว่างการถ่ายทำ หากเป็นพิธีกรคนอื่นคงไม่มีทางรับมือได้แน่ โชคดีอย่างยิ่งที่พิธีกรคือจางเย่ ซึ่งไม่เพียงแต่ปัดเป่าเหตุการณ์ร้าย เขายังเปลี่ยนมันให้เป็นมุกตลกด้วย ความหัวไวนี้ทำให้ทุกคนตกตะลึง ถ้าไม่ใช่จางเย่ทำได้ดีขนาดนี้ หยางหยางคงโดนไล่ออกไปเรียบร้อยแล้ว!

คนเดินไปแล้วบางส่วน

หวังสยงยังอยู่ที่หน้างาน เขามองจางเย่ที่กำลังพัก หัวเราะฮ่าๆ กล่าวพร้อมยกนิ้วโป้งให้ "อาจารย์จางน้อยลำบากมากแล้วล่ะนะ รายการวันนี้น่าทึ่งจนฉันพูดไม่ออกเลย" เมื่อเห็นว่าจางเย่ขยับตัวจะลุกขึ้นเขาก็กดไหล่จางเย่เอาไว้ "นายพักเถอะ ฉันไปก่อนล่ะ เธอเองก็รีบกลับบ้านไปนอนซะ พรุ่งนี้ยังมีอีกตอน แต่ไม่ต้องไลฟ์แล้วล่ะ มาอัดรายการตอนบ่ายนะ"

จางเย่รับคำสั่ง

หวังสยงจากไปแล้ว

เมื่อผู้บริหารระดับสูงจากไป เหล่าเพื่อนร่วมงานที่หน้างานก็จากไปด้วยเช่นกัน คนที่สนิทกับจางเย่ไม่น้อยต่างหัวเราะครึกครื้นพากันเดินออกไปพร้อมกัน

ต่งซานซานจิกกัด "ตอนนี้ก็อ้างชื่อฉันอีก?"

จางเย่หัวเราะแห้งๆ "ช่วยไม่ได้ แค่พูดถึงชื่อเธอคนดูก็ขำแล้วนี่นา"

ต่งซานซานยิ้มหมั่นไส้ "หึ รอบนี้ฉันไม่ได้ไปดูกระดานหุ้น กลายเป็นเซียนคอมพิวเตอร์แทนแล้วเหรอ? คราวหน้าเตรียมจะให้ฉันกลายเป็นอาชีพอะไรล่ะ? ซูเปอร์เกิร์ล?"

พวกเพื่อนร่วมออฟฟิศหัวเราะฮาทันที

เจ๊สี่เข้ามายืนสบตากับเขากล่าวว่า "จางน้อย คุณดูสิ"

"อะไรครับเจ๊สี่? ร้องทำไม? ทำไมตาแดงๆ ล่ะ?" จางเย่ตกใจ

เจ๊สี่เอามือตบบ่าเขาปุๆ "ฉันหัวเราะทั้งน้ำตาน่ะสิ! หัวเราะทีน้ำตาก็ไหลพรากๆ! รอบนี้คุณเยี่ยมมาก! ทำดีกว่ารอบก่อนอีก!"

"ใช่เลย ใช่!"

"ถูก ฉันว่าตอนนี้ต้องทำลายสถิติอีกแน่!"

"ใช่ ต่อให้ตอนที่สองทำได้ไม่ดีเท่าตอนแรกก็ไม่แปลก ถึงยังไงซะรายการใหม่ก็ใหม่แค่ตอนแรก หลังจากนั้นก็ไม่ค่อยเป็นที่นิยมสักเท่าไร แต่พอวันนี้ไลฟ์ไปได้สิบนาทีฉันก็รู้เลยว่าตอนนี้ไม่ด้อยไปกว่าตอนแรกแน่นอน!"

"เหอๆ แต่ว่าช่วงมันกว้างมากนะ อาจารย์จางน้อยจะไม่เป็นไรแน่เหรอ?"

"ฉันว่าวันนี้มีคนด่าจางเย่ไม่น้อยแน่นอน ยังมีไอ้พวกผู้เชี่ยวชาญนั่นอีก พนัน 80% เลยว่าไม่มีทางขาดพวกนั้นหรอก ต้องดุเดือดเด็ดดวง!"

"เฮ้ย อาจารย์จางเย่กลัวคนอื่นด่าด้วย? ตลกน่า!"


……


ตกดึก

‘จางเย่ทอล์คโชว์’ ไลฟ์จบแล้ว บนเน็ตพลันร้อนแรงขึ้นอีก!

มีทั้งผู้ชมรายการสด และคนที่คอยดูย้อนหลังจากการถ่ายทอดสดจบลงหนึ่งชั่วโมง ช่างเป็นช่วงเวลาที่รายการ ‘พิเศษ’ สำหรับชาวเกาหลีพุ่งทะยานขึ้นถึงจุดสูงสุด!

"เหย***! วันนี้ได้เปิดหูเปิดตาเว้ย!"

"คำว่า 'ชนชาติจีนให้กำเนิดเกาหลี' อันยอดเยี่ยม อ่ะอะอ่าอาวะฮ่าฮา!"

"จางเย่ ฉันไม่รู้ว่านายเป็นยังไง แต่วันนี้ฉันจำชื่อนายได้แม่นล่ะ!"

"กร๊ากๆๆๆ! เวยป๋อของอีพัคอูไม่เคลื่อนไหวแล้ว! โดนจางเย่ด่าเละขนาดนั้น ไม่กล้ามาผายลมล่ะสิท่า! วันนี้อาจารย์จางเย่เทพขั้นสุด!"

"พูดถึงเรื่องด่าคน ในประเทศเราไม่มีใครสู้อาจารย์จางเย่ได้อีกแล้ว! ถ้าเขากล้าบอกว่าตัวเองเป็นที่สอง ไม่มีใครกล้าพูดว่าเป็นที่หนึ่ง! ไม่ว่าจะเป็นในหรือนอกประเทศก็ดี ฉันยังไม่เคยเห็นใครด่าคนสู้อาจารย์จางเย่ได้เลยสักคนเดียว! ‘ฉันซื้อนาฬิกาหนึ่งอันปีที่แล้ว’? ‘แขวนไว้ที่หัวเตียงก็เอาไว้คุมกำเนิด’? นี่เป็นฝีมือของอาจารย์จางเย่ทั้งนั้น!"

มีคนโพสต์กระทู้

"ต่อไปฉันจะไม่ฟังใครอีกแล้ว! จะเชื่อฟังแต่อาจารย์จางเย่คนเดียว! เขาแม่*โหดสั*ๆ! คนคนเดียว ปากปากเดียว ใช้ดำเนินรายการด้วยตนเองคนเดียว แล้วยังเล่นคำได้ถึงขั้นนี้! ระดับนี้แทบจะกลายเป็นเทพแล้ว!"

"สนับสนุนจางเย่!"

"ควรมีคนออกมาด่าพวกนี้เสียที!"

"วันนี้ฉันประทับใจมาก! ฉันตัดสินใจแล้วว่าจะเข้าร่วมทัพแฟนคลับของจางเย่ อยู่เทียปาใช่ไหม? ต่อไปเรื่องของอาจารย์จางคือเรื่องของฉัน! เขาชี้ไปทางไหน ฉันเข้าตีที่ทางนั้น!"

"เมนต์บน ร่วมทัพด้วยกัน ด่าคนด้วยกัน!"

"อาจารย์จางเย่คือโคมส่องนำทางของพวกเราเหล่าผู้รักชาติ! นับฉันด้วย ฉันก็เข้าร่วมทัพแล้ว ในที่สุดฉันก็หาที่สิงเจอ! ฮุๆๆๆ!"

มีคนสนใจเข้าร่วมมากมาย

ภายใต้การนำของจางเย่ กระแสต่อต้านเกาหลีพลันเริ่มปะทุบนเน็ต!

เหล่าติ่งสมองตายเริ่มด่าคนอีกครั้ง และ ‘จางเย่ทอล์คโชว์’ เพิ่งจะจบการถ่ายทอดสด เหล่าวัยรุ่นคลั่งชาติและแฟนคลับเดนตายของจางเย่ยังชุมนุมกันอย่างหนาแน่นที่สุดพอดี คนตั้งเยอะขนาดนี้ จะไปกลัวพวกสมองเน่าได้อย่างไร? ถ่มน้ำลายกันคนละครั้งก็ท่วมพวกนั้นมิดแล้ว! สุดท้ายเหล่าคนที่ด่าจางเย่ไม่อาจเงยหัวขึ้นได้ ถูกกดดันให้ถอยร่นไปอย่างรวดเร็ว!

เวลาผ่านไปทีละน้อย

ล่วงไปถึงกลางดึกห้าทุ่มเที่ยงคืน

ความจริงแล้วมีคนนึกสงสัย ตามปกติแล้วเวลามีเรื่องแบบนี้ ต้องมีเหล่านักวิชาการและมือเก๋าเสนอหน้ากันออกมาบ้าง ต้องมีดาราบางคนเสนอหน้ากันออกมาสิ พวกเขาจะพูดอะไร? แหงล่ะต้องเป็นเรื่องเดิมๆ ..ทำไมทุกคนต้องแบ่งแยกเชื้อชาติกันเอย เกาหลีเองก็มีข้อดีเอย วัยรุ่นคลั่งชาตินั้นไม่มีที่ดีเอย ทำไมต้องสะบั้นความสัมพันธ์ระหว่างประเทศเอย ผลงานและวัฒนธรรมเกาหลีที่พวกเราควรต้องศึกษาไว้บ้างเอย บลาๆๆๆๆๆๆ

แต่ไม่!

วันนี้ไม่มีเลยแม้แต่นิดเดียว!

คนคลั่งชาติมีไม่น้อย คนที่เกลียดเหล่าตัวบัดซบก็มากโข ทว่าคนที่รักอารยธรรมเกาหลีเองก็ไม่น้อย จะไม่มีพวกดาราที่โด่งดังในประเทศส่งกองทัพออกมาประณามจางเย่บ้างเชียวหรือ? สักนิดละ?

เกิดอะไรขึ้น?

ดูจะผิดปกติอยู่บ้างจริงๆ!?

แฟนคลับเดนตายของจางเย่หลายคนยังไม่นอนแม้จะดึกดื่น พวกเขากำลังรอให้เหล่าติ่งเสนอหน้ากันออกมา พวกเขาคุยกันแล้วว่าขอแค่พวกนั้นกล้าออกมา กล้ามาวิจารณ์จางเย่ หรือบอกว่าเขาต้องระวังคำพูด หรือว่าบอกให้เขาอย่าด่าคนออกอากาศ พวกเขาก็พร้อมจะเข้าไปด่าทันที! กลายเป็นว่าจนถึงตอนนี้ ก็ไม่มีใครกล้าออกมาพูดอะไรแม้แต่คนเดียว!

ต่อมา ในเทียปาของแฟนคลับเดนตายของจางเย่ พี่ดาบยักษ์ที่ก่อนหน้านี้ไม่ค่อยพูดอะไรมากก็ออกปาก

ภายใต้ความงุนงงสงสัยของทุกคน พี่ดาบยักษ์กล่าวว่า "ไม่ต้องรอแล้ว พวกนั้นไม่พูดอะไรหรอก อย่างน้อยก็ไม่ใช่วันนี้ ไม่ใช่ว่าไม่มีโอกาส แต่พวกนั้นกลัวต่างหาก! แค่อีพัคอูตั้งคำถามกับอาจารย์จางเย่บนเวยป๋อ แล้วดูผลลัพธ์สิ? สุดท้ายล่ะ? อาจารย์จางเย่ใช้เวลาทั้งสามสิบนาทีจนจบตอนในการด่าอีพัคอูกับเกาหลีไง! เน้นๆ! นี่มันสไตล์และจิตวิญญาณแบบไหนกัน? คนดังพวกนั้นก็ไม่โง่หรอก ตอนนี้มีใครบ้างไม่รู้ว่าอาจารย์จางเย่ไม่ใช่คนที่จะมาก่อกวนได้? ใครบ้างไม่รู้ว่าสันดานเขาชั่วร้ายแค่ไหน! ออกมาด่าจางเย่ว่าคลั่งชาติเกินไปตอนนี้เนี่ยนะ? บอกว่าเขาทำตัวไม่เหมาะสมกับการเป็นคนดัง? เหอๆ งั้นพรุ่งนี้ก็กลายเป็นหัวข้อใน ‘จางเย่ทอล์คโชว์’ แน่! พวกเขาต้องชั่งน้ำหนักผลดีผลเสียแน่นอน! ถ้ากล้าล่วงเกินอาจารย์จาง ด้วยฝีปากที่เขาด่าเกาหลีทั้งตอนแบบวันนี้ พวกนั้นอาจต้องโดนด่าจนจบตอนบ้างแน่! รายการนี้เป็นของจางเย่ เขาอยากพูดอะไรก็พูดแบบนั้น ถึงจะด่าพวกนั้น พวกนั้นก็เถียงกลับไม่ได้!”

"พี่ดาบยักษ์ช่างวิเคราะห์ได้เทพเสียนี่กระไร!"

"ใช่! ฉันเข้าใจล่ะ!"

"ฮ่าๆๆๆ! ชื่อเสียฉาวโฉ่ของอาจารย์จางกระจายอีกแล้ว!"

"ไอ้หยา! ก่อนหน้านี้ตอนที่ฉันเห็นอาจารย์จางเย่ไม่ต่างจากไอดอลทั่วไป เขายังไม่มีอะไร เป็นแค่ดีเจธรรมดาๆ อยู่เลย ไม่คิดเลยว่าแค่ไม่กี่เดือน อาจารย์จางจะเจ๋งขนาดนี้! คนอื่นถ้ายังคิดจะด่าอาจารย์จางแม่*ต้องคิดให้ดี! เขาน่ะโคตรเจ๋ง!"

"ถูกต้องนะคร้าบบ อาจารย์จางก็เจ๋งมาตลอดอยู่แล้วนี่ จริงไหมล่ะ!"

"อิจฉาตาร้อน ทำไมพ่อกับแม่ไม่ให้ฉันเกิดมาพร้อมปากแบบอาจารย์จางเย่นะ!"

"นั่นสิ อาจารย์จางแม่*มีปากแบบนี้ยังมีชีวิตมาถึงทุกวันนี้ได้ ถือว่ามหัศจรรย์มาก!"

"ตั้งแต่วันนี้ไป แฟนคลับของจางเย่ต้องเพิ่มขึ้นอีกแน่ อย่างน้อยก็ฉันคนหนึ่งละที่รักเขาแทบตายแล้ว! ก่อนหน้านี้ไม่เคยติดตามดาราคนไหน ฉันยังสงสัยว่าทำไมถึงได้ปลาบปลื้มจางเย่นักหนา ตอนนี้เข้าใจแล้วว่าเป็นเพราะอาจารย์จางเย่ไม่เหมือนดาราคนอื่นๆ เขาไม่สนผลประโยชน์ ไม่สนใจเสียงนกเสียงกาจากพวกที่เรียกตัวเองว่าผู้เชี่ยวชาญหรือแม้แต่เหล่าผู้อาวุโส หมอนั่นอยากพูดอะไรก็พูดอย่างนั้น อยากแสดงอารมณ์แบบไหนก็เอา! ถึงจะไม่ถูกต้องนัก ถึงจะไม่ได้น่าดูนัก แต่ว่าทุกคำพูดของจางเย่ล้วนมาจากใจ เขาไม่เสแสร้งพูดอะไรให้เลิศเลอ ไม่ปกปิดความคิดชั่วร้าย อยากด่าก็ด่า อยากโกรธก็โกรธ นี่คือสิ่งที่พวกเราเหล่ากุ้งฝอย[2]อยากเป็นไม่ใช่เหรอ?"

"เมนต์บนพูดโดน!"

"ถูก เห็นอาจารย์จางเย่แล้วฉันเหมือนกำลังมองตัวเองอยู่!"

"ใช่ อาจารย์จางคือเสียงของพวกเราประชาชนคนธรรมดา!"

"ที่นายพูด ฉันก็ว่าจริง พวกเราอยู่ที่บ้าน ปกติดูทีวีแล้วไม่ใช่ว่าด่านี่นั่นเวลาเห็นอะไรไม่ยุติธรรมหรือไง? แต่เวลาอยู่ในที่ชุมชน เราได้แต่ใส่หน้ากากว่าเป็นอารยชน ไม่กล้าพูดจาหยาบคาย ไม่ใช่ตัวเราเลย... อาจารย์จางเย่คือตัวแทนของก้นบึ้งหัวใจพวกเรา! สิ่งที่พวกเราอยากพูดแต่ไม่กล้าหรือไม่มีความสามารถจะพูดอะไร จางเย่ก็พูดแทนพวกเรา! สิ่งที่พวกเราอยากทำแต่ไม่กล้าทำไม่มีความสามารถจะทำ จางเย่ก็ทำแทนพวกเรา! ถึงจะเจอการขัดขวางหรือการลงโทษ อาจารย์จางเคยเปลี่ยนไปเหรอ? ไม่เลย! หมอนั่นยังเป็นนักเลงคุณธรรม! ยังเป็นจางเย่ที่กล้าพูดกล้าทำกล้าด่าอยู่นั่นเอง! ใช่เลย นี่คือเหตุผลว่าทำไมพวกเราถึงโคตรรักเขา!"

"ดาราแบบนี้มีไม่มากด้วย!"

"ไม่ใช่ไม่มาก แต่ว่าดาราที่ไม่ยอมอยู่ในร่องในรอยแบบนี้...ไม่เคยเห็นมาก่อนจริงๆ!"




========================

[1] ผ้าร้อน คนจีนเชื่อว่าถ้าใช้ผ้าเย็น ความร้อนจะหลบใน ทำให้ไม่สบาย

[2] กุ้งฝอย สื่อถึง ตัวเล็กๆ ไม่มีความสำคัญ

*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./56.md)