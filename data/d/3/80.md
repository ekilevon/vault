##บทที่ 280 : หาหลักฐานต่อรองหลี่เทาได้แล้ว!
รุ่งเช้าวันเสาร์

นาฬิกาปลุกเสียงดังลั่น กริ๊งๆๆๆ

จางเย่เหลือบดู ฟ้ายังไม่สว่างเลย หาวหวอดหนึ่งถึงลุกไปล้างหน้าล้างตาบ้วนปาก ชายหนุ่มทำทั้งหมดอย่างแผ่วเบา เพราะว่าประตูห้องของต่งซานซานยังไม่เปิดออก เธอยังคงหลับอยู่ จางเย่ที่เดินกลับเข้าห้องท่าทางมีสติขึ้นหลังจากได้ล้างหน้าด้วยน้ำเย็น นั่งลงหน้าโน้ตบุ๊ค รอคอยผลข้อมูลจากอีเมลของอีกฝ่าย ถ้าฝั่งเซิร์ฟเวอร์ของอีกฝ่ายกดเปิดโปรแกรมม้าโทรจันที่จางเย่ส่งไป ซอฟแวร์ม้าโทรจันของเขาทางนี้ก็จะมีฟีดแบคทันที

รอก่อน..

รอต่อไป..

ทำไมหลี่เทายังไม่ออนไลน์อีก?

ยังไม่ตื่น? ยังไม่เปิดคอมพิวเตอร์?


……


ขณะเดียวกัน

แถบที่พักอาศัยแห่งหนึ่ง

หลี่เทาที่ตื่นและทานอาหารเช้าอยู่กับครอบครัว

ภรรยาเขาถามขึ้น “วันนี้ไม่ทำงานเหรอ?”

“พักผ่อน” หลี่เทาไม่มากความ ตอบกลับสองคำ

ภรรยาเขาถามต่อ “จางเย่คนนั้นทำเอาวุ่นวายไปหมดเลย แรงกดดันของทางคุณนั้นไม่สูงเหรอ? มีผลกระทบอะไรกับคุณไหม? คงไม่เกิดปัญหานะ?”

หลี่เทากินซาลาเปา ยิ้มตอบ “หากบอกว่าไม่มีผลกระทบก็คงเป็นไปไม่ได้ แต่วางใจเถอะ เขาโหมกระแสอะไรไม่ได้แล้ว ขู่อะไรผมไม่ได้หรอก”

ลูกสาวเขาเงยหน้าถาม “พ่อคะ จางเย่จบสิ้นแล้วจริงเหรอ?”

“เขาสิ้นท่าแล้ว” หลี่เทาลูบหัวลูกสาว “เขาเองก็ปลุกปั่นมวลชนจนแข็งกร้าว คนที่อยากจะดูเรื่องตลกของเขาก็เยอะเหลือเกิน ถ้าหากพ่อไม่จัดการเขา อย่างไรซะเขาก็ต้องโดนถอนรากถอนโคนอยู่ดี”

ลูกสาวเขาปรบมือรัวๆ “เยี่ยมเลย ใครใช้ให้เขาด่าอีพัคอูของพวกเราล่ะ! อ๊ะ จริงสิพ่อคะ ขอลายเซ็นของอีพัคอูที่หนูอยากได้ให้ทีนะคะ”

หลี่เทาพูดเอาใจ “ได้ๆๆ รอไว้เมื่อไรเขามาทำรายการที่เซี่ยงไฮ้ ถึงตอนนั้นพ่อจะคุยกับทางสถานีโทรทัศน์เอง แค่เรื่องเล็กเองลูกพ่อ”

ลูกสาวพูดอย่างตื่นเต้น “เย้ พ่อนี่เยี่ยมที่สุดค่ะ!”

หลี่เทายิ้มบาง “ฮ่าๆ รีบทานข้าวเถอะ”

หลังมื้ออาหาร ภรรยาของหลี่เทาไปทำงานแล้ว ส่วนลูกสาวออกไปเที่ยวกับเพื่อน เขาเลยกลับไปยังห้องนอนคนเดียว เปิดคอมพิวเตอร์ดูข่าวสาร เข้าเวยป๋อและอีเมลของเขา

ติ๊ง

คุณมีเมลใหม่

หลี่เทากวาดตาดู ถึงกับกระพริบตาปริบๆ

ไม่ดูไม่ใช่ผู้ชาย? แอบถ่าย? ภาพลับของจางหยวนฉี?

สวรรค์ โคตรแหล่มเสียนี่กระไร! งั้น….. ต้องดูให้ได้ล่ะ!

หลี่เทาไม่รอช้า รีบคว้าเมาส์กดคลิกรูปภาพในเมลนั้นทันที ความปลอยภัยทางเครือข่ายของโลกนี้ดีมาก จำกัดพวกแฮกเกอร์ส่วนใหญ่ หรือพวกหลงใหลในเทคโนโลยีเครือข่ายอินเทอร์เน็ตที่มีจุดประสงค์ส่วนตัวดีทีเดียว สำหรับพวกเขาแล้วมันเป็นข้อเสีย แต่ทุกเรื่องราวล้วนมีสองด้าน มองอีกแง่หนึ่ง ก็เป็นประโยชน์ภายต่อความปลอดภัยทางเครือข่าย จนลดการเฝ้าระวังของผู้คนลงต่ำมาก ต่างกับการเฝ้าระวังของผู้คนโลกโน้นของจางเย่ลิบลับ หลี่เทาที่ไม่รู้ตัวอะไรเลย กำลังตั้งหน้าตั้งตาเฝ้ารออย่างแช่มชื่น แต่หลังจากเมื่อรูปภาพปรากฏ หลี่เทาอดไม่ได้ที่จะสถบด่า ไอ้เว*นี่คือใครวะ! จางหยวนฉีอยู่ไหน? ไอ้ของแหล่มๆ นั่นอยู่ไหน? นี่หลอกกันเรอะ! ยังมีความเป็นมนุษย์อยู่ไหม!


……


อีกฝั่งหนึ่ง

ในบ้านจางเย่

ดื่มชา สูบบุหรี่ พลันจางเย่ก็พบว่าฝั่งผู้ใช้งานโทรจันสว่างขึ้น คอลัมน์ด้านล่างอินเตอร์เฟสควบคุม มีรายชื่อผู้ใช้งานคอมพิวเตอร์เพิ่มมาเครื่องหนึ่ง เพราะเขาส่งม้าโทรจันไปให้แค่หลี่เทาเพียงคนเดียว ฉะนั้นคอมพิวเตอร์เครื่องนี้คงไม่ต้องถามล่ะ เป็นหลี่เทาแน่ๆ!

เสร็จล่ะ!

ในที่สุดก็สำเร็จ!

เพราะใช้ระบบของปลอมไง!

จางเย่ยืดตัวขึ้นทันที ตอนนี้หลักๆ แล้ว ใช้ม้าโทรจันโครงสร้าง C/S[1]นี่เป็นวิธีและชื่อเรียกในโลกโน้นของจางเย่ สำหรับโลกนี้จะเรียกโครงสร้าง B-IC ซึ่งคืออันเดียวกัน นับว่าสะดวกมาก ม้าโทรจันหลอก Firewall ของคอมพิวเตอร์หลี่เทาแล้วทำการฝังตัวจนสำเร็จด้วยดี จากการบุกทะลวงช่องโหว่เข้าไปข้างในของระบบที่เก่าคร่ำครึนี้ กล่าวได้ว่า ตอนนี้คอมพิวเตอร์เครื่องนั้นได้ถูกจางเย่ควบคุมไว้เรียบร้อย กลายเป็นแค่ลูกไก่ในกำมือ —— พูดให้เข้าใจง่ายๆ คือ เขาสามารถสับเปลี่ยนใช้งานได้ตามต้องการ

พิมพ์คำสั่งไปแถวหนึ่ง ที่อยู่ IP ของหลี่เทาพลันปรากฏขึ้นอย่างรวดเร็ว นี่เป็น Dynamic IP[2] ทุกครั้งที่เข้าใช้จะไม่เหมือนกัน จะเปลี่ยนแปลง แต่มีเพียงแค่ม้าโทรจันที่ฝังเข้าไปแล้วนั้น จางเย่จึงไม่จำเป็นต้องกังวลกับการระบุที่อยู่ IP เพราะหลังจากทุกครั้งที่อีกฝ่ายออนไลน์เครือข่ายแล้ว ม้าโทรจันตัวนี้จะสร้าง IP ผู้ใช้งานให้กับจางเย่ตั้งแต่ครั้งแรกทันที นอกเสียจากอีกฝ่ายอุดช่องโหว่นี้ได้ หรืออัพเกรด Firewall ไม่อย่างนั้นก็ไม่สามารถหลุดจากการควบคุมของจางเย่ได้

สำหรับภาษาและวิธีการอินพุตคำสั่ง ทั้งสองโลกไม่ได้มีความแตกต่างกันมากนัก อย่างไรก็ตามภาษาแรกของเครื่องคอมพิวเตอร์ก็คือภาษาอังกฤษ ซึ่งภาษาอังกฤษที่โลกนี้ไม่มีอะไรเปลี่ยนแปลงไป แน่นอนว่าการพัฒนาทางภาษาของเครื่องก็เหมือนกันในส่วนหลักแต่ต่างกันในส่วนย่อย จางเย่อินพุตคำสั่งนี้เข้าไป ไม่ว่าจะที่อยู่อินเทอร์เน็ต กลุ่มการทำงานของ ชื่อเสียง ชื่อผู้ใช้ และรหัสการจัดการคอมพิวเตอร์ของอีกฝ่าย จางเย่ได้มาครบหมด ไร้ร่องรอย

จางเย่กลัวว่าอีกฝ่ายจะตัดเน็ต ถ้าเป็นแบบนั้น ต่อให้แฮกเกอร์ที่เทคโนโลยีขั้นสูง ก็คงไม่มีทางเอามาได้ ดังนั้นจึงเริ่มดำเนินการจัดการเป้าหมายอย่างเร็วที่สุด —— ค้นหาเอกสารทั้งหมดในคอมพิวเตอร์ของอีกฝ่าย รวมถึงเอกสารลับด้วย!

ไดรฟ์C —— ไม่มี

ไดรฟ์D —— ไม่มี

ไดรฟ์E —— ก็ไม่มีอะไรน่าสนใจ

คอมพิวเตอร์ของหลี่เทาสะอาดเกินคาด นอกจากเกมและซอฟแวร์ไม่กี่ตัวแล้ว ก็แทบไม่มีอะไรอย่างอื่นเลย แม้แต่หนังก็ไม่มี! คราวนี้จางเย่ตามรอยจากเบราเซอร์ของอีกฝ่าย แม้จะพบการเข้าค้นหาเว็บไซต์ไม่พึงประสงค์บางส่วน แต่ก็ไม่มีประโยชน์อะไร ใช้เล่นงานหลี่เทาไม่ได้ จางเย่ที่ไม่พอใจเม้มปากแน่น ตั้งหน้าตั้งตาค้นหาอย่างละเอียดอีกครั้ง แต่ก็ไม่ได้อะไรเลย!

ไม่น่าจะเหลวสิ!

คอมพิวเตอร์ใครบ้างจะไม่มีของที่ไม่น่าดู!

จางเย่เกาศีรษะ วิธีนี้ก็ต้องตัดออกอีก แต่เขายังมีวิธีที่เด็ดอยู่ ได้คอมพิวเตอร์ของอีกฝ่ายมาครองทั้งที มันต้องมีข้อมูลมากมายมาให้ฉวยบ้างล่ะ!

เช่นการเปิดกล้อง!

จางเย่ดำเนินการปฏิบัติการทันที แต่ก่อนจะลงมือ เขาต้องปรับตั้งค่าก่อนเล็กน้อย และใส่คำสั่งไปแถวหนึ่ง ตอนนี้กล้องของคอมพิวเตอร์ส่วนใหญ่มีไฟแล้ว ไฟของกล้องบางส่วนมีไว้เพื่อใช้ส่องสว่าง ซึ่งถือว่าปกติ แต่ก็มีกล้องบางส่วน เช่นรูเข็มของคอมพิวเตอร์โน้ตบุ๊คที่เหมือนไฟดวงจิ๋วนั่น ไม่ว่าคนเซ่อที่ไหนก็รู้ ว่ามันไม่ได้เกี่ยวอะไรกันกับแสง อีกทั้งแสงยังมีขนาดไม่ถึงรูเข็มด้วยซ้ำไป นั่นคือไฟบอกสถานะประเภทหนึ่ง มีไว้แจ้งว่าเปิดกล้อง เพราะงั้นจึงต้องปิดมันเสียก่อน เดี๋ยวจะโดนจับได้กันพอดี โชคดีที่ซอฟแวร์แฮกเกอร์บางตัวมีคุณสมบัตินี้ติดมาด้วย แต่บางส่วนไม่มี ต้องใช้การตั้งค่าใหม่อีกรอบ สิ่งเหล่านี้ทำไปเพื่อการปกปิด แน่นอนว่าหลังจากเปิดใช้กล้อง ก็จะกินพื้นที่ความจำและทรัพยากรของ CPU อย่างมหาศาล ทำให้ระบบอืด นี่เป็นสิ่งที่ไม่สามารถป้องกันได้ สิ่งนี้เป็นเรื่องของฮาร์ดแวร์ จะอะไรก็ไร้ประโยชน์!

จัดการเสร็จ!

เปิดกล้อง!

พลันปรากฏใบหน้าใหญ่โตขึ้นมา ชายคนนี้กำลังมองดูอะไรบางอย่าง แล้วหัวเราะเสียงเย็น นั่นคือหน้าของไอ้เว*หลี่เทา!

หลี่เทากำลังจ้องหน้าจอ ทางนั้นไม่มีเสียง

จางเย่จึงรีบดำเนินการอีกอย่างต่อ —— เปิดไมโครโฟนคอมพิวเตอร์ของอีกฝั่ง!

คลิก คลิก เสียงคลิกเมาส์ดังเข้าหูจางเย่ ตอนนี้สามารถได้ยินความเคลื่อนไหวในห้องอีกฝ่ายได้แล้ว ทุกอย่างอยู่ในความคุมของจางเย่!

สุดท้าย จางเย่ก็เลิกสนใจทางนั้น เปิดฟังชั่นวีดีโอบันทึกโดยตรง —— ให้บันทึกลงคอมพิวเตอร์ของจางเย่ จะต้องบันทึกทุกความเคลื่อนไหวทั้งหมดของหลี่เทาที่อยู่ทางนั้น เป้าหมายคือหาหลักฐานไปต่อรอง เพียงเริ่มทำเท่านั้น สเปคเครื่องที่ธรรมดาของจางเย่ ตอนนี้กลายเป็นอืดไปเรียบร้อย อย่าว่าแต่เปิดอะไรอย่างอื่นเลย แค่เมาส์ขยับบนหน้าจอก็ค้างเสียแล้ว หงึกๆ หงักๆ หนักมาก จางเย่ได้แต่ยิ้มแหย รีบปิดสิ่งที่ไม่ใช้งานทิ้ง จึงพอช่วยผ่อนคลายความอืดขั้นหนืดของระบบให้ดีได้ขึ้นนิดหน่อย

ยังคงเป็นการรอคอยที่ยาวนาน

ประมาณสิบนาทีให้หลัง หลี่เทาก็ลุกขึ้นพรวดพราด พริบตาก็ออกไปจากเฟรมของกล้องแล้ว ขอบเขตของเลนส์กล้องมีเท่านั้น จางเย่ได้แต่วิเคราะห์จากเสียงเปิดประตูที่ดังลอยมาจากนอกห้อง หลี่เทาคงไปที่ห้องรับแขก แต่ไม่ได้ปิดเน็ตและคอมพิวเตอร์ เพราะจางเย่ยังคงเชื่อมต่อได้

คงต้องรอ

เพราะนอกจากรอเขา ก็ไม่มีอะไรที่ทำได้

หลังจากผ่านไปอีกหลายนาที หลี่เทาก็กลับเข้ามา นั่งลงที่หน้าคอมพิวเตอร์

การเป็นแฮกเกอร์มีความเสี่ยง จางเย่จึงไม่กล้าผละไปสักเสี้ยววินาทีเดียว แค่ทิ้งร่องรอยอะไรไว้ ถ้าเกิดรุ่นเก๋ามาเจอล่ะก็ สามารถตามรอยตำแหน่งของจางเย่ได้ไม่ยาก

เสียงเพลงโทรศัพท์มือถือดังขึ้น

จางเย่หันขวับไปเองโดยอัตโนมัติ แต่ไม่ใช่มือถือของเขา

จากนั้นชายหนุ่มก็เห็นหลี่เทาในคลิปวีดีโอรับโทรศัพท์พลางคีบบุหรี่ไว้ในปาก “ฮัลโหล เสี่ยวหย่งเหรอ….. อืม…..อืม…..ตรวจสอบพวกทอล์คโชว์นั่นเป็นอย่างไรบ้างแล้ว…..ฉันรู้ว่ามีปัญหา…..แต่พวกนายแค่จัดการไปตามธรรมเนียมก็ได้แล้วนี่ ไม่ถึงกับต้องหยุดออกอากาศ…..ใช่…..ลิขสิทธิ์? ฉันรู้ว่าพวกเขาแค่ลอกเลียนรายการของจางเย่ แต่ลิขสิทธิ์ของพวกเขามีปัญหาไหม ประเด็นนี้ไม่ใช่เรื่องของเรา ทางนั้นมีฝ่ายลิขสิทธิ์ที่เกี่ยวข้องดูแล ไม่อย่างนั้นพวกเขาต้องไปขึ้นศาลเอง เกี่ยวอะไรกับพวกเรา…..จริงสิ แจ้งเตือนพวกเขาหน่อยก็ได้แล้ว ไม่ต้องลงโทษรุนแรงหรอก แต่ก็อย่าให้เบาไป อย่างน้อยแค่บอกเป็นเชิงสัญลักษณ์แก่สาธารณะไง นี่ต้องให้ฉันสอนอีกเหรอ?”

อะไร?

พูดถึงฉัน?

จางเย่ตาเป็นประกาย!

ยิ่งตั้งใจฟังหลี่เทาพูดต่อ “ช่องเหวยหว่อนั่น ผู้หญิงที่ชื่อต่งอะไรนั่นน่ะ รายการของเธอปิดแล้วใช่ไหม…..ดี…..ใครเหรอ? ใครโทรศัพท์มา…..อืม…..ฉันรู้แล้ว แต่ใครร้องขอก็ไม่มีประโยชน์ เธอเป็นเพื่อนเก่าสมัยมหาวิทยาลัยของจางเย่ จะเล่นก็เล่นพวกเขาทั้งสองคนรวบเลย…..ใช่ ท้าทายหน่วยงานเรา ยังจะทำเรื่องวุ่นใหญ่โตกับพวกเรา เฮอะ พวกเขายังจะคิดลอยนวล? ไม่มีทาง! จากนี้พวกนายจับตาดูช่องเหวยหว่อไว้หน่อย มีรายการไหนที่มีปัญหา รายงานฉันโดยตรง…..ใช่ เชือดไก่ให้ลิงดูเป็นเยี่ยงอย่าง ฉันว่าหลังจากนี้คงไม่มีใครกล้าเป็นกบฏ…..เฮอะๆ ฉันรู้เลยว่ารายการ ‘กูรูออนไลน์โชว์’ นั่นไม่มีปัญหา ไม่มีปัญหาเราก็จะสร้างให้! ใครมันจะทำไม…..เข้าใจแล้วยัง…..โอเค นายไปจัดการ ต้องกดความเห็นสาธารณะแง่ลบพวกนี้ให้จมไปซะ! ใครไม่ยินยอมบอกฉัน!”

วางสายแล้ว

หลี่เทาดับบุหรี่ เข้าอินเทอร์เน็ตต่อ ช่างไม่รู้อะไรบ้างเลย ว่าทุกคำพูดทุกการกระทำได้ถูกจางเย่อัดผ่านทางคอมพิวเตอร์ไว้แล้ว!

จางเย่ตื่นเต้นสุดๆ อดไม่ไหวจนต้องตบต้นขาฉาดใหญ่!

เสร็จแน่! ที่ต้องการคือสิ่งนี้! มีนี่แล้ว ไอ้เว*หลี่เทายังจะคิดลอยหน้าลอยตาอีกไหม? แค่วันเดียวคงไม่รอดแล้ว!

รออีกสิบนาที เมื่อเห็นว่าไม่ได้อะไรใหม่ๆ เพิ่ม จางเย่ถึงตัดการเชื่อมต่อคอมพิวเตอร์ออก ปิดเสียงและกล้อง ใช้ความสามารถทางเทคโนโลยีเครือข่ายที่ตัวเอง ‘กิน’ ไป จัดการลบไฟล์บันทึกประจำวันของอีกฝั่งอย่างรวดเร็ว ลบล้างร่องรอยการบุกรุกออก ส่วนโปรแกรมม้าโทรจันที่อยู่ในคอมพิวเตอร์ของหลี่เทานั้น จางเย่ไม่สามารถลบได้ จนปัญญาจริงๆ นี่เป็นเพียงซอฟแวร์ม้าโทรจันทั่วไปที่ดาวโหลดได้ตามอินเทอร์เน็ต ระดับต่ำมาก เนื้อหาทางเทคนิคที่มีก็ไม่สูง ไม่มีการตั้งค่าโปรแกรมที่สามารถลบได้โดยอัตโนมัติด้วยตัวเองเลย ถ้าระดับลบได้ นั่นต้องเป็นม้าโทรจันแฮกระดับสูงแล้ว แต่ก็ไม่ได้เป็นผลเสียอะไร อันที่จริงการบุกรุกแฮกทุกอันได้ทิ้งร่องรอยซอฟแวร์ เมล โทรจัน อะไรพวกนั้นไว้บางส่วนอยู่แล้ว ไม่เป็นไร เพียงแต่ต้องจำไว้ว่า ต้องลบล้างร่องรอยบันทึกประวัติจนสะอาดตอนถอนตัวออกไปได้ก็พอ ทีนี้ก็ไม่มีปัญหาแล้ว คนอื่นตามรอยไม่ได้

ถอนการควบคุมออก

เพื่อความปลอดภัย จางเย่ตัดอินเทอร์เน็ตออก และดูการบันทึกทั้งหมดที่เพิ่งได้อัดไว้ใหม่อีกรอบ ก่อนตัดเอาตอนที่สำคัญที่สุดของคลิปมา!

ยังคิดจะเล่นฉันกับเพื่อนเก่าฉันไหม?

หลี่เทา! นายเสร็จแน่! พ่อนายมาก็ช่วยนายไม่ได้!




========================

[1] C/S หรือ Client - Server (ไคลเอนต์/เซิร์ฟเวอร์) คือ สร้างการเชื่อมต่อคอมพิวเตอร์จากปลายทาง (เครื่องลูก) หรือเครื่องที่เป็นเป้าหมายให้ได้รับข้อมูลและถูกควบคุมจากคอมพิวเตอร์ต้นขั้ว (เครื่องแม่) ซึ่งคอมพิวเตอร์ต้นขั้วต้องเป็นเครื่องที่มีประสิทธิภาพสูง Client - Server เหมาะกับระบบเครือข่ายที่ต้องการเชื่อมต่อกับเครื่องลูกข่ายจำนวนมาก เนื่องจากถูกต้องออกแบบมาเพื่อทนทานต่อความผิดพลาด ( Fault Tolerance) โดยเครื่องที่จะนำมาทำเป็นเซิร์ฟเวอร์อาจเป็นคอมพิวเตอร์แบบเมนเฟรม มินิคอมพิวเตอร์ หรือไมโครคอมพิวเตอร์ก็ได้

[2] Dynamic IP หรือ Public IP จะได้รับมาตอนที่เราเชื่อมต่ออินเตอร์เน็ต ผู้ให้บริการเครือข่ายอินเตอร์เน็ต หรือ ISP (Internet Service Provider) จะเป็นผู้แจก IP Address ให้กับเครื่องเรา


*-*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./81.md)