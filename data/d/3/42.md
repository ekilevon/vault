##บทที่ 242 : รายการสะท้านโลก!
จบรายการ!

ทั่วทั้งห้องส่งพลันเงียบกริบ!

จางเย่เหงื่อแตกพลั่ก นึกในใจว่ารายการของพี่ชายคนนี้ห่วยแตกขนาดนั้นเชียว? รายการจบแล้ว พวกนายจะยังไงก็ควรตอบสนองกันหน่อยจริงไหม?

ทว่าสองวินาทีให้หลัง ผู้ชมคนหนึ่งผุดลุกขึ้นยืนจากที่นั่งอย่างฉับพลัน! เขาปรบมือสุดแรงเกิดอย่างเอาเป็นเอาตายคล้ายจะใช้กำลังทั้งหมดที่มี!

คนที่สอง!

คนที่สิบ!

เพียงพริบตาเดียว!

ผู้ชมนับร้อยคนล้วนลุกขึ้นยืนหมด! หลายคนไม่รู้จะบรรยายเป็นคำพูดถึงความรู้สึกและความประทับใจได้อย่างไร จึงได้แต่ใช้เสียงปรบมือส่งผ่านความรู้สึกเหล่านี้ให้จางเย่ มีบางคนปรบมือจนสองมือแดงก่ำ ทั้งอย่างนั้นก็ไม่หยุดมือหรือลดแรงลง ยังคงยืนปรบมือต่อไปอย่างควบคุมตัวเองไม่ได้! ทุกคนต่างไม่ขยับ ไม่มีใครเดินออก แต่ยืนอยู่กับที่ปรบมือไม่หยุด!

จางเย่รีบพูด "ขอบคุณทุกคนครับ ขอบคุณมาก พอแล้วๆ ขอเชิญทุกคนออกไปตามการนำของทีมงานได้เลยครับ" ประนมสองมือให้กับทุกคนเพื่อเป็นการขอบคุณ

ป้าบๆ!

ป้าบๆๆ!

เสียงปรบมือดังกระหึ่มต่อเนื่องไม่หยุด!

ไม่มีใครยอมออกไป บางคนปรบมือต่อ บ้างเป่าปากหวีดหวิว บ้างตะโกนชื่อจางเย่อย่างตื่นเต้น! ตะโกนซ้ำแล้วซ้ำเล่า!

จางเย่เองก็ประทับใจอย่างยิ่ง รู้สึกหวั่นไหวกับภาพที่เห็นตรงหน้า เขารู้แล้วว่าความยากลำบากตลอดหลายวันนี้ไม่ได้เสียเปล่า! และการโหมงานตลอดหลายวันมานี้ได้ให้ผลลัพธ์กลับมาแล้ว! ผู้ชม -- กลุ่มคนที่น่ารักที่สุด พวกเขาไม่เหมือนหัวหน้าบางคนที่ถึงแม้ว่าคุณจะทำอะไรไว้มากแค่ไหนทุ่มเทลงไปมากเท่าไรก็ยังไม่แน่ว่าจะเห็นความดีของคุณ พวกเขาไม่เหมือนกับเหล่าเพื่อนร่วมงานที่อะไรก็ต้องนึกถึงผลได้ผลเสีย ทั้งไม่เหมือนกับพวกผู้เชี่ยวชาญที่บอกว่าคุณใช้ได้คุณก็ใช้ได้ บอกว่าคุณห่วยก็แปลว่าใช้ไม่ได้ ในขณะที่ผู้ชม--- พวกเขาคือกลุ่มคนแสนน่ารักที่ขอเพียงแค่คุณใส่ความจริงใจเติมความจริงจังลงไป ผลิตผลงานที่ดีออกมาให้พวกเขาได้ พวกเขาก็จะคืนเสียงชื่นชมกลับมาให้กับคุณ!

หนึ่งนาทีแล้ว

เสียงปรบมือยังคงดังเกรียวกราวจนหูอื้อ!

จางเย่รีบกล่าวซ้ำ "ขอบคุณครับทุกคน ขอเชิญครับ ขอเชิญกลับได้เลย!"

ทีมงานเตรียมพร้อมแล้วที่จะพากลุ่มผู้ชมออกจากห้อง ติดตรงที่ไม่มีใครยอมไป ทุกคนยังคงยืนมอบเสียงปรบมือที่จริงใจที่สุดให้กับเขา!

"อาจารย์จางเย่!"

"เรารักคุณ!"

"คุณยอดเยี่ยมมาก! ยอดเยี่ยมจริงๆ!"

"ที่แท้นี่คือทอล์คโชว์!"

"สมบูรณ์แบบ! รายการที่สมบูรณ์แบบ!"

ทุกคนส่งเสียงร่ำร้อง!

จางเย่ที่อยู่บนเวทีไม่รู้แล้วว่าตัวเองพูดขอบคุณออกไปกี่ครั้ง "ขอบคุณครับ ขอบคุณครับ!"

ชายหนุ่มมองไปเห็นเฝิงกุ้ยฉิน หวังสยง และบรรดาผู้บริหารของบริษัทที่พากันยืนยิ้มปรบมือไม่หยุด!

ต่งซานซาน อาเชียน เสียวอวี่ หวังเป้ย จางหาน และเหล่าเพื่อนร่วมงานก็เหมือนกัน!

หลายครั้งที่จางเย่คิดจะตอบสนองต่อเสียงโห่ร้อง แต่ไม่ได้ทำ ชายหนุ่มเพียงคลี่ยิ้มเจื่อนๆ

พวกผู้ชมโห่ร้องอยู่สิบกว่านาที ปรบมือจนเหนื่อยกว่าจะยอมเข้าแถวออกจากห้องส่งหมายเลขเจ็ดตามการชี้นำของทีมงานไป มีคนไม่น้อยที่พุ่งตรงมาหน้าเวที ขอให้จางเย่เซ็นชื่อ ขอถ่ายรูปร่วมกับเขา แน่นอนว่าจางเย่ต้องไม่ปฏิเสธ ตอบรับคำขอของทุกคน ไม่อย่างนั้นแล้วก็ไม่รู้ว่าผู้ชมเหล่านี้จะยอมออกไปเมื่อไร

เหตุการณ์เช่นนี้ไม่เคยเกิดขึ้นมาก่อนในสถานีเหวยหว่อ พวกเขาทำรายการออนไลน์มาตั้งหลายปี ถ่ายรายการน้อยใหญ่มานับร้อย ทว่าไม่เคยมีแม้แต่ครั้งเดียวที่ผู้ชมในห้องอัดจะประทับใจถึงขนาดนี้! เหตุการณ์นี้หายากจริงๆ!


……


ส่งพวกผู้ชมเสร็จแล้ว

จางเย่ลากเก้าอี้มาหย่อนก้นลงนั่งทันที พูดติดต่อกันอยู่ครึ่งชั่วโมงไม่หยุด เขาเหนื่อยจนรากเลือดจริงๆ การอัดรายการไม่เหมือนกับการสนทนาทั่วไปที่ต่อให้คุยเล่นกับเพื่อนฝูงสักสองสามชั่วโมงก็ไม่เป็นไร ในขณะที่การทำรายการไม่สามารถพูดเรื่อยเปื่อยเช่นนั้นได้ เพราะในหัวต้องครุ่นคิดจัดลำดับและปรับเปลี่ยนคำพูดไม่หยุด ยิ่งไม่ต้องพูดถึงว่าจะมีใครช่วย ตั้งแต่ต้นจนจบมีเพียงจางเย่คนเดียวที่พ่นคำพูดออกมาทั้งหมด แน่นอนว่าต้องใช้พลังงานไปมหาศาล แค่เห็นสภาพของจางเย่ตอนนี้ก็รู้ได้ทันที หน้าผากกับแผ่นหลังชุ่มไปด้วยเหงื่อ แน่นอนว่าสาเหตุส่วนหนึ่งมาจากการที่ต้องยืนอยู่ใต้แสงไฟจัดๆ เป็นเวลานาน

"อาจารย์จาง" ทีมงานหญิงคนหนึ่งรีบหยิบขวดน้ำแร่มาให้ "คุณดื่มน้ำก่อนดีกว่าค่ะ พักหน่อยนะ ลำบากคุณแล้วค่ะ"

"ขอบคุณครับ" จางเย่บิดเปิดฝาขวด ดื่มน้ำอึกๆ จนหมดขวด

สุดท้ายยังไม่พอ ทีมฉากอีกคนเห็นดังนั้นเลยหยิบมาให้อีกขวด

จางเย่ดื่มน้ำจากขวดที่สองไปครึ่งขวดถึงค่อยถอนหายใจโล่ง ดูผ่อนคลายขึ้นเล็กน้อย แต่ยังหยุดพักไม่ได้ ชายหนุ่มลุกขึ้นกล่าวทั้งที่เสียงแหบแห้ง "ลำบากทุกคนแล้วครับ"

เจ๊สี่ปรี่เข้ามา ไม่พูดพล่ามอะไรก็ยกกำปั้นทุบหน้าอกของจางเย่เบาๆ หนึ่งที "คุณนี่สำคัญจริงๆ[1] เชียว! นี่คือทอล์คโชว์ที่คุณบอกสินะ ตอนแรกฉันคิดว่าเป็นแค่รายการตลกซะอีก! กลายเป็นว่าไม่ใช่แค่ตลกทั่วไป! มีการเอามาผูกกับสถานการณ์ปัจจุบันด้วย! มุกแต่ละมุกก็ฉลาดล้ำ! คุณนี่มันจริงๆ เลย! ในหัวมีอะไรอยู่กันแน่คะ!"

จางเย่ตอบกลับยิ้มๆ "ผมไม่ได้บอกว่าเป็นรายการตลกสักหน่อยนี่?"

"แต่ทุกคนคิดอย่างนั้นนี่!" เจ๊สี่กลั้วหัวเราะ

เฝิงกุ้ยฉิน หวังสยง และผู้บริหารอีกสามคนยืนปรึกษากันอยู่เงียบๆ สุดท้าย หวังสยงเดินยิ้มกริ่มเข้ามาหา "อาจารย์จางน้อย"

ก่อนหน้านี้เขาเรียก ‘จางน้อย’ แต่ตอนนี้กลับเพิ่มคำว่า ‘อาจารย์’ ให้ด้วย

จางเย่รีบหันไปหา "หัวหน้าหวัง"

หวังสยงกล่าว "เมื่อกี้พวกเราคุยกันแล้ว ไม่ต้องรอถึงวันจันทร์ คืนวันอาทิตย์นี้จะออกอากาศรายการคุณตอนสองทุ่มเลย! นี่คือเวลาไพรม์ไทม์[2]ของสถานีเรา หัวหน้าเฝิงยกเวลาช่วงนั้นให้เธอแล้ว ส่วนรายการอื่นจะเลื่อนออกไป"

จางเย่อุทาน "แบบนี้จะดีเหรอครับ? ผมเป็นหน้าใหม่ ไม่ใช่..."

หวังสยงโบกปัด "ไม่ต้องถ่อมตัวน่า เหอๆ ไพรม์ไทม์สุดสัปดาห์ ไม่มีรายการไหนเหมาะยิ่งกว่ารายการเธออีกแล้ว! ผู้บริหารลงความเห็นแล้ว เพราะงั้นเก็บความเห็นเธอไว้เถอะ"

จางเย่ยังจะมีความเห็นอะไรได้อีก เขาเองก็หวังไว้อยู่ ออกอากาศวันอาทิตย์ ทั้งยังเป็นช่วงไพรม์ไทม์ตอนสองทุ่มด้วย เทียบกับการออกอากาศวันจันทร์ไม่ได้เลย! "ขอบคุณครับหัวหน้า!"

เฝิงกุ้ยฉินมองเขาพร้อมกลั้วหัวเราะ "ไม่ต้องขอบคุณพวกเราหรอก นี่เป็นความพยายามของตัวเธอเอง เมื่อหลายวันก่อนตอนที่เธอนำเสนอรายการนี้ ผู้บริหารระดับสูงหลายคนรวมถึงฉันด้วย ไม่มีใครเห็นด้วยกับรายการใหม่ของเธอทั้งนั้น ทอล์คโชว์คืออะไร? ทอล์คโชว์เป็นอย่างไร? ไม่เห็นเคยได้ยินมาก่อนเลย ดังนั้นพวกเราถึงได้มีความเห็นเอนเอียงไปบ้าง แต่วันนี้เธอทำให้พวกเราได้เห็นแล้วว่าทอล์คโชว์คืออะไร พูดตรงๆ นะ ตอนที่ฟังรายการเธอ พวกเรานี่อึ้งไปเลย ฉันเชื่อว่าทุกคนในห้องอัดก็คงตื่นตะลึงและทึ่งกันหมด ก่อนหน้านี้เธอบอกว่ารายการเธอไม่มีปัญหาสินะ? และความจริงพิสูจน์แล้วว่าเธอเป็นฝ่ายถูก เธอจำคำพูดที่เธอบอกกับพวกเราตอนแรกได้ไหม?"

จางเย่หัวเราะเขินๆ "แค่พูดเพ้อเจ้อเองครับ"

เฝิงกุ้ยฉินกล่าวยิ้มๆ "ไม่เลย มันไม่ใช่คำพูดเหลวไหลนะ เธอบอกว่าพวกเราไม่สามารถปฏิเสธจิตสำนึกขั้นพื้นฐานของศิลปินได้ --- ตอนนี้นึกๆ ดู ก็เป็นอย่างนั้นจริงๆ"

จางเย่รีบพูด "ไม่ใช่อย่างนั้นครับ ผมปากพล่อยไปเอง นิสัยผมค่อนข้างขี้รำคาญ เพราะอย่างนั้นจึง...ถ้ามีอะไรที่ทำให้ไม่พอใจก็ขอให้ทุกคนอย่าถือสาเลยครับ"

หวังสยงอารมณ์ดี หัวเราะฮ่าๆ กล่าว "ถ้าพวกเราโดนหยามแล้วสามารถผลิตรายการดีๆ อย่าง ‘จางเย่ทอล์คโชว์’ ขึ้นมาได้ล่ะก็ พวกเราจะรีบให้โดนหยามทุกวันเลย!"

เฝิงกุ้ยฉินกล่าว "พวกเราเพิ่งจะพูดคุยกัน เห็นว่ารายการใหม่ของเธอเป็นไปในทางที่ดี ไม่ต้องรอดูยอดวิวของตอนแรกหรอก รายการแบบนี้ถ้ายอดวิวน้อยกว่าห้าแสนก็เป็นเรื่องโจ๊กคับฟ้าแล้ว ยอดวิวต้องเกินห้าแสนแน่นอน ตอนนี้มีแค่เรื่องที่ว่าจะมากน้อยแค่ไหน อืม.. เธอเตรียมถ่ายรายการตอนที่สองได้เลย ต่อไปทุกคืนวันเสาร์ - อาทิตย์ตอนสองทุ่ม ให้เป็นเวลาของรายการ ‘จางเย่ทอล์คโชว์’ พวกเราจะมอบช่วงเวลาและทรัพยากรที่ดีที่สุดของสถานี IPTV ให้กับเธอ จางน้อย อย่าทำให้ทุกคนผิดหวังล่ะ"

จางเย่ตอบรับหนักแน่น "แน่นอนครับ"

ปีนี้สถานีโทรทัศน์เหวยหว่อต้องเผชิญกับความยากลำบาก แต่ละก้าวช่างยากเย็นเหลือเกิน หลายรายการดำเนินการต่อไม่ได้ รายการที่ก่อนนี้เคยดีกลับถดถอยลง เสียฐานผู้ชมไปจำนวนมาก เป็นเพราะก่อนหน้านี้พึ่งพารายการสัมภาษณ์ดารารายการหนึ่งซึ่งสามารถดึงยอดวิวไปได้ถึงหกเจ็ดแสนวิว นับว่าเป็นรายการที่ดีไม่น้อย แต่ว่าคุณภาพยิ่งมายิ่งถดถอย นี่คือเหตุผลว่าทำไมเหวยหว่อถึงได้ดึงตัวพิธีกรรายการออนไลน์เข้ามาเป็นจำนวนมาก พวกเขาหวังว่ารายการใหม่ๆ จะช่วยเพิ่มความสดใหม่ให้สถานีโทรทัศน์ของพวกเขาได้ ต่งซานซานกับรายการใหม่ของเธอก็ได้รับความคาดหวังจากบรรดาผู้บริหาร ในขณะที่รายการของจางเย่ ทุกคนกลับไม่คาดหวังอะไร ทว่าเมื่อได้เห็นการอัดรายการในวันนี้ ‘จางเย่ทอล์คโชว์’ กลับสร้างความแตกตื่นระคนยินดีอย่างใหญ่หลวงให้แก่ทุกคนเกินคาด! ความรู้สึกเช่นนี้ฉายชัดบนสีหน้าทั้งหมด!

นี่คือทอล์คโชว์

แค่คนเดียวใช้หนึ่งปากที่ธรรมดาทั่วไป แต่สามารถพูดจนดอกบัวบาน[3]ออกมาได้! และสร้างรายการพันธุ์ใหม่ขึ้นมาบนโลก!

สำหรับในประเทศแล้ว จะเป็นรายการแสดงความสามารถก็ดี จะเป็นรายการแข่งร้องเพลงก็ด้วย หรือแม้แต่รายการบันเทิงที่ดังๆ พวกนั้น ความจริงล้วนลอกเลียนมาจากรายการโทรทัศน์ของต่างประเทศ หรือซื้อลิขสิทธ์รายการกันเป็นส่วนใหญ่ ส่วนที่เป็นรายการในประเทศมีเพียงน้อยนิด และยิ่งน้อยเข้าไปอีกที่มีเชิดหน้าชูตาได้! เป็นเรื่องที่พูดง่ายแต่ทำยาก เพราะในประเทศมีหน่วยงาน ‘วิเศษ’ ที่ชื่อว่าคณะกรรมการควบคุมดูแลข่าวสารและรายการโทรทัศน์วิทยุ (SARFT) รูปแบบรายการและการแสดงจำนวนมากต้องอยู่ภายใต้การควบคุมตรวจสอบอย่างเข้มงวด อย่างรายการดังๆ จากต่างประเทศจำนวนมาก ถ้าจะเอามาฉายในประเทศ ต้องผ่านการตรวจสอบนี่ก่อน ซึ่งทำให้ความคิดสร้างสรรค์ของรายการในประเทศเป็นไปอย่างจำกัด ได้แต่กัดแทะกินเศษเหลือจากชาวต่างชาติจนแทบจะตายกันไปข้าง

แต่ตอนนี้!

แต่วันนี้!

‘จางเย่ทอล์คโชว์’ ออกอากาศแล้วโว้ย!

นี่คือรายการรูปแบบใหม่ที่ไม่เคยมีที่ไหนมาก่อนบนโลก ทั้งในและนอกประเทศ! ผู้บริหารของบริษัทเหวยหว่อหลายคนถึงกับเปิดปากชม การที่จางเย่สร้างรายการประเภทนี้ขึ้น ไม่เพียงสะเทือนประเทศ แต่ถึงกับสะท้านโลกได้!

ทอล์คโชว์?

ทอล์คโชว์ที่ยอดเยี่ยม!

นี่คือรายการที่พวกเขาต้องการ!



===============================

[1] สำคัญ คือ โดดเด่น มีความเป็นเอกลักษณ์ เป็นภาษาหนังสือเก่า

[2] ไพรม์ไทม์ คือ ช่วงเวลาที่มีผู้ชมสูงสุด

[3] พูดจนดอกบัวบาน คือ พูดได้ดีจนเหมือนเป็นเรื่องมหัศจรรย์
*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./43.md)