##บทที่ 223 : นี่เหรอจางเย่ในตำนาน?
บ้านใหม่

วันใหม่

บรรยากาศใหม่

ตอนเช้า แสงแดดสาดส่องพาดผ่านหน้าต่างบานกว้างเข้ามา บ้านใหม่นี้แสงลอดได้ดี แม้ว่าม่านจะยังปิดอยู่แต่ห้องก็ยังสว่างไสว ทั้งสถานที่ก็ตกแต่งไว้เรียบร้อยสวยงาม หลังจากเซ็นสัญญาไปเมื่อคืน จางเย่ก็ย้ายเข้ามาทันที พอปูเบาะนอน ใส่ปลอกหมอนที่เขาซื้อมาแล้ว เขาก็หลับยาวยันเช้า

ถึงเวลาตื่นแล้ว

จางเย่หรี่ตาเพลิดเพลินกับแสงยามเช้า คลานลงจากเตียงนุ่มไปแปรงฟัน หลังออกจากห้องน้ำก็ตื่นเต็มตา เสียงโทรศัพท์ของเขาพลันดังขึ้นที่ห้องรับแขก

“สวัสดีครับ อาจารย์จาง”

“สวัสดีครับ ไม่ทราบว่าคุณคือ?”

“ผมมาจากแผนกบุคคลบริษัทเหวยหว่อ เรื่องเครื่องบินเรียบร้อยดีไหมครับ?

“เรียบร้อยดีครับ ขอโทษที่ช้าไปวันหนึ่ง ไม่ทราบว่าผมไปตอนนี้เลยได้ไหม?”

“โอเค อย่างนั้นพวกเรานัดเวลากันดีกว่า อีกหนึ่งชั่วโมงเป็นไงครับ? เดี๋ยวผมจะรอคุณอยู่ที่ล็อบบี้ของบริษัท”

“ได้ครับ อีกหนึ่งชั่วโมงผมจะไปอยู่ที่นั่นแน่นอน งั้นคุยกันตอนเจอนะครับ”

หลังจากหวีผมให้เรียบร้อย จางเย่มองกระจกอย่างพอใจ จากนั้นหยิบกระเป๋าเดินออกจากบ้าน เขาโบกแท็กซี่แล้วมุ่งหน้าไปยังบริษัทซึ่งตั้งอยู่ไม่ไกล ใช้เวลาเพียงแค่ 20 นาทีเท่านั้นก็ถึงทั้งที่รถติดอยู่บ้าง



……



บริษัทเหวยหว่อ

แม้ไม่ได้ตั้งอยู่บนถนนสายหลัก แต่ก็อยู่หลังศูนย์การค้า

อาคารไม่สูงมากนัก มีแค่สี่หรือห้าชั้นเท่านั้นเอง แต่ละชั้นค่อนข้างกินพื้นที่เป็นบริเวณกว้างเลยทีเดียว

ลงจากแท็กซี่ เขาก็เห็นตึกใหญ่ของบริษัททันที จางเย่คิดว่าความแข็งแกร่งของบริษัทไม่เลวเลย แม้จะเทียบกับบริษัทอินเทอร์เน็ตใหญ่ๆ ไม่ได้เลยก็ตามที แต่ถ้าเอาไปเทียบกับเว็บทีวีอื่นๆ แล้ว บอกได้เลยว่าที่นี่มีมูลค่าบริษัทเป็นอันดับต้นๆ

จางเย่มองเข้าไปข้างในแต่ไม่เห็นใครเลย จึงเดินไปหาแผนกต้อนรับหวังจะถามอะไรสักหน่อย

แต่ว่ามีคนที่จำเขาได้เสียก่อน คนนั้นยื่นมือออกมาพร้อมรอยยิ้ม เป็นคนหนุ่มอายุประมาณยี่สิบปี น่าจะอายุพอๆ กันกับจางเย่ หน้าตาดูธรรมดา “คุณน่าจะเป็นอาจารย์จางใช่ไหมครับ? หึๆ พวกเราเคยคุยกันทางโทรศัพท์มาก่อน สวัสดี ยินดีต้อนรับครับ”

จางเย่ยื่นมือจับตอบ “สวัสดีครับ”

“ขึ้นไปชั้นบนกันดีกว่า เดี๋ยวผมพาชมรอบๆ ก่อน” ชายหนุ่มกล่าว

“ครับ ขอรบกวนด้วยครับ” จางเย่เดินตามเขาไป

บนทางเดิน ชายหนุ่มแนะนำข้อมูลทั่วไปของสถานที่ แผนกต่างๆ และสถานการณ์โดยรวมของบริษัท ท้ายที่สุดเขาพาจางเย่มาหยุดหน้าออฟฟิศของผู้บริหาร

เขาเคาะประตู

เสียงเชิญดังมาจากข้างใน เป็นเสียงผู้หญิง

ชายหนุ่มเข้าไปข้างในก่อนจะแนะนำ “รองประธานเฝิงครับ นี่คืออาจารย์จาง ผมพาเขามาแล้วครับ” จากนั้นเขาหันหน้ามาหาจางเย่ “นี่เป็นรองประธานของบริษัทเราครับ และควบตำแหน่งเป็นผู้อำนวยการของแผนกเว็บทีวีด้วย”

เฝิงกุ้ยฉินยื่นมือออกมา “ฉันรอพบคุณมาหลายวันแล้ว สวัสดีนะจางน้อย”

จางเย่ก็รีบเดินเข้าไปยกสองมือขึ้นจับ “สวัสดีเช่นกันครับรองประธานเฝิง ผมค่อนข้างใหม่กับที่นี่แล้วก็เป็นครั้งแรกที่ติดต่อกับเว็บทีวีด้วย ยังไงก็ขอฝากเนื้อฝากตัวด้วยนะครับ” เขารู้ว่าผู้หญิงคนนี้จะเป็นหัวหน้าโดยตรงของเขา เธอเป็นถึงหัวหน้าใหญ่ของแผนกเว็บทีวี ดังนั้นเธอน่าจะเป็นคนตัดสินใจทุกอย่างด้วย

เฝิงกุ้ยฉินดูเหมือนจะอายุประมาณสี่สิบ เธอไม่ใช่คนสวยมากมายอะไร แต่ดูเป็นคนมีมนุษยสัมพันธ์ดีคนหนึ่ง หน้าตาเธอเหมือนเพื่อนบ้านรุ่นแม่จริงๆ “เสี่ยวซุน เธอไปแผนกกฎหมายแล้วหยิบสัญญาของจางน้อยให้หน่อยสิ” ชายหนุ่มรับคำ แล้วเดินออกไป

เฝิงกุ้ยฉินผายมือ “เชิญนั่ง”

จางเย่นั่งลงอย่างไม่เกรงใจ หยิบเรซูเม่ออกมาส่งให้ “นี่เรซูเม่ของผมครับ”

เฝิงกุ้ยฉินยิ้ม “ไม่จำเป็นหรอก เพราะบริษัทของเราตั้งใจเชิญคุณมาที่นี่ พวกเราจึงรู้ดีเกี่ยวกับคุณสมบัติและผลงานของคุณอยู่แล้ว รอบนี้พวกเราได้จ้างพิธีกรอินเทอร์เน็ตไม่กี่คนตามแผนรายการที่วางไว้ พวกเขาถูกเลือกโดยประธานเหวยที่อยู่เบื้องบนซึ่งเป็นคนจัดการด้วยตัวเองน่ะ พวกเราได้ดูรายการของคุณแล้วนะ จะเรียกว่าฉันไม่ได้เป็นคนอื่นคนไกลกับงานของคุณเลยก็ว่าได้ กลับกัน เป็นคุณเสียเองที่ยังไม่ค่อยรู้อะไรเกี่ยวกับบริษัทเรามากนัก งั้นฉันจะแนะนำให้คุณสั้นๆ แล้วกัน บริษัทของเราเป็นเจ้าแรกๆ ที่ได้รับใบอนุญาตเป็นบริษัทเว็บทีวี แม้ว่าวงการเว็บทีวีนั้นเติบโตมาอย่างก้าวกระโดดในไม่กี่ปีมานี้ แต่ก็มีบริษัทที่ได้รับใบอนุญาตด้วยเหมือนกัน กระทั่งบางสถานีโทรทัศน์ยังได้ทำเว็บไซต์ขึ้นมาเพราะพวกนั้นต้องการส่วนแบ่งตลาด นอกจากนี้ วงการนี้ยังมีการแข่งขันที่สูงมากจนพูดได้ว่ากำลังจะถึงจุดเดือด………..”

จางเย่ฟังอย่างตั้งใจ

“เว็บทีวีมีมาไม่นานนัก ดังนั้นวงการนี้เลยยังใหม่ไม่น้อยเลย เพราะอย่างนั้นจึงมีที่ว่างให้พัฒนาได้อีก แม้ว่ามันจะดูเหมือนว่าเราพยายามรวมหลายๆ รายการบันเทิงเข้าด้วยกันก็เถอะ แต่ความเป็นจริงมันไม่ง่ายขนาดนั้นน่ะสิ เนื่องจากความอิสระและเนื้อหารายการที่ต่างกันออกไป ในแง่ของทรัพยากรแล้ว มันไม่เหมือนกับหนึ่งบวกหนึ่งเท่ากับสองเลย บางครั้งมันเท่ากับสามเลยยังได้ แล้วยังมีการหักรายได้และภาษีให้กับประเทศอีกด้วย…..” เฝิงกุ้ยฉินเป็นนักพูดที่ไม่เลวเลย จากจุดสำคัญยันเรื่องพื้นๆ เธอแนะนำได้อย่างชัดเจนแจ่มแจ้งแถลงไข

จางเย่ยังคงฟังอย่างตั้งใจ แน่นอนว่าเขาแค่พยายามจะเข้าใจเรื่องพวกนี้ไว้บ้าง เขาไม่มีทางจะได้รับผิดชอบหรือจะต้องสนใจเรื่องความนิยมหรือกลยุทธ์พวกนี้อยู่แล้ว ถึงวงการนี้จะทั้งซับซ้อนวุ่นวายและการแข่งขันสูงลิ่ว แต่จางเย่ก็ไม่สนใจ แรงผลักดันของเขาไม่ได้อยู่ที่ตัววงการ หรือสนใจว่าสามารถเพิ่มยอดคลิกของเว็บทีวีได้หรือไม่ สิ่งที่เขาต้องการคือทำรายการให้ดี และทำให้มันดังระเบิดเท่านั้นเอง! ความคิดของเขากำลังจดจ่ออยู่ที่รูปแบบของเว็บทีวีอันคุ้นเคยในโลกของเขา ต่อให้เฝิงกุ้ยฉินจะบอกว่าเว็บทีวีต่างกับการทำรายการโทรทัศน์ แต่สำหรับจางเย่แล้ว พวกมันคือสิ่งเดียวกัน

ทั้งหมดที่เขาต้องการคือจัดการเรื่องช่วงเวลา ทีนี้จางเย่ก็จะได้ทำรายการ ออกอากาศ และดึงดูดผู้ชม

มันไม่ใช่เรื่องสลับซับซ้อนอะไรมากมาย ออกจะง่ายดายเสียด้วยซ้ำ ทำเป็นวีดีโอตอนๆ ก็ได้ หรือทำเป็นรายการโทรทัศน์ออกอากาศยังได้เลย อย่างไรเสียหลักการพื้นฐานก็เหมือนๆ กันอยู่ดี

สัญญาจ้างมาถึงแล้ว

“ลองอ่านก่อนสิ” เฝิงกุ้ยฉินกล่าว

จางเย่พลิกอ่าน มันไม่มีปัญหาอะไร เป็นสัญญาแบบทั่วไป

เฝิงกุ้ยฉินพูดยิ้มๆ “เงินเดือนของพวกเรานี่แล้วแต่ว่าพนักงานแต่ละคนจะเรียกเท่าไรเลย นั่นเป็นแค่เงินเดือนเบื้องต้นนะ ส่วนโบนัสและสิทธิประโยชน์อื่นๆ ก็เป็นไปตามมาตรฐาน”

จางเย่กะพริบตาปริบๆ “ผมตัดสินใจเองได้งั้นเหรอครับ?”

ก่อนหน้านี้วิคตอเรียได้แจ้งไว้ตอนที่เธอเชิญเขามาร่วมงานด้วยทางโทรศัพท์

จางเย่รู้ดีว่านี่ไม่เป็นความจริงเสียทั้งหมด อย่างไรก็ต้องมีกฎเกณฑ์บ้างอยู่แล้ว คุณจะขอเงินเดือน 100,000 หยวน ก็คงเป็นไม่ได้ใช่ไหมล่ะ? คงแปลกมากถ้าพวกเขาไม่เตะโด่งคุณออกจากหน้าต่าง ดังนั้นจางเย่จึงไม่ได้เรียกเงินอย่างไร้สติ “ผมคิดว่าเงินเดือนคงประมาณ…..20,000 หยวน?”

เฝิงกุ้ยฉินคิดเล็กน้อยก่อนพยักหน้า “ได้”

อย่างไรก็ตามจางเย่ไม่ได้โด่งดังนักในวงการพิธีกร เขาเป็นแค่พิธีกรธรรมดาในช่องยอดนิยมของโทรทัศน์ท้องถิ่น คงไม่ถูกนักถ้าจะเรียกเงินสูงเกินไป

หลังจากทุกอย่างตกลงกันเรียบร้อย จางเย่ก็เซ็นสัญญา

เฝิงกุ้ยฉินกล่าว “ใช้เวลาหลายวันนี่ทำความคุ้นเคยกับสภาพแวดล้อมและเรียนรู้งานไปก่อนนะ ยิ่งพร้อมมากเท่าไรงานยิ่งเดินหน้ามากเท่านั้น พวกเราจะเริ่มทำงานหลังจากคุณคุ้นชินกับที่นี่แล้ว ช่องเว็บทีวีของพวกเราค่อนข้างให้ความอิสระไม่น้อย คุณสามารถวางแผนด้วยตัวเองหรือคุยกับผู้เชี่ยวชาญด้านการวางแผนรายการของแผนกได้ แน่นอนว่าถึงจะมีอิสระขนาดไหน รายการก็ยังต้องผ่านมือบรรดาหัวหน้าอยู่ดี หลังพวกเขาตรวจสอบเรียบร้อย เวลาเผยแพร่ก็จะถูกจัดสรรบนเว็บทีวีเอง ขอเพียงคุณภาพต้องผ่าน”

จางเย่เซ็นเสร็จเรียบร้อย “ครับ”

“ดีล่ะ อย่างนั้นก็ยินดีต้อนรับคุณสู่ที่นี่นะ” เฝิงกุ้ยฉินกล่าวต่อ “เธอสามารถเริ่มงานได้เลยวันนี้ แล้วก็ไปรายงานตัวที่แผนกเว็บทีวีด้วยล่ะ” เธอโทรหาใครสักคนให้ไปส่งจางเย่ที่นั่น

คนที่มารับชื่อหวังสยง เป็นชายวัยกลางคน เขาเป็นหนึ่งในรองผู้บริหารของแผนกเว็บทีวี นอกจากนี้เขายังเป็นหัวหน้าของจางเย่อีกด้วย เขาดูเหมือนจะสนใจจางเย่มาก เพราะถึงขนาดกวาดตาสำรวจจางเย่ตอนที่เดินเข้ามา น่าจะได้ยินเรื่องการปล้นเครื่องบินแล้วแน่นอน ดังนั้นเขาคงต้องการอยากรู้ว่าจางเย่เป็นคนแบบไหน ถึงอย่างนั้นไม่ว่าจะมองท่าทางหรือรูปร่าง จางเย่ก็ไม่ต่างจากคนทั่วไปเลย นอกจากดวงตาของจางเย่ที่เปล่งประกายวิบวับและเสียงที่ทรงเสน่ห์น่าดึงดูด ที่เหลือเขาช่างดูธรรมดาดาษดื่นไปเสียหมดไม่ว่าจะมองมุมไหนๆ อย่างกับว่าถ้าไปสุ่มหยิบคนอื่นมาจากท้องถนนยังจะดูดีกว่าเขาเสียอีก

“หัวหน้าหวัง” จางเย่กล่าวอย่างนอบน้อม

หวังสยงตบลงบนบ่าจางเย่ “ไปกันเถอะ” พวกเขาทั้งสองคนเดินลงไปชั้นล่าง เขาพูด “ออฟฟิศของเว็บทีวีอยู่ที่ชั้นหนึ่งนะ ห้องอัดก็อยู่ชั้นหนึ่งเหมือนกัน มันเป็นแผนกที่ใหญ่ที่สุดของบริษัทเรา ทีมของรายการต่างๆ จะอยู่แยกกันไป แต่ถ้ามีอะไร เธอก็ไปหาทุกคนได้เสมอ ออฟฟิศของฉันก็อยู่ชั้นเดียวกับเธอแหละ”

ที่หัวมุมทางลงบันได

ตามทางเดินเล็กแคบเป็นผนังกระจกใส มีโต๊ะทำงานอยู่อย่างหนาตาข้างในนั้น แค่มองก็เห็นคนประมาณ 140 ถึง 150 คนในแผนก ข้างนอกเป็นส่วนบริการลูกค้า มีพนักงานกว่าสิบคนที่ง่วนอยู่กับการรับโทรศัพท์ ที่นี่มีสัดส่วนพื้นที่แยกออกไปอีกเป็นสิบดูจากป้ายที่แขวนห้อยลงมาจากเพดานได้ ชื่อรายการถูกเขียนไว้บนป้ายพวกนั้น แน่นอนว่าเป็นพื้นที่สำหรับทีมของแต่ละรายการ นอกจากห้องของหัวหน้าและห้องประชุมแล้ว ก็ไม่มีพื้นที่ที่ปิดกั้นในออฟฟิศแห่งนี้เลย โต๊ะทุกตัวล้วนเชื่อมต่อกันหมด ทุกอย่างถูกเห็นได้เพียงแค่การเหลือบมอง

สภาพแวดล้อมไม่เลว!

ขนาดก็ไม่ได้แย่ไปกว่าสถานีโทรทัศน์!

จางเย่คอยสังเกตการณ์อยู่เงียบๆ ขณะเดินตามหวังสยงเข้าไป

แปะๆ หวังสยงตบมือของตัวเอง “ทุกคนหยุดทำงานสักครึ่งนาทีนะ ให้ฉันแนะนำเพื่อนร่วมงานคนใหม่ก่อน” เขาโอบบ่าจางเย่ “นี่คือจางเย่ เดิมทีเป็นพิธีกรช่องวรรณศิลป์ชื่อดังในเมืองหลวง นับแต่นี้ไป เขาจะเป็นสมาชิกของแผนกเว็บทีวี จะไม่ปรบมือต้อนรับเขาหน่อยเหรอ?”

ทุกคนต่างปรบมือให้รอบหนึ่ง แต่ไม่ค่อยดังมาก

“พิธีกรชื่อดัง?”

“เขากล้าเรียกตัวเองว่าชื่อดัง? เรตติ้งสูงนักหรือไง?”

“เฮ้ ทำไมชื่อจางเย่มันคุ้นๆ นะ?”

“ไอ้หยา! จำได้แล้ว! พิธีกรของช่องวรรณศิลป์นครหลวง? จางเย่? นี่ไม่ใช่วีรบุรุษผู้ปกป้องการปล้นเครื่องบินในข่าวเหรอ? คนที่ขับเครื่องบินนั่นไง!”

“หา? เป็นเขาจริงดิ?”

“ฉิ*! เขามาที่นี่ทำไมเนี่ย?”

“ดูไม่เหมือนเลย เขาเป็นพิธีกรได้ไงเนี่ยทั้งที่หน้าตาธรรมดาขนาดนี้อ่ะนะ?”

บางคนโพล่งขึ้นมา ทุกคนจึงได้ทราบว่าคนๆ นี้เป็นใคร การถกเถียงกันอย่างใหญ่โตจึงปะทุขึ้น!

สองวันมานี้ พวกเขาได้ยินชื่อนี้ไม่ต่ำกว่าหนึ่งครั้งจากข่าวและบนอินเทอร์เน็ต ในหน่วยงานอื่นๆ อาจจะไม่ได้สนใจขนาดนั้น แต่จางเย่เคยเป็นพิธีกรโทรทัศน์มาก่อน ถือได้ว่าเป็นคนที่อยู่ในเส้นทางเดียวกัน สำหรับผู้ที่ขับเครื่องบินพาผู้โดยสารจำนวนมากลงจอดได้อย่างปลอดภัยแล้ว ไม่แปลกเลยที่จะดึงดูดความสนใจได้มากมายขนาดนี้ แน่นอนพวกเขาต่างมีข้อสงสัยในตัวจางเย่

อย่างไรก็ตามยังมีคนที่รู้สึกไม่ชอบใจที่เห็นจางเย่

หวังสยงไม่สนใจและชี้ไปข้างใน “จางน้อย โต๊ะของเธออยู่ตรงนั้นนะ มีที่ว่างอยู่ไม่น้อย เลือกสักที่ที่ชอบเลย”

“ได้ครับ” จางเย่เดินไปพร้อมกับสัมภาระ

หวังสยงไม่ได้พูดอะไรมาก หลังจากถามพนักงานอาวุโสเรื่องสถานการณ์ของวันนี้ เขาก็เดินออกจากออฟฟิศไปห้องของตัวเอง

ทุกคนต่างจ้องมองไปที่จางเย่

นี่หรือคือจางเย่ในตำนาน?

นี่หรือคือเทพเซียนในตำนาน?

นี่เขาดูโคตรธรรมดาไปไหมเนี่ย!?





*-*-*-*-*-*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./24.md)