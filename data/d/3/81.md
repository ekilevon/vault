##บทที่ 281 : โพสต์ตอนประมาณสองทุ่มยี่สิบ
ตอนเช้า

ประตูห้องนอนถูกเคาะจากด้านนอก

ก๊อกๆ “สหายจางตื่นได้แล้ว”

จางเย่รีบปิดโน้ตบุ๊ค “ฉันตื่นตั้งนานแล้วเถอะ”

ประตูเปิดออก ต่งซานซานสวมชุดนอนเดินทอดน่องเข้ามาภายในห้อง “โอ้ ตื่นแล้วรึ? ฉันคิดว่านายจะนอนถึงเที่ยงซะอีก กินข้าวเช้าหรือยัง?”

จางเย่ยิ้มบาง “เกือบสิบโมงแล้ว เป็นมื้อเที่ยงเลยแล้วกัน”

ต่งซานซานรับคำ “ได้ งั้นฉันออกไปจ่ายตลาด ของในตู้เย็นหมดพอดี”

จางเย่เองก็พูดอย่างไม่เกรงใจ “ซื้อหมูสามชั้นตุ๋นมาด้วยนะ ตอนเที่ยงเรามาฉลองกันหน่อย”

“ฉลอง?” ต่งซานซานกล่าวขำๆ “ฉลองที่เราสองคนตกงานอะนะ?”

จางเย่ตอบด้วยความเงียบอย่างคลุมเครือกลับไป เรื่องนี้เขาต้องเก็บเป็นความลับ อย่างไรเสียการใช้เทคโนโลยีอินเทอร์เน็ตบุกรุกคอมพิวเตอร์ของคนอื่น เป็นการกระทำที่ผิดกฎหมาย จะให้ใครรู้ไม่ได้เด็ดขาด สำหรับแฮกเกอร์คนหนึ่ง สิ่งสำคัญที่สุดไม่ใช่เรื่องความสามารถของเทคโนโลยีและการโจมตีว่ามีศักยภาพมากเท่าไร ความจริงสิ่งสำคัญที่สุดคือ การปกป้องและปกปิดตัวตน —— นี่จึงเป็นกฎข้อแรกที่สำคัญของแฮกเกอร์มืออาชีพ

เพื่อนสาวสมัยเรียนออกไปแล้ว

เปิดโน้ตบุ๊ค จางเย่เริ่มแผนการขั้นต่อไป เขารีบเอาข้อมูลและที่อยู่ IP ปลอมมาสมัครแอคเคาท์ใหม่ที่ฟอรั่มขนาดใหญ่แห่งหนึ่ง คิดอยู่นานกว่าจะขึ้นพาดหัวข้างบนว่า ‘หลักฐานและเบื้องหลังที่จางเย่กับต่งซานซานถูกบีบออก!’

เพียงไม่นานเรื่องนี้ก็กลายเป็นชนวนเหตุสร้างความโกลาหลอย่างใหญ่หลวง ฝูงชนต่างเฝ้าติดตาม ทั้งที่เพิ่งปล่อยโพสต์ยังไม่ลงเนื้อหา ก็มีคนไม่น้อยมาคอมเมนต์กันแล้ว

“เบื้องหลัง?”

“จริงหรือเท็จ?”

“หึ มีเบื้องหลังใครมันจะไม่รู้”

“ใช่สิ เห็นชัดๆ ‘จางเย่ทอล์คโชว์’ สอดคล้องตามเงื่อนไขซะด้วย ได้ยินว่า ‘กูรูออนไลน์โชว์’ เมื่อวานก็ถูกระงับการฉายแล้ว? ไม่มีเงื่อนงำเบื้องหลังสิแปลก!”

“เจ้าของโพสต์พูดเรื่องเหลวไหลแน่ๆ!”

“หลักฐาน? ไปได้จากไหน? หลักฐานอะไร?”

“เจ้าของโพสต์ล่ะ? ทำไมไม่อยู่แล้ว? แกล้งล่อให้กดตอบหรือเปล่า?”

“โพสต์เร็วหน่อยสิ มีหลักฐานอะไรก็รีบเลย! รออยู่นะเว้ย!”

จางเย่ใช้วิธีการเหมือนเดิม ใช้เทคโนโลยีอินเทอร์เน็ตปลอมแปลงบ้าง อำพรางบ้าง สมัครแอคเคาท์ใหม่บนบอร์ดเวยป๋อและที่อื่นๆ ที่บรรดาชาวเน็ตรวมตัวกันค่อนข้างหนาแน่น โดยทุกการสมัครจะตั้งชื่อตามที่ตั้งใจไว้เหมือนกันหมด การใช้วิธีเข้าป่วนเช่นนี้ หากถูกเว็บไซต์ตรวจพบ แค่ต้องลบแอคเคาท์ แต่ไม่เป็นไร จางเย่ต้องการใช้เพียงครั้งนี้ครั้งเดียวเท่านั้น ชื่อแอคเคาท์ที่เขาใช้สมัครทุกชื่อเป็นชื่อเดียวกัน ชื่อว่า —— ‘Kevin-Mitnick’

แปลงเป็นภาษาจีนคือ ‘ไคเหวิน หมี่เท่อ’ ที่เลือกเอาชื่อนี้ สำหรับคนในโลกนี้ต้องไม่เข้าใจแน่ เพราะว่าคนๆ นี้เป็นแฮกเกอร์ที่เลื่องชื่อ หรือเป็นที่รู้จักอย่างกว้างขวางในโลกโน้นของจางเย่ เขาถูกกระทรวงยุติธรรมของอเมริกาหมายหัวว่าเป็น ‘อาชญากรทางคอมพิวเตอร์ที่ต้องการตัวอันดับหนึ่งในประวัติศาสตร์!’ ระดับความเก่งกาจของเขาโดดเด่นมาก ที่จางเย่ตั้งชื่อนี้อย่างแรกเลย คือไม่มีใครเข้าใจความหมายนี้ อย่างที่สอง จางเย่ใช้ชื่อนี้เพื่อขีดเส้นความชัดเจนให้กับตัวเอง เพื่อไม่ให้เชื่อมโยงกับอะไรได้ และตั้งใจตั้งชื่อในเน็ตให้เป็น ‘หัวรุนแรง’ แม้ว่าจะยิ่งดูน่าสงสัยเข้าไปอีกก็ตาม สุดท้ายแล้ว การบุกรุกเครือข่ายอินเทอร์เน็ตครั้งนี้ของเขา คนที่ได้รับประโยชน์ก็ไม่ใช่ใครที่ไหนนอกจากเขากบัสหายต่ง จึงยากที่จะเลี่ยงการถูกผู้คนจับตามองได้ ดังนั้นจางเย่เลยคว้าเอาชื่อของแฮกเกอร์เบอร์ 1 อย่าง ‘Kevin-Mitnick’ ในโลกโน้นของเขามาใช้ แถมเป็นภาษาอังกฤษเสียด้วย นับว่าเป็นการหลีกเลี่ยงความน่าสงสัยดีทีเดียว

ชัดเจนว่าจางเย่แค่หวาดระแวงไปเองเท่านั้น เรื่องเล็กๆ น้อยๆ อย่างการบุกรุกนี้ คงไม่ระคายเคืองให้ระบบรักษาความปลอดภัยระดับสูงสนใจนัก ยิ่งกับระดับความสำคัญของหลี่เทาที่มีน้อยแล้วนับเป็นอะไรได้ อีกทั้งไม่ใช่การรุกล้ำฝ่ายความป้องกันของประเทศชาติ จึงไม่ได้ร้ายแรงขนาดนั้น อย่างไรเสียคงต้องระวังไว้หน่อย จางเย่จึงจงใจเบี่ยงเบนความสนใจ สังเกตได้จากรายการของเขา ที่ไม่ว่าใครต่างก็รู้ว่าเขาเป็นคนหัวรุนแรงอนุรักษ์นิยม จึงเป็นไปไม่ได้ที่จะสร้างชื่อกับต่างชาติ

‘เปิดเผยภาพเบื้องหลังของกองเซ็นเซอร์เซี่ยงไฮ้!’

‘มือมืดคู่หนึ่งผู้เป็นตัวการของเบื้องหลัง!’

‘ไม่ดูไม่ใช่ผู้ชาย แอบถ่าย ภาพลับของจางหย่วนฉี!’

‘ช็อตเด็ดต่งซานซาน! ปล่อยเวอร์ชันอันคัตอันเซนเซอร์ของวงใน!’

เจ้าแสบจางเย่ เพียงปล่อยให้เขาได้ลงมือลงไม้ทำเรื่อง กล่าวแบบไม่เกินจริง เขาสามารถทำให้ทั้งประเทศสะเทือนเลื่อนลั่นได้จริง จากแต่ละชื่อของหัวข้อที่ปล่อยออกไปเหล่านี้ ก็รู้ได้ไม่ยาก อย่างหัวข้อพวกนี้ อย่าว่าแต่คนที่สนใจเรื่องที่ SARFT ระงับการออกอากาศรายการในครั้งนี้จริงๆ เลย แม้แต่คนที่ไม่ได้สนใจ ก็ล้วนถูกดึงดูดเข้ามา แต่ละหัวข้อถือว่าสุดๆ!

แต่พวกข้างต้นเหล่านั้นยังไม่นับเป็นอะไรได้

หัวข้ออันหนึ่งที่พีคสุดๆ คือ เนื้อหาที่จางเย่โพสต์โดยการใช้แอคเคาท์ ‘เควิน’ บนสมรภูมิหลักอย่างเวยป๋อ ซึ่งเป็นที่ที่ชาวเน็ตรวมตัวกันค่อนข้างมาก จึงเป็นธรรมดาที่จางเย่ให้ความสำคัญที่สุด คิดหาถ้อยคำอยู่นาน สุดท้ายเลือกเอาตอนหนึ่งของข้อความจากโลกโน้นมาใช้

คนจำนวนมากแค่ดูเวยป๋อหน้านี้ ล้วนแทบกระอักเลือด!

จางเย่โพสว่า “ยายวัยเก้าสิบทำไมถึงเปลือยตายที่ถนน? แม่ม่ายในหมู่บ้านทำไมยามเที่ยงคืนถึงคอยหวีดร้องอยู่เรื่อย? ทำไมถุงยางในร้านค้าปลีกจึงถูกมือดีคอยฉกไป? กางเกงในหอหญิงทำไมจึงถูกขโมยบ่อยๆ? เชื่อมโยงกรณีข่มขืนผู้หญิง แท้จริงใครเป็นตัวการ? ประตูของแม่ชีเฒ่าถูกเคาะทุกคืน ที่จริงแล้วคือผีหรือคน? เบื้องหลังอุบัติเหตุการตายของหญิงสำส่อนร้อยคนที่อำพรางอะไรไว้อีก? เบื้องหลังของทั้งหมดนี่ คือความบิดเบี้ยวของความเป็นมนุษย์หรือเป็นการสูญสิ้นของจริยธรรมกัน? กรุณาเชิญติดตามรายงานใหม่ล่าสุดของเหตุการณ์ที่ ‘Kevin-Mitnick’ จะนำมาเสนอให้คุณในคืนนี้…… จะปล่อยโพสต์ประมาณสองทุ่มยี่สิบ”

“อุ๊ฟ!”

“เจ้าของโพสต์อย่างฮา!”

“ฉันได้ดูโพสต์กว่าสิบอันที่ ‘Kevin-Mitnick’ โพสต์ไว้แล้วล่ะ พวกฟอรั่มใหญ่ๆ ถูกเขาจัดเต็มหมด อันนี้นับว่าเจ๋งที่สุด!”

“ฮ่าๆๆๆ!”

“ไอ้หยา อะไรมันจะบันเทิงขนาดนี้?”

“ไม่ใช่ว่าจะปล่อยแฉเบื้องหลังของรายการที่ถูกปิดเหรอ? ทำไมกลายเป็นยายวัยเก้าสิบเปลือยตายที่ถนนล่ะ! ทำไมออกมาเป็นแม่ม่ายที่กรีดร้องยามวิกาล!”

“แกล้งหลอกให้คลิกกันแบบนี้ได้ด้วยเรอะ!”

“นั่นสิ ข่าวลือนี่….. ช่างโหดร้ายเกินมนุษย์มนา!”

“เชี่*! ฉันก็คิดว่ามีช็อตเด็ดอาจารย์ซานซาน! ช็อตเด็ดแม่*สิ! รูปภาพทำมุมตั้งฉากที่ทำขึ้นนั่นคืออะไรวะ!”

“ชื่อเรียกภาษาอังกฤษ KM นี่ช่างไม่มีความเป็นมนุษย์!”

“พวกเราถอดกางเกงรอหมดแล้ว! นายล่ะจะให้เราดูอะไร!”

คนนับไม่ถ้วนถูกหลอกเข้ามา จากนั้นผู้คนก็เริ่มสบถด่า แต่เพราะเป็นเช่นนี้ จึงยิ่งมีคนสนใจเข้ามามากขึ้นเรื่อยๆ ไม่นานก็ยิ่งเพิ่มความดังขึ้นทุกทีๆ เนื่องจากมีสองหัวข้อที่ผิดกฎ จึงถูกเว็บไซต์ลบไปแล้วแต่ส่วนใหญ่ยังคงอยู่

“โพสต์ตอนสองทุ่มยี่สิบ?”

“ทำไมถึงไม่มีอะไรเลยล่ะ?”

“โพสต์เร็วๆ สิ ที่จริงแล้วเบื้องหลังคืออะไร?”

ถึงอย่างนั้นจางเย่ก็ไม่ได้โพสต์ ปล่อยความสงสัยของทุกคนค้างเติ่งอยู่อย่างนั้น ที่ทำแบบนี้ก็เพื่อให้เรื่องมันพีคถึงขีดสุด ถึงแม้หลี่เทาจะไม่ใช่คนมีชื่อเสียงอะไรก็ตาม ถ้าเพียงแค่ปล่อยคลิปวีดีโอของเขาไปเฉยๆ เป็นไปได้มากว่าความสนใจที่ได้มาคงไม่น่าพอใจ อย่างเทียบไม่ได้กับการที่จางเย่ปูทางให้เป็นเรื่องใหญ่โต

……

เวลาผ่านไปทีละนิดๆ

สองทุ่มแล้ว ต่งซานซานไปที่ทำงานเพื่อจัดการธุระ เป็นไปได้ว่าเกี่ยวกับการแจ้งเรื่องรายการที่งดออกฉาย ในห้องเช่าจึงมีเพียงแค่จางเย่คนเดียว

เขาเปิดโน้ตบุ๊ค เห็นว่ากระแสของกระทู้และเวยป๋อ ที่ได้โพสต์ไว้บนเน็ตนั้นค่อยๆ เพิ่มขึ้นเรื่อยๆ หลักๆ คือเนื้อหาและหัวข้อของจางเย่ที่เขียนได้ดีมาก ถึงชาวเน็ตจำนวนมากจะรู้ว่าถูกหลอก กลับไม่ลังเลที่จะคลิกเปิดแล้วฮาลั่นทันทีที่ได้อ่าน อดไม่ได้ที่จะทิ้งคำด่าไว้หรือไม่ก็เหน็บกลับสักหน่อย ถือเป็นเรื่องสนุกขำขัน อย่างแม่ม่ายหวีดร้องยามเที่ยงคืนหรือการตายของหญิงสำส่อนร้อยคนนั่นอีก ช่างไร้ซึ่งหลักแห่งศีลธรรมความจริง!

“เจ้าตัวล่ะ?”

“ใกล้ถึงเวลาละ?”

“นั่นสิๆ ข้อมูลเบื้องหลังล่ะ!”

ในที่สุดก็ถึงเวลา จางเย่รีบอัพโหลดไฟล์วีดีโอทันที! หลังจากอัพโหลดเสร็จสิ้น ถึงต่อด้วยปล่อยลิ้งก์วีดีโอบนฟอรั่มและบนเวยป๋อที่เตรียมไว้ก่อนหน้าเสร็จสรรพ

สองทุ่มยี่สิบ

วีดีโอของหลี่เทาได้ปล่อยไปเรียบร้อย!

“ฮัลโหล เสี่ยวหย่งเหรอ….. อืม…..อืม…..ตรวจสอบพวกทอล์คโชว์นั่นเป็นอย่างไรบ้างแล้ว…..ฉันรู้ว่ามีปัญหา…..แต่พวกนายแค่จัดการไปตามธรรมเนียมก็ได้แล้วนี่ ไม่ถึงกับต้องหยุดออกอากาศ…..ใช่…..ลิขสิทธิ์? ฉันรู้ว่าพวกเขาแค่ลอกเลียนรายการของจางเย่ แต่ลิขสิทธิ์ของพวกเขามีปัญหาไหม ประเด็นนี้ไม่ใช่เรื่องของเรา…..ไม่ต้องลงโทษรุนแรงหรอก…..ช่องเหวยหว่อนั่น ผู้หญิงที่ชื่อต่งอะไรนั่นน่ะ รายการของเธอปิดแล้วใช่ไหม?…..เธอเป็นเพื่อนเก่าสมัยมหาวิทยาลัยของจางเย่ จะเล่นก็เล่นพวกเขาทั้งสองคนรวบเลย…..ใช่ ท้าทายหน่วยงานเรา ทำเรื่องวุ่นใหญ่โตกับพวกเรา เฮอะ พวกเขายังจะคิดลอยนวล? ไม่มีทาง! จากนี้พวกนายจับตาดูช่องเหวยหว่อไว้หน่อย มีรายการไหนที่มีปัญหา รายงานฉันโดยตรง…..ใช่ เชือดไก่ให้ลิงดูเป็นเยี่ยงอย่าง ฉันว่าหลังจากนี้คงไม่มีใครกล้าเป็นกบฏ…..เฮอะๆ ฉันรู้เลยว่ารายการ ‘กูรูออนไลน์โชว์’ นั่นไม่มีปัญหา ไม่มีปัญหาเราก็จะสร้างให้! ใครมันจะทำไม…..เข้าใจแล้วยัง…..โอเค นายไปจัดการ ต้องกดความเห็นสาธารณะแง่ลบพวกนี้ให้จมไปซะ! ใครไม่ยินยอมบอกฉัน!

ภาพและเสียงอันเย็นเยียบของหลี่เทาในวีดีโอแพร่ออกไปทันที!

“นี่ใครน่ะ?”

“นี่ไม่ใช่กำลังถ่ายทอดสด ผอ. ของกองเซ็นเซอร์เซี่ยงไฮ้นั่นเหรอ!?”

“ใช่ เขานั่นแหละ ชื่อหลี่เทา!”

“สวรรค์! มีเบื้องหลังจริงๆ ด้วย!”

“ที่แท้ ‘จางเย่ทอล์คโชว์’ กับ ‘กูรูออนไลน์โชว์’ ถูกหยุดฉาย ก็เป็นแผนของหลี่เทาทั้งหมดน่ะสิ! ตัวรายการไม่ได้มีปัญหา! ทั้งหมดเพราะความแค้นส่วนตัวชัดๆ!”

“เชี่*! ชั่วว่ะ! สารเลวเอ๊ย!”

“แม่*! ฉันก็ว่ารายการจางเย่ไม่มีปัญหานะ!”

“ทนไม่ไหวแล้ว! ไอ้นี่มันร้ายจริง! ถ้าคลิปเป็นของจริง งั้นรายการของอาจารย์จางกับอาจารย์ต่งก็น่าจะรอดสิ!”

“รอให้ SARFT จัดการ!”

“คนแบบนี้ต้องให้ออกจากราชการ!”

“คนโพสต์ชื่อ KM เป็นเทพจากไหน? แฮกเกอร์รึเปล่า? คลิปแบบนี้ยังเอามาได้!?”

เว้นช่วงห่างกันไม่นาน กระแสบนอินเทอร์เน็ตที่ซาลงพลันร้อนแรงขึ้นอีกครั้ง!

ตอนแรกยังพูดกันตั้งมาก ว่ากองเซ็นเซอร์เซี่ยงไฮ้กับหลี่เทาเป็นคนดังของวงการ ตอนนี้กลับเงียบกริบลงทันที ไม่มีใครกล้าออกเสียงเลยสักคน!

เหล่าผู้ร่วมขบวนการที่เกาะกระแส คราวนี้ก็ไร้สิ้นเสียง เพราะเรื่องมันล่อแหลมเกินไป ไม่ว่าใครก็ไม่อยากเกลือกกลั้วลุยน้ำโคลนกับเรื่องที่ยังไม่ชัดเจนนี้!

*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./82.md)