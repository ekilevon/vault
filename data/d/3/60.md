##บทที่ 260 : ซุ่มเล่นงานดาวมหา’ลัย!
ด้านนอก

ภายในห้องรับแขก

ถึงจางเย่จะจัดการเรื่องด่วนเรียบร้อยแล้ว แต่ยังรู้สึกไม่ค่อยสบายท้องนัก เขาหันไปตะโกนถามคนในห้องน้ำ “ฉันจะต้มบะหมี่ เธอกินไหม?”

“ยังไม่หายปวดท้องเหรอ?” ดาวมหา’ลัยพูดอยู่ในห้องน้ำ

จางเย่รับคำ “ว่าจะลองกินอะไรอุ่นๆ ดูหน่อย”

ดาวมหา’ลัยพูด “นายกินเถอะ ฉันไม่กิน นี่มันก็ดึกแล้วด้วย”

จางเย่เข้าครัว เปิดเตา หยิบบะหมี่กึ่งสำเร็จรูปมาต้มหนึ่งซอง

ประตูห้องน้ำด้านหลังเปิดออกแล้ว ต่งซานซานเดินออกมา เธอสวมชุดที่อยู่ในตะกร้าผ้า กางเกงรัดรูปสีดำ เสื้อกล้ามเว้าหลัง ส่วนชุดชั้นในเปลี่ยนใหม่หรือเปล่า จางเย่ไม่แน่ใจ เพราะจากภายนอกดูไม่ออก เห็นเพียงสัดส่วนโค้งเว้าที่ลึกเกินหยั่งถึงเท่านั้น

“มาฉันเอง” ต่งซานซานมาที่ห้องครัว

จางเย่โบกมือแล้วยิ้มพูด “ไม่ต้อง ทำอาหารอย่างอื่นฉันทำไม่เป็น ต้มมาม่าเธอคงต้มได้ไม่ดีเท่าฉันต้มหรอก ชื่อเล่นของฉันน่ะคือ ‘ยอดมนุษย์มาม่า’ เชียวนะ”

ต่งซานซานอมยิ้ม “ได้ งั้นฉันไม่ยุ่งแล้ว”

“ไม่ต้องห่วง จัดการเรื่องของเธอเถอะ” จางเย่บอกให้เธอไป

ประมาณห้านาทีให้หลัง จางเย่ต้มบะหมี่กึ่งสำเร็จรูปเสร็จ ยกไปที่โต๊ะห้องรับแขก

เตรียมพร้อมจะกิน ทว่าเห็นต่งซานซานออกมาจากห้องนอนของเขา ในมือหอบเสื้อผ้าของจางเย่ไว้เป็นกอง มีกางเกง ถุงเท้าและบ็อกเซอร์ ที่เขาถอดทิ้งไว้ตอนเช้าอย่างไม่ใยดี จางเย่ราวกับถูกน้ำร้อนลวกแทบกรีดร้อง

“ไอ้หยาาา” รีบวางถ้วยมาม่าไปหยุดเธอไว้ทันที “เธอทำไรน่ะ เฮ้ย!”

ต่งซานซานฉีกยิ้มกว้าง “ซักเสื้อผ้าไง”

“ไม่ ไม่ต้อง ฉันซักเองได้” จางเย่ตอบอย่างเลิกลั่ก

ต่งซานซานกลับเอาไหล่กระทุ้งเขาทีหนึ่ง “หลีกไป ฉันเองก็จะซักผ้า แค่หยิบของนายมาซักด้วย ไม่เห็นเป็นไร มีเครื่องซักผ้านี่”

จางเย่พูด “รบกวนเกินไปแล้ว ไม่ต้องหรอก”

“ก่อนที่ฉันจะมาอยู่ที่นี่ก็พูดไว้แล้วไง ทำอาหาร ซักผ้า จ่ายตลาด เป็นงานฉัน นายรับหน้าที่เรื่องจ่ายค่าเช่า เราแบ่งงานกันชัดเจนนะ” ต่งซานซานแทรกเขาเข้าไปยังห้องน้ำอย่างไม่พูดพร่ำทำเพลง เปิดเครื่องซักผ้า เอาเสื้อผ้าเทลงเครื่อง “เอาล่ะ นายไปกินข้าวนายเถอะ”

“งั้น….งั้นขอบใจมากนะ” จางเย่ไม่มีทางเลือก ได้แต่กลับไปนั่งกินบะหมี่สำเร็จรูป ไม่วายเหลือไปมองตามรอยแง้มของบานประตูห้องน้ำอยู่บ่อยครั้ง

ชุดและกางเกงของจางเย่ที่สีไม่ตก ได้ถูกดาวมหา’ลัยเอาใส่เครื่องซักผ้าไปก่อน จากนั้นต่งซานซานถึงเดินเข้าห้องของตนเองหยิบเอาพวกชุดเสื้อผ้าสกปรกที่ใส่แล้วมาใส่เครื่องตามหลัง เธอเทน้ำยาซักผ้าลงไปและกดปุ่มให้เครื่องซักผ้าทำงาน ส่วนที่เหลืออยู่เป็นพวกผ้าที่สีตกง่าย พวกถุงเท้า และชุดชั้นในบางส่วน จางเย่เห็นต่งซานซานเอากางเกงในของเธอสองตัวโยนใส่ในกะละมัง จากนั้นเอาชุดชั้นในสองตัวที่เปลี่ยนแล้วใส่ลงไปด้วย หญิงสาวไม่แยแสว่าจางเย่สกปรก เอาทั้งหมดใส่รวมในกะละมังเดียวกัน!

จางเย่แทบจะพ่นบะหมี่ออกมา ที่เขากลัวก็คือสิ่งนี้! กางเกงในของเขาเองจะให้เธอเอามือซักได้อย่างไรล่ะ! นั่นมันมากไปไหม!? “ซานซาน!”

“อ๋า?”

“ไม่ใช้เครื่องซักผ้าเหรอ!?”

“กางเกงใน ถุงเท้า ต้องใช้สบู่ซัก ไม่อย่างนั้นจะซักไม่สะอาด”

“ปัดโธ่ ไม่ต้อง ไม่ต้องขนาดนั้น! ใช้เครื่องซักผ้าก็ได้แล้ว!”

“นายไปกินมาม่าเถอะ ฉันจะซักนายไม่ต้องยุ่ง!”

“ไม่ได้หมายความแบบนั้น ฉัน….เฮ้อ!”

“เอาน่า ฉันรู้หรอกนายหมายถึงอะไร คิกๆ นายออกค่าเช่าทั้งหมด ฉันเองยังรู้สึกเกรงใจเลย งานบ้านจิ๊บจ้อยแค่นี้จะสนใจอะไร ยิ่งช่วงนี้เราสองคนต่างยุ่งกัน ฉันเลยแทบไม่ได้ทำอะไร ไม่อย่างนั้นคงซักผ้าให้นายนานแล้ว วันนี้ไม่มีธุระอะไร ฉันเลยต้องสะสาง ปัดกวาดบ้าน นายไม่รักความสะอาด นั่นก็เรื่องของนาย ฉันเห็นมันสกปรกไม่ได้ ถ้านายมีชุดอะไรที่อยากจะซัก ก็เอามาให้ฉันล่ะ”

“ไม่ต้องหรอก”

“มีปัญหาอีกไหม?”

“...ไม่มี”

“งั้นก็ดี ปล่อยฉันทำ"

ต่งซานซานนั่งยองๆ ลงตรงนั้นซักด้วยสบู่ เริ่มจากหยิบกางเกงในของจางเย่มาซัก หลังจากเสร็จเรียบร้อย เธอถึงหันไปซักยกทรงของตนเอง ซักทีละชิ้นๆ จนสะอาด ขณะกำลังนั่งยองๆ อยู่นั้น เพราะขาที่ค่อนข้างยาว ตัวกางเกงก็ค่อยๆ ร่นลงแนบไปตามรูปร่างของเธอจนเห็นขอบกางเกงข้างในได้ไม่ยาก ส่วนเสื้อกล้ามที่ใส่ก็เป็นแบบสั้น กลายเป็นว่าเห็นกางเกงในสีเหลืองสดโผล่ออกมาอย่างเด่นชัด ซึ่งเป็นตัวที่จางเย่เห็นในห้องน้ำนั่นเอง น่าจะเป็นตัวที่ต่งซานซานเพิ่งใส่วันนี้ เพราะงั้นหลังอาบน้ำจึงยังไม่ได้เปลี่ยน

ทานบะหมี่เสร็จ จางเย่ลุกไปล้างถ้วย
ต่งซานซานวุ่นอยู่กับการซักผ้าอยู่
ผ่านไปแป๊บเดียวก็เกือบจะห้าทุ่ม ต่งซานซานนำชุดที่ปั่นหมาดตัวสุดท้ายใส่ลงไปในตู้อบแห้ง ก่อนหันมาล้างมือ และเดินมาทรุดนั่งปาดเหงื่ออยู่บนโซฟา

จางเย่ยื่นชาร้อนให้หนึ่งแก้ว “เอ้า ดื่มหน่อย ลำบากเธอจนได้”

ต่งซานซานรับมาเป่าๆ ดื่มไปหนึ่งอึก “ไม่ลำบากหรอก จากนี้เสื้อผ้าสกปรก ถอดวางไว้บนเครื่องซักผ้านะ ฉันเห็นก็จะได้ซัก ไม่ต้องแอบไว้ในห้องล่ะ”

จางเย่ยิ้มแหยพูด “ก็ได้ เธอนี่ช่างแสนดีเหลือเกิน ใครได้แต่งกับเธอถือว่าโชคดีสุดๆ”

ต่งซานซานพูดพลางจิบชา “ฉันน่ะอยากแต่งงานตั้งนานแล้ว อายุจะว่ามากก็ไม่ จะว่าน้อยก็ไม่ แต่งานวงการที่เราทำนี่สิ ยิ่งแต่งงานเร็ว ยิ่งส่งผลกระทบต่องานค่อนข้างมาก ถ้าหากเป็นเหมือนดาราหลายคนที่แต่งกับเศรษฐี แล้วออกจากวงการก็ได้อยู่ แต่นี่ไม่ใช่คืนวันที่สหายนายอยากจะได้สักหน่อย ฉันน่ะ ชอบงานนี้จริงๆ ไม่อยากเสียมันไป”
ความคิดของเธอ จางเย่เข้าใจเป็นอย่างดี “ฉันก็เหมือนกัน”

ต่งซานซานผายมือ “งานของพวกเรา แต่งงานตอนสามสิบปีก็ถือว่าเร็วอยู่ดีนะ”

จางเย่พยักหน้า “แต่เธอเป็นแบบนี้ เพราะว่าเธอสวยไง ฮ่าๆ ส่วนฉันยังไงก็ได้ เพราะหน้าตาธรรมดา แต่งหรือไม่แต่งเลยไม่ได้มีผลอะไรกับฉัน”

ต่งซานซานม้วนผม ยิ้มคิกคัก “นายก็ดูถูกตัวเองเกินไป นายดูการถ่ายรายการในห้องสดของนายสิ ไม่ใช่ว่าเด็กสาวหลายคนชอบนายเหรอ? นายเองก็มีแฟนคลับสาว อืม แน่นอนหลักๆ เป็นแฟนคลับผู้ชายและคนมีอายุสักหน่อย แต่นี่เป็นเรื่องจริง”

จางเย่ “…..”

เขาไม่มีทางพิสูจน์ได้จริงๆ!

ต่งซานซานมองเขา “พรุ่งนี้ต้องทำงาน ง่วงแล้วยัง?”

“ยังไม่ง่วงเลย สองวันมานี้นอนพอแล้ว”

จางเย่มองดูเวลา กะว่าสักเที่ยงคืนกว่าๆ ค่อยนอน

“ฉันเองก็ยังไม่ง่วง ทำงานออกแรงนิดหน่อย เล่นเอาตื่นเลย” ต่งซานซานยกมือขึ้นชี้ที่โทรทัศน์ “งั้นเราสองคนหารายการดูกันไหม?”

“ได้สิ” จางเย่ลุกไปหยิบรีโมทเปิดโทรทัศน์

“ปิดไฟไหม?”

“ปิดเถอะ ไหนดูช่องภาพยนตร์สิว่าฉายอะไร ถ้าหนังสนุกก็ดู” ต่งซานซานพูด

จางเย่เปิดโทรทัศน์และปิดไฟในห้องลงทั้งหมด เขากลับมานั่งที่โซฟา เลื่อนมาถึงช่องภาพยนตร์ บนจอกำลังฉายหนังรักเรื่องหนึ่ง น่าจะหนังเก่าหลายปีก่อน ฉายไปได้กว่าครึ่งตอนแล้ว เหลืออีกครึ่งชั่วโมงก็ใกล้จะจบ พวกเขาเลยอดดูตอนต้น

“ดูช่องนี้ไหม?” จางเย่ถาม

“อืม ดูนี่ก็ได้ ป่านนี้คงไม่มีรายการอะไรน่าดูแล้ว” ต่งซานซานถอดรองเท้าแตะออก เอาขาพาดขึ้นมาวางบนโต๊ะหน้าโซฟา มือข้างหนึ่งคว้าหมอนอิงที่วางบนโซฟามากอด เอนศีรษะไปทางข้างหลังนั่งดูหนัง

จางเย่ถอดรองเท้านั่งขัดสมาธิ

บรรยากาศช่างดีงาม ไม่ว่าจะในหนังหรือในห้องรับแขก

ต่งซานซานตั้งอกตั้งใจดูมาก ถูกเนื้อเรื่องกระตุ้นให้เผยยิ้มน่ามองเป็นพักๆ

จางเย่แอบกวาดสายตาสอดส่องดาวมหา’ลัย ตั้งแต่สมัยเรียนตอนนั้น จางเย่และฝูงเพื่อนนักเรียนชายผู้ชั่วร้ายในชั้น ต่างก็ชอบแอบมองต่งซานซานกันแบบนี้ เพราะตำแหน่งที่นั่งของทุกคนต่างกัน มีบางคนสามารถมองเห็นใบหน้าด้านข้างของหญิงสาว บ้างเห็นเพียงหลังศีรษะ แต่ไม่มีใครได้เห็นเหมือนอย่างที่จางเย่เห็นดาวมหา’ลัยอย่างใกล้ชิด เป็นสิ่งที่คนอื่นๆ ไม่เคยได้เพลิดเพลินมาก่อน! พอคิดๆ ดู จางเย่ไม่เพียงแค่ได้มองอะไรแบบนี้ แม้แต่ทั่วทั้งตัวของดาวมหา’ลัย ยกเว้น****ของ ‘ทัศนียภาพ’ แล้ว ตรงที่อื่นๆ เขาแทบจะเคยเห็นมาหมดแล้ว ไม่เพียงแต่ได้ดู แต่ยังได้หอมด้วย!

หากบังเอิญเจอเพื่อนร่วมชั้นสมัยก่อน จางเย่คงอดไม่ได้จริงๆ ที่จะพูดว่า ‘สามสิบปีไปทางตะวันออก สามสิบปีไปสู่ตะวันตก’[1]

ตอนที่ยังเรียนอยู่ เขาไม่ค่อยโดดเด่นเท่าไรนัก ความสามารถจำกัด หน้าตาเองก็จำกัด แต่ด้วยความช่วยเหลือจากแหวนเกมไม่กี่เดือนมานี้ จางเย่เติบโตขึ้นทีละขั้นๆ ยิ่งยกระดับขึ้นเรื่อยๆ พูดก็พูดเถอะ ราวกับกำลังฝันอยู่อย่างไรอย่างนั้น ชีวิตตอนนี้ บางครั้งเขาเองก็ยังแทบไม่อยากจะเชื่อ

ยามค่ำคืนเงียบสงัด

ขณะกำลังดื่มด่ำอยู่เพลินๆ

ดาวมหา’ลัยภายใต้แสงสลัว ช่างงดงามเหลือเกิน

กลางอกจางเย่ค่อยๆ แน่นอึดอัดขึ้น วันนี้จะมีโอกาสได้หอมสักฟอดไหมนะ? ช่วงหลายวันนี้ เขาและต่งซานซานยิ่งสนิทกันมากขึ้นเรื่อยๆ จางเย่ยังหวังว่าจะก้าวไปอีกขั้นได้ แต่กลัวว่าดาวมหา’ลัยคนสวยจะไม่ได้คิดเช่นนั้น กลัวว่าเธอปฏิเสธหรือรังเกียจ ดังนั้นจึงลังเล
ด้วยบรรยากาศที่มีวันนี้ สุดท้ายจางเย่จึงฮึดขึ้น!

“ซานซาน” จางเย่เรียกหญิงสาว

“หืม? ว่าไง?” ต่งซานซานกำลังซาบซึ้งอยู่กับหนัง ไม่ได้หันมามอง

จางเย่กระแอม กัดฟันสั่นกึกๆ ไปทางนั้น ขาค่อยๆ ขยับไปชนโดนขาของหญิงสาว ด้วยระยะห่างที่แสนแนบชิดขนาดนี้ จางเย่วาดมือที่อยู่ด้านหลังเข้าหาพลางก้มศีรษะไปใกล้เธอ
ต่งซานซานตกใจ หันกลับไปมองทันที!

คราวนี้จางเย่ไม่รอช้า รีบยื่นปากเข้าประกบ!

“อุ๊บ!” ต่งซานซานตกตะลึง สายตาเผยความกระอักกระอ่วน กล้ำกลืน ด้วยความรู้สึกกลืนไม่เข้าคายไม่ออก นอกจากนี้ยังมีความอึดอัดเคอะเขินอย่างไม่เป็นธรรมชาติปะปนอยู่เล็กน้อย

ต่งซานซานค่อยๆ ผลักออกเบาๆ “ทำอะไร อุ๊บ!”

จางเย่เห็นเธอไม่โกรธ ที่ผลักมาก็ไม่ได้ใช้แรง จึงยิ่งได้ใจ

ต่งซานซานพยายามเบือนหน้าหลบ

“อุ๊บ…..พอแล้ว…อือ..พอได้แล้ว…..อื้อ…..”
จางเย่จึงเงยหน้าขึ้น

ต่งซานซานหายใจสองเฮือก ปรายตามองเขา “แอบซุ่มเล่นงานเหรอ! สองครั้งก่อนที่แพ้พนันนาย ไม่ใช่ว่าตกลงกันเรียบร้อยแล้วเหรอไง ครั้งนี้อะไรอีก? เราสองคนพนันอะไรกัน? ทำไมฉันถึงจำไม่เห็นได้เลย?”

จางเย่พูดเสียงแห้งๆ “ต้องพนันถึงจะได้เหรอ?”

ต่งซานซานมองเขาตาเขียวปั๊ด “ไม่งั้นนายคงไม่จู่ๆ พุ่งจู่โจมเข้ามาแบบนี้หรอก! เฮ้ มือยื่นไปที่ไหนยะ!” ขณะพูด หญิงสาวยืดมือไปข้างหลัง รวบจับข้อมือของจางเย่ไว้แน่น “ดูหนัง!”


======================

[1] สามสิบปีไปทางตะวันออก สามสิบปีไปสู่ตะวันตก เป็นสำนวนแปลว่า ชีวิตนั้นมีขึ้นมีลง


*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./61.md)