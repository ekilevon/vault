##บทที่ 282 : มอบกวีเสียดสี！
ขณะเดียวกัน

ที่บริษัทเหวยหว่อ

วันนี้ที่แผนกเว็บทีวี มีคนบางส่วนอยู่ทำงานล่วงเวลา ต่งซานซานที่มาถึงก็เข้าร่วมปรึกษาหารือกันเรื่องรายการแทรกในช่วงที่รายการ ‘กูรูออนไลน์โชว์’ หยุดออกอากาศ

ขณะที่ทุกคนกำลังแลกเปลี่ยนความคิดเห็นกัน

ทางฝั่งด้านงานเบื้องหลัง

เจ้าหน้าที่คนหนึ่งซึ่งทำงานเบื้องหลังตาเบิกโพลงแทบถลนออกจากเบ้า เขาชี้ไปที่หน้าจอคอมพิวเตอร์ ตะโกนเรียกทุกคนเสียงดังลั่น “ทุกคนมาดูเร็ว! รีบมาดูคลิปบนเน็ตนี่!”

“อะไร?”

“ดูคลิปอะไร?”

“กำลังปรึกษากันอยู่นะ”

“นั่นสิ นี่มันเวลาไหนแล้วยังจะมีกะจิตกะใจดูคลิป?”

หลังจากบ่นตำหนิไปบ้าง ทุกคนค่อยพากันลดเสียงลงหารือต่อ เฝิงกุ้ยฉินกับหวังสยงต่างขมวดคิ้วมุ่น

แต่เจ้าหน้าที่คนนั้นกลับกระวนกระวายมากขึ้น พยายามเรียกอีก “หัวหน้าเฝิง หัวหน้าหวัง เกิดเรื่องแล้วจริงๆ!”

ทุกคนจึงเอะใจขึ้นมา เฝิงกุ้ยฉินเดินไปถาม “เกิดเรื่องอะไร? ในคลิปมีอะไร?”

“คุณดูก็จะทราบเองครับ” เจ้าหน้าที่คนนั้นรีบย้อนคลิปกลับไปใหม่อีกรอบ คราวนี้ทุกคนจากฝ่ายบริหารงานต่างมาร่วมวงด้วย จากนั้นทุกคำพูดของหลี่เทาล้วนถูกส่งถึงรูหูทุกคนหมด!

“บ้าบอไร้เหตุผลสิ้นดี!” ฟังจบ เฝิงกุ้ยฉินก็วีนแตก!

หวังสยงตบโต๊ะอย่างฉุนเฉียว “รังแกกันเกินไป! รังแกกันเกินไปแล้ว!”

ผู้อาวุโสคนหนึ่งในห้องทำงานกล่าว “ฉันคิดไว้แล้วไง! ว่าการพิจารณาลงโทษครั้งนี้ค่อนข้างรุนแรงมาก ที่แท้มีเบื้องหลังจริง!”

ผู้ช่วยสาวคนหนึ่งกล่าวอย่างโมโห “ชัดเจนว่า ‘จางเย่ทอล์คโชว์’ กับ ‘กูรูออนไลน์โชว์’ ไม่ได้มีปัญหา! แล้วยังกล้าบอกผู้ใต้บังคับบัญชาอีกว่าอย่าลงโทษพวกรายการละเมิดลิขสิทธิ์หนักไป! หลี่เทามันต้องการทำอะไร! เขายังมีความเป็นธรรมอยู่หรือเปล่า หา!”

ต่งซานซาน “ระดับของคลิปมีความน่าเชื่อถือไหม?”

เพียงไม่นาน เจ๊สี่จากฝ่ายดำเนินการที่เลิกงานออกไปแล้ว ก็ถูกเรียกตัวกลับเข้ามา หญิงวัยกลางคนเข้าประจำที่หน้าคอมพิวเตอร์ วิเคราะห์อยู่ครู่หนึ่ง ถึงพยักหน้าเบาๆ กับทุกคน “แม้ว่าฉันจะไม่ใช่ผู้เชี่ยวชาญรับผิดชอบด้านนี้ แต่อย่างไรก็เคยมีประสบการณ์การถ่ายภาพและการผลิตมาแล้วกว่าสิบปี คลิปสามารถเชื่อถือได้แน่ค่ะ รูปแบบการขยับปากและเสียงถูกต้อง พวกนี้ไม่สามารถปลอมแปลงได้ค่ะ มองจากมุมนี้แล้ว น่าจะเป็นแฮกเกอร์ที่เจ๋งสุดๆ สักคน แฮกคอมพิวเตอร์ของหลี่เทาไปเปิดกล้องของเขาและแอบถ่ายเอาไว้ หึ ผอ.หลี่…..ครั้งนี้สิ้นชื่อแน่!”

เฝิงกุ้ยฉินรีบยกโทรศัพท์ต่อสายโทรออก! เธอไม่ได้โทรหาเพื่อนและไม่ได้หาคนช่วย ทว่าโทรศัพท์ไปหากองเซ็นเซอร์เซี่ยงไฮ้เองโดยตรงเลย! ไม่รีรอระเบิดอารมณ์รัวคำถามใส่ทันที!

……

อีกที่หนึ่ง

โรงแรมสักแห่งในเซี่ยงไฮ้

หลี่เทาที่อาบน้ำเสร็จ กำลังนอนแผ่หราสบายใจเฉิบอยู่บนเตียง ปากคีบบุหรี่ฮัมเพลงงึมงำ คงเป็นเพลงพื้นเมืองขึ้นชื่อของบ้านเกิดเขา

ด้านหลังกระจกทึบของห้องน้ำ ปรากฏเงาของผู้หญิงคนหนึ่ง

“เสร็จแล้วยัง?” หลี่เทาเร่ง

“รีบร้อนอะไรนัก เมียคุณเข้างานแล้วเหรอ?” ผู้หญิงถาม

หลี่เทาเคาะขี้บุหรี่ออก “ไปทำโอทีแล้ว”

หญิงสาวเออออ “มิน่าล่ะ ทำไมวันนี้คุณถึงมีเวลาว่างจัง แล้วตอนค่ำจะกลับไหม?”

หลี่เทาท่าทางคึกคักขึ้นมา “ไม่กลับ ฉันบอกว่าติดโอทีน่ะ พรุ่งนี้ก็เดินทางจากนี่ไปออฟฟิศไม่ไกลเลยพอดี ที่รัก ฉันอยากได้เธอแล้ว!”

“คนผีทะเล!” หญิงสาวแกล้งด่าคำหนึ่ง

ทว่าเสียงเพลงเรียกเข้าของมือถือกลับดังขัด

หลี่เทาขมวดคิ้วฉับ ทีแรกคิดจะไม่รับสายโทรศัพท์ แต่เมื่อเห็นหมายเลขที่แสดงเป็นเบอร์โทรของหัวหน้า เขาก็สงสัยอยู่ครู่หนึ่ง ก่อนหันไปบอกกับคนในห้องน้ำว่า “อย่าพูดล่ะ ฉันจะรับสายหน่อย!”

“ดึกป่านนี้แล้วใครกัน” หญิงสาวกล่าวโอดครวญ

“หัวหน้าฉันเอง อย่าพูดไรล่ะ!” หลี่เทาย้ำอีกครั้งก่อนรับสาย

เสียงโมโหเดือดดาลของชายวัยกลางคนทางปลายสายดังขึ้น “หลี่เทา! ฉันไม่สนว่าตอนนี้นายจะอยู่ที่ไหน! มาหาฉันที่ทำงานภายในสิบนาที!”

“เอ๋? หัวหน้า…..”

ตู๊ดๆ สายโทรศัพท์ตัดไปแล้ว

หลี่เทาอึ้งไปวูบหนึ่ง เกิดอะไรขึ้น? เกิดเรื่องอะไรขึ้น!?

ประตูห้องน้ำเปิดออก หญิงสาวพันผ้าขนหนูเดินออกมา “เป็นไรเหรอ?”

หลี่เทาลังเลอยู่ไม่นานก็รีบสวมเสื้อผ้าให้เรียบร้อย “ฉันออกไปข้างนอกแป๊บนะ เกิดเรื่องที่ออฟฟิศ” แล้วจากไปทันที ไม่สนใจเสียงบ่นอิดออดของหญิงสาวแม้แต่น้อย เขารีบขับรถมุ่งไปที่ทำงานอย่างรวดเร็ว เริ่มสังหรณ์ใจไม่ดีขึ้นมาคราคร่ำ ตลอดทางหลี่เทาใจเต้นตุ้มๆ ต่อมๆ กระวนกระวายใจไม่น้อย ไม่รู้ทำไมหัวหน้าถึงได้โกรธขนาดนั้น?

……

ที่กองเซ็นเซอร์เซี่ยงไฮ้

วันนี้เป็นวันหยุดพักผ่อน และสองทุ่มกว่าถือว่าค่อนข้างดึก ช่างเงียบเชียบวังเวงปราศจากผู้คน ข้างนอกมีเจ้าหน้าที่เฝ้ายามประตูประจำการณ์อยู่สองคน ในลานจอดรถมีรถยนต์จอดอยู่ไม่กี่คัน พวกนั้นเป็นรถของหัวหน้าและเจ้าพนักงานกองเซ็นเซอร์เซี่ยงไฮ้ หลี่เทาแปลกใจ ทำไมระดับหัวหน้าต่างมากันหลายคนล่ะ? เกิดเรื่องใหญ่อะไรขึ้นหรือเปล่า?

บนตึก ที่ห้องประชุมเล็ก

หลี่เทาเป็นคนสุดท้ายที่มาถึง เห็นอย่างนี้ชายลงพุงจากเบียร์ก็รีบดันประตูเข้าไป มีเจ็ดแปดคนที่เป็นระดับหัวหน้าจากเกือบทั้งหมดของบอร์ดบริหาร SARFT อยู่ด้วย ดูเหมือนว่าทุกคนจะมาถึงก่อนเขา หลี่เทาเข้าใจ คำนวณจากระยะเวลาขับรถมาถึงที่นี่แล้ว เขาน่าจะมาถึงที่ทำงานหลังจากวางสายได้ห้านาที แต่คนอื่นกลับเร็วกว่าเขาเนี่ยนะ? ชัดเจนว่าหัวหน้าต้องแจ้งพวกนี้เร็วกว่าเขามากโข!

สภาพการณ์เช่นนี้..

นี่ต้องเป็นเรื่องไม่ดีสินะ?

หลี่เทายิ่งทวีความกระวนกระวายเริ่มอยู่ไม่สุข “หัวหน้า”

เท่านั้นแหละ ทุกคนต่างหันมามองหลี่เทาตาเขม็ง!

ท่ามกลางคนเหล่านั้น มีหัวหน้าของหลี่เทาคนหนึ่งและมีสมาชิกระดับเดียวกันกับเขาอีกคนหนึ่ง ซึ่งมีความสัมพันธ์อันดีกับหลี่เทาอยู่ด้วย ทำให้หลี่เทาอดไม่ได้ที่จะมองทั้งสองคนแวบหนึ่ง พวกนายนี่แย่จังนะ เกิดเรื่องแล้วทำไมไม่บอกฉันเลยล่ะ? อย่างน้อยก็ให้ฉันได้เตรียมตัวก่อนไง! โทรศัพท์แจ้งไม่ได้ ก็ส่งข้อความมาให้ฉันหน่อยได้ไหม? แต่เมื่อหลี่เทามองอย่างถี่ถ้วน สองคนนั้นกลับนั่งอยู่อย่างเคร่งขรึม ไม่แม้แต่ชายตามองเขา หลี่เทาทำงานที่นี่มานานหลายปี รับรู้ได้ไม่ยากว่าความสัมพันธ์ทางสังคมเปลี่ยนไป ตอนนี้ยิ่งรู้สึกแย่ขึ้นเรื่อยๆ!

ชายวัยกลางคนซึ่งเป็นหัวหน้าใหญ่กองเซ็นเซอร์เซี่ยงไฮ้กล่าวขึ้น แค่เพียงประโยคแรกทีี่ถามหลี่เทาเท่านั้น ก็ทำเอาหลี่เทาขวัญหนีดีฝ่อ! “คุณรู้หรือเปล่าว่าวันนี้ถูกคนแอบถ่าย?”

หลายคนที่สีหน้าเหนื่อยหน่ายหันมามองหลี่เทา ในใจพวกเขาล้วนรู้ดีว่าหลี่เทาจบสิ้นแล้ว

รองหัวหน้าที่เป็นหญิงวัยกลางคนคนหนึ่ง ตบโต๊ะพูดเสียงเย็นว่า “ถ้าหากวงในจัดการได้ก็ยังพอว่า! แต่ตอนนี้คุมไม่อยู่แล้ว! ถูกคนแฉบนเน็ตให้ว่อน! ป่านนี้ทั้งโลกรู้กันหมดแล้วมั้ง!”

เรื่องเช่นนี้ถือเป็นเรื่องพฤติกรรมหมกเม็ด สร้างความเสื่อมเสียชื่อเสียงต่อ SARFT ของพวกเขา หากเป็นไปได้ พวกเขาย่อมต้องปกปิดไม่ให้ใครรับรู้แน่นอน! ทั้งที่คิดจะจัดการกับหลี่เทาผู้ต่ำทราม คนคนนั้นกลับไม่ได้ส่งเข้ากล่องเมลที่เว็บวิทยุโทรทัศน์เซี่ยงไฮ้จัดไว้ให้ หรือแม้แต่ยื่นเรื่องร้องเรียนมาก็ด้วย! แต่กลับโพสต์ลงบนอินเทอร์เน็ตโดยตรง! แม้แต่ก่อนจะโพสต์คลิปนี้ แม่*ก็ยังจะทำแสบไว้อีก! ไหนจะคุณยายเปลือยตายอะไร! ไหนจะแม่ม่ายหวีดร้องทุกคืนอะไร! ไหนจะถุงยางในร้านค้าปลีกถูกมือดีฉกอะไร! ทั้งหมดนี่แม่*ไม่มีห่*เห*อะไรเกี่ยวกับคลิปสักนิด! แต่ดันกลายเป็นว่าดึงดูดสายตาฝูงชนขี้สงสัยเป็นพันเป็นหมื่นคนเลยทีเดียว! วิธีการช่างฉลาดล้ำ!

เทพขนาดที่แฮกเข้าคอมพิวเตอร์ของหลี่เทาได้!

แล้วยังสามารถใช้การโหมประโคมข่าวที่สุดยอดเช่นนี้มาดึงดูดผู้คน!

เป็นมือดีชั้นยอดขนาดนี้ ใครเจอเข้าเป็นอันต้องปวดหัวกบาลตาย! พวกเขาที่นั่งอยู่ตรงนี้ต่างรู้ดี รอบนี้หลี่เทาเจอบทโหดสุดโฉดเข้าจนได้! คนคนนั้นเล็งที่เขาแล้ว ไม่ว่าใครก็กันไว้ไม่อยู่!

ได้ยินคำพูดของหัวหน้า หลี่เทาก็เหลอหลาออกมา “นี่…..ไม่มีครับ!”

หัวหน้ากล่าวเสียงเย็น “คลิปโพสต์ลงบนเน็ตแล้ว! ยังจะไม่มีอะไรอีก! ห๊ะ?”

แอบถ่าย?

ถูกแอบถ่ายจริงเหรอ?

ในที่สุดหลี่เทาก็เข้าใจว่านี่ต้องเป็นเรื่องจริง เพราะทำให้บรรดาบอร์ดบริหารหลายคนมาร่วมประชุมได้ พวกเขาไม่มีทางว่างจัดจนมารวมตัวกันหลอกเขาแน่ ยิ่งกับหัวหน้าของเขาที่แทบไม่มีเวลาว่างด้วย! หลี่เทาหน้าซีดเผือด พูดอึกๆ อักๆ “หัวหน้าครับ ผม…..ความจริงผมกับผู้หญิงคนนั้น…..ความจริงก็คือเพื่อนกัน…..ไปโรงแรมก็เพื่อ…..เพื่อจัดการที่พักให้กับเธอ พวกเราไม่ได้อะไรกันทั้งนั้น!”

ได้ยินเขาพูดแบบนี้ บรรดาหัวหน้าและบอร์ดบริหารที่นั่งกันอยู่พลันตกตะลึงเข้าไปใหญ่!

หา?

ผู้หญิง?

แม่*ยังมีผู้หญิงอีก?

พลันตระหนักได้ถึงบางอย่าง.. ฉิบหา* นี่นายยังร่วมรักกับหญิงชู้ข้างนอกด้วยเรอะ!

ผู้แทนคนหนึ่งที่ปกติมีความสัมพันธ์ไม่ดีกับหลี่เทาเป็นประจำพลันก้มศีรษะกุมขมับ พยายามปกปิดอารมณ์ไว้ ทั้งที่ความจริงคือ..ขำแทบตาย!

รองหัวหน้าที่เป็นหญิงวัยกลางคน ถูกคำพูดของหลี่เทาทำจนน็อตหลุด! “ตัวแทนหลี่! แท้จริงแล้วคุณยังปกปิดเรื่องไว้อีกแค่ไหนกัน! คุณชักจะผยองเกินไปแล้ว!”

หลี่เทาไม่เข้าใจ “หา?” ไม่ใช่เรื่องนี้หรอกเหรอ? สวรรค์! แล้วพวกนายพูดเรื่องแอบถ่ายๆ อะไรกันล่ะ!? เขาเข้าใจผิดแล้วเนี่ย!

หัวหน้าโบกมือ เบื่อที่จะคุยไร้สาระกับหลี่เทาต่อไป “เอาล่ะ ฉันมาก็เพื่อแจ้งคุณว่า สองวันนี้คุณไม่ต้องกลับบ้าน ทาง SARFT ได้ส่งสหายผู้ตรวจสอบวินัยให้คุณแล้วเรียบร้อย! ทางนั้นกำลังเร่งเดินทางมา คงมีอะไรจะชี้แจง พรุ่งนี้คุณก็คุยกับคนของทาง SARFT เลยแล้วกัน!”

……

สามทุ่มกว่า

ลิ้งก์เบื้องหลังการหยุดออกฉายยิ่งทวีกระแสร้อนแรงขึ้นเรื่อยๆ!

ประชาชนจำนวนมากเริ่มตั้งคำถามกับกองเซ็นเซอร์เซี่ยงไฮ้!

เรื่องราวมาถึงขั้นนี้ กองเซ็นเซอร์เซี่ยงไฮ้จึงรีบโพสต์ข้อความชุดหนึ่ง ลำดับแรก พวกเขาขอขอบคุณการเฝ้าระวังและรายงานของสาธารณชน ลำดับต่อไป พวกเขาคัดค้านวิธีการแฮกข้อมูลจากคอมพิวเตอร์ส่วนบุคคลเช่นนี้อย่างสุดกำลัง ส่วนเรื่องที่เกิดขึ้นจะให้ฝ่ายกฎหมายเป็นผู้ออกมากล่าวคำแถลงการณ์ ยึกๆ ยักๆ อ้างข้อแก้ตัวอยู่นาน สุดท้ายจึงประกาศออกไป กองเซ็นเซอร์เซี่ยงไฮ้ได้ให้ความสำคัญกับเรื่องนี้ และได้เปิดการตรวจสอบกับหลี่เทาอย่างเป็นทางการ ผลการตรวจสอบเป็นอย่างไร จะให้คำตอบแก่สาธารณชนแน่นอน หากตรวจสอบชัดเจนแล้วว่าการหยุดออกอากาศรายการทั้งหมด เป็นความเกี่ยวข้องกับการกระทำผิดกฎข้อบังคับของเจ้าพนักงานจริง จะทำการแจ้งผลแก่ทางบริษัทและสถานีโทรทัศน์ ตลอดไปจนถึงเจ้าพนักงานที่ีเกี่ยวข้องกับกลุ่มรายการ ซึ่งได้รับความเสียหายดังกล่าวได้ทราบ

สาระสำคัญค่อนข้างมาก ท่าทีของกองเซ็นเซอร์เซี่ยงไฮ้ได้แสดงไว้ชัดเจนมาก การจัดการเป็นไปอย่างทันท่วงที คำตอบที่ออกมาเองก็ทำให้ประชาชนพึงพอใจทันที!

“หลี่เทาจะลงโลงแล้ว!”

“ฮ่าๆ! ปล่อยให้เสียสายตาอยู่ได้ตั้งนาน!”

“ระงับรายการที่ไม่ควรหยุดระงับก็ตั้งมาก หลิ่วตาเมินเฉยกับรายการที่ควรระงับแต่กลับไม่ระงับตั้งเยอะ เขาแม่*โคตรจะไม่มีขื่อมีแปเลยจริงๆ! คราวนี้เดี้ยงแน่!”

“ทำชั่วได้ชั่วไง!”

“ขอบคุณท่านเทพ KM! แทนจางเย่และตงซานซานไปจนถึงบรรดาอาจารย์ของรายการที่ถูกหยุดระงับอย่างไม่เป็นธรรมเหล่านั้น ขอบคุณนะ! ที่ขจัดสิ่งผิดๆ ให้กับผู้คน!”

“ท่านเทพ KM โคตรโหดเลย!”

“มอบนิยามชื่อ ‘บอดี้การ์ดชาวประชา’ ให้แก่โคตรเทพ KM !”

“รายการเหล่านั้นที่ถูกความอยุติธรรม ได้ถูกลบล้างความคับข้องหมองใจเสียที! ไม่รู้ว่า ‘จางเย่ทอล์คโชว์’ จะได้กลับมาออกอากาศเมื่อไร! ฉันอยากจะดูแล้ว!”

“นั่นสิ ไม่ง่ายเลยที่ในประเทศจะปรากฏรายการใหม่ที่สุดยอดระดับนี้ อย่าให้มันหายไปเชียว!”

“ฉันก็อยากดู ‘กูรูออนไลน์โชว์’ จนจะลงแดงแล้ว! ตอนที่แล้วคนนั้นที่เขมือบกระจกแก้วเด็ดมาก!”

“เอ๋? เกิดเรื่องใหญ่ขนาดนี้ ทำไมอาจารย์จางเย่ไม่ออกมาล่ะ? ตอนนี้ฉันอยากได้ยินว่าจางเย่จะว่าไง! @จางเย่!”

……

ที่ห้องเช่าของอะพาร์ตเมนต์แห่งหนึ่งในไว่ทัน

ชัดเจนว่าจางเย่ติดตามอยู่ตลอด และได้เห็นถ้อยแถลงที่ทาง SARFT ประกาศ

ชายหนุ่มยิ้มร้าย เห็นคน@เขา อยากให้เขากล่าวอะไรสักหน่อย แน่นอนว่าจางเย่ไม่เกรงใจ ตอนนั้นที่มีการแข่งขันประกวดโคลงคู่ที่เมืองหลวง คนของสมาคมนักเขียนนครหลวงแหย่เขา ว่าสมาคมนักเขียนนครหลวงไม่ต้องการคนอย่างจางเย่ จางเย่จึงหยิบบทกวีเสียดสี ‘น้ำนิ่ง’ ของกัวเต๋อกังจากโลกโน้นของเขามาโต้กลับไป บทกวีเสียดสีขึ้นชื่อของกัวเต๋อกังนั้นมีสองบท คราวนี้จางเย่เตรียมนำบทที่สองของเขามาใช้แล้ว!

เห็นจางเย่แปะคำยินดีสีแดงตัวใหญ่คำหนึ่งบนเวยป๋อ!

จากนั้นกรอกคำด้านล่างว่า “เพียงวันหนาวเหน็บผ่านพ้นไป ตะวันยามเช้าพลันสดใส คารวะเหล้าสามจอกแด่วันอันหมองหม่น คนจิตใจคับแคบตอนนี้ไปอยู่ ณ แห่งหนใด? เชื่อในผลแห่งกรรมของมนุษย์นั้นเที่ยงแท้แน่นอน!”

ทีนทีที่เห็น เหล่าสหายชาวเน็ตแต่ละคนล้วนเลือดลมพลุ่งพล่าน!

“ฮ่าๆ ในที่สุดจางเย่ก็มา!”

“เป็นกลอนบนหนึ่ง! กลอนเสียดสีหรือเปล่า?”

“อาจารย์จางยังเจ้าบทเจ้ากลอน! สำบัดสำนวนเหมือนเดิม!”

“คนจิตใจคับแคบตอนนี้ไปอยู่ ณ แห่งหนใด? เชื่อในผลแห่งกรรมของมนุษย์นั้นเที่ยงแท้แน่นอน! กล่าวได้ยอดเยี่ยม!”


*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./83.md)