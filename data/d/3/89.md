##บทที่ 289 : กลอนของน้องสามมีคนชิงตัดหน้า!
ครึ่งชั่วโมงผ่านไป

งานปีใหม่ของโรงเรียนเมืองหลวงหมายเลขสิบห้าเริ่มต้นอย่างเป็นทางการ

เปิดงานด้วยพิธีกรหญิงคนหนึ่งบนเวที

นักเรียนที่อยู่ด้านล่างต่างตะโกนแต่ "อาจารย์หลี่สวยมาก!" ไม่ก็ "อาจารย์หลี่เท่โคตร!"

ชัดเจนว่าพิธีกรคนนี้เป็นครูในโรงเรียนที่มารับหน้าที่ชั่วคราวนั่นเอง งานวันนี้ไม่มีคนนอก การแสดงในงานเป็นของนักเรียนเสียแปดส่วน

พิธีกรหญิงไม่สนใจเสียงก่อกวนของเหล่านักเรียน ยิ้มแย้มกล่าวว่า "ท่านประธาน แขกรับเชิญ ผู้ปกครอง และนักเรียน สวัสดีปีใหม่ทุกท่านนะคะ ยินดีต้อนรับสู่งานปีใหม่ของโรงเรียนเมืองหลวงหมายเลขสิบห้า ต่อไป ขอเชิญผู้อำนวยการขึ้นมากล่าวอะไรสักเล็กน้อยค่ะ" นี่เป็นไปตามธรรมเนียมปฏิบัติทั่วไป

พิธีกรถอยลงมาหนึ่งก้าว

ผู้อำนวยการหัวเราะฮ่าๆ ก้าวขึ้นเวที เขาเป็นชายชราร่างเล็กที่อายุราวหกสิบกว่า มีผมสีขาวโพลน เดินมาคว้าจับไมโครโฟนยิ้มกว้างกล่าว "ความจริงผมให้พวกเขาตัดช่วงนี้ออกไปแล้วนะครับ ไม่คิดว่ายังจะเพิ่มกลับมาให้ผมอีก วันนี้ผมจะไม่พูดอะไรมาก ทุกคนมารอชมการแสดงของนักเรียนกันดีกว่า ผมแทบจะอดใจรอไว้ไม่ไหวล่ะ เอาตามนี้นะครับ ขอเชิญผู้ปกครองทุกท่านชมความสามารถของพวกเด็กๆ กันได้เลยครับ"

คำพูดสั้นๆ ทั้งยังเรียกเสียงปรบมือได้จากนักเรียนและผู้ปกครอง

เหล่าผู้ปกครองต่างรอชมความสามารถของบุตรหลานตนเองอย่างกระตือรือร้น จึงเป็นธรรมดาที่จะไม่มีกะจิตกะใจจะไปฟัง

สุนทรพจน์ของผู้อำนวยการเช่นกัน

ผู้อำนวยการลงจากเวที พิธีกรหญิงจึงขยับออกมาประกาศ "ทีนี้งานปีใหม่ก็เริ่มขึ้นอย่างเป็นทางการแล้วนะคะ อันดับแรก ขอเชิญพบกับการเต้นเปิดงานจากปีสองห้องสอง เชิญทุกคนรับชมค่ะ!"

แปะๆๆ!

เสียงปรบมือดังเกรียวกราวสนั่นทั่วห้องประชุม

โดยเฉพาะผู้ปกครองชั้นปีสองห้องสอง ต่างปรบมืออย่างเอาเป็นเอาตาย!

พอเสียงสงบลง เด็กนักเรียนชายหญิงสิบห้าสิบหกคน พากันออกมาพร้อมกับเพลงฝรั่งที่เปิดประกอบฉาก ที่มีทำนองรวดเร็ว แล้วเหล่านักเรียนก็เต้นไปตามจังหวะเสียงเพลง สังเกตจากท่วงท่าแล้วเห็นได้ชัดว่าฝึกซ้อมกันมาเป็นเวลานาน แม้ว่ายังมีที่ติอยู่บ้าง แต่สำหรับมือสมัครเล่นนี่ไม่เลวเลย

จางเย่ได้แต่ถอนหายใจ โรงเรียนมัธยมต้นตอนนี้นับวันยิ่งเปิดกว้าง นับวันยิ่งเข้าสู่สากล ข้อบังคับควบคุมไม่ได้แน่นหนาอีกต่อไป สมัยจางเย่ยังอยู่มัธยมต้น งานปีใหม่เป็นเพียงแค่การมาร้องเพลงกับเพื่อนร่วมชั้นและเล่นเกมกันเท่านั้น ยังไม่มีการเต้นหรือการร้องเพลงต่างชาติเข้ามา สมัยนั้นพวกเขาไม่เคยคิดจะทำอะไรแบบนี้ด้วย ยิ่งไปกว่านั้นอาจารย์ก็ไม่อนุญาตอยู่แล้ว สมัยเรียนนั้นโรงเรียนมีคำขวัญที่ไม่เคยเปลี่ยนอยู่สามอย่างคือ ‘ป้องกันไฟ ป้องกันโจร ป้องกันรัก’ ซึ่งไม่เหมือนบรรยากาศในโรงเรียนสมัยนี้เลยสักนิด แม้แต่เพลงรักกลอนรักยังเอามาแสดงในงานโรงเรียนได้? เฮ้อ เทียบกันแล้วรุ่นเขาช่างลำบาก พอลองคิดดู สมัยเรียนจางเย่ก็ลำบากมากจริงๆ!

การเต้นเปิดงานจบลง

เสียงปรบมือและเสียงชื่นชมดังขึ้นอีกครั้งไม่ขาดสาย

"ดี!"

"เต้นได้เยี่ยม!"

"นั่นลูกสาวผมนะ เห็นรึเปล่า?"

"ฮ่าๆ ลูกฉันเต้นได้ไม่เลวจริงๆ!"

รายการต่อไปเป็นการร้องเพลงจากนักเรียนหญิงคนหนึ่ง เพลงนี้เป็นเพลงดังของจางหย่วนฉี ตั้งแต่สมัยเธอเข้าวงการใหม่ๆ ชื่อว่า ‘ฉันไม่เชื่อ’

นักเรียนหญิงคนนั้นเริ่มร้อง

"ทุ่มเทลงไปมากมาย ผลสุดท้ายกลับมาเพียงความว่างเปล่า ดิ้นรนไปหลายคราว ได้แต่มองความฝันน้ำตานอง ใคร่ครวญอยู่แสนนาน หรือเป็นเพราะฉันเกิดมาต่ำต้อย? ร่ำร้องไปมากเท่าไร เสียงของฉันได้แต่แหบแห้งลงทุกวัน!"

"ฉันไม่เชื่อ ว่าฉันเกิดมาต่างจากใครเขา!"

"ฉันไม่เชื่อ ว่าฉันนั้นไร้ความสามารถใด!"

"ฉันไม่เชื่อ ว่าฉันถูกลิขิตให้ต้องต่ำต้อย!"

"ฉันไม่เชื่อ ว่าบทเพลงของฉันจะไม่มีคนสนองตอบตลอดไป!"

ฟังเพลงนี้แล้ว บรรยากาศด้านล่างกลายเป็นเร่าร้อนขึ้นทันตา เมื่อเทียบกับพวกเพลงฝรั่งเพลงอังกฤษพวกนั้นแล้ว บรรดาผู้ปกครองดูจะชอบเพลงแบบนี้กันมากกว่า ใครๆ ก็รู้จักจางหย่วนฉี ทุกคนล้วนเคยได้ฟังเพลงของเธอ พ่อแม่กับเด็กๆ อีกหลายคนต่างร้องคลอตามไปด้วย

แม้แต่จางเย่ยังขนลุกเมื่อได้ฟัง เพลงนี้แม้จะเป็นผลงานยุคแรกๆ ของจางหย่วนฉีเมื่อหลายปีก่อน อีกทั้งงานชิ้นนี้ยังไม่มีความเป็นผู้ใหญ่อย่างผลงานในยุคปัจจุบัน แต่พลังเสียงที่แฝงอยู่ในบทเพลงกลับจับใจผู้ฟังอย่างยิ่ง จางเย่เพิ่งจะอยู่ในโลกใบนี้ได้ไม่กี่เดือน แต่นี่ไม่ใช่ครั้งแรกที่จางเย่ได้ยินเพลงนี้ เพราะเพลงนี้ถูกใช้เป็นเพลงประกอบบนจอโทรทัศน์ รายการบันเทิง หรืองานเลี้ยง จึงพลอยได้ยินเพลงนี้อยู่หลายครั้ง นอกจากนี้ มีคนนำมาร้องคัฟเวอร์กันหลายคน ทุกครั้งที่จางเย่ได้ยิน เขารู้สึกได้ถึงห้วงอารมณ์ในเสียงเพลงอย่างเต็มเปี่ยม ที่กลั่นออกมาจากคนร้อง!

เรื่องนี้มีเรื่องราวเบื้องหลังแฝงไว้อยู่ ตอนที่จางหย่วนฉีเพิ่งเข้าวงการเพลง เธอก็มีผลงานทางโทรทัศน์และวงการอื่นๆ มาก่อนแล้ว ตอนที่เพิ่งร้องเพลงใหม่ๆ มีผู้คนวิจารณ์เธอเป็นจำนวนมาก เนื่องจากเสียงเธอไม่ใสและแหบห้าวไปหน่อย ไม่เพราะเหมือนอย่างนักร้องคนอื่นๆ ในยุคนั้น จึงมีคนรับเสียงแบบนี้ไม่ได้ มีคนวิพากษ์วิจารณ์ว่าจางหย่วนฉีร้องเพลงไม่เป็น และไม่เหมาะกับการร้องเพลง ดังนั้นพวกเขาจึงคะยั้นคะยอให้เธอกลับไปถ่ายหนังจะดีกว่า ทว่าด้วยเพลง ‘ฉันไม่เชื่อ’ นี้ ซึ่งจางหย่วนฉีร้องครั้งแรกในรายการวาไรตี้ ประโยคสุดท้ายที่ว่า ‘ฉันไม่เชื่อ ว่าบทเพลงของฉันจะไม่มีคนสนองตอบตลอดไป!’ ได้ประทับใจผู้ฟังอย่างลึกซึ้ง อีกทั้งนี่คือเพลงเปิดตัวของจางหย่วนฉีในวงการ นับตั้งแต่นั้น ไม่มีใครสงสัยว่าจางหย่วนฉีร้องเพลงไม่เป็น!

เพลงที่ดี!

ผลงานขึ้นหิ้ง!

จางเย่ไม่กล้าดูแคลนระดับของผลงานวรรณกรรมในโลกใบนี้ ผลงานขึ้นหิ้งแบบนี้ แม้จะเป็นในโลกของจางเย่ เขาก็กล้ารับประกันว่าต้องมีชื่อโด่งดังแน่นอน!

บทเพลงจบแล้ว เด็กสาวได้รับเสียงปรบมืออย่างอบอุ่น

"ดี!"

"ร้องได้ดี!"

"ฮ่าๆ แทบจะสู้กับสตาร์ควีนได้แล้ว!"

กับเด็กๆ แล้ว เหล่าพ่อแม่ผู้ปกครองดูจะยอมรับได้หมด ไม่ว่าจะร้องได้ดีหรือไม่ ทุกคนต่างก็ต้องชมเชยสักเล็กน้อย เสียงชมเชยและให้กำลังใจดังอย่างคึกครื้น

รายการที่สามเป็นการร้องเพลงอีกเช่นกัน คราวนี้นักเรียนชายขึ้นมาร้องเพลงร็อค
รายการที่สี่เป็นการร้องเพลงประสานเสียง เพลงที่ร้องเป็นเพลงประสานเสียงที่ชื่อ ‘แผ่นดินแม่’ ซึ่งจางเย่ไม่เคยได้ยิน เพราะในโลกนั้นของเขาไม่มีเพลงนี้

รายการดำเนินไปทีละรายการ

งานปีใหม่ผ่านไปครึ่งหนึ่งแล้ว

ขณะนั้น ลี่ลี่ คู่แข่งฟ้าประทานของเฉาเหมิงเหมิงไม่ได้นั่งอยู่ที่นั่งนักเรียนแล้ว รายการต่อไปเป็นของเธอ จึงไปเตรียมตัวอยู่ด้านหลังเวที

"ลี่ลี่ขึ้นไปแล้ว"

"ขับกลอนเหรอ?"

"น่าจะ ไม่รู้ท่องบทไหน"

"ในที่สุดก็ถึงรายการของชั้นเราแล้ว!"

เมื่อรายการก่อนหน้าจบลง พิธีกรหญิงประกาศว่า "รายการต่อไป ขับกวี ผู้แสดงเฉินลี่ลี่ ขอเสียงปรบมือหน่อยค่ะ!"

ลี่ลี่ขึ้นไปบนเวทีท่ามกลางเสียงปรบมือ เด็กสาวค้อมตัวลงน้อยๆ

เฉาเหมิงเหมิงกล่าวตัดบทขณะมองบทเวที "ไม่ใช่ลืมบทหรอกนะ ดูตื่นเต้นเข้าสิ"

ลี่ลี่ท่าทางตื่นเต้นเล็กน้อย แต่ยังคงยกสคริปต์ขึ้นมาดู เธอสูดลมหายใจลึกก่อนเริ่มอ่าน ทว่าประโยคแรกนั้นกลับทำให้เฉาเหมิงเหมิงตื่นตระหนก!

“ระยะทางที่ไกลที่สุดในโลก ไม่ใช่ระยะทางระหว่างซีกโลกหนึ่งและด้านตรงข้าม แต่คือการที่เธอไม่รู้ว่าฉันรักเธอ ในขณะที่ฉันอยู่ตรงหน้าเธอ ระยะทางที่ไกลที่สุดในโลก ไม่ใช่การที่เธอไม่รู้ว่าฉันรักเธอในขณะที่ฉันอยู่ตรงหน้าเธอ แต่เป็นตอนที่ฉันไม่สามารถพูดคำว่ารักออกไป ทั้งที่ฉันนั้นรักเธอแทบขาดใจ”

"อ่านได้ไม่เลวเลยนะ"

" ‘นกบนฟ้ากับปลาในน้ำ’? บทนี้ฉันชอบนะ"

เหล่าเพื่อนร่วมชั้นต่างพูดคุยกันอย่างออกรส
แต่เฉาเหมิงเหมิงกลับสบถ "งั้นฉันจะอ่านอะไรล่ะ!"

"หือ? เหมิงเหมิง? ทำไมเหรอ?" เพื่อนนักเรียนชายถามด้วยความเป็นห่วง
เฉาเหมิงเหมิงตอบด้วยเสียงที่แทบจะโหยหวน "ฉันเตรียมจะอ่านบทนี้เหมือนกันนะสิ! ลี่ลี่ชิงไปก่อนแล้วอ่ะ!"

สำหรับงานงานหนึ่ง เป็นไปไม่ได้เลยที่จะมีสองรายการเหมือนกันแบบนี้ โดยเฉพาะการขับบทกวี สองคนท่องกลอนบทเดียวกัน?

แบบนั้นใช้ได้ที่ไหน!

อาจารย์เหลิ่งกับผู้ปกครองรอบๆ ล้วนได้ยินกันหมด

บรรณาธิการหนังสือพิมพ์วัยกลางคนออกความคิดเห็น "สหายตัวน้อย งั้นรีบเปลี่ยนบทสิ?"

อาจารย์เหลิ่งถาม "ของเธอก็เป็นบทนี้เหรอเหมิงเหมิง? ทำไมถึงไม่ขึ้นไปก่อนล่ะ"

"ไม่มีใครบอกนี่นา ของหนูเพิ่งจะตัดสินใจเอากลอนบทนี้ได้เมื่อตอนบ่ายเองค่ะ"

อาจารย์เหลิ่งแนะนำ "งั้นเธอก็เปลี่ยนเป็นกลอนบทอื่นสิ? อาจารย์จางเย่มีผลงานตั้งหลายชิ้นไม่ใช่เหรอ?"

เฉาเหมิงเหมิงกล่าว "แต่ แต่หนูไม่ได้เตรียมมานี่คะ!"

ชายวัยกลางคนยิ้มขื่นๆ "งานชิ้นอื่นของจางเย่ไม่เหมาะกับเธอนะครับ ‘น้ำนิ่ง’? ‘คำตอบ’? นั่นมันกลอนด่าคนเลยนะ ‘เห็นหรือไม่เห็น’ เองก็ไม่เหมาะกับโอกาสนี้ แถมลูกสาวของพ่อเว่ยยังเอาไปใช้ตอนงานศพด้วย วันนี้ไม่เหมาะแล้วล่ะ"

อาจารย์เหลิ่งคิดอยู่ครู่หนึ่ง "อืม กลอนของจางเย่ไม่มีบทไหนเหมาะสมแล้วจริงๆ งั้นก็...ไม่ต้องแล้วมั้ง? เดี๋ยวไปบอกหลังเวทีให้ว่ารายการเธอยกเลิกแล้วกันนะ"

เฉาเหมิงเหมิงไม่ยอม "ไม่ๆ ไม่ได้ๆ! หนูอยากออกไปนี่!"

จางเย่ไม่เห็นด้วย กล่าวขัด "เหมิงเหมิงรอจะแสดงอยู่ตั้งนาน ยกเลิกไม่ดีมั้งครับ?"

อาจารย์เหลิ่งปวดศีรษะทันที "แต่เปลี่ยนตอนนี้ก็ไม่ทันแล้วนะคะ ไม่มีกลอนที่เหมาะๆ ด้วย? เหมิงเหมิงอยากอ่านกลอนรัก? งั้นก็เป็น 'ห้วงคำนึงแห่งคืนฝนพรำกลางสารท' ไหม?”

ลี่ลี่ท่องจบแล้ว ลงจากเวทีพร้อมเสียงปรบมือ

ต่อจากนั้นพิธีกรหญิงก็ประกาศอันดับต่อไป เป็นนักเรียนหญิงอีกคน ขึ้นไปท่องบทกลอน 'ห้วงคำนึงแห่งคืนฝนพรำกลางสารท' บนเวที!

นั่น! โดนตัดหน้าไปอีกแล้ว! กลอนดีๆ พวกนี้มีชื่อเสียงเกินไป คนชอบเยอะแยะ จะเลือกซ้ำกันบ้างจึงไม่แปลกตรงไหน อย่างในงานแข่งท่องอาขยานพวกนั้น ไปๆ มาๆ ก็กลายเป็นกลอนขึ้นหิ้งอยู่ไม่กี่บทนี่แหละ แต่ว่านี่ไม่ใช่การแข่ง เป็นแค่งานปีใหม่ จะไปใช้บทซ้ำกันยิ่งไม่ได้!

"เหมิงเหมิง ทำไมไม่เอา 'เธอคือดอกไม้' ล่ะ?"

"นั่นมันกลอนรักของฝ่ายชาย ฉันจะท่องอะไรล่ะ?"

"ทำไมเธอต้องใช้กลอนรักเหรอ? ฉันว่า 'ทิวทัศน์แผ่นดินแม่' ก็ใช้ได้นะ เชิดชูแผ่นดินเกิด อยู่ในหนังสือเรียนด้วย เธอรีบๆ ดูเข้าก็ขึ้นไปบนเวทีได้แล้ว!"

"กลอนบทนั้นมันโบราณไปแล้ว เชยจะตาย ฉันไม่เอาหรอก!"

เหล่าเพื่อนร่วมชั้นต่างช่วยกันออกความคิดให้เฉาเหมิงเหมิง ไม่นานนัก เฉินลี่ลี่ก็กลับมา พอได้ยินว่าตัวเองชิงตัดหน้าเฉาเหมิงเหมิงด้วยกลอนเดียวกัน ก็นึกยินดี

ลี่ลี่หัวเราะสะใจ "บังเอิญจังนะ!"

เฉาเหมิงเหมิงกัดฟันกรอด "เธอท่อง ‘นกบนฟ้ากับปลาในน้ำ’ ไม่เห็นจะบอกฉันเลยนี่?"

ลี่ลี่เถียง "เธอก็ไม่เห็นบอกฉันเหมือนกัน ฉันจะไปบอกเธอทำไมล่ะ? ยังไงฉันก็ท่องจบไปก่อนแล้ว เธอจะเล่นอีกทีฉันไม่ว่าหรอกนะ แต่คนขายหน้าก็คือเธอนั่นแหละ! หึๆ!"

แม่ของลี่ลี่ที่นั่งอยู่ด้านข้าง ตบหัวเธอทันที กล่าวว่า "ทำไมพูดกับเพื่อนแบบนั้นล่ะ!" ว่าเสร็จเธอก็มองมาทางจางเย่ที่อยู่ไม่ห่างออกไป "ผู้ปกครองเหมิงเหมิง ขอโทษด้วยนะคะ"

จางเย่ยิ้ม "ไม่เป็นไรครับ แค่เรื่องบังเอิญเอง ไม่มีใครทันคิดถึงหรอกครับ"

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./90.md)