##บทที่ 221 : สนามบินจัดงานขอบคุณ!
ฟ้าสางแล้ว

เวลาเจ็ดโมงสิบห้า

จางเย่ลุกขึ้นจากเตียงอย่างเชื่องช้าไปล้างหน้า เขาหันไปดูนาฬิกาแล้วใส่เสื้อแจ๊คเก็ตเดินไปที่ห้องของอดีตเพื่อนร่วมชั้น ชายหนุ่มกดกริ่งเรียก

ติ๊งต่อง

ไม่มีใครเปิด

พนักงานทำความสะอาดหญิงเข็นรถที่มีผ้าปูที่นอนเดินผ่านมาทางจางเย่ “หาใครอยู่เหรอคะ?”

จางเย่หันไปหา กระแอมแล้วชี้ไปทางประตูห้อง “ผู้หญิงที่พักห้องนี้ไม่อยู่แล้วเหรอครับ?”

“ออกไปแล้วค่ะ เช็คเอาท์ออกไปตอนหกโมงครึ่งนี่เองค่ะ” พนักงานทำความสะอาดหญิงจำได้แม่น หลังตอบเสร็จเธอก็เดินเข็นรถจากไป

จางเย่ทำอะไรไม่ได้แล้ว ดาวมหาลัยคนนี้ดูท่าทางจะรีบร้อนเหลือเกิน ที่เธอรีบนี่ใช่เพราะต้องไปติดต่อกับบริษัทจะได้เข้าทำงานเลยรึเปล่านะ? เธอไม่ได้บอกเขาเลย ด้วยเหตุนี้จางเย่จึงเดินลงบันไดไปห้องอาหารคนเดียว เขาใช้คีย์การ์ดของห้องเป็นบัตรผ่านแล้วเดินไปหยิบจานสำหรับตักอาหารเช้าแบบบุฟเฟ่ต์

“อาจารย์ เป็นไงมั่งคะ?”

“มาสิค่ะ มานั่งกินด้วยกันเถอะ”

เป็นแอร์โฮสเตสร่างท้วมและร่างบางนั่นเอง ทั้งสองตักอาหารของตนเสร็จเรียบร้อยแล้ว คนหนึ่งมีพิซซ่าสองชิ้นกับมันฝรั่งทอด ส่วนอีกคนมีแค่ไข่ต้มใบชากับนมถั่วเหลืองเท่านั้น

ทั้งสามคนนั่งลงแล้วรับประทานอาหารร่วมกัน

“คุณมาเซี่ยงไฮ้นี่มาทำงานเหรอคะ?” แอร์โฮสเตสร่างบางถาม

จางเย่ตอบตามความจริง “ใช่ครับ ผมคิดว่าคงจะต้องอยู่ที่นี่สักพักน่ะ”

แอร์โฮสเตสร่างท้วมกลั้วหัวเราะเบาๆ “นี่ขนาดคุณยังไม่ได้เริ่มงานแต่ก็ได้เปิดตัวในเซี่ยงไฮ้ซะแล้ว ก่อนหน้านี้ไม่มีใครรู้จักคุณ เพราะคุณเป็นพิธีกรในเมืองหลวงอย่างเดียว แต่ตอนนี้หลายคนน่าจะรู้จักคุณแล้ว งานของคุณต้องไปได้อย่างราบรื่นแน่นอน!” ถึงพวกเธอจะพูดไปแบบนั้นแต่ความจริงแล้ว ตอนแรกพวกเธอไม่ได้รู้จักจางเย่เลยแม้แต่น้อย ก่อนหน้านี้บนเครื่องบินพวกเธอได้ยินคนจากเมืองหลวงสองสามคนบอกว่าชายหนุ่มเป็นพิธีกรที่มีชื่อเสียงของท้องถิ่น นี่คือเหตุผลที่พวกเธอเรียกเขาว่า ‘อาจารย์จาง’ หลังจากที่งานเลี้ยงอาหารค่ำจบลง พวกเธอได้ดูข่าวและพบความคิดเห็นมากมายเกี่ยวกับจางเย่ทางสื่อออนไลน์ ตอนนั้นเองที่พวกเธอถึงได้รู้จักจางเย่จริงๆ! พวกเธอเชื่อว่าในเซี่ยงไฮ้นั้น… ตอนนี้ ไม่สิ อาจจะทั่วประเทศเลยด้วยซ้ำ ผู้คนคงกำลังให้ความสนใจเขาอยู่แน่นอน!

จางเย่กล่าว “สมพรปากนะครับ ผมก็หวังว่าอะไรๆ จะไปได้สวยเหมือนกัน”

สหายผู้นี้เริ่มชินชากับการถูกก่นด่าไม่ว่าเขาจะไปที่ไหนก็ตามเสียแล้ว ดังนั้นเขาจึงไม่ได้คาดหวังว่าเส้นทางของตนจะต้องราบรื่น ขอแค่มีชื่อเสียงก็พอแล้ว

หลังรับประทานอาหารเสร็จ

จางเย่ตัดสินใจจะออกจากที่นี่ ทว่ามีตำรวจเข้ามาหาเขาเสียก่อน พวกเขาดูต่างจากตำรวจเซี่ยงไฮ้ที่เขาเห็นเมื่อวานที่สนามบิน เป็นไปได้ว่าอาจจะเป็นหน่วยอื่น อาจมาจากหน่วยงานความมั่นคงหรือแผนกต่อต้านการก่อการร้ายก็เป็นได้ พวกเขาทำการสอบถามผู้โดยสารทุกคนเพื่อทำความเข้าใจกับสถานการณ์ที่เกิดขึ้น แน่นอนว่าจางเย่ก็โดนสอบถามเช่นกัน เพราะว่าเขาเป็นหนึ่งในผู้ที่เข้าต่อสู้กับพวกโจรจี้เครื่องบิน จึงเป็นเรื่องปกติที่เขาจะต้องรู้มากกว่าคนอื่น กว่าจางเย่จะให้ปากคำแล้วเสร็จก็กินเวลาไปถึงเที่ยงวัน

หลังจากทานอาหารเสร็จ คนของไชน่าแอร์ไลน์ก็มาอีกครั้ง

พวกเขาขับรถพาจางเย่และเหล่าผู้โดยสารผู้กล้าหาญไปยังสนามบิน ในกลุ่มนี้มีผู้โดยสารที่ช่วยเข้าต่อสู้กับคนร้ายด้วย เช่นชายหนุ่มที่ฝึกคาราเต้นามเหยียนฮุย เนื่องจากเขาไม่ได้บาดเจ็บสาหัสอะไรและเคลื่อนไหวได้เป็นปกติแล้ว จึงได้ออกจากโรงพยาบาลก่อน

ที่ห้องประชุมของสนามบิน

นักข่าวหลายคนรออยู่ที่นั่นได้สักพัก

เมื่อเห็นผู้บริหารของไชน่าแอร์ไลน์ถือประกาศเกียรติคุณเดินเข้ามา จางเย่เข้าใจทันทีว่านี่คือรางวัลตอบแทนของพวกเขานั่นเอง แต่รางวัลก็ไม่ได้ถือว่ามากมายอะไรนัก หากตีค่าเป็นเงินแล้วยังถือว่าด้อยกว่าของโลกเขา แต่ก็นับว่าไม่ได้ต่างกันมากมายอะไร แอร์โฮสเตสคนที่มีอายุและแอร์โฮสเตสร่างบางกับพวกลูกเรือคนอื่นๆ ได้รางวัลเป็นเงินสองแสนหยวนซึ่งมอบให้เป็นรายคน ส่วนผู้โดยสารสองสามคนได้เงินไปหนึ่งแสนหยวน เหยียนฮุยได้ไปสามแสนหยวน และแน่นอนว่าจางเย่เป็นคนที่ได้มากที่สุด เพราะว่าชายหนุ่มเป็นคนที่มีส่วนร่วมมากที่สุดในการกอบกู้สถานการณ์นั่นเอง เขาได้เงินถึงหนึ่งล้านหยวนและยังได้ประกาศณียบัตรเกียรติคุณจากไชน่าแอร์ไลน์ รางวัลอันทรงเกียรตินี้จะถูกบันทึกไว้ในระบบของไชน่าแอร์ไลน์ ทำให้จางเย่สามารถขึ้นเครื่องบินของไชน่าแอร์ไลน์ฟรีตลอดชีวิต

เสียงตบมือดังเกรียวกราวไม่หยุด

พนักงานของไชน่าแอร์ไลน์หลายคนมาร่วมในงานนี้ด้วย

หลังงานมอบรางวัลเสร็จสิ้น จางเย่ถูกล้อมรอบไปด้วยสื่อหนังสือพิมพ์ บางคนสัมภาษณ์ผู้โดยสาร บ้างก็สัมภาษณ์กลุ่มลูกเรือ อย่างไรก็ตามจางเย่กลับเป็นที่สนใจมากที่สุด ตำแหน่งอดีตพิธีกรช่องวรรณศิลป์ของสถานีโทรทัศน์นครหลวงบวกกับฮีโร่ผู้ต่อสู้กับกลุ่มโจรจี้เครื่องบินได้กลายเป็นออร่าให้กับจางเย่ไปแล้ว!

“อาจารย์จาง!”

“กล่าวอะไรหน่อยสิครับ!”

“ตอนนั้นคุณได้คิดไหมว่ามีโอกาสได้รับอันตราย?”

“ทำไมคุณถึงไม่ลังเลที่จะก้าวเข้ามากอบกู้สถานการณ์เลยครับ?”

เหล่านักข่าวยิงคำถามไม่หยุดหย่อน

แอร์โฮสเตสสูงวัยยิ้มแล้วเข้ามาช่วยจางเย่ “พวกคุณไม่รู้เรื่องของอาจารย์จางมาก่อนเหรอ? ฉันก็เพิ่งรู้นี่เองหลังจากอ่านบนเว็บเมื่อคืน ก่อนหน้านี้หนึ่งในแฟนคลับของเขาเป็นโรคลูคีเมีย อาจารย์จางได้ควักกระเป๋าจนหมดตัวเพื่อช่วยรักษาโดยไม่แม้แต่ลังเล แถมยังถึงขั้นต้องยืมเงินจากญาติๆ แล้วก็เพื่อนร่วมงานของเขาด้วย เขาถึงขั้นยอมขายลิขสิทธิ์รายการแบบโดนกดราคา ยอมหมดตัวเพื่อช่วยเหลือแฟนคลับของเขา! ยังจำเป็นต้องถามอีกเหรอว่าชายคนนี้มีคุณธรรมสูงส่งแค่ไหนน่ะ?”

ฝูงนักข่าวหลายคนไม่เคยทราบเรื่องนี้มาก่อน แน่นอนว่ารวมไปถึงคนจากไชน่าแอร์ไลน์ด้วย เมื่อได้ยินเรื่องนี้เข้าพวกเขาจึงมองจางเย่ด้วยสายตาเคารพนับถือยิ่งขึ้นกว่าเดิม


……

ยามบ่าย

เมื่อเขากลับไปที่โรงแรมก็เป็นเวลาสี่โมงเย็นแล้ว

หลังจากครุ่นคิดสักพัก จางเย่ตัดสินใจยังไม่เช็คเอาท์วันนี้ อย่างไรเสียทางไชน่าแอร์ไลน์ก็ได้จองห้องเพิ่มอีกวันไว้ให้เขาพอดี ในเมื่อไม่ได้รีบร้อนอะไร ชายหนุ่มจึงตัดสินใจจะเข้าไปรายงานตัววันพรุ่งนี้แทน

เขาเช็กบนเว็บไซต์

แฟนคลับในเทียปาของเขาพุ่งทะยานขึ้นอีกครั้ง!

แตะตัวเลขสามแสนหนึ่งหมื่นคนไปอย่างสวยงามก็วันนี้นี่เอง!

ทุกอย่างบ่งบอกไปในทิศทางที่ดี ชื่อเสียงกับความสำเร็จของเขาตอนนี้นับได้ว่างดงามที่สุดตั้งแต่เขาเกิดมาเลยทีเดียว! อย่างไรก็ตามมันยังไม่พอ ความสำเร็จเล็กน้อยแค่นี้ยังห่างจากการทำให้เขาพอใจไปเยอะ เขายังทำได้ดีกว่านี้อีก เขายังไต่ขึ้นไปสูงกว่านี้ได้อีก!

ใช่แล้ว ในเมื่อวันพรุ่งนี้เขาต้องไปรายงานตัวที่ทำงานใหม่ เขาคงต้องเตรียมอาวุธลับเผื่อไว้สำหรับตนเองเสียหน่อย ตอนนี้ในช่องเก็บของของแหวนเกมเขามีแต่ไอเทม ‘เซฟ’ เหลืออยู่เท่านั้น ไอเทมอื่นๆ เขาได้ใช้มันไปหมดแล้ว ถึงเวลาต้องตุนเสบียงใหม่อีกครั้งแล้วล่ะ!

จางเย่เปิดหน้าต่างเกมขึ้นมาดูค่าชื่อเสียง ขนาดว่าชายหนุ่มเตรียมใจไว้อยู่แล้วแต่ก็ยังอดตกใจกับตัวเลขจนต้องผิวปากออกมาไม่ได้!

สิบเอ็ดล้าน!

เขาเช็กดูจนแน่ใจอีกครั้ง ไม่มีอะไรผิดพลาดจริงๆ!

ย้อนกลับไปตอนที่เขาอยู่บนเครื่องบิน เขาได้ใช้ค่าชื่อเสียงจนหมดไม่มีอะไรเหลือหลอ แต่ในเวลาเพียงแค่วันเดียวมันกลับพุ่งขึ้นมาถึงสิบเอ็ดล้าน! ก่อนหน้านี้ที่เขาจัดรายการ ‘ห้องเลคเชอร์’ แบบไม่หยุดหย่อน เขายังได้ค่าชื่อเสียงแค่สองสามแสนต่อตอนเท่านั้นเอง ยิ่งไม่ต้องไปพูดถึงตอนที่เขาเล่าเรื่อง ‘คนขุดสุสาน’ เลย หนึ่งตอนได้ค่าชื่อเสียงเพียงแค่หลักหมื่นเท่านั้นเอง แต่ตอนนี้...

แค่วันเดียว!

ความจริงยังไม่ครบวันเลยด้วย!

จางเย่รู้ดีว่านี่เป็นพลังของข่าวภาคค่ำของช่องโทรทัศน์กลาง ก่อนหน้านี้ที่เขาออกทีวีเป็นแค่ช่องของโทรทัศน์ท้องถิ่นเท่านั้น จำนวนผู้ชมจึงค่อนข้างจำกัดอยู่แค่เมืองหลวง แต่ข่าวของโทรทัศน์กลางออกไปทั่วทุกมุมของประเทศ แม้แต่คนที่อยู่ต่างประเทศก็ยังได้ดู จำนวนผู้ชมเยอะมาก! แม้ว่าหลายคนจะไม่ได้ชอบดูข่าวเพราะเห็นว่ามันน่าเบื่อ แต่ข่าวเกี่ยวกับการจี้เครื่องบินถือเป็นเรื่องใหญ่มากและลงบนอินเทอร์เน็ตด้วย จึงทำให้ผู้คนจำนวนมากต้องหันมาสนใจอย่างช่วยไม่ได้ ตั้งแต่ตอนนั้นเองที่พวกเขาได้รู้จักชื่อของจางเย่

ตอนนี้ไม่ใช่แค่ชายหนุ่มได้รับความสนใจจากคนที่เมืองหลวงเท่านั้น แต่เขาได้กลายเป็นที่สนใจของคนทั้งประเทศไปแล้ว นี่เป็นเหตุผลว่าทำไมเขาถึงได้รับค่าชื่อเสียงมากมายในเวลาเพียงแค่วันเดียว แต่หลังพ้นวันนี้ไปค่าชื่อเสียงของเขาคงจะเพิ่มขึ้นอย่างช้าๆ เหมือนเดิม เป็นเพราะว่าคนที่รู้จักเขาก็ได้รู้จักไปแล้ว แต่คนที่ไม่ได้สนใจก็ยังคงเมินเฉยเขาต่อไป อย่างไรก็ตามแม้ว่าอัตราการเพิ่มขึ้นของค่าชื่อเสียงจะค่อยๆ ลดลง แต่อย่างน้อยมันก็ยังเพิ่มอยู่ดี แม้จะน้อยนิดมากก็เถอะ

จางเย่มีความสุขหนักมาก เขาถอนทุนค่าชื่อเสียงและไอเทมที่เขาใช้ไปก่อนหน้านี้บนเครื่องบินได้เรียบร้อยแล้ว แถมยังได้กำไรกลับมาสิบเท่าร้อยเท่าด้วยซ้ำ!

ได้เวลาลอตเตอรี่!

ไม่สิ ซื้อสกิลก่อนดีกว่า!

สีหน้าของจางเย่เปลี่ยนไปหลังจากที่เขาเปิดหน้าร้านค้าของเกมขึ้นมาอย่างตื่นเต้น เขามองไปที่ ‘หนังสือทักษะไทเก๊ก’ หลังจากต่อสู้กับพวกโจรจี้เครื่องบินมา ทำให้จางเย่ได้ตระหนักถึงจุดอ่อนของตน หมัดไทเก๊กของเขายังไม่แข็งแกร่งพอ เพราะเขายังมีประสบการณ์น้อยเกินไป หากไม่ใช่เพราะว่ามีผู้โดยสารหลายคนมาช่วยละก็ เขาคงได้ตายไปแล้ว! ถ้าเกิดเขาต้องต่อสู้กับคนที่ไม่เป็นกังฟูหรือคนที่ฝึกกังฟูแบบทั่วๆ ไปอย่างเช่นพวกพระที่เขาประมือก่อนหน้านี้ จางเย่ก็สามารถต่อสู้แบบหนึ่งต่อสี่หรือห้าได้สบาย ไม่ได้ถือว่าหนักหนาอะไรเลยกับการต้องรับมือกับคนเหล่านั้น อย่างไรก็ตามหากเขาต้องต่อสู้กับคนที่เป็นกังฟูจริงๆ หรือมีประสบการณ์ด้านการต่อสู้มามาก แค่รับมือแบบตัวต่อตัวเขาก็รู้สึกตึงมือจะแย่แล้ว อย่าว่าแต่สองต่อหนึ่งเลย ในเมื่อวิชากังฟูของเขายังไม่สมบูรณ์ เขาก็ต้องกินหนังสือทักษะของมันเพิ่มเข้าไปอีก!

นิสัยของจางเย่นั้นค่อนข้างชอบก่อนเรื่อง แถมยังไม่ค่อยรู้จักการประนีประนอมอีก จึงมักจะไปเจอตอ 'สถานการณ์พิเศษ' อยู่บ่อยๆ ดังนั้นสำหรับการอัพเลเวลวิชาบู๊ เขาย่อมไม่ตระหนี่อยู่แล้ว!

ซื้อ!

กินหนังสือเพิ่มไปอีกสิบเล่ม!

ด้วยใจที่แน่วแน่ จางเย่ใช้ค่าชื่อเสียงสิบล้านซื้อหนังสือทักษะไทเก๊กมาสิบเล่ม หนึ่งเล่มราคาหนึ่งล้าน!

เขาเปิดอ่าน...

แล้วก็อ่านเล่มต่อไป...

จนกระทั่งเขากินจนหมดสิบเล่ม!

หลังจากแก้ไขปัญหาเรื่องกังฟูของเขาแล้ว จางเย่เปิดหน้าต่างลอตเตอรี่ขึ้นมาอีกครั้ง ชายหนุ่มตัดสินใจเล่นลอตเตอรี่อย่างไม่รีรอ ตอนนี้เขามีค่าชื่อเสียงอยู่หนึ่งล้าน เหลือเฟือน่า!

ครั้งแรกที่เล่นจางเย่เพิ่มค่าเดิมพันไปด้วย เขาได้ของจากหมวดใช้แล้วทิ้งมาสองอัน

【ด้ายแดงแห่งโชคชะตา】 x2
วิธีใช้ : ผูกที่ข้อเท้าของผู้เล่นและคนที่หมายปอง ด้ายแดงแห่งโชคชะตาจะทำงานทันที ความรักจะบังเกิดแม้ห่างไกลนับพันลี้
ระยะเวลา : ขึ้นอยู่กับความสัมพันธ์ของทั้งสองฝ่ายรวมไปถึงระดับความยากของเป้าหมาย ระยะเวลาไม่แน่ชัด อาจสั้นเพียงแค่วินาทีเดียวหรือยาวถึงหนึ่งเดือน

จางเย่พบว่าคำอธิบายดูค่อนข้างจะกำกวมและตัวเขาเองก็ยังไม่เข้าใจไอเทมชิ้นนี้ดีเท่าไร ด้ายแดงแห่งโชคชะตาเหรอ? เอาไว้ผูกดวงบุพเพสันนิวาสงั้นเหรอ? งั้นหมายความว่าถ้าเกิดเขารู้สึกชอบพอสาวคนไหน แค่เขาใช้ด้ายแดงผูกไปที่ข้อเท้าของเธอ เขากับเธอก็จะถูกผูกพันเข้าด้วยกันเลยเหรอ? มันทำให้เกิดเรื่องรักๆ ใคร่ๆ ขึ้นระหว่างเป้าหมายได้ด้วย? แต่ก็ไม่ถาวร? ถ้าเกิดว่าระดับความยากมันมากเกินไป ตัวอย่างเช่นรูปลักษณ์ภายนอก พื้นฐานครอบครัวจนไปถึงอายุ หากทั้งหลายเหล่านี้ต่างกันเกินไประยะเวลาของด้ายแดงแห่งโชคชะตาอาจจะสั้นแค่หลักวินาทีก็ได้เนี่ยนะ? แต่ถ้าเกิดช่องว่างของทั้งสองคนไม่มากเกินไปก็จะยืดเวลาไปเป็นเดือนได้? เขาไม่เคยใช้มาก่อน ดังนั้นนี่จึงเป็นสิ่งที่ชายหนุ่มเข้าใจมันคร่าวๆ จากการอ่านวิธีการใช้ เขาคงต้องลองหาโอกาสใช้มันในสถานการณ์จริงดูเสียแล้วล่ะ

อย่างไรซะ นี่มันเยี่ยมไปเลย!

ไอเทมชิ้นนี้ให้ความรู้สึกไม่ต่างกับ ‘ถุงหอมคิวปิด’ ที่เขาเคยใช้ก่อนหน้านี้ ถึงอย่างนั้นผลลัพธ์ของไอเทมก็ต่างกัน ‘ถุงหอมคิวปิด’ เพิ่มโชคด้านเพศตรงข้ามแก่ผู้เล่นเป็นเวลาห้านาที ไม่มากไปกว่านั้น แต่ว่าด้ายแดงแห่งโชคชะตาเขาสามารถเลือกเป้าหมายได้ ทั้งระยะเวลาก็ยังไม่มีกำหนดเป๊ะๆ ด้วย!



*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./22.md)