##บทที่ 237 : ทอล์คโชว์ทั้งหลายจงมายำรวมกันเถอะ!
กลางดึก

ราวสี่ทุ่ม

ห้องส่วนใหญ่ในบริษัทปิดไฟหมดแล้ว

จางเย่เพิ่งจะออกจากห้องตัดต่อ คลิปถ่ายเสร็จตั้งแต่บ่าย ทว่าการตัดต่อกลับกินเวลาจนถึงตอนค่ำเพิ่งจะแล้วเสร็จ หลายสิ่งไม่ได้เป็นอย่างที่หวัง ความตลกยังน้อยไปอีกหน่อย ดังนั้นจึงต้องถ่ายซ้ำแล้วซ้ำเล่าอยู่นาน จำต้องรบกวนให้ทุกคนลำบากทำโอที อย่างเช่นประโยคสุดท้ายนั่น ‘ผมจะเป็นกระบอกเสียงให้ตัวเอง’ จะต้องย้ายมาไว้เล่นทีหลัง โดยที่จางเย่จะต้องกรอกเกลือใส่ปากตัวเองก่อนถึงจะเล่นเอฟเฟกต์นี้ออกมา ใช้วิธีตกลงมาให้ตัวอักษรนั้น ‘แตกกระจาย’ หลังจากคำว่า ’ฉันจะเป็นกระบอกเกลือให้ตัวเอง’ นอกจากนั้นยังต้องใช้การแสดงท่าทางของใบหน้า ถ่ายทำซ้ำแล้วซ้ำเล่าจึงออกมาดี เวอร์ชั่นสุดท้ายจึงมีความขบขันยิ่งกว่าเดิม

เจ๊สี่ที่เหนื่อยล้าน่าดูกล่าว "กลับไปเลี้ยงข้าวด้วยล่ะ!"

จางเย่ไม่โยกโย้ "ไม่มีปัญหา ให้รายการเสร็จแล้ว ผมขอเชิญทุกคนไปกินข้าวด้วยกันนะครับ วันนี้ลำบากทุกคนมากๆ เลย เจ๊สี่ คุณก็รีบกลับบ้านพักผ่อนได้แล้วนะครับ"

เจ๊สี่โบกมือ "นายก็ด้วย"

"อาจารย์จาง เจอกันพรุ่งนี้" พวกตากล้องพากันกล่าวลา

ทุกคนต่างพากันออกไปตามทางเดิน จางเย่ทอดตามองส่งพวกเขาตามหลังไป ก่อนกลับเข้าห้องอัดหมายเลขเจ็ดอีกครั้ง ตรงเข้าไปเปิดไฟห้องแต่งตัว ชายหนุ่มยังไม่คิดจะกลับ เขาเข้ามาตกแต่งฉากหลังของรายการให้ดีขึ้นกว่าเดิม ละเอียดถึงขั้นรู้ทั้งหมดว่าตรงไหนต้องตกแต่ง ตรงไหนต้องเติมสี ตรงไหนต้องมีการเล่นแสง ก่อนหน้านี้ที่วางแผนไว้บนกระดาษ เป็นเพียงแค่การอธิบายคร่าวๆ ทว่าตอนนี้เขาเป็นคนรับผิดชอบทุกสิ่งในรายการเพียงคนเดียว ดังนั้นเขาต้องเป็นคนลงมือทำเองทีละส่วนไป เพื่อทบทวนและพัฒนาแผนการเดิมไปในตัว

ทำฉากเสร็จแล้ว จางเย่โทรหาฝ่ายฉากและอุปกรณ์ทันที บอกทางนั้นว่าต้องการเพิ่มอะไรอีกหน่อย บอกว่าต้องแก้ตรงไหนบ้าง บอกว่าตัวเขาอยากให้พรุ่งนี้ฉากทั้งหลายต้องแล้วเสร็จตามต้องการ
ปลายสายน่าจะกำลังหลับอยู่ "ได้ ผมรู้แล้ว"

จางเย่ฟังแล้วยังไม่วางใจ ย้ำอีกว่า "พี่ชาย รายการผมที่ต้องเร่งเตรียมเพราะเหลืออีกสองสามวันจะออกอากาศแล้ว ช่วยกันหน่อยเถอะ รอบนี้ผมเลี้ยงข้าวเอง"

อีกฝ่ายไม่พูดให้มากความ "ได้ อาจารย์จางคุณวางใจเถอะ พรุ่งนี้ผมจะรีบไป คืนพรุ่งนี้ฉากที่คุณขอจะจัดการให้เรียบร้อยตามนั้นแน่นอนครับ"

"ขอบคุณมากครับ" จางเย่วางสายไป

จางเย่เดินออกจากห้องแต่งตัวไปห้องอัด มือกำๆ คลายๆ กังวลไม่น้อย อยากแน่ใจว่าสิ่งที่เขาคิดนั้นสามารถทำได้ไม่มีปัญหา งานเสร็จแล้วก็เตรียมจะกลับไปพักผ่อน ก้มมองนาฬิกา สวรรค์ ห้าทุ่มกว่าแล้ว! เวลาขนาดนี้ไม่มีรถประจำทางด้วย เดินกลับบ้านเองก็ไกลเกินไป ดังนั้นจางเย่จึงเดินไปที่เก้าอี้ของห้องส่ง เอามาต่อกันเสร็จทีนี้ก็นอนได้แล้วสำหรับคืนนี้

ติ๊กๆ

ต่งซานซานส่งข้อความมา : กลับบ้านไหม?

จางเย่ตอบกลับทันที : ดึกแล้ว ฉันนอนที่ออฟฟิศ

ต่งซานซาน : เหลือข้าวไว้ให้นายแน่ะ งั้นก็ได้ รีบนอนนะ

จางเย่ประทับใจ : ขอบคุณมากสหายต่ง เธอก็รีบนอนล่ะ

ต่งซานซาน : ได้เลยสหายจาง

จางเย่ยิ้มอ่อน ยกมือถือขึ้นมอง วันนี้เหนื่อยล้าสุดๆ แต่กลับนอนไม่หลับ วุ่นวายทั้งวันนี่ยิ่งไม่ต้องพูดถึง แต่ว่าผลลัพธ์ที่ได้ก็มหาศาล เขาได้เข้าใจหน้าที่ของตำแหน่งอื่นๆ มากขึ้นกว่าเดิม ได้เข้าใจและศีกษาในวงการโทรทัศน์มากขึ้นอีกก้าว ถือเป็นการก้าวที่ดี! ต่อไปถ้าปล่อยให้เขาทำรายการใหม่ เขาย่อมจัดการได้ดีขึ้นว่าเดิม ยิ่งกว่านั้นถ้าปล่อยให้เขาทำรายการทอล์คโชว์คนเดียว จางเย่เชื่อมั่นว่าผลลัพธ์ที่ออกมาต้องดีกว่าให้เขาสั่งคนอื่นทำตามสั่งแน่นอน! อย่างไรเสียทั้งหมดนี่ล้วนเป็นสิ่งที่เขาคิดวางแผนเองหมด จากการคัดลอกรายการทอล์คโชว์ที่ประสบความสำเร็จมาแล้วในโลกของเขา ชัดเจนว่าไม่มีอะไรให้ต้องขออนุญาตหรือมีปัญหาตามมา ด้วยประสบการณ์ตอนนี้ เทียบกับคนอื่นๆ แล้วเขามองเห็นได้อย่างทะลุปรุโปร่ง รู้ว่าอะไรที่ทำออกมาแล้วดีที่สุด ดังนั้นต่อให้เหนื่อยสักหน่อยเขาก็ยินดีสุดๆ เพราะที่จ่ายออกไปต้องได้กลับคืนมาแน่นอน! ทิ้งให้คนอื่นทำเขาคงวางใจไม่ลง เพราะว่าพวกนั้นไม่มีใครที่รู้ว่าทอล์คโชว์คืออะไร คนของโลกใบนี้แค่ได้ยินก็ยังไม่เคยได้ยินเลยด้วยซ้ำ!

รายการใหม่...

คิดมาถึงตรงนี้ จางเย่ถึงกับเงียบไปอีกครั้ง

คนในโลกใบนี้จะยอมรับศิลปะของทอล์คโชว์ได้จริงๆ เหรอ?

ต่อไปทอล์คโชว์จะกลายเป็นที่นิยมได้แน่นอน จุดนี้จางเย่ไม่สงสัย ทั้งไม่มีข้อโต้แย้งแม้แต่น้อย ที่โลกเดิมของเขา กระแสของทอล์คโชว์ล้วนต้องใช้เวลาออกอากาศไปสักพักหนึ่ง ไม่ว่าจะเป็นรายการแรกสุดของต่างประเทศหรือรายการที่ค่อยๆ รับเข้ามาในประเทศล้วนต้องผ่านวิธีการเช่นนี้ ประชาชนทั่วไปต้องการเวลาให้ค่อยๆ ซึมซับและยอมรับ ทว่าจางเย่ในตอนนี้ไม่สามารถรอคอยวีธีการเช่นนั้นได้ หัวหน้าต้องการให้ยอดวิวของตอนแรกไปถึงห้าแสนคลิก!

ไม่ได้การ!

ต้องทำให้ดียิ่งกว่านี้!

แม่*! ลูกพี่ต้องจัดการให้รายการดีขึ้นยิ่งกว่านี้อีก!

จางเย่ยกก้นลุกขึ้นจากเก้าอี้ เขาตัดสินใจที่จะทบทวนรายการอีกครั้งเพื่อให้ออกมาดีที่สุด เพื่อดึงยอดผู้ชมให้ได้มากที่สุด! ไม่ใช่ว่าเขาไม่มั่นใจ เขาแค่อยากจะทำออกมาให้ดีที่สุดก็เท่านั้น คิดจะทำให้ออกมาอย่างยอดเยี่ยมจนไร้ที่ติ เพราะโอกาสแบบนี้ไม่ได้มีมาบ่อยๆ ชายหนุ่มเคยถูกสถานีวิทยุหรือแม้แต่สถานีโทรทัศน์ทอดทิ้งมาแล้ว ลำบากยากเข็ญกว่าจะได้รับโอกาสของสถานีโทรทัศน์ออนไลน์ ดังนั้นเขาจึงไม่สามารถทำตัวลอยชายได้ เขาแม่*ต้องพยายามมากขึ้นเพื่อไม่ให้ใครหน้าไหนมาค่อนขอดได้!
เมื่อเห็นแต้มค่าชื่อเสียงในแหวนเกมแล้ว ‘ฉันจะเป็นกระบอกเสียงให้ตัวเอง’ เรียกได้ว่าสร้างค่าชื่อเสียงให้กับจางเย่เพิ่มขึ้นอีกราวหนึ่งล้านสองแสนจุดทีเดียว! จางเย่ไม่ลังเลใจแม้แต่น้อย ใช้แต้มทั้งหมดซื้อแคปซูลความจำ ซื้อมาสิบสองเม็ด!

เดิมทีจางเย่ตัดสินใจจะใช้ต้นฉบับของ ‘ทอล์คโชว์คืนนี้ปี '80’ จึงใช้แคปซูลความจำไปกับรายการนี้จนติดแน่นในสมองแล้ว ทำไมถึงเลือกรายการนี้? ก็เพราะว่านี่คือหนึ่งในรายการที่เป็น ‘ทอล์คโชว์ที่สุด’ อย่างน้อยที่สุดก็ในเรื่องของรูปแบบรายการ จางเย่เป็นผู้คิดรายการทอล์คโชว์ขึ้นมาคนแรกในโลกใบนี้ อย่างน้อยเขาก็อยากให้มันเป็นรายการทอล์คโชว์ที่มีมาตรฐาน ไม่ใช่อย่าง ‘วิ่งให้ไวข่าวใหญ่มาแล้ว’ ซึ่งเป็นรายการที่ ‘ประหลาด’ ตั้งแต่ตอนแรกที่ออกอากาศ ข้อจำกัดก็มีมากมายเยอะแยะ อย่างที่สอง ‘ทอล์คโชว์คืนนี้ปี '80’ นั้น แต่ละตอนเป็น ‘อิสระ’ ต่อกันและค่อนข้าง ‘จับฉ่าย’ ทั้งสามารถจับเอาเหตุการณ์ที่เกิดขึ้นทั่วโลกมาเล่นด้วยกันได้หมด เพียงแต่ว่าไม่สามารถเจาะลึกลงไปได้เท่านั้น แต่ถึงอย่างนั้นแล้วแม้ไม่พูดถึงทุกคนก็ยังเข้าใจได้ นี่คือสิ่งที่จางเย่ชอบที่สุด ไม่งั้นก็ ‘โจวลี่ปอโชว์’ ที่ใช้เรื่องราวและบุคคลจริงมาเล่น ต่อให้ไม่ใช้เรื่องจริงมาถ่ายทอด จางเย่ก็ไม่สามารถนำมาเล่นได้ เพราะเรื่องที่เกิดในโลกใบนั้นไม่แน่ว่าจะเกิดขึ้นที่นี่ ถึงจะเกิดขึ้นจริงและผ่านมาตั้งหลายปีก็ไม่ควรนำมาพูดอยู่ดี

ดังนั้น ‘ทอล์คโชว์คืนนี้ปี'80’ จึงเป็นสิ่งที่เขาหยิบยกขึ้นมา

ตอนนี้จางเย่คงต้องเปลี่ยนความคิด เขาหวังว่าจะทำให้รายการดีขึ้นกว่านี้อีกหน่อย อย่างไรเสีย ‘ทอล์คโชว์คืนนี้ปี'80’ มีข้อจำกัดเรื่องของกลุ่มผู้ฟัง คนที่ชอบก็จะชอบเป็นพิเศษ คนที่ไม่ชอบก็จะรู้สึกว่างั้นๆ ด้วยมีบางมุกที่ไม่ได้น่าขำอะไรขนาดนั้น อย่างมากแค่ทำให้ผู้ฟังรู้สึกอยากยิ้มที่มุมปากเท่านั้นเอง นี่คือสิ่งที่จางเย่ต้องการปรับปรุง

จะปรับปรุงไงดี?

แน่นอนว่าต้องเป็นจุดเด่นของแต่ละอันน่ะสิ!

จางเย่มีความคิดอุกอาจอย่างหนึ่ง ในโลกใบโน้นของเขา เป็นเพราะปัญหาเรื่องสไตล์ของพิธีกร เรื่องขาดแคลนทรัพยากรสำหรับมุก รวมกับปัญหาเรื่องลิขสิทธิ์ หลายอย่างจึงไม่มีโอกาสเปิดตัว ไม่มีโอกาสได้ออกอากาศ แต่ว่าจางเย่ทำได้นี่ จางเย่มีโอกาสทำสำเร็จ เขาคิดว่าถ้าจะกลายเป็นบิดาของรายการทอล์คโชว์ในโลกใบนี้ เป็นผู้สร้างมาตรฐานของรายการ เอามุกตลกของรายการอื่นๆ เข้ามายำรวมกันในรายการเดียว ขับเน้นแก่นแท้ของรายการทอล์คโชว์ เช่นนั้นจะเป็นอย่างไร?

อะฮ่า ยิ่งคิดยิ่งบรรเจิด!

อย่าง ‘วิ่งให้ไวข่าวใหญ่มาแล้ว’ มีมุกตลกที่แยบคายจนไม่มีรายการทอล์คโชว์อื่นๆ เทียบติด! ส่วน ‘โจวลี่ปอโชว์’ มีมุกบางอย่างที่มีความหมายและชวนประหลาดใจ น่าสนใจทั้งไม่มีความหยาบโลน ดูจบแล้วยังทำให้ผู้คนใคร่ครวญ เป็นลักษณะสำคัญอย่างหนึ่ง ไม่มีใครเลียนแบบได้ ยังมี ‘ต้าเผิงตบมือสิ’ แม้ความสำเร็จจะไม่เท่าสามรายการก่อนหน้า แต่ว่าจุดขายคือสไตล์ที่ไม่สามารถลอกเลียนแบบได้! ยังมีรายการ ‘หลุดปาก’ ของสถานีท้องถิ่นเมืองหลวง แม้ว่ารายการนี้จะน่าผิดหวังอยู่บ้าง แต่ว่าในรายการก็ยังมีมุกตลกที่น่าสนใจอยู่ไม่น้อยเลยทีเดียว ทั้งหมดนี้ล้วนแต่เป็นภูมิปัญญาที่ตกผลึกและจางเย่ยังไม่ต้องสนใจเรื่องของลิขสิทธิ์ด้วย มุกตลกเหล่านี้เขาสามารถนำมาใช้ได้ทันที ส่วนเรื่องของสไตล์นั้น จางเย่ในตอนนี้ยังไม่มีรูปแบบของตัวเองที่แน่นอน ดังนั้นยังไม่ต้องกังวลเรื่องนี้ เขาอยากพูดอะไรก็พูดไปอย่างนั้น ตราบเท่าที่มุกเหล่านี้ถูกใช้อย่างดีก็ใช้ได้แล้ว!

หืม ใครว่าอะไรนะ?

ในบรรดาทอล์คโชว์ยังมี ‘โชว์ของคุณกัว’ ทำไมไม่พูดถึง?

หยุดเลยนะ! ‘โชว์ของคุณกัว’ เป็นรายการเด็กโข่ง!

จางเย่ยิ่งคิดยิ่งตื่นเต้น ยิ่งคิดยิ่งยากทานทนได้ เขาแทบรอไม่ไหวจนต้องกินแคปซูลเม็ดแรกเข้าไป เริ่มต้นการหวนความทรงจำไปจนถึงตอนที่เขาได้ดู ‘โจวลี่ปอโชว์’ เมื่อตอนอยู่มหา'ลัย

ต่อด้วย ‘วิ่งให้ไวข่าวใหญ่มาแล้ว’...

ต่อด้วย ‘ต้าเผิงตบมือสิ’ ...

แคปซูลความจำแต่ละเม็ดแสดงผลห้านาทีเต็ม พริบตาเดียวผ่านไปแล้วหนึ่งชั่วโมง

แคปซูลทั้งสิบสองเม็ดหมดลงในที่สุด จางเย่เพิ่งจะหวนความทรงจำของรายการทอล์คโชว์ที่โดดเด่นในโลกใบโน้นได้เพียงสี่ถึงห้าเปอร์เซ็นต์เท่านั้น เนื่องจากข้อมูลมากเกินเป มีทั้งข้อมูลภาพและเสียง เทียบกับตัวอักษรแล้วถือว่าซับซ้อนกว่ามาก ดังนั้นจึงต้องกินแคปซูลความจำเข้าไปมหาศาล แต่แค่นี้ก็พอแล้ว แค่จางเย่ลดทอนส่วนที่ไม่จำเป็นออก ทีนี้ก็สามารถทำรายการออกมาได้สักแปดถึงเก้าตอนโดยไม่มีปัญหา อีกทั้งหลังจากรายการออกอากาศ ยังจะได้ค่าชื่อเสียงเพิ่มมาไม่ขาดสายแน่ๆ และเขาจะซื้อแคปซูลความจำมาเพิ่มคราวหลังเมื่อไรก็ได้ เพื่อแก้ไขให้ ‘จางเย่ทอล์คโชว์’ สมบูรณ์ถึงขีดสุด!

พร้อม!

เริ่มการจัดระเบียบความจำ!

จางเย่ไม่ใช้กระดาษไม่ใช้ดินสอ เพียงปิดเปลือกตาลง ภาพในความทรงจำพลันปรากฏชัดขึ้นมา -- ในนั้น แม้แต่พิธีกรของแต่ละรายการกระพริบตากี่ครั้งเขายังจำได้แม่น นึกย้อนถึงแต่ละรายการทอล์คโชว์เหล่านั้น เปรียบเทียบแต่ละรายการแล้วนำมาจัดลำดับใหม่ แยกออก ผสมรวม ทั้งข้อดีข้อด้อย ล้วนถูกทำซ้ำๆ

‘จางเย่ทอล์คโชว์’!

รายการทอล์คโชว์รายการแรกของโลกใบนี้!

จางเย่เรียนรู้จุดอ่อนจุดแข็งจากแต่ละรายการด้วยการดึงข้อดีเหล่านั้นมาใช้ จะว่าไปแล้วรายการอื่นต่างก็ใช้ชื่อตัวเองเป็นชื่อรายการ งั้นจางเย่ก็ต้องเอาบ้างล่ะ!

*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./38.md)