##บทที่ 243 : ทอล์คโชว์ออกอากาศ!
ที่ห้องอัด

รายการจบแล้ว พวกหัวหน้าชักชวนกันออกไป

จางเย่หันไปหาทีมงานหน้าเวทีอย่างพวกตากล้องและพนักงานคนอื่นๆ "สองวันนี้วุ่นวายกันหมด ลำบากแล้วๆ เที่ยงนี้ผมเลี้ยงเอง ไปซัดให้เต็มคราบกัน!"

"เยี่ยม!"

"มื้อใหญ่!"

"ฮ่าๆ ขอบคุณอาจารย์จาง!"

"หาของอร่อยกินกัน!"

พวกทีมงานร้องเฮชอบใจ หลังจากอัดรายการ ‘จางเย่ทอล์คโชว์’ เสร็จ พวกเขารู้สึกดีใจสุดๆ! เหตุผลแรกคือจางเย่เล่นมุกได้ตลกมาก พวกเขาถึงกับหัวเราะจนกรามค้าง ขนาดพวกตากล้องหลายคนที่กำลังอัดรายการอยู่ยังหลุดขำ แทบจะถ่ายต่อไปไม่ได้! ข้อสองคือในสายตาของพวกเขา รายการนี้ยอดเยี่ยมจริงๆ พวกเขาในฐานะทีมงานของรายการ ในฉากเครดิตแน่นอนว่าต้องมีชื่อของพวกเขาขืึ้นอยู่บนสกรีน นั่นหมายถึงผลงาน ถือเป็นการยืมใช้ชื่อรายการที่ทำให้พวกเขามีชื่อเสียงโดดเด่นไปด้วย ช่างเป็นผลดีจริงๆ!

ทีมงานรายการเริ่มเก็บกวาดสถานที่
จางเย่ลงจากเวทีเดินไปหาพวกเพื่อนร่วมงานที่ยังไม่ไปไหน คลี่ยิ้มกล่าว "ขอบคุณทุกคนที่มาช่วยเพิ่มเสียงหัวเราะในฉากครับ รายการเป็นยังไงบ้าง? พวกคุณมีความเห็นอะไรไหม? ส่วนที่ดีผมจะรักษาไว้ ส่วนที่ไม่ดี ผมจะค่อยๆ ปรับปรุง" ผู้ชมตอบรับเขาอย่างดี แต่ว่าเขายังคงต้องการฟังความคิดเห็นของเหล่าเพื่อนร่วมงาน อย่างไรเสียรายการหนึ่งแม้ว่าจะทำออกมาได้ดี ก็ไม่สามารถทำให้ทุกคนพอใจได้หมด มักจะมีจุดที่ต้องปรับปรุงอยู่เสมอ

หวังเป้ยหัวเราะ "ยังจะบอกว่าเป็นยังไงอีก? คุณยังไม่รู้อีกเหรอว่าเป็นยังไง" เธอชี้ไปที่หางตาของตัวเองซึ่งยังมีคราบน้ำตาติดอยู่ "ดูสิ ฉันหัวเราะจนน้ำตาไหลหมดแล้วเนี่ย!"
อาเชียนพูดอย่างตื่นเต้นว่า "อาจารย์จาง คุณร้ายกาจมาก! ร้ายกาจจริงๆ!"

เสียวอวี่พยักหน้าเห็นด้วยสุดๆ "ใช่ๆ เท่าที่ฉันรู้เรื่องรายการตลก จะมีแค่พิธีกรคนหรือสองคนและเชิญแขกสักสองสามคน แล้วทุกคนก็จะเฮฮากันก่อนจะเล่นเกมหลอกๆ ทำให้คนดูหัวเราะหน่อยๆ หรือไม่ก็เป็นคนสองคนมาตบมุกหรือหลายคนหน่อยมาเล่นตลกเล็กๆ รายการตลกในทีวีก็จำกัดอยู่เท่านี้เอง ไม่ได้มีรูปแบบการเล่นตลกใหม่ๆ ออกมา ในขณะที่ทอล์คโชว์ของคุณล้ำหน้ารูปแบบรายการของพวกนักแสดงตลกมือเก่าไปไกลเลย"

ข้างๆ จางเย่คือพิธีกรรายการออนไลน์คนหนึ่งที่เขาเคยเห็นหน้าแต่ไม่เคยสนทนาด้วย ยืนพยักหน้ากล่าวว่า "ใช้สถานการณ์ปัจจุบัน เสียดสียุคสมัย ยั่วเย้าสังคม มีสีสันมาก!"

ต่งซานซานแทรกเข้ามาทันควัน "ฉันว่ายังไม่ดีนะ"

จางเย่กระพริบตาปริบถามว่า "ไม่ดีตรงไหนน่ะ? รายการไม่สนุกเหรอ?"

ต่งซานซานพลันใช้ดวงตาทรงสเน่ห์จ้องตาเขาเขม็ง "นายจะพูดทอล์คอะไรก็พูดไปสิ! ทำไมต้องเอาฉันเข้าไปด้วย? นายทำภาพพจน์ของฉันพังหมดแล้ว!"

ฟังต่งซานซานพูดเช่นนี้ ทุกคนต่างหัวเราะครืนใหญ่!

"ฮ่าๆๆ เวลาคิดถึงบ้านก็แค่ไปดูกระดานหุ้น มองเห็นสีเขียวกว้างสุดสายตา --- มุกนี้โคตรคลาสสิก! หักมุกเทพมาก!" เจ๊สี่ที่สั่งทีมกล้องให้เก็บของเรียบร้อยแล้วเดินเข้ามา
คุยเล่นกันหลายคำถึงค่อยพากันออกไป เห็นทุกคนเฮฮาวุ่นวายแบบนี้ ต่างก็มีงานของตัวเองที่ต้องจัดการ

ต่งซานซานเดินช้าลงหลายช่วง ไม่ได้เดินไปพร้อมกับพวกเขา แต่กลับรอจางเย่

ในลิฟต์

ต่งซานซานคลี่ยิ้มกล่าว "ขอบคุณนะ"

"ขอบคุณอะไร?" จางเย่งง

ต่งซานซานยิ้มกว้าง "มุกตั้งหลายมุกล้อเลียนฉัน แถมยังได้รับการตอบรับอย่างดีอีก พวกคนดูต้องจำได้แม่นแน่ เท่ากับว่าโฆษณาให้ฉันไปในตัว อีกไม่กี่วันรายการฉันก็จะออกอากาศเหมือนกัน ต้องมีประโยชน์แน่นอน พวกผู้ชมอาจจะอยากเห็นว่า ‘ต่งซานซาน’ ที่ชอบดูตลาดหุ้นเวลาคิดถึงบ้านนั่นคือใครกันแน่ คราวนี้ฉันได้อาบรัศมีของเพื่อนร่วมงานเก่าแล้ว"

จางเย่ยิ้มมุมปาก "ไม่ต้องขอบคุณ ต่อไปชื่อของเธอยังจะโผล่ในรายการของฉันบ่อยๆ แน่"

"อย่ามาทำลายภาพลักษณ์ของฉันนะ!"

"ฮ่าๆ ไม่ได้หรอกนะ" จางเย่หัวเราะ
ความจริงแล้วนี่ก็คือจุดประสงค์ของจางเย่ เขาจะใส่ชื่อใครหรือบอกชื่อมั่วๆ ลงไปในมุกก็ได้ แต่ว่าเขากลับเลือกต่งซานซาน คิดจะผลักดันเพื่อนเก่าคนนี้ ช่วยให้ชื่อเธอคุ้นหู อย่างไรซะเรื่องชื่อก็ไม่ได้มีอะไร อยากใช้ชื่อใครก็ชื่อนั้น? เหมือนอย่าง ‘ทอล์คโชว์คืนนี้ปี '80’ ของหวังจือเจี้ยน มีทั้งชื่อไล่เป่า เจี้ยนกว๋อ ต้านต้าน -- ความจริงนี่ไม่ใช่ชื่อแต่งขึ้น แต่ว่าเป็นทีมงานที่ช่วยคิดมุกให้รายการ โลกใบนี้ไม่มีคนเหล่านั้นแล้ว ดังนั้นจางเย่จึงใส่ชื่อของต่งซานซานลงไปโดยไม่มีต้องกังวลอะไร แถมยังช่วยเพื่อนเก่าได้อีก ทำไมเขาจะไม่ทำ?

……

ออฟฟิศ

บางคนที่กลับมาถึงก่อน

“อาเชียน”

“พวกนายไปดูรายการของจางเย่มา?”

"รายการทอล์คโชว์อะไรนั่นเป็นไงบ้าง? ต่อมุกได้เป็นไง?"

ถึงแม้ว่าทุกคนจะไม่ได้มองรายการทอล์คโชว์อะไรนั่นในแง่ดี อย่างไรเสียก็เป็นรายการแบบที่ไม่เคยพบมาก่อน ทุกคนยังคงสงสัยใจ

อาเชียนฉีกยิ้มลี้ลับ "คืนนี้ทุกคนก็รู้แล้ว ฉันบอกได้แค่ว่า ตอนรายการจบแล้วผู้ชมยืนขึ้นปรบมือให้เกือบสิบนาที!

ทุกคนตะลึงงัน

“เอ๋?”

“สิบนาที?”

“เว่อร์ขนาดนั้นเลยเหรอ?”

“ไม่มั้ง? รายการโจ๊กแบบนั้นจะได้เสียงชื่นชมด้วย?”

“นั่นสิ ฉันว่าผู้ชมไม่ด่าเอาก็นับว่าดีพอใช้ละนะ”

"อาเชียน นายอย่ามาล้อเล่น ไอ้รายการพรรค์นี้มันจะออกมาดีได้ยังไง คนดูไม่ได้โง่นะ แค่หามุกในเน็ตมาไม่กี่มุกก็เอามาหลอกคนได้แล้วเหรอ? ถ้ารายการทีวีมันทำง่ายขนาดนั้น แต่ละปีคงไม่มีพิธีกรเยอะแยะถูกถอดรายการหรอก! แค่ไปก๊อปมุกในเน็ตมาก็ได้แล้วไหม?"

พวกเขาไม่เชื่อ แต่ก็ยิ่งแปลกใจ!

เห็นว่าจางเย่เองก็กลับมาแล้ว ต่างก็ไม่พูดอะไรมาก คำพูดเหล่านี้ไม่ควรพูดต่อหน้าจางเย่

……

ตอนเที่ยง จางเย่เชิญแขกเลี้ยงข้าว พาทีมงานรายการออกไปที่ร้านอาหาร เป็นร้านที่ไม่เลวเลย กินกันอิ่มหนำสำราญ ถือเป็นรางวัลให้ทุกคน นอกจากนี้จางเย่ถือเป็นคนที่มีอำนาจและมีความสามารถในการจัดการรายได้จริงๆ ตรงจุดนี้ทุกคนยิ่งมายิ่งยอมรับเขา ช่วยไม่ได้ หน้าใหม่อย่างจางเย่ที่เพิ่งเข้าบริษัทได้ไม่กี่วัน ทุกคนได้แต่พูดด้วยปากเท่านั้น ไม่ได้ยอรับนับถืออะไรเขาจริงๆ เพียงแต่หลังจางเย่แสดงพลังในรายการแล้ว สถานการณ์ก็ไม่เป็นเหมือนเดิมอีก เหล่าทีมงานทั้งหลายยินดีติดตามจางเย่ทำงานด้วยความเต็มใจ หวังให้รายการทอล์คโชว์นี้ยิ่งมายิ่งโตยิ่งมายิ่งดี ทุกคนต่างเชื่อมั่น

หลังอาหาร

กลับมาที่ออฟฟิศ

จางเย่รู้สึกไม่ค่อยมีสดชื่นกระปรี้กระเปร่า เหตุผลเป็นเพราะเหนื่อยอยู่บ้าง ถ่ายรายการทอล์คโชว์ตอนแรกกินพลังชีวิตและความคิดไปมากโข ไม่เหมือนกับ ‘ห้องเลคเชอร์’
‘ห้องเลคเชอร์’ นั้นเตรียมบทไว้หมดแล้ว จางเย่แค่ดึงออกมาจากสมองก็เอามาพูดได้เลย แต่ว่า ‘จางเย่ทอล์คโชว์’ ไม่เหมือนกัน ไม่เพียงแค่ต้องใช้สมองมาเรียบเรียงว่าอะไรพูดได้ ลำดับการพูด และจะพูดอย่างไร ไม่ได้อ่านเอาเหมือนอย่างรายการประวัติศาสตร์ ทอล์คโชว์เป็นศิลปะที่ยืดหยุ่น เป็นบททดสอบของพิธีกรเวลาพูด มุกตลกต้องยิ่งออกมาตอนไหน แต่ละรายละเอียดจะลงไว้อย่างไร ไม่ใช่แค่คิดอะไรก็พูดออกมา

เหมือนอย่างเวลาที่พูดคุยเล่นกัน เวลาปล่อยมุกมีทั้งคนที่ปล่อยมุกจนขำ มีทั้งคนที่ปล่อยมุกแป๊ก ความจริง คุณต้องพูดเป็นบรรยายเป็นปล่อยมุกเป็น นี่เป็นทักษะเบื้องต้น
ดังนั้นจางเย่จึงเหนื่อยมาก แน่นอน เป็นเพราะเป็นตอนแรกที่ยังไม่คุ้นเคยก็มีส่วน ทักษะในการใช้ภาษาของเขายังหยุดอยู่ที่ ‘คนขุดสุสาน’ และ ‘จางเย่พิเคราะห์สามก๊ก’ ซึ่งเป็นรายการที่จังหวะช้าๆ ยังต้องใช้เวลาทบทวนและปรับตัวอีก แม้ว่าเขาจะกลับไปเรียนใหม่ โรงเรียนก็ไม่ได้สอนว่าจะพูดทอล์คโชว์อย่างไรอยู่ดี ได้แต่คลำหาทางไปเอง หลังจากถ่ายรายการไปหลายตอนเข้า การพูดก็จะสบายขึ้นไปเอง ขอแค่คุ้นเคยก็ได้แล้ว

ตอนที่หวังสยงกลับมาตอนบ่ายก็เห็นสภาพของจางเย่ เลียบๆ ถามว่า "จางน้อย เหอะๆ นายกลับไปพักที่บ้านเหอะ ยังไงตอนบ่ายก็ไม่มีเรื่องของนายแล้ว"

"หัวหน้า ไม่เป็นไรครับ" จางเย่รั้น
หวังสยงไม่กลับคำ "ไปเถอะ ฉันให้นายลาครึ่งวัน ลับมีดคมเพื่อผ่าฟืน[1] ถึงเวลายังต้องพึ่งนายทำตอนที่สองออกมาให้ดี กลับบ้านไปทำอย่างอื่นเถอะ"

จางเย่ยิ้มขื่น "การตัดต่อหลังอัดรายการผมยังต้องดูอีกนิด"

หวังสยงหัวเราะฮาๆ "ฉันเพิ่งจะกลับมาจากทีมกล้อง เทปออกมาเรียบร้อยดี มืออาชีพด้านการตัดต่อถึงกับบอกว่า เธออัดรายการเอาไว้เป็นลำดับเรียบร้อยตั้งแต่ต้นจนจบ ไม่ต้องตัดออกสักฉาก ไม่มีฉากที่ไม่จำเป็นเลย" มีประโยคหนึ่งที่เขาไม่ได้พูด มืออาชีพผู้นั้นยังพูดต่อไปอีกว่า ทำงานกับคนอย่างจางเย่ เหล่านักตัดต่อคงไม่มีข้าวกินแล้ว! จางเย่พูดแต่ละคำเล่นแต่ละมุก เหมือนกับงานที่ตัดต่อออกมาแล้วไม่มีผิด!

ก่อนนี้จางเย่บอกว่าเขาไม่ต้องใช้ร่างรายการ ไม่เคยต้องใช้สคริปต์ ทุกคนไม่เชื่อ คิดว่าเขาโอ้อวดใหญ่โต สุดท้ายถ่ายรายการจบก็ไม่มีใครพูดอะไร ตั้งยี่สิบกว่านาที จางเย่พูดไม่ผิดเลยแม้แต่คำเดียว ไม่ต้องพูดถึงเรื่องลืมบท! ก่อนหน้านี้จางเย่บอกว่าเขาอัดรายการไม่เคยต้องทำงานตัดต่อ แค่เอาภาพจากกล้องสามตัวมาเรียบเรียงดีๆก็พอ ดังนั้นเขาจึงต้องการเพียงแค่ทีมงานตัดต่อชั่วคราวเท่านั้น ทุกคนไม่เชื่อ สุดท้ายผลลัพธ์คือไม่มีใครพูดอะไรได้อีก!

จางเย่พูดและทำได้ตามนั้น!

คนอื่นๆที่เหลือ ได้แต่มองความชาญฉลาดของเขาด้วยความแปลกใจ!

ฟังหัวหน้าพูดแบบนี้แล้ว จางเย่เองจะปฏิเสธต่อไปก็ไม่ดี "งั้น...ก็ได้ครับ ขอบคุณครับหัวหน้า"

……

สุดท้าย เขาเองก็ยังไม่วางใจ ยังไปหาผู้ดูแลรายการของเขาอีกครั้ง กำชับว่าถ้ามีปัญหาให้โทรหาเขาได้ ก่อนไปหาทีมช่างภาพเรื่องการตัดต่ออีกครั้ง คุยกับเหล่าทีมงานอยู่ครู่หนึ่ง ก่อนเก็บของกลับบ้าน

มาถึงบ้าน

จางเย่อาบน้ำก่อนปีนขึ้นเตียงหลับไป

ฟรี่ ฟรี้ แค่ครู่เดียว ในห้องนอนก็ก้องด้วยเสียงกรน เห็นได้ว่าชายหนุ่มเหนื่อยมากแค่ไหน จางเย่เหนื่อยมากจนกรนเหมือนกับเวลาที่เมาอย่างไรอย่างนั้น

……

สามชั่วโมง

ห้าชั่วโมง

เมื่อลืมตาอีกครั้ง จางเย่อ้าปากหาวยืดกายบิดขี้เกียจ นอนอิ่มพักผ่อนเต็มที่แล้ว จิตใจสดใส พลันก็หันไปมองท้องฟ้านอกหน้าต่างที่มืดลงแล้ว รีบคว้าเอามือถือมาดูเวลาทันที พระเจ้า ทุ่มห้าสิบห้าแล้ว ใกล้จะสองทุ่มแล้ว จางเย่นึกในใจว่าโชคดีนักที่ไม่สาย เขารีบลุกจากเตียงหยิบเอาโน๊ตบุ๊คออกมาต่ออินเทอร์เน็ต เตรียมดูรายการของตัวเองเป็นตอนแรก อย่างไรเสียดูในห้องอัดกับดูภาพหลังตัดต่อแล้วนั้นไม่เหมือนกัน มุมภาพก็แตกต่างกัน จางเย่แน่นอนว่าต้องดูสักหน่อย ถ้าตรงไหนทำได้ไม่ดี ตรงไหนปล่อยมุกได้ฮาไม่เต็มที่ ต่อไปจะได้พัฒนาในภายหลัง
สองทุ่มแล้ว

รายการกำลังจะออกอากาศแล้ว!

=========================

[1] ลับมีดคมเพื่อผ่าฟืน คือ การเตรียมตัวทำให้งานเดินได้รวดเร็ว

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./44.md)