##บทที่ 290 : ‘แด่ต้นเซียง’ ออกโรงแทน!
ในงานเลี้ยง

ชั้นเรียนของอาจารย์เหลิ่งต่างพากันกระซิบกระซาบ

"อีกสามรายการจะถึงเหมิงเหมิงแล้วเหรอ?"

"รายการแป๊บๆ ก็จบแล้ว ไม่ทันหรอก"

"เหมิงเหมิง ช่างมันเถอะ ครั้งหน้ายังมีโอกาศนะ"

"นั่นสิ จะไปอ่าน ‘ระยะทางที่ไกลที่สุดในโลก’ อีกรอบคงไม่ได้มั้ง?"

"แต่ละรายการเป็นท่องกลอนกันทั้งนั้น พวกกลอนรักดังๆ ถูกมีคนเอาไปใช้หมดแล้ว หางานขึ้นหิ้งชิ้นอื่นก็ไม่มีด้วย"

เฉาเหมิงเหมิงมีความสัมพันธ์กับเพื่อนร่วมชั้นเป็นอันดี โดยเฉพาะเหล่านักเรียนหนุ่มๆ นั้นชอบเธอมาก ต่างช่วยกันหาทางออกให้เธอ แต่ส่วนใหญ่ก็ยังแนะนำไม่ให้เธอขึ้นเวทีอยู่ดี

ลี่ลี่หัวเราะชั่วร้าย "ไม่ต้องไปแล้ว ขายหน้าคนตั้งเยอะแยะ"

อาจารย์เหลิ่งมองเหมิงเหมิง กล่าว "กลอนรักที่มีชื่อเสียงก็มีคนเอาไปอ่านกันหมด กลอนอย่างอื่นที่โด่งดังก็ไม่มีด้วยสิ"

เฉาเหมิงเหมิงกระทืบเท้าอย่างโมโห "ฉันจะไป! ไม่สนใจหรอก!"

จางเย่รู้ว่ายัยหนูนี่อยากเด่นอยากดัง เพราะฉะนั้นวันนี้ถึงได้เตรียมตัวเสียดิบดี เหมิงเหมิงช่างมีนิสัยดื้อรั้นเหมือนเขาจริงๆ คนอื่นไม่ยอมให้เธอทำก็ไม่ได้ จางเย่ได้แต่ถอนใจ หยิบโทรศัพท์มือถือรีบค้นหาจากบนเน็ต แต่ไม่เจอกลอนบทไหนที่เหมาะสมเลย

ท้ายที่สุดเฉาเหมิงเหมิงก็หันไปมองจางเย่ นัยน์ตาพลันเปล่งประกายวิบวับ รีบเบียดเข้าไปดึงจางเย่ "พี่ชายมากับหนูหน่อย"
จางเย่อุทาน "อะไร?"

"มาเถอะน่า!" เฉาเหมิงเหมิงดึงเขาออกมาจากห้องประชุม

ด้านนอกห้องประชุมเป็นพื้นที่พักผ่อน ผู้ปกครองหลายคนล้วนออกมาสูบบุหรี่กันตรงนี้

เฉาเหมิงเหมิงหาพื้นที่ที่ไม่มีคน ใช้ดวงตาน่าสงสารมองจางเย่ตาปริบๆ "พี่ น้องพี่ลำบากแบบนี้ พี่จะไม่สนใจหนูหน่อยเหรอ!"

จางเย่โบกมือถือให้ดู "ก็ไม่ใช่ว่าฉันช่วยเธอหากลอนรักให้อยู่เหรอไง"

เฉาเหมิงเหมิงใช้ดวงตาคู่เล็กๆ จ้องมองเขา

"พี่เป็นถึงอาจารย์ภาษาจีนของเป่ยต้า ยังต้องไปหากลอนคนอื่นอีกทำไม? พี่ก็แต่งให้หนูสักบทสิ!"

จางเย่จะเป็นลม "เธอคิดว่าเป็นหัวผักกาด[1]เรอะ? บอกว่าเขียนเป็นเขียนรึไง?"

"ไม่ใช่ว่าทุกทีพี่เขียนก็ไม่ต้องคิดอะไรเหรอ? เขียนกันสดๆ ต่อหน้าด้วยใช่ไหม? ไม่สนใจล่ะ! หนูจะเอากลอนรักของพี่! อย่าให้ห่วยกว่า ‘นกบนฟ้ากับปลาในน้ำ’ ด้วย! หนูจะจัดการยัยลี่ลี่เหม็นเน่านั่นให้ได้! พี่ก็เห็นนิสัยยัยนั่นแล้วนี่? เห็นรึยัง? กวนโมโหมาก!" เฉาเหมิงเหมิงโกรธฮึดฮัดจนเตะม้านั่งตรงที่พักผ่อน แต่กลับเป็นท่าทางที่ดูน่ารักน่าชังมาก
จางเย่อดใจอ่อนไม่ได้ "งั้นเธอจะเอากลอนแบบไหน?"

"กลอนรัก เอาของผู้หญิงนะ!" เฉาเหมิงเหมิงบอกความต้องการ

จางเย่ลูบจมูก กล่าวอย่างหดหู่ "จะไม่ทันแล้วนะ เอาตอนนี้เลยเหรอ?"

"ทันสิ! พี่เขียนได้หนูก็ท่องได้!" เฉาเหมิงเหมิงยืนยัน "พี่ ไม่ใช่ว่าพี่เขียนไม่ออกหรอกนะ? พวกสื่อเขาออกจะชื่นชมพี่ งั้นก็โกหกน่ะสิ?"

จางเย่มองเธอเขม็ง กล้ำกลืนความแค้นนี่ไว้

"ฉันเขียนไม่ออก? เธอตลกแล้ว อย่าทำเป็นล้อเล่น! จะเอากลอนรักของผู้หญิงอะไรนั่นใช่ไหม เธอรอเดี๋ยว!" จางเย่พูดจบก็หยิบปากกาออกมา เป็นปากกาสำหรับเซ็นชื่อที่เขาพกติดตัว "มีกระดาษไหม?"

บนโต๊ะมีโบรชัวร์อยู่พอดี ด้านหลังเป็นพื้นที่ว่างสีขาวสะอาดตา

เฉาเหมิงเหมิงไม่คิดอะไรมาก ส่งกระดาษแผ่นนั้นให้ "เอ้า!"

จางเย่นั่งบนโซฟารับกระดาษมาวาง คิดอยู่ครู่หนึ่ง ในสมองพลันนึกหาหนทางออกได้ ใช้กลอนบทนั้นแล้วกัน อย่างไรก็เป็นมุมมองของผู้หญิง ทั้งยังเป็นกลอนรักที่อ่อนหวานงดงาม และไม่เหมาะกับจางเย่ ต่อให้เก็บไว้ในหัวเขาก็ไม่มีประโยชน์ มีแต่เสียของเปล่าๆ สู้ให้น้องสามเอาไปใช้ดีกว่า คิดถึงตรงนี้ จางเย่ไม่รอช้า เริ่มตวัดปลายปากกาเขียนลงไปทันที อีกด้านของกระดาษเป็นโฆษณาอสังหา จะอย่างไรก็ใช้ได้ไม่ต่างกัน สำหรับจางเย่ที่ ‘กิน’ หนังสือทักษะการเขียนอักษรลงไปแล้ว ตัวอักษรที่ถูกเขียนออกมาล้วนดูดี ใช้เวลาแค่สองสามนาที กลอนแต่ละบาทก็โลดแล่นอยู่ในกระดาษ

เขียนเสร็จแล้ว!

จางเย่ส่งต้นฉบับให้น้องสาม "เธอดูซิว่ามีตัวไหนไม่รู้จักไหม ฉันจะสอนเธออ่าน ส่วนเรื่องวรรคตอน ฉันจะอ่านให้เธอฟังครั้งหนึ่ง"

เฉาเหมิงเหมิงพยักหน้ารับอย่างแข็งขัน "ได้!"

ห้านาทีต่อมา

จางเย่กลับเข้ามาในห้องประชุม นั่งลงประจำที่นั่งของตัวเองเรียบร้อย

เฉาเหมิงเหมิงไม่ได้ตามมาด้วย แต่ตรงไปยังที่เตรียมตัวหลังเวที ขณะนี้ใบหน้าของเด็กหญิงเต็มไปด้วยความยินดีตื้นตัน กลอนบทนี้มีจุดดีเพียงไหน เธอไม่เข้าใจหรอก ด้วยระดับภาษาของนักเรียนมัธยมต้น จึงยังไม่ถึงระดับที่จะเข้าใจได้ ถึงอย่างนั้น เฉาเหมิงเหมิงกลับมั่นใจอย่างเต็มเปี่ยม ทำไมน่ะหรือ? ก็ไม่ใช่อะไรหรอก เพราะเป็นกลอนที่พี่ชายเธอเขียนยังไงล่ะ! แถมยังเป็นงานเขียนสดๆ ร้อนๆ ของวันนี้อีกต่างหาก! กลอนที่จางเย่เขียนนับว่ามีความโดดเด่นที่สุด เฉาเหมิงเหมิงเคยเห็นในอินเทอร์เน็ตมาก่อนแล้ว มีผู้ติดตามที่หลงไหลคลั่งไคล้จำนวนมาก เห็นได้ชัดว่าขอเพียงเป็นกลอนที่พี่ชายของเธอเขียน อย่างแบบสมัยใหม่นั่น ก็มียอดเข้าชมตั้งสี่ห้าแสนแน่ะ แม้แต่ผลงานที่ด้อยที่สุดของจางเย่เช่นกัน เมื่อเปรียบกับนักเลงกลอนและผลงานนักเขียนเล็กๆ แล้วยังนับว่าเป็นผลงานที่โดดเด่นอยู่ดี!

กลอนบทนี้ใช้ไม่ได้เรอะ?

เป็นไปไม่ได้อยู่แล้ว!

เฉาเหมิงเหมิงกระโดดตัวลอยพลางฮัมเพลงอยู่หลังเวที เธอไม่เข้าใจความหมายของกลอนบทนี้ แต่แค่ท่องได้ก็พอแล้ว!

……

ด้านนอก

ที่นั่งหน้าเวที

จางเย่กลับมาแล้ว ไม่ได้เคลื่อนไหวอะไรอีก
อาจารย์เหลิ่งเหลือบมองมาที่เขา "เหมิงเหมิงล่ะคะ?"

"ไปหลังเวทีแล้วครับ" จางเย่ตอบ
บรรณาธิการวัยกลางคนที่กังวลแทนจนเหงื่อตก "ยัยหนูเตรียมจะอ่าน 'นกบนฟ้ากับปลาในน้ำ' อีกรอบ? ฮ่าๆ น้องสาวเธอนี่ดื้อจริงๆ นะ ไม่เลวๆ"

จางเย่ได้แต่ยิ้มบาง "ผมก็ไม่รู้ครับ"

อาจารย์เหลิ่งกลับบ่นว่า "เหมิงเหมิงนี่จริงๆ เลย ไม่เชื่อฟังเกินไปแล้ว!"

บนเวที การท่องบทกวีของนักเรียนคนหนึ่งเพิ่งผ่านไป ผู้ชมหลายคนเริ่มผ่อนคลายไปกับบรรยากาศเกินกว่าจะสนใจรับชม
พิธีกรหญิงก้าวขึ้นมาอีกครั้ง ยิ้มพลางกล่าว "รายการต่อไป ท่องอ่านบทกวี ผู้แสดง - นักเรียนเฉาเหมิงเหมิง ขอเชิญทุกคนรับชมค่ะ"

เสียงปรบมือดังอย่างขอไปที ไม่ค่อยมีใครสนใจกันสักเท่าไร ช่วยไม่ได้ รายการกลอนติดๆ กันมาเจ็ดแปดบทขนาดนี้ แถมยังเป็นกลอนรักขึ้นหิ้งที่ทุกคนได้ยินกันมาไม่รู้ตั้งกี่ครั้งแล้ว ต่อให้เป็นกลอนที่งดงาม ฟังมาหลายรอบก็เลี่ยนแล้ว ดังนั้นตอนนี้ความสนใจของทั้งครู ผู้ปกครองและเหล่านักเรียนต่างลดน้อยถอยลงไป ยิ่งได้ยินว่ารายการต่อไปเป็นการอ่านกลอนอีก หลายคนไม่คิดจะสนใจอีกต่อไป บางคนถึงกับอ้าปากหาววอดๆ

"กลอนอีกแล้ว?"

"ไม่สนุกเลย"

"ลำดับรายการมันมีปัญหารึเปล่านะ?"

คนจำนวนมากล้วนบ่นพึมพำๆ

มีแต่ชั้นเรียนของอาจารย์เหลิ่งที่ยังคงคึกคัก ให้ความสนใจกับการท่องกวีรอบนี้อย่างเห็นได้ชัด

"เอ๋? เหมิงเหมิงขึ้นไปแล้ว!"

"เธอไปจริงดิ?"

"ทำไมถึงไม่ยกเลิกนะ?"

"เหมิงเหมิงนี่จริงๆ เลย ดื้อจริงๆ"

"คงเป็น 'นกบนฟ้ากับปลาในน้ำ’ อีกสินะ? ฉันจะเป็นลม!"

เพื่อนร่วมชั้นของเหมิงเหมิงต่างยิ้มไม่ออกร้องให้ไม่ได้ แต่ละคนรู้สึกกังวลแทนเหมิงเหมิงมาก

ทว่าลี่ลี่กลับยินดีอย่างยิ่ง หัวเราะคิกคัก "ถึงเวลาทุกคนฟังก็รู้เองว่าฉันกับเหมิงเหมิงใครอ่าน ‘นกบนฟ้ากับปลาในน้ำ’ ได้ดีกว่า" เธอได้อ่านก่อน ถือว่าได้เปรียบแน่นอน ต่อให้เหมิงเหมิงอ่านได้ดี ก็ต้องสู้เธอไม่ได้ มีแต่จะโดนด่าด้วยซ้ำ! อย่างไรเสียกลอนบทนี้ลี่ลี่ก็ได้อ่านไปก่อนแล้ว ถ้าเฉาเหมิงเหมิงยังจะอ่านซ้ำกับเธออีก เธอก็จะได้เห็นเฉาเหมิงเหมิงเป็นตัวตลกต่อสายตาทุกคน!

พิธีกรหญิงถอยลงไปแล้ว

เฉาเหมิงเมิ่งอยู่ที่ม่านด้านข้างเวที ก้าวกระโดกกระเดกมาตรงแท่นยืนบนเวที เนื่องจากคนก่อนหน้าที่ออกมาท่องกลอนเป็นเด็กหนุ่มมัธยมปลายตัวค่อนข้างสูง ไมโครโฟนจึงปรับไว้ค่อนข้างสูงตาม เฉาเหมิงเหมิงต้องเขย่งเท้ายืดสุดตัวกว่าจะเอื้อมถึงไมโครโฟน เพื่อจะจัดการปรับระดับ

"ว๊าย!" แต่ดันเท้าพลิก เกือบล้มไปแทน
พิธีกรหญิงเห็นเข้า รีบเข้ามาช่วยเธอพลางหัวเราะไปด้วย

ท่าทางของเหมิงเหมิงนั้นน่ารักมากๆ เรียกเสียงหัวเราะจากผู้ปกครองหน้าเวทีได้หลายคนทีเดียว

"ยัยหนูนี่น่ารักจริงๆ"

"ฮ่าๆๆๆ"

เสียงหัวเราะส่วนใหญ่เจือความเอ็นดู
จางเย่เองก็หัวเราะ รอชมน้องสามเขาขึ้นเวที
ลี่ลี่กับนักเรียนคนอื่นๆ มองไปยังแท่นยืน อาจารย์เหลิ่งเองก็เป็นกังวลแทนเฉาเหมิงเหมิงไม่น้อย เหมิงเหมิงกับลี่ลี่เป็นนักเรียนในชั้นของเธอ หากว่าทั้งสองเลือกกลอนบทเดียวกันล่ะก็ ในฐานะครูประจำชั้นก็ต้องเสียหน้าเช่นกัน หัวหน้าภาคคงต้องดุด่าเธอพอสมควรแน่

ผู้ปกครองที่เป็นบรรณาธิการวัยกลางคนหันมาคุยกับจางเย่ "เมื่อกี้น้องเธอดูจะตื่นเวทีมากเลยนะ ทำไมตอนนี้ถึงมั่นใจแบบนั้นล่ะ?"

อาจารย์เหลิ่งเห็นเข้าก็เอะใจ "หากลอนบทใหม่ได้แล้วเหรอคะ?"

ผู้ปกครองหญิงของนักเรียนอีกคนกล่าว "แต่ว่ากลอนรักที่ดังๆ วันนี้ก็เอามาอ่านกันหมดแล้วนะ ยังมีงานอะไรให้เล่นได้อีกเหรอ?"

ไมโครโฟนพร้อม เฉาเหมิงเหมิงยืนรวบรวมสมาธิอยู่เงียบๆ เปลือกตาค่อยๆ ปิดลง -- นี่คือวิธีที่จางเย่สอนเธออ่าน ถ้าเธอไม่สามารถแสดงอารมณ์ในกลอนได้ อย่างนั้นก็เปลี่ยนการแสดงท่าทางออกมาในการอ่าน อย่างน้อยทำให้คนอื่นคิดว่าเธอกำลังมีอารมณ์ร่วม นี่ถือเป็นวิธีการอย่างหนึ่ง

หนึ่งวินาที...

สามวินาที...

ห้าวินาที...

เฉาเหมิงเหมิงยังไม่ส่งเสียง

"เฮ้ย เป็นอะไรไปน่ะ?"

"ทำไมไม่ท่องสักทีเนี่ย?"

"ลืมบทหรือเปล่า?"

นักเรียนและผู้ปกครองที่หน้าเวทีต่างนึกสงสัย

ครูใหญ่ของโรงเรียนหมายเลขสิบห้าขมวดคิ้ว พิธีกรหญิงก็เช่นกัน ขณะที่เธอกำลังจะขึ้นไปกระตุ้นเหมิงเหมิงบนเวที ขณะที่อาจารย์เหลิ่งและเพื่อนร่วมชั้นกำลังรอคอยอย่างใจเต้นตึกตัก...

เฉาเหมิงเหมิงพลันค่อยๆ ลืมตาขึ้น

“หากฉันรักคุณ --- จะไม่เป็นอย่างดอกรุ่งอรุณ ปีนป่ายกิ่งสูงเพื่อเปล่งความงามของตัวเอง

หากฉันรักคุณ --- จะไม่เป็นเหมือนอย่างนกที่รักงมงาย เปล่งเสียงขับขานว่างเปล่าแก่ร่มเงาเขียว

แต่เป็นดั่งน้ำพุ หลายปีผ่านไป ยังคงมอบความเย็นฉ่ำชื่นไม่รู้คลาย

แต่เป็นดั่งยอดผา เสริมความสูงตระหง่าน สร้างลักษณ์ภูมิฐานให้กับคุณ

แม้จะเป็นตะวันเจิดจ้า แม้จะเป็นฝนเดือนสารท

ไม่สิ! ยังไม่พอ!

ฉันจะเป็นอย่างต้นงิ้วแดงที่ข้างกายคุณ เป็นไม้ใหญ่ที่หยัดยืนเคียงข้างคุณ

ราก เกี่ยวกระหวัดอยู่ใต้ดิน ใบ ไหวต้องกันกลางหมู่เมฆ

ในทุกสายลมพัด เราต่างเอ่ยทักทาย เพียงไม่มีผู้ใด ฟังคำพูดเราเข้าใจ

คุณมีกิ่งทองแดงลำต้นเหล็กกล้า ดังดาบ ดังกระบี่ เป็นดั่งทวน

ฉันมีดอกบานสีแดงเฉิดฉัน ดังเสียงถอนใจลึกล้ำ ดังเปลวเพลิงของผู้กล้า”

อ่านมาถึงตรงนี้!

อาจารย์ใหญ่ตกตะลึงไปแล้ว! เขาแทบจะสบถออกมา!

อาจารยเหลิ่งกับบรรณาธิการหนังสือพิมพ์เองก็ตื่นตะลึงเบิกตาโต!

จำนวนเหล่าผู้ปกครองและนักเรียนของโรงเรียนเมืองหลวงหมายเลขสิบห้าล้วนปากอ้าค้าง ตาจ้องจนแทบถลนยิ่งขึ้นเรื่อยๆ
แต่ละคนทำท่าเหมือนเห็นผีอย่างไรอย่างนั้น!

เฉาเหมิงเหมิงท่องต่อ :

“ร่วมกันท้าความเหน็บหนาว พายุ สายฟ้า

แบ่งปันหมอกจาง ไอน้ำ สายรุ้ง

แม้คล้ายแยกจากกันตลอดกาล แต่กลับพึ่งพากันตลอดไป

นี่จึงเป็นความยิ่งใหญ่ของความรัก ซึ่งมีความศรัทธาอยู่ในนั้น!

รัก---

ไม่ใช่รักแต่ความสูงตระหง่านของคุณ

แต่ยังรักในความมั่นคง

ของแผ่นดินใต้ตัวคุณ”


==============================

[1] หัวผักกาด หมายถึง เรื่องง่ายๆ

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./91.md)