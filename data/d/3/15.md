##บทที่ 215 : สายตานับล้านจับจ้องเครื่องบินที่สาบสูญ!
สนามบินหงเฉียว

ณ หน่วยควบคุมภาคพื้นดิน

เหล่าหัวหน้าและผู้บริหารของสนามบินตอนนี้รู้สึกราวกับนั่งบนเข็มขณะที่พวกเขากำลังสั่งงานหอบังคับวิทยุการบิน พวกผู้บริหารและหัวหน้าของแอร์ไชน่าต่างวิ่งมาที่นี่เมื่อรู้ข่าวว่าพวกเขาได้สูญเสียการติดต่อกับหนึ่งในเครื่องบินของพวกเขาไป ตอนที่พวกเขามาถึงบรรยากาศนั้นเต็มไปด้วยความตึงเครียดและกดดันอย่างสูง เสียงของโอเปอเรเตอร์ดังขึ้นเพื่อสั่งห้ามไม่ให้เครื่องบินสองลำที่กำลังจะลงจอดหยุดไว้ก่อน จากนั้นพวกเขาจึงกำกับให้เครื่องบินเหล่านั้นบินไปทางทิศใต้แทน ตอนนี้บนน่านฟ้าของสนามบิน เครื่องบินทุกลำถูกสั่งห้ามเทคออฟและแลนดิ้ง รันเวย์ถูกเตรียมพร้อมไว้รับเครื่องบินสองลำที่กำลังจะมาถึง รถพยาบาล รถดับเพลิงและรถตำรวจต่างเข้าประจำจุดอย่างพร้อมเรียบร้อย!

มีเรื่องแล้ว!

เรื่องใหญ่สุดๆ ด้วย!

สนามบินของพวกเขาไม่เคยเกิดเรื่องผิดปกติเช่นนี้มาก่อน นี่เป็นครั้งแรกที่พวกเขาต้องเผชิญกับเหตุเครื่องบินสูญเสียการติดต่อขั้นวิกฤตไป ไม่มีใครคาดคิดว่าเรื่องแบบนี้จะเกิดขึ้น สีหน้าของทุกคนเต็มไปด้วยความตึงเครียด!

ผู้บริหารของสนามบินสูดหายใจลึกกล่าวอย่างเคร่งขรึม “เป็นยังไงบ้าง?”

โอเปอเรเตอร์หันมาตอบ “เรายังคงไม่สามารถติดต่อกับ CA1883 ได้ค่ะ!”

โอเปอเรเตอร์อีกคนกล่าว “ไห่หนานแอร์ไลน์เข้ามาถึงระยะ C แล้ว CA1883 บินตามหลังมาใกล้ๆ คาดว่าในอีกเจ็ดนาทีพวกเขาจะเข้าสู่น่านฟ้าของสนามบินหงเฉียวครับ!”

ผู้บริหารสนามบินสั่งการ “อย่ายกเลิกการสื่อสารกลางคัน! ให้ทุกคนเตรียมพร้อมรับมือกับทุกสถานการณ์ที่จะเกิดขึ้น!”

ทุกคนในศูนย์สั่งการเต็มไปด้วยความตื่นตระหนก! ที่จริงถ้าบอกว่าไม่ตื่นตระหนกก็คงแปลกมากแล้ว นี่เป็นเครื่องบินนะ! หากเกิดความผิดพลาดจนเครื่องบินตกขึ้นมานั่นหมายความว่าการสูญเสียชีวิตจะตามมาทันที!
ตอนนี้เองที่เจ้าหน้าที่ของกระทรวงความมั่นคงสาธารณะได้มาถึง หลังจากทำความเข้าใจกับสถานการณ์สักพัก เขากล่าวขึ้น “ผู้ว่าการเมืองกำลังมาที่นี่! ตอนนี้หน่วยของเราจะขึ้นตรงกับคุณ! หากต้องการความช่วยเหลืออะไรละก็ สั่งมาได้เลย!”

ทันใดนั้นเองโทรศัพท์ของเจ้าหน้าที่คนหนึ่งในสนามบินดังขึ้น ทุกคนหันไปมองเขาพร้อมขมวดคิ้วฉับ เจ้าหน้าที่คนนั้นแทบอยากจะกดตัดสายทิ้งไปเลย! เขาไม่กล้ารับโทรศัพท์ต่อหน้าหัวหน้าทั้งหลายรอบๆ นี้หรอก! เพียงแต่ทันทีที่เขาเห็นเบอร์โทร เขาถึงกับตกใจและกดรับสายทันที! “ฮัลโหล! เจวียนจื่อ! เกิดอะไรขึ้นกับพวกคุณน่ะ? มีเรื่องอะไรเกิดขึ้นงั้นเหรอ!? ”

“ผ… ผู้จัดการหวัง!” เสียงของหญิงสาวดังผ่านมาแบบไม่ชัดนัก “ขอบคุณสว..รรค์! เราติดต่อพวกคุณ..ได้แล้ว!”

เจ้าหน้าที่คนนั้นพลันตะโกนบอกทุกคน “เป็นลูกเรือของ CA1883 ครับ!”

“ไอ้หยา!” เจ้าหน้าที่อีกคนตบขาดังฉาด

“ในที่สุดเราก็ติดต่อพวกเขาได้แล้ว!” เจ้าหน้าที่อีกคนกล่าว

“ส่งโทรศัพท์มาให้ผมหน่อย!” ผู้อำนวยการของสนามบินเดินเข้ามาและรับโทรศัพท์ไปแทน “จากนี้ผมจะเป็นคนติดต่อเรื่องเอง สถานการณ์ตอนนี้เป็นอย่างไรบ้าง?” กล่าวจบเขากดเปิดลำโพงเพื่อให้ทุกคนได้ยินอย่างทั่วถึง

แอร์โฮสเตสคนนั้นรู้สึกราวกับมีคำพูดที่อยากจะระบายออกไปนับไม่ถ้วน หลังจากได้ยินเสียงคนที่คุ้นเคยแล้วเธออดตื่นเต้นขึ้นมาไม่ได้ พร้อมกับกล่าวออกมาเสียงสั่นเครือ “พวกเราไม่รู้เหมือนกันว่าเกิดอะไรขึ้นในตอนแรก ชายร่าง...ผอมจู่ๆ ก็แทงหนึ่งในลูกเรือของเราแล้วพุ่งเข้าไปในห้องนักบิน! หลังจากนั้นคนร้ายที่สมรู้ร่วมคิดอีกสองคนก็ออกมาขวางทางเดินไว้ไม่ให้ใครผ่าน! เราโดนจี้เครื่องบินตอนที่บินมาได้ประมาณครึ่งทางแล้ว โชคยังดีที่มียอดฝีมืออยู่ในกลุ่มผู้โดยสารของเราด้วย หลังจากทั้งลูกเรือและผู้โดยสารต่อสู้อย่างยากลำบาก เราก็สามารถกำราบผู้ก่อการร้ายลงได้ รวมถึงยึดห้องนักบินกลับคืนมาด้วย! แต่ว่าอุปกรณ์เครื่องวัดประกอบการบินข้างในกลับถูกทำลายหมด เราไม่สามารถหาเส้นทางบินได้! ออโต้ไพลอทก็ไม่สามารถใช้ได้เช่นกัน! ทั้งกัปตันและผู้ช่วยนักบินก็บาดเจ็บสาหัสไม่ได้สติ! ตอนนี้พวกเรากำลังบินตามเครื่องของไห่หนานแอร์ไลน์ไปที่สนามบินอยู่!”

เป็นการจี้เครื่องบินจริงๆ ด้วย!

สีหน้าของทุกพลันเปลี่ยนไป!

ผู้อำนวยการสนามบินรีบกล่าว “พวกคุณรับมือได้ดีมาก! ไห่หนานแอร์ไลน์จะรับผิดชอบเรื่องนำทางพวกคุณกลับมาที่สนามบินนี้เอง เราควบคุมการจราจรในน่านฟ้านี้ไว้หมดแล้วเพื่อให้พวกคุณสามารถลงจอดได้อย่างสะดวก!” หลังจากพูดจบเขาพลันรู้สึกว่ามีบางอย่างไม่ถูกต้อง ผ่านไปชั่วพริบตาเดียว เขาพลันตัวสั่นพรั่นพรึง ละล่ำละลักถามเสียงตื่น “เดี๋ยวก่อน! เดี๋ยวก่อนนะ! คะ..คุณบอกว่าทั้งกัปตันและนักบินผู้ช่วยบาดเจ็บ..สาหัสไม่ได้สติงั้นเหรอ? ไม่มีกระทั่งออโต้ไพลอทด้วย? งั้น..งั้นใครเป็นคนขับเครื่องบินตอนนี้กันล่ะ!?”

ใช่แล้ว!

ใครเป็นคนขับเครื่องบินกัน!?

เหล่าคนในศูนย์สั่งการพลันตระหนักได้ถึงปัญหานี้และเกิดอาการตกใจอย่างรุนแรงไม่แพ้กัน!

เสียงของแอร์โฮสเตสตอบอย่างติดอ่างเล็กน้อย “น...นั่น… คือ..คือว่าตอนนี้คนที่กำลังขับเครื่องบินคือ..อ่า อาจารย์จางเย่จากเมืองหลวงค่ะ!”

“อาจารย์จางเย่เหรอ? เขาเป็นใครกันน่ะ?” ผู้อำนวยการสนามบินกล่าวด้วยน้ำเสียงประหลาดใจ “เป็นครูฝึกการบินงั้นเหรอ? หรือว่านักบินที่เกษียณไปแล้วรึเปล่า?”

แอร์โฮสเตสตอบ “เปล่าคะ อาจารย์จางเย่เป็น...พิธีกรโทรทัศน์น่ะค่ะ”

อะไรนะ?

พิธีกร!?

ในศูนย์สั่งการพลันเกิดความโกลาหลขึ้นทันที!

ผู้อำนวยการสนามบินกล่าวด้วยน้ำเสียงโกรธเกรี้ยว “คุณให้พิธีกรโทรทัศน์ขับเครื่องบินงั้นเหรอ? นี่พวกคุณคิดบ้าอะไรกันอยู่น่ะหา!? นี่มันชีวิตนับร้อยชีวิตเลยนะ!” ถ้าไม่ใช่ว่าอยู่ต่อหน้าผู้คนมากมายหรือว่ามีคนของกระทรวงความมั่นคงละก็ เขาได้ลุกขึ้นกระโดดแล้วสบถด่าแน่นอน! พวกแกนี่มันสมองขนมปังรึไงวะเนี่ยหา? โง่จริงๆ!

หลังจากได้ยินเช่นนั้น แอร์โฮสเตสอดรู้สึกทอดถอนใจไม่ได้ แค่ฉากที่อาจารย์จางเย่ขับเครื่องบินราวกับ ‘แข่งรถ’ เมื่อกี้แล้ว คิดว่าพวกเขายังอยากจะให้จางเย่ขับเครื่องบินอยู่หรือไง!? ไอ้ภาพ ‘แข่งรถ’ กับไห่หนานแอร์ไลน์ก่อนหน้านี้ก็ทำพวกเขากลัวแทบตายเหมือนกันแหละ! แต่ว่าพวกเขาจะทำอะไรได้ล่ะ!?

“พวกเรา...” แอร์โฮสเตสจนคำพูดจะตอบ

แต่กลับมีแต่เสียงดังขึ้น “ตื๊ดๆ!”

“ฮัลโหล? ฮัลโหลๆๆ!?” ผู้อำนวยการสนามบินเรียกเสียงดัง

สายถูกตัดแล้ว แถมยังไม่มีสัญญาณเมื่อพวกเขาพยายามจะโทรกลับด้วย!

ผู้อำนวยการสนามบินพลันอยู่ในอาการตกใจจนขวัญเสีย เขาตะโกนลั่น! “เอารถพยาบาลกับรถดับเพลิงมาเพิ่มอีกอย่างละห้าคัน! ด่วนเลย! ถ้าในสนามบินมีไม่พอละก็ ไปเอามาจากรอบๆ นี้ก็ได้!”

ซีอีโอของไชน่าแอร์ไลน์ก็ตกใจไม่แพ้กัน พิธีกรที่อยู่นอกวงการการบินเนี่ยนะ? แถมออโต้ไพลอทก็เสียด้วย? ต้องบังคับด้วยมืออีก? ปฏิกิริยาแรกที่พวกเขาแสดงออกมาคือ ‘พวกเราชิ* หายแล้วโว้ย!’ โอกาสที่คนพวกนั้นจะรอดเป็นศูนย์เลยก็ว่าได้! นี่มันเครื่องบินนะ ไม่ใช่มอเตอร์ไซค์! มันไม่ใช่อะไรที่คนที่ไม่เคยขับเครื่องบินมาก่อนจะทำได้!


……

ขณะเดียวกัน

บนเครื่องของแอร์ไชน่า

แอร์โฮสเตสร่างบางรีบวิ่งไปที่ห้องนักบิน “พวกเราติดต่อกับภาคพื้นดินได้แล้ว!”

แอร์โฮสเตสสูงวัยหันไปมอง “โทรศัพท์อยู่ไหน? มาให้ฉันคุยหน่อย!”

“สายตัดไปแล้วค่ะ แต่อย่างน้อยฉันก็ได้รายงานสถานการณ์ไปที่ภาคพื้นดินแล้ว ผู้อำนวยการสนามบินบอกให้เราขับตามเครื่องของไห่หนานแอร์ไลน์ไป ตอนนี้ทางสนามบินได้ควบคุมการจราจรทุกอย่างบนฟ้าเพื่อพร้อมรับพวกเราแล้วค่ะ!” แอร์โฮสเตสร่างบางเริ่มเห็นความหวังอันริบหรี่ขึ้นมาแล้ว แต่พอหันกลับไปมองจางเย่ผู้ไร้ซึ่งความน่าเชื่อถือถึงขีดสุดที่กำลังนั่งขับเครื่องบินอยู่ ความหวังของเธอพลันแฟบหายไปอีกรอบ!

แอร์โฮสเตสสูงวัยรีบชี้ “เครื่องของไห่หนานแอร์ไลน์กำลังร่อนลงแล้ว ดูสิ! พวกเราเห็นสนามบินแล้วนะ!”

จางเย่รู้สึกถึงความแตกต่างระหว่างการขับเครื่องบินและรถแล้วเช่นกัน มันต่างกันอย่างสิ้นเชิงเลยทีเดียว การขับรถอาจให้ความรู้สึกราวกับท่องไปทั่วโลก แต่การขับเครื่องบินให้ความรู้สึกราวกับ ‘ท่องจักรวาล’ แก่จางเย่ ช่างเป็นความรู้สึกที่ยอดเยี่ยมจริงๆ! ชายหนุ่มสูดหายใจลึก “กลับไปนั่งที่แล้วคาดเข็มขัดให้เรียบร้อยด้วย ตอนไต่ระดับลงจะเกิดการสั่นสะเทือน เพราะฉะนั้นพวกคุณไม่ควรมายืนอยู่ตรงนี้นะ!”

แอร์โฮสเตสร่างท้วมน้ำตาคลอ “พวกเราจะลงจอดได้อย่างราบรื่นรึเปล่า?”

ดวงตาของสจ๊วตหนุ่มหมองมัวไม่ต่างกัน เขากัดริมฝีปากพลางกล่าว “การเทคออฟและแลนดิ้งเป็นช่วงที่ยากที่สุดของการขับเครื่องบิน! โดยเฉพาะอย่างยิ่งถ้าบังคับด้วยมือแบบนี้ แม้กระทั่งนักบินผู้ช่วยที่ขับเครื่องบินมาแล้วปีหนึ่งยังอาจทำได้ไม่ดีเลย มันต้องผ่านการฝึกปรือและเรียนรู้ผ่านทฤษฎีมากมายนานนับปี...” หลังจากผ่านประสบการณ์อันตรายมาแล้ว จนมาพบกับช่วงวิกฤตที่สุดของการบิน เขาพลันรู้สึกราวกับโอกาสที่จะรอดนั้นช่างน้อยนิดเสียไม่มี!

แอร์โฮสเตสสูงวัยมองจางเย่ ดวงตาของเธอเต็มไปด้วยอารมณ์ต่างๆ ปะปนกันไปหมด “ชีวิตพวกเราฝากไว้ในมือของคุณแล้วนะ พ่อหนุ่ม ได้โปรดเถอะ!”

จางเย่ตอบรับ “ผมจะทำให้ดีที่สุด!”

แอร์โฮสเตสสูงวัย “ถ้าเกิดว่ามีอะไรเกิดขึ้นระหว่างที่เครื่องบินลงจอดละก็ ตรงนี้จะเป็นที่ๆ อันตรายที่สุด เรียกว่าแทบไม่มีโอกาสรอดเลยก็ว่าได้! คุณ..แน่ใจงั้นเหรอ?”

แอร์โฮสเตสร่างท้วมกล่าวเสริม “ใช่แล้ว ถ้าคุณไม่อยากทำละก็ พวกเราก็จะไม่ว่าอะไรทั้งนั้น แค่บอกวิธีลงจอดกับเราก็พอแล้วล่ะ นี่ควรจะเป็นหน้าที่ของลูกเรืออยู่แล้วด้วย มันเป็นความรับผิดชอบของเรา เราไม่สามารถนำชีวิตของผู้โดยสารมาเสี่ยงได้! ถ้ายังไง...ให้ฉันทำเองดีไหม?”

สจ๊วตหนุ่มกล่าวเช่นกัน “ถ้าใครสักคนจะต้องทำละก็ มันต้องเป็นผมนี่แหละ!”

จางเย่หันกลับไปมองแล้วกล่าวด้วยท่าทีน่าเกรงขามและจริงจัง “ไม่ต้องเถียงกันแล้ว ชีวิตของผมคนเดียวจะเทียบกับชีวิตของทุกคนได้ยังไงล่ะ? ต่อให้ตรงนี้จะเป็นที่ๆ อันตรายที่สุดก็จริง แต่ผมก็ขอเอาชีวิตของผมเป็นเดิมพันเพื่อให้การลงจอดนี้เป็นไปอย่างราบรื่นที่สุด! เมื่อปกป้องชีวิตทุกคนแล้ว ชีวิตของผมแค่คนเดียวนับเป็นอะไรได้!”

สจ๊วตหนุ่มได้ยินแล้วถึงกับกำหมัดแน่น “พูดได้เยี่ยม!”

เหล่าแอร์โฮสเตสบางส่วนรู้สึกประทับใจเช่นกัน ดูขวัญกำลังใจของผู้ชายคนนี้สิ! ดูท่าทางอันมาดแมนของเขาสิ!

ก่อนหน้านี้พวกเขาได้เปิดช่องสื่อสารเพื่อบอกกับผู้โดยสารให้อยู่ในความสงบ และพวกเขาก็ลืมปิดมันทำให้ช่องการติดต่อถูกเปิดค้างไว้อยู่ คำพูดของจางเย่จึงได้ถูกส่งไปถึงทั้งชั้นที่นั่งธุรกิจและชั้นที่นั่งประหยัด!

คำพูดของจางเย่ช่างกินใจพวกเขายิ่งนัก!

“อาจารย์จาง...” ดวงตาของเด็กสาวคนหนึ่งแดงก่ำ!

“พ่อหนุ่ม! ไม่ว่าผลลัพธ์จะออกมายังไง เราจะเป็นหรือตาย เราก็ได้แต่ขอบคุณเธอแล้วล่ะ!” คุณป้าคนหนึ่งตะโกนออกไป

หญิงวัยกลางคนอีกคนรู้สึกฮึกเหิมตะโกนออกมาเช่นกัน “ใช่แล้ว! เขาเป็นดาราเป็นพิธีกร แต่กลับเสี่ยงชีวิตแล้วนั่งในที่ๆ อันตรายที่สุดเพื่อขับเครื่องบินให้พวกเราทุกคนปลอดภัย! พวกเราจะมัวแต่มาร้องไห้ได้ไงกัน? พวกเราต้องให้กำลังใจเขาสิ!”

“ใช่แล้ว! อย่าร้องเลย!”

“ทุกคน มาภาวนาด้วยกันเถอะ!”

“พวกเราต้องเชื่อในอาจารย์จางนะ!”

“ใช่แล้ว! พวกเราจะต้องลงจอดสำเร็จแน่! ขอฟันธงเลย!”

ทุกคนต่างรู้สึกได้รับขวัญกำลังใจจากจางเย่ พวกเขาทุกคนพลันเริ่มไฟลุกโชน ความหวังในการมีชีวิตอยู่ถูกจุดติดขึ้นมาใหม่อีกครั้ง!

แอร์โฮสเตสสูงวัยบีบไหล่ชายหนุ่ม “ระวังตัวด้วยนะ ถ้าพวกเรารอดไปได้ละก็ แอร์โฮสเตสทุกคนในสายการบินของเราจะเป็นแฟนเดนตายของคุณอย่างแน่นอน! ต่อให้คุณจะไปจัดรายการแข่งรถ พวกเราก็จะตามสนับสนุนด้วย!”

“...ทำไมผมรู้สึกอย่างกับโดนคุณด่ายังไงยังงั้นเลยนะ?” จางเย่รู้สึกแหม่งๆ

ทันใดนั้นมีคนเดินเข้ามาจากข้างนอก เป็นต่งซานซานนั่นเอง “จางเย่!”

จางเย่หันไปมองเธอพลางยิ้มเจื่อนๆ “กลับไปนั่งที่ให้เรียบร้อยเถอะ”

ต่งซานซานลังเลชั่วครู่แล้วพยักหน้าตอบรับเล็กน้อย “ระวังตัวด้วยล่ะ”

“เข้าใจแล้ว” เขาโบกมือตอบรับ

หลังจากนั้น เหล่าลูกเรือทุกคนต่างกลับไปนั่งที่ตนเองกันหมด

ทันทีที่ประตูถูกปิดลง ก็เหลือแต่จางเย่เพียงคนเดียวเท่านั้นในห้องนักบิน

เมื่อเห็นว่าไม่มีใครอยู่แล้ว จางเย่เริ่มรู้สึกอยากร้องไห้ทันที น้องสาวแกเถอะ! พวกนายคิดว่าฉันอยากจะอยู่ตรงนี้หรือไง? ถ้าพวกนายสักคนแม่*รู้ว่าทร๊อตเทิลอยู่ตรงไหนละก็ ฉันแม่*ไม่มาเสี่ยงชีวิตนั่งตรงนี้หรอกนะ แต่ฉันไม่มีทางเลือกโว้ย! ถ้าหนึ่งในนักบินสองคนนั้นยังพอขยับตัวได้ละก็ ฉันนี่ล่ะจะเผ่นไวกว่าพวกนายทุกคนซะอีก! นี่พวกนายคิดว่าฉันโง่มากรึไงน่ะหา!?




*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./16.md)