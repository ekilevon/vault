##บทที่ 225 : ใช้ด้ายแดงแห่งโชคชะตา!
ทุกคนต่างฟังด้วยความสนอกสนใจ การที่สองคนนี้เป็นเพื่อนมหาวิทยาลัยเดียวกันมาก่อนไม่ใช่เรื่องแปลก เพราะต่างก็เป็นคนทำงานด้านสื่อพิธีกร พวกเขาส่วนใหญ่ก็เคยเป็นเพื่อนร่วมห้องกันมาก่อนทั้งนั้น ดังนั้นการรู้จักกันมาก่อนล้วนเป็นเรื่องธรรมดาอยู่แล้ว แต่เรื่องที่พวกเขาสนใจคือวีรกรรมของจางเย่ในอดีต ตั้งแต่ปีหนึ่งก็ทำอาจารย์ภาษาอังกฤษเดือดดาล? หมอนี่แม่*ผ่าเหล่าผ่ากอจากชาวบ้านชาวช่องจริงๆ ไม่ต้องสงสัยเลยว่าทำไมถึงกล้าด่าพนักงานจากฝ่ายบุคคลได้ขนาดนั้น ก็นั่นมันเป็นสันดานของเขาไง!

อย่างนี้มันจะไม่มีปัญหาจริงๆ เหรอ?

เอาคนแบบนี้มาเป็นพิธีกรจะไม่เป็นไรจริงๆ น่ะเหรอ?

ทุกคนต่างสงสัยในความหุนหันพลันแล่นและนิสัยของหน้าใหม่อย่างจางเย่ เขามันสิ่งมหัศจรรย์แห่งวงการนี้ชัดๆ!

“โชคดีที่ยังไม่ไปทักเขา”

“ช่ายยยยย อาจารย์จางคนนี้ดูท่าจะคุยด้วยยากชะมัด”

“คนนิสัยอย่างนี้นี่เกินไปจริงๆ”

“รายการของเขายังไม่ลงตัว งั้นทีมก็คงยังไม่ถูกตั้งเหมือนกันใช่ไหม? แม่* อย่าดึงตัวฉันไปเลยนะขอร้อง”

พวกเขาต่างกระซิบกระซาบความประทับใจแรกว่าเป็นอย่างไรเกี่ยวกับจางเย่ผู้ถูกตีตราว่าคือ ‘สิ่งมหัศจรรย์’ มีบางคนที่กะจะเข้าไปทักจางเย่สักหน่อยแต่ก็เปลี่ยนใจทันควัน

ต่งซานซานคุยกับจางเย่อีกครู่หนึ่งก่อนจะเดินไปข้างโต๊ะของจางเย่ เธอวางเอกสาร ดึงเก้าอี้ออก จัดกระโปรง ก่อนจะนั่งลง เธอใส่กระโปรงสั้นสีฟ้าเข้มที่ทำให้ดูเป็นผู้ใหญ่ไม่น้อย ถุงน่องสีดำกับรองเท้าส้นสูงประมาณสิบสองเซนติเมตร เข้าคู่กับเสื้อสูทผู้หญิงสีดำและมัดผมขึ้น เธอใส่เสื้อผ้าแบบดูเป็นมืออาชีพ ถ้าผู้หญิงคนอื่นใส่ชุดอย่างนี้คงอธิบายได้เพียงว่าสวย เป็นผู้ใหญ่ และดูเก่งกล้าสามารถ แต่ถ้าใส่อยู่บนตัวต่งซานซานแล้วล่ะก็ คงมีคำอธิบายเพิ่มขึ้นมาว่า ‘เซ็กซี่’ เพราะรูปร่างของเธอ อีกทั้งยังใส่เสื้อผ้าเสียรัดแน่น โดยเฉพาะที่บั้นท้ายและหน้าอก เพราะอย่างนี้เองถึงทำให้เธอดูมีมนต์เสน่ห์กว่าคนอื่นๆ เยอะ

“เธอนั่งนี่เหรอ?” จางเย่ถาม

ต่งซานซานหัวเราะคิก “ใช่ พวกหน้าใหม่ก็นั่งแถวๆ นี้หมด”

จางเย่มองไปยังโต๊ะที่ติดกัน “เธอมารายงานตัวหลังออกจากโรงแรมเมื่อวานงั้นเหรอ?”

ต่งซานซานพยักหน้า “ถ้ารู้ว่านายถูกเชิญเหมือนกันก็คงมากับนายแล้วล่ะ เราสองคนนี่ก็นะ พวกเราคุยกันตั้งนานบนเครื่องบิน แต่ดันไม่ยักรู้ว่าพวกเราจะต้องมารายงานตัวอยู่หน่วยเดียวกัน”

จางเย่พูดไม่ออกบอกไม่ถูก “ใครจะรู้ว่าเธอพูดความจริงหรือเปล่า”

ต่งซานซานมองค้อน “นายไม่เห็นจะบอกว่ามาสมัครเป็นพิธีกรเว็บทีวีเหมือนกัน”

“เธอไม่ได้ถามนี่ ก็ได้ ฉันไม่รบกวนแล้ว” เขาเห็นว่าดาวมหาวิทยาลัยคนนี้มีงานต้องทำ จึงไม่ได้คุยต่อเพราะจะเป็นการรบกวนเธอ ต่างฝ่ายต่างก้มหน้าก้มตาทำงานของตัวเอง


……



เที่ยงวัน

ถึงเวลาพักเที่ยงแล้ว

จางเย่ที่จ้องหน้าจอคอมฯ มาตั้งแต่เช้ารู้สึกลายตาเล็กน้อย เขาขยี้ตาก่อนจะเหลือบมองต่งซานซาน กะจะชวนเธอไปกินข้าวด้วยกันที่โรงอาหาร แต่ก่อนที่เขาจะได้เปิดปาก ก็มีผู้ชายหลายคนโผล่หน้ามาหาเธอแล้ว

“อาจารย์ต่ง ไปกินข้าวกันไหมครับ?”

“ผมพอจะได้รับเกียรติให้เชิญคุณไปทานข้าวด้วยกันไหมครับ?”

“จริงสิ พวกเรามาคุยเรื่องรายการด้วยกันหน่อย”

“แผนรายการของคุณใกล้เสร็จแล้ว สนใจจะคุยเรื่องนี้ตอนเราทานข้าวไหมครับ?”

ผู้ชายห้าหกคนโผล่หน้ามาหาเธอพร้อมกันทีเดียวรวด บ้างสูงบ้างเตี้ย บ้างอ้วนบ้างผอม ต่างเต็มไปด้วยความกระตือรือร้นที่จะเข้าหา

ต่งซานซานคลี่ยิ้ม “คุยกันเรื่องรายการงั้นเหรอ? อืม...ก็ได้ ไปกันเถอะ” เธอเดินนำไปที่โรงอาหารกับพวกเขาบางคน

ในความคิดของจางเย่ : ก็ได้ พี่ชายคนนี้ไปกินคนเดียวก็ได้!

ตอนที่เขาลุกขึ้น เขาพลันฉุกคิดได้ว่าไม่รู้ทางไปโรงอาหาร เขาอยากจะชวนเพื่อนร่วมงานไปด้วยกันแล้วคุยเรื่องต่างๆ ไปด้วย เพื่อที่จะได้รู้จักผู้คนและบริษัทนี้มากขึ้น แต่ตอนที่เขาพยายามมองหาใครสักคน ทุกคนกลับพากันเดินออกไปเสียแล้ว เหมือนกับว่าทุกคนตั้งใจหลีกเลี่ยงจางเย่อยู่และทำเอาจางเย่ไม่รู้จะร้องไห้หรือหัวเราะดี น้องสาวเอ็งสิ! ตั้งแต่สถานีโทรทัศน์จนมาถึงเว็บทีวีทำไมพี่ชายคนนี้ถึงไม่ได้รับความนิยมเลยล่ะ!?

หลังออกไปงมหาโรงอาหารด้วยตัวเอง จางเย่ถือบัตรอาหารเดินไปต่อคิวอาหารธรรมดาอย่างข้าวแกง เขากะว่าจะเอากลับไปกินในออฟฟิศ

ยังไม่บ่ายโมงตรงดีนัก

ต่งซานซานและคนอื่นๆ เดินกลับมาแล้ว

“ต่งซานซาน คืนนี้คุณพักที่ไหน?”

“ฉันพักโรงแรมแถวๆ นี้แหละ ฉันเคยคิดว่าบริษัทเราจะมีที่พักให้พนักงานเสียอีก”

“มันไม่มีน่ะสิ พวกเราต่างเช่าอะพาร์ตเมนต์อยู่ทั้งนั้นแหละ จริงสิ คุณน่าจะยังไม่คุ้นกับที่นี่ งั้นให้ผมเอาข้อมูลนายหน้าที่พักให้คุณหลังเลิกงานคืนนี้นะ”

“มันจะไม่รบกวนคุณเหรออาเชียน?”

“ไม่เลย ไม่เป็นไรหรอก”

“อืม งั้นขอบคุณนะ”

“ดูคุณสิ สุภาพเกินไปแล้ว แค่ความช่วยเหลือเล็กๆ น้อยๆ เอง”

เมื่อมีหน้าที่ไปหาห้องเช่า อาเชียนจึงดูตื่นเต้นมาก

เสียวอวี่ที่นั่งข้างเขา ได้แต่มองอิจฉาตาร้อน ไม่ใช่เมื่อเช้านายพูดว่านายไม่ดีพอสำหรับเธอเหรอ? ไอ้คนหน้าไหว้หลังหลอก!

ต่งซานซานไม่ได้รู้สึกอะไร เธอกลับไปนั่งทำงานเหมือนเดิม

จางเย่เห็นเรื่องราวเหล่านี้ และสัมผัสได้ถึงความโกรธเคืองของแต่ละคนต่อคนอื่นๆ เขาบอกได้เลยว่ามีอย่างน้อยสิบคนในออฟฟินี่ที่ีกำลังส่งสัญญานว่าชอบต่งซานซาน บ้างแสดงบนใบหน้า บ้างซ่อนไว้ในใจ พวกเขามักจะจ้องมองต่งซานซานแทบตลอดเวลา แต่ไม่มีใครจะทำอะไรเลย

“เธอนี่ดังจริงๆ นะ” จางเย่พูดขบขัน ซึ่งมีเพียงพวกเขาสองคนเท่านั้นที่ได้ยิน มีแค่พวกเขาสองคนทำงานอยู่ที่ออฟฟิศฝั่งนี้ ดังนั้นตราบใดที่พวกเขาพูดเสียงค่อย ก็ไม่มีใครได้ยินแน่นอน

ต่งซานซานหันมามอง “เป็นงั้นเหรอ?”

จางเย่ยักไหล่ “อย่างน้อยก็ดังกว่าฉันแหละ”

“ฮุๆๆ” ต่งซานซานหัวเราะคิกคัก “ใครใช้ให้นายไปด่าคนตั้งแต่วันแรกที่ได้งานล่ะ รวมกับเรื่องที่นายทำมาก่อนหน้านี้ แต่งกลอนด่าคนเอย สร้างปัญหาตอนถ่ายทอดสดเอย ทุกคนก็เลยรู้หมดแล้วว่านายน่ะมันตัวปัญหา ใครจะกล้ามาคุยกับนายล่ะหืม? ตอนพักเที่ยงมีคนถามฉันเรื่องนายไม่น้อย นายรู้รึเปล่าว่าพวกเขาคิดยังไงกับนาย? พวกเขาบอกว่านายมัน ‘สิ่งมหัศจรรย์’ ในวงการนี้!”

พวกเอ็งสิเป็นสิ่งมหัศจรรย์!

พวกเอ็งทั้งบ้านนั่นแหละเป็นสิ่งมหัศจรรย์!

จางเย่พูดไม่ออกไปพักหนึ่ง

ทันใดนั้นต่งซานซานก็ฉุกคิดอะไรบางอย่างได้ “เออใช่ นายหาอะพาร์ตเมนต์ได้ยัง? ถ้ายัง งั้นเราไปหาด้วยกันไหมคืนนี้? ฉันไม่รู้หรอกนะว่านายจะยังไงต่อไป แต่ว่าฉันคงต้องอยู่ที่นี่อีกนานเลยล่ะ”

จางเย่ตอบกลับ “ฉันหาได้แล้วล่ะเมื่อวาน ย้ายเข้าแล้วด้วย”

“เร็วจัง? อยู่แถวไหนเหรอ?” ต่งซานซานถามอย่างสนใจ

จางเย่หัวเราะ “อยู่แถวๆ ไว่ทันแหละ แต่ลืมไปแล้วว่าถนนอะไร เป็นอะพาร์ตเมนต์สองห้องธรรมดาๆ”

ต่งซานซานพูด “ค่าเช่าแถวนั้นแพงจะตาย ดูเหมือนนายจะมีเงินอยู่นะ อ่อใช่ ไชน่าแอร์ไลน์ให้รางวัลนายเป็นล้านนี่หน่า งั้นพรุ่งนี้ไม่ก็วันมะรืน ฉันต้องให้นายเลี้ยงหน่อยแล้วล่ะ”

“ไม่มีปัญหา” จางเย่ตอบกลับอย่างไม่ลังเลขณะโบกมือไปมา แต่ขณะที่โบกมือนั้นเองมือของเขาชนปากการ่วงจากโต๊ะ มันกลิ้งหล่นไปแถวๆ ขาของต่งซานซาน

ต่งซานซานกำลังก้มหัวลงไปหยิบปากกาให้เขา

แต่จางเย่ห้ามไว้ “ฉันหยิบเอง เธอใส่กระโปรงอยู่ คงไม่สะดวก”

ต่งซานซานไม่ปฏิเสธ พวกเขาเคยเป็นเพื่อนร่วมห้องเรียนมากว่าสี่ปี ไหนจะเรื่องที่เกิดบนเครื่องบินอีก ในฐานะที่เป็นเพื่อนเก่าที่มาพบกันอีกครั้งในที่ทำงาน ความสัมพันธ์ของพวกเขาเลยใกล้ชิดกันมากยิ่งขึ้น

จางเย่โน้มเอวไปแถวๆ ขาของดาวมหาวิทยาลัย ขาที่ใส่ถุงน่องสีดำเข้ามาใกล้หน้าเขาเรื่อยๆ มันช่างล่อตาล่อใจเขาเป็นบ้า ขณะนั้นเองจางเย่ฉุกคิดอะไรบางอย่างได้ เขานึกถึงไอเทมที่ได้มาจากหมวดของใช้แล้วทิ้งตอนหมุนเสี่ยงดวง--- ด้ายแดงแห่งโชคชะตา คำอธิบายก็ชัดเจน แต่เขาไม่รู้ว่าจะเกิดผลกระทบอะไรบ้างถ้าใช้มันตอนนี้

ลองดู?

แหง๋สิต้องลองเว้ย!

ต่งซานซานไม่ได้ให้ความสนใจเขานัก เพราะกำลังยุ่งอยู่กับการจัดการเอกสารบนโต๊ะของเธอเอง

จางเย่เปิดช่องเก็บของในแหวนเกมก่อนจะเอาด้ายแดงแห่งโชคชะตาออกมา ตอนเขากำลังหยิบปากกาที่ตกอยู่ข้างขาของเธอ จางเย่รีบเอาด้ายแดงแห่งโชคชะตาพันรอบข้อเท้าเธอ เสร็จแล้วเขาก็แสร้งว่าหยิบไม่โดนแต่ทีแรก และเร่งตวัดนิ้วมัดปมด้ายอย่างคล่องแคล่วก่อนจะดึงให้ตึง ตอนนี้ด้ายแดงแห่งโชคชะตาถูกมัดอยู่บนข้อเท้าของต่งซานซานเรียบร้อย

จางเย่สามารถสัมผัสและมองเห็นด้ายแดงแห่งโชคชะตาได้

แต่ทว่าต่งซานซานกลับไม่สามารถเห็นหรือแม้กระทั่งสัมผัสถึงมันได้ เธอเหลือบสายตามองจางเย่ บางทีอาจจะสงสัยว่าทำไมเขาถึงใช้เวลานานนัก

ในที่สุดจางเย่ที่หยิบปากกาได้แล้วก็ผลุดนั่งตามปกติ

ต่งซานซานละสายตากลับมาที่คอมพิวเตอร์ นั่งพิมพ์งานต่อไป

จางเย่ถอนหายใจออกด้วยความโล่งอกที่ไม่ถูกจับได้ เขาไขว้ขาตัวเองเพื่อจะเอาด้ายแดงแห่งโชคชะตามาผูกที่รอบข้อเท้าตัวเองด้วย วัตถุดิบของด้ายแดงนั้นพิเศษมาก มันสามารถยืดขนาดไหนก็ได้ตามใจ ตอนที่ผูกบนข้อเท้าของต่งซานซานมันไม่ได้ยาวมากนัก แต่ตอนที่เขาดึง เขาก็ค้นพบว่ามันสามารถขยายเท่าไรก็ได้ นี่คือวิธีที่เขาจัดการก่อนจะเอามาผูกที่ข้อเท้าของตัวเอง ตอนที่มันถูกมัดเสร็จแล้ว จางเย่รู้สึกเสียวแปลบๆ ที่ข้อเท้า เหมือนกับว่ามดไต่ขึ้นมา ก่อนที่มันจะหายไปอย่างรวดเร็ว เขามองไปด้านข้างเห็นต่งซานซานคิ้วกระตุกก่อนที่เธอจะเอื้อมมือไปเกาข้อเท้าตัวเอง

【ด้ายแดงแห่งโชคชะตาทำงาน!】

【บุพเพสันนิวาสเชื่อมโยงแล้ว!】

แค่นี้อะนะ? มันจะส่งผลยังไงล่ะเนี่ย?

จางเย่ทำความคุ้นเคยกับงานเรียบร้อย และไม่มีอะไรจะทำต่อไปอีก เขาจึงรอว่ามันจะส่งผลยังไง

สิบนาทีผ่านไป

ยังคงไม่มีอะไรเปลี่ยนไป

จางเย่หลุกหลิกสายตามองไปที่ต่งซานซานถี่ขึ้นเรื่อยๆ แต่ก็ไม่เห็นว่าบุพเพสันนิวาสมันจะถูกเชื่อมโยงกันได้อย่างไร

ตอนนั้นเอง ต่งซานซานรีบวางเมาส์ก่อนผลุกลุกขึ้นยืน เธอหยิบโทรศัพท์และห่อทิชชู่ที่มีกระดาษอยู่แค่สองแผ่น ก่อนจะเดินออกไป..อย่างช้าๆ ถ้าดูจากทิศทางแล้ว เธอน่าจะไปห้องน้ำ

ผ่านไปครู่ใหญ่ ต่งซานซานยังไม่กลับมา

จางเหลือบมองนาฬิกากะว่าจะเลิกงานก่อนเวลา ประสิทธิภาพของด้ายแดงแห่งโชคชะตาดูเหมือนจะทำงานช้า ไม่เหมือนกับ ‘ถุงหอมคิวปิด’ ที่แทบจะส่งผลในทันที การทำงานของมันน่าจะยังไม่ส่งผลลัพธ์ออกมาวันนี้มั้ง?

ตอนที่เขากำลังคิดอย่างนั้น โทรศัพท์พลันดังขึ้น!

ดึ้งๆ เป็นข้อความจากดาวมหาวิทยาลัย!

ต่งซานซาน : จางเย่ ยุ่งหรือเปล่า?

จางเย่ตอบกลับ : ก็ไม่นะ มีอะไรเหรอ?


-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./26.md)