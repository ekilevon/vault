##บทที่ 240 เสียงหัวเราะกึกก้องทั้งห้องส่ง!
เก้าโมงสี่สิบห้า

ในที่สุดประตูภายนอกของห้องส่งก็เปิดแล้ว

สำหรับพวกเขา ทางเดินแคบๆที่ลัดตรงมาจากในออฟฟิศถึงประตูห้องส่งเรียกว่าประตูภายใน เป็นทางเข้าของเหล่าทีมงาน ส่วนประตูที่มาจากห้องโถงใหญ่ผ่านทางเดินที่ปลอดภัยมายังห้องส่งเรียกว่าประตูภายนอก เหล่าผู้ชมจะถูกนำทางโดยเหล่าทีมงานมายกห้องส่งหมายเลข 7 ผ่านทางนี้

"ว้าว!"

"เซ็ทฉากได้ไม่เลวเลยนี่!"

"เวทีนี่โคตรแจ่ม!"

"นั่นจางเย่เหรอ?"

"นั่นแหละๆ ได้เห็นตัวเป็นๆ แล้วเว้ย!"

เมื่อทุกคนเข้ามาข้างใน สาวๆ ไม่น้อยพากันกรี๊ดกร๊าดขึ้นมา

การดีไซน์ฉากแน่นอนว่าต้องเป็นผลงานจางเย่ เขาใช้แบบอย่างมาจากรายการในโลกของเขาอย่าง ‘ทอล์คโชว์คืนนี้ยุค 80’ กับ ‘โจวลี่ป๋อโชว์’

ผู้ชมทยอยกันเข้าที่นั่ง ที่นั่งทั้งร้อยที่เต็มอย่างรวดเร็ว

ขณะเดียวกัน ต่งซานซานเดินนวยนาดเข้ามาทางประตูภายใน หลังมาแล้วก็มองตาจางเย่ เผยอยิ้มอันทรงเสน่ห์ให้กำลังใจกับเขา

"ซานซาน ทางนี้" จางหานที่สนิทกับเธอไม่น้อยโบกมือเรียก

ต่งซานซานเข้าไปนั่งที่เก้าอี้แถวสองซึ่งจางหานจองที่เอาไว้ให้เธอเรียบร้อยแล้ว

จางเย่สูดลมหายใจ พูดทางไมค์ว่า "ทุกฝ่ายพร้อมกันหรือยัง?"

"ไฟพร้อม!"

"กล้อง OK!"

"ผู้ชมมากันครบแล้ว ประตูปิดเรียบร้อย!"

ทุกคนทยอยตอบกลับดังว่าทุกอย่างเตรียมการณ์พร้อมสรรพ

จางเย่พยักหน้า "ดี นับถอยหลังหนึ่งนาที เตรียมพร้อม!"

เจ๊สี่เคยถ่ายรายการมาไม่น้อยจนเชี่ยวชาญอย่างยิ่ง เธอเตือนจางเย่ว่า "อาจารย์จางน้อย ถ่ายฉากหัวเราะกับปรบมือของทุกคนก่อนดีกว่าไหม คุณสั่งสิ"

จางเย่กลับยิ้มตอบ "ไม่ต้องหรอกเจ๊สี่ แบบนั้นมันดูหลอกกันเกินไป"

เจ๊สี่อุทาน "หลอกเหรอ? ใครๆ ก็ทำกันทั้งนั้นนะคะ"

จางเย่ให้ความสำคัญกับจรรยาบรรณของวิชาชีพเป็นอย่างยิ่ง "อยากหัวเราะเขาก็หัวเราะเองแหละ ไม่อยากหัวเราะก็จนปัญญา เรื่องนี้บังคับกันไม่ได้หรอกครับ"

เจ๊สี่ได้แต่พูดว่า "เอาเถอะ คุณเป็นคนรับผิดชอบ เอาตามคุณว่าก็ได้ค่ะ"

ทางด้านนี้เริ่มต้นนับถอยหลังแล้ว ผู้ชมด้านล่างจำนวนมากกลับยังคุยกัน ดูไม่มีกะจิตกะใจ ไม่ได้รู้สึกสนใจรายการเลยแม้แต่น้อย

"คุณเห็นหรือยัง?"

"เฮ้อ หุ้นร่วงอีกแล้วน่ะสิ!"

"นายเองก็คิดว่าจะขึ้นเหรอ? ฉันก็ด้วย หลายวันนี้ร่วงเละเทะจริงๆ กระดานเขียวพรืดทั้งวัน! แค่เห็นก็เสียววาบแล้ว! จะร่วงอะไรกันขนาดนี้เนี่ย[1]?

"เฮ้ย นั่นมันเหล่าจางไม่ใช่เหรอ? นายเองก็ได้ตั๋วด้วยเหรอ? พอดีเลย นายขับรถมาไหม? ขากลับขอติดไปด้วยสิ"

"ไม่ได้ขับ ตอนนี้ไม่ใช่ว่ารณรงค์การเดินทางสีเขียวอยู่เหรอ ข่าวบอกว่าพวกฝรั่งไม่ขับรถไปทำงาน นั่งแต่รถประจำทางกันหมด ฉันก็เลยเอาด้วยหน่อย"

"นายพูดจริงหรือพูดเล่นเนี่ย?"

"เฮ้อ ความจริงเพราะรถมันโคตรติดนี่ล่ะ!"

"ฮ่าๆๆ! ก็จริง ถ้านายขับรถมาเองล่ะก็ สิบเอ็ดโมงก็ยังมาไม่ถึง!"

"เราสองคนเบาเสียงลงหน่อย รายการกำลังจะเริ่มแล้ว"

"เริ่มก็เริ่มสิ ฉันเริ่มจะเสียใจที่มาแล้วล่ะ พวกนายไม่เห็นเหรอ? รายการนี้ถูกคนในเน็ตด่าจนเละเทะ ทุกคนบอกว่าไม่น่าดูกันทั้งนั้น!"

"นั่นสิ ฉันเองก็ว่าไม่เวิร์ค"

"เรื่องขำขันฉันได้ยินมาก็มาก ยังจะมีอะไรแปลกใหม่ได้อีกเหรอ!"

"ไม่ผิด ยังจะพูดอะไรแปลกใหม่ออกมาได้เหรอ? ฉันล่ะไม่อยากเชื่อจริงๆ!"

"ในเน็ตพูดได้ดี ทอล์คโชว์บ้าบออะไร ฉันเห็นแค่รายการตลกแค่นั้นเอง ทอล์คอะไรล่ะ ฉันยังไม่เข้าใจจริงๆ เลย"

ผู้ชมกระซิบกระซาบ มีบางคนที่ยังไม่ทราบว่ามาทำไม เข้ามาถึงก็เอนกายพิงพนัก หลับตางีบ แม้แต่ท่าทีสนใจสักนิดยังไม่มี

มองเห็นปฏิกิริยาของผู้ชม จางเย่ได้แต่ยิ้มไม่พูดอะไร

ผู้บริหารของบริษัท กับพวกต่งซานซาน อาเชียนและเสียวอวี่รู้สึกกังวลอยู่บ้าง ถ้ามีคนคิดลบไม่กี่คนก็พอไหว แต่ตอนนี้ผู้ชมจำนวนมากล้วนแต่ไม่หวังอะไร? นี่มันผิดปกติแล้ว หมายความว่ารายการนี้มีจุดอ่อนถึงตายตั้งแต่เริ่มรายการสิ? พวกเขานึกถอนหายใจในใจ พวกที่เป็นพิธีกรรายการคู่แข่งทั้งหลายอาจจะไม่กังวลนักว่ารายการของจางเย่สุดท้ายแล้วจะย่ำแย่แค่ไหน แต่ว่าต่งซานซานกับจางเย่เป็นเพื่อนร่วมรุ่น แน่นอนว่าต้องกังวลใจยิ่งกว่าคนอื่นๆ

สาม...
สอง...
หนึ่ง....

นับถอยหลังครบแล้ว!

เริ่มรายการอย่างเป็นทางการ!

ฟึบ! ฉากจอที่ด้านหลังจางเย่เริ่มฉายคลิปเปิดรายการแล้ว!

“คุณเพียงแต่ได้กลิ่นน้ำหอมของผม แต่ไม่เคยเห็นซึ่งหยาดเหงื่อ คุณมีกฎของคุณ ผมมีทางเลือกของผม คุณปฏิเสธตัวผมในตอนนี้ ผมกำหนดอนาคตของผมเอง…”

นี่คือสิ่งที่ผู้ชมได้ชมมานับไม่ถ้วนแล้ว หลายวันนี้ขอแค่เปิดดูคลิปโฆษณาต้องมีเจ้า ‘ผมจะเป็นกระบอกเสียงให้ตัวเอง’ ดูครั้งแรกยังพอให้ฮึกเหิม ดูมาสิบครั้งก็กลายเป็นชาด้านไปแล้ว เมื่อเห็นคลิปนี้ เหล่าผู้ชมที่สะลึมสะลือเตรียมจะงีบก็ยิ่งง่วงกว่าเดิม!

แต่ว่าตอนท้าย จุดหักมุมก็ปรากฏ!

"ผม...จางเย่ ผมจะเป็นกระบอกเกลือให้ตัวเอง!"


จางเย่ยกถุงเกลือขึ้นมาถึงมุมปาก ตัวอักษรก็แตกทลายออก กลายเป็นแทนที่ด้วยคำว่า "ผมจะเป็นกระบอกเกลือให้ตัวเอง"!

มีเด็กสาวคนหนึ่งหลุดขำคิกคัก มีผู้ชมไม่น้อยที่ตาเป็นประกาย จุดหักมุมนี้ทำให้พวกเขาตะลึงด้วยความสำราญไม่มากไม่น้อย มีคนรู้สึกว่าน่าขำ แต่ก็มีบางคนที่เห็นว่าแม้ไม่ได้น่าขำขนาดนั้น แต่ว่าก็ยังเป็นสิ่งชวนหัวที่พอให้คนอดยกยิ้มที่มุมปากไม่ได้!

คลิปไตเติ้ลที่ดี!

ไตเติลนี้มีสีสัน!

หลังจากนั้น คนที่เตรียมจะงีบหลายคนก็เริ่มขยับลุกขึ้นนั่งโดยไม่รู้ตัว รายการใหม่รายการนี้ดูเหมือนจะทำให้พวกเขารู้สึกสนใจขึ้นมาหน่อยๆ แล้ว!

ไตเติ้ลฉายจบ ภาพก็ตัดกลับมาที่ห้องส่ง

บนเวทีไม่มีใครสักคน จางเย่เพิ่งจะเดินออกมาจากหลังเวที

ได้ยินเสียงดังขึ้น เป็นเสียงที่เปล่งออกจากลำคอของจางเย่ "สวัสดีครับ ต่อไปขอเชิญทุกคนพบกับพิธีกรที่มีชื่อเสียงของเราบนเวที...จางเย่!"

"ฮ่าๆๆๆ!"

"พรืดด!"

"จะเอาตัวเองมาต้อนรับตัวเองเรอะ!"

ผู้ชมขำกันไม่น้อย ทำให้หวังสยง อาเชียนและพวกใบหน้าเปื้อนยิ้ม!

ม่านใหญ่ถูกเปิดออก จางเย่เดินขึ้นเวทีมาจากหลังเวที โบกมือให้กับทุกคนกล่าวว่า "สวัสดีครับทุกคน ผมคือจางเย่ ขอบคุณ ขอบคุณมาก นี่คือห้องอัดของ ‘จางเย่ทอล์คโชว์’ ยินดีต้อนรับทุกคน!" จากนั้นเสริมอีกประโยคว่า "ว่าแต่ ตรงนี้ต้องมีเสียงปรบมือที่ดังกึกก้องหน่อยสิ!"

"อี๋!"

"อี๋!!!!"

ทุกคนร่าเริงขึ้นมา ส่งเสียงโห่ร้อง เสียง ‘อี๋’ นี้เป็นเป็นภาษาสากล เวลาเล่นมุกตลกมักจะมีเสียงนี้สอดขึ้นมาจากหน้าเวที

หวังสยงหัวเราะร่า "ไอ้เจ้าจางน้อยนี่!"

เหล่าผู้ชมช่างไว้หน้านัก เสียงปรบมือที่ดังสนั่นดังขึ้นจริงๆ!

มองไปยังผู้ชมหน้าเวที มองมายังเวทีอันเปล่งประกาย จางเย่ก็รู้สึกตื่นเต้นอย่างยิ่ง นี่คือที่ยืนใหม่ของเขา นี่คือรายการใหม่ของเขา เขาหวังจะพูดให้ดี ทั้งยังต้องพูดให้ดีให้ได้ มองเห็นว่าบรรยากาศดีขึ้นมา จางเย่เองก็ไม่พูดเพ้อเจ้ออะไรต่อ ฉวยโอกาสตีเหล็กตอนที่ยังร้อน เริ่มการแสดงของตนเอง ในมือถือกระดาษแข็งอยู่หลายใบ เป็นนามบัตรใหญ่น้อย นี่เป็นมุกจากรายการ ‘วิ่งให้ไวข่าวใหญ่มาแล้ว!’ จางเย่เห็นว่าไม่เลว จึงเอามาเล่นตอนเปิดรายการ "หลังจากที่ผมออกจากสถานีโทรทัศน์ พี่น้องมากมายต่างก็เป็นกังวลว่าผมจะไปทำอะไรต่อ ทั้งยังจัดกิจกรรม ‘ช่วยจางเย่หางาน’ ขึ้นมา ขอบคุณครับทุกคน พวกคุณตอนนี้คงได้เห็นแล้วว่า นี่คืองานใหม่รายการใหม่ของผม ตอนก่อนจะขึ้นมาบนเวที ทีมงามส่งจดหมายจากแฟนๆ มาให้ผมหลายฉบับ ผมอ่านให้ฟังสักนิดนะครับ จะได้เห็นความกระตือรือร้นของแฟนคลับทั้งหลายที่เป็นห่วงเป็นใยผมอย่างจริงจังอย่างนี้!"

จดหมายจากแฟนคลับ?

มีแบบนี้ด้วยเหรอ? ใครเขียนจดหมายหานายน่ะ? ยังมีความเป็นห่วงเป็นใยอย่างกระตือรือร้นนั่นอีก? หวังสยงและเพื่อนร่วมงานของจางเย่ต่างก็นึกสงสัย

ขณะนั้น จางเย่ก็หยิบเอาไปรษณียบัตรใบแรกออกมา ก้มหน้าลงพูดว่า "เห็นจดหมายของแฟนคลับฉบับแรกแล้ว ช่างเป็นความปลาบปลื้มที่สุดจริงๆ เขาเขียนมาว่า "จางเย่! ไปแล้วของน้องสาวนายสิ! นายแม่*ทำไมไม่ยอมทำรายการใหม่วะ! ไอ้ลูกเต่าเอ็งเชื่อไหมว่าฉันจะตามไปทุบบ้านแม่*ของนาย!" จางเย่อ่านจบ โยนไปรษณียบัตรทิ้งไป ยิ้มกว้างตอบว่า "ความเป็นห่วงเป็นใยอย่างกระตือรือร้นของเหล่าแฟนคลับทำให้ผมตื้นตันจริงๆ! ขอบคุณครับ ขอบคุณมาก!”

ทุกคนสำลัก!

เป็นห่วงน้องสาวนายสิ!

เขาด่านายอยู่ชัดๆ!

จางเย่ยังอ่านต่อไปว่า "จดหมายฉบับที่สอง มาจากคนที่ใช้ชื่อว่าแฟนเดนตาย เขาเขียนมาบอกว่า ‘จางเย่! ถ้าภายในสัปดาห์นี้นายไม่ยอมออกมาทำรายการใหม่ล่ะก็! ฉันจะไปตายแล้ว!’ ” จางเย่ปาดเหงื่อ ยกหน้าขึ้นมามองกล้องทำท่าเปิ่นๆ "จดหมายฉบับนี้ส่งมาเมื่อเดือนก่อน! เพิ่งได้รับเมื่อวานน่ะ ยังไงดีล่ะ คือขอโทษจริงๆ นะพี่น้องแฟนเดนตาย ผมคิดอยู่นานทีเดียว ไม่กล้าตอบกลับไปหาคุณน่ะ"

"ฮ่าๆๆ!"

ผู้ชมแผดเสียงหัวเราะอีกครั้ง!

ต่งซานซานเอามือกุมท้องหัวเราะ!

จางเย่ยังคงอ่านต่อไปว่า "จดหมายฉบับที่สาม หวาา เป็นจดหมายของแฟนคลับหญิงส่งมาให้ผมล่ะ..." มาถึงตรงนี้จางเย่ก็ทำหน้าแตกตื่นอ่านออกเสียงดังๆ ว่า "ฉัน! อยาก! จะ! มี! ลูก! กับ! คุณ! จางเย่..."

ผู้ชมหน้าเวทีกรี๊ดกร๊าดกันทันที

"วู้วว!"

พูดจบ จางเย่ก็ทำหน้าตาตื่น พูดเสียงอ่อยๆ ทื่อๆ ว่า "...โปรดส่งข้อความนี้ให้กับ...อาจารย์ต่งซานซาน!"

ผู้ชม "ฮ่าๆๆๆๆๆๆ!"

กล้องหันมาจับทางต่งซานซาน!

ต่งซานซานตะลึง ปล่อยเสียงหัวเราะคิก ทำไมถึงได้โยนมาให้ฉันล่ะ?

หวังสยงที่นั่งอยู่ข้างๆ เธอก็หัวเราะลั่นปรบมือวุ่นวาย "ไอ้หยา ขำจะตายแล้ว!"

จางเย่ทำสีหน้าไร้คำพูดเมื่อมองจดหมายฉบับนั้น ขยับเล็กน้อย ทำหน้าเข่นเขี้ยวเคี้ยวฟันต่อหน้ากล้องที่ค่อยๆ ลงมาจับภาพด้านหลังของไปรษณียบัตร คำว่า ‘ขอให้ช่วยส่งคำพูดนี้ให้กับอาจารย์ต่งซานซาน’ คำนี้ดูจะกะท่อนกะแท่นเล็กน้อย มุกนี้ไม่มีอยู่ใน ‘วิ่งให้ไวข่าวใหญ่มาแล้ว’ แต่ว่าเป็นจางเย่ใช้ปัญญาคิดขึ้นเอง เมื่อเห็นเขายิ้มเจื่อน ก็กระแอมไอ จากนั้นเงยหน้าพูดว่า "....ฉันอยากมีลูกกับคุณ! จางเย่!" จากนั้นผายมือออก ถอนหายใจ "เฮ้อ แฟนคลับสมัยนี้ ช่างร้อนแรง ช่างร้อนแรงจริงๆ!"

"อี๊!"

"อี๋!"

เหล่าผู้ชมระเบิดเสียงหัวเราะ!

ช่างไร้ยางอายจริงๆ! ฮ่าๆ!

ขีดจำกัดล่างของนายล่ะ! ขีดจำกัดล่างของนายอยู่ไหนเนี่ย!

จางเย่ไม่สนใจเสียงหัวเราะของทุกคน อ่านจดหมายฉบับใหม่ต่อด้วยความสงบว่า "อืม ยังมีจดหมายฉบับนี้อีกแน่ะ อาจารย์จางเย่ ฉันชอบสไตล์การดำเนินรายการของคุณมากเลย อืม รบกวนช่วยบอกอาจารย์ต่งซานซานว่า..." พูดถึงตรงนี้ จางเย่ก็จัดการฉีกจดหมายทิ้ง โยนทิ้งไปเหมือนจดหมายที่อ่านไปแล้ว “เหอๆๆๆ พอเถอะๆ ไม่ต้องไปพูดไร้สาระแล้ว พวกเรามาเข้ารายการช่วงแรกกันเลยดีกว่า!"

ต่งซานซานมองจางเย่ด้วยสีหน้าหัวเราะไม่ได้ร้องไห้ไม่ออก!

"ไอ้หยา!"

"ฉันไม่ไหวแล้ว!"

"ขำจะตายแล้ว!"

"หัวเราะจนหงายหลังแล้ว!"

เสียงตอบกลับของผู้ชมครึกครึ้น!




==============================

[1] ตลาดหุ้นจีนสีจะกลับกันกับตลาดไทย หุ้นสีแดงถือว่าหุ้นขึ้น หุ้นสีเขียวถือว่าลง เนื่องจากสีแดงเป็นสีมงคล

*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./41.md)