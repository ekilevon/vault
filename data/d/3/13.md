##บทที่ 213 : พี่ชาย สนามบินหงเฉียวไปทางไหนน่ะ?

ในห้องผู้โดยสาร

เสียงของจางเย่ประกาศออกมา “โปรดทราบ ตอนนี้เครื่องบินพ้นเขตอันตรายแล้ว ย้ำอีกครั้ง เครื่องบินพ้นเขตอันตรายแล้ว!”

“เอ๋?”

“มองไปนอกหน้าต่างสิ!”

“ไม่เห็นทะเลแล้วล่ะ!”

“เราบินกลับขึ้นมาแล้วจริงๆ!”

“เสียงนั่น หรือว่า… หรือว่าเป็นอาจารย์จางเย่ที่ขับเครื่องบินน่ะ?”

ต่งซานซานที่กำลังใช้โทรศัพท์ของเธอพิมพ์พินัยกรรมหลังเสียชีวิตถึงกับงงเป็นไก่ตาแตกหลังจากได้ยิน!

บรรดาผู้โดยสารต่างโห่ร้องด้วยความตื่นเต้น พวกเขาตะโกนอย่างดีใจหลังจากรอดมาได้ “เรารอดแล้ว! เรารอดแล้ว! อาจารย์จางโคตรเทพไปเลย!”

เขาแต่งเพลงได้?

แต่งนิยายก็ได้?

แถมเป็นดีเจ?

ยังเคยกำกับโฆษณาอีก?

ไม่พอยังเขียนกลอน โคลงและโต้พระธรรมกับหลวงจีน?

ตามด้วยเขียนบทความและเป็นเจ้าของคำฮิตติดเทรนบนอินเทอร์เน็ต?

แถมยังเป็นกังฟู?

สะเดาะกลอนก็ได้?

แล้วมาตอนนี้แม่*ยังขับเครื่องบินได้อีก?

เฮ้ย! ความสามารถของพี่จะไม่หลากหลายเกินไปแล้วเหรอครับ!?

เด็กหญิงอาายุสี่ขวบเป็นคนที่ออกอาการตื่นเต้นมากที่สุด “ว้าว แม่ขาๆ! พี่ชายซูเปอร์แมนสุดยอดไปเลย! พี่ชายซูเปอร์แมนช่วยเราทุกคนไว้ได้ค่ะ!”

……

ในห้องนักบิน

จางเย่ได้ยินเสียงอึกทึกมาจากข้างนอกขณะที่เขากำลังขับเครื่องบิน ชายหนุ่มโบกมือไล่คนด้านหลังแล้วกล่าวอย่างวางมาดกล้าหาญ “ทุกคนออกไปเถอะ ตรงนี้เดี๋ยวผมจัดการเอง!”

แอร์โฮสเตสสูงวัยกล่าวด้วยความเป็นห่วง

“คุณโอเคแน่นะ?”

“ตลกแล้ว คิดว่าผมเป็นใครกัน!?” จางเย่ยังคงยืดอกโม้ต่อไป

สจ๊วตหนุ่มรู้สึกประทับใจกับความสามารถของอาจารย์จางเย่ไปเรียบร้อยแล้ว เขากล่าวเช่นกัน “พวกเราอยู่ตรงนี้ก็ช่วยอาจารย์จางไม่ได้มากหรอก อย่าไปกวนเขาดีกว่านะ ยิ่งมากคนก็ยิ่งมากความเปล่าๆ!”

“ใช่แล้ว!”

“อาจารย์จาง ฝากด้วยนะ!”

หลังจากนั้นทุกคนในห้องนักบินจึงพากันเดินออกไป

จางเย่ที่อยู่ในห้องนักบินคนเดียวฮัมเพลงเพื่อไม่ให้รู้สึกตึงเครียดเกินไป

……

ด้านนอก

เหล่าแอร์โฮสเตสหาที่นั่งได้แล้ว

แอร์โฮสเตสร่างท้วมถอนใจกล่าว “อาจารย์จางนี่ยอดเยี่ยมจริงๆ”

แอร์โฮสเตสสูงวัยยังกล่าวอย่างตะขิดตะขวงใจ “ตกลงเขารู้วิธีขับเครื่องบินจริงๆ งั้นเหรอ?”

คุณยายชราข้างเธอพลันกล่าวขึ้นมา “อ่อ ฉันเพิ่งนึกอะไรออก เขาไม่ใช่ผู้ชายคนที่ขอใบเสร็จตรงเคาเตอร์เช็คอินหรอกเหรอ? ตอนที่เจ้าหน้าที่ให้ตั๋วเขาแล้วเขายังยืนกรานอีกว่ามันผิดเพราะไม่มีที่ขูดชิงโชคน่ะ! ใช่เขาแน่ๆ! เพราะตอนนั้นฉันต่อแถวหลังเขาอยู่ ยังจำได้เลยว่าใส่แว่นกันแดดน่ะ?”

อะไรนะ?

ขูดชิงโชค?

เหล่าแอร์โฮสเตสแทบอยากจะเอาหน้าทิ่มดิน!

หลังจากนั้นพลันหวนนึกถึงคำพูดของจางเย่ที่ว่าเหยียบคันเร่งเอย เปลี่ยนเกียร์เอย พวกเขาพลันเริ่มรู้สึกว่าชายหนุ่มไม่น่าจะไว้วางใจได้สักเท่าไร ขับเครื่องบินงั้นเหรอ? เมื่อกี้เขาต้องบังเอิญกดปุ่มมั่วๆ แล้วบังเอิญโชคดีแน่ๆ! บางคนเริ่มมองไปทางห้องนักบินอย่างหวาดผวาขณะที่หัวใจเต้นระรัว นี่เราปล่อยให้คนแบบไหนมาขับเครื่องบินกันน่ะเหรอ? ก็คนที่เพิ่งเคยขึ้นเครื่องบินครั้งแรกไงล่ะ! เป็นคนที่ขอแผ่นขูดชิงโชคจากตั๋วเครื่องบิน! เป็นคนที่บอกว่าเหยียบคันเร่งแล้วสับเกียร์ห้าเพื่อขับเครื่องบิน! นี่แม่*ไม่ต่างกับฝากชีวิตไว้กับมือใหม่เลยไม่ใช่หรือไง!?

คุณยายชรากล่าวเสริมอีกเล็กน้อย “แต่ก่อนหน้านี้ผู้ชายคนนั้นดูท่าทางเมาๆ นะ บางทีเขาอาจจะแค่...”

สจ๊วตหนุ่มปาดเหงื่อ “ผมว่าเดี๋ยวผมไปดูเขาอีกรอบดีกว่าครับ”

“ฉันด้วยเหมือนกัน” แอร์โฮสเตสสูงวัยและคนอื่นๆ วิ่งปรี่ไปที่ห้องคนขับเครื่องบินทันที

……

ประตูถูกเปิดออก

มีคนกรูกันเข้ามา

จางเย่หันกลับไปถาม “ทำไมพวกคุณถึงกลับมากันล่ะ?”

แอร์โฮสเตสร่างบางกล่าวอย่าตื่นกลัว “อาจารย์จาง อย่าล้อพวกเราเล่นเลยนะ คุณมีฝีมือด้านพิธีกรก็จริง ด้านงานประพันธ์ก็เยี่ยม แต่นี่มันเครื่องบินพาณิชย์นะ! มีอีกร้อยกว่าชีวิตบนเครื่องนี้ คุณแน่ใจว่าเอาอยู่จริงเหรอ?”

จางเย่กล่าวมั่นอกมั่นใจ “แน่นอน”

แอร์โฮสเตสสูงวัยมองไปข้างนอกหน้าต่าง

“ถ้างั้นตอนนี้พวกเรากำลังมุ่งหน้าไปที่ไหนกันน่ะ?”

จางเย่ตอบอย่างไม่ลังเล “ผมจะรู้ได้ไงล่ะ เราก็แค่ขับไปเรื่อยๆ เท่านั้นไง”

“หา?” สจ๊วตหนุ่มช็อก “ขับไปเรื่อยๆ เนี่ยนะ? นี่คุณไม่รู้ว่ากำลังขับเครื่องบินไปไหนแต่ยังมีหน้ามาบอกว่าให้พวกเราออกไปเมื่อตะกี้เนี่ยนะ? ชิ*หาย! ผมเคยเห็นคนใจกล้าบ้าบิ่นมาก็มาก แต่ไม่มีใครบ้าบิ่นเท่าคุณมาก่อนเลย!” ก่อนหน้านี้ตอนที่พวกเขาเห็นจางเย่ดึงเครื่องบินขึ้นไต่ระดับมาได้ราวกับพระเอกหนัง ทุกคนพลันรู้สึกไว้วางใจในตัวชายหนุ่ม เพราะอย่างนั้นเมื่อชายหนุ่มบอกให้พวกเขาออกไปอย่างมั่นใจ พวกเขาจึงยอมทำตาม โชคยังดีที่พวกเขาตัดสินใจกลับเข้ามาถามอีกรอบ ไม่งั้นป่านนี้แม้กระทั่งตอนตายพวกเขาคงยังไม่รู้เลยว่าตัวเองตายยังไง!

“ไม่ใช่ว่ามันบอกบนหน้าจอนี้เหรอ?” แอร์โฮสเตสร่างท้วมกล่าวอย่างไม่รู้ความ “เส้นทางการบินถูกกำหนดไว้อยู่แล้ว เพราะงั้นถ้าขับไปตามทางนี้เราก็น่าจะถึงสนามบินแน่นอนสิ!”

“มา ให้ทุกคนช่วยกันดีว่านะ!” แอร์โฮสเตสสูงวัยกล่าว

จางเย่เหลือบมองพวกเขา “ไม่ต้องหรอก ที่สำคัญตอนนี้เลยคือหน้าปัดที่แสดงเส้นทางการบินมันเสียหายไปแล้ว ฝั่งนักบินผู้้ช่วยก็พังเหมือนกัน คงถูกทำลายไปตอนที่มีการปะทะกันในห้องนี้น่ะแหละ!”

สจ๊วจหนุ่มชี้ไปที่ๆ หนึ่งแล้วถาม “นั่นน่ะ ไม่ใช่ว่ายังมีปุ่มให้กดตรงนี้อยู่เหรอ?”

จางเย่หันไปมองแล้วกล่าวสวนกลับ “งั้นคุณรู้วิธีใช้มันรึเปล่าล่ะ?”

“...ก็เปล่า” สจ๊วตหนุ่มเงียบกริบ

จางเย่พยักหน้า “เพราะงั้นทุกคนได้แต่พึ่งฉันเท่านั้นแหละ ทุกคนที่นี่ช่วยอะไรไม่ได้นี่นา”

“คุณรู้เหรอ?” สจ๊วตหนุ่มตาเป็นประกายด้วยความหวัง

จางเย่กล่าว “แน่นอน เห็นปุ่มนั่นไหม? ตัวเลขและตัวภาษาอังกฤษข้างๆ นั่นคือ...”

จากนั้นเขานิ่งไปสักพักแล้วกลับไปบังคับเครื่องบินต่อ “เอาเถอะ ฉันก็ไม่รู้เหมือนกันนั่นแหละ!”

เหล่าแอร์โฮสตเส “...”

สจ๊วตหนุ่ม “...”

เดิมทีจางเย่เข้าใจว่าถ้าเขากินหนังสือทักษะการขับเครื่องบินไปแล้ว เขาจะสามารถขับเครื่องบินได้อย่างหมดห่วง แต่มาตอนนี้ชายหนุ่มเพิ่งตระหนักได้ว่ามีปุ่มและสวิชท์เป็นร้อยบนเครื่อง! บางส่วนที่เขารู้จักก็เสียหายไปแล้ว บางส่วนที่ยังปกติดีเขาก็ไม่รู้วิธีใช้ ตอนนี้เองที่เขาเพิ่งรู้ว่าการขับเครื่องบินมันยากแค่ไหน! หนังสือหกเล่มที่เขากินเข้าไปช่วยทำให้เขาเป็นมือใหม่ที่เริ่มก้าวไปในเส้นทางการบินเท่านั้น แน่นอนว่ามันยังไม่เพียงพอ ไม่อย่างนั้นนักบินจะต้องอาศัยระยะเวลาฝึกฝนเสียยาวนานไปทำไมกันล่ะ? เฮ้อ ถ้าเขาได้กินหนังสือทักษะขับเครื่องบินพาณิชย์สักสิบกว่าเล่มก็คงดี แค่หกเล่มมันไม่พอจริงๆ ด้วย!

แต่ตอนนี้เขาจะทำอะไรได้กันล่ะ?

ในเมื่อเขามีทักษะเพียงเท่านี้ ก็ต้องดิ้นรนมันไปแบบนี้!

แอร์โฮสเตสสูงวัยขบริมฝีปากจนขาวซีด

“อุปกรณ์การสื่อสารก็เสียหายไปแล้ว เครื่องประกอบการบินก็พังเหมือนกัน ถ้าเราไม่รู้ตำแหน่งของเราแบบนี้ เราจะนำเครื่องลงได้ยังไงกันล่ะ?”

แอร์โฮสเตสร่างท้วมทำใจให้เย็นแล้วเสนอขึ้นมา “ลองหาพื้นที่โล่งๆ แถวนี้กันดูไหม?”
สจ๊วตหนุ่มเกาหัว “พวกเราไม่รู้ด้วยซ้ำว่าอยู่ที่ไหนกันน่ะ เครื่องนำทางก็ไม่มี แผ่นดินก็ไม่เห็น เส้นทางการบินของเรามันมีแค่บินผ่านทะเลกับเมืองเท่านั้น คุณคงไม่คิดอยากให้เราร่อนลงจอดกลางเมืองใช่รึเปล่า? ถ้าแบบนั้นไม่ใช่แค่เราจะตายนะ คนอื่นๆ อีกนับไม่ถ้วนก็จะพลอยโดนลูกหลงไปเหมือนกัน ยังไงเราก็ต้องหาสนามบินเท่านั้น!”

แอร์โฮสเตสร่างท้วมมองนาฬิกา “ดูจากเวลาแล้ว เราไม่น่าห่างจากเซี่ยงไฮ้มากนะ”
แอร์โฮสเตสอีกคนด้านหลังแอร์โฮสเตสสูงวัยกล่าว “ลองพยายามติดต่อกับภาคพื้นดินดูดีกว่า ถ้าเราอยู่ใกล้ๆ เมืองละก็ สัญญาณโทรศัพท์น่าจะใช้ได้นะ”

เหล่าแอร์โฮสเตสพยายามต่อสายผ่านโทรศัพท์อีกครั้ง

แอร์โฮสเตสสูงวัยกล่าวต่อ “ใครพอจะมีทางหาสนามบินบ้าง? หรือว่าเราควรจะบินด้วยพิสัยต่ำเพื่อดูทางดี? เรามีน้ำมันเหลือพอไหม?”

“ยังมีอยู่พอสมควร แต่ก็ไม่ได้มากนัก”

“เราบินต่ำมากไม่ได้หรอกนะ ไม่งั้นถ้าเจอฝูงนกบินชนเข้าเครื่องได้ตกพอดี!”

“มีคู่มืออยู่แถวนี้ไหม? จะลองดูว่าหน้าปัดเข็มทิศนี้ใช้ยังไงน่ะ?”

สถานการณ์ตอนนี้ค่อนข้างคับขัน ทุกคนต่างเสนอความคิดออกมา แต่ความคิดของแต่ละคนยังอยู่ในกรอบมากเกินไป

มีเพียงจางเย่ที่ยังควบคุมสติไว้อยู่ เขาสังเกตเห็นเงาบางอย่างผ่านไป ชายหนุ่มหันไปตะโกนใส่ด้านหลัง “ไม่ต้องพูดอะไรแล้ว! เงียบๆ หน่อย! ฉันมีวิธีแล้ว!”

“วิธีอะไรกัน?” ทุกคนหันกลับมามอง หลังจากประโยค ‘เหยียบคันเร่งสับเกียร์ห้า’ กับ ‘มีที่ขูดชิงโชคไหม’ ทุกคนต่างรู้สึกกังขาในคำพูดของอาจารย์จางเย่กันหมดแล้ว!

“ดูนั่นสิ!” จางเย่ชี้ไปข้างหน้า

“ดูอะไรน่ะ?” ผู้คนด้านหลังหันไปมองตามทิศที่ถูกชี้

วินาทีถัดมา เหล่าลูกเรือทั้งหลายมองเห็นเครื่องบินลำหนึ่งที่อยู่ไม่ไกลออกไป! ดูจากขนาดแล้วมันเป็นเครื่องบินโดยสารเช่นกัน แถมเส้นทางการบินที่อีกฝ่ายกำลังบินไปก็เป็นเส้นทางเดียวกันกับเส้นทางการบินเดิมของพวกเขาด้วย เซี่ยงไฮ้เป็นหนึ่งในเมืองยอดฮิตของจีน ดังนั้นจึงเป็นเรื่องปกติที่จะเห็นเครื่องบินมากมายขึ้นลงแถวนั้น เพราะเหตุการณ์ปะทะกันในเครื่องก่อนหน้านี้ทำให้เส้นทางการบินของเครื่องบินลำนี้ผิดเพี้ยนไปหมด การได้เจอเครื่องบินอีกลำเวลานี้จึงเป็นเรื่องโชคดียิ่งมากๆ!

จางเย่ที่เห็นทางรอดแล้วรีบเปลี่ยนวิทยุไปช่องฉุกเฉินทันที เขาไม่สนใจว่าเครื่องบินอีกลำจะได้ยินเขาหรือไม่ แต่ชายหนุ่มก็ตัดสินใจติดต่อออกไปก่อน เพียงแต่คำพูดของเขาแทบทำให้คนที่อยู่รอบๆ กระอักเลือด ชายหนุ่มกล่าวออกมาด้วยท่าทางสบายๆ

“เฮ้พี่ชาย ผมขอถามทางหน่อยได้รึเปล่า สนามบินหงเฉียวไปทางไหนเหรอ?”

มันให้ความรู้สึกราวกับถามคนแก่ๆ ข้างถนนประมาณว่า ‘คุณตาครับ ผมจะไปสถานีรถไฟได้ยังไงกันเหรอครับ? เดินไปทางทิศตะวันออกถึงทางแยกถัดไปงั้นเหรอครับ?

ขอบคุณครับ!’

แต่น่าเสียดายที่เครื่องบินอีกลำไม่ได้ตอบกลับมา ซึ่งแปลว่าพวกเขาไม่สามารถติดต่ออีกฝ่ายได้

แอร์โฮสเตสสูงวัยอดคิดไม่ได้ว่าถ้ากัปตันที่ขับเครื่องบินลำนั้นได้ยินเข้าเขาคงแทบกระอักเลือดแน่ๆ เกิดมามีใครบ้างที่เคยเห็นเครื่องบินอีกลำถามทางเครื่องบินอีกลำน่ะหา!?

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./14.md)