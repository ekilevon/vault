##บทที่ 208 : จางเย่ปรากฏกาย!
บนเครื่องบิน

ในห้องน้ำ

หลังจากที่จางเย่ปลดทุกข์เสร็จ ชายหนุ่มถอนหายใจเฮือกใหญ่ เขายืดตัวตรงกลับมารู้สึกกระปรี้กระเปร่าอีกครั้ง “ขอโทษนะ ขอทางให้ผมออกไปหน่อย”

เด็กผู้ชายด้านในพลันห้าม “อย่าเปิดประตูนะ!”

หญิงสาวที่ดูอ่อนแอปวกเปียกกล่าวเช่นกัน “เราซ่อนอยู่ในนี้แหละ!”

“ใช่ๆ ถ้าเกิดพวกผู้ก่อการร้ายนั่นมาทางนี้แล้วฆ่าพวกเราล่ะจะทำยังไง!” หญิงสาวอีกคนกล่าวน้ำตาคลอ

จางเย่พยายามเบียดตัวออกไปแต่ก็ไม่สามารถทำได้เพราะทางออกถูกขวางไว้ ชายหนุ่มกล่าวอย่างอดไม่ได้

“ซ่อนตัวในนี้จะมีประโยชน์อะไรกันล่ะ ถ้าไอ้พวกผู้ก่อการร้ายนั่นอยากจะฆ่าคน พวกคุณคิดเหรอว่าผู้โดยสารคนอื่นจะช่วยสกัดไว้น่ะ? พวกเขาคงวิ่งไปที่หางเครื่องบินก่อน แล้วห้องน้ำนี่ก็อยู่ด้านหน้าของชั้นที่นั่งประหยัดด้วย พอทุกคนไปกันหมด ตรงนี้ก็จะโล่ง เหลือแค่พวกคุณกับผู้ก่อการร้ายเท่านั้น! แล้วถ้าพวกมันยืนอยู่ตรงหน้าประตูห้องน้ำนี้ละก็ถึงตอนนั้นจะหนีก็หนีไม่ได้แล้ว! อีกอย่างประตูเล็กๆ นี่แค่ถีบครั้งเดียวก็พังแล้วล่ะ แบบนี้เราก็ไม่ต่างจากลูกไก่ในกำมือ!”

“เอ๋?”

“จริงด้วย!”

“บ้าจริง รีบออกไปกันเถอะ!”

“ใช่แล้ว ตรงนี้มันอันตรายเกินไปนะ!”

ตอนนี้เองที่ทุกคนต่างอยู่ในสภาวะแตกตื่น อะไรที่กีดขวางพวกเขาดูเหมือนจะเป็นอุปสรรคไปเสียหมด ทุกคนต่างกรูกันออกไปจากห้องน้ำ

จางเย่จึงเบียดตัวออกมาได้ในที่สุด

ต่งซานซานเห็นดังนั้นจึงกัดฟันทำใจกล้า หญิงสาวเช็ดปัสสาวะที่เปื้อนตรงต้นขาออกด้วยทิชชู่แล้วเทน้ำที่ขังออกจากรองเท้าส้นสูงของตนเอง จากนั้นจึงวิ่งออกจากห้องน้ำไปยังบริเวณทางเดินเพื่อดูสถานการณ์ข้างนอก


……

เสียงการต่อสู้ได้หายไปแล้ว!

บรรดาผู้โดยสารที่อยู่บริเวณทางเดินต่างเงียบกริบ!

ผู้ร้ายทั้งสองคนยืนขวางอยู่ตรงทางเข้าห้องนักบินแค่นหัวเราะ ตรงหน้าของพวกมันไม่มีใครขวางอีกต่อไป คราบเลือดกระจายอยู่ตามพื้นแต่ไม่มากนัก เหล่าผู้โดยสารแปดเก้าคนที่พุ่งเข้าไปสู้กับผู้ร้ายก่อนหน้านี้ ตอนนี้นอนกองอยู่กับพื้น บางคนหมดสติ บางคนร้องโอดโอย พวกเขาทั้งหมดต่างได้รับบาดเจ็บและถูกหามออกไปโดยผู้โดยสารคนอื่นๆ เหยียนฮุยผู้ที่นำขบวนเป็นคนที่ได้รับบาดเจ็บมากที่สุด เขาถูกแทงเข้าที่บริเวณไหล่และมีแผลโดนกรีดที่แขน เลือดไหลออกจากปากแผลไม่หยุดแม้ว่าเขาจะพยายามกดห้ามเลือดไว้ก็ตาม ชายหนุ่มจับจ้องไปที่โจรจี้เครื่องบินทั้งสองคน!

“นี่มันยอดฝีมือมวยไทยงั้นหรือ?” เหยียนฮุยจ้องเขม็ง

ผู้ร้ายคนหนึ่งมองเขากลับ “แกคงฝึกคาราเต้มาสิท่า? ยังอ่อนไปหน่อยนะ!”

การต่อสู้ก่อนหน้านี้ไม่ได้ใช้เวลานานนัก เหล่าผู้โดยสารต่างคิดว่าด้วยจำนวนคนที่มากกว่า พวกเขาจะต้องเอาชนะได้แน่ แต่กลับกลายเป็นว่าพวกเขาต่างแพ้ราบคาบ ผู้ร้ายทั้งสองคนตอนแรกใช้อาวุธในการจู่โจมจากนั้นตามด้วยเตะต่อยอย่างคล่องแคล่ว เห็นได้ชัดเลยว่าพวกมันเป็นยอดฝีมือมวยไทยอย่างแน่นอน!

มวยไทย - ศิลปะการต่อสู้ที่เป็นตำนาน ขึ้นชื่อในเรื่องความแข็งแกร่งและความเร็ว การจู่โจมประกอบไปด้วยการใช้หมัด เท้า เข่าและศอก แขนขาทั้งสี่ประกอบกันเป็นแม่ไม้ทั้งแปด ออกหมัดวางเท้า ตีเข่าฟันศอกอย่างลื่นไหล พลังการโจมตีไม่สิ้นสุด ทั้งรวดเร็วทั้งดุดัน!

เหยียนฮุยแม้ว่าจะฝึกคาราเต้มาแต่ก็ยังไม่ใช่คู่ต่อสู้ของพวกนี้!

ผู้ร้ายอีกคนตะโกน “เห็นรึยังล่ะ!? นี่แหละชะตากรรมของพวกแก! ก่อนหน้านี้พวกเราเตือนแล้วไม่ใช่เหรอ แต่ก็ยังไม่ฟัง! ตายไปอย่ามาโทษกันก็แล้วกันนะ!” พวกเขายังรู้สึกอารมณ์เสียจากการที่พวกผู้โดยสารขัดขืนก่อนหน้านี้ เพื่อที่จะปรามคนเหล่านี้พวกเขาคงต้องฆ่าสักคนสองคนเป็นการเชือดไก่ให้ลิงดูเสียแล้ว หนึ่งในสองผู้ร้ายก้าวออกมาหัวเราะสะใจ “จะให้ฉันฆ่าใครก่อนดี!? พวกแกจะส่งคนออกมาให้เชือดแต่โดยดีหรือว่าจะให้ฉันเดินไปหาถึงที่ดีล่ะ? ฮ่าๆ!”

“แกกล้าดียังไงกัน!” เหยียนฮุยตอบกลับอย่างเกรี้ยวกราด เขาอยากจะพุ่งเข้าไปจู่โจมอีกรอบแต่เขาบาดเจ็บมากเกินไป พอก้าวเท้าออกเขาพลันล้มกองบนพื้นทันที

“คุณสู้ไม่ไหวแล้วนะ! อย่าออกไปเลย!” แพทย์สาวพยุงเขาไว้

ศาสตราจารย์แพทย์ตะโกนสั่งการ “พาตัวเขาไปข้างหลังก่อน! รีบห้ามเลือดเร็วเข้า!”

แอร์โฮสเตสสองคนรั้งตัวชายหนุ่มไม่ให้พุ่งเข้าไปหาความตาย ผู้โดยสารด้านหลังเปิดทางให้เหยียนฮุยหลบไปรักษาแผลของเขา

ตอนนี้ไม่มีใครออกมายืนเผชิญหน้ากับคนร้ายทั้งสองคนอีกต่อไป!

เส้นทางไปสู่ที่นั่งชั้นประหยัดที่คนแก่ เด็กและผู้หญิงต่างเบียดเสียดหลบซ่อนกันอยู่ได้เปิดโล่งออก!

เหล่าผู้ร้ายลูบมีดอย่างเชื่องช้าทั้งข่มขู่และข่มขวัญ ขณะย่างก้าวเดินเข้าไปหาฝูงชน!

“อย่าเข้ามานะ!”

“แงๆๆ!”

“จบเห่แล้ว พวกเราตายกันหมดแน่!”

“ช่วยฉันด้วย! เขาเข้ามาแล้ว!”

เหล่าผู้โดยสารต่างวิ่งกรูไปข้างหลังอย่างบ้าคลั่ง แต่เพราะพื้นที่ข้างหลังมีจำกัดและมีคนตั้งมากมายอยู่แล้ว หลังจากกลุ่มผู้โดยสารวิ่งหนีไปได้ประมาณสิบเมตรก็ไม่มีที่ให้ไปต่อ!

ชายหนุ่มคนหนึ่งที่เป็นลูกเรือตะโกนออกมา “ฉันจะออกไปเอง!” เขาเป็นหนึ่งในคนที่เข้าไปสู้กับคนร้ายก่อนหน้านี้และได้รับบาดเจ็บกลับมา ในฐานะที่เป็นลูกเรือเขามีหน้าที่รับผิดชอบความปลอดภัยของผู้โดยสาร ชายหนุ่มดันแอร์โฮสเตสร่างบางที่กำลังพันแผลให้เขาอยู่หลบไปและก้าวออกไปข้างหน้า!

ศาสตราจารย์แพทย์ตะโกน “นั่งลงไปซะ!”

แอร์โฮสเตสร่างบางกล่าวอย่างตระหนก “นายอยากจะตายหรือไงกัน! อย่านะ!”

เขากัดฟันกรอดตอบ “แล้วเราจะทำยังไงล่ะงั้น!? ไม่มีใครสักคนเป็นคู่ต่อสู้ของมันได้เลยนะ!”

แอร์โฮสเตสที่อายุเยอะที่สุดกัดฟันพลางมองไปทางผู้โดยสารคนอื่นอย่างสิ้นหวัง เธอกล่าวขอร้อง “มีใครอาสาจะช่วยบ้าง! ใครก็ได้ช่วยทีเถอะนะ!”

แอร์โฮสเตสร่างบางร้องไห้ “ช่วยหยุดพวกเขาด้วย!”

หญิงสาวคนหนึ่งกอดลูกของเธอกล่าวอย่างสั่นกลัว “ตรงนี้มีคนแก่กัับเด็กอยู่นะ!”

เสียงร้องหาความช่วยเหลือดังระงมไม่หยุด พวกเขาไม่สามารถทำอะไรได้เลยขณะที่มองพวกผู้ก่อการร้ายเดินเข้ามาพร้อมกับมีดในกำมือ!

“ฉันขอร้องนะทุกคน! ใครก็ได้ช่วยด้วยเถอะนะ!” ตอนนี้คนร้ายห่างออกไปเพียงไม่กี่เมตรแล้ว แอร์โฮสเตสร่างท้วมมีสีหน้าสิ้นหวังขณะพยายามตะโกนเป็นครั้งสุดท้าย “ไม่มียอดฝีมือคนไหนเหลือบ้างเลยเหรอ!?”

ทันใดนั้นเองเสียงชายหนุ่มคนหนึ่งพลันดังขึ้นท่ามกลางฝูงชน “ใครเรียกหาผมงั้นเหรอ?”

แอร์โฮสเตสร่างท้วมตกใจ เหล่าผู้โดยสารทั้งหมดต่างมองเขาอย่างประหลาดใจไม่ต่างกัน “คุณเองเหรอ?”

ชายคนนั้นก็คือจางเย่นั่นเอง เขาพูดขณะพยายามเบียดตัวไปข้างหน้า “ขอทางหน่อย!”

ต่งซานซานตกใจรีบคว้าตัวเขาไว้ “จางเย่! นายบ้าเหรอไง!? มาทำตัวเป็นฮีโร่ตอนนี้เนี่ยนะ! อย่าไปนะ!”
จางเย่กล่าวอย่างเฉยเมย “ให้ฉันลองก่อนน่า”

“ลองบ้านยายนายสิ!” ณ เวลานี้ดาวโรงเรียนสุดเซ็กซี่ไม่สนใจภาพพจน์ของเธออีกต่อไป!

จางเย่รู้ดีว่าเธอเป็นห่วงเขา แต่ชายหนุ่มไม่สนใจ บรรดาฝูงชนด้านหน้าต่างแหวกทางให้เขา จางเย่ยิ้มและเดินออกไป

“จางเย่!” ต่งซานซานร้องอย่างกระวนกระวาย!

แอร์โฮสเตสร่างท้วมกล่าว “คุณ.. เมื่อกี้คุณเป็นคนแรกที่วิ่งหนีไปเลยไม่ใช่เหรอ?”

จางเย่หัวเราะตอบเสียงดัง “คุณหมายความว่าไงที่บอกว่าผมหนีน่ะ ผมปวดฉี่อยู่นะตอนนั้น อย่างน้อยก็ให้ผมปลดทุกข์ก่อนสิ!”

แอร์โฮสเตสร่างท้วมและคนอื่นๆ ก่อนหน้านี้ที่รังเกียจชายหนุ่มเพราะเข้าใจเขาผิดไปพลันตระหนักได้ ผู้ชายคนนี้ไม่ได้วิ่งหนีเข้าไปในห้องน้ำเพราะว่ากลัวนี่เอง!

เหยียนฮุยมองเขาขณะจับแขนของตนด้วยความเจ็บปวด “ขอฝากด้วยนะพี่ชาย!”

จางเย่ประทับใจอีกฝ่ายเช่นกัน “ขอบใจมากสหายที่ช่วบซื้อเวลาให้ฉัน ตอนนี้ส่งหน้าที่นี้ให้ฉันได้แล้ว วางใจเถอะ”

เหยียนฮุยพยักหน้าตอบรับเบาๆ “ระวังตัวด้วยล่ะ”

จางเย่ยิ้ม “คำพูดนั่นต้องเก็บไว้บอกเจ้าคนร้ายสองคนนั้นต่างหาก”

ทุกคนต่างหันมามองหน้ากันเองพลางคิดว่า หมอนี่มันเป็นใครกันน่ะ ทำไมถึงทำท่ามั่นใจขนาดนั้น?

“นั่นอาจารย์จางนี่!”

“ไอ้หยา! อาจารย์จางเย่จริงด้วย!”

“จางเย่ไหนเหรอ?”

“จะมีจางเย่ไหนอีกล่ะ!? ก็คนที่เป็นพิธีกรของรายการ ‘ห้องเลคเชอร์’ ไง!”

“พิธีกร? งั้นไม่ใช่ว่าเขาเก่งแต่พูดหรือไงกันน่ะ!? แล้วทำไมถึง...”

ฝ่ายผู้ก่อการร้ายต่างดีใจเมื่อเห็นจางเย่เสนอหน้าออกมาเอง เขามองจางเย่แล้วกล่าว “ไม่เลวนี่ ไม่อยากเชื่อว่าจะมีคนกล้าเดินออกมาหาที่ตายเอง? อโหสิด้วยละกันนะ แกจะเป็นเหยื่อรายแรกของฉันนี่แหละ!”

เพียงก้าวเดียวโจรจี้เครื่องบินคนนั้นก็มาอยู่ตรงหน้าจางเย่แล้ว!

ต่งซานซานตะโกน “สหายจาง! ถอยมานะ!”

ฝุป! มีดในมือแทงออกมาแล้วเล็งไปยังท้องของจางเย่!

จางเย่รู้ดีว่าวิชาการต่อสู้ที่แข็งแกร่งที่สุดของเขาตอนนี้คือวิชาไทเก๊ก ชายหนุ่มตั้งใจจะใช้ แต่ในสถานการณ์วิกฤตตรงหน้านี้เขาดันใช้ไม่ออก! เขาจึงก้าวถอยหลบแบบเทควันโดพร้อมเตะออกไปในเวลาเดียวกัน คาดไม่ถึงว่าลูกเตะนั้นจะโดนเข้าที่ข้อมือของผู้ร้ายพอดี!

ปั๊ก!

แกร๊ง!

มีดปรับแต่งล่วงลงบนพื้นทันที!

คนร้ายที่ถูกเตะตกใจและพลันเปลี่ยนเป็นโมโห “เทควันโดเหรอ?” ด้วยความประมาทที่คิดว่าอีกฝ่ายอ่อนแอส่งผลให้เขาต้องจ่ายค่าตอบแทนออกไป!

“เยี่ยมมาก!”

“สวยงามจริงๆ!”

“อาจารย์จางโคตรเจ๋งเลย!”

“อาจารย์จางเย่คุณเท่มาก!”

เหล่าผู้โดยสารต่างปรบมือ!

สีหน้าของผู้ก่อการร้ายพลันหมองคล้ำ เขาพุ่งเข้าใส่อีกครั้งโดยปราศจากมีดในมือและใช้มวยไทยในการจู่โจมแทน ซึ่งมันดูคุกคามยิ่งกว่าตอนที่เขาใช้มีดเสียอีก เพราะมวยไทยเป็นไพ่ตายในมือของเขา!

จางเย่พลันรู้สึกถึงความเปลี่ยนแปลงบางอย่าง อาจเพราะว่าเขากินหนังสือวิชาไทเก๊กน้อยเกินไป บวกกับเขาไม่ได้ออกกำลังกายมากนัก เขายังจำคำของเจ้าของห้องสาวที่เคยบอกเขาได้ว่า ศิลปะการต่อสู้ของจีนนั้นต่างจากศิลปะการต่อสู้ของต่างประเทศ มันเป็นการใช้แรงจากในสู่นอก ผู้ฝึกต้องฝึกร่างกายและจิตใจเสียก่อน สำหรับจางเย่ที่ทำเพียงแค่กินหนังสือไทเก๊กเข้าไปแต่ไม่ได้ฝึกกำลังภายในมาก่อน จึงส่งผลให้ไม่สามารถใช้วิชาหมัดไทเก๊กได้เป็นบางครั้ง อย่างไรก็ตามบทจะมามันก็มาโดยไม่คาดฝันอย่างตอนนี้ ผู้โดยสารและเหล่าลูกเรือทั้งหมดเกือบร้อยชีวิตอยู่ข้างหลังชายหนุ่ม จางเย่ก้าวเดินออกมาเผชิญหน้ากับผู้ก่อการร้ายด้วยท่าย่างก้าวคล้ายแมว มันเป็นท่าเดินขั้นพื้นฐานของวิชาหมัดไทเก๊กนั่นเอง!

ใช้ได้แล้ว!

คนร้ายที่เชี่ยวชาญวิชามวยไทยนั้นรู้รูปแบบของเทควันโดดี เขาต่อยเข้าไปที่จุดอ่อนของจางเย่พร้อมกับเตรียมส่งเท้าเตะออกไป!

แต่จางเย่กลับเปลี่ยนการเคลื่อนไหว เขาปัดป้องพร้อมวาดมือคล้ายครึ่งวงกลมรอบข้อมือของคนร้าย แรงที่อีกฝ่ายส่งมาพลันถูกสลายไปเพราะข้อมือของเขาถูกบิด เท้าที่เคยพร้อมจะเตะพลันไม่สามารถเตะออกเพราะสูญเสียการทรงตัว!

จางเย่ฉวยโอกาสนี้ใช้ขาของเขาปัดขาของคนร้ายจนล้มลงแล้วกระทืบซ้ำ!

อีกฝ่ายถึงกับตื่นตระหนกอย่างสาหัส เชี่*อะไรเนี่ย! ไม่ใช่ว่าแกเพิ่งใช้เทควันโดหรอกเหรอ!? ทำไมอยู่ๆ ก็เปลี่ยนซะงั้นล่ะ? แล้วนี่มันกังฟูบ้าบออะไรกันวะ? เขากลิ้งตัวหลบเท้าของจางเย่ที่เหยียบลงมาและหันไปมองด้านหลัง “มาช่วยฉันเร็วเข้าสิ! ฉันเอามันไม่อยู่นะ!”

แอร์โฮสเตสและเหล่าผู้โดยสารต่างตกใจ!

สู้ไม่ได้งั้นเหรอ? ผู้ก่อการร้ายคนนั้นพูดว่าเขาสู้จางเย่ไม่ได้เนี่ยนะ!?

ต่งซานซานทำหน้าเหมือนอยากจะพูดว่า นี่มันบ้าอะไรกัน “หมอนี่อยู่ๆ เก่งขนาดนี้เมื่อไรกันเนี่ย?”

คนร้ายอีกคนด้านหลังเห็นว่าผิดท่าเช่นกัน ใจเขาตกไปอยู่ที่ตาตุ่ม อีกฝ่ายเป็นยอดฝีมือที่ไม่ใช่จะจัดการได้ด้วยกระบองเหล็กแล้ว! เขาตัดสินใจโยนกระบองเหล็กทิ้งไปพร้อมเข้าต่อสู้ประชิดตัวกับจางเย่!

ผลัวะๆ!

ตูม!

ทั้งสามคนปะทะกัน!

และจางเย่สู้กับทั้งสองคนด้วยตัวคนเดียว!

-*-*-*-*-*-*-*-*-*-*-*-*-*-*-*-*-*-*-*-*-*-*
หมายเหตุ

เนื่องด้วยวันที่ 13 ตุลาคม เป็นวันคล้ายวันสวรรคตพระบาทสมเด็จพระปรมินทรมหาภูมิพลอดุลยเดช ดังนั้นจึงขออัพล่วงหน้าหนึ่งวัน โดยจะงดอัพในวันศุกร์และเสาร์นี้ และจะกลับมาอัพตามปกติในวันจันทร์




[Go To Next Chapter]( ./9.md)