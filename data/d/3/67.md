##บทที่ 267 : อาจารย์จางที่คุ้นเคยกลับมาแล้ว!
ห้องประชุมพลันเงียบกริบ!

จางเย่ให้ ‘คำตอบ’ กับพวกเขาแล้ว!

ด้วยวิธีการแบบจางเย่!

ด้วยวิธีการที่ทำให้ทุกคนต้องตื่นตะลึงกับ ‘คำตอบ’!

กลอนจบลง เหล่าผู้สื่อข่าวสูดลมหายใจลึกอย่างเหน็บหนาว บ้างมองจางเย่หลังไมโครโฟนอย่างไม่เชื่อสายตา บ้างปาดเหงื่อกาฬที่ไหลผุดเต็มหน้าผาก คนของ SARFT เซี่ยงไฮ้ที่นั่งอยู่แถวแรกแต่ละคนแทบจะกระอักเลือดออกมาอยู่รอมร่อ ถูกกลอนของจางเย่ทำให้โมโหแทบตายแล้วจริงๆ! โดยเฉพาะหลี่เทาซึ่งมีตำแหน่งสูงสุดและรับผิดชอบงานแถลงข่าวในครั้งนี้ ใบหน้าของเขาแดงก่ำด้วยความโกรธ เส้นเลือดที่คอปูดโปนจนน่ากลัว ดูเหมือนอยากจะพุ่งขึ้นไปบีบคอจางเย่ให้ตายคาเวที เคียดแค้นเข้าถึงกระดูกดำ!

ขณะที่คนอื่นๆ ยังไม่ทันได้มีปฏิกิริยาตอบสนองอะไร

ทว่าไม่กี่วินาทีถัดมา ห้องประชุมก็เต็มไปด้วยเสียงฮือฮา!

"เชี่*!"

"กลอนบทนี้..."

"จางเย่บ้าไปแล้ว!"

"หมอนั่นกล้าดียังไง! กล้าดียังไง!"

"กล้าด่า SARFT? ไม่อยากทำงานแล้วใช่ไหม!?"

นักข่าวหลายคนผุดลุกขึ้นมา พวกเขาที่ถูก SARFT เรียกตัวมาจะต้องตั้งคำถามให้เป็นไปตามจุดประสงค์ของงานแถลงข่าวที่ SARFT จัดขึ้นในครั้งนี้ ทว่าตอนนี้พวกเขาได้เปลี่ยนมุมมองจนหมด บนใบหน้าของพวกเขาฉายชัดถึงความตื่นเต้นและสนใจอย่างลึกซึ้ง เหล่านักข่าวผู้ซึ่งเกรงว่าฟ้าดินไม่วุ่นวายพอต่างประกาศชื่อและตำแหน่งบริษัทกันออกมา!

ไปฉีดเลือดไก่กันมา?

หึ นี่แหละคือลักษณะท่าทางของพวกเขาในตอนนี้!

แชะๆๆ ฝูงนักข่าวพลันหระหน่ำรัวถ่ายภาพของจางเย่อย่างบ้าคลั่ง! บางคนรีบทบทวนความทรงจำ จดบันทึกบทกลอนที่สะท้านใจของผู้คนลงไปอย่างรวดเร็ว!

ข่าวใหญ่!

คราวนี้กลายเป็นเรื่องใหญ่แล้ว!

สหายจางเย่เอ๋ย! ทำไมคุณถึงได้…‘น่ารัก’ ขนาดนี้ล่ะ!

ตอนที่เหล่านักข่าวมาถึง แค่คิดว่าเข้าไปในห้องประชุมแล้วลงข่าวหนังสือพิมพ์ตามปกติก็พอ แต่คิดไม่ถึงเลยว่าจะกลายเป็นเรื่องชวนตะลึงไปได้!

"เฮ้ย จางเย่โกรธแล้ว!"

"จางเย่โกรธอีกแล้ว!"

มีนักข่าวของเซี่ยงไฮ้บางคนที่คุ้นเคยกับจางเย่จากเหตุการณ์จี้เครื่องบิน ซึ่งถือเป็นการเปิดตัวครั้งแรกของจางเย่และสร้างความสนใจแก่ผู้คนได้ไม่น้อย ดังนั้นนักข่าวหลายคนจึงได้สืบเสาะหาประวัติของจางเย่กันทันที แต่ก็ยังมีนักข่าวและคนของ SARFT หลายคนที่ยังไม่รู้จักเขาอยู่

นักข่าวหนุ่มงุนงง "หมายความว่ายังไง?"

นักข่าวหญิงอีกคนก็งงงวยไม่ต่างกัน "อะไรคือโกรธอีกแล้ว? หรือว่าเมื่อก่อนเขาก็เคยทำแบบนี้เหรอ?"

"ยิ่งกว่าเคยทำอีก!" นักข่าวอาวุโสหัวเราะมีเลศนัย "นี่ไม่ใช่ครั้งแรกที่หมอนั่นทำหรอกนะ เจ้าหนูจางเย่นี่ตอนอยู่ในวงการเมืองหลวงก็เป็นคนชื่อฉาวโฉ่ ตอนรับรางวัล หมอนั่นได้รางวัลแล้วก็ไม่ขอบคุณใคร กลับด่าที่ทำงานเสียแทน ต่อมาไปทำงานสถานีโทรทัศน์ ก็ก่อกวนการถ่ายทอดสดในพิธีศพ ด่าหัวหน้างานออกอากาศเสียสาดเสียเทเสีย พวกเธอที่อยู่หนังสือพิมพ์ไม่เคยได้ยินเชียวหรือ? ตอนนั้นเป็นเรื่องใหญ่มากเลยนะ อย่างไอ้เจ้าหวังสุ่ยซินอะไรนั่นตอนหลังก็โดน ‘คนบางคนดำรงอยู่กลับตายแล้ว คนบางคนแม้ตายแล้วยังดำรงอยู่’ -- กลอนบทนี้ไม่เคยได้ยินเหรอ?"

นักข่าวหนุ่มเบิกตากว้าง "เคยได้ยินสิ! กลอนบทนั้นดังมากเลยนะ!"

นักข่าวอาวุโสกล่าว "กลอนบทนั้นน่ะ จางเย่เขียนเอง เป็นกลอนที่เขียนขึ้นระหว่างการถ่ายทอดสดด้วย!"

นักข่าวหญิงวัยกลางคนที่เคยได้ยินวีรกรรมของจางเย่มาเช่นกัน ทางหนึ่งก็บันทึกบทกลอน ‘คำตอบ’ อีกทางก็แบ่งสมาธิมาคุยกับพวกเขา "ตอนที่ SARFT ส่งประกาศเชิญนักข่าว ฉันเห็นว่ามีชื่อของจางเย่อยู่ในรายการ ต่อมาตกบ่ายก็มีคนบอกว่าเป็นรายการถ่ายทอดสด ตอนนั้นฉันยังแปลกใจอยู่เลย นึกในใจว่าตอนจางเย่อยู่เมืองหลวงก็มีชื่อเสียงว่าเป็นทั้งนักเลงเน่าเหม็นฉาวโฉ่ แต่ SARFT ยังกล้าปล่อยเขาให้เข้ารายการสด? พวก SARFT ออกจะกล้าเกินไปแล้ว! ฉันนี่ทั้งไม่เข้าใจทั้งงงสุดๆ ฉันยังคิดว่าพวกนั้นอาจจะเตี๊ยมกับจางเย่มาก่อนด้วย แล้วจางเย่คงจะเข้ามาวิพากษ์แบบเรียบๆ ร้อยๆ ใครจะไปคิดละว่าจะกลายเป็นเรื่องแบบนี้! นี่ไม่ได้คุยกันสิท่า?"

นักข่าวอาวุโสอดยิ้มแหยๆ ออกมาไม่ได้

"แน่นอน ตอนฉันได้ยินว่าถ่ายทอดสดก็อึ้งไปเหมือนกัน เพื่อนที่อยู่เมืองหลวงฉันก็มีไม่น้อย เท่าที่ได้ยินพวกนั้นคุยกัน รายการสดของทางเมืองหลวงถึงกับขึ้นชื่อจางเย่ไว้หมดแล้ว เพื่อป้องกันเหตุไม่คาดฝัน SARFT เซี่ยงไฮ้ไม่รู้เหรอ?"

พวกนักข่าวสุมหัวคุยกันเสียงดังนิดหน่อย
เมื่อคนจาก SARFT เซี่ยงไฮ้ที่อยู่แถวนั้นได้ยินเข้า พวกเขาล้วนตระหนกจนต้องหันกลับมามองกัน อะไรนะ? ก่อนหน้านี้จางเย่ก็บังอาจทำเรื่องแบบนี้แล้ว? แถมยังมากกว่าหนึ่งครั้ง? บัดซบ! พวกเราแม่*ทำไมไม่รู้ล่ะ! ทำไมถึงไม่มีใครบอกเรื่องนี้กับเรา -- พวกเขาเป็น SARFT เซี่ยงไฮ้ แน่นอนว่าต้องคอยกำกับดูแลอยู่ทางฝั่งเซี่ยงไฮ้ ไม่ได้สนใจทางฝั่งเมืองหลวง อีกทั้งพวกเขาก็ไม่ได้ติดตามข่าววงการบันเทิง ไม่ได้สนใจข่าวของทางอื่นด้วย ดังนั้นหลายคนจึงไม่ได้รับรู้ถึงชื่อฉาวโฉ่ของจางเย่ ทั้งจิตใต้สำนึกยังไม่อยากเชื่อว่าจะมีคนในวงการบันเทิงกล้าท้าทายอำนาจของพวกเขาโดยตรง!

"รีบหยุดไว้เร็ว!"

"ไม่ทันแล้ว!"

"จะหยุดการถ่ายทอดสดไหม?"

"หยุดไม่ได้! ใช้วิธีนี้ไม่ได้หรอก ผลมันเลวร้ายเกินไป!"

คนของ SARFT เองก็ตื่นกระหนกแทบขวัญหนีดีฝ่อกันหมด! พวกเขาไม่เคยพบกับเรื่องเช่นนี้ และไม่เคยมีประสบการณ์รับมือกับเรื่องเช่นนี้มาก่อน ต่างก็มือไม้สับสนวุ่นวาย!

"ผอ.หลี่!"

"ทำยังไงดีครับ ผอ.หลี่!?"

คนของ SARFT หลายคนต่างมองมายังแกนหลักอย่างหลี่เทา

หลี่เทากัดฟันกรอด คนที่อยู่ข้างๆ ต่างได้ยินเสียงขบฟันอย่างชัดเจน "ฉายต่อไป! หยุดไม่ได้แล้ว!"

หลี่เทาจะหยุดรายการที่ด่าเขากับ SARFT เซี่ยงไฮ้ได้อย่างไร? ผลลบมีแต่จะยิ่งมากกว่าเดิมน่ะสิ! ตอนนี้ไม่ว่าพวกเขาจะต้องการหรือไม่ ก็ได้แต่ก้มหน้ายอมรับ พวกเขาต้องแก้ไขสถานการณ์ให้ได้ก่อนจะจบเวลาถ่ายทอดสด และต้องกู้ชื่อเสียงของ SARFT เซี่ยงไฮ้กลับมาให้ได้!

หวังสยงเห็นเหตุการณ์วุ่นวายตรงหน้า หน้าผากพลันมีเม็ดเหงื่อผุดพราย เขารู้สึกเหมือนจะเป็นลมไปบนเก้าอี้ ตอนนี้คิดแต่ว่าเขานั้น---จบสิ้น!

เหล่ารายการที่ถูกสั่งระงับการออกอากาศ ทั้งทีมงานและพิธีกรต่างตาเป็นประกาย พิธีกรหญิงที่ถูกกดดันจนต้องหลั่งน้ำตาก็หยุดร้องไห้ในที่สุด เธอกำหมัดแน่นอย่างตื่นเต้น ในใจร้องสรรเสริญจางเย่ไม่หยุด ‘คนต่ำช้ามีทางเดินของคนต่ำช้า สุภาพชนได้แต่จารชื่อบนหลุมฝังศพ’! แค่บาทแรกของกลอนบทนี้ก็กระแทกเข้าไปในใจของพวกเขาแล้ว! ความตื่นตะลึงนี้ยากจะอธิบายออกมาเป็นคำพูด!

จางเย่พูดแทนพวกเขา!

จางเย่ออกหน้าพูดความในใจ ระบายความคับแค้นให้พวกเขา!

พิธีกรหญิงและอาจารย์เฉินไม่ได้มีความกล้าอย่างจางเย่ ทั้งไม่สามารถขึ้นไปพูดอะไรได้ ที่พวกเขาทำได้มีเพียงยืนเงียบๆ ใช้ความเคลื่อนไหวเช่นนี้ให้กำลังใจจางเย่!

……

ที่บริษัทเหวยหว่อ

เฝิงกุ้ยฉินมาถึงที่ออฟฟิศสถานีตั้งแต่เมื่อไรไม่มีใครรู้ กำลังดูการถ่ายทอดสดจากสถานีท้องถิ่นของเซี่ยงไฮ้พร้อมกันกับทุกคน

เฝิงกุ้ยฉินท่าทางราวกับว่ากำลังอดกลั้นอะไรบางอย่าง จะขยับก็ไม่ขยับ!

ต่งซานซานปิดตา ไม่รู้ว่าจะพูดอะไรแล้วจริงๆ!

ในมือของหวังเป้ยที่ถือขวดน้ำแร่เตรียมจะดื่ม กลับล่วงหลุดมือหกกระจายบนพื้น โดยที่เธอไม่ทันรู้สึกตัวเลยด้วยซ้ำ!

อาเชียนกล่าวอย่างตะลึงไม่หาย

"ที่แท้...ที่แท้อาจารย์จางร้ายถึงขนาดนี้!"

คนในฝ่ายทีวีออนไลน์นั้น ความจริงรู้อยู่ก่อนแล้วว่าจางเย่เป็นคนที่อารมณ์ร้าย ตั้งแต่เข้ามาทำงานในวันแรก เขาก็เปิดฉากด่าคนจากฝ่ายบุคคลไปเรียบร้อย ต่อมาตอนที่ทำทอล์คโชว์ เขาอยากด่าใครก็ด่า เรื่องนี้พวกเขาต่างรับรู้กันอยู่ ถึงอย่างนั้นก็ไม่มีใครเชื่อว่าจางเย่จะร้ายกาจได้ถึงขนาดนี้!

ด่า SARFT

ท้าทาย SARFT

แถมยังเป็นระหว่างการถ่ายทอดสด?

อย่างพิธีกรที่ไม่ค่อยชอบหน้าจางเย่ เช่นอาจารย์หานและอาจารย์กง เมื่อเห็นจางเย่ด่า SARFT เซี่ยงไฮ้แบบไม่เกรงฟ้ากลัวดินด้วยบทกวีที่สะท้านสะเทือนออกอากาศ ทำพวกเขาตกใจจนขวัญหนีดีฝ่อแทบตายแล้ว -- คนร้ายกาจ! คนแบบนี้ดีที่สุดคือต่อไปไม่ต้องล่วงเกิน ถ้าทนได้ก็ทน เลี่ยงได้ก็เลี่ยง!

เสียวอวี่เหงื่อตก "ผมเคยได้ยินว่าตอนอาจารย์จางอยู่ที่เมืองหลวงก็เป็นแบบนี้เหมือนกัน!"

เฝิงกุ้ยฉินกล่าว "ฉันไม่น่าปล่อยให้เขาไปเข้าร่วมงานเลย! ตอนนี้ดีเหลือเกิน! กลายเป็นเรื่องใหญ่จนได้!"

……

ขณะเดียวกัน

บนโลกออนไลน์ก็มีความเคลื่อนไหวเช่นกัน!

บทกลอน ‘คำตอบ’ ของจางเย่ เปล่งประกายจนสายตาจำนวนนับไม่ถ้วนแทบบอด!

"กร๊ากๆๆๆๆ! ไอ้พวกติ่งสมองเน่าเอ๊ย! โผล่หัวออกมาเซ่แว๊!"

"ใครบอกว่าอาจารย์จางจะออกไปขอโทษ? ใครบอก?"

"นั่นสิ! เมื่อกี้ใครรอดูอาจารย์จางกลายเป็นตัวตลกนะ? พวกนายมันไร้เดียงสาเกินไป!

อาจารย์จางเย่คนนี้คือใคร! คือพิธีกรฝีปากกล้าที่สุดในวงการ! ให้เขาขอโทษ? ไปคุยกับน้องเอ็งเหอะ!"

"ฉันโง่ไปแล้ว จริงๆ นะ ฉันคิดไปจริงๆ ว่าอาจารย์จางจะออกมาวิพากษ์ตนเอง! ฉันน่าจะคิดได้อยู่แล้ว! นิสัยเหม็นโฉ่ของอาจารย์จางเย่! เขาจะก้มหัวให้ได้ยังไง!"

"ฉันขำแทบตายแล้ว!"

"อาจารย์จางด่าได้เยี่ยม!"

"ฉันไม่รู้สึกว่ามันน่าขำนะ แต่ว่าเลือดในตัวฉันเดือดพล่านไปหมดเลย!"

"อาจารย์จางเย่ไม่ทำให้พวกเราผิดหวังจริงๆ เจ๋งมาก!"

"คนต่ำช้ามีทางเดินของคนต่ำช้าที่ยอดเยี่ยม! อาจารย์จางเย่ ในที่สุดก็ยังเป็นอาจารย์จางเย่คนนั้น! คิดให้จางเย่รับผิดเหรอ? พวกนายหาผิดคนแล้ว!"

"ใช่! SARFT พลาดแล้ว! คิดจะหาลูกพลับนิ่มเนี่ยนะ ฮ่าๆ กลายเป็นเตะโดนกระดานเหล็กล่ะสิไม่ว่า!"

"ฉันล่ะนับถือปัญญาของหลี่เทาจริงๆ จางเย่เป็นคนแบบไหนพวกคุณถึงได้ตัดสินใจสอบสวนแล้วระงับรายการเขา? แถมยังกล้าให้เขาออกรายการสดอีก? ไอ้หยา ฉันพูดได้แต่ว่าหลี่เทาเอ๊ย พวกนายกล้าเกินไปแล้ว!
ยังจำตอนที่จางเย่ออกจากเมืองหลวงไปทำงานที่เซี่ยงไฮ้ได้ไหม กองทัพเกรียนเราเคยเตือนไว้แล้วนะชาวเซี่ยงไฮ้เอ๋ย! พวกเราเตือนแล้วว่าพวกคุณต้องระวัง! อาจารย์จางไปหาพวกคุณทางโน้นแล้ว! -- คำนี้พวกเราดันจนกลายเป็นคำยอดฮิต 100 อันดับแรกประจำปีนี้เชียว! คำนี้น่ะมีความหมายแอบแฝงอยู่ ก็คือจอมปีศาจไปหาพวกคุณแล้วไงล่ะ! ทำไม! ทำไมพวกคุณถึงไม่เชื่อเรา! ทำไมพวกคุณไม่มีความระมัดระวังไว้บ้าง! โง่ขนาดนี้ไม่มีใครช่วยอะไรคุณได้แล้ว! เห็นรึยังล่ะ? สำนึกรึยัง?"

"จางเย่ผู้เยี่ยมยุทธ์!"

"สนับสนุนอาจารย์จางเย่! ต้องเปิดโปงแผนการให้ได้!"

"ไม่ได้เห็นอาจารย์จางเย่หัวฟัดหัวเหวี่ยงมานานแล้ว วันนี้ได้เห็นอีกครั้ง ฉันโคตรรู้สึกอบอุ่นใจอย่างบอกไม่ถูก อาจารย์จางที่คุ้นเคยกลับมาแล้ว!"


*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./68.md)