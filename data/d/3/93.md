##บทที่ 293 : กลุ่มผู้นำภาควิชาภาษาจีนตื่นตะลึง!
วันต่อมา

เช้าตรู่ที่ห้องนอนในบ้านพ่อแม่

ตึงๆ แม่เคาะประตูอยู่ด้านนอก

"เย่น้อย ตื่น!"

"รู้แล้วน่าแม่"

"เร็วหน่อย วันนี้ต้องไปรายงานตัวที่เป่ยต้านะ!"

"ตื่นแล้วๆ ใส่เสื้ออยู่"

"แม่กับพ่อไปทำงานก่อนนะ รายงานตัวดีๆ ล่ะ"

ตึง เสียงปิดประตูด้านนอกดังขึ้น พ่อกับแม่ไปทำงานแล้ว

จางเย่บิดขี้เกียจ ออกมาล้างหน้าที่ห้องน้ำในบ้าน ก่อนจะเปลี่ยนชุดเป็นสูทกึ่งทางการที่ไม่ได้เคร่งครัดอะไรนัก ไม่นานก็ออกจากบ้านไปอีกคน



……



วันที่สองมกราคม

มีคนได้วันลา มีคนต้องไปทำงาน และมีคนที่ถึงเวลาต้องไปโรงเรียนแล้ว

อย่างเช่นมหาวิทยาลัยปักกิ่งนั่นเอง คนในพื้นที่ที่มีพ่อแม่พี่น้องอยู่ในเมืองหลวงต่างกลับจากไปร่วมงานปีใหม่กับที่บ้านกันหมดแล้ว หน้าประตูมีนักศึกษาและอาจารย์เข้าออก บนใบหน้าของแต่ละคนล้วนมีอย่างหนึ่งที่พบไม่ได้จากนักศึกษาและบุคลากรมหา’ลัยอื่นๆ --- ความเชื่อมั่น! บ่งบอกถึงความทะนงตนอย่างหนึ่ง ไม่แปลก เพราะใครที่สามารถเข้ามาอยู่ในมหาวิทยาลัยรัฐบาลชั้นแนวหน้าของโลกได้เช่นนี้ เท่ากับว่าได้รับเกียรติยศประดับตัวอย่างหนึ่ง ทุกคนจึงมีต้นทุนให้ทะนง จางเย่เองพูดไปแล้วก็นับว่าจบจากมหาวิทยาลัยมีชื่อเช่นกัน วิทยาลัยการสื่อสารกระจายเสียง --- ซึ่งตอนนี้มีชื่อว่า ‘มหาวิทยาลัยการสื่อสารกระจายเสียงนครหลวง’ ซึ่งเป็นอันดับหนึ่งอันดับสองของประเทศเช่นกัน แต่เทียบกับเป่ยต้าแล้ว ยังไม่นับเป็นอย่างไรได้จริงๆ ยังคงไม่ถึงระดับนั้น

ตรงหน้านี้คือเป่ยต้า

ข้างๆ กันคือมหาวิทยาลัยชิงหัว

สมัยที่จางเย่ยังเรียนอยู่ เขาต้องมองมหาวิทยาลัยสองแห่งนี้เวลาเดินผ่านถนนจงกวนชุนทุกครั้ง ทว่าปัจจุบันเขาไม่ต้องอิจฉาและตื่นตาเช่นนั้น จางเย่ในวันนี้ไม่เหมือนในวันนั้นอีกต่อไป

ไม่ได้กินข้าวเช้าจึงหิวอยู่หน่อยๆ จางเย่เหลียวซ้ายแลขวาหาที่จอดจากบนรถ ถนนฝั่งตรงข้ามมีร้านอาหารเช้าเล็กๆ ตั้งอยู่ เขาลงจากรถเดินไปที่ร้านนั่น โต๊ะเต็มหมดแล้ว จางเย่ได้แต่หาเก้าอี้นั่งคอยอยู่นอกร้าน

เจ้าของร้านปาท่องโก๋ตะโกนถาม "กินอะไรดี?"

จางเย่ตอบกลับทันที "ตับผัดหนึ่ง หมั่นโถวครึ่งถาด"

"ได้ รอแป๊บ" เจ้าของร้านตอบรับ

โต๊ะนอกร้านข้างๆ มีนักศึกษานั่งอยู่เจ็ดแปดคน ไม่แน่ใจว่าเป็นเด็กเป่ยต้าหรือชิงหัว หรืออาจเป็นมหาวิทยาลัยใกล้ๆ บริเวณนี้มีแต่มหาวิทยาลัยมีชื่อเสียง

ตับผัดมาเสิร์ฟก่อน จางเย่กินทั้งที่ยังสวมแว่นดำ ไม่ได้ใช้ช้อน ธรรมเนียมของปักกิ่งนั้นต้องกินด้วย ‘ดูด’ ตับผัดจากถ้วย ส่วนเรื่องที่ว่าเพราะอะไร จางเย่ไม่รู้หรอก เขากินแบบนี้มาตั้งแต่เด็กจนเคยชิน แม้ว่าเสียงกินออกจะดังและไม่มีมารยาทอยู่บ้างก็ตามที

นักศึกษาข้างๆ กำลังคุยกัน

เหยามี่กัดปาท่องโก๋ นั่งไขว้ขากล่าว "เลือกวิชาอิสระเทอมนี้พลาดแล้ว ไม่คิดว่าพวกเราโง่กันบ้างเรอะ ไปเลือก ‘วรรณคดีโบราณวิจักษณ์’ กันทำไมเนี่ย!"

หลี่อิงกล่าวอย่างเคร่งเครียด "พูดไปก็ใช่ ตอนแรกพวกเรานึกว่าจะเป็นวิจารณ์วรรณคดีที่มีชื่อเสียง อย่างน้อยเทียบกับวิชาอื่นได้ก็ยังดี สี่ยอดวรรณกรรมกับพวกวรรณคดีโบราณพวกเราก็เคยอ่าน ที่ยังไม่เคยอ่านก็เคยดูซีรีส์กันมาหมดแล้ว เลยพอรู้เรื่องบ้าง ทั้งที่เวลาเรียนควรจะสบายแท้ๆ แต่ใครแม่*จะไปคิดว่ารองศาสตราจารย์หวังดันร่างกายไม่แข็งแรง! นี่ใกล้จะจบเทอมแล้วด้วย วิชาเลือกอื่นๆ ก็เรียนกันไปจนเตรียมสอบ พวกเราล่ะ? เรียนวิชา ‘วรรณคดีโบราณวิจักษณ์’ ไปได้แค่ไม่กี่ครั้ง ยังไม่ทันได้เรียนอะไรเลย จะสอบอะไรก็ยังไม่รู้ จะไปสอบผ่านได้ไงล่ะ? ฉันว่าพวกเราอย่าหวังจะได้เกรดอะไรเลย เตรียมตัวเปลี่ยนวิชาเลือกเทอมหน้าดีกว่า เว*ฉิบ เสียเวลาไปเปล่าๆ ตั้งเทอมหนึ่ง!"

น้องของเขาหลี่ลี่ยิ้มขื่น "อย่าว่ารองศาสตราจารย์หวังเลยน่า ได้ข่าวว่าเบาหวานรองศาสตราจารย์หวังขึ้น เห็นว่าตอนนี้ยังอยู่โรงพยาบาล เป็นหนักอยู่นะ"

หลี่อิงเบ้ปาก "งั้นก็หาคนอื่นมาสอนแทนเซ่!"

เหยามี่กระพริบตาปริบ "ฉันได้ยินว่ามหา'ลัยพยายามหาแล้ว แต่ยังหาคนเหมาะๆ ไม่ได้"

"ทั้งประเทศมีอาจารย์ดังๆ ตั้งเท่าไร ทำไมถึงไม่มีตัวเลือกเลยล่ะ?" หลี่อิงถาม

เหยามี่กล่าว "ถึงจะมีคนอยากมาสอนหนังสือที่เป่ยต้ามากแค่ไหน แม้จะสอนแค่วิชาเลือกก็ถือว่าเป็นเกียรติมากนะ แต่ดูเหมือนว่ารองอธิการบดีอู๋ที่ดูแลภาควิชาภาษาจีนเรากลับไม่เห็นอยู่ในสายตา มองว่าพวกเขาไร้ความสามารถ เพราะงั้นถึงได้ลากยาวมาป่านนี้ อีกอย่าง วรรณกรรมโบราณเหล่านี้โดนคนเอาไปเล่ากันจนมั่วซั่ว ถูกละครทีวียำจนเละเทะ ไหนจะเนื้อหาด้านในที่ตรงๆ ทื่อๆ ทุกคนก็รู้กันหมดแล้วอีก บรรยายไปก็ไม่มีอะไรใหม่ๆ มีแต่รองศาสตราจารย์หวังเราที่ยังพอใช้ได้ เพราะงั้นจะหาคนมาสอนน่ะไม่ง่าย เป่ยต้าเราเป็นสถานที่แบบไหนกัน หือ? สถาบันศึกษาอันดับหนึ่งของประเทศเชียวนะ! อาจารย์ธรรมดาๆ จะมาสอนได้ยังไง รองอธิการฯ ต้องคัดเอาแก่นในแก่นแน่นอน ไม่งั้นก็ไม่ใช่เป่ยต้าสิ!"

หลี่อิงลูบหนวดที่ไม่ได้ตัดแต่ง "พวกนั้นอยากได้ที่ดีที่สุด แต่มันลำบากพวกเราเนี่ยสิ อย่างน้อยก็ช่วยจัดอาจารย์มาแทนให้เราได้เรียนเนื้อหาที่จะสอบทีเถอะ!"

หลี่ลี่กล่าว "ใครจะไปรู้ พวกนั้นอาจจะให้เราสอบผ่านไปเลยก็ได้"

"โลกสวยนะยะ มหา'ลัยอื่นน่ะอาจจะได้ แต่เป่ยต้าจะทำงั้นได้ไงล่ะ" เหยามี่ย่นจมูก "อย่าคิดเลยว่าจะมีเรื่องดีๆ แบบนั้น ถึงจะมีเหตุผลพอควร แต่มหา'ลัยไม่มีทางใช้วิธีนั้นหรอก อย่างมากแค่ปล่อยเกรดเท่านั้นแหละ ไงก็เถอะเทอมนี้เราได้เรียนแค่สองคาบ สองคาบเชียวนะ! แล้วจะสอบผ่านได้ไงฟระ? แถมสองคาบนั่นก็ตั้งหลายเดือนที่แล้ว ให้ตายสิ ฉันจำไม่ได้ว่ารองศาสตราจารย์หวังสอนอะไรไปบ้าง!"

"ฉันด้วย"

"เฮ้อ รีบหาคนมาสอนสักทีเถอะ"

พวกเขาจบหัวข้อนี้ลง เปลี่ยนไปคุยกันเรื่องอื่นต่อ

จางเย่ที่กำลังกินอาหารเช้าอยู่นั่งหูผึ่ง นักศึกษาของเป่ยต้าหรอกหรือ? วิชา ‘วรรณคดีโบราณวิจักษณ์’? อาจารย์ที่สอนเบาหวานกำเริบจนต้องนอนโรงพยาบาล? ไม่ได้เรียนมาเกือบจะเทอมหนึ่งแล้ว? จางเย่ถึงเพิ่งเข้าใจเรื่องราวได้มากขึ้น ไม่แปลกที่รองอธิการฯ อู๋พอเจอเขาบนเครื่องบินก็ชวนคุยตั้งนานเป็นชั่วโมง พอลงจากเครื่องถึงเชิญเขามาสอนหนังสือที่เป่ยต้า ความจริงเป็นเพราะมีเรื่องไฟไหม้หางคิ้ว[1] อย่างใกล้สอบวิชาเลือก แถมนักเรียนยังไม่ได้เรียนอะไรเลย จึงเชิญจางเย่มากอบกู้สถานการณ์เช่นนี้เอง

เห็นค่าของลูกพี่ล่ะสิ!

ไม่พลาด พวกคุณมาหาถูกคนแล้ว!

สอนเรื่องอื่นจางเย่ไม่กล้าพูด แต่ถ้าเป็นเรื่องวรรณคดีชื่อดังเหล่านี้ นั่นคือผลงานชิ้นโบว์แดงของเขาเชียวนะ! จางเย่ที่นำรายการพิเคราะห์สามก๊กจากโลกของเขามาออกอากาศ ไม่ใช่ว่าได้รับคำชื่นชมจากโลกนี้เป็นอย่างสูงหรอกหรือ? นึกมาถึงตรงนี้ เรื่องที่จางเย่ยังไม่มั่นใจในการสอนพลันหมดไปในทันที ถ้าหากรองอธิการฯ อู๋เอาเรื่องวรรณคดีสมัยใหม่มาให้จางเย่ บอกได้เลยว่าเขาแทบไม่มั่นใจสักเท่าไร เพราะว่าวรรณคดีหรือบทกวีสมัยใหม่ ส่วนใหญ่เขาไม่เคยผ่านตามาก่อน หรือไม่เคยได้ยินมาก่อน ซึ่งทำให้ยากลำบากอยู่บ้าง อาจถึงกับบรรยายไม่ได้เสียด้วยซ้ำ ทว่าเรื่องวรรณกรรมโบราณนั้นต่างออกไป สี่ยอดวรรณกรรมในโลกใบนี้ยังคงมีอยู่ 'ซานไห่จิง'[2] 'หลุนอวี่'[3] หรือแม้แต่คัมภีร์ไบเบิลของต่างชาติ เนื่องจากทั้งหมดนี้มีผลกระทบต่อสังคมอย่างกว้างขวาง แหวนเกมจึงไม่มีทางแก้ไขเรื่องเหล่านี้ได้ เพราะหากมีการเปลี่ยนแปลงย่อมต้องส่งผลกระทบต่อพัฒนาการของโลกใบนี้อย่างใหญ่หลวง และโลกใบนี้คงไม่เป็นแบบนี้เหมือนกัน

หลังจากรู้เรื่องโดยไม่คาดคิดจากเหล่านักเรียนของเป่ยต้า จางเย่พลันรู้สึกผ่อนคลายและยินดีจริงๆ ได้เสียที กินข้าวดื่มน้ำอิ่มเรียบร้อย ชายหนุ่มเดินไปขึ้นรถ ขับไปยังมหาวิทยาลัย เขาเลือกจะไม่เดินเท้า เนื่องจากมหาวิทยาลัยมีพื้นที่กว้างขวางมากเหลือเกิน แม้ว่าจะมีรถบัสในมหาวิทยาลัย แต่ก็กินเวลาถึงสี่ห้าป้ายกว่าจะไปได้ทั่ว

ในมหาวิทยาลัยปักกิ่ง

จางเย่โทรหาอู๋เจ๋อชิง เสียงรอสายดังตู๊ดๆ สามครั้งถึงมีคนรับ

"สวัสดีครับ รองอธิการฯ อู๋ ผมมาถึงแล้ว"

"เช้าแบบนี้เลยหรือคะ?"

"ครับ ผมบอกแล้วว่าจะมาเช้าสักหน่อย อย่างนั้นผมเดินชมรอบมหาวิทยาลัยก่อนนะครับ?"

"พวกเราไปเจอกันที่นั่นแล้วกันค่ะ แต่ว่า...อย่างนี้แล้วกัน ให้คุณเข้าร่วมก็นับว่าเหมาะสมดีค่ะ คุณตรงมาที่ภาควิชาภาษาจีนนะคะ ที่สวนดอกไม้เล็กๆ ตรงทิศตะวันออกของทะเลสาบคนขุด คุณหาสักหน่อยก็น่าจะเจอ ฉันจะให้คนไปรับคุณนะคะ" เสียงของรองอธิการฯ อู๋เต็มเปี่ยมไปด้วยความภูมิฐานเช่นเดิม

จางเย่ชอบฟังเสียงเธอพูดมากๆ "ได้ครับ ผมจะไปทันทีเลย"

เขาเดินไปที่สวนดอกไม้ก่อน รถเข้าไปทางนั้นไม่ได้ก็จริง แต่ก็เป็นระยะทางที่ไม่ได้ไกลอะไรนัก


……


เป่ยต้า

ภาควิชาภาษาจีน ฟากตะวันตกชั้นสองห้องหก

เป็นห้องประชุมขนาดเล็กห้องหนึ่ง มีโต๊ะยาวตั้งอยู่ตรงกลาง รอบข้างเป็นเหล่าศาสตราจารย์และกลุ่มผู้นำภาควิชาภาษาจีน อาจารย์ธรรมดาๆ ไม่มีสิทธิ์เข้าร่วมในห้องประชุมแห่งนี้

อู๋เจ๋อชิงซึ่งสวมกางเกงตัวหลวมขายาวสีขาวกับสูทสตรีสีเหลืองนั่งอยู่ที่หัวโต๊ะ ยิ้มกว้างขณะวางโทรศัพท์ด้วยท่าทางที่คงความสง่างามลงบนโต๊ะประชุม ขนานไปกับปากกาหมึกซึมด้ามหนึ่งอย่างไร้ที่ติ "คนมาถึงแล้วค่ะ"

ชายวัยกลางคนคนหนึ่งถอนหายใจพรืด "ยังคงเป็นรองอธิการฯ อู๋เส้นสายกว้างขวาง ในที่สุดก็อุดรูรั่วบนกำแพงได้"

ชายชราอีกคนกล่าวเสริม "ได้มาก็ดีแล้ว สองเดือนนี้พวกนักเรียนบ่นกันระงมไม่น้อย"

ชายวัยกลางคนในชุดสูทกล่าว "นั่นสิ ไม่มีอาจารย์มาช่วยเสริม วิชาเลือกอย่าง ‘วรรณคดีโบราณวิจักษณ์’ ของเรา เทอมหน้าคงไม่มีทางจัดการแน่"

คนพูดมีอยู่สามคนตามลำดับ :

ฉางข่ายเกอ -- หัวหน้าภาควิชาภาษาจีน

เหยียนเจี้ยนเทา --- ศาสตราจารย์สูงวัยที่สุดของภาควิชาภาษาจีน ทั้งยังเป็นป้ายยี่ห้อของภาควิชา คนที่มาสมัครเรียนภาควิชาภาษาจีน หลายคนมาเพราะชื่อเสียงของศาสตราจารย์เหยียนท่านนี้

เจินซูฉวน --- เลขานุการของภาควิชา มือขวาของหัวหน้าภาควิชา แต่อำนาจจริงๆ กลับไม่มากนัก รับผิดชอบงานติดต่อกับรัฐ วัยวุฒิและคุณวุฒิไม่เท่ากับศาสตราจารย์อย่างเหยียนเจี้ยนเทา

ทั้งสามคน โดยคร่าวคือกลุ่มผู้นำของภาควิชาภาษาจีนเป่ยต้า

รองอธิการบดีอู๋ถาม "อาการของรองศาสตราจารย์หวังเป็นอย่างไรบ้างคะ?"

เหยียนเจี้ยนเทาถอนหายใจ "เมื่อวานผมไปโรงพยาบาลมาครับ อาการค่อยๆ ดีขึ้นเรื่อยๆ แต่ไม่ว่าอย่างไรก็สอนหนังสือไม่ไหวแล้ว จากที่ผมคุยกับเหล่าหวัง เขาเองก็อยากจะเกษียณเต็มที"

อู๋เจ๋อชิงพยักหน้า "การพักฟื้นเป็นสิ่งที่สำคัญค่ะ รองศาสตราจารย์หวังอายุปูนนี้แล้วยังต้องรับผิดชอบงานแถวหน้าของวงการศึกษามายาวนานหลายปี นับว่าไม่ง่ายค่ะ ปีนี้ภาควิชาเรามีตำแหน่งศาสตราจารย์อยู่ ฉันคิดว่าจะมอบให้กับรองศาสตราจารย์หวัง ฉันรายงานให้กับเบื้องบนแล้ว สักเดือนหนึ่งคงตอบกลับมา ทุกคนไม่คัดค้านใช่ไหมคะ?"

"ไม่มีความเห็น"

"เช่นกันครับ"

"ไม่มีข้อโต้แย้งแน่นอน"

คนของภาควิชาภาษาจีนทั้งสิบกว่าคนล้วนพยักหน้า

ไม่ว่าจะเป็นเรื่องของคุณวุฒิหรือวัยวุฒิของรองศาสตราจารย์หวัง หรือการช่วยเหลือเป็นพิเศษนั้น เรื่องนี้ไม่มีใครปฏิเสธ ด้วยเป็นเรื่องที่รองอธิการฯ อู๋ตัดสินใจแล้วเรียบร้อย พวกเขาเองก็ไม่อาจปฏิเสธ อู๋เจ๋อชิงคือรองอธิการบดีของมหาวิทยาลัยปักกิ่ง รับผิดชอบดูแลภาควิชาภาษาจีนและอีกสามสี่ภาควิชาสำคัญ เป็นผู้บังคับบัญชาของพวกเขาที่นั่งอยู่ที่นี่ทั้งหมด

เลขาฯ ภาควิชาเจินซูฉวนกล่าวขึ้น "รองอธิการฯ อู๋ครับ คราวนี้เชิญศาสตราจารย์ท่านไหนมาช่วยเราเหรอ?"

ฉางข่ายเกอกล่าว "เห็นว่าศาสตราจารย์ซุนจากมหาวิทยาลัยประชาชนเกษียณแล้ว? เขาเองก็อยู่ในวงการวรรณคดีโบราณ ผลงานนับว่าไม่เลว รองอธิการฯ อู๋เชิญคนแซ่ซุนมาใช่ไหมครับ?"

เหยียนเจี้ยนเทาชะงัก ส่ายหน้ากล่าว "เหล่าซุนไม่มาหรอก หมอนั่นเป็นคนของเหรินต้า[4] ตลอดชีวิตก็สอนอยู่แค่ที่มหาวิทยาลัยนั่นแหละ!"

เจินซูฉวนขมวดคิ้วมุ่น "ศาสตราจารย์ซุน? ไม่ใช่มั้งครับ?"

อู๋เจ๋อชิงยิ้มน้อยๆ จิบชาอึกหนึ่ง "ฉันไม่ได้เชิญศาสตราจารย์ซุนค่ะ การสอนของเขาฉันนับถือ แต่ว่าไม่เหมาะกับวิชา ‘วรรณคดีโบราณวิจักษณ์’ นี่หรอกค่ะ ท่าทีการสอนเขาแข็งเกินไป พวกนักศึกษาไม่สนใจแน่ค่ะ ยังมี ดร.เฉินที่คุณฉางแนะนำครั้งก่อน ฉันเองก็พอรู้จักค่ะ แต่ไม่ได้เชิญเข้ามาสอนเช่นกัน ฉันเห็นงานวิจัยของดร.เฉินแล้ว คิดว่าเขาเองก็โดดเด่นทีเดียวค่ะ แต่เขาไม่ชำนาญเรื่องการพูดนัก ให้เขียนน่ะได้ แต่ให้พูดคงไม่ไหว เขารับช่วงต่อจากรองศาสตราจารย์หวังไม่ได้แน่ค่ะ"

หือ?

ศาสตราจารย์ซุนก็ไม่ได้?

ด็อกเตอร์เฉินก็ไม่ได้?

ข้อเรียกร้องสูงไปไหม?

เหยียนเจี้ยนเทาสงสัย "งั้นคุณหาใครมาครับ?"

รองอธิการฯ อู๋สีหน้าไม่เปลี่ยนแปลง "คนมาถึงคุณก็รู้เองล่ะค่ะ คนนี้ ฉันคิดว่าเหมาะสมกับการสอนวิชานี้ที่สุดแล้วค่ะ อีกอย่าง ในมุมมองของฉัน จากเรื่องของความน่าสนใจในการถ่ายทอด และระดับความสามารถเชิงภาษา ในประเทศไม่มีใครเหมาะที่จะสอนวิชา ‘วรรณคดีโบราณวิจักษณ์’ ยิ่งกว่าคนนี้อีกแล้วค่ะ”

ฉางข่ายเกอกับเจินซูฉวนหันมามองหน้ากัน

เหล่าศาสตราจารย์ในภาควิชาภาษาจีนที่นั่งอยู่ต่างประหลาดใจ

ไม่มีใครเหมาะยิ่งไปกว่าเขา? รองอธิการฯ อู๋ประเมินคนนี้ไว้สูงส่งขนาดไหนกัน? สรุปเป็นใครกันแน่? ศาสตราจารย์ท่านไหน? นักเรียนนอก? หรือมาจากมหาลัยดังแห่งไหนกันแน่!?

พลันมีเสียงเคาะประตูดังขึ้น

ก๊อกๆ เจ้าหน้าที่ธุรการของมหาวิทยาลัยร้องบอกจากด้านนอก "รองอธิการฯ อู๋ คนมาถึงแล้วค่ะ"

"ให้เข้ามาค่ะ" อู๋เจ๋อชิงคลี่รอยยิ้มอันงามสง่า

ประตูเปิดออก เจ้าหน้าที่คนนั้นผายมือเข้ามาจากด้านนอก "เชิญค่ะ"

ชั่วขณะที่จางเย่ก้าวเข้ามาในห้องประชุม "รองอธิการฯ อู๋"

ทันทีที่เห็นจางเย่ก้าวเข้ามา คนที่นั่งอยู่นอกจากอู๋เจ๋อชิงแล้ว แต่ละคนล้วนตะลึงพรึงเพริด! ใครกัน? ทำไมถึงได้หนุ่มขนาดนี้? เพิ่งจะยี่สิบกว่าเองใช่ไหม!?

ในบรรดานั้น มีคนจำชายหนุ่มได้!

"จางเย่?"

"ผู้บรรยายของ ‘ห้องเลคเชอร์’ ไม่ใช่เหรอ?"

มีหลายคนที่ไม่รู้จัก ทว่าต่างก็อยู่ในวงการศึกษา อีกทั้งจางเย่มีชื่อเสียงในเมืองหลวงค่อนข้างดัง ดังนั้นทุกคนพอได้ยินชื่อล้วนต้องรู้จัก!

“หมอนี่เรอะ?”

“ไม่ใช่ว่าหมอนี่ทำทอล์คโชว์อยู่เซี่ยงไฮ้รึไงกัน?”

การปรากฏตัวของจางเย่ทำให้ฉางข่ายเกอ เจินซูฉวนและพวกต้องงงงัน ต่างไม่รู้จะแสดงปฏิกิริยาอะไรออกมาดี!

รองอธิการฯ อู๋ไม่สนใจเสียงฮือฮาของผู้คน เพียงหันไปกล่าวกับจางเย่อย่างนุ่มนวลว่า "อาจารย์จางน้อย คุณแนะนำตัวให้ทุกคนรู้จักกันสักนิดสิคะ"

จางเย่แนะนำตัวเองไปรอบหนึ่ง แม้ว่าความจริงแล้วเขาไม่จำเป็นต้องแนะนำตัวเอง ทุกคนก็ยังพอจะรู้จักอยู่ นอกจากนี้ชายหนุ่มไม่เหมือนกับเหล่าศาสตราจารย์ในสายวิชาการแท้ๆ เพราะจางเย่เป็นคนดังที่มีการปรากฏตัวอยู่บ่อยๆ นั่นเอง แม้แต่ศาสตราจารย์เฒ่าอย่างเหยียนเจี้ยนเทาที่ใช้คอมพิวเตอร์ไม่เป็นยังรู้จักคนอย่างจางเย่ ถึงขั้นรู้ทันทีว่าเขาเป็นนักเลงกลอน ในวงการวรรณกรรม จางเย่นับว่ามีชื่อเสียงเหม็นโฉ่อย่างยิ่ง!

จากนั้น อู๋เจ๋อชิงก็ให้จางเย่นั่งลง ก่อนจะแนะนำคนที่นั่งอยู่ตรงนี้ให้เขารอบหนึ่ง

กลุ่มคนที่นั่งอยู่ก่อนต่างหันมองตากันอยู่พักใหญ่ บางคนเหงื่อตก บางคนตบหน้าผาก บางคนมองเพดานอย่างไม่มีอะไรจะพูด ทว่ากลับแสดงสีหน้าตื่นตะลึงเหมือนกันหมด!

เป็นเขาจริงๆ!

รองอธิการฯ อู๋ทำไมถึงได้เชิญไอ้นักเลงเน่าคนนี้มาล่ะ!?




=========================

[1] ไฟไหม้หางคิ้ว หมายถึง มีเรื่องเร่งด่วนเฉพาะหน้า

[2] 'ซานไห่จิง' เป็นบันทึกว่าด้วยขุนเขาท้องทะเล เป็นบันทึกโบราณของจีน บรรยายถึงสภาพภูมิประเทศของประเทศจีน รวมไปถึงสัตว์พิศวงต่างๆ

[3] 'หลุนอวี่' แปลไทยว่า ปกิณกะคดี เป็นประมวลคำสอนของขงจื่อ ถูกบันทึกโดยศิษย์ของท่าน ซึ่งบันทึกในรูปแบบการสนทนาระหว่างขงจื่อกับบุคคลต่างๆ

[4] มหาวิทยาลัยประชาชน เหรินหมินต้าเสวีย เรียกย่อๆ ว่า ‘เหรินต้า’

*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./94.md)