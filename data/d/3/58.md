##บทที่ 258 : ‘วิชาขุดเจาะ’ ใครกันแน่ที่เจ๋ง?
วันต่อมา

จางเย่ไปทำงาน

ตอนกลางวันถ่ายรายการ ได้แจ้งผู้ชมเป็นที่เรียบร้อยแล้ว ตั๋วในห้องสดเองก็กระจายไปจนหมด หลังจากบรรดาผู้ชมและเจ้าพนักงานมาถึงสตูดิโอแล้ว จึงค่อยรู้ว่า ‘จางเย่ทอล์คโชว์’ จู่ๆ ก็เปลี่ยนเป็นออกอากาศทุกวัน ปริมาณงานระดับนี้ ทำเอาเจ้าพนักงานขวัญผวาทีเดียว!

“อาจารย์จาง!”

“นี่.. นี่มันอัดแน่นเกินไปมั้ง?”

“นั่นสิ พวกเราจะจัดการรับมือไหวเหรอ?”

“ออกอากาศหนึ่งครั้งต่อหนึ่งวัน ต้องบอกก่อนว่าจะถ่ายเพิ่มขึ้นกี่ตอน เพื่อเลี่ยงเหตุความผิดพลาด ถ้าเป็นแบบนี้ จะเกิดผลกระทบต่อเรื่องคุณภาพหรือเปล่า? พวกเราน่ะไม่อะไรหรอก กลัวแต่คุณจะเหนื่อยเกินไปเนี่ยสิ” คนของฝ่ายรายการพูด

จางเย่ยิ้มๆ “ลองดูก่อนเถอะครับ เมื่อวานได้ถ่ายเพิ่มมาสองตอนแล้ว วันนี้อัดอีกสามตอน ถ้าได้ล่ะก็ อัดสี่ตอนเลย เตรียมเอาไว้ก่อนล่วงหน้า” จากนั้นเขาก็กล่าวกับผู้ชม

“สวัสดีครับทุกคน มีเรื่องที่ต้องรบกวนพวกคุณหน่อย วันนี้เรากะว่าจะอัดกันเพิ่มอีกไม่กี่ตอน อาจถ่ายถึงประมาณช่วงเที่ยงๆ ถ้าหากถ่ายได้ถึงครึ่งหนึ่ง แล้วทุกคนมีธุระล่ะก็ ไม่เป็นไรนะครับ สามารถออกไปโดยที่ไม่ต้องบอกกล่าวล่วงหน้าได้นะครับ”

“อัดเถอะๆ!”

“อัดสิบตอนเลยเป็นดีที่สุด!”

“ใช่ ต่อให้ถ่ายถึงดึก ฉันก็ไม่ไป! ”

“ฮ่าๆ! พวกเราน่ะสิอยากจะดูเพิ่มขึ้นอีก จะกี่ตอนก็ดี ใครมันอยากจะไปเล่า!”

กระแสตอบรับของเหล่าผู้ชมอบอุ่นเหลือหลาย ทำให้จางเย่และคนของฝ่ายรายการสบายใจไม่น้อย

เยี่ยม! ตรวจสอบผู้ชมเสร็จ ไม่พบอุปกรณ์บันทึกที่แอบซ่อน ดังนั้นจึงเริ่มถ่ายทำ

หลังจากคลิปเปิดรายการผ่านไป จางเย่ออกโรงตามระเบียบ “สวัสดีครับทุกคน ยินดีที่ทุกคนมารับชม ‘จางเย่ทอล์คโชว์’ ในวันนี้ ผมจางเย่เป็นพิธีกรครับ วันนี้มีข่าวน่าตื่นเต้นจะมาบอกกับทุกคนครับ เพราะการสนับสนุนและการตอบรับอันแสนอบอุ่นของทุกคน นับแต่นี้ไป เวลาการออกอากาศรายการของพวกเราจึงมีการปรับเปลี่ยน จากสองทุ่มวันเสาร์กับวันอาทิตย์ เป็นตลอดสองทุ่มวันจันทร์ถึงวันอาทิตย์ อีกทั้งรายการเราก็ได้มีสปอนเซอร์แล้วด้วย ร่วมโดย ‘องค์กรการบินอวกาศเกาหลี’——เราต้องไปดูที่ห่างไกล ยังมีอะไรที่เป็นของเราอีก!”

เดิมทีบรรดาผู้ชมก็ยังตั้งอกตั้งใจฟัง การเปลี่ยนเวลาฉายเอย โฆษณาแนะนำสปอนเซอร์เอย แต่ใครจะคิดว่าจู่ๆ จางเย่จะโพล่งเรื่องตลกออกมาโดยไม่บอกกล่าว! แม้แต่พนักงานหลายคนที่นี่ก็ยังถูกจางเย่หลอกจนได้ เพราะเมื่อกี้จางเย่พูดอย่างดุดันจริงจังเสียขนาดนั้น พวกเขาก็ยังงงไม่หายเลย สปอนเซอร์? ไม่เคยได้ยินว่ารายการของพวกเขามีสปอนเซอร์ด้วย ไม่มีใครทันคิดว่าจู่ๆ จางเย่จะหักมุมเซอร์ไพรส์!

“วู้วว!”

“ฮ่าๆๆๆๆ!”

“เกาหลีทะเยอทะยานมากเกินไปแล้ว!”

พวกผู้ชมและพนักงานในห้องส่งต่างขำก๊าก!
อาจารย์จางเย่ช่างเป็นมืออาชีพจริงๆ! ตอนที่สองเป็นตอนพิเศษเกาหลีโดยเฉพาะ ไม่ใช่ว่าพูดจบไปแล้วเหรอ? วันนี้ก็เอาอีกแล้ว?

แม่*เป็นมืออาชีพการแบนเกาหลีร้อยปีใช่ไหม! ซึ่งเหมือนที่จางเย่พูดในตอนที่แล้วว่า ใครเป็นผู้สนับสนุนงานทอล์คโชว์ของจีน? ไม่ใช่หน่วยงานกำกับด้านสื่อแห่งรัฐ ไม่ใช่สื่อสถานีโทรทัศน์ ไม่ใช่ผู้เชี่ยวชาญของวงการ และไม่ใช่คนจีน แต่เป็นคนเกาหลีผู้ยิ่งใหญ่ ที่แอบจ่ายเงินอย่างลับๆ!

ฮ่าๆ!

ตอนของวันนี้ก็มีเรื่องสนุกดูอีกแล้ว!

นี่แค่อารัมภบทเปิดฉาก แน่นอนตอนนี้ต้องพลาดไม่ได้แล้ว!


………..


เที่ยงวัน

การถ่ายรายการเสร็จสิ้นลง

ในที่สุดจางเย่ก็ถ่ายรายการออกมาได้ห้าตอนรวดเดียวอย่างเหลือเชื่อ! รวมกับส่วนเกินที่เพิ่มมาของเมื่อวานอีกสองตอน ที่ถ่ายเก็บไว้ตอนนี้ พอให้พวกเขาฉายได้หนึ่งอาทิตย์แล้ว ในที่สุดก็เริ่มเป็นสไตล์การแสดงทอล์คโชว์ที่จางเย่คุ้นชินขึ้นเรื่อยๆ เสียที อะไรหลายๆ อย่างค่อยๆ ดีขึ้นเรื่อยๆ เข้าที่เข้าทางขึ้นเสียที จึงไม่ต้องวุ่นวายมากอีกต่อไป แตกต่างจากสองตอนแรกที่ชายหนุ่มเจอ ขืนถ่ายห้าตอนรวดเขาได้สลบเหมือดคาเวทีแน่ ดีที่วันนี้ไม่ต้องเหนื่อยมาก

คนของฝ่ายรายการ เมื่อเห็นจางเย่สภาพเต็มร้อย ล้วนวางใจหายห่วง

ที่ห้องแต่งตัว

จางเย่เปลี่ยนเสื้อผ้ากลับเป็นของตัวเอง ลบเครื่องสำอาง จากนั้นหยิบโทรศัพท์มือถือมาเปิดเครื่อง ขณะกำลังเปิดได้ไม่นาน มีโทรศัพท์เข้ามาสายหนึ่ง

เบอร์ที่แสดง —— ผู้กำกับเจียง
หัวหน้าผู้กำกับของ ‘ยุทธจักรยิ่งใหญ่’ นั่นเอง

จางเย่รับสาย “ฮัลโหล ผู้กำกับเจียง สวัสดีครับ”

ผู้กำกับเจียงพูดเย้า “จางน้อย ทำไมปิดเครื่องล่ะ?”

“อ้อ ถ่ายรายการทั้งวันเพิ่งเสร็จครับ” จางเย่กล่าว “คุณมีธุระอะไรหรือเปล่าครับ?”

ผู้กำกับเจียงบอก “คืนนี้เป็นพิธีเปิดตัวรอบปฐมทัศน์ของ ‘ยุทธจักรยิ่งใหญ่’ จัดขึ้นที่เซี่ยงไฮ้ ถ้านายมีเวลาก็มาสิ หลังจบงานจะมีปาร์ตี้งานฉลอง ครั้งนี้เป็นงานฉลองแบบทางการนะ”

จางเย่ไม่มากความ “ครับ ผมไปแน่”

แต่ก่อน เวลาทางกองละครต้องการแจ้งเรื่องและติดต่ออะไรที ต้องให้ผู้ช่วยผู้กำกับติดต่อให้ ทว่าครั้งนี้ผู้กำกับเจียงเป็นฝ่ายติดต่อมาเอง จางเย่เข้าใจว่า ชื่อเสียงของตัวเองเพิ่มสูงขึ้นเรื่อยๆ ลำดับในกลุ่มจึงสูงขึ้นตามไปด้วย เขาในตอนนี้ไม่ใช่คนต๊อกต๋อยที่ต้องใช้เส้นสาย จึงจะสามารถเป็นแขกรับเชิญกองละคร หรือเข้าร่วมแสดงบทตัวประกอบฉากอีกต่อไปแล้ว จางเย่ในตอนนี้…..อืม ไม่ต้องใช้เส้นก็สามารถเป็นแขกรับเชิญกองละครหรือเข้าร่วมแสดงบทตัวประกอบฉากก็ได้!

ชัดเจนว่าสถานะทางสังคมเพิ่มสูงขึ้นแล้วสิ!


………..


โรงอาหาร

ขณะจางเย่กำลังทานอาหารอยู่ เขาเจอต่งซานซานที่มาทานข้าวด้วยเช่นกัน
เขากระซิบ “ฉันต้องออกไปข้างนอกตอนค่ำ งานพิธีเปิดตัวหนังที่ได้รับแสดงก่อนหน้านี้น่ะ คงกลับดึกหน่อย เธอทานข้าวก่อนเลยไม่ต้องรอนะ”

ต่งซานซานกระซิบ “โอเค”

กระซิบกระซาบพูดกันสองคำ จากนั้นทั้งสองคนค่อยกลับมาพูดคุยเฮฮากันเสียงปกติ


……


กลางคืน

จางเย่มาถึงสถานที่นัด เดินเข้าไปในบริเวณของเจ้าหน้าที่

หนุ่มคนหนึ่งหยุดเขาไว้ “คุณเป็นใคร ผู้ไม่เกี่ยวข้องห้ามเข้า!”

หญิงสาวคนหนึ่งที่อยู่ข้างหลังหันมาเห็นเข้า รีบเดินมาจ้องหนุ่มคนนั้นทันที “ขนาดอาจารย์จางเย่ก็ยังไม่รู้จักอีก!” ก่อนจะหันไปฉีกยิ้มให้จางเย่ “อาจารย์จาง เชิญเลยค่ะ”

คนหนุ่มหน้าเหวอ เขาก็คือจางเย่เหรอ? คนที่ช่วงนี้กำลังดังอยู่ในเน็ตคนนั้น?

จางเย่เข้ามาในโซนพักผ่อน ไม่นานก็เห็นคนคุ้นเคยไม่กี่คน

“ไอ้หยา จางน้อยมาแล้ว ฮ่าๆๆ” เหยาเจี้ยนไฉเห็นจางเย่แล้ว รีบลุกพรวดมาหาเขา

“ช่วงนี้ นายดังระเบิดจัง ฉันดู ‘จางเย่ทอล์คโชว์’ ของนายแล้ว แม้ว่าฉันไม่ค่อยชอบดูตอนอื่นๆ เท่าไรนัก ฉันเป็นคนที่ต่อมฮาค่อนข้างลึกน่ะ แต่ว่าตอนที่สอง โดยเฉพาะตอนเกาหลีนั่น ด่าได้แหล่มจริงๆ แค่ตอนนั้นตอนเดียว ฉันดูไปตั้งสามรอบแน่ะ! จุใจมาก!”

“อาจารย์จางมาแล้ว”

“จางน้อยมานั่งทางนี้สิ”

นักแสดงบางส่วนที่แต่ก่อนได้ถ่ายหนังร่วมกันทักทายเขา

ที่นั่งอยู่สุดแถบนั่น ดูเหมือนจะเป็นนักแสดงนำชายและนักแสดงนำหญิง แต่จางเย่ไม่รู้จักและไม่สนิทกับพวกเขา เพราะวันนั้นที่เขาไปถ่ายที่วัดชิงซันสือ ไม่มีบทของนักแสดงนำชายและหญิง จึงไม่เคยเห็นหน้าค่าตากันมาก่อน ดังนั้นหลังจากเขาทักทายกับเพื่อนเก่าได้ไม่เท่าไร เขาก็ไปคุยกับเหยาเจี้ยนไฉต่ออีก ความสัมพันธ์ของทั้งสองแนบแน่นที่สุด คุยกันมาตลอดอย่างถูกคอ แม้ว่าจะอายุห่างกันหลายปี

เหยาเจี้ยนไฉเฮฮาได้ไม่กี่คำก็กล่าวอย่างค่อนข้างจริงจังว่า “ทอล์คโชว์ของนายนี่แปลกใหม่มากจริงๆ เมื่อก่อนฉันคิดมาตลอดว่ารายการตลกมีข้อจำกัดในการออกอากาศ ไหนจะข้อจำกัดด้านพื้นที่และภาษาด้วย แต่ทอล์คโชว์ของนาย กลับถมประเด็นพวกนี้เสียมิดเลย แตกต่างกับการพูดตลกเดี่ยวอีกด้วย ไม่ว่าจะบริบทหรือเนื้อหา ไปจนถึงวิธีการปลุกเร้าใจความก็มีความแตกต่าง กว่านายจะทำเรื่องพวกนี้ได้คงลำบากไม่น้อย!”

จางเย่พูดอย่างแปลกใจ “เหล่าเหยา นายเข้าใจจริงๆ เหรอ?”

เหยาเจี้ยนไฉพูดอย่างร่าเริงว่า “นั่นมันแน่นอนอยู่แล้ว! นายรู้ไหมว่าก่อนที่ฉันจะมาถ่ายหนัง ฉันได้ทำอะไรมาก่อน? ฉันพูดตลกมาสามปีเชียวนะ!”

จางเย่อ้อมแอ้ม “เฉพาะทางเลย?”

“แหะๆ เรียนเอาเอง ไม่ได้จบเฉพาะทางหรอก” เหยาเจี้ยนไฉพูดอย่างถ่อมตนเล็กน้อย “ตอนนั้นนะ ไม่มีข้าวกิน อะไรก็ต้องทำเอา เลยร่วมก๊วนกับคนอื่นพูดได้สามปี ตอนนั้นเองก็เริ่มเป็นตัวประกอบด้วย ไม่ว่าบทอะไรก็รับหมด บอกไม่ได้ว่าไหนงานหลักงานรองเหมือนกัน"

จางเย่พูดอย่างสนใจ “นายเล่นมุข หรือตบมุก?”

เหยาเจี้ยนไฉยิ้มกล่าว “นายดูตอนฉันพูดก็รู้ ให้พูดตลกจริงคงไม่ไหวหรอก ทักษะฝีปากฉันไม่ได้เป็นเลิศอย่างนาย แถมยังไม่ได้จบการอบรมเฉพาะทางมาด้วย เพราะฉะนั้นแน่นอนว่าต้องเป็นตบมุก อย่ามองฉันงั้นสิ ปีนั้นที่เล่นตบมุก ฉันก็เป็นนักเล่นมือดีคนหนึ่งแหละ!”

“เอาเถอะ ฉันเชื่อแล้ว”

“แต่ทำไมฉันรู้สึกว่านายไม่ได้เชื่อเลยหว่า?”


……


ไม่ทันถึงหนึ่งทุ่ม

พิธีเปิดตัวรอบปฐมทัศน์ก็เริ่มขึ้น

พิธีเปิดตัวรอบปฐมทัศน์นี้ค่อนข้างสลับซับซ้อน แต่สำหรับจางเย่ กลับช่างเรียบง่าย เพราะว่าเขาไม่ต้องกล่าวอะไร แค่เดินร่วมงานกับทุกคนก็ได้แล้ว เขาเหมือนกันกับเหยาเจี้ยนไฉที่เป็นนักแสดงเสริม อย่างไรเสียบทของเขายังห่างไกลและไม่เหมือนกับบทของเหล่าเหยา ชัดเจนว่าชายหนุ่มไม่จำเป็นต้องออกไปกล่าวอะไร นั่นเป็นเรื่องของผู้กำกับเจียงและนักแสดงนำชายหญิง ถึงแม้ชื่อเสียงของจางเย่ตอนนี้จะเพิ่มมากขึ้นทุกที แต่ก็ไม่สามารถเทียบชั้นกับนักแสดงนำชายหญิงข้างหน้านั่นได้ พวกเขาเป็นดาราในทำเนียบระดับ A ที่แท้จริง แค่พูดหรือย่ำเท้า ก็ห่างชั้นกับตัวประกอบแบบจางเย่มากมาย ดารา ได้มาจากความสามารถมวลรวมที่มี แม้ว่าบนอินเทอร์เน็ต จางเย่จะมีเสน่ห์และเป็นประเด็นอยู่ไม่น้อย แต่ด้วยระดับชื่อเสียงอันเลื่องชื่อ หรือด้วยการรับรองคุณสมบัติ เขายังคงห่างไกลนัก

เล่นสลับฉากผ่านไป

สุดท้าย หนังก็ได้เปิดม่าน

จางเย่กับเหล่าเหยา นั่งตำแหน่งแถวที่สาม ดูหนังอย่างเงียบๆ ในมุมมองของจางเย่ หนังเรื่องนี้ไม่เลวเลย อืม แต่ก็แค่ไม่เลวนั่นแหละ การขายตั๋วน่าจะไม่แย่นัก แต่คงจะไม่ดีเท่าไร เพราะคิวบู๊ดูแล้วก็ไม่มีอะไรแปลกใหม่ อืม แน่นอนว่านี่เป็นเพียงมุมมองของจางเย่เท่านั้น ผู้ชมซื้อไม่ซื้อ เขาก็ไม่รู้เหมือนกัน แต่ในโลกโน้นของเขา หนังสุดห่วยที่เลื่องลือจำนวนมาก ก็ยังขายได้ไม่แย่นัก

“เอ้า ตานายแล้ว!” เหล่าเหยาที่อยู่ข้างๆ เตะๆ รองเท้าเขา

จางเย่จับจ้องยังหน้าจอ ปรากฏบทแสดงของตัวเองออกมาแล้ว เขาไม่ได้มีบทอะไรในฉาก เป็นเพียงแค่ตัวประกอบเสริม เข้ามาก็ตี!

คนในโรงหนังมากมาย ไม่มีปฏิกิริยาอะไร
ทว่ามีคนบางคนที่ดูออกว่าคนๆ นี้คือพิธีกรของ ‘จางเย่ทอล์คโชว์’!

ในทันใดนั้น จากเดิมที่เป็นฉากช่วงกำลังตึงเครียดและใกล้จะตายอยู่แล้ว แต่ในโรงหนังพลันเกิดเสียงหัวเราะโพล่งขึ้นมาสองสามทีโดยไม่มีสาเหตุ! ท่าทางจะเป็นเพราะหลังจากที่ผู้คนได้ดู ‘จางเย่ทอล์คโชว์’ ทำให้มีปฏิกิริยาโต้ตอบขึ้นมา แค่เห็นจางเย่ก็อยากจะขำแล้ว!

“ฮ่าๆๆ”

เสียงหัวเราะประปราย ไม่ดังมาก แต่ได้ยินค่อนข้างชัดทีเดียว

ผู้กำกับเจียง “…..”

นักแสดงนำชายหญิง “…..”

นักแสดงของกองละครอื่นๆ เองก็ไม่รู้จะหัวเราะหรือร้องไห้ดี

ให้ตายสิ! หนังเราเป็นการต่อสู้ย้อนยุค ที่มีธีมเรื่องจริงจังนะ มันมีส่วนตลกตรงไหนเนี่ย!

แต่ถึงตอนนี้ ก็สามารถรู้ได้ว่า ชื่อเสียงของจางเย่และระดับความดัง นับวันกำลังยิ่งเพิ่มสูงขึ้นๆ คงมีสักวันหนึ่ง ที่เขาสามารถก้าวขึ้นไปเหยียบเมฆรุ้งรุ่งโรจน์ พุ่งทะยานสู่จุดสูงสุดของโลกได้ ยืนอยู่สุดขอบเมฆอันไร้ที่สิ้นสุด ส่งเสียงร้องตะโกนก้องบอกทั่วทั้งโลกว่า ——“ ‘วิชาขุดเจาะ’ ใครกันแน่ที่เจ๋ง? ไปหาหลันเซี๋ยงสิ มณฑลซานตง ประเทศจีน![1]”


===========================

[1] โรงเรียนเทคนิกหลันเซียง มณฑลซานตุง เป็นโรงเรียนสอนวิชาทำอาหาร คอมพิวเตอร์ และช่างจักรกล โดยเฉพาะวิชาขุดเจาะ ซึ่งประโยคข้างต้นถูกใช้ในการโฆษณาโรงเรียน ซึ่งถูกเอาไปล้อเลียนเป็น อาจมสีฟ้า (หลัน - สีฟ้า เซียง เป็นคำแสดง แปลว่าอุจจาระ) เนื่องจากข้อความโฆษณาอุกอาจเกินไปนั่นเอง


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./59.md)