##บทที่ 206 : ปรับระดับความยากของเกม!
บนท้องฟ้า

ท้องฟ้าสีคราม เมฆลอยใกล้เสียจนราวกับจะเอื้อมมือถึง

ต่งซานซานเอนตัวนอนหลับไปเรียบร้อย

จางเย่หรี่ตามองไปนอกหน้าต่าง ในใจรู้สึกโศกเศร้า นี่คือบ้านเกิดเมืองนอนที่เขาอยู่มามากกว่ายี่สิบปี คราวนี้ต้องจากไปแล้ว แต่ต่อให้รู้สึกไม่อยากไปแค่ไหนแล้วยังไงล่ะ? เส้นทางของดารานั้นถูกลิขิตให้โดดเดี่ยว ยิ่งสูงยิ่งหนาว ยิ่งสูงยิ่งหนาวนัก!

ผ่านมามากกว่าครึ่งทางแล้ว

แอร์โฮสเตสเข็นรถที่บรรทุกเครื่องดื่มมาเสิร์ฟ เป็นไปตามที่ที่นั่งชั้นประหยัดควรจะได้

จางเย่ไม่ปล่อยให้แอร์โฮสเตสรบกวนต่งซานซาน เขารู้ดีว่าดาวโรงเรียนคนนี้เหนื่อยล้า ดังนั้นเขาจึงขอน้ำผลไม้มาแก้วหนึ่งวางไว้บนโต๊ะของเขา แล้วขอโค้กอีกหนึ่งแก้วสำหรับตนเองเพื่อดื่มแก้กระหาย
น่าเบื่อจริงๆ

เขาควรจะทำอะไรรอดีเนี่ย?

หนทางในเซี่ยงไฮ้ที่รออยู่เบื่องหน้านั้นเต็มไปด้วยความยากลำบากแน่นอน ที่นั่นด้อยกว่าปักกิ่งแถมชื่อเสียงของจางเย่ก็ต่ำเตี้ยเรี่ยดินเสียจนเขาสามารถเดินไปบนถนนโดยไม่ต้องใส่แว่นกันแดดเลยด้วยซ้ำ จากคนหลักพัน คงมีคนพอจะรู้จักเขาไม่ถึงครึ่งคน ที่ใหม่นี้ชายหนุ่มต้องเริ่มต้นใหม่อีกครั้ง แน่นอนว่าจางเย่ต้องขอความช่วยเหลือจากแหวนเกมของเขา ด้วยวิธีนี้เท่านั้นที่เขาจะเปิดตัวเป็นพิธีกรบนรายการออนไลน์ได้อย่างอลังการงานสร้าง!

ลองสุ่มลอตเตอรี่ดีกว่า

ชายหนุ่มดูค่าชื่อเสียงของตน มีอยู่ประมาณเจ็ดแสนจุด

จางเย่ถอนหายใจกับค่าชื่อเสียงที่น้อยเสียจนน่าสมเพช กระทั่งหนังสือสกิลไทเก๊กสักเล่มเขายังซื้อไม่ได้ ค่าชื่อเสียงที่เหลือพวกนี้เขาได้มาจากหนังสือ ‘รวมบทประพันธ์ของจางเย่’ และข่าวของหนังที่เขาไปเล่น แน่นอนว่าส่วนหนึ่งมาจากหนังสือ ‘คนขุดสุสาน’ และรายการ ‘ห้องเลคเชอร์’ ที่เป็นวิดีโอบนเว็บด้วย แม้ว่าพวกนี้จะเป็นผลงานที่เขาทำไว้สักพักแล้ว แต่มันก็ถือว่าเป็นผลงานที่ดีที่เพิ่มค่าชื่อเสียงให้เขาอย่างต่อเนื่อง มีผู้ชมรายใหม่ๆ ที่ไม่เคยรู้จักเขาแล้วเพิ่งมาเริ่มติดตามผลงานเหล่านี้อยู่ทุกวัน อืม แต่จำนวนมันก็น้อยลงไปเรื่อยๆ ทุกวันเช่นกันล่ะนะ

หน้าต่างลอตเตอรี่ปรากฏขึ้น

เขากดหมุนลอตเตอรี่โดยที่ไม่ได้ใส่ใจอะไรมากนัก แค่เล่นเอาสนุกเฉยๆ จางเย่ไม่รังเกียจที่จะได้ของที่เขาไม่ได้อยากจะได้ ถ้าสมมุติเขาได้ไอเท็มหรือสกิลดีๆ ละก็ เขาน่าจะพอสร้างเนื้อสร้างตัวได้บ้าง

ติ๊ง!

ลอตเตอรี่เริ่มหมุน!

เข็มพลันหมุนอย่างรวดเร็ว!

จางเย่จ้องไปยังส่วนที่กินพื้นที่มากที่สุดบนวงล้อ ถึงเขาหวังไว้ว่าอยากจะได้ของจากหมวดพิเศษแต่มันก็เป็นเพียงความฝันเท่านั้น ก่อนหน้านี้เขาโชคดีจนได้สิทธิ์ซื้อสมุดสกิลไทเก๊กมาแล้ว ครั้งนี้เขาไม่น่าจะโชคดีขนาดนั้นอีก

เข็มพลันหมุนช้าลง

จนกระทั่งไปหยุดตรงหมวดใช้แล้วทิ้งเช่นเคย

จางเย่ไม่ยินดียินร้าย ชายหนุ่มขยับตัวไม่มากนักเพื่อไม่ให้คนอื่นผิดสังเกต เขาค่อยๆ หยิบเอากล่องสมบัติ(เล็ก)ออกมาจากช่องเก็บของ แล้วเปิดออก!

มีลูกเต๋าเล็กๆ อยู่ข้างใน!

มีหกด้านไม่ได้ต่างจากลูกเต๋าธรรมดาเลยแม้แต่น้อย!

【ลูกเต๋าปรับระดับความยาก】 : หลังจากทอยแล้วจะสุ่มระดับความยากใหม่ให้ผู้เล่นเป็นระยะเวลาหนึ่ง โดยระยะเวลาขึ้นอยู่กับการสุ่ม

จางเย่ประหลาดใจ ปรับระดับความยากเหรอ? นี่ไม่ใช่อะไรแปลกใหม่สำหรับคอเกมเลย ตัวอย่างเช่นเกมที่เล่นคนเดียวหลังจากเล่นไปได้สักพักแล้วเราสามารถปรับความยากได้ เช่นปรับให้ง่ายลงเป็นต้น ลูกเต๋านี่ก็มีผลแบบนี้เหมือนกันงั้นเหรอ? แต่ปรับแบบสุมเนี่ยนะ? ถ้าสมมติว่าเขาสุ่มได้ ‘ง่ายมาก’ แล้วระยะเวลาสักหนึ่งปีชีวิตของเขาต่อจากนี้ก็ง่ายสุดๆ ไปเลย? ความยากถูกปรับลดได้ด้วยจริงเหรอ? จางเย่หันไปมองดาวโรงเรียนข้างตัวพลางคิดในใจว่า แบบนี้โอกาสที่เขาจะได้จับเธอกดบนเตียงคงไม่ใช่แค่ฝันสินะ?
นี่เจ๋งไปเลย!

ช่างเป็นไอเท็มที่ฝืนกฎสวรรค์จริงๆ!

จางเย่รีบหยิบเอาลูกเต๋าออกมาจากกล่องสมบัติ แล้วกล่องสมบัติก็กลายเป็นแสงหายไปอย่างอัตโนมัติ จางเย่มองไปทั่วๆ ตัวลูกเต๋า มีข้อความเขียนไว้ทั้งหกด้านของมันได้แก่ ลดความยากสิบเท่า ลดความยากห้าเท่า ลดความยากเท่าตัว เพิ่มความยากเท่าตัว เพิ่มความยากห้าเท่า เพิ่มความยากสิบเท่า ข้อความอันแรกต้องเป็น ‘ระดับง่ายมาก’ อย่างแน่นอน ประมาณว่าแค่หลับตาเงินก็ลอยมาแล้ว ส่วนความยากระดับสูงสุดนั่นคงประมาณ ‘โรคจิต’ ในตำนานที่ความฉิบห*ยทั้งหลายแหล่รออยู่

เสี่ยงเถอะ!

For Demacia![1]

โอกาสลดความยากก็พอๆ กับโอกาสเพิ่มความยากนั่นแหละ ต่างฝ่ายต่างมีอย่างละครึ่ง จางเย่ไม่คิดว่าโชคของเขาจะแย่สักเท่าไร ด้วยเหตุนี้ชายหนุ่มจึงทอยลูกเต๋าอย่างไม่คิดมาก โยนลูกเต๋าขึ้นไปบนอากาศอย่างสวยงาม มันหมุนลอยในอากาศจนสุดท้ายค่อยๆ ร่วงลงช้าๆ!

แทมแท๊ม!

ลูกเต๋าแตะพื้นแล้ว!

มันหมุนอยู่สักพักก่อนจะหยุดแน่นิ่ง จางเย่ลุ้นอย่างตื่นเต้น บนลูกเต๋าปรับระดับความยากมีข้อความหนึ่งปรากฏขึ้นมา

‘เพิ่มความยากสิบเท่า!’

จางเย่แทบกระอักเลือด!

เชี่*อะไรกันฟะเนี่ย! อย่าล้อเล่นได้ไหม! เลิกเล่นตลกได้แล้วโว้ย!

หน้าต่างเกมพลันปรากฏขึ้น!

【ระดับความยากได้ถูกปรับแล้ว เพิ่มความยากสิบเท่าเป็นเวลา 52 นาที!】

เวลาที่สุ่มได้ดันมากกว่า 50 นาทีด้วยงั้นเหรอ!? จางเย่รู้สึกกลัวจนหัวหด เขารู้สึกว่านี่มันไม่ใช่แค่โชคร้ายธรรมดาแล้ว นี่แม่*เหมือนโชคร้ายจากแปดชาติที่แล้วหล่นมาทับใส่เขาอย่างไรอย่างนั้น!

ไอ้มืออยู่ไม่สุข!

มืออยู่ไม่สุขฉิบหา*เลย!

ทำไมฉันถึงได้ไปเล่นสุ่มลอตเตอรี่เพราะแค่รู้สึกว่างกันนะ!? แล้วจะทำยังไงดีล่ะทีนี้? นี่พี่ชายคนนี้จู่ๆ จะหัวใจวายรึเปล่า? หรือว่าสัมภาระที่เก็บบนที่เก็บของข้างบนจะหล่นโครมลงมาทำเขาตายกัน?

【เริ่มนับถอยหลัง】

【00:51:59...】

【00:51:58...】

จางเย่เข้าสู่สภาวะเตรียมตัวถึงขีดสุด ตั้งห้าสิบกว่านาทีแน่ะ! อันตรายอาจมาได้ทุกเมื่อ ไม่ได้ แม้แต่น้ำเขาก็ดื่มไม่ได้ ใครจะไปรู้ล่ะว่าอยู่ๆ เขาจะสำลักน้ำตายรึเปล่า!

แต่กลับไม่มีอะไรเกิดขึ้นหลังจากผ่านไปแล้วกว่า 10 วินาที

เครื่องบินยังคงบินอยู่ ผู้โดยสารคนอื่นๆ ก็ทำเรื่องของตนไปอย่างปกติ ต่งซานซานยังหลับอยู่เหมือนเดิม ทุกอย่างปกติดี

จางเย่กระพริบตาสงสัย นี่ไม่ถูกต้องแล้ว ทำไมฉันถึงไม่รู้สึกว่ามันยากขึ้นเลยล่ะ สิบเท่าเนี่ยนะ? แม้แต่สองเท่าฉันยังไม่เห็นรู้สึกเลยสักนิด!

อุ๊บ!

แย่แล้วดื่มน้ำมากไป!

เหล้าด้วยเหมือนกัน!

จางเย่พลันรู้สึกต้องการใช้ห้องน้ำอย่างรุนแรง อีกแค่นิดเดียวเขื่อนของเขาจะแตกแล้ว ชายหนุ่มรีบปลดเข็มขัดพร้อมลุกจากที่นั่งไปเข้าห้องน้ำทันที!

“อ๊ะ?” ต่งซานซานรู้สึกตัวตื่นขึ้นมาเพราะจางเย่ เธอมองชายหนุ่มตาปรือ “จะลุกออกไปเหรอ?”

จางเย่พยักหน้าเล็กน้อยบิดขาหนีบเข้าหากัน “ไปห้องน้ำหน่อยน่ะ”

ต่งซานซานหาววอดแล้วขยับขาหลบให้จางเย่ผ่านไป

ตรงทางเดินระหว่างที่นั่งมีหญิงชราคนหนึ่งค่อยๆ หลบทางให้จางเย่เดินผ่าน

“ขอบคุณครับ” จางเย่ตอบรับด้วยความสุภาพแล้วปรี่ไปเข้าห้องน้ำอย่างไว มีห้องน้ำไม่กี่ห้องเท่านั้นบนเครื่องบินลำนี้

จางเย่เดินไปด้านหลังและพบว่าห้องน้ำบริเวณนั้นมีคนใช้อยู่ทั้งหมด! เขายืนรอสักพักก็ยังไม่มีใครออกมาจึงตัดสินใจเดินไปยังด้านหน้าของแถวชั้นประหยัด แต่ห้องน้ำบริเวณนั้นก็มีคนใช้อยู่ไม่ต่างกัน ขายหนุ่มหนีบขาตัวเองพลางสูดหายใจลึก หลังจากรอมากกว่าสิบวินาทีโดยที่ไม่มีคนยอมออกมา เขาตัดจึงสินใจเคาะประตู

“มีคนอยู่” เสียงคนหนุ่มดังออกมาจากข้างใน

แม่*เอ้ย! นี่เองเหรอ ‘ระดับความยากโรคจิตในตำนาน’?

หลังจากความยากเพิ่มขึ้นสิบเท่าแล้วมันจะทำให้เขาเข้าห้องน้ำไม่ได้จนต้องอั้นปัสสาวะตายใช่ไหม? ทำไมไอ้ลูกเต๋าปรับความยากมันถึงได้ไร้คุณธรรมขนาดนี้กัน!?

จางเย่ไม่มีทางเลือกอีกต่อไป เขาตัดสินใจเดินไปทางชั้นธุรกิจแทน

ระหว่างชั้นธุรกิจและชั้นประหยัดเป็นเก้าอี้ที่นั่งสำหรับเหล่าลูกเรือ แอร์โฮสเตสท้วมคนหนึ่งที่นั่งอยู่ตรงนั้นมองเห็นจางเย่ เธอลุกขึ้นมาถามว่า “มีอะไรให้ช่วยรึเปล่าคะคุณ?”

จางเย่รีบบอก “ผมขอเข้าไปสักครู่ครับ”

แอร์โฮสเตสร่างท้วมกล่าว “ตรงนั้นเป็นที่นั่งชั้นธุรกิจนะคะ”

“ผมรู้ แต่ว่าห้องน้ำตรงชั้นประหยัดมันเต็มหมดเลยตอนนี้” จางเย่กล่าว

แอร์โฮสเตสร่างท้วมหันหน้ามอง “เข้าห้องน้ำงั้นเหรอ? รอแป๊บหนึ่งก็ได้ค่ะเดี๋ยวคนก็ใช้เสร็จแล้ว”

จางเย่ของขึ้น “มันก็เครื่องบินลำเดียวกันไม่ใช่เหรอ ทำไมผมถึงเข้าไปไม่ได้ล่ะ?” ชายหนุ่มไม่สามารถทนต่อไปได้อีกแล้ว!

แอร์โฮสเตสสาวยิ้ม “ดิฉันไม่ได้หมายความว่าอย่างนั้นค่ะ เชิญเลยค่ะ เดินตรงไปตรงนั้นได้เลย” กล่าวจบแล้วเธอก็ดึงม่านที่กั้นทั้งสองฝั่งไว้ออกเพื่อเปิดทางให้จางเย่

จางเย่คิดในใจ มันต้องแบบนี้สิ

แต่หลังจากม่านถูกเปิดออก ทั้งจางเย่และแอร์โฮสเตสร่างท้วมต่างตกตะลึง!

เครื่องบินลำนี้เป็นลำขนาดเล็กที่ไม่มีชั้นเฟิร์สคลาส เมื่อเดินผ่านชั้นธุรกิจไปก็จะถึงห้องนักบินทันที และแน่นอนว่ามีผ้าม่านที่กั้นบังไว้เพื่อไม่ให้เห็นประตูเข้าห้องคนขับ แต่ตอนนี้เขากลับได้ยินเสียงประตูเปิดออก จางเย่ไม่รู้ว่าเป็นกับตันหรือโคไพลอทที่เดินออกมา และไม่รู้ด้วยว่าคนๆ นั้นเดินออกมาเพื่อจะเข้าห้องน้ำหรือหาใครสักคน แต่จางเย่และแอร์โฮสเตสร่างท้วมเห็นเพียงชายวัยกลางคนหนวดเฟิ้มพุ่งเข้าใส่จากที่นั่งบริเวณทางเดิน! เขานั่งตรงแถวแรกที่สามารถพุ่งเข้าหาประตูได้ในไม่กี่ก้าวเดิน ชายหนวดเฟิ้มตบผ้าม่านเปิดออกพร้อมเผชิญหน้าพนักงานรักษาความปลอดภัยที่ยืนอยู่ตรงนั้น! จางเย่เคยพบคนๆ นี้มาก่อน เขาเป็นคนที่จางเย่เดินชนที่สนามบินแล้วมีปากเสียงกัน หลังจากนั้นชายวัยกลางคนคนนี้ก็ได้รีบจากไปอย่างตื่นตระหนกหลังจากมีสายโทรศัพท์เข้ามา! ในมือเขากุมมีดไว้เล่มหนึ่ง ไม่ใช่มีดเหล็ก แต่เป็นมีดที่เคยออกโทรทัศน์อยู่ครั้งหนึ่งว่าเป็นมีดพับธรรมดาๆ กางออกตามปกติจะเป็นเหมือนกับนามบัตร พับในเวลาสั้นๆ ก็กลายเป็นมีดคมอย่างมีดเหล็กเลยทีเดียว ไม่ทนทานนักแต่ก็คมมากทีเดียว!

“คุณจะทำอะไรน่ะ?” เจ้าหน้าที่รักษาความปลอดภัยไม่ทันได้ตั้งตัว

“หลีกไป!” ชายหนวดเฟิ้มมีทักษะการจู่โจมที่คล่องแคล่วราวกับถูกฝึกปรือมาก่อน

เจ้าหน้าที่รักษาความปลอดภัยตะโกน “แย่แล้ว! รีบปิดประตูห้องนักบินเร็วเข้า! อย่าให้มัน...”

หลังจากปะทะกันสองกระบวนท่า เจ้าหน้าที่รักษาความปลอดภัยก็ถูกมีดจวกเข้าไปที่ช่องท้อง!

นักบินที่เพิ่งเดินออกมาพลันตื่นตัว เขารีบหันหลังกลับไปเพื่อจะปิดประตูห้องนักบิน แต่ชายหนวดเฟิ้มกลับเร็วกว่า เขาใช้มีดแทงเข้าไปที่นักบินคนนั้นแล้วพุ่งเข้าไปในห้องคนขับก่อนจะกระแทกประตูปิดลง การกระทำทุกอย่างที่เกิดขึ้นช่างดูไหลรื่นราวกับว่าถูกซักซ้อมไว้ล่วงหน้าแต่แรกแล้ว!

แอร์โฮสเตสท้วมตกตะลึงแล้วหันกลับไปมองจางเย่!

จางเย่สูดลมหายใจลึกผ่านลำคอที่แห้งผากของตนเอง กระพริบตาปริบๆ แล้วหันกลับไปมองแอร์โฮสเตสร่างท้วม “คือว่านะ ผมคิดว่าผมอั้นไม่ไหวแล้วล่ะ”

แอร์โฮสเตสร่างท้วม “...”

=========================

[1] For Demacia! เป็นคำพูดติดปากระหว่างออกท่าของตัวละครตัวหนึ่งใน LoL


*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./7.md)