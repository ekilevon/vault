##บทที่ 202 : โจรจอมหื่นเหิมเกริม!
ข้างนอก เสียงหรีดเรไรร้องระงม

ในห้อง มีเสียงกรีดร้องโอดโอย

เป็นคืนเดือนมืดที่มีลมพัดแรง

“โอ๊ย! ปล่อยมือๆ! เจ็บๆ!”

“ไอ้หนูยิ่งโตยิ่งผยองใช่ไหม?”

“ไม่ใช่ครับ ไม่ใช่ ผมจะต้องไปแล้วจริงๆ นี่คืนสุดท้ายที่จะได้อยู่ที่นี่ด้วย แน่นอนว่าตัดใจไปจากที่นี่ไม่ได้จริงๆ! คุณเป็นคนที่ให้ผมเช่าห้องตอนที่ผมเพิ่งเรียนจบ แถมยังหาข้าวให้ผม ใส่ใจดูแลผมดีขนาดนั้น ผมซาบซึ้งและขอบคุณมากๆ จนไม่รู้จะตอบแทนยังไงดี คืนนี้กะมาคุยเรื่องที่จะไปนี่แหละ เพราะไม่รู้ว่าจะได้กลับมาอีกทีเมื่อไร แค่จะคุยกันแค่นี้ต้องลงไม้ลงมือบิดแขนผมเลยเหรอ!”

“แค่จะคุยแน่นะ?”

“แน่สิ คุยกันเฉยๆ!”

“งั้นก็พูดสิ พี่เหราของนายฟังอยู่”

“ปล่อยผมก่อนสิ ให้คุยท่านี้ผมจะคุยได้ไงล่ะ!”

เหราอ้ายหมิ่นขยับเข่าออกจากบนตัวเขา พร้อมปล่อยมือจากข้อศอกของเขา

ความจริงจางเย่คิดจะลองประมือกับเธอดู เพียงแต่ตอนนี้ยังโชว์ฝีมือรำมวยไทเก๊กไม่ได้ ทักษะฝีมือเทควันโดยังไม่ดีพอด้วย ผลที่ออกมาถึงได้ถูกคุณน้าเจ้าของห้องจับกดลงโซฟาแทน ทำเอาแขนของเขาแทบหัก คุณน้าเหราใช้กำลังได้โหดร้ายทารุณเกินไปแล้ว!

“ว่ามาสิ” เหราอ้ายหมิ่นมองเขา

จางเย่ส่งเสียงอึกอักในลำคอ ไม่รู้ว่าควรจะพูดอะไรดี

สุดท้ายเหราอ้ายหมิ่นก็ไม่สนใจเขาอีก ปลีกตัวขึ้นไปยังชั้นสอง ดูเหมือนว่าจะไปอาบน้ำ

จางเย่มองเหราอ้ายหมิ่นขึ้นบันไดไป พูดตาปริบๆ “งั้นคืนนี้ผมค้างที่นี่นะ”

เสียงก้าวเท้าของเหราอ้ายหมิ่นเงียบหายไปจากบันได ตามด้วยเสียงกระทบดังมาจากชั้นบนที่เหมือนจะเป็นเสียงประตูห้องน้ำ

จางเย่ทั้งรู้สึกตื่นเต้นและหวาดๆ อยู่บ้าง ครั้งที่แล้วกับครั้งก่อนที่เขาเคยนอนค้างบ้านคุณน้าเจ้าของห้องล้วนเป็นตอนที่น้าสาวหลับไปแล้ว สองครั้งที่ผ่านมาคุณน้าเจ้าของห้องก็ไม่เคยพูดถึง เหมือนกับว่าเรื่องนี้ไม่ได้เกิดขึ้น ทำให้จางเย่ยิ่งได้ใจจนเหิมเกริมมากขึ้นอีก ดังนั้นวันนี้ชายหนุ่มถึงกล้าอยู่ต่ออย่างหน้าไม่อาย! อีกทั้งเขาเองก็พอจะรู้นิสัยของเหราอ้ายหมิ่นอยู่บ้าง เธอปากร้ายมือหนักแต่ใจดี แถมเหมือนจะไม่ได้มีเจตนาร้ายอะไรด้วย

คืนสุดท้ายแล้วต้องคว้าโอกาสไว้ แม้ว่าจะแย่แค่ไหนก็ต้องเอาให้คุ้ม ไม่อย่างนั้นหลังจากที่ไปเซี่ยงไฮ้แล้ว คงจะฉกฉวยอะไรไม่ได้ไปสักพัก

จางเย่ที่เหงื่อไหลไคลย้อยจากการจัดกระเป๋าอยู่แล้ว เดินไปใช้ห้องน้ำในชั้นหนึ่ง ขณะที่ถอดเสื้อผ้าออกเตรียมจะอาบน้ำสายตาเหลือบเห็นเสื้อผ้ากองหนึ่งบนเครื่องซักผ้า เป็นของเหราอ้ายหมิ่นนี่เอง มีถุงน่องวางกองอยู่บนสุด ตรงกลางถุงน่องมีรอยขาดนิดหน่อย

จางเย่มองสักพัก ก็ไปอาบน้ำ

ซ่าๆๆ สระผม ถูตัว อาบแป๊บเดียวก็สะอาดหมดจด

ปกติผู้ชายก็อาบน้ำไวมาก อาบเสร็จแล้วจางเย่เช็ดตัวให้แห้งแต่ยังไม่สวมเสื้อตัวนอกใส่แค่ชุดลองจอห์น ชายหนุ่มเปิดประตูแง้มดูนอกห้องน้ำ ย่องขึ้นบันไดไปชั้นบน ไฟบนห้องดับอยู่ แต่ไฟในห้องน้ำยังสว่าง แว่วเสียงน้ำและกลิ่นสบู่หอมโชยออกมา ชัดเจนว่าเหราอ้ายหมิ่นยังอาบน้ำไม่เสร็จ แต่น่าจะใกล้เสร็จแล้วล่ะ

จางเย่ทำเหมือนเป็นบ้านของตัวเอง ดึงผ้าห่มขึ้นแล้วมุดตัวเข้าไปนอนบนเตียงนุ่มอย่างหน้าหนาหน้าทน ก็เขาเคยค้างที่นี่หลายครั้งแล้วนี่นา

หนึ่งนาที……

ห้านาที……

สุดท้าย เสียงน้ำก็หยุดลง

ความระทึกขวัญมาเยือน เหราอ้ายหมิ่นเปิดประตูก้าวออกมาจากห้องน้ำแล้ว!

จางเย่รีบปิดตา เขาไม่รู้ว่าจะพูดอะไรดี ดังนั้นจึงแกล้งหลับ

เสียงก้าวเท้าตรงนั้นหายไปแล้ว เหมือนจะเดินไปอีกมุมหนึ่งของเตียง เอี๊ยด.. เสียงเปิดตู้ดังขึ้น จากนั้น เป็นเสียงคุ้ยเสื้อผ้า เป็นไปได้ว่าคุณน้าเจ้าของห้องกำลังหาเสื้อเปลี่ยนอยู่ สุดท้ายปิดประตูตู้ ผ่านไปไม่กี่วินาทีแว่วเสียงของหล่นบนที่นอนเบาๆ เหมือนถอดชุดอะไรออกสักอย่าง ฟังจากน้ำหนักและความรู้สึกแล้วน่าจะเป็นเสียงโยนชุดชั้นในลงบนเตียง

สักพักเตียงยวบลง ชัดเจนว่ามีคนนั่งอยู่

ผ้าห่มข้างหลังจางเย่ถูกดึงขึ้น ตามด้วยกลิ่นหอมละมุนขยับเข้ามาในผ้าห่ม

เขานอนนิ่งรอฟังคุณน้าเจ้าของห้องว่าจะพูดอะไรไหม “ไม่ใช่ว่าจะพูดอะไรก่อนไปเหรอ? พูดสิ ว่าไง?”

“อืม” จางเย่เลิกแกล้งหลับ พลิกตัวเผชิญหน้ากับเหราอ้ายหมิ่น เริ่มจากมองบนตัวของเธอ ที่สวมอยู่คือชุดเสื้อคลุมอาบน้ำสีขาวตัวหนึ่ง แม้จะไม่มีแสงไฟแต่มีแสงจันทร์ ทำให้มองเห็นเป็นล่องลึกลงไป ต้องเข้าใจก่อนว่า เหราอ้ายหมิ่นกำลังนอนราบอยู่ ปกติผู้หญิงที่หน้าอกใหญ่ ขณะนอนแนวราบจะ ‘หย่อนคล้อย’ หน้าอกไม่กระชับและ ‘แฟบ’ ลงได้ นอกเสียจากสวมชุดชั้นใน แต่ชัดเจนว่าคุณน้าเจ้าของห้องไม่ได้ใส่ชุดชั้นในภายใต้เสื้อคลุมอาบน้ำ ขนาดนอนราบร่องยังลึกได้ขนาดนั้น คงบอกไม่ได้ว่าหน้าอกของเหราอ้ายหมิ่นใหญ่กว่าคนอื่น แต่พูดได้ว่าหน้าอกของเธอเต่งตึง กระชับ และอวบอิ่มกว่าคนอื่น ใช้ภาษาทางเหนือพูดก็คือ ‘อวบอัดเป็นพิเศษ’

“พูดสิ” เหราอ้ายหมิ่นนอนหาวหวอด “ไม่มีอะไรพูดก็ออกไปซะ ฉันเหนื่อยมาทั้งวันแล้ว พรุ่งนี้ยังต้องไปรับเฉินเฉินอีก”

จางเย่เปิดปากพูด “คุณยังไม่แต่งงานเหรอ?”

“นายอยู่ที่นี่มากี่เดือนแล้ว ฉันแต่งหรือไม่แต่ง นายยังไม่รู้เหรอ?” เหราอ้ายหมิ่นพูด

“ก่อนหน้านี้ก็ไม่เคยแต่ง?”

“ยังไม่เคยแต่ง และยังไม่เคยหย่ามาก่อน”

“ทำไมไม่หาใครสักคนคบล่ะ?”

“ฉันเคยบอกแล้วไง เรื่องของฉัน นายไม่ต้องถาม ไอ้หนูนายห่วงแต่เรื่องของตัวเองก็พอแล้ว ถามนู่นนี่ซอกแซกมากความทำไม?”

“เฮ้อ นี่ไม่ใช่คุยเล่นกันเหรอไง”

จางเย่บ่นอุบอิบหันหลังใส่ คุยกับเหราอ้ายหมิ่นมีน้อยมากที่จะคุยเรื่องหนึ่งได้เกินสามคำ ไม่ใช่เพราะว่าเขาถูกขัดแล้วก็จะยอมถูกขัดอยู่อย่างนั้น แต่เพราะพูดอะไรต่อไม่ได้ต่างหาก! ดูเหมือนว่าปากของคุณน้าเจ้าของห้องเช่าจะมีไว้เพื่อถากถางคนอื่นจริงๆ ไม่รอให้ใครทันพูดอะไรก็จิกกัดไปหมด

แม้จะพูดต่ออีกกี่คำก็ไม่มีประโยชน์

“ที่ผมจะไปเซี่ยงไฮ้นี่ก็ยังลังเลอยู่แต่จะไม่ไปก็ไม่ได้ สรุปคือไปที่ไหนสักที่ก่อน ให้ผมได้ขยับขยายหนทางบ้างก็ยังดี” ไม่มีเสียงคนคุยตอบจางเย่จึงพลิกตัวกลับไปเรียก “คุณน้าเจ้าของห้อง? คุณน้าเจ้าของห้อง?”

เหราอ้ายหมิ่นหลับไปแล้ว

จางเย่กระพริบตามอง ไม่ขยับเขยื้อนทำอะไรผลีผลาม

ผ่านไปราวสิบนาที หลังจากเขาแน่ใจแล้วว่าเหราอ้ายหมิ่นหลับจริงๆ จางเย่จึงค่อยๆ รุกคืบเข้าไป

……

……

คุณน้าเจ้าของห้องลืมตาพรึบ “จะให้ฉันนอนไม่ได้เลยเหรอ?”

จางเย่ละอายใจขึ้่นมาบ้าง “อ่ะแฮ่ม ได้”

“นอนล่ะ นายไม่ง่วงแต่ฉันง่วง!” เหราอ้ายหมิ่นม้วนขยุกผ้าห่ม ปิดตานอนอีกครั้ง

……

……

แต่ตอนนั้นเอง เหราอ้ายหมิ่นก็ขยับอีกครั้ง!

จางเย่รู้สึกเจ็บแปลบตรงแขนที่ถูกเหราอ้ายหมิ่นจับบิดข้อมือ เขาถึงกับตัวงอ ศีรษะพาดห้อยอยู่บนเตียง “โอ๊ย!”

“ไม่สนใจนายแล้ว นายยังจะกล้าแหยมอีกใช่ไหม!” เหราอ้ายหมิ่นมองเขม่นเขา

จางเย่เจ็บจนเหงื่อแตกพลั่ก เจ็บปวดรวดร้าวสุดๆ!

เหราอ้ายหมิ่นเห็นอย่างนั้นจึงปล่อยมือ “คราวนี้รู้จักเจ็บแล้ว?” มองจางเย่ปาดเหงื่อหอบแฮ่กๆ อดไม่ได้ที่จะชักสีหน้า หรือว่าเธอจะพลาดไปบิดตรงกล้ามเนื้อกระดูกแบบคราวที่แล้วเข้า? “เคล็ดแล้วเหรอ?”

“ไม่รู้ เจ็บ!” จางเย่โอดครวญ

เหราอ้ายหมิ่นลองลูบๆ ดูจนเจอต้นตอ “ไอ้หนูอย่าขยับ!” บอกเสร็จก็ออกแรงบิดทันที ได้ยินเสียงแขนของจางเย่ดังกร๊อบหนึ่งที!

“อ๊า!” จางเย่ร้องลั่น

……

……

“หายแล้ว แค่บิดอีกนิดหน่อยเท่านั้นเอง” เหราอ้ายหมิ่นกล่าวน้ำเสียงอ่อนลง “นอนล่ะ”

จางเย่ลองขยับแขนอีกครั้ง ดีขึ้นมากแล้วจริงๆ มองไปยังเหราอ้ายหมิ่นก็เห็นว่าเธอหลับไปแล้ว

จางเย่ฮึดฮัด คุณน้าสาวเจ้าของห้องลงมือเหี้ยมโหดเกินไปแล้ว! นี่ไม่ได้ตั้งใจบิดจริงๆ? เฮ้อ เขาได้แต่ปล่อยเลยตามเลย ยังไม่วายฉวยโอกาสแตะๆ ลูบๆ ดูอีกครั้งอย่างไม่กลัวตาย

ทว่ามือของเหราอ้ายหมิ่นป้องมือเขาได้ทัน แค่กันไว้นิ่งๆ ยังไม่รีบจัดการ เพียงเค้นเสียงเย็นออกมา “…… คราวนี้ล่ะ?”

“อ๊ากกกกก!” จางเย่ไม่รอดแล้ว

“นอน!” เหราอ้ายหมิ่นเคลื่อนมือลงอย่างนิ่มนวล

จางเย่รับพระบัญชา ครั้งนี้แม้แต่ความสงสัยใคร่รู้ก็ไม่หลงเหลือแล้วจริงๆ!




*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./3.md)