##บทที่ 249 สงครามน้ำลายเริ่มอีกแล้ว!
*** เนื้อหาในตอนนี้อาจกระทบถึงความสัมพันธ์ระหว่างประเทศ ผู้แปลทำการแปลตามต้นฉบับโดยมิได้ตัดทอนอะไรออกทั้งสิ้น ***


วันเสาร์

เช้าตรู่

ประตูห้องนอนถูกเปิดออก

"จางเย่ ตื่นได้แล้ว" ต่งซานซานในชุดทำงานนั่นเอง

จางเย่ยันตัวจากเตียงผงกหัวขึ้นมาอย่างสะลึมสะลือ "ซานซาน มีอะไรเหรอ?"

ต่งซานซานส่งยิ้มสดใสกล่าวว่า "นายยังบอกว่าอะไรอีกเนี่ยนะ จะแปดโมงแล้ว รีบลุกขึ้นเร็ว ฉันไปทำงานก่อนล่ะ ข้าวเช้าตั้งไว้ให้นายแล้วนะ"

จางเย่หลับตาอีกครั้ง "อือ"

ต่งซานซานตีต้นขาของเขา "รีบลุกเลย"

"วันนี้ฉันไม่ไปทำงานตอนเช้า รู้แล้วน่า เดี๋ยวตื่นเอง" จางเย่พูดแบบไม่สนใจ

ต่งซานซานจ้องเขา "เมื่อคืนเอาแต่ดูข่าวหาข้อมูลล่ะสิ? ใครใช้ให้นายทำรายการไลฟ์สตรีมมิ่งกันล่ะ นายนี่นะ ก็แค่ทำไปเรื่อยๆ ทำรายการออกมาให้ดีสม่ำเสมอก็ถือว่าประสบความสำเร็จแล้ว ยิ่งทำยังไงก็ต้องดีขึ้นแน่นอน นายยังจะไปบ้าตามหัวหน้าอีก! ถ่ายทอดสดอะไรนั่นน่ะ ถ้าไลฟ์สตรีมมิ่งมันดีจริงๆ สถานีโทรทัศน์ออนไลน์อื่นๆ ทำไมไม่ทำก่อนล่ะ? ไม่สนใจนายแล้ว ฉันไปก่อนนะ"

"บ๊ายบาย" จางเย่หลับตาเอนหลังโบกมือให้

หลังดาวมหา'ลัยจากไปได้ห้านาที จางเย่งัวเงียลุกขึ้นจากที่นอนมาล้างหน้า เพราะว่าคืนนี้ต้องทำไลฟ์สตรีมมิ่ง กลางวันนี้หัวหน้าจึงให้เขาหยุดพัก เพื่อให้เขาทำรายการออกมาดีๆ ดังนั้นหลังทานข้าวเช้า จางเย่เลยดูข่าวต่อ สมองขบคิดเรียบเรียงเรื่องข่าวเมื่อคืนไม่หยุดพัก สิ่งที่ทำให้จางเย่ปวดหัวที่สุดคือช่วงนี้ไม่มีข่าวอะไรให้จางเย่ยกมากระเซ้าเย้าแหย่ได้ หลายเรื่องก็เป็นเรื่องที่เขาเล่นไปในตอนที่แล้วด้วย ไม่สามารถใช้ซ้ำได้ นี่คือเหตุผลที่ทำให้เมื่อคืนเขานอนเสียดึกดื่น เพราะหาหัวข้อและจุดเชื่อมโยงให้เหมาะสมกันไม่เจอ!

ขอหัวข้อหน่อยเซ่!

พวกนายมีเรื่องกันสักหน่อยได้ไหม?

ไม่งั้นลูกพี่จะเอาอะไรไปเล่นทอล์คโชว์ล่ะ!


……


บริษัทเหวยหว่อปล่อยข่าวออกไปเรียบร้อยแล้ว ข่าวนี้กำลังกระจายไปทั่วบนอินเทอร์เน็ต

"อะไรนะ?"

"จางเย่จะทำไลฟ์สตรีมมิ่ง?"

"ข่าวปลอมรึเปล่า? อาจารย์จางบ้าไปแล้ว?"

"ไอ้รายการบันเทิงที่ให้พิธีกรพูดอยู่คนเดียวตลอดสามสิบนาทียังเอามาทำรายการสดได้ด้วย? แถมยังเป็นไลฟ์สตรีมมิ่งอีก? แม่*มั่นฉิบหา*!"

"ฮ่าๆ คืนนี้ต้องดูเว้ย!"

"รอดูเลยล่ะ จางเย่กล้ามากจริงๆ! กล้าทำรายการสดด้วย!"

"ฉันเองก็สนใจนะ รอดูใจจดใจจ่อเลยล่ะ พวกนายแน่ใจใช่ไหมว่าเรื่องถ่ายทอดสดไม่มีปัญหา? ไม่ใช่ถ่ายทอดสดรายการข่าวกับการแข่งกีฬานะ ยากเลยนะนั่น?"

"นั่นสิ เห็นว่าจางเย่ไม่ใช้สคริปต์ด้วย?"

"ใช่ อาจารย์จางดูเหมือนจะทำรายการแบบไม่ใช้สคริปต์หมดเลย!"

"มืออาชีพมาก กล้าพูดแบบไม่ใช้สคริปต์ กล้าทำรายการสด นี่คือพิธีกรตัวจริงเสียงจริง!"

"สถานีฯ เหวยหว่อเองก็กล้าพอตัวจริงๆ ไม่เคยได้ยินว่ามีสถานีไหนกล้าทำไลฟ์สตรีมมิ่งเลย ไม่ได้ละ คืนนี้ยังไงก็ต้องดู!"

เป็นไปตามที่เฝิงกุ้ยฉินคิด เรื่องที่สถานีโทรทัศน์ออนไลน์จะทำไลฟ์สตรีมมิ่งออนไลน์เป็นที่แรกดึงดูดสายตาผู้คนได้ไม่น้อย ทำให้ ‘จางเย่ทอล์คโชว์’ เป็นกระแสอีกครั้ง ถึงแม้จะไม่เท่ากับผลลัพธ์ของตอนแรก แต่ก็ยังสร้างประเด็นสนทนาต่อฝูงชนได้ไม่เบา

มืออาชีพในวงการร่วมวิพากษ์วิจารณ์ไว้ว่า "คราวนี้จางเย่กำลังเล่นกับไฟ ถ้าเกิดเหตุผิดพลาดระหว่างการถ่ายทอดสดจะกลายเป็นเรื่องใหญ่ทันที ต้องกระทบกับชื่อเสียงของเขาแน่นอน คนที่ด่าเขาในเน็ตมีไม่น้อยอยู่แล้ว คราวนี้จะยิ่งมากขึ้นไปอีก หมอนั่นทำแบบชัวร์ๆ ไม่ทำ ดันจะมาเสี่ยงทำไม?"

ผู้บริหารของบริษัทดูแลสถานีโทรทัศน์ออนไลน์อีกแห่งออกมาโพสต์ติเตียนในเวยป๋อ "ทั้งบริษัทเหวยหว่อกับจางเย่ล้วนบ้าบิ่นกันไปหมด!"

ต่อจากนั้น พิธีกรรายการออนไลน์ที่มีชื่อเสียงมายาวนานจากอีกบริษัทหนึ่งวิเคราะห์ว่า "รอบนี้ถ้าไม่ใช่จางเย่เอาสคริปต์ติดขึ้นไปด้วย หรือใช้เครื่องฉายสคริปต์ช่วยคงยากที่จะรอด ไม่งั้นผมไม่เห็นด้วยกับการถ่ายทอดสดครั้งนี้จริงๆ รายการแบบนี้ของเขาต้องใช้เวลาพูดเยอะเสียด้วย ไม่มีบท? ไม่ใช้สคริปต์? เพ้อเจ้อน่ะสิ! พิธีกรทั่วไปขนาดให้ดูสคริปต์ยังรับประกันไม่ได้เลยว่าจะพูดรายการทอล์คโชว์แบบนี้บนเวทีได้ดีไหม เพราะว่าคำพูดจำนวนมากข้อมูลก็เยอะแยะ อย่าว่าแต่ไม่มีสคริปต์เลย! ตอนอัดรายการถ้าพูดผิดยังแก้ได้ ยังถ่ายซ้ำและตัดต่อได้อยู่ แต่ถ้าถ่ายทอดสดไม่มีทางจริงๆ!”

ทุกคนถกเถียงกันอย่างออกรสว่าคราวนี้จางเย่จะใช้สคริปต์หรือไม่ เพราะว่าตอนแรกของ ‘จางเย่ทอล์คโชว์’ นั้นดูไม่ออกเลยว่าจางเย่เหลือบมองสคริปต์ ซึ่งจุดนี้สร้างความประทับใจไว้อย่างลึกล้ำ ผู้ชมอาจไม่ได้สนใจหรือสังเกตเรื่องนี้สักเท่าไร แต่คนในวงการและเพื่อนร่วมวิชาชีพจะมองข้ามได้อย่างไร? ในสายตาของพวกมืออาชีพ ทักษะที่ร้ายกาจที่สุดของจางเย่ไม่ใช่การเขียนบทเขียนสคริปต์ แต่เป็นการทิ้งสคริปต์ต่างหาก! คนที่เขียนสคริปต์ได้นั้นมีมาก แต่คนที่สามารถพูดออกรายการได้ครึ่งชั่วโมงโดยไม่ต้องพึ่งสคริปต์แล้วไม่มีคำผิดสักตัวเดียว ถือเป็นความสามารถที่ร้ายกาจมาก จนต่อให้นับคนทั่วทั้งแวดวงพิธีกรคงนับได้ไม่เกินหนึ่งฝ่ามือ!

ทั้งถกเถียงและร่วมสนทนา

คนส่วนใหญ่ต่างเข้าร่วม

ขณะนั้นเอง ความเห็นที่ไม่เข้ากับคนอื่นๆ พลันปรากฏ!

คนที่เข้ามาถกเถียงมีรูปดิสเพลย์บนเวยป๋อเป็นหนุ่มหล่อตาเรียวเล็ก หลายคนที่เห็นต่างตื่นเต้นตกใจ ทุกคนล้วนรู้จักเขา ชื่อ ‘อีพัคอู’ มีผู้ติดตามราวๆ สี่ล้านคน เป็นชาวเกาหลี ปีนี้เพิ่งมีผลงานซีรีย์เกาหลีที่เรียกได้ว่าไม่เลว แม้จะเป็นดาราเรตติ้งธรรมดาในเกาหลี ทว่าในประเทศจีนและบนอินเทอร์เน็ตถือว่ามีชื่อเสียงค่อนข้างมาก เนื่องจากก่อนหน้านี้เป็นนักร้องวงบอยแบนด์ที่ประสบความสำเร็จ อีพัคอูในประเทศจีนถือว่ามีชื่อเสียงมาก หญิงสาวไม่น้อยวิ่งไล่คลั่งไคล้ในตัวเขา แม้ว่าที่เกาหลีไม่ค่อยฮอตก็ตาม แต่ในประเทศจีนกลับเรียกได้ว่ามีชื่อเสียงทีเดียว ดังนั้นปีนี้จึงเน้นสร้างผลงานบนแผ่นดินใหญ่ เตรียมวางรากฐานที่นี่ ไม่แน่ใจว่าเขารู้ภาษาจีนหรือมีล่ามประจำตัวเป็นผู้เรียบเรียงให้ เพราะตัวอักษรบนเวยป๋อนั้นเป็นตัวอักษรจีน!

อีพัคอู "ผมถ่ายรายการมาไม่น้อย ยังไม่เคยพบคนที่สามารถพูดสดโดยไม่ใช้สคริปต์ได้เลย พวกเขาบอกว่าไม่ได้ใช้สคริปต์ทุกคนก็เชื่อกันแล้วเหรอครับ? ยังไงก็ต้องใช้เครื่องฉายสคริปต์แน่ๆ ไม่ก็พูดพลางดูสคริปต์พลาง จากนั้นค่อยตัดต่อให้เหมือนกับไม่ได้ใช้สคริปต์ ความจริงก็แค่ตีฝุ่นให้คลุ้งจนดูเก่งกาจลี้ลับ สร้างความประทับใจปลอมๆ เท่านั้นเอง!"

"ว้าว!"

"อีพัคอูล่ะ"

"อีพัคอู ฉันรักคุณ!"

"ที่รัก คุณพูดถึงรายการไหนคะ?"

" ‘จางเย่ทอล์คโชว์’ ? รายการขยะน่ะสิ ไม่เคยดูอ่ะ!"

"สนับสนุนอีพัคอู รายการในประเทศเราส่วนใหญ่ห่วยแตกทั้งนั้นแหละ! ต้องสุดหล่ออีพัคอูของพวกเรานี่แหละที่ไม่เคยพลาดมาก่อน!"

แค่อีพัคอูพูดคนเดียวก็มีคนตอบกลับไม่น้อย!

พวกเพื่อนร่วมวิชาชีพของจางเย่ไม่คิดเช่นนั้น! ไม่ว่าจะเป็นบรรดาเพื่อนร่วมวิชาชีพที่แข่งขันกันมา รวมถึงบางคนที่ไม่ได้ชอบขี้หน้าจางเย่แต่อย่างไรก็เป็นเพื่อนร่วมชาติด้วย ไอ้ห*กนี่! ไอ้พวกแฟนสมองตายนี่! กล้าด่าเพื่อนร่วมวิชาชีพฉันเรอะ?

พิธีกรหญิงรายการออนไลน์คนหนึ่งซึ่งอยู่ในทำเนียบคนดังระดับ C ออกมาตอบกลับอีพัคอูว่า "นายดูรู้เรื่องดีจังนะ ทำรายการมาก็แล้ว เป็นแขกรับเชิญมาก็แล้ว แต่นายเคยเป็นพิธีกรด้วยเรอะ? แม้แต่พื้นฐานการทำรายการนายยังไม่เข้าใจจะมาพล่ามหาอะไร ในวงการเขามีข้อสรุปกันแล้วว่า ‘จางเย่ทอล์คโชว์’ ตอนแรก ไม่ได้ใช้สคริปต์ทั้งหมด! จะบอกว่าดูสคริปต์แล้วตัดต่อทีหลังน่ะเหรอ? คิดได้แค่นี้ก็สมเป็นมือสมัครเล่นจริงๆ นายคิดว่าคนดูในห้องอัดโง่หรือไง หา? ถ้าเกิดมีเรื่องแบบนี้ขึ้นมาจริงๆ มันต้องแดงออกมาแล้วสิ แต่จากที่ดูรายการแล้ว ในภาพไม่มีตัดไปมาเลย!"

มือเก๋าคนอื่นๆ ต่างพากันมาตอกกลับเช่นกัน!

อีพัคอูตอบกลับแค่สองคำ "ด๋อยเอ๊ย"

คนที่มาตอบมีชาวเน็ตในประเทศจำนวนมาก ในบรรดานั้นมีแฟนคลับของจางเย่ ทั้งยังมีฝูงวัยรุ่นคลั่งชาติรวมอยู่ด้วย มีบางคนไม่รู้จักมาก่อนว่าจางเย่คือใคร แต่เมื่อเห็นว่ามีดาราเกาหลีที่ไม่รู้เรื่องรู้ราวอะไรในวงการมาด่ารายการในประเทศ แล้วยังชี้นิ้วสั่งสอนพิธีกรของพวกเขา พวกเขาก็ปรี่เข้าบวกสบถด้วย!

"นายกล้ามาจากไหน!"

"นายแม่*ไม่รู้เรื่อง! สอดพวกเราให้น้อยหน่อย!"

"กลับเกาหลีของนายเลยไป!"

"ยังจะบอกว่าอาจารย์จางเย่ปลอมไม่มีสคริปต์? ฉันว่านายนั่นแหละของปลอม! ปลอมตั้งแต่หัวจรดเท้า!"

"พวกเธอเพิ่งจะด่าอาจารย์จางเย่ไปใช่ไหม? ฉันว่าฉันมีลางสังหรณ์ว่าพวกเธอได้ซวยตายแน่ๆ กร๊าก กรั่กๆ อาจารย์จางไม่ใช่สุภาพบุรุษจากไหนนะเฟ้ย! พวกเธอยั่วใครไม่ยั่ว ดันไปยั่วเขามาทำไม!"

อีกฝ่ายก็ไม่น้อยหน้ารีบสวนกลับ! ไม่ใช่อีพัคที่อูออกหน้า เขาน่ะแม้แต่ขยับยังไม่ต้อง เป็นเหล่าแฟนคลับสมองตายในประเทศนี่แหละที่ออกหน้า!

"พวกนายด่าใคร!"

"เฮ้ย! กล้าด่าอีพัคอูสุดที่รักของเราเหรอ? พวกนายแม่*รนหาที่ตาย!"

"จางเย่บ้าอะไร! ทอล์คโชว์บ้าอะไร! ขยะทั้งนั้น!"

"อีพัคอูบอกว่าจางเย่ปลอมสคริปต์ก็แปลว่าปลอมนั่นแหละ!"

"ไล่ไอ้จางเย่อะไรนั่นออกไป! อย่าให้มาหลอกคนดูนะ!"


………..


ขณะเดียวกัน จางเย่ที่กำลังดูข่าวรับสายจากหัวหน้าที่โทรมาแจ้งเหตุให้ทราบเรียบร้อย หลังจากวางสายไป เขากวาดตามองบนเวยป๋อ เห็นศึกที่กำลังปะทุเดือดทันที!

ฉัน?

หลอกว่าไม่มีสคริปต์?

หลอกลวงผู้ชม?

จางเย่หัวเราะลั่น ไม่ได้โต้ตอบอะไรออกไป เพียงจำชื่อของอีพัคอูคนนี้ไว้ ชายหนุ่มเข้าอินเทอร์เน็ตไปดูข่าวสารที่เกี่ยวกับเกาหลีใต้ทันที

‘มีชาวเกาหลีกล่าวว่า ตัวอักษรจีนและการเขียนอักษรประดิษฐ์ขึ้นโดยพวกเขา!’

‘ผู้ยิ่งใหญ่สายเลือดโสมขาว? เกาหลีใต้ออกมาเพ้อเจ้ออีกแล้ว!’

‘ทางการเกาหลีประกาศข่าวว่า พวกเขาต้องการจดทะเบียนการแพทย์แผนจีนเป็นสมบัติของโลก ขอถามว่า --- การแพทย์แผนจีนเกี่ยวอะไรกับพวกนาย?’

ข่าวแต่ละข่าวล้วนถูกเก็บเอาไว้ บ้างผ่านมานานแล้ว บ้างเพิ่งเกิดขึ้นเร็วๆ นี้เอง

จางเย่พบว่าเกาหลีใต้ที่โลกใบนี้กับโลกของเขายังคงเป็นเหมือนเดิม เอาแต่บอกว่าอะไรๆ ก็เป็นของพวกเขา? ทำตัวเหมือนโลกใบโน้นไม่มีผิด!? แม้แต่ข่าวที่ทำให้จางเย่โกรธจัด ที่โลกนี้เองก็มีเหมือนกัน! เกาหลีใต้และ UNESCO ประกาศว่าเทศกาลแข่งเรือมังกรที่เจียงหลิงเป็นสมบัติของมนุษยชาติที่จับต้องไม่ได้ ซึ่งการแย่งชิงกันนั้นกลับกลายเป็นสมบัติร่วมของจีนและเกาหลี เพราะเกาหลีกลายเป็นฝ่ายชนะ!

เห็นข่าวพวกนี้แล้ว….

เห็นฝูงแฟนคลับสมองตายของอีพัคอูและนักเรียนแลกเปลี่ยนจากเกาหลีที่ @ มาด่าเขาบนเวยป๋อแล้ว....

จางเย่ตัดสินใจแล้ว เขากำลังคิดไม่ออกพอดีว่าจะพูดอะไรในรายการสด หึหึ ตอนนี้หาหัวข้อเจอละ ชายหนุ่มรีบจัดการเรียบเรียงมุกในสมองทันที เรียบเรียงออกมาเสร็จแล้วก็จัดระเบียบความทรงจำอีกครั้ง ทำซ้ำๆ หลายครั้งจนเข้าที่เข้าทาง ไม่มีพลาดแน่นอน!

นั่นคือเกาหลีใต้!

ประเทศที่มหัศจรรย์ขนาดนี้จะไม่ออกมาในรายการทอล์คโชว์ของประเทศได้เยี่ยงไร เป็นไปไม่ได้!


…………….

***
จากใจผู้แปล เชื่อว่าทุกท่านน่าจะเคยผ่านตาเรื่องที่เกาหลีอ้างว่ามวยไทยเป็นของเกาหลีมาบ้าง
ความจริงเรื่องนี้เกิดขึ้นจากข่าวที่เข้าใจผิดกันระหว่างการแปล โดยมีผู้แปลในจีนแปลงานเทศกาล Dano-je ซึ่งจัดในวันเดือนเดียวกับเทศกาลตวนอู่ของประเทศจีน เป็นเทศกาลตวนอู่เอาตรงๆ ซึ่งทำให้เกิดกระแสความไม่พอใจในประเทศจีน และนำไปสู่สงครามทางอินเทอร์เน็ตระหว่างจีนและเกาหลี โดย **เชื่อว่า*** มีชาวญี่ปุ่นคลั่งลัทธิจักรวรรดินิยมเข้ามาร่วมยุแหย่ด้วยการปล่อยข่าวปลอมว่าเกาหลีเคลมมรดกทางวัฒนธรรมของจีนหลายประการไปด้วย ประจวบกับกระแสคลั่งไคล้วัฒนธรรมเกาหลีที่มีหลายคนแสดงพฤติกรรมไม่เหมาะสม ยิ่งทำให้กระแสความขัดแย้งลุกลามหนักขึ้น
เรื่องนี้จึงหยิบเอาเหตุการณ์ในช่วงนั้นมาล้อเลียน ทางผู้แปลทำการแปลตามต้นฉบับ มิได้มีความขัดแย้งกับทั้งสองฝ่ายแต่ประการใด

*-*-*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./50.md)