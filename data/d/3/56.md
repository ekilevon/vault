##บทที่ 256 : เปลี่ยนเวลาออกอากาศทอล์คโชว์ !
วันอาทิตย์

“พวกเรายังมีตั๋วอยู่ใช่ไหม?”

“ตั๋วอะไรเหรอ?”

“ตั๋วทอล์คโชว์ของจางเย่ไง”

“ฮ่าๆ ฉันมีตั๋ววงในอีกหนึ่งใบด้วย”

“โอ้โห ให้ฉันเถอะนะเหล่าสวี ไว้ฉันจะเลี้ยงข้าวนายตอบแทน”

“อันนี้คงให้ไม่ได้หรอก ญาติคนหนึ่งของฉันอยากจะดูรายการของจางเย่ให้ได้ แถมบอกฉันไว้ก่อนแล้วด้วย นี่ฉันเหลือไว้ให้กับญาติของฉันน่ะ นายลองไปถามคนอื่นดูเถอะ”

“ถามหมดแล้ว ไม่มีเหลือเลย”

“ก็ใช่ หาตั๋วของจางเย่ตอนนี้ท่าจะยากด้วย”

“เฮ้อ เอาจริงสินะ วงในของพวกเราก็เหลืออยู่ไม่กี่ใบแล้ว กลับไปฉันจะบอกกับเพื่อนว่ายังไงล่ะเนี่ย ยัยนั่นปลื้มอาจารย์จางเย่ซะขนาดนั้น พอรู้ว่าฉันทำงานอยู่ที่นี่ก็สั่งกำชับเป็นพิเศษ เอาเถอะ ไม่ได้จริงๆ สงสัยคงพาเธอเข้าทางสำหรับเจ้าหน้าที่ ไปยืนฟังอยู่ข้างหลังเวทีเอา”

……

ตอนบ่าย

จางเย่ที่กินมื้อกลางวันเสร็จ เดินออกมาจากโรงอาหาร

ฝ่ายผู้กำกับบทรายการของเขา หาเขาจนเจอ “อาจารย์จาง ข้อมูลตัวเลขใหม่ล่าสุดหมาดๆ ยอดวิวตอนที่สองของรายการทอล์คโชว์พวกเรามีจำนวนกว่าเก้าล้านแล้ว กะประมาณคร่าวๆ ว่าพอคุณอัดรายการช่วงบ่ายเสร็จแล้ว ต้องทะลุถึงสิบล้านแน่นอน”

‘จางเย่ทอล์คโชว์’ ตอนแรกได้ทำลายประวัติการกดคลิกออกอากาศรอบปฐมทัศน์ของโทรทัศน์ออนไลน์แล้ว แม้ว่าตอนเดียวสิบล้าน จะไม่สามารถลบล้างบันทึกประวัติเดิมได้ เพราะว่าช่องสถานีโทรทัศน์ออนไลน์อื่นๆ เอง ก็ยังมีรายการใหญ่อยู่บ้างเหมือนกัน ถึงจะไม่เหมือนรายการของจางเย่ แต่ก็เป็นรายการที่ปริมาณการกดคลิกเข้าชมรายตอนสูงมาก อย่างน้อยที่สุดก็เป็นรายการที่สามารถทำยอดการกดคลิกทะลุสิบล้านได้ จากรายการทั้งหมดที่มีในสถานีโทรทัศน์ออนไลน์ ซึ่งสองมือยังนับได้ก็ไม่มากมายสักเท่าไร เพราะฉะนั้นจึงเป็นผลสำเร็จที่น่าประทับใจอย่างมาก ยิ่งไปกว่านั้น ‘จางเย่ทอล์คโชว์’ ก็เพิ่งจะออกอากาศได้เพียงสองตอน เพิ่งจะเริ่มต้นเท่านั้นเอง ภายหลังอยากจะลบล้างบันทึกประวัติรายตอน เพียงแค่การันตีคุณภาพรายการได้ นั่นยิ่งมีโอกาสสูงมาก บางทีอาจมีเพียงแค่ปัญหาเรื่องของเวลาเท่านั้น

จางเย่รู้สึกพอใจหนักมาก “ดี อัดรายการตอนบ่ายกี่โมง?”

“คาดไว้ว่าบ่ายโมงครึ่ง ขึ้นอยู่กับเวลาของคุณเป็นหลัก” ผู้กำกับกล่าว

จางเย่พยักหน้า “งั้นก็บ่ายโมงครึ่งเถอะครับ อย่าให้ผู้ชมรอเลย”

ผู้กำกับรับคำหนึ่งที รายการของพวกเขาค่อยๆ ทะยานขึ้นเรื่อยๆ เขาจึงอารมณ์ดีหนักมากเช่นกัน “ได้”

……

ถึงเวลาแล้ว

การถ่ายตอนใหม่เริ่มต้นขึ้น

ต่อให้รับบทเป็นเบอร์หนึ่งดูแลรับผิดชอบรายการ ก็ไม่ใช่สิ่งที่จางเย่จะละเลยหน้าที่ของตนเองได้ ชายหนุ่มไม่ได้กลับบ้านไปพักผ่อน ทว่ากลับมาคุมสั่งการที่สตูดิโอตั้งแต่เช้า หันไปกล่าวกับเจ้าหน้าที่ว่า “วันนี้ทุกคนต้องเหนื่อยกันหน่อย ผมเตรียมการถ่ายอีกสองตอน วันนี้ถ่ายให้ได้สามตอนเป็นดีที่สุด ค่ำนี้ออกอากาศตอนหนึ่ง ส่วนอีกสองตอน ออกอากาศวันเสาร์สัปดาห์หน้า ขืนปล่อยเหลือไว้ถึงตอนนั้น เวลาก็ค่อนข้างกระชั้นเล่นเอายุ่งอีรุงตุงนังแน่ วันนี้อาศัยโอกาสนี้ทำออกมาให้เสร็จหมดกันเถอะ”


“ดี”

“พวกเราเอาตามคุณว่า”

“งั้นผมไปแจ้งผู้ชม!”

ถึงจะพูดอย่างนั้น ความจริงวันนี้ ที่จู่ๆ จางเย่คิดอยากจะถ่ายให้ได้มากกว่าสองตอนนั้น เป็นเพราะมีเป้าหมายอื่น รอให้ถ่ายรายการเสร็จ เขาจะได้คุยกับหัวหน้าไงล่ะ

ยี่สิบนาทีต่อมา ผู้ชมเข้ามาในพื้นที่

ฉากเวทีวันนี้ แค่บรรยากาศก็ต่างออกไปแล้ว เพียงแค่บรรดาผู้ชมเข้ามา หลายคนเห็นจางเย่ที่กำลังชุลมุนอยู่กับการสั่งการบนเวที ก็เริ่มส่งเสียงเรียกเอะอะ มีเด็กสาวบางคนถึงกับตะโกนเรียกชื่อของจางเย่ และยังมีเด็กๆ ที่ไม่สนใจการกีดกันของเจ้าพนักงานพากันวิ่งขึ้นไปหาจางเย่ให้เซ็นชื่ออย่่างตื่นเต้นร่าเริง

เจ้าพนักงานต้องแหกปากตะคอก แต่จางเย่กลับห้ามไม่ให้พวกเขาพูดอะไรต่อ จางเย่เพียงยิ้มแหะๆ เขียนลายเซ็นให้กับพวกเด็กๆ ไม่มีการวางท่าถือตัวเลยสักนิด

ผู้ชมด้านล่างเมื่อเห็นอย่างนี้ จึงมีอีกประมาณหกเจ็ดคนแห่ขึ้นมาด้วย

เจ้าพนักงานฝืนยิ้มเหยเกไม่หยุด จางเย่กลับไม่พูดพร่ำทำเพลง ใครมาเขาก็เซ็นให้หมด โดยไม่สนใจว่าจะเสียเวลางาน หรือเลื่อนเวลาการถ่ายทำให้ช้าลง ในใจของเขา ผู้ชมมาเป็นอันดับหนึ่ง

ผ่านไปพักใหญ่การถ่ายทำถึงเริ่มต้นขึ้น

จางเย่ยึดตามกฎเดิม แนะนำตัว และออกฉากด้วยตัวเอง ได้ยินเสียงปรบมือที่อึกทึกกึกก้องต้อนรับ เขายิ้มแป้นทักทาย “สวัสดีทุกท่าน ยินดีต้อนรับสู่ ‘จางเย่ทอล์คโชว์’ วันนี้ครับ ผมจางเย่เป็นพิธีกร ก่อนรายการจะเริ่ม ผมอ่านจดหมายที่ผู้ชมส่งมาให้สักหน่อยก่อนนะครับ” เขาหยิบการ์ดออกมาใบหนึ่ง ก้มลงอ่าน “จางเย่ ฉันอยากมีลูกกับคุณ!” จางเย่ผงะเล็กน้อย โยนการ์ดทิ้งอย่างไม่แยแสและไม่แม้แต่ชายตาแล “ตัด!”
ผู้ชม “อี๋!”

จากนั้นก็เห็นจางเย่หยุดไปหลายนาทีได้ การ์ดยิ่งน้อยลงก็ยิ่งพลิกดูไวขึ้น เขาอดหัวเราะอย่างภูมิใจขึ้นมาไม่ได้ “ไอ้หยา ตอนนี้ผู้ชมช่างคับคั่งจริงๆ ผมฮ็อตงั้นเลยเหรอ? รายการนี้มีคนดูมากขนาดนั้นเชียว?”

ผู้ชมโห่อีกครั้ง “อี๋!”

จางเย่คุยโว “ความจริงไม่กี่วันนี้ ผมได้สำรวจมาแล้ว ผมไปลงพื้นที่ร่วมกับผู้คน นั่งรถไฟใต้ดินและรถเมล์กับทุกคน วันนั้นผมเห็นวัยรุ่นสาวสวยสองคน ผมจึงเข้าไปถามไถ่ เอ่อ พวกคุณดู ‘จางเย่ทอล์คโชว์’ ไหม? ผลคือ สีหน้าพวกเธอดูเหยียดๆ ถามว่า มันคืออะไรน่ะ? ไม่เคยได้ยินมาก่อนเลย พวกเราดูแต่ละครเกาหลีอ่ะอปป้า!” จางเย่ถอนหายใจ “เฮ้อ ผมเลยหันไปถามสาวออฟฟิศแสนสวยข้างๆ ไม่กี่คนนี่เอาก็ได้ เอ่อ พวกคุณดูโทรทัศน์ออนไลน์ไหมครับ? คิดว่าพิธีกรคนไหนเยี่ยมที่สุดครับ? พวกเธอมองผมตาโตแล้วตอบว่า แน่นอนคือ ….. ต่งซานซานไง รายการ ‘กูรูออนไลน์โชว์’ สนุกสุดยอดเลย! แถมสวยเช้ง เป็นเป้าหมายที่พวกเราอยากเป็นให้ได้!” จางเย่พูดไม่ออกอีกครั้ง ก่อนพูดต่อ “จิตใจของผมหนาวเหน็บจริงๆ จากนั้น ผมไปร้านขนมร้านหนึ่งที่เฉิงตู เห็นเหล่าสหายกำยำตั้งหลายคนในร้าน กำลังหยิบโทรศัพท์มือถือดู ‘จางเย่ทอล์คโชว์’ อยู่ ผมนี่รีบตั้งสติเข้าไปถามเลยครับ ‘พวกนายเองก็ชอบทอล์คโชว์เหรอ?’ คนหนึ่งพูดเสียงดังลั่น ‘นั่นยังต้องพูดอีกเหรอ จางเย่โคตรขำเลย รายการสนุกโคตร! ฉันเป็นแฟนตัวยงเลย!’ ”

ผู้ชมไม่เข้าใจความหมายในสิ่งที่จางเย่สาธยายเสียยาวเหยียด เพียงแต่ฟังต่อไป

ในที่สุด จางเย่ก็เผยมุกออกมา ใบหน้าเขาพลันห่อเหี่ยว ถอนหายใจพลางกุมหน้าผากกว้าง พูดอย่างสลด “เอ้อ อันที่จริง ….. ก็คือคนกลุ่มนี้แหละ ….. ที่อยากจะมีลูกกับผม!”

ผู้ชมที่ได้ยินถึงกับขำพรืด “ฮ่าๆๆๆๆๆ”

“หลายคนอิจฉาผม ความจริงไม่จำเป็นหรอกครับ ชีวิตของแต่ละคนต่างก็เยี่ยมยอด อย่างเช่นตอนที่ผมยังไม่มีชื่อเสียง ชีวิตของผมสดใสมาก ตั้งแต่มีโทรศัพท์มือถือมา ตามการคำนวณคร่าวๆ ของผม ผมชนะรางวัลรวม 63 ครั้ง รวมเกือบจะสิบสองล้านหกแสนหยวน ยังมีชนะรางวัลโทรศัพท์มือถือหรู 39 เครื่อง คอมพิวเตอร์ 9 เครื่อง รถเก๋ง 17 คัน ได้รับหมายเรียกของศาล 38 ใบ ถูกมหาวิทยาลัยรับเข้า 27 ครั้ง นอกจากนี้ แฟนยังถูกลักพาตัว 5 ครั้ง ลูกสาวถูกฉุดไปขาย 3 ครั้ง ลูกชาย****ถูกเจ้าหน้าที่ตำรวจจับ 7 ครั้ง ชีวิตของผมนี่ ….. เป็นตำนานบัดซบได้แล้วจริงๆ! ”

“อุ๊บ!”

“ฮ่าๆๆๆๆ!”

เล่าตอนหนึ่งของ ‘วิ่งให้ไวข่าวใหญ่มาแล้ว’ ต่อด้วยเรื่องขำขันบนอินเทอร์เน็ตของโลกนั้น บรรยากาศเริ่มร้อนแรงขึ้นมาแล้ว

จางเย่พ่นคำพูดมาไม่หยุด!

ตอนหนึ่ง…..

ตอนสอง…..

รายการสามตอนถ่ายเสร็จทีเดียวรวด!

เกือบจะบ่ายสี่

พอจบโชว์ จางเย่เดินออกมาจากสตูดิโอหมายเลขเจ็ด ขึ้นลิฟต์ไปชั้นบน ขณะกำลังออกจากทางเชื่อมทันเห็นต่งซานซานตรงหน้า เขาอดถามไม่ได้ “รายการใหม่ของเธอเป็นไงบ้าง?”

ต่งซานซานยิ้มๆ “หนึ่งวันสามล้านคลิก”

จางเย่อึ้ง “ผลลัพธ์เยี่ยมจัง? ใช้ได้นี่”

ดวงตาทรงเสน่ห์ของต่งซานซานหยอกเย้ามาที่เขา “เถอะน่า ก็แค่ไม่เลวเท่านั้นแหละ เทียบกับพิธีกรฮอต ตอนเดียวสิบล้านอย่างนายไม่ได้หรอก”

จางเย่ยิ้มเจื่อน “ฉันฮอตอะไรล่ะ ชื่อเสียงฉาวโฉ่ฉันแทบจะสุดซอยแล้ว เธอไม่เห็นคนที่ด่าฉันในเน็ตเป็นกองพะเนินเทินทึกเหรอ!”

ต่งซานซานพูด “คนที่ยกย่องนายเองก็ไม่น้อยนะ ฮ่าๆ แถมที่พวกเขาด่านายก็เป็นประเด็นทำยอดวิวทะลุเป็นพลุแตก ขนาดฉันอยากให้มีคนด่าก็ไม่มีใครด่า นายน่าจะพอใจนะ!”

คุยไม่กี่คำ จางเย่กับเธอต่่างแยกย้าย ชายหนุ่มเดินไปห้องทำงานของหัวหน้าแผนกเว็บทีวี

เคาะประตู

คนในห้องกล่าว “เข้ามา”

จางเย่ผลักประตูเข้าไป “รองประธานเฝิง”

“จางน้อย” เฝิงกุ้ยฉินยิ้มทัก “ฉันกำลังอยากไปหานายพอดี ได้ยินว่าวันนี้นายถ่ายรายการสามตอนรวดเดียว? ผลิตงานได้เยอะจังนะ?”

นี่ก็คือเป้าหมายของจางเย่ เห็นเธอยกขึ้นพูดแล้ว เขาเลยเออออตาม “เรื่องพวกนั้นอยู่ในหัวผมแต่ไหนแต่ไรแล้ว พูดตอนไหนก็ได้ เพราะฉะนั้น ที่ผมมาในวันนี้ก็เพื่อจะขอร้องคุณสักหน่อย สามารถให้รายการของผมออกอากาศทั้งวันจันทร์ถึงวันอาทิตย์เลยได้ไหมครับ? ถ้าหากจัดการเวลาได้ไม่ลงตัวละก็ ขอแค่วันจันทร์ถึงวันศุกร์ ช่วงเวลาขาดไปสักหน่อยก็ได้ครับ ผมแค่รู้สึกว่าสัปดาห์หนึ่งฉายสองวัน ค่อนข้างน้อยไปหน่อย ซึ่งการตอบรับของผู้ชมก็ไม่เลวด้วย”

เฝิงกุ้ยฉินมองเขาอย่างไม่คาดคิด “ฉายทุกวัน?”

จางเย่รับคำ “ผมคิดว่าอย่างนั้นครับ”

“แล้วสคริปต์ของนายจะทันไหม?” เฝิงกุ้ยฉินกล่าวอย่างกังวล “หากสามารถฉายได้ทุกวัน แน่นอนว่าเยี่ยมที่สุด ยิ่งดึงกลุ่มผู้ชมได้มหาศาล แต่ทีมโปรดิวเซอร์ ตอนนี้ก็มีแค่นายเพียงคนเดียวเท่านั้น ไม่ได้พูดเวอร์นะ รายการนี้น่ะมีนายเป็นแกนหลัก เป็นสันหลัง เลือด เนื้อ ทั้งหมดนายแต่งเติมและค้ำจุนเองเลยคนเดียว กลัวว่าวันไหนนายไม่สบายสักสามวันห้าวันขึ้นมา รายการทอล์คโชว์ประเภทนี้ก็ไม่มีใครสามารถมาแทนที่นายได้ ทั้งหมดขึ้นอยู่กับนายเพียงคนเดียว ถ้าหากนายผลิตงานได้ไม่ทันล่ะก็ การออกอากาศถี่ๆ แบบนี้ ยิ่งจะทำให้คุณภาพรายการลดลงหรือเปล่า? ถ้ามันเป็นแบบนั้นจริงๆ สัปดาห์หนึ่งฉายสองวันดีกว่านะ! ”

จางเย่กล่าวยืนยัน “ไม่หรอกครับหัวหน้า คุณเองก็เห็นว่าวันนี้ผมถ่ายรายการได้สามตอน แต่ละตอนไม่มีทางเกิดปัญหาด้านคุณภาพ ผมเองก็ไม่ทำงานหยาบๆ ชุ่ยๆ เพื่อปริมาณหรอกครับ”

เฝิงกุ้ยฉินยังตัดสินใจไม่ได้ หันไปยกหูโทรศัพท์ ให้คนส่งรายการที่จางเย่ถ่ายไว้เมื่อตอนบ่ายมาให้ จากนั้นดูไปทีละฉาก

จางเย่นั่งรออยู่บนโซฟาอย่างไม่รีบร้อนเช่นกัน

เพียงฟังเฝิงกุ้ยฉินหัวเราะต่อกระซิก กุมหน้าผาก ยิ้มกว้างถึงใบหูอย่างไม่หยุดหย่อน ท้ายที่สุดก็จมลงสู่รายการไปแล้วเรียบร้อย

ช่วงประมาณใกล้จะเลิกงาน เฝิงกุ้ยฉินจึงดูเสร็จ แล้วพูดกับจางเย่ว่า “ได้ เรื่องนี้ฉันตัดสินใจละ จากวันนี้เป็นต้นไป ทุกวันจันทร์ถึงวันอาทิตย์ ช่วงเวลาสองทุ่มยกให้นาย งานโปรดิวเซอร์ที่โดดเด่นและแรงบันดาลใจที่ไร้ขีดจำกัดอย่างท่วมท้นขนาดนี้ เล่นเอาคนพูดไม่ออกจริงๆ!”

“ขอบคุณครับหัวหน้า” จางเย่ยิ้มกว้างกล่าว

เฝิงกุ้ยฉินครุ่นคิด “รายการของนาย ตอนนี้เป็นรายการเด่นของทางบริษัทเรา จากนี้ ห้องส่งหมายเลข 7 ไม่ต้องให้รายการอื่นถ่ายทำแล้ว ฉันยกให้นาย จากวันนี้ ที่นี่เพียงแค่รับผิดชอบเรื่องออกอากาศเทป และการออกอากาศสดของทอล์คโชว์จางเย่เท่านั้น ส่วนผังรายการช่วงสองทุ่มของวันจันทร์ถึงวันศุกร์ นายไม่ต้องสนใจ ไว้ฉันจัดการเอง ที่นายต้องทำคือ ทำแต่ละตอนให้ออกมาดีที่สุด ให้สถานีโทรทัศน์ออนไลน์ของเราขึ้นชื่อเป็นแนวหน้าตัวท็อป!”

“ครับ ผมทำได้!” จางเย่กล่าวคำมั่น




*-*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./57.md)