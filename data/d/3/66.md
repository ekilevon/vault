##บทที่ 266 : ‘คำตอบ’ของจางเย่!
ในงานแถลงข่าว

บรรยากาศดูเหมือนจะเย็นลงเล็กน้อย

น้ำตาของหญิงสาวทำให้คนที่พบเห็นเจ็บปวดใจ เพียงแต่ว่าสำหรับบางคนถือเป็นข้อยกเว้น อย่างเช่นหลี่เทาที่เห็นพิธีกรหญิงบนเวทีร้องไห้เป็นวรรคเป็นเวร เขาแค่ขมวดคิ้ว ปรายสายตาเย็นเยียบใส่ผู้จัดงานอย่างเสี่ยวเจิ้งแล้วชี้ไปทางพิธีกรหญิง

เสี่ยวเจิ้งพอเข้าใจหันไปพูดกับทุกคนว่า "ดูเหมือนเธอจะรับรู้ถึงความผิดพลาดใหญ่หลวงของตัวเองแล้วนะครับ ลำดับต่อไป คนของช่องเหวยหว่อมากันแล้วใช่ไหมครับ?"

พิธีกรหญิงคนนั้นจึงถูกคนของกองเซ็นเซอร์เซี่ยงไฮ้ ‘พยุง’ ลงจากเวที

หวังสยงกำลังจะลุกขึ้น

จางเย่กลับกดเขาไว้ "ผมคนเดียวก็พอครับ"

"เรื่องแบบนี้จะปล่อยเธอไปคนเดียวได้ยังไง?" หวังสยงไม่เห็นด้วย

"ไปคนเดียวก็ไป ไปสองคนก็ไปเหมือนกัน คุณอย่าแย้งกับผมเลย" จางเย่กดไหล่เขาไว้ ไม่ยินยอมให้หวังสยงขึ้นไป

หวังสยงกระวนกระวาย "....งั้นก็ได้"

จางเย่ลุกขึ้นยืน จัดแต่งเสื้อสูทของเขาให้เรียบร้อยก่อนสาวเท้ายาวขึ้นบนเวที



……



ขณะเดียวกัน

คนของบริษัทเหวยหว่อกำลังดูการถ่ายทอดสด

"เฮ้ย อาจารย์จางเย่ขึ้นไปแล้ว!" เสียวอวี่อุทาน

ต่งซานซานไม่แสดงสีหน้าอะไรออกมา หวังเป้ย อาเชียนและเพื่อนร่วมงานที่สนิทกับจางเย่ไม่น้อยต่างมีสีหน้าไม่สู้ดีนัก ด้วยนิสัยอย่างจางเย่ที่ฆ่าคนตายยังไม่ยอมก้มศีรษะ ถ้าเกิดว่ารายการของจางเย่ถูกบีบให้ระงับการออกอากาศล่ะก็ ไม่ดีแน่! พวกนั้นคิดจะกำจัดรายการของเขาไม่พอ ยังจะให้เขาขอโทษแล้ววิพากษ์วิจารณ์ตนเองตามพวกนายสั่ง? นี่มันไม่ใช่แค่รังแกกันแล้ว! นี่มันข่มเหงกะเอาให้ตาย!

"เป็นฉัน ฉันก็ไม่ไป!"

"ไม่ไป? อาจารย์จางไม่กล้าทำอย่างนั้นมั้ง?"

"เวลานี้ต่อให้ถูกปรักปรำ แต่อย่างน้อยก็ยังอยู่ในวงการบันเทิงได้ ถ้าเกิดว่าไม่ยอม ต่อไปก็ไม่ต้องทำงานแล้ว"

"SARFT ก็เป็นแบบนี้มานาน!"

"เฮ้อ อาจารย์จางคงต้องกล้ำกลืน!"

ทว่าคนในออฟฟิศหลายคนกลับนึกยินดีที่ได้เห็นภาพนี้อยู่ในใจ โดยเฉพาะพวกพิธีกรที่ไมไ่ด้สนิทอะไรกับจางเย่ เดิมทีพวกเขาอิจฉาที่หน้าใหม่อย่างจางเย่สามารถประสบสำเร็จได้ถึงขนาดนี้ มาตอนนี้รายการของเขาดันโดนระงับการถ่ายทอด พวกเขาย่อมต้องแอบดีใจไม่น้อย


……


บนอินเทอร์เน็ต

แฟนคลับของจางเย่เริ่มพากันปรากฏตัวขึ้น!

"ไอ้ลูกเต่าบัดซบ!"

"ไอ้พวก SARFT ลูกหลานติ่ง!"

"อาจารย์จางฆ่าพ่อฆ่าแม่เอ็งเหรอวะ?"

"พวกนายดู! เมื่อกี้พิธีกรหญิงคนนั้นยืนร้องไห้แล้ว! ไอ้พวก SARFT เซี่ยงไฮ้มันบ้ากันไปหมดแล้วใช่ไหม? แม่*!"

แต่ก็ยังมีคนด่าต่ออยู่ดี

"ฮ่าๆ ในที่สุดก็ได้เห็นจางเย่โดนเล่นงานจนได้!"

"จะให้ดีก็ขอโทษให้จริงใจหน่อยล่ะ! บังอาจด่าอีพัคอูของพวกเราดีนัก!"

"จางเย่ นายก็มีวันนี้เรอะ ตอนด่าเราคนเกาหลีไม่ใช่ว่าด่าสาดเสียเทเสียหรือไง ถึงตอนนี้รู้ความผิดแล้วสิ? สมน้ำหน้า!"

บรรดานักเรียนเกาหลีต่างออกมาโพสต์ด้วย!

"ปล่อยให้นายด่าเกาหลีเราเรอะ! หึๆๆ โง่รึเปล่า!"

"SARFT ของประเทศนายนี่เก่งจังเลยนะ! ที่บ้านเราน่ะ ถ้าด่าพวกนายออกอากาศล่ะก็ ขอแค่ไม่ได้ด่าเกินเลย ทางสถานีถึงกับสนับสนุนด้วยซ้ำไป ฝั่งพวกนายนี่ดีจริงๆ เลย คนของตัวเองไม่ช่วยเหลือ แถมยังจัดการเชือดฝ่ายตัวเองอีก? จะไม่ให้ฉันรักยังไงไหว! ฮ่าๆ!

เมื่อเหล่านักเรียนต่างชาติพูดจบ สงครามน้ำลายพลันปะทุขึ้นอีกครั้ง!

เหล่าวัยรุ่นคลั่งชาติของจีนพอได้ยินเข้าต่างเปิดปากด่า!

ทว่าคำพูดของพวกนักเรียนต่างชาติกลับทำให้บางคนท้อใจ พวกเขาต้องยอมรับว่าที่อีกฝ่ายพูดนั้นเป็นเรื่องจริง ไอ้หลี่เทาของ SARFT นั่นไม่สนับสนุนคนในชาติไม่พอ กลับช่วยไอ้พวกติ่งนั่นแบนรายการในบ้านตัวเอง กลายเป็นเรื่องทำร้ายเพื่อนปล่อยศัตรูไปเสียอย่างนั้น! SARFT เซี่ยงไฮ้คิดอะไรอยู่กันแน่! ไอ้ผู้อำนวยการอย่างหลี่เทานั่นคิดอะไรอยู่กันแน่!


……


ณ ห้องประชุม

ที่เก้าอี้แถวแรกหน้าเวที นั่งอยู่ด้วยคณะกรรมการและเจ้าหน้าที่ของกองเซ็นเซอร์เซี่ยงไฮ้

หลี่เทายิ้มมุมปากทันทีที่เห็นจางเย่ขึ้นไปบนเวที รอคอยให้เขาวิพากษ์ตนเอง เรื่องในครั้งนี้ เป็นเขาตัดสินด้วยตนเอง จึงได้มีผลลัพธ์เช่นนี้ ส่วนเรื่องที่ว่ารายการนั่นสมควรถูกระงับหรือไม่ หลี่เทาไม่ได้สนใจ เขาเห็นว่าควรระงับ ก็ระงับ ไม่ต้องถกกันวุ่นวาย! พวกคุณมีความเห็น? มีแล้วจะเป็นอย่างไร ในเมื่อ SARFT ออกคำสั่งลงไปแล้ว ก็ในเมื่ออำนาจในส่วนนี้เป็นของพวกเขา!

จางเย่นั่งลง

เสี่ยวเจิ้งมองเขา ไม่รอให้จางเย่พูดอะไรก็รีบบอกกับนักข่าวว่า "ขณะนี้เริ่มตั้งคำถามได้รับ"

หลายคนนึกเอะใจ รายการที่โดนจัดการครั้งนี้หลังขึ้นมาบนเวที ล้วนไม่มีโอกาสให้นักข่าวตั้งคำถาม แต่เมื่ออาจารย์เฉินกับจางเย่ขึ้นมา คนของ SARFT กลับกระเหี้ยนกระหือรือเปิดโอกาสให้นักข่าวตั้งคำถามทันที ความคิดเป็นปรปักษ์นี้เห็นได้อย่างชัดเจน!

สีหน้าหวังสยงถมึงทึง!

อาจารย์เฉินกับโจวฮ่าวและเหล่าพิธีกรหลายคนต่างพยายามปลอบประโลมพิธีกรหญิง เธอยังคงร้องไห้อย่างทำใจรับความอยุติธรรมเช่นนี้ไม่ได้

เหล่านักข่าวเริ่มยิงคำถาม!

"จางเย่ ทำไมคุณถึงได้ใช้เทคนิกในการหลอกลวงคนดูแบบนี้?"

"รายการของคุณเอาแต่ล่วงเกินชาติเกาหลีไม่หยุดหย่อน นี่เป็นความตั้งใจของคุณหรือบริษัท?"

"รายการของคุณถูกระงับการออกอากาศไปแล้ว ต่อไปถ้าทำรายการทอล์คโชว์ยังจะพูดอีกไหม? ยังจะทำความผิดเช่นนี้ต่อไปรึเปล่าครับ?"

"ตอนนี้มีคนร้องเรียนรายการคุณเข้ามาเป็นจำนวนมาก บนอินเทอร์เน็ตก็มีเสียงวิจารณ์รายการคุณอย่างมากมาย ไม่ทราบว่าคุณมีความคิดเห็นอย่างไรกับเรื่องนี้ครับ?"

"จางเย่..."

"อาจารย์จาง..."

"ทำไมคุณถึงไม่พูด?"

"จางเย่ กรุณาตอบคำถามของเรา!"

เหล่านักข่าวยิงคำถามต่อคำถาม แต่จางเย่กลับไม่ตอบอะไร

หลี่เทาหันมองจางเย่ด้วยสายตาเย็นเยียบ ไม่พูด? นายคิดว่าไม่พูดแล้วจะจบเหรอ?

เสี่ยวเจิ้งขมวดคิ้ว มองจางเย่ "จางเย่ กรุณาตอบคำถามของนักข่าวด้วย!"

ทุกคนคิดว่าจางเย่จะขอโทษ ยอมรับความผิดก่อนก้าวลงจากเวที เนื่องจากอีกฝ่ายคือ SARFT เซี่ยงไฮ้! ขอเพียงเป็นคนในวงการบันเทิง ก็ไม่มีใครกล้าท้าทายอำนาจของอีกฝ่ายหรอก! ในความคิดของทุกคน แม้จะเป็นแถวหน้าของวงการบันเทิง ก็ไม่มีใครกล้าไปงัดข้อกับคนของ SARFT! ทว่าพวกเขาผิดแล้ว ในโลกนี้ยังมีข้อยกเว้นอยู่ข้อหนึ่ง!

เรื่องที่คนอื่นไม่กล้าทำ? จางเย่กล้า!

เรื่องที่คนอื่นไม่กล้าพูด? จางเย่กล้า!

บางทีทุกคนอาจคิดไม่ถึง บางทีทุกคนอาจหลงลืมไป จางเย่ไม่ได้เป็นเพียงพิธีกรที่ทำงานอย่างมุ่งมั่นทุ่มเท แต่ยังเป็นคนที่กล้าด่าหน่วยงานระหว่างการรับรางวัลไมโครโฟนเงิน กล้าด่าหัวหน้าสถานีระหว่างการถ่ายทอดสดด้วย! พจนานุกรมของเขา แต่ไหนแต่ไรมาไม่เคยมีคำว่า ‘กลัว!’

"จางเย่!" เสี่ยวเจิ้งจาก SARFT ตวาด "คุณไม่มีอะไรจะตอบอย่างนั้นเหรอ?" แม้แต่ปลาซิวปลาสร้อยใน SARFT อย่างเสี่ยวเจิ้งยังกล้าพูดกับจางเย่เช่นนี้ อาศัยอะไร? อาศัยอำนาจของ SARFT นั่นยังไงล่ะ!

เคลือบแคลงฉัน? ข่มเหงฉัน? ปรักปรำฉัน? ให้ร้ายฉัน?

พวกแกยังจะให้ฉันขอโทษ? แล้วยังจะให้เล่นตามบทของพวกแกอีกอย่างนั้นเรอะ!?

จางเย่เหยียดยิ้ม ใบหน้าเรียบเฉย ไม่มีสีหน้าท่าทางของการเตรียมตัวจะขอโทษเลยแม้แต่น้อย พวกแกอยากให้ตอบ? ได้! วันนี้ฉันแม่*จะจัด ‘คำตอบ’ ให้ SARFT เอง! รายการสดงั้นเรอะ? ช่างหัวมันสิ! ฉันบอกแล้วใช่ไหม เป็นพวกแกเองที่ไม่ยอมปล่อยให้ฉัน ‘จางเย่’ คนนี้อยู่อย่างสงบสุข ฉันก็จะไม่ปล่อยให้พวกแกสงบสุข!

ความสามารถในการสร้างความวุ่นวายงั้นเหรอ?

หึ! ในวงการบันเทิง ไม่มีใครเทียบชั้นฉันได้หรอกเว้ย!

อย่างมากก็แค่ลาออก! อย่างมากก็ไม่เกลือกกลั้ววงการบันเทิงบัดซบนี่อีก! วันนี้จะให้กล้ำกลืนฝืนทน? พวกแกนี่ไร้เดียงสาจริงๆ!

ฉันหรือกลัวพวกแก?

ไส-หัว-ไป-หา-ปู่-เอ็ง-ไป๊!

ทันทีที่จางเย่คว้าไมโครโฟนมา เสียงจอแจของเหล่าผู้สื่อข่าวด้านล่างพลันชะงักงันลงเล็กน้อย หวังสยง อาจารย์เฉิน โจวฮ่าว และฝูงชนต่างจับจ้องไปยังจางเย่ เหล่าผู้ชมที่ให้การสนับสนุนจางเย่ต่างตั้งตารอชมอยู่หน้าทีวี รอดูว่าสุดท้ายแล้วจางเย่จะขอโทษอย่างไร

หลี่เทายิ้มไม่หุบ ไม่ปิดปากแล้ว? ไม่ใช่ว่าแกไม่คิดจะออกเสียงเหรอ? หึ สุดท้ายก็ต้องขอโทษอยู่ดี!

จางเย่เริ่มพูด ทว่าเมื่อประโยคแรกเปล่งออกมา เหล่าผู้ชมทั้งหน้าทีวีและในห้องประชุมล้วนปากอ้าตาค้างตื่นตะลึงกันหมด!

จางเย่มองคนของ SARFT ด้วยสีหน้าเรียบเฉย สุดท้ายสายตาจับจ้องที่หลี่เทา

“คนต่ำช้ามีทางเดินของคนต่ำช้า สุภาพชนได้แต่จารชื่อบนหลุมฝังศพ!”

หา!

อะไรน่ะ?

กลอน? กลอนเปล่า[1]เหรอ?

ไม่มีใครคิดว่าปากของจางเย่จะเป็นเช่นนี้! คำพูดนี้หมายความว่าอย่างไร!? คนต่ำช้ามีทางเดินของคนต่ำช้า? สุภาพชนได้แต่จารชื่อบนหลุมฝังศพ? ที่แน่ๆ ล้วนเคลือบแฝงความหมายเสียดสีเอาไว้อย่างรุนแรง! แม้แต่คนที่รู้วรรณกรรมเพียงเล็กน้อยก็เข้าใจได้ไม่ยาก ด้วยประโยคเปิดเช่นนี้ กลอนบทนี้ต้องไม่ธรรมดาแน่นอน!

หลี่เทาพลันหน้าถอดสี!

คนของ SARFT เห็นว่าจางเย่พูดจารุนแรงเกินไป! นี่คือการถ่ายทอดสดเชียวนะ!

จางเย่ไม่สนใจ เงยหน้าขึ้นมองเพดาน "ดูเถิด เหนือฟ้าสีทองนั้น สะท้อนไว้ด้วยเงาร่างบิดเบี้ยวของผู้วายชนม์ ยุคน้ำแข็งผ่านไปแล้ว ไยทุกหนแห่งยังคงมีแท่งน้ำแข็งอยู่อีกหรือ? ค้นพบแล้วซึ่งแหลมกู๊ดโฮป ไยผู้คนนับพันยังเสาะแสวงหาเดดซี!” คำถามเหล่านี้นั้นถูกส่งต่อให้คนข้างล่าง!

ทั้งห้องประชุมถึงกับเงียบกริบ!

ตากล้องก็ตื่นตะลึง ไม่รู้ว่าควรหยุดการถ่ายทอดสดหรือไม่!

จางเย่ยิ้มอ่อน "ข้ามายังโลกใบนี้ นำพามาเพียงกระดาษ เชือก และร่างกาย ดังนั้นก่อนการตัดสิน จึงขอเปล่งเสียงของผู้รับการตัดสินไว้ว่า บอกพวกท่าน ชนชาวโลก ข้า--ไม่--เชื่อ! แม้แทบเท้าท่านหมอบคาบด้วยผู้ท้าทายทั้งพัน เช่นนั้นจงให้ข้าเป็นคนที่หนึ่งพันหนึ่ง!
ข้าไม่เชื่อว่าฟ้านั้นสีคราม!
ข้าไม่เชื่อในเสียงคำรณของอสนี!
ข้าไม่เชื่อว่าความฝันนั้นงมงาย!
ข้าไม่เชื่อว่าความตายนั้นไร้กรรมสนอง!”

เมื่อถ้อยคำเหล่านี้ดังขึ้น สะท้อนก้องกระหึ่มในห้องประชุมใหญ่!

จางเย่ยังคงยิ้ม "หากแม้นแนวเขื่อนกั้นทะเลนั้นพังทลาย เช่นนั้นจงปล่อยให้วารีนั้นไหลสู่ใจข้า หากแม้นแผ่นดินถูกลิขิตให้สูงขึ้นมา เช่นนั้นจงปล่อยให้มนุษย์ได้เลือกยอดแห่งความรอดนั้นอีกคราว" จางเย่เงยหน้าขึ้นอีกครั้ง สายตามองที่กล้องราวกับกำลังจับจ้องไปยังคนทุกคน พูดอย่างไม่หวาดหวั่นว่า "หนทางใหม่ ดาวประกาย ณ ที่ผืนฟ้าไร้ตะเข็บไร้แนวกั้น มีอักษรภาพห้าพันปี มีสายตาจากคนในอนาคต!"

คนเป็นผู้กระทำ ฟ้าได้แต่เฝ้ามอง!

ประวัติศาสตร์ จะตัดสินตัวข้าเอง!

--- นี่ก็คือ ‘คำตอบ’ ของจางเย่!

ผลงานของ เป่ยเต้า[2] จากโลกของจางเย่!




===========================

[1] กลอนเปล่า คือ กลอนที่ไม่มีบังคับสัมผัส ไม่มีบังคับจำนวนคำ ไม่มีบังคับฉันทลักษณ์

[2] เป่ยเต่าเขียนกลอนบทนี้ขึ้นในปี 1976 ซึ่งตั้งใจแสดงให้เห็นถึงความยอกย้อนของโลกที่เต็มไปด้วยความรุนแรง และความโศกเศร้าอันเป็นที่สุด ชื่อ ‘คำตอบ’《北岛-回答》

卑鄙 是 卑鄙 者的通行证，
คนต่ำช้ามีทางเดินของคนต่ำช้า
高尚是高尚者的墓志铭。
สุภาพชนได้แต่จารชื่อบนหลุมฝังศพ
看吧，在那 镀金的天空中，
ดูเถิด เหนือฟ้าสีทองนั้น
飘满了 死者弯曲的倒影。
สะท้อนไว้ด้วยเงาร่างบิดเบี้ยวของผู้วายชนม์

...
冰川纪过去了，
ยุคน้ำแข็งผ่านไปแล้ว
为什么到处都是冰凌？
ไยทุกหนแห่งยังคงมีแท่งน้ำแข็งอยู่อีกหรือ?
好望角发现了，
ค้นพบแล้วซึ่งแหลมกู๊ดโฮป
为什么死海里千帆相竞？
ไยจึงต้องมุ่งเสาะแสวงทะเลสาบเดดซี?

...
我来到这个世界上，
ข้ามายังโลกใบนี้
只带着纸、绳索和身影，
นำพามาเพียงกระดาษ เชือก และร่างกาย
为了在审判之前，
ดังนั้นก่อนการตัดสิน
宣读 那些被判决了的声音：
จึงขอเปล่งเสียงของผู้รับการตัดสินไว้ว่า:
告诉你吧，世界，
บอกพวกท่าน ชนชาวโลก
我——不——相——信！
ข้า--ไม่--เชื่อ!
纵使 你脚下有一千名挑战者，
แม้แทบเท้าท่านหมอบคาบด้วยผู้ท้าทายทั้งพัน
那就把我算做第一千零一名。
เช่นนั้นจงให้ข้าเป็นคนที่หนึ่งพันหนึ่ง
我不相信天是蓝的，
ข้าไม่เชื่อว่าฟ้านั้นสีคราม
我不相信雷的回声；
ข้าไม่เชื่อในเสียงคำรณของอสนี
我不相信梦是假的，
ข้าไม่เชื่อว่าความฝันนั้นงมงาย
我不相信死无报应。
ข้าไม่เชื่อว่าความตายนั้นไร้กรรมสนอง

...
如果海洋注定要决堤，
หากแม้นแนวเขื่อนกั้นทะเลนั้นพังทะลาย
就让 所有的苦水 都注入我心中；
เช่นนั้นจงปล่อยให้วารีนั้นไหลสู่ใจข้า
如果 陆地注定要上升，
หากแม้นแผ่นดินถูกลิขิตให้สูงขึ้นมา
就让人类重新 选择生存的峰顶。
เช่นนั้นจงปล่อยให้มนุษย์ได้เลือกยอดแห่งความรอดนั้นอีกคราว

...
新的转机 和闪闪的星斗，
หนทางใหม่ ดาวประกาย
正在 缀满没有 遮拦的天空，
ณ ที่ผืนฟ้าไร้ตะเข็บไร้แนวกั้น
那是五千年的象形文字，
มีอักษรภาพห้าพันปี
那是未来人们凝视的眼睛。
มีสายตาจากคนในอนาคต



*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./67.md)