##บทที่ 217 : ปรบมือให้กับอาจารย์จางเย่!
ในห้องนักบิน

แว่วยินเสียงโห่ร้องด้วยความดีใจของเหล่าผู้โดยสารจากข้างนอก จางเย่มองไปข้างหน้าอย่างมึนงง จากนั้นหันไปมองข้างๆ เหงื่อกาฬออกชุ่มโชกตัวเขาไปหมด!

เจ็ดเมตร!

เหลืออีกแค่เจ็ดเมตรเท่านั้นเขาก็จะชนเครื่องบินอีกลำที่จอดอยู่แล้ว!

ระยะเจ็ดเมตรนี้เป็นระยะแบ่งระหว่างความเป็นกับความตายของเขาเลย จางเย่ยังอดสงสัยไม่ได้ว่าจริงๆ แล้วเขาตายไปหรือยัง เพราะจากตำแหน่งที่เขานั่งอยู่นี้ ถ้ามีซากยุงสักตัวตกอยู่บนเครื่องบินลำตรงหน้านี่ละก็เขาสามารถมองเห็นได้ชัดเลยทีเดียว มันใกล้ขนาดนั้นเชียวแหละ! จางเย่ที่ก่อนหน้านี้ร้องเพลงเพื่อเรียกขวัญกำลังใจตนเองและหวังว่าเครื่องบินจะหยุดก่อนจะชน ไม่คาดคิดเลยว่าปาฏิหารย์จะบังเกิด เพลง ‘พบกันที่แยกหน้า’ ช่างทรงพลังยิ่งนัก หยุดกระทั่งเครื่องบินได้ด้วยคิดดูสิ!

เพลงเทพอะไรอย่างนี้!

เทพจนไม่รู้จะสรรเสริญว่าเทพยังไงแล้ว!

ร่างกายของชายหนุ่มอ่อนปวกเปียกบนเก้าอี้นั่งนักบิน เขาออกแรงเฮือกสุดท้ายที่มีปลดระบบรักษาความปลอดภัยจากนั้นกดปุ่มเปิดประตูฉุกเฉินของเครื่องบินเพื่ออำนวยความสะดวกให้ผู้โดยสารในเครื่องออกไปได้ง่ายขึ้น จางเย่เอนตัวพิงเบาะไม่เคลื่อนไหวอะไรต่ออีก เขาไม่รู้ด้วยซ้ำว่าตอนนี้กำลังรู้สึกอย่างไรอยู่ กลัวแทบตายแน่ะเมื่อกี้! เขาเกือบจะตายแบบไร้ที่ฝังซะแล้ว! มีคำนับพันคำแวบไปแวบมาในหัว แต่ตอนนี้จางเย่อยากจะพูดแค่อย่างเดียวเท่านั้น นั่นก็คือเพลงของพี่ชุนแม่*เจ๋งไปเลย! ต่อไปอย่าว่าแต่ขับเครื่องบินเลย แค่ร้องเพลงนี้เขาก็กล้ากระทั่งจะขับเรือบรรทุกเครื่องบินด้วยซ้ำไป!

ที่ด้านหลัง

เจ้าหน้าที่สนามบินที่รับผิดชอบด้านกู้ภัยนำบันไดมาพาดอย่างรวดเร็ว จากนั้นพวกเขาก็ส่งทีมกู้ภัยเข้าไปข้างในเครื่องบินทันที!

แอร์โฮสเตสสูงวัยพูดแทรกกลางวงเหล่าผู้โดยสารที่กำลังตื่นเต้นจัด “พวกเราต้องนำคนเจ็บลงก่อนนะคะ”

ใช่แล้ว!

ตอนนี้มีคนบาดเจ็บอยู่ตั้งสามคนบนเครื่อง!

หลังจากผ่านสถานการณ์เป็นตายร่วมกัน เหล่าผู้โดยสารต่างรู้สึกเป็นน้ำหนึ่งใจเดียวกัน ไม่มีใครปริปากบ่นอะไรเลยขณะที่ร่วมกันช่วยเหลือทีมกู้ภัยลำเลียงคนเจ็บออกจากเครื่องก่อน ส่วนโจรจี้เครื่องบินที่ยังสลบไม่ได้สติทั้งสามคนนั้นถูกลากออกมาโดยผู้โดยสารร่างกำยำห้าคนและนำไปส่งให้เจ้าหน้าที่ตำรวจจัดการต่อ

หลังจากทำเรื่องเร่งด่วนเสร็จแล้ว ทุกคนต่างทยอยกันออกจากเครื่องบินตามคำแนะนำของเจ้าหน้าที่

เมื่อเห็นฟ้าสีครามเมฆสีขาวและพื้นดินที่ห่างหายไปนาน หลายคนที่ก่อนหน้านี้ไม่ได้ร้องไห้ถึงกับหลั่งน้ำตาออกมา!

ดีจริงๆ ที่รอดชีวิตมาได้!

ทันใดนั้นมีคนหลายคนวิ่งกรูกันเข้ามา!

“เจวียนจื่อ!”

“พี่กัว!”

“พวกเธอทำพวกเราตกใจแทบตายแล้ว!”

เหล่าเพื่อนร่วมงานกว่าสิบคนที่รอคอยการกลับมาของพวกเขาก่อนหน้านี้ต่างปรี่เข้ามาหา!

แอร์โฮสเตสร่างบางและร่างท้วมรู้สึกราวกับมีก้อนอะไรสักอย่างจุกอยู่ที่คอ ต่างกอดเพื่อนๆ ของพวกเธอแล้วร้องไห้โฮทันที!
กระทั่งแอร์โฮสเตสสูงวัยที่เป็นคนเยือกเย็นที่สุดยังอดหลั่งน้ำตาออกมาไม่ได้ เมื่อได้เห็นเหล่าเพื่อนๆ พี่น้องของพวกเธออีกครั้ง!
บรรดาหัวหน้าของสนามบินและผู้บริหารของแอร์ไชน่าเดินเข้ามาหา เมื่อเห็นเครื่องบินที่ก่อนหน้านี้แลนดิ้งด้วยมุมที่เสี่ยงสุดๆ พร้อมกับการวิเคราะห์ของนักบินที่มากด้วยประสบการณ์ว่าไม่รอดแน่ พวกเขาไม่คิดเลยว่าเครื่องจะสามารถลงจอดได้อย่างปลอดภัยหายห่วงเช่นนี้ พวกเขาต่างตื่นเต้นถึงขีดสุด ชายวัยกลางคนผู้หนึ่งเดินเข้ามากล่าวเสียงดัง “สหายทั้งหลาย! พวกคุณทำได้ดีมาก! ทำได้ดีสุดๆ ไปเลย! เจอกับสถานการณ์ที่คับขันขนาดนี้แต่ก็ยังควบคุมสติได้อยู่ แล้วสามารถก้าวข้ามแรงกดดันในวินาทีวิกฤตไปได้ แถมยังควบคุมการสูญเสียของทั้งชีวิตและทรัพย์สินได้อย่างดี แอร์ไชน่าของพวกเรารู้สึกภูมิใจมากที่มีฮีโร่อย่างพวกคุณ ขอบคุณมากสำหรับการพยายามครั้งนี้! ขอบคุณมากที่มุมานะจนก้าวผ่านความยากลำบากนี้ได้!”

“ขอบคุณค่ะหัวหน้า!”

“นั่นไม่จำเป็นเลย!”

“ไม่ได้หนักหนาอะไรแม้แต่น้อย!”

พวกเขาไม่ได้คิดว่ามันยากลำบากอะไรเลย เพราะตั้งแต่การจี้เครื่องบินเริ่มขึ้นพวกเขาก็ไม่ได้ทำอะไรสักอย่าง!

ผู้บริหารของแอร์ไชน่ายิ้ม “อย่าถ่อมตนไปเลย พวกเราจะต้องตบรางวัลพวกคุณหลังจากกลับไปแน่นอน!”

แอร์โฮสเตสสูงวัยรีบกล่าว “หัวหน้า พวกเราไม่ได้ทำอะไรจริงๆ นะคะ ที่รอดมาได้หลักๆ เลยเพราะความช่วยเหลือของผู้โดยสารคนหนึ่ง” จากนั้นเธอหันกลับไปมองที่ประตูเครื่อง เขาคนนั้นยังไม่ลงมาจากเครื่องเลย ที่จริงแล้วจากเหตุการณ์ที่เกิดขึ้น พวกเขาในฐานะลูกเรือค่อนข้างขาดประสบการณ์และสติที่จะแก้ไขสถานการณ์เสียด้วยซ้ำ พวกเขาตกใจมากเกินไป ถ้าไม่ใช่เพราะว่าอาจารย์จางเย่อาสาเข้ามาช่วยละก็ ผลลัพธ์ที่เกิดคงน่ากลัวเกินกว่าจะจินตนาการได้!

“ผู้โดยสารงั้นเหรอ? ผู้โดยสารคนไหนกันน่ะ?” กลุ่มผู้บริหารสองสามคนถามออกมา

“เขายังอยู่บนเครื่องค่ะ” แอร์โฮสเตสสูงวัยตอบ

“ไปกันเถอะ ไว้คุยกันหลังออกจากที่นี่ดีกว่า หอควบคุมการบินที่สั่งหยุดการจราจรไว้ต้องทำงานต่อแล้วด้วย เราจะมาเอ้อระเหยบนรันเวย์คงไม่ค่อยดีหรอกนะ” ผู้จัดการของสนามบินคนหนึ่งกล่าว

พวกหัวหน้าและผู้บริหารต่างนำเจ้าหน้าที่ของตนช่วยกันอพยพผู้โดยสารออกไปจากที่เกิดเหตุ และปล่อยให้กลุ่มลูกเรือที่เป็นฮีโร่ได้ผ่อนคลายตนเสียก่อน แต่เหล่าแอร์โฮสเตสยังไม่ยอมไปไหน กลุ่มผู้โดยสารก็ไม่ไปไหนเช่นกัน พวกเขาต่างหันไปจับจ้องที่ประตูเครื่องบิน รอคอยคนๆ หนึ่งเดินออกมา
ทันใดนั้นเอง ทุกอย่างกลายเป็นเงียบสงัดอย่างไม่มีใครรู้ว่าเพราะอะไร

……

ในเครื่องบิน

จางเย่เป็นคนสุดท้ายที่ยังอยู่ในเครื่องบิน หลังจากฟื้นตัวจากภาวะหมดเรี่ยวหมดแรง เขาปลดเข็มขัดแล้วถอดหูฟังออก จากนั้นเดินไปเปิดประตูห้องนักบิน สิ่งแรกที่เขาทำไม่ใช่รีบออกจากเครื่องบินแต่เป็นวิ่งไปเข้าห้องน้ำอีกครั้งเพื่อทำธุระส่วนตัว! ที่อยู่ๆ เขาอยากเข้าห้องน้ำอีกรอบก็เพราะสถานการณ์คับขันบีบคั้นเมื่อครู่นี้ทำเอาเขาเกือบฉี่ราดออกมา!

วิ้วว..

รู้สึกตัวเบาอีกครั้ง

หลังจากเสร็จกิจส่วนตัวจางเย่เดินออกมาทางประตูเครื่อง แต่ทันทีที่เขาก้าวมาถึงตรงนั้น ชายหนุ่มถึงกับตกใจที่ได้เห็นกลุ่มฝูงชนยืนแออัดอยู่ข้างล่าง!

“เขาออกมาแล้ว!”

“นั่นอาจารย์จาง!”

“อาจารย์จางกำลังออกมาแล้ว!”

ทุกคนต่างมองมาที่เขา นี่มันเรื่องอะไรกันน่ะ?

หนึ่งวินาทีผ่านไป

สองวินาทีผ่านไป

ต่งซานซานพลันเป็นคนเริ่มนำปรบมือ!

ตามด้วยคนอื่นๆ จากสองสามคนไปจนถึงร้อยกว่าคน!

พวกเจ้าหน้าที่ของสนามบินและแอร์ไชน่าจ้องไปที่จางเย่ด้วยสายตาสุดจะงงงวย!

เสียงปรบมือดังกึกก้องไปหมด ทุกคนต่างพร้อมใจปรบมือให้กับจางเย่ มันดังจนกระทั่งกลบเสียงการทำงานอื่นๆ ภายในสนามบินไปด้วย ราวกับว่านี่เป็นสถานที่จัดคอนเสิร์ตอย่างไรอย่างนั้น!

“เยี่ยมยอด!”

“คุณสุดยอดมาก!”

“ถ้าไม่เพราะคุณ พวกเราคงไม่รอดมาแบบนี้ได้แน่!”

“ถ้าต่อไปคุณอยากซื้อบ้านก็มาหาผมได้นะ! ให้ส่วนลดยี่สิบเปอร์เซ็นต์เลย!”

“อาจารย์จางน้อย ถ้าว่างเมื่อไรมากินข้าวที่บ้านคุณยายคนนี้ได้เลยนะ!”

“พี่ชายซูเปอร์แมนขอบคุณค่า!” เด็กสาวตัวน้อยกล่าวน้ำเสียงไร้เดียงสา

จางเย่รู้สึกราวกับตัวลอยขณะที่เขาเดินลงมา “ด้วยความยินดีครับ ด้วยความยินดีอย่างยิ่ง ผมเองก็ไม่ได้ทำอะไรเลย!”

เมื่อเขาลงมาถึงพื้น แอร์โฮสเตสร่างท้วมเป็นคนแรกที่ก้าวเข้ามา “คุณช่วยชีวิตของพวกเราทุกคนไว้ จะมาพูดว่าไม่มากมายได้อย่างไรกันล่ะ? พวกเราไม่รู้จะตอบแทนบุญคุณครั้งนี้อย่างไรแล้วจริงๆ” จากนั้นเธอหอมแก้มจางเย่ “คุณเท่สุดๆ ไปเลยวันนี้!”
จางเย่แทบสำลัก

แอร์โฮสเตสร่างบางหอมแก้มจางเย่อีกข้างอย่างอายๆ เช่นกัน

แอร์โฮสเตสสูงวัยเดินหัวเราะเข้ามาแล้วจุมพิตที่หน้าผากเขา “นี่ถ้าพี่สาวยังไม่แต่งงาน คงจะไปเดทกับเธอแล้วล่ะ!”

ชายหนุ่มกล่าวทั้งๆ ที่ใบหน้าเต็มไปด้วยรอยลิปสติก “อะแฮ่ม เรื่องนั้น...”

“ฮู้ววว!” ทุกคนโห่ร้องอีกครั้ง

จากนั้นจึงปรบมือให้ชายหนุ่มอีกรอบ! นี่เป็นสิ่งที่จางเย่ควรได้รับ!

ทุกคนต่างรู้สึกขอบคุณจากใจจริง พวกเขารู้ดีว่าหากไม่มีจางเย่แล้วพวกเขาคงไม่ได้มีโอกาสมายืนอยู่ตรงนี้แน่ จางเย่เป็นผู้ที่ช่วยชีวิตทุกคนไว้!

เหล่าคนใหญ่คนโตของสนามบินและเจ้าหน้าที่คนอื่นๆ มองจางเย่ด้วยความประหลาดใจ นี่เป็นคนที่นำเครื่องบินลงจอดด้วยตัวเองแล้วช่วยชีวิตทุกคนไว้เหรอ? ทำไมยังดูหนุ่มจัง? แถมจริงๆ ก็ทำงานเป็นดีเจด้วย? นี่ถ้าไม่ได้เห็นต่อหน้าแบบนี้ให้ตายยังไงพวกเขาก็คงไม่เชื่อแน่ๆ!

……

อีกรันเวย์หนึ่ง!

เครื่องของไห่หนานแอร์ไลน์ที่เป็นคนนำทางมาได้ลงจอดเรียบร้อยแล้ว ทันทีที่เครื่องบินหยุด นักบินสองคนและเหล่าแอร์โฮสเตสต่างวิ่งเข้ามาด้วยความโมโห!

แอร์โฮสเตสสูงวัยหันไปมองเขา “อ้าว? พี่จ้าวหรอกเหรอ? นั่นพี่ขับลำนั้นเองเหรอเนี่ย?”

ถึงแม้ว่าพวกเขาจะไม่ได้ทำงานบริษัทเดียวกันแต่ก็เจอกันบ่อย ทุกคนรู้จักกันค่อนข้างดี นักบินของไห่หนานแอร์ไลน์มองไปยังแอร์โฮสเตสสูงวัย “นั่นเครื่องบินของเธอเหรอ?”

แอร์โฮสเตสสูงวัยหัวเราะ “ใช่แล้ว ต้องขอบคุณพวกคุณมากเลยนะ”

นักบินผู้ช่วยไม่สนใจกล่าวออกมาด้วยความโมโหทันที “ยังมีหน้ามาขอบคุณพวกเราอีกเหรอ? โอเคเครื่องของคุณมีเรื่องฉุกเฉินเกิดขึ้น เราจะไม่พูดถึงเรื่องนั้นกัน มันเป็นเรื่องที่หลีกเลี่ยงไม่ได้ แต่นี่พวกเราแม่*นำทางให้พวกคุณนะ! แถมยังให้สัญญาณอีกด้วย ทำไมถึงตามจี้ติดตูดขนาดนั้นกันน่ะหา! นี่คุณรู้รึเปล่าว่ามันอันตรายแค่ไหนน่ะ? ผู้โดยสารของเราหลายคนร้องไห้เพราะผวากับเครื่องของคุณเนี่ย! แล้วนี่ใครกันที่ขับเครื่องบินลำนั้นน่ะ!? ใช่พี่โจวรึเปล่า? ให้เขามาที่นี่เลยนะ! ผมมีเรื่องต้องคุยกับเขาหน่อยแล้ว! นี่มันข่มเหงกันเกินไปชัดๆ!”

แอร์โฮสเตสร่างท้วมตอบ “พี่โจวบาดเจ็บสาหัสอยู่น่ะ ตอนนี้ขึ้นรถพยาบาลไปแล้ว!”

กัปตันของไห่หนานแอร์ไลน์ตกใจ “ถ้างั้นแปลว่านักบินผู้ช่วยเป็นคนขับเหรอ? แต่ต่อให้เป็นนักบินผู้ช่วยก็ไม่น่าจะขับห่วยขนาดนี้นี่ มาขับตามติดตูดกันขนาดนี้ได้ไง! นี่พวกคุณคิดว่าเราขับรถแข่งกันอยู่เหรอไงน่ะหา!?”
แอร์โฮสเตสร่างท้วมกล่าวต่อ “ที่จริงนักบินผู้ช่วยก็บาดเจ็บสาหัสเช่นกันค่ะ”

“คนที่ขับเครื่องบินน่ะ….” แอร์โฮสเตสสูงวัยชี้ไปทางจางเย่ “คืออาจารย์จางเย่ เป็นดีเจชื่อดังจากเมืองหลวง"

กัปตันของไห่หนานแอร์ไลน์แค่นเสียง
“เฮอะ อย่ามาล้อเล่นกันแบบนี้สิ นี่คุณคิดจะโยนความผิดไปให้คนที่ไม่รู้อะไรแบบนั้นได้ไงน่ะ? พวกเราไม่ได้จะทำอะไรเลย แค่อยากจะบอกว่าไอ้ที่ทำไปน่ะ มันอันตรายมากเลยนะ!”

แอร์โฮสเตสร่างบางหัวเราะไม่ออกร้องไห้ไม่ได้ “แต่ว่าอาจารย์จางเป็นคนขับเครื่องบินจริงๆ นะคะ”

เมื่อเห็นทุกคนตอบด้วยสายตาจริงจัง นักบินและเหล่าลูกเรือของไห่หนานแอร์ไลน์ต่างตกตะลึง “หา? หรือว่าบินด้วยออโต้ไพลอทกันน่ะ?”

สจ๊วตหนุ่มของไชน่าแอร์ไลน์กล่าว “เขาบังคับด้วยมือเลยครับ!”

คนของไห่หนานแอร์ไลน์มองหน้ากันเองแล้วเงียบกริบ!

เว*แล้ว! นี่ให้มือใหม่ไม่รู้อะไรมาขับเครื่องบินแล้วเอาเครื่องลงจอดเหรอเนี่ย? มิน่าล่ะ! ไม่แปลกใจเลยว่าทำไมตอนที่พวกเขานำทางถึงได้รู้สึกราวกับว่าเครื่องบินที่ขับตามหลังไม่ได้ขับตามกฎระเบียบอะไรสักอย่าง

เหมือนไม่ใช่ขับเครื่องบินแต่ขับรถเลยด้วยซ้ำ!

“มีเรื่องอะไรกันเหรอ?” ผู้อำนวยการของสนามบินเดินเข้ามา เขาได้ฟังภาพรวมของสถานการณ์ที่เกิดขึ้นแล้ว แต่รายละเอียดส่วนใหญ่ยังไม่ครบถ้วนดี!

คนของฝ่ายความมั่นคงเดินมาด้วยเช่นกัน พวกเขาจำเป็นต้องทำการสืบสวนเรื่องนี้ให้ละเอียดถี่ถ้วน

“ดิฉันจะให้รายละเอียดเองค่ะ” ขณะที่ทุกคนเดินไปทางเทอร์มินอลของสนามบิน แอร์โฮสเตสสูงวัยก็เล่าเหตุการณ์ที่เกิดขึ้นให้เหล่าหัวหน้าและเจ้าหน้าที่หน่วยงานความมั่นคงฟัง “หลังจากเกิดการจี้เครื่องบินแล้ว หนึ่งในคนร้ายทำการควบคุมห้องนักบิน และอีกสองคนคอยป้องกันประตูจากด้านนอก พวกเขาเป็นยอดฝีมือด้านมวยไทยด้วย ขนาดผู้โดยสารที่แข็งแรงกว่าสิบคนช่วยกันยังไม่สามารถสู้ได้ หลังจากพวกคนร้ายเล่นงานเหล่าผู้โดยสารได้สักพักแล้ว พวกเขาเริ่มคิดอยากจะฆ่าคน...”

ผู้บริหารของไชน่าแอร์ไลน์สูดหายใจลึก “ถ้างั้นทำยังไงคุณถึงได้...”

แอร์โฮสเตสสูงวัยกล่าวด้วยท่าทีซาบซึ้ง

“เป็นอาจารย์จางเย่ที่เข้ามาขวางไว้! หลังจากนั้นเราก็พบว่าประตูห้องนักบินถูกล็อคไว้อยู่ และก็เป็นอาจารย์จางเย่ที่สะเดาะกลอนได้ ต่อมาก็เป็นเขาอีกเนี่ยแหละที่ขับเครื่องบินมาลงจอด!”

จางเย่?

จางเย่ทำทุกอย่างเลย!

แข็งแกร่งเกินไปรึเปล่า? บ้าไปแล้ว! นี่แกฉีดสารกระตุ้นไปกี่ตัวน่ะจางเย่!?

*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./18.md)