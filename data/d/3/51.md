##บทที่ 251 : จางเย่คุมเหตุต่อเนื่อง!
เวลาค่อยๆ ผ่านไป!

‘จางเย่ทอล์คโชว์’ ไลฟ์สตรีมมิ่งเริ่มต้นขึ้นแล้ว!

ชั่วขณะนั้น เหล่าผู้ชมบนอินเทอร์เน็ตนับไม่ถ้วน ล้วนรอคอยการถ่ายทอดสดอยู่ที่หน้าเว็บเพจของสถานีโทรทัศน์ออนไลน์เหวยหว่อ หลังถูกกระแนะกระแหนจากอีพัคอู ทำให้ตอนนี้กลุ่มผู้ชมรายการแบ่งออกเป็นสองฝ่าย ฝ่ายหนึ่งสนับสนุนการ ‘หักหน้า’ โดยจางเย่ ให้พวกติ่งเกาหลีนั่นได้เห็นว่าอะไรคือการถ่ายทอดสดโดยไม่ใช้สคริปต์ตลอดรายการ! เอ็งไม่เคยเห็นไม่ใช่เหรอ? เอ็งบอกว่าเป็นไปไม่ได้ใช่ไหม? ได้ งั้นวันนี้เอ็งจะได้ชม! พิธีกรทางฝั่งพวกเอ็งทำเรื่องแบบนี้ไม่ได้ แต่พิธีกรของชาติเราทำได้เว้ย!

ส่วนอีกฝ่ายคือพวกที่รอให้จางเย่ขายขี้หน้า เหล่าแฟนคลับของอีพัคอูและติ่งเกาหลีนั่นเอง!

ทั้งสองฝ่ายกลายเป็นเช่นน้ำกับไฟ!

เมื่อปะทะกัน ช่องคอมเมนต์ด้านล่างของสถานีฯ ถึงกับกลายเป็นสนามรบ!

ข้อความแรกเป็นของสหายเก่าแก่ฝั่งจางเย่ ไม่ต้องถามชื่อไม่ต้องบอกแซ่ก็รู้ว่าเป็นใคร "ข้ารอวันนี้มานานแล้ว! ไอ้พวกวายร้ายดาหน้ากันเข้ามาสิ! ไม่ได้ด่าคนมานานแค่ไหนกันนะ! ดาบยักษ์ของข้ากระหายเลือดอีกแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้วแล้ว!"

"พี่ดาบยักษ์ร้ายกาจ!"

"ฉันมาแล้ว! พร้อมด่า!"

"ไอ้พวกบัดซบ? ไหนพวกบัดซบ? ไสหัวออกมา!"

ฝูงแฟนคลับของจางเย่ร้องท้าทายอย่างบ้าคลั่ง อดรนทนไม่ไหวแล้ว!

มีคนในแวดวงออนไลน์บางคนยังมีสติดีอยู่ รอชมว่าในที่สุดแล้วจางเย่จะสามารถทำการไลฟ์สตรีมมิ่งครั้งแรกในประวัติศาสตร์ออกมาได้ดีหรือไม่ ทั้งรอชมว่าถึงที่สุดแล้วเขาจะสามารถทำรายการโดยไม่ใช้สคริปต์ได้จนจบหรือไม่ ทั้งแฟนคลับ แฟนรายการ และกลุ่มวัยรุ่นคลั่งชาติเลือดร้อนไม่เหลือเหตุผลอะไรอีกต่อไป คนพวกนี้ความจริงอาจไม่ได้รู้จักจางเย่เสียด้วยซ้ำ แค่อยากออกมาร่วมวงตีกับชาวบ้านเท่านั้น เห็นทางด้านนี้กำลังมีศึกก็ซัดยาโด๊ปดาหน้ากันเข้ามา ไม่สนใจอะไรสี่อะไรแปดทั้งสิ้น ไม่รู้ด้วยว่าจางเย่ที่ว่าเป็นใคร รู้เพียงว่าใครด่าจางเย่ พวกเขาก็เข้าไปด่ามัน!

คลื่นน้ำหนุนเนื่อง!

นี่คือความโกรธแค้นของมหาสมุทร!

ชัดเจนว่าแฟนคลับของอีพัคอูไม่ได้ยกธงขาว ซึ่งมีกำลังคนมากที่เหนียวแน่นกันเป็นพิเศษ ไม่มีใครสนใจว่าอีกฝ่ายพูดอะไร ในมุมมองของพวกเขาไม่ว่าอีพัคอูจะพูดอะไรต้องถูกต้องหมดแน่นอน!

"ให้จางเย่ไสหัวไปซะ!"

"จางเย่ก็แค่หมูงี่เง่า!"

"ยังกล้าท้าทายอีพัคอูของพวกเราอีก? ได้! มาดูกันว่าใครมีแฟนคลับมากกว่า!"

"ยังจะไลฟ์อีก? ไม่ประมาณตน! อีพัคอูของพวกเราพูดถูกแล้ว จางเย่มันก็แค่นักต้มตุ๋น! อัดรายการยังพอไหว แต่ไลฟ์สตรีมมิ่งต้องเละเทะแน่! พวกเราคอยดูกันไปเถอะ!"

"เหอๆ ทุกคนคอยดูจางเย่ขายขี้หน้าประชาชีกันเถอะ!"


………..


เมืองหลวง

เวลาเดียวกัน

พ่อกับแม่ของจางเย่เปิดคอมพิวเตอร์รอเวลาไลฟ์สตรีมมิ่ง

ลูกพี่ลูกน้องสาวทั้งสามคนของจางเย่ก็เข้ามาร่วมชมความครึกครื้นนี่ด้วย ผู้สูงวัยทั้งสองใช้คอมพิวเตอร์ไม่คล่องนัก ดังนั้นพวกเธอจึงมาเปิดเว็บเพจให้

"พี่จะไหวเหรอ? ไหวจริงๆ น่ะเหรอ?"

"ตื่นเต้นจัง ตั้งแต่เด็กพี่ก็ความจำไม่ค่อยดีอยู่นะ?"

"ไอ้พวกเกาหลีนี่ก็เกินไป! ฮึ่ม! กล้าด่าพี่ฉัน ต่อไปฉันไม่สนใจดาราเกาหลีแล้ว! อย่าให้ฉันเจอพวกนายนะ เจอกันฉันจะด่าให้ยับ!"

"เริ่มแล้วๆ"

อีกที่ในเมืองหลวง

เหราอ้ายหมิ่นห่อเกี๊ยวอยู่ที่บ้าน จับจีบไปทีละอัน

เฉินเฉินที่นั่งหน้าคอมฯ พลันร้องว่า "รายการเริ่มแล้ว คุณป้ารีบมาดูเร็ว!"

เหราอ้ายหมิ่นแค่นเสียง "ไอ้หนูนั่นมีอะไรน่าดู"

"ไม่กลัวจางเย่แพ้หรอกเหรอ มีคนด่าเขาตั้งเยอะ" เฉินเฉินกล่าว

เหราอ้ายหมิ่นส่งเสียงเหอะ "ไอ้หนูนั่นจะไม่รอด? แค่ปากของหมอนั่นก็ไม่มีทางไม่รอดแล้ว"


…..……


ขณะเดียวกัน

หูเฟยเองที่ดูทีวีอยู่บ้าน เขาใช้สมาร์ททีวีเชื่อมต่อกับสัญญาณของสถานีออนไลน์ ดังนั้นจึงสามารถนั่งดูทีวีบนโซฟาได้สบายๆ

เสี่ยวหลวี่ ต้าเฟย โหวเกอ โหวตี้ต่างกำลังดูการไลฟ์สตรีมมิ่งที่บ้านเช่นกัน

รวมไปถึงหัวหน้า ผู้บังคับบัญชาและเพื่อนร่วมงานเก่าของจางเย่ อย่างจ้าวกั๋วโจว หวังเสียวเหม่ย เสี่ยวฟาง พี่สาวโจว ป้าซุน เถียนปินกับภรรยาของเขา และอีกมากมาย ‘จางเย่ทอล์คโชว์’ กลายเป็นกระแสร้อนระอุบนอินเทอร์เน็ต แถมยังเปิดแนวรบกับติ่งเกาหลี! อย่าว่าแต่พวกเขาเลย แม้แต่คนนอกที่พอรู้เรื่องนี้เข้ายังร่วมลั่นกลองให้ฝ่ายจางเย่รบกับแฟนคลับไร้สมอง! ต่อให้พวกเขาจะไม่รู้เรื่องอะไรก็เป็นเรื่องที่ควรให้ความสนใจอย่างยิ่งอยู่ดี ส่วนคนที่อดรนทนไม่ไหวอย่างเสี่ยวหลวี่กับเสี่ยวฟางต่างลงสนามร่วมวงด่าแล้วเรียบร้อย!


………..……


ด้านนอกกำลังเปิดปากทำสงครามน้ำลายกัน!

ด้านในห้องส่งกลับเป็นน้ำหนึ่งใจเดียว! เพราะกลุ่มคนที่ลงชื่อมาล้วนชื่นชอบจางเย่ ไม่แปลกที่จะเกลียดชังคนพวกนั้นเข้ากระดูกดำ!

แต่หน้าเวทีก็มีข้อยกเว้นเช่นกัน

ชายชาวต่างชาติผิวสีตาขาวโพลนส่งเสียงกีลีกูลู ดูคล้ายกระเรียนในฝูงไก่

"ถึงเวลาแล้ว"

"3..."

"2..."

"1..."

"เริ่มไลฟ์สตรีมมิ่ง!"

เมื่อคลิปเปิดรายการจบลง เพลงในห้องส่งพลันดังขึ้น

จางเย่สูดลมหายใจลึกอยู่หลังเวที มองม่านผืนใหญ่ที่มืดสนิท ชายหนุ่มดื่มชาแก้วสุดท้ายให้ชุ่มคอ ส่งแก้วชาให้กับทีมงานที่ยืนอยู่ด้านข้าง เขาเปลี่ยนสีหน้าแล้วก้าวเท้ายาวขึ้นเวที ยังคงกล่าวแนะนำตัวเองให้ตัวเองเช่นเดิม "ต่อไปขอเชิญทุกท่านพบกับพิธีกรดัง กวีเลื่องชื่อ นักโฆษณาผู้มีชื่อเสียง โปรดิวเซอร์ผู้เก่งกาจ นักเขียนผู้โด่งดัง บิดาแห่งทอล์คโชว์ทั้งในและนอกประเทศ ‘จางเย่’! บนเวทีคร้าบบบบ!" บทพูดที่ยาวขนาดนี้ เขาพูดอย่างต่อเนื่องโดยไม่หอบเลยสักนิด!

เขาก้าวขึ้นบนเวที

เหล่าผู้ชมหน้าเวทีต่างหัวเราะพลางปรบมือให้ ไม่วายส่งเสียงโห่ร้องโห่แซว

"อี๋"

"อี๋!"

"ลงมาเถอะ!"

"ฮ่าๆ! คุณยังหน้าด้านเหมือนเดิม!"

ถ้าเป็นดาราคนอื่นๆ แนะนำตัวกับผู้ชมด้วยการเพิ่มคำว่า ‘มีชื่อ โด่งดัง เก่งกาจ’ เยอะขนาดนี้ละก็ ไม่พ้นคงโดนด่าทันควัน ต้องมีคนกระแนะกระแหนไม่หยุดแน่นอน! ในทางกลับกัน คำพูดโอ้อวดหน้าไม่อายที่เอามาแนะนำยกยอตัวเอง พอออกมาจากปากของจางเย่แล้ว ทุกคนกลับรู้สึกว่าเป็นเรื่องปกติที่สุด ถึงกับชวนหัวเราะเสียด้วยซ้ำ!

การถ่ายทอดสดเริ่มขึ้นแล้ว!

ตอนนั้นเอง ชายผิวสีที่นั่งอยู่แถวหน้าพลันล้วงเอากระดาษแผ่นหนึ่งจากกระเป๋าขึ้นมาคลี่แล้วยกชูไว้เหนือศีรษะ ในกระดาษเขียนไว้ว่า ‘ไอ้หมูจางเย่!’

เหล่าผู้ชมต่างแตกตื่น!

ทั้งผู้บริหารของบริษัทและเพื่อนร่วมงานล้วนแต่หน้าถอดสี!

"ใคร?"

"ใครให้มันเข้ามา!"

"หมอนั่นทำบ้าอะไร!"

"นี่มันถ่ายทอดสดนะ!"

"ตากล้อง! ตากล้อง! รีบเบือนกล้องหนีเร็ว! อย่าถ่ายทางคนดู!"

เจ๊สี่รีบตะโกนบอกตากล้อง!

ทว่ากล้องที่คอยจับภาพบรรยากาศการปรบมือและเสียงหัวเราะของเหล่าผู้ชม ได้จับภาพเหตุการณ์นั่นไว้เรียบร้อย มาถึงตอนนี้จะเรียกกลับก็ไม่ทัน ชัดเจนว่าภาพได้ปรากฏบนอินเทอร์เน็ตสู่สายตาผู้คนแล้ว คนผิวสีคนนี้ไม่รู้ว่าเป็นแฟนคลับเกาหลีหรือว่ามีคนจ้างมา แต่ที่แน่ๆ คือมาป่วนห้องส่งแน่นอน!

เฝิงกุ้ยฉินพลันหน้าเสีย!

หวังสยงหน้าถมึงทึง แทบจะลุกไปทะเลาะกับคนนั้นอยู่รอมร่อ!

แต่จางเย่กลับสงบท่าทีอย่างยิ่ง เพียงยิ้มมองชายคนนั้นจนตาหยี ภาพนี้ถ่ายทอดออกไปเรียบร้อยแล้วเช่นกัน เขาไม่มีทางดึงมันกลับมาได้ แต่จุดนี้กลับไม่ปกติที่สุด! "โอ๊ะ พวกเรามีพี่น้องคนผิวสีด้วยเหรอ!? แต่คุณท่าท่างไม่ค่อยสบายนะ คงจะอยู่ได้อีกไม่กี่วันแล้วล่ะ หาความสุขให้ชีวิตบ้างนะ"

"หือ? ทำไมล่ะ?" คนผิวสีคนนั้นยังไม่พ่นคำสบถ นัยน์ตาฉายแววสงสัย ไม่เพียงแต่ฟังคำพูดของจางเย่เข้าใจ แต่กลับยังสามารถพูดภาษาจีนได้อีกด้วย ไม่ธรรมดาจริงๆ

ทำไมถึงบอกว่าอยู่ได้อีกไม่กี่วันล่ะ?

จางเย่ทำหน้าทะเล้น ใช้นิ้วหนีบสองนิ้วทำท่าทีว่าน้อยนิด ก่อนชี้ไปที่เขา "เพราะว่าหว่างคิ้วนายหมองคล้ำ[1]ไงล่ะ!"

ผู้ชมงงวูบ จากนั้นพลันระเบิดเสียงหัวเราะครืนใหญ่!

"ฮ่าๆๆๆ! หว่างคิ้วหมองคล้ำเหรอ?"

"นั่นมันเป็นลางตายนี่!"

"หมอนั่นผิวสีเว้ย! หว่างคิ้วไม่ดำจะได้เหรอวะ!"

"อาจารย์จางเย่โคตรร้าย! แต่ว่า...ฉันชอบนะ!"

ชายผิวสีเห็นว่าจางเย่ไม่โกรธเคืองไม่พอยังเหน็บแนมเขาได้อยู่ จึงมีสีหน้าละอาย เอาป้ายในมือลงมาเงียบๆ ไม่ส่งเสียงอะไรอีก

เรื่องที่ทำให้คนต้องปวดหัว จางเย่กลับแก้ไขได้ด้วยคำพูดสองสามคำ ไม่เสียหายเลยแม้แต่น้อย ก็ทำให้อีกฝ่ายพ่ายแพ้ไปเอง!

หวังเป้ยกล่าวอย่างยินดี "จางเย่สมเป็นจางเย่!"

ต่งซานซานยิ้มกล่าวว่า "ฉันก็ว่างั้น หมอนั่นปากร้ายจะตายเนอะ"

อาเชียนยอมรับนับถือสุดหัวใจ "มุกของอาจารย์จางคิดสดเล่นสดนี่! ทั้งที่เป็นเหตุไม่คาดคิดชัดๆ แต่อาจารย์จางกลับใช้แค่มุกเดียวก็ปัดเป่าให้พ้นได้! ยอดเยี่ยมเกินไปแล้ว!" ก่อนหน้านี้อาเชียนไม่ได้อยากจะเป็นฝ่ายโปรดิวเซอร์ แต่อยากเป็นพิธีกร เขาอยากจะไปยืนหน้าเวที ตกอยู่ในสายตาทุกคู่ ความคาดหวังนี่จนถึงทุกวันนี้ก็ยังไม่เลือนหายไป เขาคิดว่าความสามารถของเขาไม่ได้ด้อยไปกว่าคนอื่นๆ เลยสักนิด ถึงตรงนี้จึงเพิ่งเข้าใจว่าตัวเขาเมื่อเทียบกับพิธีกรมากความสามารถแล้วช่างห่างกันไม่เห็นฝุ่น!

เฝิงกุ้ยฉินถอนหายใจด้วยความโล่งอก

เพื่อนร่วมงานหลายคนก็ถอนหายใจด้วยความโล่งอกเช่นกัน

ทว่าเมื่อจางเย่เริ่มเปิดปากพูดประโยคแรกออกมาพลันเกิดเรื่องไม่คาดฝัน!

หยางหยางจากฝ่ายบุคคลกำลังยืนฟังอยู่ข้างเวทีร่วมกับเพื่อนร่วมงานอีกหลายคน รู้สึกว่าแออัดเล็กน้อย เขาจึงคิดจะถอยหลังออกไปสักนิด แต่ไม่ทันระวังกระแทกเข้ากับขาโคมไฟ! โคมไฟไหวเอนเล็กน้อยก่อนล้มกระแทกเข้ากับพื้น เกิดเสียงดังขึ้น!

ปัง!

หยางหยางใจหายวาบ!

ทุกคนรอบๆ ต่างหันขวับมาทางเขาอย่างตระหนก!

หยางหยางสาบาน แม้ว่าเขาจะเคยมีเรื่องกับจางเย่และไม่ชอบหน้าสุดๆ แต่เขาก็รู้ว่าวันนี้เป็นโอกาสอะไรนะ เขาไม่ได้ตั้งใจจริงๆ!

ผู้ชมหน้าเวทีมองไม่เห็น แต่ว่าก็ได้ยินเสียงที่ดังจนหูดับ!

หนีเสือปะจระเข้แล้ว หลายคนหน้าซีดเผือดอีกครั้ง เกิดอะไรขึ้น? เกิดเรื่องอะไรอีก? นี่มันถ่ายทอดสดนะ! ทำไมถึงเป็นแบบนี้ล่ะ!?

หวังสยงเดือดดาลขึ้นมาจนได้ "เกิดอะไรขึ้น!"

เหล่าทีมงานรายการเองก็คร่ำครวญเช่นกัน จบสิ้นแล้ว! นี่มันอุบัติเหตุระหว่างการถ่ายทอดสดของจริงชัดๆ!

เหล่าผู้ชมได้ยินชัดขนาดนี้ แถมหน้าม่านยังวุ่นวายแบบนี้อีก ยิ่งไม่ต้องพูดถึงเหล่าผู้ชมทางอินเทอร์เน็ตที่กำลังดูไลฟ์สตรีมมิ่งเลย มีการถกเถียงกันแน่นอน!


……


บนเน็ตกำลังร้อนระอุ!

เหล่าแฟนคลับเกาหลีต่างคึกครื้น!

"เฮ้ยๆๆๆ ฉันบอกแล้วไงล่ะ!"

"มีเรื่องกันแล้วใช่ไหม! มีปัญหาแล้วล่ะสิ! รีบบอกมา!"


……...


ทว่าในขณะที่คนนอกจำนวนมากกำลังยินดีในคราวเคราะห์ของคนอื่น ขณะที่เหล่าเพื่อนร่วมงานหลายคนกำลังกระวนกระวาย จางเย่กลับมีทีท่าสงบนิ่ง ฉับพลันเขาก็ทำสีหน้าหวาดหวั่นแหงนมองไปยังฝ้าเพดาน สองมือประนมสิบนิ้วค้อมตัวลงไหว้สองครั้งปลกๆ "ขอโทษที่มารบกวนท่านนะครับ พวกเราอัดรายการจบแล้วจะออกไปแล้ว อัดจบแล้วจะไปทันทีเลยครับ!"

กลุ่มผู้ชมในห้องส่งตะลึงงันไปวูบ ก่อนจะปล่อยเสียงหัวเราะ!

"วะฮ่าๆๆๆ!"

"ทำไมต้องตลกแบบนี้วะเนี่ย!"

"อาจารย์จาง! คุณพูดอยู่กับใครน่ะ!"

"ไอ้หยา ฉันไม่ไหวแล้วล่ะ! คุณกำลังพูดกับเจ้าที่ของห้องส่งเหรอ!"

"นั่นมันท่านเจ้าที่ประจำห้องส่งเราใช่ไหมเนี่ย? ฮ่าๆๆๆๆ!"




===========================

[1] หว่างคิ้วถือเป็นจุดชีวิต แพทย์แผนจีนถือว่าผู้ป่วยที่หว่างคิ้วหมองคล้ำคือผู้ที่ใกล้เสียชีวิต

*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./52.md)