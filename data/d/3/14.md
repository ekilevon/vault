##บทที่ 214 : ไชน่าแอร์ไลน์ พวกนายข่มเหงกันมากไปแล้วนะ!
“ตอบหน่อยสิ!”

“ลูกพี่!”

“เฮ้ เครื่องบินลำนั้นน่ะ!”

“นี่แกรู้รึเปล่าวะ ว่าสนามบินหงเฉียวไปทางไหนน่ะ?”

จางเย่ยังไม่ยอมแพ้ เขาพยายามตะโกนต่อไปเรื่อยๆ อย่างไรก็ตามดูเหมือนว่าจะไม่สามารถติดต่ออีกฝ่ายได้เลย

เมื่อได้ยิน ‘คำพูดหยาบคาย’ ของจางเย่แล้ว เหล่าแอร์โฮสเตสต่างไร้ซึ่งคำพูด ถึงอย่างนั้นพวกเขาก็เห็นด้วยกับคำพูดของจางเย่อยู่ดี!

แอร์โฮสเตสสูงวัยวิเคราะห์ออกมาอย่างรวดเร็ว “ถ้าเราไม่ได้หลุดออกนอกเส้นทางตอนที่ร่วงลงไปเมื่อกี้ก็แปลว่าเครื่องบินที่ห่างออกไปนั่นต้องอยู่บนเส้นทางเดียวกับเรา แปลว่าพวกเขาก็มุ่งหน้าไปที่สนามบินหงเฉียวเหมือนกัน! เพราะแถวนี้ก็ไม่ได้มีสนามบินมากมาย ที่ใหญ่ที่สุดละแวกนี้มีแค่สนามบินหงเฉียวนี่แหละ! ปกติแล้วเครื่องบินที่บินผ่านไปมาแถวนี้ถ้าไม่เทคออฟจากที่นั่นก็ต้องแลนดิ้งที่นั่น!”

จางเย่ตบที่วางแขน “พูดถูก! ถ้างั้นที่ผมต้องทำก็คือขับตามพวกเขาไปเรื่อยๆ แล้วเราก็จะเจอกับสนามบิน! ถึงมันจะไม่ใช่สนามบินหงเฉียวก็เถอะ ตราบใดที่เราได้ลงจอด เรื่องอื่นก็ไม่สำคัญแล้ว!”

เหล่าลูกเรือต่างเริ่มพูดคุยกันและคิดว่าความคิดนี้เป็นไปได้ พวกเขาไม่คิดอะไรให้มากอีกต่อไปเลยเห็นด้วยกับข้อเสนอนี้ไม่ยาก

แอร์โฮสเตสร่างท้วมพลันชี้ไปข้างหน้า “ไอ้หยา ฉันมองไม่เห็นเครื่องบินลำนั้นแล้ว!”

เนื่องจากกลุ่มเมฆหนาแน่นเกินไป แถมยังมีหมอกขมุกขมัวอยู่ข้างใต้ด้วย!

หมอกควันในโลกนี้ไม่ได้น้อยกว่าโลกของจางเย่เท่าไรเลย ค่ามลพิษทางอากาศของมันสูงจนน่ากลัวไม่ต่างกัน

“ตามไปเร็วเข้า!” สจ๊วตหนุ่มกระวนกระวายยิ่งกว่าจางเย่ เขาชี้ไปข้างหน้า “ทางนั้นนั่นแหละ! อย่าให้พวกเขาหายไปนะ!”

ในเมื่อมีเพียงคนเดียวที่สามารถขับเครื่องบินได้ในตอนนี้ แอร์โฮสเตสสูงวัยจึงหันไปมองจางเย่และกล่าว “อาจารย์จาง พวกเราต้องพึ่งคุณแล้วค่ะ!”

“ไม่ต้องห่วง! พวกเขาหนีไปไหนไม่พ้นแน่!” จางเย่เร่งเครื่องบินตาม ในเมื่อเขารู้ว่าเครื่องบินข้างหน้าเป็นตัวชี้เป็นชี้ตายของเขา ชายหนุ่มจะปล่อยให้มันหลุดไปได้ยังไงกันล่ะ?

เมฆยังคงหนาครึ้ม ทัศนวิสัยค่อนข้างต่ำ

ถ้าเกิดระบบเรดาร์ยังดีอยู่พวกเขาจะสามารถค้นหาเครื่องบินโดยสารลำอื่นละแวกนี้ได้ แต่เนื่องจากมันถูกทำให้เสียหายไปจนหมด พวกเขาจึงได้แต่ใช้ตาเปล่ามองหาเครื่องบิน ทัศนวิสัยในเครื่องบินค่อนข้างจำกัด ทำให้ไม่ง่ายเลยที่พวกเขาจะมองเห็นเครื่องบินลำอื่น!

“ไหน? อยู่ไหนแล้วน่ะ?“

“อยู่ไหนกันนะ? ตรงไหนนะ?”

“ฉันเห็นแล้ว! ด้านซ้ายๆ!”

“พวกเขากำลังลดระดับความสูงลงแล้ว!”

“อาจารย์จาง ตามไปเร็วเข้า ด้านซ้ายมือนะ!”

เหล่าแอร์โฮสเตสต่างส่งเสียงช่วยบอกทาง

จางเย่ถกแขนเสื้อขึ้นพร้อมกับเร่งเครื่องไล่กวด “แม่*เอ้ย คิดจะมาซิ่งรถแข่งกับฉันงั้นเหรอ? ฉันไม่แพ้แกหรอก!”

สจ๊วตหนุ่มแทบอยากจะบอกแล้วบอกอีกว่าไอ้ที่เขากำลังขับอยู่มันไม่ใช่รถแต่เป็นเครื่องบิน! ทว่าสุดท้ายเขาก็ไม่ได้พูดอะไรออกไปอยู่ดี


……

บนชั้นบรรยากาศ

ในเครื่องบินโดยสารที่ไม่ห่างไกลออกไปนั้น

เป็นสายการบินไห่หนาน ทั้งที่พวกเขาบินตามปกติไม่ได้ไปยั่วโมโหใครเข้า แต่กลับเห็นบนเรดาร์ว่ามีเครื่องบินของสายการบินไชน่าแอร์ไลน์ไล่ตามมา จนพวกเขาต้องบินหนีทิ้งระยะห่างเพื่อรักษาความปลอดภัย

นักบินของไห่หนานแอร์ไลน์กล่าวผ่านวิทยุ “นี่ไห่หนานแอร์ไลน์ 7781 พวกคุณหลุดออกจากเส้นทางแล้ว ขอย้ำ พวกคุณหลุดออกจากเส้นทางแล้ว โปรดแก้ไขโดยทันที!”

ไม่มีการตอบรับ

นักบินผู้ช่วยกล่าวอย่างไม่พอใจ “ติดต่อไม่ได้งั้นเหรอครับ?”

กัปตันเครื่องบินขมวดคิ้ว “เจ้าเครื่องบินบ้าลำนั้นทำอะไรอยู่กันเนี่ย?”

นักบินผู้ช่วยเดาออกมา “สงสัยคงเป็นนักบินผู้ช่วยลองบังคับด้วยมือแน่ๆ ร้อยละแปดสิบเลยต้องเป็นนักบินใหม่แน่นอน แต่ถึงอย่างนั้นเขาก็ไม่น่าจะทำแบบนี้นี่นา”

กัปตันกล่าว “ไม่น่าจะใช้นักบินฝึกหัดนะ ขนาดวิทยุสื่อสารยังไม่เปิดเลย ไม่แปลกหน่อยเหรอ?”

ขณะที่ทั้งสองคนกำลังเดากันอยู่นั้น นักบินผู้ช่วยพลันตะโกนขึ้นมา “เชี่*แล้วไง! หลบเร็วเข้า! หลบ! พวกเขาเร่งเครื่องตามพวกเรามาแล้ว!”

กัปตันตกใจจนเหงื่อแตก เขาก่นด่าพลางปรับระดับความสูง “ใครแม่*ขับเครื่องบินลำนั้นอยู่วะ! มันอยากตายนักเหรอไง!?”

ฟิ้ว!

เครื่องของไชน่าแอร์ไลน์ที่เร่งความเร็วจนตามไห่หนานแอร์ไลน์ทันแล้วมาขนาบอยู่ด้านข้างจนดูเหมือนว่ากำลังบินขนาบกันอยู่ ระยะห่างระหว่างทั้งสองเครื่องห่างกันแค่หนึ่งร้อยเมตร! หนึ่งร้อยเมตรนี้หมายความว่ายังไงน่ะเหรอ? ถ้าคนสองคนยืนบนถนนห่างกันร้อยเมตรมันก็คงห่างกันพอสมควร เรียกว่ามองเห็นกันแต่ไม่ชัดในรายละเอียด แต่บนอากาศระหว่างเครื่องบินโดยสารสองลำนี้ หนึ่งร้อยเมตรไม่เรียกว่าห่างแล้ว มันเรียกว่ากระทบไหล่เลยต่างหาก! ถึงขั้นสามารถมองเห็นหน้าตาตื่นตกใจบนเครื่องอีกลำเลยก็ว่าได้!

เหล่าผู้โดยสารของไชน่าแอร์ไลน์ต่างอยู่ในอารมณ์ที่สงบ หลังจากผ่านประสบการณ์เฉียดตายอย่างโดนไฮแจ๊คและเครื่องเกือบตกทะเลแล้ว พวกเขาทุกคนต่างเตรียมใจกันมาระดับหนึ่ง ประสบการณ์เฉียดตายสองสามรอบที่ผ่านมาทำให้การบินห่างกันในระยะใกล้เป็นราวกับผายลมไปเลย พวกเขารู้ดีว่าคนที่กำลังขับเครื่องบินอยู่นี้ที่จริงเป็นพิธีกรโทรทัศน์กับนักเขียน เอาเถอะ ถ้าเขาขับเครื่องบินได้ก็นับว่าไม่เลวแล้ว พวกเขาต่างรู้สึกโชคดีมากจนไม่อยากจะคาดหวังอะไรไปมากกว่านี้!

แต่เหล่าผู้โดยสารของไห่หนานแอร์ไลน์กลับไม่ได้เตรียมใจมาก่อน เมื่อเห็นเหตุการณ์น่าตะลึงพรึงเพริดกับเครื่องบินที่บินกระทบไหล่กัน เหล่าผู้โดยสารของไห่หนานแอร์ไลน์ต่างกลัวจนแทบปัสสาวะราด!

“อ๊า!”

“ชิ*หาย!”

“หลบเร็วเข้า!”

“เครื่องบินลำนั้นจะมาชนเราแล้ว!”

“จะชนแล้ว จะชนแล้วโว้ย!”

บนเครื่องของไห่หนานแอร์ไลน์ปั่นป่วนไปหมด!

บรรดาแอร์โฮสเตสของไห่หนานแอร์ไลน์ต่างกลัวจนหน้าซีดเผือด พวกเขาพยามยามรักษาภาพพจน์โดยระงับความกลัวเอาไว้แล้วตรวจตราดูว่าทุกคนคาดเข็มขัดนิรภัยดี ไม่มีใครลุกออกจากที่นั่ง หลังจากนั้นพวกเขาวิ่งปรี่ไปหานักบินแล้วถาม “นี่มันเรื่องบ้าอะไรกัน! มีไอ้โง่ที่ไหนมาขับเครื่องบินข้างๆ เราน่ะ!” แอร์โฮสเตสที่สบถออกมานี้ปกติแล้วเป็นคนเงียบขรึมและใจเย็น เธอถึงขั้นได้รับรางวัลมาก่อนด้วย ทว่าตอนนี้ทุกคนต่างเห็นว่าเธอสบถออกมาด้วยอารมณ์ที่แปรปรวน แต่เอาเถอะ ไม่ว่าใครก็ตามถ้าได้มาเจอเรื่องแบบนี้เข้าก็ต้องด่าออกมาทั้งนั้นแหละ!

นักบินทั้งสองคนต่างก็อยากรู้เช่นกันว่าเกิดอะไรขึ้น!

นักบินผู้ช่วยกล่าวอย่างโมโห “นี่พวกนั้นรู้วิธีขับเครื่องบินเปล่าวะเนี่ย!?”

กัปตันพยายามทำใจเย็น “พอเถอะ เราหลบแล้วชะลอให้พวกเขาผ่านไปก่อนแล้วกัน เราต้องสงบสติไว้นะ ความปลอดภัยต้องมาก่อน!”

แต่เมื่อเครื่องของไห่หนานแอร์ไลน์ลดความเร็วลงเพื่อรักษาระยะปลอดภัย สิ่งที่ตามมาทำให้พวกเขาต้องสบถด่าลั่นอีกครั้ง! แม้ว่าเครื่องของไห่หนานแอร์ไลน์จะลดความเร็วลง แต่เครื่องของไชน่าแอร์ไลน์กลับไม่ยอมปล่อยพวกเขาไปและตามจิกกัดไม่หยุด พอพวกเขาเชิดหัวขึ้นห้าองศา อีกฝ่ายก็ขึ้นห้าองศาตาม พอพวกเขาไต่ระดับหนี อีกฝ่ายก็ไต่ระดับตามมา ตามติดเป็นตังเมยังไงยังงั้น!

ว่าไห่หนานแอร์ไลน์จะใจเย็นแค่ไหน แต่พวกเขาก็ไม่สามารถทนได้อีกต่อไป!

บัดซ*เถอะ! ฉันรู้ดีว่าไชน่าแอร์ไลน์เป็นสายการบินในประเทศที่ดีที่สุด! แต่พวกมึ*จะมาข่มเหงกันแบบนี้ไม่ได้นะโว้ย!

กัปตันของไห่หนานพลันรายงานเรื่องนี้กับวิทยุการบินที่สนามบินหงเฉียวทันที “กราวน์คอนโทรล[1] กราวน์คอนโทรล นี่ไห่หนานแอร์ไลน์ 7781”

“รับทราบ นี่กราวน์คอนโทรล โปรดแจ้งเรื่องที่ต้องการ” เสียงผู้หญิงดังตามสายมา

กัปตันของไห่หนานรู้สึกอยากจะทุบอะไรสักอย่างเพื่อระบายอารมณ์เดือดดาล “มีเครื่องของไชน่าแอร์ไลน์เบี่ยงออกมาจากเส้นทางของพวกเขาแล้วพยายามบินก่อกวนพวกเรา แถมยังบินด้วยระยะห่างที่ต่ำกว่าระยะปลอดภัย โปรดให้คำแนะนำด้วย!” แม้ว่าเขาจะอธิบายออกไปโดยไม่ได้ใช้คำหยาบใดๆ เลย แต่ด้วยน้ำเสียงของเขาก็ชัดเจนมากพอให้รู้ว่าตอนนี้เขากำลังโกรธเกรี้ยวสุดๆ!

กราวน์คอนโทรลกล่าวต่อ “หมายเลขของไฟล์ทที่กำลังขับตามคืออะไร?”

กัปตันตอบ “CA 1883”

หลังจากเสียงของกราวน์คอนโทรลหยุดไปสักพัก พลันมีเสียงเร่งรีบของชายวัยกลางคนดังขึ้นแทน “7781 นี่กราวน์คอนโทรล พวกเราสูญเสียการติดต่อกับเครื่องบิน CA1883 ที่คุณกล่าวถึงไปกว่ายี่สิบห้านาทีแล้ว สัญญาณสุดท้ายที่เราได้จากพวกเขาเป็นเสียงที่ดังอู้อี้กับเสียงอะไรบางอย่างกระแทกกัน เราสงสัยว่าเที่ยวบินนั้นต้องเผชิญปัญหาอะไรสักอย่างที่ทำความเสียหายให้กับไฟล์ทคอนโทรล จากที่คุณบรรยายมา เราคิดว่า CA1883 ได้สูญเสียความสามารถในการบินบนเส้นทางของตนเอง ดังนั้นเราจึงขอให้พวกคุณนำทางพวกเขาด้วย!”

กัปตันของไห่หนานมึนงง มีบางอย่างเกิดขึ้นงั้นเหรอ? หรือว่าไฮแจ๊ค!?

“ขอย้ำ โปรดนำทางเครื่องบินลำนั้นด้วย! ช่วยยืนยันหลังจากได้ยินคำสั่งนี้!” เสียงของชายวัยกลางคนกล่าวอย่างเคร่งเครียด

สีหน้าของกัปตันพลันเปลี่ยนเป็นเคร่งขรึม “รับทราบ! เราจะนำทางเครื่องบินลำนี้ไปที่สนามบินหงเฉียวตามที่กำหนดไว้! โปรดให้เส้นทางบินใหม่กับเราด้วย!”

“รับทราบ เราจะเริ่มดำเนินการในทันที และเราจะให้สิทธิ์กับเครื่องบินของพวกคุณทั้งสองลำเป็นลำดับแรกก่อน โปรดทิ้งระยะห่างให้ปลอดภัยและติดต่อกันเป็นระยะด้วย!” ชายวัยกลางคนกล่าวอย่างเป็นกังวล


……

บนเครื่องของไชน่าแอร์ไลน์

เมื่อเห็นว่าเครื่องของไห่หนานแอร์ไลน์ไม่หนีไปไหนแล้ว จางเย่อดหัวเราะลั่นออกมาไม่ได้ “คิดมาวัดความเร็วแข่งกับฉันงั้นเหรอ? ซิ่งรถแข่งกับฉันสินะ? พวกแกแม่*อ่อนหัดมากไปแล้ว!”

เหล่าลูกเรือ “……%&（&-￥#@@！”

เราพยายามจะให้อีกฝ่ายนำทางเราอยู่ไม่ใช่เหรอ แล้วอยู่ๆ มันกลายเป็นแข่งรถกันไปตั้งแต่เมื่อไรกันน่ะ?

แล้วอีกอย่าง...นี่มันไม่ใช่รถนะโว้ย!




====================================
[1] กราวน์คอนโทรล (Ground Control) คือ เจ้าหน้าที่ควบคุมภาคพื้นดิน
*-*-*-*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./15.md)