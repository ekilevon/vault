##บทที่ 277 : ต้องเล่นงานหลี่เทาให้สิ้นชื่อ!
หลังมื้อค่ำ

ตะวันตกดิน ภายในห้องที่เปิดไฟ

ต่งซานซานกำลังเก็บถ้วยชามตะเกียบ “ฉันไปล้างชามนะ”

“ฉันเอง” จางเย่รีบแย่ง “เธอล้างมาตลอดแล้ว”

ต่งซานซานปัดมือของเขาออก ยิ้มกล่าว “ไว้รอฉันจ่ายค่าห้องเช่าแสนแพงนี่ได้ วางใจเถอะฉันไม่เกรงใจนายแน่ จะให้นายล้างชามทุกวันเลย”

จางเย่ไม่เถียงอีกต่อไป “ได้เลย”

ต่งซานซานยังคงอยู่ในชุดเดิม เดินเหยียบส้นสูงพร้อมชุดกี่เพ้าบิดย้ายส่ายสะโพกไปห้องครัว ซู่ๆ เสียงเปิดก๊อกน้ำดังแว่วออกมา

จางเย่ตะโกนถาม “จริงสิ รายการเธอเป็นไงบ้าง?”

“อะไรเป็นยังไง? อ่อ ดีมากเลย” เสียงหญิงสาวลอยมาจากในครัว

จางเย่ซักถามต่อ “พรุ่งนี้น่าจะฉายตอนที่สองแล้วสินะ? พรุ่งนี้เธอไปทำงานแต่เช้าไหม? ถ่ายเสร็จแล้วยัง? หรือว่ารอถ่ายวันพรุ่งนี้? จะทันรึเปล่า?”

“ถ่ายเสร็จหมดแล้ว”

“งั้นก็ดี”

“เหอๆ สนเรื่องงานนายเถอะ”

“ฉันจะสนใจไปทำไม? พักผ่อนก่อนค่อยว่ากัน”

“นายไม่มีใบรับรองการเป็นพิธีกร แต่ไปเป็นแขกรับเชิญน่าจะทำได้นะ”

“แขกรับเชิญ? สภาพตอนนี้? ฉันด่าวงการวิทยุโทรทัศน์เซี่ยงไฮ้กับพวกหลี่เทาจนเป็นแบบนี้แล้ว ใครจะกล้าให้ฉันไปเป็นแขกรับเชิญของรายการล่ะ”

“เอ้อ ก็ใช่”

ทั้งสองพูดกันไปตามประสา

นี่ก็ผ่านไปพักใหญ่ อาจจะช้าไปบ้าง แต่จางเย่ก็ควรเปิดโทรศัพท์มือถือได้เสียที หลังจากปิดเครื่องมาสองวันแล้ว ผลคือขณะกำลังเปิดโทรศัพท์ ก็มีสายเข้ามาพอดี

กริ๊งๆๆ

หวังเป้ย ซึ่งเป็นเพื่อนร่วมงานพิธีกรนั่นเองที่โทรมา ความสัมพันธ์ของจางเย่กับหญิงสาวเรียกว่าลงรอยกันดี อีกทั้งหวังเป้ยกับต่งซานซานค่อนข้างสนิทกัน ชายหนุ่มไม่ลืมหันไปตะโกนบอกคนในห้องครัว “ฉันไปรับโทรศัพท์แป๊บนะ เธออย่าเพิ่งพูดอะไรล่ะ” พูดพลางหมุนตัวกลับเข้าห้องของตัวเอง ปิดประตูเรียบร้อยและรับสาย “ฮัลโหล อาจารย์หวัง” คนในบริษัท ไม่มีใครรู้ความจริงว่าเขากับต่งซานซานอาศัยอยู่ด้วยกัน แม้ว่าเขาจะออกจากงานแล้ว อย่างไรเสียเรื่องนี้ก็ถือว่าไม่เหมาะสม เขาไม่ได้ทำงานที่นั่นแล้วก็จริง แต่ต่งซานซานยังต้องไปทำงาน หากให้ใครรู้เข้า ย่อมส่งผลไม่ดีต่ออดีตเพื่อนร่วมชั้น

เสียงของหวังเป้ยดังมาตามสาย “อาจารย์จาง คุณเปิดโทรศัพท์จนได้!”

จางเย่ยิ้มแหยๆ กล่าว “วันนี้ทั้งวันอยากจะพักผ่อนเงียบๆ น่ะครับ ก็เลยไม่ได้เปิดน่ะ ขอโทษทีนะ อืม ที่ทำงานเป็นอย่างไรบ้างครับ? คุณโทรหาผมมีธุระอะไรรึเปล่าครับ?”

หวังเป้ยตอบ “ไม่ได้จะถามหาคุณหรอกค่ะ ฉันหาต่งซานซานน่ะ มือถือเธอโทรไม่ติดตลอดเลยค่ะ”

“หืม?” จางเย่ชะโงกไปดูข้างนอกประตู “ไม่น่าเป็นไปได้?”

หวังเป้ยพูดอย่างช่วยไม่ได้ “ตอนที่เธอเลิกงานก็ไม่รับโทรศัพท์แล้วค่ะ ฉันตามหาเธอยังไงก็หาไม่พบ คุณเป็นเพื่อนเก่าของซานซาน พอรู้ไหมว่าเธออยู่ที่ไหนคะ?”

จางเย่กล่าว “ผมเพิ่งจะคุยกับเธอเอง งั้นผมโทรไปหาเธอให้ไหม? ธุระด่วนรึเปล่าครับ?”

“ไม่มีเรื่องด่วนอะไรหรอกค่ะ แค่อยากจะปลอบเธอ ชวนเธอไปดื่มเหล้าหน่อย เฮ้อ” น้ำเสียงหวังเป้ยฟังดูหนักอึ้ง

จางเย่ไม่เข้าใจ “ปลอบเธอทำไม?”

หวังเป้ยแปลกใจ “ไม่ใช่ว่าคุณเพิ่งจะคุยกับเธอเหรอคะ? ..ไม่รู้งั้นเหรอ?”

“ไม่รู้” จางเย่เริ่มวิตกกังวล “รู้อะไร? เกิดเรื่องอะไรขึ้น!?”

หวังเป้ยลังเลอยู่ชั่วครู่ถึงยอมบอก “เรื่องนี้ฉันไม่สะดวกพูด ถ้าซานซานอยากพูดกับคุณ..ก็คงจะบอกไปแล้ว”

จางเย่ถามออกไปตรงๆ “อาจารย์หวัง คุณอย่าปล่อยผมค้างคาสิ มาถึงขนาดนี้แล้วคุณกลับไม่พูดซะงั้น? บอกมาเร็วๆ ครับ! จริงๆ แล้วมันยังไงกัน?”

หวังเป้ยที่นิ่งเงียบไปพักหนึ่ง พลันกล่าวออกมาอย่างตระหนก “โอเคค่ะ ฉันบอกก็ได้ ถึงฉันจะไม่บอก คุณก็ต้องรู้อยู่ดี รายการ ‘กูรูออนไลน์โชว์’ ของซานซาน วันนี้ตอนกลางวัน ฝ่าย SARFT เซี่ยงไฮ้ของหลี่เทาได้แจ้งให้ระงับการออกฉายอย่างไม่มีกำหนด สาเหตุที่ประกาศคือ เนื่องจากในตอนแรกของรายการ ‘กูรูออนไลน์โชว์’ มีกูรูท่านหนึ่งใช้ศีรษะทำลายอิฐยี่สิบชิ้นจนแหลก และยังมีกูรูอีกคนที่สามารถทานแก้วเปล่าได้ครึ่งกิโล พวกหลี่เทาเห็นว่ารายการของต่งซานซานออกอากาศด้วยข้อมูลอันเป็นภัยแก่สังคม กล่าวว่าหากมีคนลอกเลียนแบบ ผลลัพธ์ภายหลังคงยากจะคาดถึง จึงให้หยุดการออกอากาศค่ะ!”

ความกรุ่นโกรธที่จางเย่เก็บกดไว้อยู่ก่อนแล้ว มาถึงตอนนี้พลันปะทุเดือดพุ่งขึ้นหัวทันที! “อะไรนะ!? ไอบ้านี่แม่*วอนหาเรื่องใช่ไหม?”

หวังเป้ยกล่าว “ใครๆ ต่างก็รู้ว่าหลี่เทาเป็นปรปักษ์กับพวกเรา! แต่คำสั่งระงับได้สั่งมาแล้ว บริษัทเองก็หมดหนทาง รายการของซานซานต้องถูกตัดแน่นอนค่ะ! ใบร้องเรียนความผิดของวิดีโอและโทรทัศน์ IPTV ก็ได้ปล่อยออกมาแล้ว แถมยังให้ทางบริษัทของเราเสียค่าปรับด้วย! ตอนนี้ทางแผนกโทรทัศน์ออนไลน์ของเรา แต่ละคนต่างก็หวาดหวั่นลนลานกันไปหมด!”

จางเย่สูดลมหายใจลึก “เป็นเพราะผมใช่ไหม?”

“จะพูดอย่างนั้นก็ไม่เชิง” หวังเป้ยถอนหายใจยาว

จางเย่พูดอย่างหงุดหงิด “ผมก็ลาออกแล้วไม่ใช่หรือไง! เพราะไม่อยากให้คนอื่นต้องมาเกี่ยวด้วย แต่หลี่เทาก็ยังไม่หยุดอีก? เขายังมีอำนาจอีกเรอะ! มือเดียวบังฟ้า[1]นี่หว่า!”

หวังเป้ยกล่าวอย่างจนใจ “ไม่โทษคุณหรอกค่ะ ไอ้แก๊งหลี่เทานั่นแหละที่งี่เง่า! รายการของซานซานถูกระงับแล้ว โชคดีที่ใบรับรองการเป็นพิธีกรไม่ถูกยกเลิกไปด้วย หลังจากนี้ยังเปิดรายการใหม่ได้อยู่ค่ะ”

จางเย่กล่าว “ยอดกดคลิกต่อกูรูคนหนึ่งสูงเสียขนาดนั้น เสียเลือดเสียเนื้อไปตั้งเท่าไร! ลงทุนไปก่อนตั้งมหาศาลขนาดไหน! ทำได้หนึ่งตอนก็ถูกตัดเสียแล้ว? พ่*งสิ!”

“คุณใจเย็นก่อน อย่าเพิ่งวู่วามนะคะ” หวังเป้ยรู้นิสัยของจาเย่ดี จึงรีบเกลี้ยกล่อม “ถ้าหากคุณยังลงมือกับหลี่เทาหรือด่าเขาอีก พวกเขาอาจกระทำการใหญ่ขึ้น ถึงตอนนั้นก็ไม่แน่ว่าต่งซานซานจะแค่ถูกระงับรายการเท่านั้น ใบรับรองการเป็นพิธีกรอาจจะหายไปด้วยอีกค่ะ ได้ยินว่าหลี่เทาเลื่อนตำแหน่ง ขอบเขตอำนาจในมือเลยกว้างมากขึ้น จะให้เป็นดำเป็นขาว ก็เป็นไปตามคำพูดหนึ่งของเขาได้ไม่ยาก! การลงมือของหลี่เทาครั้งนี้กับซานซาน ชัดเจนว่าต้องรู้ว่าเธอเป็นเพื่อนเก่าของคุณ เพราะใน ‘จางเย่ทอล์คโชว์’ ก็หยิบยกขึ้นพูดมากกว่าหนึ่งครั้ง ดังนั้นอย่าเพิ่งวู่วามสิคะ!”

วางสายเสร็จ

จางเย่โยนโทรศัพท์มือถือลงบนเตียงแต่ก็เก็บกลับมาอีกครั้ง ชายหนุ่มเปิดประตูออกไป เห็นโทรศัพท์มือถือของต่งซานซานที่วางอยู่บนชั้นโทรทัศน์ หยิบขึ้นมาดูแวบหนึ่ง จากนั้นปรับเป็นโหมดเงียบ เขาสาวเท้าเดินเข้าไปในห้องครัว เห็นอดีตเพื่อนชั้นที่เพิ่งจะเช็ดมือจากการล้างถ้วยชามเสร็จก็พูด “ยังจะปิดฉันอีก?”

ต่งซานซานหันมามองเขา “อะไรเหรอ?”

“เธอยังจะพูดว่า อะไรเหรอ!” จางเย่พูดอย่างโมโห “ฉันเพิ่งจะถามว่ารายการของเธอเป็นอย่างไรบ้าง! เธอกลับบอกฉันว่าดีมากเลย ยังบอกฉันว่าถ่ายเสร็จแล้ว!”

ต่งซานซานเบ้ปากวูบหนึ่ง ยิ้มยักไหล่กล่าว “ใครบอกนายล่ะ? อาเชียน? หวังเป้ย?”

จางเย่ยังคงไม่พอใจ “รายการโดนระงับแล้วเธอยังจะยิ้มอีก!”

“ไม่ยิ้มแล้วฉันจะทำอะไรได้?” ต่งซานซานวางผ้าขนหนูลง เดินออกจากครัว “ให้ฉันวางเพลิงเผาบ้านพวกหลี่เทาเลยไหมล่ะ?”

จางเย่จ้องมองหญิงสาว “งั้นเธอก็ต้องบอกกับฉันสิ!”

“บอกนายแล้วได้อะไร?” ต่งซานซานหันมาพูดในที่สุด

“ให้ฉันช่วยเธอคิดหาวิธีไง! กับฉันเธอไม่พูดความจริงเลยสักคำ!” จางเย่หายใจหอบฟึดฟัด “เธอไม่ต้องสนเรื่องนี้แล้ว รายการเธอหยุดออกอากาศเป็นเพราะฉัน! ฉันก็คิดว่าฉันลาออกแล้ว พวกหลี่เทาจะไม่เล่นงานพวกเธอ ไม่คิดว่าหลี่เทาจะทำแสบขนาดนี้! เอาสิ! ในเมื่อเขาดื้อด้านใช้อำนาจกลั่นแกล้งคนอื่นตั้งกี่ครั้งต่อกี่ครั้งแล้ว! งั้นก็อย่าหาว่าฉันไม่มีเหตุผล! ซานซาน เรื่องนี้ฉันต้องช่วยเธอแก้ไขแน่!”

ต่งซานซานโบกมือไปมา “นายพอเถอะ ต่อให้นายด่าพวกเขาอีก หรือจะด่าจนวอดวาย มันก็ช่วยแก้ไขปัญหาไม่ได้ การแจ้งโทษก็ออกมาแล้ว เปลี่ยนแปลงอะไรไม่ได้อีกต่อไป”

จางเย่ข่มตาลง “คราวนี้…..ฉันไม่ด่าใคร”

ต่งซานซานไม่ค่อยจะวางใจ รีบพูดขึ้น “นายอย่ามาจุ้นน่า ไม่เป็นไรจริงๆ อันที่จริงก็ดึงนายมาเกี่ยวด้วยไม่ได้หรอก ต่อให้ไม่มีรายการ สุดท้ายแล้วฉันก็แค่ทำรายการใหม่ขึ้นมาเอง ด้วยรูปร่างหน้าตาของเพื่อนเก่านายคนนี้ ทำรายการอะไรก็ต้องดังอยู่แล้วจริงไหม? ฮ่าๆ นายอย่ากังวลไปเลย ไม่แน่นะรายการต่อไปอาจจะดังยิ่งกว่ารายการ ‘กูรูออนไลน์โชว์’ ก็ได้ ถึงตอนนั้นฉันคงต้องขอบคุณหลี่เทาที่ช่วยเหลือกัน”

จางเย่รู้ว่าหญิงสาวแค่พูดไปอย่างนั้น “แล้วถ้าทำรายการใหม่ของเธอออกมา พวกหลี่เทายังมาเสี้ยมให้รายการของเธอต้องระงับอีกล่ะ?”

ต่งซานซานยิ้มแกนๆ “งั้นค่อยทำรายการใหม่อีก!”

“เธอพูดง่ายจังนะ!” ตอนนี้จางเย่มองออกแล้ว ต่อให้ด่าพวกหลี่เทาอีกก็ไร้ประโยชน์ เรื่องมันผ่านมาสองวันแล้ว เบื้องบนก็ไม่มีเสียงมีวี่แววใดๆ ไม่มีทีท่าว่าจะตรวจสอบเรื่องราวครั้งนี้ด้วย หลี่เทายังโชคช่วย เสียงด่าของจางเย่ แค่ทำให้พวกเขาขายหน้า โมโหแต่ไม่แสบไม่คันอะไร ไม่มีทางที่จะทำให้หลี่เทาสะทกสะท้านได้ ถ้าหากวันใดวันหนึ่ง เขาคิดใช้อำนาจตามความต้องการ เหมือนเช่นการลงมือกับต่งซานซานในครั้งนี้ เขาก็แค่ออกปากคำเดียว บทกลอนของจางเย่ไม่เพียงแต่ไม่ทำให้หลี่เทายอมรามือไป แต่กลับยิ่งเพิ่มความเลวร้ายหนักขึ้นกว่าเดิม!

ไอ้เว*แซ่หลี่!

วอนหาเรื่องตาย!

จางเย่ไม่พูดกับต่งซานซานให้มากความ “เธอโทรกลับหาหวังเป้ยเถอะ หวังเป้ยถามหาเธออยู่ คงกังวลเรื่องเธอน่าดู”

“ได้ งั้นฉันกลับห้องไปโทรละ” ต่งซานซานลูบๆ หน้าผาก “ดื่มจนมึนๆ หัวแน่เลย วันนี้ฉันพักผ่อนเร็วหน่อยดีกว่า พรุ่งนี้เช้าให้เรียกนายไหม?”

จางเย่กล่าว “ฉันก็ไม่ได้ไปทำงานแล้ว ไม่ต้องเรียกหรอก”

“เหอๆ พรุ่งนี้ฉันก็ลางาน งั้นฉันตื่นสายหน่อยดีกว่า” ต่งซานซานโบกมือลา พลางหยิบมือถือกลับไปห้องของตัวเอง

จางเย่เองก็หอบโน้ตบุ๊คหมุนตัวเข้าห้องไป ปิดประตูห้อง หย่อนก้นลงบนเตียง ปิดตาพร้อมสูดลมหายใจเต็มปอด แววตายิ่งเย็นชาเรื่อยๆ!

ก่อนหน้านี้จางเย่คิดปะทะกับหลี่เทาด้วยการด่า ด่ามันรายวันไม่ละเว้น! ภายใต้การกระทำนี้ ความจริงจางเย่นับว่าอดทนยับยั้งชั่งใจเอาไว้อยู่บ้างพอสมควร ไม่เช่นนั้นเขาคงไม่ใช้ปากด่าไปง่ายๆ แบบนั้นแน่ แต่ตอนนี้เรื่องราวชักบานปลายไปกันใหญ่ ไม่ใช่เรื่องที่เกี่ยวข้องกับเขาคนเดียวอีกต่อไป เขายังดึงเพื่อนเก่าสมัยเรียนอย่างต่งซานซานเข้ามามีเอี่ยวด้วย หลี่เทาลงมีดกับต่งซานซานแล้ว!

เล่นงานฉันได้!

แบนรายการฉันได้!

แล้วตอนนี้พวกนายก็คิดจะลงมือกับเพื่อนของฉันด้วย? แม่*มึ*สิ! ฉันไว้หน้าพวกนายแล้วไม่ใช่เรอะ!

เรื่องอื่นจางเย่ยับยั้งชั่งใจได้หมด แต่เรื่องนี้ เศษเสี้ยวแห่งความอดทนเขาไม่มีเลยแม้แต่น้อย! ในตอนนี้ พวกหลี่เทาได้แหย่จนจางเย่โกรธจริงๆ เข้าแล้ว!

ยิ่งเป็นคราวนี้ สมองจางเย่ก็ยิ่งแล่น ด่าพวกนั้นอีกคงไม่มีความหมายอะไรแล้ว ตอนนี้เขาไม่มีความคิดอะไรอื่น มีเพียงแค่สิ่งเดียว —— ต้องเล่นงานหลี่เทาให้สิ้นชื่อ!

..ทำอย่างไร?

..ทำอย่างไรจึงจะทำให้หลี่เทาดับสนิท?

ดวงตาจางเย่กระตุกวูบ พลันคิดถึงหนังสือสกิลที่สุ่มได้จากลอตเตอรี่ตอนนั้น ซึ่งเขาได้ ‘กิน’ แล้วศึกษาไปเรียบร้อย แต่ยังไม่เคยใช้ออกมา!

【หนังสือสกิลเขียนโปรแกรมคอมพิวเตอร์ 】ยี่สิบเอ็ดเล่ม！

【หนังสือทักษะระบบเครือข่ายคอมพิวเตอร์】อีกสิบเอ็ดเล่ม！

คิ้วของจางเย่ค่อยๆ ขมวดเข้าทีละนิดตามความกรุ่นโกรธที่ปะทุ ในใจเกิดความคิดร้ายกาจขึ้นอย่างหนึ่ง ตอนนั้นที่เปิดกล่องสมบัติได้หนังสือทักษะพวกนี้มา เขารู้สึกเสียใจมาก รู้สึกว่าไม่มีประโยชน์ ทว่าหลังจากปลดล็อคเงื่อนไข กลับสามารถแสดงผลออกมาได้ในช่วงเวลาที่สำคัญ!






=====================

[1] มือเดียวบังฟ้า เป็นสำนวน หมายถึง ใช้อำนาจปกปิดความผิด

*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./78.md)