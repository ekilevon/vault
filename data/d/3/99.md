##บทที่ 299 : มุมมองอันผิดพลาดต่อ ‘ความฝันในหอแดง’ ของโลกใบนี้
ที่บ้าน

สิบโมงกว่าแล้ว

พ่อกับแม่ออกไปทำงานกันหมด เหลือแค่จางเย่คนเดียวอยู่ที่บ้าน

จางเย่เปิดประตูเข้าไปในห้อง นอกจากดื่มชาที่เหลือไว้บนโต๊ะอึกหนึ่งแล้ว ไม่ได้สนใจเรื่องราวอะไรต่อทั้งสิ้น ตรงเข้าไปเปิดคอมพิวเตอร์ในห้องนอน ค้นหาคำว่า ‘ความฝันในหอแดง’ ผลลัพธ์การค้นหาปรากฏขึ้นจำนวนมาก ฉบับโบราณก็มีมากทีเดียว

หลังจากทำการจัดเรียงแล้วก็ยังเหลืออีกหนึ่งร้อยยี่สิบหัวข้อ

ไม่ผิด!

เป็นเล่มนี้แหละ!

จางเย่ที่อดใจรอไม่ไหว เปิดหนังสือเล่มหนึ่งจากสำนักพิมพ์ใหญ่ในยุคปัจจุบันทางอินเตอร์เน็ต กวาดตามองเนื้อหาคร่าวๆ ตั้งแต่ต้นจนจบไปหลายรอบ ใช้เวลาไปหนึ่งชั่วโมง จางเย่ถึงได้มั่นใจว่าไม่มีที่ผิด ‘ความฝันในหอแดง’ ของโลกใบนี้เหมือนกับ ‘ความฝันในหอแดง’ ที่โลกเดิมของเขา แม้แต่ฟอนต์อักษรก็ไม่ค่อยต่างกัน แม้ว่าโลกใบนี้จะมีสิ่งที่เปลี่ยนแปลงไปมากมาย แต่สี่ยอดวรรณกรรมยังคงปรากฏและมีบทบาทอย่างใหญ่หลวงเช่นเดิม ทีนี้จางเย่ก็ได้รับการยืนยันอีกครั้งหนึ่ง ไม่มีปัญหาอะไรแน่นอน!

นี่มันเรื่องอะไรกัน?

ทำไมศาสตราจารย์เจิงถึงพูดอย่างนั้นล่ะ?

นอกจากนี้จางเย่ค้นพบว่าการบรรยายเกี่ยวกับ ‘ความฝันในหอแดง’ บางส่วน เป็นอย่างที่ศาสตราจารย์เจิงพูดไว้ โลกใบนี้ยังไม่มีการบรรยายที่ลงรายละเอียดเกี่ยวกับงานชิ้นนี้จริงๆ แม้จะมีอยู่บ้าง แต่ก็เพียงบรรยายถึงสิบบทแรกเท่านั้นที่ถูกวิเคราะห์หยาบๆ จากนัั้นก็ไม่มีแล้ว!

ไม่ถึงขนาดนั้นมั้ง?

พวกคุณทำอะไรกันเนี่ย!

พวกสำนัก ‘หงเสวีย’[1] ล่ะ? พวกผู้เชี่ยวชาญในเรื่อง ‘ความฝันในหอแดง’ ล่ะ? ไปไหนกันหมดแล้ว! พวกนายหนีไปศึกษาเรื่อง ‘บุปผาในกุณฑีทอง’ กันหมดแล้วเรอะ?

นี่คือสิ่งที่จางเย่ยังไม่เข้าใจ!

นี่คือ ‘ความฝันในหอแดง’ ที่เป็นสี่ยอดวรรณกรรมเชียวนะ ทำไมถึงตกอยู่ในสภาพนี้ได้ล่ะ!?

ทันใดนั้น จางเย่ก็พบข้อมูลเกี่ยวกับ ‘ความฝันในหอแดง’ หัวข้อหนึ่ง หลังจากอ่านอยู่ไม่กี่วินาทีก็ต้องตื่นตระหนก! ในนั้นเขียนไว้ว่า --- เมื่อมีอันดับแรกในสี่ยอดวรรณกรรมอย่าง ‘สามก๊ก’ แล้ว ด้วยความสำเร็จและอิทธิพลต่อชาวจีน.... ข้อความด้านหลังนับว่าไม่มีอะไรสำคัญ ครึ่งแรกของประโยคนี้ทำให้จางเย่ถึงกับตกตะลึง บ้านน้องสาวแกน่ะสิ! อันดับแรกในสี่ยอดวรรณกรรมจะเป็น ‘สามก๊ก’ ไปได้ยังไงกัน!? หากเป็นในโลกของเขา ความทรงคุณค่าของนวนิยายอย่าง ‘ความฝันในหอแดง’ จะจัดอยู่อันดับแรก เป็นอันดับแรกที่ไม่ต้องถกเถียงกันเลย!

ทำไมถึงได้กลายเป็น ‘สามก๊ก’ ได้ล่ะ!

ไม่ใช่แน่!

ต้องมีปัญหาอะไรแน่!

การวิเคราะห์ผลงานและวัฒนธรรมในโลกใบนี้กับโลกของเขาไม่เหมือนกัน ในแง่ของระดับการพิเคราะห์พิจารณานับว่าไม่ต่าง แม้แต่เหล่าผู้เชี่ยวชาญในการค้นคว้าศึกษาเรื่อง ‘สามก๊ก’ ยังไม่กล้าบอกว่าคุณค่าเชิงภาษาของสามก๊กนั้นเหนือล้ำกว่าความฝันในหอแดง!

ผิดตรงไหนกัน?

ปัญหาอยู่ที่ไหนกัน?

เรื่องนี้สำหรับจางเย่ได้กลายเป็นเรื่องลี้ลับอย่างหนึ่งไปแล้ว ไม่ว่าเขาจะคิดอย่างไรก็ยังไม่เข้าใจว่าอะไรเป็นสาเหตุ ได้แต่รีบค้นหาในอินเทอร์เน็ตต่อ หาไปหามา จางเย่พลันพูดไม่ออกเสียอย่างนั้น เขาพบว่า ‘ความฝันในหอแดง’ ของโลกใบนี้ไม่ได้เป็นอันดับแรก แต่ดันกลายเป็นอันดับสุดท้ายในสี่ยอดวรรณกรรม! แม้แต่ ‘ซ้องกั๋ง’[2] กับ ‘ไซอิ๋ว’[3] ยังเหนือล้ำยิ่งกว่า!

มีผู้ทรงคุณวุฒิท่านหนึ่งเขียนวิจารณ์ไว้ว่า :

"ความจริงแล้วผมเห็นว่าอันดับสุดท้ายของสี่ยอดวรรณกรรมอย่าง ‘ความฝันในหอแดง’ นั้น ควรจะมีอันดับดียิ่งกว่านี้ ให้เป็นอันดับหนึ่งก็ถือว่าเป็นไปได้ แต่ที่น่าเสียดายคือ ปริศนาจำนวนมากในหนังสือเรื่องนี้ ทุกวันนี้ยังไม่อาจไขความกระจ่างได้ อย่างเช่นบทกวีของเจี่ยเป่าอวี้ที่ไม่เหมาะสมกับลักษณะนิสัยของตัวละคร ตรงช่วงตอนจบ ‘สมบูรณ์’ นั้นมีจุดอ่อนยิ่งใหญ่อยู่ บลาๆๆๆ ชัดเจนว่าทุกคนยังไม่รู้ว่านี่คือผลงานจากปลายพู่กันที่เฉาเสวียฉินตั้งใจเขียนอยู่จริงๆ บางทีเฉาเสวียฉินอาจเกิดป่วยขึ้นมาในช่วงท้าย จึงไม่สามารถทุ่มเทรังสรรค์ผลงานสร้างชื่อชิ้นนี้ต่อไปได้ ถึงได้เกิดปัญหาจุดอ่อนเหล่านี้ขึ้น ในฐานะผู้ชื่นชม ‘ความฝันในหอแดง’ อย่างใหญ่หลวงแล้ว นี่คือเรื่องที่น่าเสียดายอย่างที่สุด!"

จุดอ่อนในตอนจบอันใหญ่หลวง?

จุดอ่อนในตอนจบของเฉาเสวียฉินผายลมของน้องสาวนายน่ะสิ!

ผู้เขียนความเห็นนี้คือศาสตราจารย์วิชาวรรณกรรมของมหาวิทยาลัยชิงหัว ความเห็นนี้ทำให้เรื่องที่จางเย่รู้สึกว่าไม่ถูกต้องนั้นปรากฏออกมาชัด ในใจเขาคาดเดาบางสิ่งที่ไม่ถูกต้องได้แล้ว!

ไม่ใช่มั้ง?

ไม่ได้เป็นอย่างนี้จริงๆ ใช่ไหม?

จางเย่รีบค้นหา สุดท้ายแล้วก็สามารถยืนยันได้ ไม่ผิด! เป็นอย่างที่คาดจริงๆ! ทั้งที่เขียนในอินเทอร์เน็ตและในหนังสือต่างก็ลงชัด ในโลกใบนี้ ทุกคนล้วนเข้าใจไปในทิศทางเดียวกันว่า ‘ความฝันในหอแดง’ ทั้งหนึ่งร้อยยี่สิบตอนล้วนเป็นผลงานของเฉาเสวียฉินจริงๆ!

แม่*!

เกาเอ้อล่ะ?

เกาเอ้อโดนพวกนายกินไปหมดแล้วเหรอ!

จางเย่ตรวจสอบชื่อของเกาเอ้อ ยังคงมีชื่อคนนี้อยู่ ประวัติศาสตร์ในช่วงนี้ยังไม่ได้เปลี่ยนแปลงไป แต่ว่าเกาเอ้อในความคิดของทุกคนนั้น เป็นเพียงผู้รับผิดชอบในการเรียบเรียงเรื่อง ‘ความฝันในหอแดง’ คนหนึ่งเท่านั้น เรื่องอื่นๆ... ไม่มีเรื่องอื่นๆ ที่เขาเข้ามาเกี่ยวข้องเลย ฉบับที่แพร่หลายมากที่สุดของ ‘ความฝันในหอแดง’ ก็ยังไม่สมบูรณ์เท่าโลกเดิมของจางเย่ ที่มีชื่อเสียงที่สุดซึ่งสืบทอดกันมาก็คือฉบับ ‘จือเอี้ยนไจ’ โดยสืบทอดลงมาเพียงไม่กี่สิบบทพร้อมกับคำวิจารณ์ส่วนหนึ่งเท่านั้น นี่คือรอยเลื่อนทางประวัติศาสตร์! สำหรับฉบับที่ เกาเอ้อ เติมแต่ง ‘ความฝันในหอแดง’ นั้น โลกของจางเย่เองก็มีข้อถกเถียงตลอดมา บางคนยังบอกว่าสี่บบทตอนสุดท้ายไม่ใช่ผลงานของเกาเอ้อ แต่เป็นปลายพู่กันของเฉาเสวียฉินเอง มีบางคนบอกว่าเป็นเกาเอ้อเขียนร่วมกับคนอื่นๆ โดยเกาเอ้อเป็นผู้รับผิดชอบเรียบเรียงในตอนสุดท้าย ทว่าหลังการวิจัยค้นคว้าในโลกของเขามาหลายปี แทบจะไม่มีข้อสงสัยแล้วว่าเกาเอ้อคือผู้เขียนนวนิยายเรื่องนี้จนจบ เหล่าสำนัก ‘หงเสวีย’ ส่วนใหญ่ต่างยอมรับข้อนี้ ด้วยมีหลักฐานเชิงประจักษ์พิสูจน์ได้ในประวัติศาสตร์ ขณะที่ในโลกใบนี้ โลกที่ถูกแหวนเกมเปลี่ยนแปลงไปนี้ หลักฐานเหล่านั้นได้หายสาบสูญ สี่สิบบทสุดท้ายนั่นกลายเป็นผลงานของเฉาเสวียฉินไปเสียแล้ว!

นี่มันเพ้อเจ้อกันไปใหญ่แล้วเว้ย!

สี่สิบตอนสุดท้ายทำไมถึงกลายเป็นผลงานของคนแซ่เฉากันล่ะ!?

จางเย่กลอกตา แย้มยิ้มขื่นที่ไม่รู้ว่าจะรู้สึกเช่นไรดี เขาเพิ่งจะเข้าใจว่าทำไมศาสตราจารย์เจิงถึงพูดเช่นนั้น ในที่สุดเขาก็เข้าใจแล้วว่าสาเหตุที่เหล่าคนในสำนักหงเสวียของโลกใบนี้ถึงได้ศึกษากันแบบเงียบๆ แทนที่จะบรรยายต่อบุคคลทั่วไป เป็นเพราะพวกคุณเข้าใจผิดมาตั้งแต่ต้น! ในเมื่อพวกคุณก้าวเท้าไปผิดด้าน แล้วมันจะไปมีอะไรให้ศึกษาอีกต่อไปล่ะ! ก็ต้องไม่มีน่ะสิ! ความจริงแล้ว ‘ความฝันในหอแดง’ ไม่ใช่คนเขียนคนเดียวกันทั้งร้อยยี่สิบบทนะ! แล้วพวกคุณก็ยังคิดไปอีกว่าเรื่องนี้จะมีความสอดคล้องต่อเนื่องกันได้อีกน่ะเหรอ? นี่มันโคตรมุกตลกระดับนานาชาติแล้ว! ‘ความฝันในหอแดง’ มีปัญหามากเกินไป? ก็ต้องมีสิ! บ้าบอจริงๆ!

พวกคุณแม่*เล่นศึกษาทั้งร้อยยี่สิบบทเป็นเนื้อเดียวกันเนี่ยนะ ถ้ามันไม่มีปัญหาตามมาเป็นพรวนก็แปลกแล้วไหม!

การรับรู้เรื่อง ‘ความฝันในหอแดง’ ของโลกใบนี้ ความจริงคือผิดตั้งแต่ต้น!

ตอนนี้คนที่รู้ความจริงเรื่องนี้ น่ากลัวว่าจะมีแต่จางเย่คนเดียวเท่านั้นบนโลกใบนี้!

‘ความฝันในหอแดง’?

ไม่มีใครกล้าพูดถึง?

ได้! ไม่มีใครกล้าฉันกล้าเอง!

ลูกพี่นี่แหละจะบรรยายให้พวกเอ็งฟัง!

จางเย่คนนี้ คือคนที่รู้ว่าแม้บนเขามีเสือก็จะขึ้นเขาไปดูเสือ[4] ปัญหายิ่งยาก ยิ่งเป็นเรื่องที่ไม่มีใครกล้าด้วยอีก ไอ้ตัวแสบนี่แหละโคตรชอบ!

======================

[1] สำนักหงเสวีย (红学) (Redology) คือ กลุ่มผู้ศึกษาเรื่อง ‘ความฝันในหอแดง’ ซึ่งทุ่มเทให้กับเรื่องนี้อย่างยิ่ง มีบางส่วนแปลเป็น ‘นักหอแดงวิทยา’

[2] ‘ซ้องกั๋ง’ หรือ สุยหู่จ้วน (108 วีรบุรุษเขาเหลียงซาน) - ซ้องกั๋งเป็นชื่อของผู้นำกองกำลัง ซ่งเจียง ในเรื่อง

[3] ‘ไซอิ๋ว’ หรือ ซีโหยวจี้ คือ บันทึกการเดินทางสู่ตะวันตก คำไซอิ๋วเป็นสำเนียงฮกเกี้ยน

[4] แม้บนเขามีเสือก็จะขึ้นเขาไปดูเสือ เป็นสำนวน หมายถึง แม้ยากลำบากก็จะทำ

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./100.md)