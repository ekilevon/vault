##บทที่ 241 : ทอล์คโชว์ตอนที่หนึ่งเสร็จสิ้นอย่างสวยงาม!
ห้องส่ง

บรรยากาศเริ่มร้อนแรงแล้ว!

เหล่าสหายที่เมื่อครู่ยังง่วงเหงาหาวนอนเหมือนโดนฉีดยากระตุ้นเข้าไปทันที! แววตาของพวกเขาดูมีชีวิตชีวาขึ้นทันตาเห็น!

หวังสยงหัวเราะจนกรามค้าง "เจ้าหนูจางน้อยนี่!"

เฝิงกุ้ยฉินที่มองจางเย่พูดอยู่บนเวทีด้วยความคล่องแคล่วพยักหน้าให้น้อยๆ

"มาดูกันว่าหมอนั่นจะพูดอะไรต่อ" ผู้บริหารของบริษัทอีกคนหนึ่งตื่นเต้นอย่างยิ่ง

เพื่อนร่วมงานคนอื่นๆ ล้วนมีปฏิกิริยาไม่ต่างกัน ด้วยฉากเปิดตัวสุดร้อนแรง ความสนใจของทุกคนพลันถูกกระตุ้นขึ้นทั้งหมด!

ไม่เว้นแม้แต่กลุ่มผู้ชม แค่ฟังจากเสียงโห่ร้องและเสียงปรบมือก็รู้ได้!

จางเย่ประสานมือกล่าว "ครับ ขอบคุณมากครับทุกคน" เสียงปรบมือหยุดลง ชายหนุ่มพูดต่อด้วยน้ำเสียงจริงจัง "พวกคุณทุกคนก็รู้ว่าผมค่อยๆ เดินจนมาถึงได้อย่างทุกวันนี้ ทั้งมีแฟนคลับ และมีรายการเป็นของตัวเองด้วย” ชายหนุ่มยืดตัวขยับเนคไท “คนดังอย่างผม ดาราใหญ่อย่างผม…”

พวกผู้ชมที่นั่งอยู่ข้างล่างถึงกับโห่ร้อง!

"อี๋!"

"บู!"

"ฮ่าๆ!"

จางเย่กระพริบตาปริบๆ อย่างงงงวย ทำตาโตมองหน้าเวที "...อ้าว ท่อนนี้ไม่ตลก?"

"พรืด!" ฟังคำพูดนี้ เหล่าผู้ชมทั้งหลายหลุดเสียงหัวเราะทันที!

"ก็ได้ๆ" จางเย่เอามือกุมหน้าผาก กล่าวอีกครั้ง "ความสำเร็จในวันนี้ ทำให้ผมนึกย้อนไปถึงความยากลำบากในวัยเด็ก ตอนยังเรียนอยู่นั้น ทุกๆ ตอนกลางวันต้องโดนเพื่อนผู้ชายรังแก ตกกลางคืน...ก็โดนสาวๆ หักอกอีก" พูดมาถึงตรงนี้ จางเย่กระแอมเบาๆ ทอดถอนใจกล่าว "เพราะฉะนั้นวันนี้ผมจะพูดออกหน้ากล้องไปเลยว่า ถ้าพวกนายได้ดูรายการนี้อยู่ล่ะก็ เจ้าพวกคนที่เคยรังแกฉันฟังไว้ให้ดี! ชื่อของพวกนายจะต้องถูกเอามาเล่นมุกในรายการไม่หยุดแน่!" พูดจบเขาก็ชี้ไปที่เลนส์กล้องทั้งสองตัวด้านล่าง!

"ฮ่าๆๆ!"

ทุกคนปรบมือหัวเราะสะใจไปด้วย

แน่นอนว่ามีบางคนเป็นข้อยกเว้น

ตอนนี้เป็นเวลาเปิดตลาด เห็นได้ชัดว่ามีชายหลายคนก้มหน้ามองมือถือ ดูเหมือนกำลังมองกระดานหุ้น แต่ละคนหน้านิ่วคิ้วขมวด

จางเย่ฉีกยิ้มกล่าว "บางคนอาจจะยังไม่รู้จักหรือยังไม่คุ้นหน้าผม ผมขอแนะนำตัวสักเล็กน้อยนะครับ ผมชื่อจางเย่ เป็นคนกรุงพันธ์แท้ ตอนนี้มาอยู่ที่เซี่ยงไฮ้ได้หลายวันแล้ว ทำเอาคิดถึงบ้านไม่น้อย เหมือนอย่างเพื่อนร่วมงานของผมหลายคนที่ไม่ใช่คนเซี่ยงไฮ้เหมือนกัน พวกเราต่างคิดถึงบ้านอยู่บ่อยๆ อย่างตัวผมเองที่คิดถึงเมืองหลวง ผมก็จะลากตัวเองไปกินเป็ดย่าง หรืออย่างเพื่อนร่วมงานผมอีกสองคนที่มาจากตงเป่ยก็มักจะลากตัวเองไปกินเกี๊ยว[1] คลายความคิดถึงบ้าน นอกจากนี้ผมยังมีเพื่อนร่วมงานอีกคนหนึ่งที่เป็นเพื่อนร่วมรุ่นมหา'ลัยด้วย เธอชื่อว่าต่งซานซาน"

ต่งซานซาน "...."

เอาแล้วๆ! เอาอีกแล้ว!

ผู้คนหน้าเวทีพอได้ยินชื่อต่งซานซานพลันอมยิ้มขำกันขึ้นมา

หวังเป้ย จางหานและพวกต่างยิ้มกรุ้มกริ่มมองต่งซานซาน เอาขากระแทกเย้าเธอไม่หยุด

จางเย่พูดต่อ "ต่งซานซานมาจากมองโกเลียใน เวลาที่เธอคิดถึงบ้านก็จะลำบากนิดหน่อย..." เขาหยุดครู่หนึ่ง ก่อนยิงมุกใส่ "เพราะงั้นเวลาที่เธออยู่เซี่ยงไฮ้แล้วคิดถึงมองโกเลียใน เธอก็จะไปดูกระดานหุ้น" จางเย่โบกมือพูดต่ออย่างสะทกสะท้อนว่า "มองดูสีเขียว[2]ที่กว้างเต็มสายตา!"

กลุ่มคนที่กำลังก้มหน้าในใจสบถสาปแช่งตลาดหุ้นที่ร่วงเอาทุกวันๆ พลันได้ยินประโยคนี้ถึงกับรีบเงยหน้าขึ้น มือกุมท้องหัวเราะลั่นสุดใจขาดดิ้น!

"วะฮ่าๆๆๆ!"

"โอ๊ยขำโคตร!"

"นายบอกว่านั่นเป็นทุ่งหญ้าเรอะ!"

คนอื่นๆ แม้จะไม่ใช่แมลงเม่า[3]ในตลาดหุ้น ต่างหัวเราะฮาโดนใจสุดเสียง

ตอนนี้กระดานหุ้นเขียวพรืด ทุกวันหุ้นร่วงเอาๆ มุกนี้ของจางเย่ล้อเลียนสถานการณ์ปัจจุบันพอดี ผลของมุกนี้แน่นอนว่าต้องดีมากๆ

ต่งซานซานตอนนี้ไม่รู้แล้วว่าควรทำสีหน้าอย่างไรดี เหมือนจะโกรธแต่ก็เหมือนจะขำ กล้องจับไปที่เธอ ฉายให้เห็นสีหน้าของเธอทุกขณะ

หวังเป้ยหยอกเย้าเธอ "ซานซาน เดี๋ยวต้องจัดการหมอนั่นนะ!"

จางหานหัวเราะจนเมื่อยปาก "อาจารย์จางโคตรตลกเลยอ่ะ! ฉันไม่อยากหัวเราะอีกแล้วอ่า! กรามค้างหมดแล้วเนี่ย!"

จางเย่ยังคงยิงมุกต่อมุก เชื่อมต่อกันอย่างสมบูรณ์ ไม่มีความรู้สึกสะดุดเลยแม้แต่นิด "หุ้นก็ร่วงเอาๆ ของก็ขึ้นเอาๆ มีแต่เงินเดือนอย่างเดียวที่ไม่ขึ้น มีคนบอกไว้ว่า จังหวะชีวิตในหัวเมืองใหญ่อย่างเซี่ยงไฮ้และเมืองหลวงนั้นรวดเร็วเกินไป มีคนพูดจริงๆ ใช่ไหม?"

นี่คือการเล่นกับผู้ชม ทั้งยังเป็นจุดเด่นของทอล์คโชว์!

"ใช่เลย"

"มีๆ"

"ถูกเป๊ะ"

เหล่าผู้ชมตอบกลับ

จางเย่มองพวกเขาตาพราว "พวกคุณต่างก็เห็นด้วยกับคำพูดนี้?" ทุกคนไม่ทราบว่าจางเย่จะสื่ออะไรเลยกระพริบตาปริบๆ ไม่ส่งเสียงตอบกลับ รอดูจางเย่พูดต่อไป "ผมไม่เห็นด้วยนะ ผมกลับเห็นว่าคำพูดนี่ทั้งน่าขำทั้งเด็กมากๆ เลย! จังหวะชีวิตในหัวเมืองใหญ่อย่างเมืองหลวงกับเซี่ยงไฮ้เร็วเกินไป? คนที่พูดประโยคนี้ต้องไม่เคยอยู่ในหัวเมืองใหญ่แน่นอน!" พูดจบจางเย่ก็ทำสีหน้าท้อแท้พูดเสียงอ่อนว่า "เร็วเหรอ? งั้นผมถามหน่อยสิ พวกคุณอยู่ในเมืองหลวงหรืออยู่เซี่ยงไฮ้ไม่เคยขับรถใช่ไหม? หา? พวกคุณไม่ได้เข้ามาทำงานออฟฟิศใช่ไหม? หา? แล้วมันเร็วบ้าอะไรล่ะ!"

ทุกคนชะงักกึก จากนั้นเปล่งเสียงหัวเราะร่า!

จางเย่ยังไม่หยุด ไม่เว้นช่วงให้ทุกคนได้พักหายใจเลยแม้แต่น้อย "พูดถึงเรื่องรถ เมื่อเช้าผมดูข่าวจาก CCTV เห็นว่าตอนนี้กำลังรณรงค์การเดินทางสีเขียว ทุกคนเห็นหรือยัง?"

"ดูแล้ว"

"ใช่ๆ"

"ข่าวนี้ออกมาตั้งกี่วันแล้วเถอะ"

ทุกคนพากันตอบเป็นเสียงเซ็งแซ่

จางเย่ทำหน้าช่วยไม่ได้ "ข่าวพูดไม่หยุดว่าชาวต่างชาติซื้อรถมาแล้วก็ไม่ได้ขับ จอดรถทิ้งเอาไว้ที่บ้าน พวกคนต่างชาติเวลาไปทำงานก็นั่งรถเมล์ขึ้นรถไฟฟ้า!" พูดเสร็จ ยกมือทำท่ายอมแพ้ "เอาล่ะ ผมเชื่อก็ได้นะ ดีไหม?"

"พรืด!"

"อี๋!"

"ฮ่าๆๆๆ!"

ประโยคของจางเย่ที่ว่า 'เอาล่ะ ผมเชื่อก็ได้นะ ดีไหม?’ กระตุกต่อมฮาได้หลายคน!

เสียดสีแรงเกินไปแล้ว! นายมั่นใจนะว่าพูดแบบนี้จะไม่เป็นอะไรจริงๆ?

จางเย่กล่าวอย่างไร้เดียงสา "ผมกระเบียดกระเสียนประหยัดมัธยัสถ์อดออมซื้อรถได้หนึ่งคันนี่ไม่ง่าย จู่ๆ ทีวีมาบอกว่าให้ผมตอบสนองนโยบายการเดินทางสีเขียว.. ก็ได้! ผมไม่ขับแล้ว สุดท้ายวันต่อมา... ค่าจอดรถขึ้นราคา! ผมเห็นว่าจอดรถทิ้งเอาไว้ที่นั่นแพงเกินไป จอดเฉยๆ ไม่ไหวแน่ เลยตัดสินใจขับรถอีกที สรุปว่าวันต่อมา...น้ำมันขึ้นราคาอีก! สรุปแล้ว ด้วยวิชาคำนวณกระจอกงอกง่อยของผมก็ยังสรุปไม่ได้จริงๆ ว่าจอดรถไว้เฉยๆ ถูกกว่าหรือเอารถออกมาขับจะถูกกว่า!"

เสียงหัวเราะของผู้ชมดังไม่หยุด ข้อความนี้จี้ใจดำหนักมาก! ทุกคนปรบมือป้าบๆ ทันที!

จางเย่ถอนหายใจกล่าว "เมืองหลวงมีสนามกีฬากรรมาชีพพวกคุณรู้หรือเปล่า?"

"รู้!"

"เคยได้ยินอยู่!"

ผู้ชมตอบสนอง

จางเย่ทำสีหน้าเจ็บปวดกล่าวว่า "ก็แค่สนามกีฬาที่ในนั้นจัดแมทช์บอลบ่อยครั้ง ผมเองก็เป็นแฟนบอลนะ แต่ว่าตั้งแต่น้ำมันขึ้นทุกวันทีไร ผมก็ไม่ได้ไปดูบอลที่สนามกีฬาอีกเลย อ่าฮะ ไม่ใช่ว่าค่าจอดรถแพงเกินไปหรือว่าไม่มีที่จอดหรอกนะ แต่ปัญหาคือเวลาผมขับผ่านไป ได้ยินเสียงคนในสนามกีฬาหลายหมื่นแหกปากแต่คำว่า ‘เติมน้ำมันๆๆๆ!’ ไอ้หยา พวกคุณไม่รู้หรอกว่าในใจผมน่ะมัน...” เขาพูดพลางกุมท้องทำท่าเจ็บปวด ประโยคนี้มาจากสถานการณ์จริงที่เพิ่งเกิดขึ้นได้สองวัน!

หวังสยงปรบมือโห่ร้อง!

เฝิงกุ้ยฉินเองก็อดปิดปากหัวเราะไม่ไหว

จางเย่จัดแต่งชุดสูทให้เรียบร้อยขึ้น ขณะสูดลมหายใจเล็กน้อยกล่าวต่อไป "ชีวิตนี่ไม่ง่ายเลย แต่ละวันมีแต่เรื่องให้ปวดใจ พูดถึงเรื่องบอล ก็ต้องกีฬาฟุตบอล เมื่อวานผมเห็นข่าวเรื่องพนันบอลในทีวี เห็นว่าวงการฟุตบอลยื่นมือเข้ามาขัดขวางแล้ว ทุกคนเองก็ได้ยินข่าวนี้ใช่ไหม?"

"ใช่!"

"ได้ยินอยู่!"

ผู้ชมพยักหน้า

จางเย่พูดต่อ "สองสามปีมานี้วงการพนันบอลไม่เลวเลย ตอนนี้ยิ่งมายิ่งมีเงินสะพัดยิ่งขึ้น ไม่ใช่แค่คนมีเงินนะที่เล่น นักเตะเองก็เริ่มเข้ามาเล่นแล้ว" พูดถึงตรงนี้ก็ทำเสียงลึกลับว่า "ผมมีข่าววงในอยู่เรื่องหนึ่ง พูดไปแล้วอย่าให้คนอื่นรู้นะ เอ่อ.. ถ้าทีวีออกข่าวไปแล้วผมก็จนปัญญาล่ะ"

ผู้ชมต่างยกยิ้ม!

จางเย่พูดต่อ "ดูอย่างลีกในประเทศสิ ประหลาดขนาดไหน? นักเตะสิบเอ็ดคนบนสนาม แทงบอลไปเสียสี่คน ถ้าเป็นกองทัพก็มีคนแทงเสียไปเกือบครึ่ง แถมยังแทงว่าทีมตัวเองแพ้อีก เฮ้อ.. คุณคิดดูสิว่าจะยังมีหวังไหม? แพ้แน่อยู่แล้ว! แต่ว่าสุดท้ายทีมที่แทงว่าทีมตัวเองแพ้ก็ยังไม่แพ้!"

"หือ?"

"หา?"

ทุกคนมองจางเย่บนเวทีอย่างแปลกใจ

จางเย่จีบปากจีบคอบอก "เพราะว่าอีกฝั่ง...มีคนแทงไปแปดคนไง!"

ผู้ชมพอฟังถึงกับระเบิดเสียงหัวเราะลั่น "ฮ่าๆๆๆ!"

มีผู้หญิงหลายคนที่ถึงกับต้องเอากระดาษทิชชู่มาซับที่หางตา หัวเราะจนน้ำตาเล็ดแล้ว!

นี่เป็นมุกจาก ‘โจวลี่ป๋อโชว์’ ของโจวลี่ป๋อ จางเย่เอามาดัดแปลงเล็กน้อย เขาสรุปว่า "เพราะงั้นสถานการณ์ของวงการฟุตบอลในประเทศตอนนี้ได้แต่ใช้คำนี้มาอธิบายว่า ‘ระหว่างสมาคมกับสโมสรเรียกว่าการจัดการ ระหว่างสโมสรกับนักเตะเรียกว่าการทำธุรกิจ ระหว่างนักเตะกับการแข่งขันเรียกว่าทักษะ ทั้งสโมสร สมาคม นักเตะและแฟนคลับรวมกัน’ -- ก็ต้องเรียกว่าวงการฟุตบอลจีนนนนน!!!!"

ข้อความนี้มีความหมายนัก

มีบางคนใช้เวลาครู่เดียวก็เข้าใจ เอามือตบเข่าฉาดร้องว่า "พูดได้ดี!"

เสียงปรบมือดังยาวนาน!

เฝิงกุ้ยฉินสายตาทอประกาย

หวังสยงกับผู้บริหารที่อยู่ข้างๆ อีกคนก็เช่นกัน!

พวกเขาเคยคิดว่าจางเย่คงได้แต่เล่นมุกตลกหักมุม ไม่เคยคิดเลยว่าจะมีอะไรแบบนี้ ทั้งยังสามารถทำออกมาอย่างมีรสมีชาติ!

จางเย่ประมาณจากคำที่พูดไป...เวลาใกล้หมดแล้ว จึงเสริมต่ออีกนิด "ข่าวช่วงนี้พูดจบแล้ว พวกเรามาดูเรื่องสภาพอากาศกัน กลางวันยิ่งมายิ่งหนาว ตรุษจีนก็ใกล้มาถึงแล้ว การทดสอบช่วงตรุษจีนที่มาถึงปีละครั้งก็ใกล้เข้ามาแล้ว เชื่อว่าทุกคนที่เคยผ่านช่วงเวลาแห่งการทดสอบนั่นคงจำได้ไม่ลืม ปีก่อนนั้นช่วงเวลาราวๆ นี้มีเหตุฆาตกรรมอยู่ ผู้ต้องสงสัยหลบหนีไปได้ ตอนนี้ผู้บัญชาการตำรวจออกมาให้สัมภาษณ์ว่า ‘ฝ่ายสืบสวนของเราเชื่อมั่นว่าผู้ต้องสงสัยยังไม่หลบหนีออกนอกพื้นที่’ และไม่กี่วันหลังจากนั้นก็จับผู้ต้องสงสัยได้ นักข่าวคนหนึ่งถามเขาว่าทำไมตั้งหลายวันแล้วยังไม่หลบหนีไป ผู้ต้องสงสัยแผดเสียงผรุสวาทว่า ‘พวกเอ็งคิดว่าข้าไม่คิดจะหนีเหรอวะ! ข้าแม่*เข้าแถวที่สถานีรถไฟมาสามวันแล้วยังไม่ได้ตั๋วเลย!’ - เพราะฉะนั้นแล้วต้องเชิดชูเหล่าผู้กล้าที่ได้ตั๋วรถไฟในช่วงเทศกาลมาจริงๆ ... แต่แน่นอนว่า ผมไม่ต้องแย่งตั๋ว คนดังอย่างผมคนนี้ต้องนั่งเครื่องบินอยู่แล้ว!"

"อี๋!"

"อี๋!"

"บูววว!"

ผู้ชมหัวเราะโห่ร้อง

จางเย่ค้อมลงเล็กน้อย "ครับ รายการ ‘จางเย่ทอล์คโชว์’ วันนี้ก็หมดเวลาลงแล้ว ผมคือพิธีกรของคุณ จางเย่ ขอให้ทุกคนสนุกกับวันหยุดสุดสัปดาห์!"




============================
[1] ของมีชื่อของปักกิ่งคือของย่าง อย่าง เป็ดย่าง ห่านย่าง แพะย่าง ส่วนของมีชื่อของตงเป่ย(ภาคตะวันออกเฉียงเหนือของจีน) คือเกี๊ยว จึงเอามาเล่นมุกแทนว่าทานรสชาติบ้านเกิดแทนความคิดถึงบ้าน
[2] ตลาดหุ้นจีนถือสีแดงเป็นสีนำโชค ตลาดแดงคือหุ้นขึ้น ตลาดเขียวคือหุ้นตก ตรงข้ามกับประเทศอื่นๆ มองโกเลียใน พื้นที่ส่วนใหญ่เป็นทุ่งหญ้าสเตปป์ จึงใช้มุกนี้ล้อเลียนว่าเห็นกระดานหุ้นเป็นทุ่งหญ้าเขียวนั่นเอง
[3] แมลงเม่าในตลาดหุ้นเป็นคำแสลง หมายถึงหน้าใหม่ในตลาดหุ้นที่พากันบินเข้ากองไฟ
[4 ] 加油加油加油 เจียโหยว แปลว่าสู้ๆ แต่อีกความหมายคือการเติมน้ำมัน ในที่นี้จางเย่ใช้คำพ้องศัพท์

*-*-*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./42.md)