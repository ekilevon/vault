##บทที่ 722 : ทุบ! ทุบ! ทุบ!
“จางเย่!”
“หยุดมือให้ฉันเดี๋ยวนี้!”
“ไม่มีขื่อมีแปกันแล้ว! ไม่มีขื่อมีแปกันแล้ว!”
“กลางวันแสกๆ เชียวนะ! ไม่มีคนสนใจเลยเรอะ!”
“รปภ.! มานี่เร็ว!”
อาจารย์จากทีมรับนักศึกษาของมหาวิทลัยชิงหัวกรีดร้องระงมอย่างต่อเนื่อง บ้างโทรเรียกตำรวจ บ้างเรียก รปภ. ของฝ่ายตนเองในมหาวิทยาลัย บ้างโกรธเกรี้ยวสุดระงับ การโดนทุบทำลายรถของชิงหัวที่หน้ามหาวิทลัยชิงหัวเองนับว่าเป็นการหาเรื่องกันต่อหน้า! นี่คือการหักหน้าซ้ำๆ! นี่...ไม่รู้หรือว่าชิงหัวเป็นสถานที่แบบไหน? นี่คือสถาบันระดับท็อปของประเทศและมีชื่อโด่งดังไปทั่วโลก! พวกเขาเคยต้องเผชิญเรื่องแบบนี้มาก่อนหรือ? ตั้งแต่เมื่อไรกันที่พวกเขาต้องพบกับคนไร้เหตุผลอย่างตัวบัดซบนี่? ไม่เคยเลยสักครั้ง!
ในมหาวิทยาลัย มีนักศึกษาของชิงหัวบางคนที่ยังไม่ปิดเทอมทราบข่าวความวุ่นวายภายนอกแล้วต่างปรี่เข้ามามุงดูเหตุการณ์ด้านนอกของมหาวิทยาลัย พบว่าภาพที่เห็นทำให้พวกเขาต้องตื่นตะลึง!
“ช…เชี่*!”
“เกิดอะไรขึ้นกันน่ะ!”
“นี่ นี่จางเย่ไม่ใช่เหรอ?”
“ทำไมเขาถึงมาชิงหัวได้ล่ะ!”
ตอนนั้นที่จางเย่ก่อเรื่องในหอประชุมของมหาวิทยาลัยเป่ยต้า ก่อให้เกิดผลกระทบระหว่างประเทศตั้งขนาดนั้น ใครจะไปคิดว่าแค่ไม่นาน หมอนี่จะมาโผล่ที่หน้าประตูชิงหัว ก่อเหตุขึ้นอีกครั้ง! นักศึกษาของชิงหัวหลายคนเห็นแล้วพลันรู้สึกวิงเวียนไม่น้อย ไม่ใช่พวกเขาไม่เคยเจอคนบัดซบ แต่นี่คือครั้งแรกที่ได้เจอคนที่บัดซบได้ถึงขนาดนี้! อาจารย์จางเกิดใต้อิทธิพลของดาวดินระเบิดหรือยังไง? ทำไมถึงได้ระเบิดความเดือดดาลง่ายนัก? ทำไมถึงไม่เกรงฟ้ากลัวดินขนาดนี้!
ทุกคนล้วนตะลึงงัน!
ซินหย่าคำรามด้วยความโกรธเคือง "จางเย่!"
หานเหอเหนียนเองก็เหงื่อตก เห็นว่าวันนี้วุ่นวายเกินไปแล้ว!
ฝ่ายคณาจารย์ทีมรับนักศึกษาของเป่ยต้าเมื่อเห็นจางเย่ทุบรถคันแรก ล้วนแต่ต้องตะลึง ทั้งสะใจและกังวลใจ แต่เมื่อเห็นจางเย่ทุบรถคันที่สองต่อ อาจารย์ของเป่ยต้าก็ได้แต่หันมองหน้ากันไปมาอย่างมึนงง ไม่ทราบจะทำอย่างไรดี รองศาสตราจารย์จางออกจะดุดันเกินไปแล้ว!
ทว่า นี่ยังไม่ใช่จุดสิ้นสุด!
ภายใต้ความงุนงง เห็นเพียงจางเย่เงยหน้าขึ้น หันมองรถที่บรรทุกนักเรียนมัธยมปลายคันที่สาม ก็เดินตรงเข้าไปด้วยสีหน้าไร้อารมณ์!
ทุกคนยิ่งตื่นตะลึง!
"นี่..."
"ว้าย!"
"นี่มัน..."
"จางเย่จะ..."
ไม่กี่วินาทีให้หลัง ได้ยินเสียงกระแทกดังสนั่นแทรกขึ้นท่ามกลางความเงียบ!
จางเย่เงื้อง่ามือ ใช้อิฐครึ่งก้อนที่ตนเองถือมานั้นฟาดลงไปยังกระจกรถคันที่สามของชิงหัวโดยไม่ลังเล!
ปัง!
ปัง!
ปัง!
เพียงสามครั้ง...กระจกรถแตกกระจาย!
คนขับของทีมรับนักศึกษาจากชิงหัว ขณะนั้นยังตะลึงค้างไม่ขยับไปไหน ปล่อยให้จางเย่ปลดล็อกประตู ปล่อยตัวนักเรียนจากโรงเรียนสาธิตวิทยาลัยครูและโรงเรียนมัธยมหมายเลขสิบห้าออกไป!
เห็นเช่นนี้ เหล่านักเรียนระดับท็อปในรถก็ไม่รู้จะทำอย่างไรดี ได้แต่รีบหนีลงมาก่อน หนึ่งในนักเรียนที่เลือกมหาวิทยาลัยเป่ยต้าเป็นอันดับหนึ่งขยี้ตาด้วยความงุนงง ก่อนจะรีบวิ่งไปทางคณาจารย์ทีมรับนักศึกษา ส่วนอีกสองคน เดิมทีลงชื่อไว้กับชิงหัว แต่เมื่อเห็นสถานการณ์เช่นนี้ก็ไม่โง่ ตอนนี้อาจารย์จางที่ยืนอยู่ราวกับหนึ่งคนเฝ้าด่านหมื่นทัพยากฝ่า หากพวกเขาไปเข้ากับฝ่ายชิงหัวนับว่าลำบากแน่ พวกเขาได้แต่ถอยห่างให้ไกลที่สุด เป็นถึงนักเรียนที่ได้คะแนนสอบสูง พวกเขาก็ไม่โง่ รีบวิ่งไปยังจุดที่เห็นได้ชัดว่าอยู่ใกล้ฝั่งเป่ยต้ามากกว่าทันที!
ส่วนทางนี้ จางเย่พบรถคันที่สี่ของทีมรับนักศึกษาชิงหัวแล้ว เขาเดินจ้ำพรวดเข้าไปเพียงอึดใจเดียว ไม่มีความลังเลหรือหยุดยั้งแม้แต่น้อย
คนขับรถคันที่สี่ของชิงหัวเห็นอย่างนั้นก็กลัวจนฉี่ราด ร้องอุทานโวยวาย "ไอ๊หยาแม่จ๋า!" ไม่รอให้จางเย่เข้ามาทุบรถ เขาก็จัดการปลดล็อคเปิดประตูด้วยตนเอง จากนั้นผวาลงจากรถเพื่อหลบหนีเทพโรคห่าจางเย่ เขาวิ่งหนีไปแล้ว!
จางเย่หันมองรถคันที่ห้า
คนขับรถคันที่ห้าตัวสั่นเทิ้ม ทิ้งรถหลบหนีไปเช่นกัน!
จางเย่มองไปทางรถคันที่หก สุดท้ายไม่ต้องรอให้เขาทอดตามอง คนขับรถคันที่หกของชิงหัวก็ไม่อยู่ให้เห็นแม้แต่เงา ชิงหลบหนีไปอย่างรวดเร็ว!
เหล่าคนขับทั้งหลายล้วนนึกในใจว่าไม่ใช่พวกเขาขี้ขลาดกลัวมีเรื่อง แต่เพราะพวกเขารับเงินเดือนมาเพื่อไปรับพวกนักเรียน ไม่ใช่เอาชีวิตแม่*มาล้อเล่น!
ขณะนั้น เหล่าคนขับรถล้วนแตกกระจายเหมือนนกแตกรัง!
เหล่านักเรียนในรถล้วนได้รับการปล่อยตัวออกมา ทยอยลงมากันทีละคน บางคนมองจางเย่ด้วยความตื่นตะลึง บ้างก็มองด้วยความยินดีตื่นเต้น บ้างเหงื่อตก มีปฏิกิริยาทุกรูปแบบ
ดุดันฉิ*!
แม่*ดุดันฉิ*! สายตาของทุกคนล้วนเต็มไปด้วยความตกตะลึง!
เป็นเวลาหลายวินาที ที่ประตูใหญ่ของชิงหัวนั้นไร้แม้แต่เสียงนกกา ไม่มีความเคลื่อนไหวแม้แต่น้อย!
ก่อนจะได้ยินเลี่ยวฉีตะโกน "เข้าไปหยุดมันสิ!"
อาจารย์หญิงของทีมรับนักศึกษาชิงหัวก็ตวาดแหว "จับเขาสิ! มองอะไรกันอยู่!"
ฝ่ายชิงหัวตะโกนโห่ร้องขึ้นรอบทิศ ทว่าก็ได้แต่ตะโกนเท่านั้น ไม่มีใครกล้าเข้าไปห้ามจางเย่แม้แต่คนเดียว พวกเขาล้วนเป็นอาจารย์มหาวิทยาลัย พูดถึงเรื่องสอนหนังสือหรือถ่ายทอดความรู้ ต่างก็คุ้นเคยยิ่งกว่าใคร พูดถึงเรื่องบทความน้ำหมึก ก็นับว่าเก่งกาจยิ่งกว่า แต่ให้มาต่อยตีกัน? พวกเขาทำไม่ได้จริงๆ! ส่วนจางเย่น่ะเหรอ? ต่อยตีกับหัวหน้า ต่อยตีกับญาติของหัวหน้า ตีกับดารา ทะเลาะกับการ์ด ฟาดฟันกับโจรจี้เครื่องบิน จากข่าวลือในโลกออนไลน์ เขาถึงกับเคยประมือกับพระในวัดที่เมืองหลวงเสียด้วยซ้ำ! ค้อนตะวันออกไม้เท้าตะวันตก[1] ไม่สนใจอายุไม่สนใจการงาน หมอนี่กล้าทำทุกอย่าง แม่*ผ่านร้อยศึกชัดๆ! แม้แต่โจรปล้นเครื่องบินพร้อมอาวุธครบมือยังทำอะไรจางเย่ไม่ได้ พวกเขาเป็นแค่อาจารย์ของชิงหัวกลุ่มหนึ่ง ใครมันจะไปทำอะไรเขาได้! เข้าไปก็ได้แต่สละตัวเองเปล่าๆ! คนโง่สิถึงเข้าไปน่ะ!
จางเย่เหลียวซ้ายแลขวา พอเห็นว่าเหล่านักเรียนถูกปล่อยตัวลงมาหมดแล้ว ถึงได้ปล่อยอิฐในมือ ยกมือขึ้นปัดเศษดินในมือ(อาวุธ) ทิ้งไปเรียบร้อย แต่เมื่อเขายังยืนอยู่ ในรัศมีสิบเมตรนั้นก็ไม่มีใครกล้าเข้าใกล้!
คณาจารย์ของชิงหัวได้ตะโกนด่าจากไกลๆ!
"เรื่องนี้ไม่จบหรอกนะ!"
"ฉันโทรแจ้งตำรวจแล้ว! ตำรวจจะมาถึงเร็วๆ นี้แหละ!"
"จางเย่ แกมันเกินไปแล้ว! ไม่เหลือทางให้คนเดินเลย!"
"เป็นถึงอาจารย์นะ? แก...แกมันนักเลงตลาดล่าง!"
"นักเลงยังมีมารยาทยิ่งกว่าแก! แกถือดียังไงมาทุบรถเรา! ถือดียังไงมาทำร้ายศาสตราจารย์เลี่ยว!"
ได้ยินว่าอีกฝ่ายเรียกตำรวจ ซูน่าก็เรียกจางเย่คำหนึ่ง "อาจารย์จาง"
จางเย่กลับไม่เปลี่ยนสีหน้า หันไปบอกซูน่าและคณาจารย์ทีมรับนักศึกษาของเป่ยต้า "พานักเรียนที่เต็มใจกลับไปเป่ยต้าก่อน คุยกับนักเรียนเรื่องการรับนักศึกษาและสิทธิอื่นๆ ได้เลย เรื่องทางนี้ผมจัดการเอง พวกคุณไม่ต้องยุ่ง!"
ทีมรับนักศึกษาของเป่ยต้าเห็นเรื่องราวมาถึงขั้นนี้ก็กัดฟันพาเหล่านักเรียนไป พวกเขาไม่ได้บังคับ ล้วนเป็นไปตามความสมัครใจ อยากไปเป่ยต้ากับพวกเขาก็นับว่าเป็นเรื่องน่ายินดีทั้งสองฝ่าย ไม่สมัครใจไป พวกเขาก็ไม่ว่าอะไร ล้วนเป็นทางเลือกของแต่ละคน
คณาจารย์ฝ่ายชิงหัวเห็นดังนั้นล้วนกระวนกระวาย!
"พวกคุณกล้า!"
"ใครอนุญาตให้พวกคุณพานักเรียนของเราไป!"
คณาจารย์ของชิงหัวเตรียมเข้ามาชิงคนอีก หวังจะชิงนักเรียนกลับไป!
แต่จางเย่ก้าวออกมาขวาง คณาจารย์ของชิงหัวทั้งหลายล้วนแต่ชะงักเท้าทันควัน ถลึงตามองจางเย่ด้วยสอย่างขุ่นเคือง ตะโกนด่า!
"แกยังจะเป็นอาจารย์สอนคนอีกเรอะ!"
"จางเย่ แกมันตัวบัดซบ!"
"โมโหแทบตายแล้ว!"
ภายใต้การชี้แนะและเกลี้ยกล่อมของคณาจารย์ทีมรับนักศึกษาของมหาวิทยาลัยเป่ยต้า นักเรียนหัวกะทิจำนวนหนึ่งก็ตามไปขึ้นรถของเป่ยต้า ในกลุ่มนี้ยังมีนักเรียนที่เลือกเป่ยต้าเป็นอันดับหนึ่งอย่างหวงหลิงหลิง ทั้งยังมีนักเรียนที่ยังไม่ได้เลือกที่เรียน มีเพียงนักเรียนสี่คนเท่านั้นที่ใจยังฝังกับชิงหัว เลือกที่จะอยู่ที่นี่ต่อไป ส่วนคนอื่นๆ ขึ้นรถจากไปแล้ว!
เห็นภาพเช่นนี้ ทีมรับนักศึกษาของชิงหัวโมโหจนเนื้อเต้น ในใจมีเลือดหยดหยาด นั่นน่ะท็อปสามสิบของเมืองหลวงเชียวนะ แต่ละคนคือสมบัติของชาติทั้งนั้น! แต่เพราะมีจางเย่ยืนขวางไว้ พวกเขาฝ่าเข้าไปก็ไม่ได้ ได้แต่เบิ่งตามองเหล่านักเรียนหัวกะทิที่เดิมตกอยู่ในมือพวกเขาแล้วจากไปกับคณาจารย์ของเป่ยต้าทีละคนๆ!
ซูน่าทราบว่าจางเย่กับชิงหัวก่อความแค้นกันขึ้นมาแล้ว เมื่อส่งพวกนักเรียนหัวกะทิไปแล้ว เธอจึงยังอยู่ที่นี่ อย่างไรทุกคนก็ไปกันหมดไม่ได้ หานเหอเหนียนกับอาจารย์อีกห้าคนก็ยังอยู่ อีกเดี๋ยวตำรวจมา พวกเขายังพอช่วยเป็นพยานได้
"จางเย่ แกคอยดูเถอะ!"
"เรื่องนี้ไม่จบง่ายๆ หรอก!"
"ให้ตำรวจมาก่อน ฉันอยากเห็นนักว่าแกจะทำยังไง!"
คนของชิงหัวเกลียดจางเย่ถึงขีดสุด!
คนฝ่ายเป่ยต้ากลับเป็นกังวล ไม่ทราบจริงๆ ว่าอีกครู่พอตำรวจมาถึงแล้วจะแก้สถานการณ์นี้อย่างไร
ใครจะทราบ จางเย่ได้ยินพวกเขาพูดกันจบแล้ว กลับหยิบมือถือออกจากกระเป๋าช้าๆ มองหน้าจอ ก่อนกดเลขสามตัวเบาๆ! คนที่อยู่ไกลมองไม่เห็นว่าจางเย่นั้นกดหมายเลขอะไร แต่เลขสามตัวบนมือถือนั้นมีไม่มาก ตำแหน่งที่กดก็พอเดาได้อย่างง่ายดาย!
จางเย่กดหมายเลข --- 110
ทุกคนล้วนตกตะลึง!
เรียกตำรวจ?
แกยังจะเรียกตำรวจ?
เลี่ยวฉีแค่นหัวเราะเสียงเย็น!
คณาจารย์ทีมรับนักศึกษาของชิงหัวล้วนแค่นหัวร่อคำหนึ่ง!
ทว่าพอปลายสายกดรับ คำพูดของจางเย่ก็ทำให้ทุกคนล้วนฟังจนตะลึง!
จางเย่ "ฮัลโหล สถานีตำรวจเหรอครับ? ผมโทรมารายงานเหตุครับ... ครับ... ที่หน้าประตูหลักมหาวิทยาลัยชิงหัวมีคนลักพาตัว... ครับ... ไม่ต้องกังวลครับ ผมช่วยเหยื่อออกมาได้หมดแล้ว ผมเป็นใคร? ไม่ต้องถามว่าผมเป็นใคร เชิญเรียกผมว่าเหลยเฟิงก็พอ!"
เลี่ยวฉีตะลึงไป "ลักพาตัว?"
ซินหย่าเองก็เบิกตากว้าง "เหยื่อ?"
คณาจารย์ของทีมรับนักศึกษาจากชิงหัว "……*&amp;&amp;（（%￥##@!!! "
ไอ้คนแซ่จางแกแม่*ยังมีหน้ามาพูดแบบนี้อีกเรอะ? ลักพาตัวของแม่*เอ็งสิ! ไอ้ไม้กวนอึ! พวกเราลักพาตัวน้องสาวเอ็งสิว้อย! เอ็งมันไร้คุณธรรม! เอ็งมันโจรแจ้งจับโจร!
อีกอย่าง เหลยเฟิงนี่...แม่*ใครวะ?


====================


[1] 东一榔头西一棒子 ค้อนตะวันออกไม้เท้าตะวันตก เป็นสำนวน หมายถึง ทำอะไรไม่สนใจภาพรวม


*-*-*-*-*-*-*-*-*-*-*-*-*-*-*-*-




[Go To Next Chapter]( ./23.md)