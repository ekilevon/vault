##บทที่ 713 : คณะกรรมการจัดสอบแห่งชาติก็อยากเชิญจางเย่?
ต่ำเกินไป!
นี่มันต่ำเกินไปแล้วนะ!
การสอบเข้ามหาวิทยาลัยตามเขตและการสอบแห่งชาติของทุกปี จะมีระดับความยากง่ายไม่เท่ากัน บางครั้งเขตนี้ง่ายหน่อย บางทีเขตนั้นยากหน่อย ไม่อาจทำให้ยากเท่ากันทั้งประเทศได้ ดังนั้นในแง่ของคะแนนแล้ว แต่ละพื้นที่จะมีข้อแตกต่างกันไปตามเขตเมืองของตนเอง ซึ่งในความเป็นจริงก็ไม่ได้แตกต่างกันสักเท่าไร เพราะบางทีต่างกันแค่หลักทศนิยมหรือแค่คะแนนสองคะแนนเองเท่านั้น
ทว่า….ข้อสอบเขตเมืองหลวงคราวนี้เนี่ยสิ
คะแนนเฉลี่ยของภาษาจีนต่ำกว่าทั่วประเทศไปเกือบจะ 30 คะแนน?
โดยเฉพาะคณิตศาสตร์ที่ยิ่งทำคนตกตะลึงมากกว่า ปิดไปที่คะแนนเฉลี่ยวิชาคณิตศาสตร์ต่ำกว่าของนักเรียนสอบเข้าทั่วประเทศถึง 40 คะแนน!
เมื่อนำมานับรวมกัน คะแนนรวมทุกวิชาของนักเรียนสอบเข้าเขตเมืองหลวง ยังน้อยกว่าคะแนนเฉลี่ยทั่วประเทศทั้งสิ้น 70 กว่าคะแนน?
ตัวเลขนี้ทำให้ชาวเน็ตจำนวนมากตื่นตระหนกแล้วจริงๆ!
คนที่ถูกทำให้ตื่นตระหนกเช่นเดียวกัน ยังมีคณะกรรมการจัดสอบเขตนครหลวงและเหล่าคนออกข้อสอบด้วย!
……
สำนักงานคณะกรรมการจัดสอบ
“เชี่*ไรกันเนี่ย!”
“นี่มัน……”
“นี่ไม่ได้นับผิดใช่ไหม?”
“ไม่งั้นลองนับอีกรอบดีไหม?”
เจ้าหน้าที่คณะกรรมการจัดสอบไม่น้อยต่างสูดหายใจเย็นเยียบ ข้อมูลส่วนนี้พวกเขาได้รับการส่งต่อตั้งแต่เช้าแล้ว และเป็นพวกเขานี่แหละที่ทำหน้าที่รับผิดชอบนับสถิติออกมา ทว่าตั้งแต่เมื่อเช้าจนได้ข้อมูลที่แท้จริงถึงตอนนี้ เจ้าหน้าที่ทุกคนได้เห็นตัวเลขสถิตินี้ทีไร ล้วนยังคงอดไม่ได้ที่จะสูดหายใจเย็นยะเยือกอยู่ร่ำไป!
ผิดมนุษย์เกินไป!
สยดสยองเกินจะทนไหว!
หากบอกว่าก่อนหน้านี้ทั้งสื่อและผู้เชี่ยวชาญวงในได้วิเคราะห์ออกมาว่าข้อสอบเข้ามหาวิทยาลัยวิชาคณิตศาสตร์ของเขตนครหลวงในปีนี้เป็นครั้งหนึ่งซึ่งยากที่สุดในประวัติศาสตร์นครหลวงล่ะก็ งั้นตอนนี้หลังจากที่ได้เห็นคะแนนนี่ คงต้องเปลี่ยนวิธีพูดนั่นเสียใหม่ นี่ไม่ใช่ยากที่สุดในประวัติศาสตร์นครหลวงหรอก แต่นี่คือยากที่สุดในประวัติศาสตร์ของทั้งประเทศชัดๆ!
คะแนนเฉลี่ยคณิตศาสตร์ 59 คะแนน?
นักเรียนสอบเข้าทุกคนทำคะแนนเฉลี่ยได้แค่ 59 คะแนน?
ในประวัติศาสตร์ไม่เคยมีสักครั้งที่คะแนนสอบเข้าวิชาคณิตศาสตร์จะมีคะแนนเฉลี่ยต่ำขนาดนี้!
พวกพ้องหลายต่อหลายคนที่ทำงานเป็นคณะกรรมการจัดสอบมาหลายปี นับว่าได้เปิดหูเปิดตากันครั้งใหญ่ เพราะเรื่องจริงที่เกิดขึ้นนี้พวกเขาไม่เคยได้ยินได้เจอจากไหนมาก่อน!
วันนี้จางเย่กับคนออกข้อสอบคนอื่นๆ อีกสิบกว่าคน ได้มายังสำนักงานคณะกรรมการจัดสอบเช่นกัน เดิมทีเขาเพียงแค่กะแวะมาพูดธุระตอนเข้าร่วมประชุม แต่กลับกลายเป็นว่าต้องตกอยู่ในสภาพการณ์เช่นนี้เต็มเปา!
...ซูน่าจ้องมองจางเย่
จากนั้น...คนทั้งหมดก็เบนสายตามาบนใบหน้าของจางเย่
จางเย่กระแอมไอ รู้สึกกระอักกระอ่วนขึ้นมา “แค่กๆ แบบว่านั่นไง ถ้าคะแนนระดับปรับลดลงมา ก็จะไม่มีอะไรแตกต่างกันแล้วไงครับ ทั้งยังไม่กระทบต่อการรับนักศึกษาด้วย” เขากล่าวอย่างไม่ค่อยมั่นใจนัก ที่จริงจางเย่เองก็คิดไม่ถึงว่าคะแนนของเด็กสอบเข้าจะเป็นแบบนี้ไปได้!
ยังคงเงียบกริบ!
เจอเข้ากับบรรยากาศกระอักกระอ่วนแถมคนไม่พูดไม่จาเช่นนี้ จางเย่ได้แต่เสไปคุยกับคณบดีพานแทน “ผมก็บอกแต่แรกแล้วว่าผมไม่มาๆ คุณก็ยังต้องให้ผมมาจนได้! เฮ้อ!”
คนในคณะกรรมการจัดสอบ “......”
คณบดีพานรู้สึกลมแทบจับ “พ่อหนุ่ม คุณจะโบ้ยมาที่ผมอีกแล้วใช่ไหม!”
ประธานกรรมการจัดสอบกล่าวอย่างไม่รู้จะหัวเราะหรือร้องไห้ดี “ในเมื่อเป็นเช่นนี้ไปแล้ว คะแนนก็ต่ำไปแล้ว อย่างมากก็แค่ดูน่าเกลียดสำหรับภายนอกไปหน่อย จะนับเป็นอะไรได้ เหอๆ”
จางเย่รีบกล่าวรับทันควัน “ถูกต้อง ถูกต้องนะครับ นี่มันแค่เรื่องขี้ประติ๋ว! พวกเราHOLDอยู่[1]!”
ประธานกรรมการจัดสอบคนนั้นแทบลมจับด้วยอีกคน! ในใจร้องระงม ฉันแค่หาทางลงเฉยๆ นายยังมีหน้ามาร้องรับอีกเรอะ!
แต่ก็อย่างที่เขาพูด ข้าวสารกลายเป็นข้าวสุกไปแล้ว เรื่องมาถึงป่านนี้ยังจะทำอะไรได้อีก? ได้แต่ทำตามขั้นตอนกระบวนการขั้นต่อไปเท่านั้น!
“ยังดีที่คณิตศาสตร์มีคนได้คะแนนเต็มอยู่คนหนึ่ง” รองหัวหน้าฝ่ายบริหารคนหนึ่งพึมพำกับตนเอง
จางเย่ร้องเอ๋ ถามอย่างสนใจ “มีคะแนนเต็มด้วยหรือครับ?”
คนๆ นั้นพยักหน้า “แค่คนเดียว เป็นเด็กผู้หญิง”
จางเย่แปลกใจมากว่าเป็นใคร “เธอชื่ออะไรครับ?”
คนๆ นั้นตอบ “ชื่อว่าหวงหลิงหลิง”
หวงหลิงหลิง?
เป็นเธอ?
ครู่ต่อมาจางเย่ก็หัวเราะ หัวเราะอย่างพอใจ
เขารู้จักเด็กผู้หญิงคนนี้จริงๆ ด้วย ในการแข่งคณิตศาสตร์โอลิมปิกระดับนานาชาติที่พระราชวังฤดูร้อนคราวก่อน หวงหลิงหลิงคือกัปตันเยาวชนทีมชาติที่ได้รับเลือกเป็นตัวแทนการแข่งขัน รวมทั้งหวงเหลยเหล่ยน้องชายของเธอ จางเย่จึงรู้จักตั้งแต่ตอนนั้นนั่นเอง ทั้งยังได้พูดคุยกันตั้งเยอะแยะ หวงหลิงหลิงยังเคยบอกอีกว่า ถ้าเธอสอบเข้ามหาวิทยาลัยเป่ยต้าได้ เธออยากจะมาเป็นนักเรียนของจางเย่ ให้จางเย่ได้สอนคณิตศาสตร์แก่เธอด้วยตนเอง ไม่คิดเลยว่าเธอจะได้สอบเข้าในปีนี้
……
หลังจากนั้นไม่นาน
การสอบเข้ามหาวิทยาลัยเขตนครหลวงได้ประกาศคะแนนระดับออกมา
ระดับหนึ่งสายศิลป์ : 467
ระดับหนึ่งสายวิทย์ : 464
ระดับสองสายศิลป์ : 425
ระดับสองสายวิทย์ : 421
คะแนนเกณฑ์ขั้นต่ำทั้งหมดดิ่งลงอย่างบ้าคลั่ง! เป็นคะแนนที่คนทั้งหลายไม่เคยพบเคยเห็นมาก่อน !
ในขณะเดียวกัน ข้อสอบเข้ามหาวิทยาลัยเขตนครหลวงก็กลายมาเป็นประเด็นวิพากษ์วิจารณ์ของสังคมทั้งหมดอีกครั้ง คราวนี้ไม่เพียงแต่ออกข่าวช่องดาวเทียมนครหลวงและสถานีทีวีเขตอื่นเท่านั้น ยังได้ออกรายการ ‘เชื่อมกันทันข่าว’[2] ภาคค่ำทาง CCTV1 อีกด้วย!
แม้ว่าทุกวันนี้จางเย่จะประจำอยู่ที่ CCTV1 ทว่าองค์กรของ CCTV1 นั้นค่อนข้างกว้างใหญ่ แบ่งออกเป็นหลากหลายแผนก ทีมงานทำรายการบันเทิงวาไรตี้อย่างพวกเขากับทีมงานของ ‘เชื่อมกันทันข่าว’ นั้นม่ได้ปะปนกันพบปะกันเลย แม้ว่าจางเย่มาทำงานที่ CCTV1 ตั้งหลายวัน แต่จนถึงปัจจุบันก็ยังไม่รู้เลยว่าออฟฟิศทีมรายการ ‘เชื่อมกันทันข่าว’ อยู่ชั้นไหน ดังนั้นการที่ ‘เชื่อมกันทันข่าว’ ของ CCTV อาจจะรายงานข่าวการสอบเข้ามหาวิทยาลัยเขตนครหลวงแบบไม่ไว้หน้าจางเย่ และไม่ไว้หน้าทีมรายการ ‘เดอะวอยซ์’ ก็เป็นเพราะการที่ออกข้อสอบเข้ามหาวิทยาลัยเขตนครหลวงปีนี้เอิกเกริกเกินไปล้วนๆ!
เรทคำค้นหาเกี่ยวกับข้อสอบนครหลวงยังคงท่วมท้น!
เรทคำค้นหาเกี่ยวกับจางเย่เองก็พุ่งพรวดขึ้นเช่นกัน!
โดยรวมแล้ว เสียงก่นด่าแม้ว่ายากจะทานทน แต่สำหรับจางเย่แล้วไม่ใช่เรื่องแย่อะไรเลย นั่นเท่ากับว่าค่าชื่อเสียงของเขายิ่งเพิ่มสูงขึ้นทุกวันอย่างต่อเนื่อง!
……
บนเวยป๋อ
เมื่อคะแนนระดับหนึ่งเขตนครหลวงปรากฏ เสียงก่นด่าจากบรรดาเด็กสอบเข้าค่อยลดระดับลงไปส่วนหนึ่ง
“ทำฉันตกใจกลัวแทบตายแน่ะ ยังดีที่ฉันติดระดับหนึ่ง!”
“ฉันติดระดับสองแล้ว น้องสาวนายสิ ตอนแรกนึกว่า 430 คะแนนแถมได้วิทยาศาสตร์น้อยอาจจะต้องไปสายอาชีพซะแล้ว ไม่คิดเลยว่าจะยังติดระดับสองได้ด้วย!”
“คะแนนของทุกคนต่ำกันหมด เกณฑ์รับเข้าก็เลยลดลงมาน่ะสิ!”
“โชคดีจัง ฉันติดระดับหนึ่งแน่ะ!”
“ยังดีๆ พอดูผลแล้ว ปีนี้ฉันทำได้ไม่เลวเลย ปกติฉันได้เกรดระดับสองตลอด แต่ปีนี้เป็นเพราะโจทย์พิศวงเกินไป ใช้ไหวพริบล้นฉิ* แต่ดันเข้าทางฉันพอดี ทำให้ฉันดึงความสามารถออกมาได้ คราวนี้ได้ระดับหนึ่งล่ะ!”
“แต่ก็ยังกลัวไม่หายอ่ะ บรื้อ!”
“นั่นสิ สอบโจทย์แบบนี้ ในชีวิตนี้ฉันแม่*ไม่อยากทำอีกเป็นครั้งที่สอง!”
“ต่อต้านยาเสพติดให้โทษ โปรดหลีกห่างจางเย่!”
“ขออาจารย์จางเย่จากไปไกลแสนไกลเถอะ! อย่าได้กลับมาสร้างหายนะกับพวกเราอีกเลย!”
“ฉันอยู่ม.5 ปีหน้าก็จะสอบเข้าแล้ว ขอขอบคุณกรรมการจัดสอบนครหลวงล่วงหน้า รีบเอาจางเย่ไปทิ้งทีเถอะ! หมอนี่มันไว้ใจไม่ได้!”
“สนับสนุนการขับไล่จางเย่!”
“สนับสนุนเช่นกัน!”
ทันใดนั้น ก็มีพวกเด็กสอบเข้าของเขตอื่นไม่น้อยที่เห็นความทุกข์ของคนอื่นเป็นสิ่งบันเทิง ในกลุ่มนี้มีเด็กม.5 ที่ต้องสอบเข้าในปีหน้าอยู่หลายคนที่โผล่หน้ามาหัวเราะเยาะเย้ยบรรดาเด็กสอบเข้า
“ว้ายๆ”
“สอบเข้าทุกปีข้อสอบเขตเมืองหลวงของพวกนายก็ธรรมดาที่สุด ดังนั้นพวกนายควรเปลี่ยนให้มันยากขึ้นมาหน่อย ยากแบบนี้พอไหวป่ะล่ะ กิ๊วๆ!”
“นั่นสิ วายุหมุนเวียนวารีเปลี่ยนทิศทาง ถึงตาพวกเธอบ้าง!”
“พวกเด็กสอบเข้าเขตเมืองหลวง โชคดีนะพวกนาย!”
“อะฮ่า แนะนำให้กรรมการจัดสอบนครหลวงตามจางเย่มาออกข้อสอบทุกปีเลย ใครใช้ให้โรงเรียนในเมืองหลวงของพวกนายมีทรัพยากรธรรมชาติและที่เรียนเยอะแยะกันล่ะ ก็ต้องทำให้มันยากขึ้นสำหรับพวกนายบ้างไง!”
“สะใจฉิ*!”
“จางเย่ ทำได้ดีมาก!”
“ที่จริงแล้วออกโจทย์ยากอีกหน่อยก็ได้นะ!”
“อาจารย์จาง ปีหน้าก็พยายามเข้านะ เอาให้ยากจนพวกเขาดิ้นตายเลย!”
“ใช่ สอบเข้าปีหน้ายังไงฉันก็สอบทั่วประเทศ ไม่กลัวเว้ย!”
คนถากถางไม่น้อย
เด็กสอบเข้าชาวเมืองหลวงแต่ละคนต่างกัดฟันอดกลั้น!
ช่วงเวลานี้เอง ทันใดนั้น บนอินเทอร์เน็ตพลันมีข่าวหนึ่งออกมา เป็นคลิปที่มีนักข่าวและผู้รับผิดชอบทีมจัดสอบแห่งชาติกำลังพูดคุยกัน
ใจความว่า….
นักข่าว : ศาสตราจารย์หนิว คะแนนสอบเข้าออกมาแล้วนะครับ
ศาสตราจารย์หนิว : ใช่แล้วครับ
นักข่าว : ข้อสอบเข้าของเขตนครหลวงในปีนี้กลายมาเป็นที่จับตามองเป็นพิเศษ จากข้อมูลที่ผมได้รับมาล่าสุด คะแนนเฉลี่ยของวิชาคณิตศาสตร์ของนักเรียนสอบเข้าเขตนครหลวงอยู่ที่ 50 กว่าคะแนนเท่านั้น ส่วนภาษาจีนก็ไม่ได้สูงนัก
ศาสตราจารย์หนิว : ผมเองก็ได้เห็นแล้ว
นักข่าว : ถ้าเช่นนั้น คุณมีความคิดเห็นว่าอย่างไรบ้างครับ? กับเสียงประณามของชาวเน็ต ใช่หรือไม่ที่การจัดสอบนครหลวงนั้นบีบคั้นนักเรียนสอบเข้าจนเกินไป?
ศาสตราจารย์หนิว : ผมเองก็ได้อ่านความคิดเห็นที่อยู่บนอินเทอร์เน็ตมาแล้วจำนวนหนึ่ง ความจริงผมคิดในทางตรงกันข้ามกับพวกคุณนะ ผมรู้สึกว่าการออกข้อสอบในปีนี้ของนครหลวงทำได้ดีมาก มีความสดใหม่ มีความยาก และยังสามารถบรรลุถึงวัตถุประสงค์การสอบคัดกรองระดับความสามารถพื้นฐานของนักเรียนสอบเข้าได้อีกด้วย ความเห็นของผมคือ —— ระดับการสอบของนครหลวงในปีนี้สูงมาก ระดับคนที่ออกข้อสอบในปีนี้สูงมาก ในที่สุดบนเส้นทางการปฏิรูปข้อสอบ นครหลวงได้ก้าวไปอยู่แถวหน้าเสียที ก่อนหน้านี้พวกเราเคยหารือกันว่า ปีหน้างานออกข้อสอบแห่งชาติ ถ้าหากเป็นไปได้ เราเองก็อยากจะเชิญอาจารย์จางเย่มาเช่นกัน จะได้ลองทำการปฏิรูปข้อสอบและแบบแผนดูสักครั้ง
……
หลังจากที่ได้ดูข่าวนี้เข้าไป พวกนักเรียนม.5 จากเมืองที่อยู่ภายใต้ขอบเขตการสอบแห่งชาติ ซึ่งเพิ่งจะเยาะเย้ยถากถางเขตนครหลวงอยู่เมื่อครู่ล้วนหน้าเขียวคล้ำขึ้นมาทันควัน!
ทันใดนั้น ต่างก็แตกฮือราวดอกไม้ไฟระเบิด!
“กรรมการจัดสอบแห่งชาติจะเชิญจางเย่?”
“ถล่มโคตรเหง้าศักราชบ้านยายคนที่ห้าแกสิ!”
“ไม่เอาว้อย!”
“พี่ใหญ่ ผมเป็นโรคหัวใจนะ พี่อย่าเล่นอย่างนี้สิ!”
“เป็นงี้ไปได้ไง!”
“ถล่มปู่เอ็งสิ! นี่มันคือการส่งพวกเราไปตายชัดๆ!”
“เมืองหลวงโดนลองยามาก่อนแล้ว เล่นเอาเด็กสอบเข้าสาหัสกันเลยทีเดียว ปีหน้าจะถึงตาพวกเราแล้วเหรอ? น้องสาวนายสิ! ฉันขอประท้วง! ฉันจะประท้วงคนแรกเลย!”
“ช่างไร้มนุษยธรรม!”
“ศาสตราจารย์หนิว อย่ามาล้อเล่นน่า!”
“ตาแก่หนิว ถ้าปีหน้านายกล้าเชิญจางเย่มาล่ะก็ ฉันก็กล้าเอาหินปากระจกบ้านนาย! ลองคิดดูว่าสุดท้ายแล้วนายจะเป็นศัตรูพวกเราชาวเขตต่างๆ ที่อยู่ใต้เขตข้อสอบแห่งชาติมากเท่าไร!”
“เอาจางเย่ออกไป ให้เขาไปให้พ้น!”
“ชิ่ว ชิ่ว ฉันไม่อยากเจอเขา!”
“จบแล้ว ปีหน้าพวกเราจบเห่!”
พวกเขาที่เพิ่งจะหัวเราะเยาะเด็กสอบเข้าเขตเมืองหลวงไปเวลานี้ได้แต่ร้องโอดครวญดังระงมกันไปหมด!
หากบอกว่าการสอบเขตนครหลวงมีจำนวนเด็กสอบเข้าเพียงหยิบมือ บรรดาเขตเมืองที่อยู่ภายใต้อาณาเขตการสอบแห่งชาตินั้นนับว่ามากมายมหาศาล นี่คือข้อสอบที่จะใช้ในการสอบเข้ามหาวิทยาลัยเขตแห่งชาติซึ่งครอบคลุมถึงจำนวนคนมากที่สุด ด้วยเหตุนี้ นักเรียนเตรียมสอบที่อยู่ชั้นม.5 หรือแม้นักเรียนชั้นม.4 จำนวนนับไม่ถ้วนจากเขตจังหวัดต่างๆ รวมถึงเขตปกครองตนเองจำนวนนับไม่ถ้วนต่างไม่เห็นด้วยเด็ดขาด! เมื่อฝูงชนที่ผนึกกำลังกันมหาศาลนี้มาร่วมกันส่งเสียงเรียกร้องและประท้วงอยู่บนอินเทอร์เน็ต ก็ก่อเกิดเป็นเสียงที่สะท้านฟ้าสะเทือนดิน กรีดร้องครวญครางราวกับวิญญาณภูตผี!
“ไม่เอาเว้ย!”
“ครูขา หนูอยากตาย!”
“ปวดไข่ขึ้นมาเลยฉัน!”
กลับกัน เด็กสอบเข้าชาวเมืองหลวงครึกครื้นกันยกใหญ่!
“กร๊ากกกกก กร๊ากๆๆๆๆ!”
“สมน้ำหน้า!”
“ใครใช้ให้พวกนายเยาะเย้ยพวกเราดีนัก!”
“ไอ้หยา ขำ! ขำจะตายอยู่แล้ว!”
“นี่เขาเรียกว่าสุขสุดขีดเจ็บจี๊ดทีหลังไง ฮ่าๆๆ!”
“ข้อสอบของจางเย่ ปีหน้าพวกนายก็จะได้ลิ้มลองดูบ้าง! ฉันจะคอยดูพวกนายว่าจะยังหัวเราะกันออกไหม!”
“ห่วงตัวเองเถอะ!”
“ดาวไม้กวาดโคจรไปหาพวกนายแล้ว สวดมนต์อธิษฐานซะเถอะ!”
ในอินเทอร์เน็ตกลับมาโหวกเหวกอีกครั้ง!
บ้างสะอื้นไห้ บ้างโหยหวน บางคนดูสะใจ อลหม่านไปหมดแล้ว!
=====================
[1] Hold的住 holdอยู่, เอาอยู่ เป็นคำผสมจีน อังกฤษที่แพร่หลายในฮ่องกง หมายถึง ทุกเหตุการณ์ควบคุมได้, ยืนหยัด, เต็มไปด้วยความมั่นใจ และทุกอย่างจัดการได้ด้วยความสุขุม โด่งดังจากชาวเน็ตชื่อ Miss Lin วันที่ 9 สิงหาคม 2011 แสดงแฟชั่นโชว์แล้วบัญญัติคำนี้ขึ้น ต่อมากลายเป็นศัพท์แสลงวัยรุ่น


[2] 新闻联播 ซินเหวินเหลียนโปว (เชื่อมกันทันข่าว) เป็นรายการข่าวท้องถิ่นที่นำเสนอในประเทศจีน ทั้งข่าวเศรษฐกิจ สังคม บ้านเมือง สถานการณ์ปัจจุบัน ข่าวต่างประเทศ เป็นต้น ออกอากาศด้วยภาษาจีนกลาง ผลิตรายการโดยสถานีโทรทัศน์ CCTV หรือสถานีโทรทัศน์กลางแห่งจีนบนผืนแผ่นดินใหญ่และออกอากาศผ่านทางช่อง CCTV-1 โดยในเวลาออกอากาศจะมีช่องอื่นๆ ที่ไม่ใช่ช่องของ CCTV บางช่องในประเทศจีนและสถานีประจำมณฑลต่างๆ ของประเทศออกอากาศรายการนี้ไปพร้อมกันด้วย รายการนี้จึงถือเป็นรายการข่าวแห่งชาติของจีน
*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./14.md)