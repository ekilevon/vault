##บทที่ 737 : รายการใหม่เตรียมออกอากาศ!
วันเดียวกัน
ตอนเช้า จางเย่ขับรถไปที่ CCTV
หลังพาเฉินเฉินไปจัดการธุระที่กรมเมืองแล้วเสร็จ เขาก็ไปพบเจ๊อ้วนเพื่อเซ็นสัญญาเป็นพรีเซนเตอร์ให้กับ ‘Plants VS Zombies’ เมื่อจัดการธุระส่วนตัวแล้วเสร็จ เขาจึงแต่งเนื้อแต่งตัวเข้าออฟฟิศไปทำงาน
ที่ออฟฟิศทีมงานรายการ
ป้ายของ ‘เดอะวอยซ์มหาชน’ ยังไม่ปลดออก ทุกคนเริ่มทำงานแล้ว ทว่าเมื่อไม่มีงานอะไรให้ทำนัก ทุกคนจึงนั่งคุยกันอย่างสนุกสนาน
"อ้าว ผู้กำกับจางมาแล้ว!"
"อรุณสวัสดิ์ครับผู้กำกับจาง!"
"สองวันนี้ได้พักสบายไหมครับ?"
"ฉันเห็นข่าวว่าผู้กำกับน้อยของเราไปจับโจรเหรอคะ?"
"เฉินเฉินฉลาดมากเลย โตไปต้องประสบความสำเร็จแน่ๆ"
ทุกคนพูดคุยกันอย่างสนุกสนานบ้างหัวเราะออกมา
จางเย่ยิ้มอย่างจนปัญญา "อย่าพูดถึงยัยตัวเล็กนั่นเลย น่าโมโหออก"
จางจั่วหัวเราะ "เฉินเฉินน่ารักมากนะครับ ถ้ามีลูกสาวแบบนี้ ผมคงดีใจตายเลย ผมไม่เคยเห็นเด็กที่ไหนหัวไวขนาดนี้มาก่อน"
"อยากได้ก็พาไปสิ" จางเย่เสนอ
จางจั่วเหงื่อตก "ผู้กำกับจาง ผมแค่ล้อเล่นน่า"
ทุกคนฮาครืน
ฮาฉีฉีถามขึ้นมา "ผู้กำกับ รายการใหม่ของเราว่ายังไงบ้างคะ? จะทำรายการแบบไหน? จะเริ่มผลิตรายการเมื่อไรคะ? ฉันคุยกับทุกคนแล้ว ทุกคนก็อยากรู้เหมือนกัน"
เสี่ยวหวัง "ใช่ๆ"
อู่อี้หัวเราะฮ่าๆ "พวกเรารอแค่คุณสั่งมาคำเดียวก็พร้อมจะออกรบเคียงข้างคุณแล้ว!"
ทีมงานหญิงคนหนึ่งประจบ "มีคุณนั่งบัญชาการ ทำรายการแบบไหนพวกเราก็ไม่หวั่น! มั่นใจ!"
จางเย่หัวเราะ "ตัวผมเองยังไม่มั่นใจเลย รายการใหม่ใกล้แล้วล่ะ ส่วนเป็นรายการอะไรเงื่อนไขแบบไหนนี่ ทางสถานีก็ยังไม่บอกอะไรผมเหมือนกัน คงต้องรอดูว่าจะเป็นยังไง งบการผลิตรายการจะได้มาเท่าไรเสียก่อน แผนรายการใหม่ก็คงต้องขึ้นกับพวกเขาจะใจปล้ำพอจะให้งบเราแค่ไหนด้วยเหมือนกัน"
ในฐานะที่เป็นพิธีกรที่กำลังมีชื่อเสียงโด่งดังพร้อมสัญญากับ CCTV มีแค่หนึ่งปีเท่านั้น ในสถานการณ์เช่นนี้ CCTV ไม่มีทางปล่อยให้จางเย่อยู่ว่างนานนัก ‘เดอะวอยซ์’ ออกอากาศจบแล้ว รายการใหม่เองก็คงเตรียมผลิตในไม่กี่วันนี้แหละ ถ้าเป็นรายการทั่วไป ในสถานการณ์ปกติ สัญญาของจางเย่คงหมดพร้อมๆ กับที่เขาทำรายการนี้เสร็จพอดี
เป็นจริงดังคาด เมื่อเวลาใกล้พักเที่ยง รองผู้อำนวยการของ CCTV1 เจียงหยวนก็เข้ามา "อยู่กันครบไหม?"
"รอง ผอ.เจียง"
"รอง ผอ.เจียงสวัสดีค่ะ"
"รองผู้อำนวยการเจียง ลงมาสั่งงานใหม่ให้พวกเราเหรอคะ?"
ฮาฉีฉี จางจั่ว และพวกกล่าวทักทายต่อเป็นทอดๆ
เจียงหยวนยิ้มกล่าว "ใช่แล้ว งบประมาณของรายการใหม่อนุมัติแล้ว"
ได้ยินเสียงด้านนอก จางเย่ก็ออกมาจากห้องออฟฟิศส่วนตัวของเขา "รอง ผอ.เจียง"
"จางน้อย ทางสถานีพูดเรื่องความสำเร็จของทีมงานคุณมาหลายรอบแล้ว ผมก็ขอข้ามไปเลยแล้วกันนะ" เจียงหยวนยิ้มน้อยๆ "ความสำเร็จของพวกคุณนั้นเห็นได้ชัดเจนทีเดียว ทางสถานีก็เชื่อมั่นในตัวพวกคุณ โดยเฉพาะทางเรายังคาดหวังกับตัวคุณอย่างยิ่ง เพราะงั้นครั้งนี้ถึงขอเงินทุนจากท่านผู้อำนวยการมาได้ งบผลิตรายการคือแปดสิบล้านหยวน ฝ่ายอำนวยการจัดประชุมแล้วก็อนุมัติแทบจะในทันที เพราะงั้น ถ้าการผลิตรายการมีปัญหา งบก็เพิ่มได้อีกสักสิบเปอร์เซ็นต์ งบขนาดนี้ อย่าว่าแต่ช่องอื่น แม้แต่ CCTV1 เรายังไม่เคยมีเรื่องแบบนี้มาก่อน"
แปดสิบล้าน?
มากสุดอาจจะถึงแปดสิบแปดล้าน?
เหล่าทีมงานรายการได้ยินดังนั้นก็ตื่นเต้นอย่างยิ่ง CCTV1 คราวนี้ลงทุนกับพวกเขาไว้มากจริงๆ ไม่มีรายการไหนเคยได้อะไรแบบนี้มาก่อน แต่พอคิดย้อนไป ไม่ใช่ผลลัพธ์ของ ‘เดอะวอยซ์’ นั้นเห็นได้อย่างชัดเจนหรอกหรือ? การทุ่มงบการผลิตมหาศาลให้ผลตอบแทนกลับมามากยิ่งกว่า ใครบ้างไม่เห็นว่ามันเย้ายวนใจแค่ไหน? การที่พวกเขาจะเพิ่มงบการผลิตจึงไม่แปลก เพราะทางสถานีทราบว่าขอแค่จางเย่เป็นคนควบคุมการผลิต ลงทุนไปเท่าไรพวกเขาก็ได้คืน ไม่เพียงแต่ไม่ต้องห่วงเงินทุน ยังมีโอกาสได้กำไรกลับมามหาศาลอีก แน่นอนว่าไม่มีใครสงสัยความสามารถในการทำรายการของจางเย่แล้ว!
จางเย่กล่าว “ขอบคุณหัวหน้าที่ไว้ใจครับ งั้นเรื่องการจัดสรรค่าลิขสิทธิ์โฆษณาชื่อรายการนี่…”
“คุณอย่าแม้แต่จะคิด” เจียงหยวนขัดขึ้นในทันที “รอบนี้ค่าลิขสิทธิ์ชื่อรายการจะไม่ได้เสริมเข้ามาในค่าผลิตรายการ งบส่วนนี้เข้าสถานีโดยตรง งบผลิตแปดสิบล้านก็พอแล้วมั้ง? ต่อให้ทำ ‘เดอะวอยซ์’ ซีซั่นสองก็ยังเกินพอ!”
จางเย่ “งั้นก็ได้ครับ”
เจียงหยวนเสริม “เรื่องรายการใหม่ ทางสถานีเองมีข้อเรียกร้อง หนึ่งคือค่าสปอนเซอร์ชื่อรายการไม่ต่ำกว่าแปดสิบล้าน”
จางเย่เห็นว่าทำได้ยากอยู่บ้าง “ ‘เดอะวอยซ์’ เป็นกรณีพิเศษนะครับ ผมไม่รับรองว่ารายการใหม่นี่จะได้ค่าสปอนเซอร์ชื่อถึงร้อยล้าน แต่จะพยายามให้ได้ไม่น้อยกว่าห้าสิบล้าน”
"ในเมื่อทางสถานีอนุมัติให้ลงทุนไปแล้วแปดสิบล้านหยวน สิ่งแรกที่เราต้องการคือการการันตีว่าเราจะได้คืน คุณไม่ต้องถ่อมตัวอะไรขนาดนั้น พวกเราเชื่อในความสามารถของคุณ" เจียงหยวนกล่าวต่อ "เป้าหมายที่สองคือยอดผู้ชมครั้งนี้ขั้นต่ำ 1.2% ข้อสามคือทางฝ่ายบริหารคุยกันระหว่างประชุมแล้วว่าถึงแม้รายการประกวดร้องเพลงจะทำซ้ำไม่ได้ พวกเขายังอยากใช้กระแสจากรายการประเภทนี้ทำรายการในแนวเดียวกัน เป้าหมายของเรายังคงเป็นรายการประกวดความสามารถ แต่รายการออกมาแนวไหนนั้น เรายังอยากให้เธอเขียนแผนรายการออกมาก่อน เราจะตัดสินใจกันอีกครั้ง"
จางเย่ “ยังเป็นรายการประกวดความสามารถ?”
เจียงหยวนกล่าว “อย่างรายการแข่งเต้น? หรืออะไรแนวๆ นี้? ผมแค่เสนอดูนะ เขียนแผนรายการขึ้นมาก่อนแล้วกัน ค่อยตกลงกันอีกทีว่าพอใช้ได้รึเปล่า”
จางเย่ได้แต่ตอบ “ได้ครับ พวกเราจะลองคิดดู”
คุยกันอีกนิดหน่อย เจียงหยวนก็เตรียมไปกินข้าว “เอาล่ะ เท่านี้ก่อน อ้อ จางน้อย กินข้าวเสร็จก็ไปที่ออฟฟิศผมหน่อย มีธุระกับคุณด้วย”
“ได้ครับ” จางเย่ตอบ
รอจนเจียงหยวนจากไปแล้ว จางเย่จึงถามกับทุกคน "ทุกคนลองคิดดูว่าจะทำรายการแบบไหนดี? ออกไอเดียร่วมกันวิจารณ์กันได้เต็มที่เลย"
ฮาฉีฉีกะพริบตาปริบ "แข่งเต้น?"
จางจั่ว "ดูเป็นรายการที่กลุ่มเป้าหมายเล็กนะ ทำให้แปลกใหม่ก็ไม่ง่าย เราเลียนแบบ ‘เดอะวอยซ์’ ที่ให้โค้ชหันหลังให้ไม่ได้ใช่ไหมล่ะ? ไม่งั้นจะไปเห็นท่าเต้นได้ยังไง แล้วจะตัดสินได้ยังไง? ฟังเสียงฝีเท้าเหรอ?"
อู่อี้ "รายการแสดงความสามารถนี่ทำยากจริงๆ แฮะ"
ทีมงานหญิง "ความจริงฉันเองอยากทำรายการเรียลลิตี้มากกว่า เพราะเราจะได้เห็นศักยภาพในการเติบโตมากกว่า แต่ทางสถานีชอบรายการประกวดความสามารถ งั้น..."
แปดสิบล้าน?
ประกวด?
ค่าสปอนเซอร์ต้องได้ราคาดี?
จางเย่คิดถึงข้อเรียกร้องจากทางสถานีแล้ว อดรู้สึกไม่ได้ว่าครั้งนี้ทำได้ยากกว่าครั้งก่อน สมองเขาคิดถึงรายการวาไรตี้ยอดนิยมจากโลกใบก่อนของเขา ทว่าสุดท้าย ล้วนแต่ถูกปฏิเสธไปสิ้น ตอนนี้ เขานึกรายการที่น่าทำไม่ออกเลยจริงๆ
ทำรายการอะไรดี?
ทำรายการอะไรถึงจะเหมาะนะ?




*-*-*-*-*-*-*-*-*-*-*-*-*-*-*-*




[Go To Next Chapter]( ./38.md)