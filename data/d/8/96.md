##บทที่ 796 : ดำเนินการถ่ายทำ!
มณฑลยูนนาน
แชงกรี-ลา
ณ อาณาเขตป่าเขาแห่งหนึ่ง ทีมสร้าง ‘ปลายลิ้น’ ได้ตั้งจุดติดต่อชั่วคราวเอาไว้ตรงนี้ โดยตั้งค่ายห่างจากหมู่บ้านเล็ก ๆ ประมาณหนึ่งกิโลเมตร พวกเขากางเต็นท์และติดตั้งอุปกรณ์สื่อสารไว้พร้อมสรรพ จางเย่กับเพื่อนร่วมงานแปดเก้าคนเดินย่ำลุยอยู่ตรงเชิงเขา สูดเอาอากาศบริสุทธิ์ จิตใจปลอดโปร่งอย่างเผลอไผล สมกับเป็นจุดท่องเที่ยวในตำนาน หลายคนเพิ่งเคยมาครั้งแรกก็รู้สึกตกหลุมรักที่นี่เข้าทันที ที่แห่งนี้เป็นดั่งสรวงสวรรค์แห่งสรรพสัตว์และพืชนานาพรรณ ภาพธรรมชาติกว้างใหญ่จึงวิจิตรตระการตาสวยงามอย่างที่ไม่เคยเห็นมาก่อน ทำให้จิตใจคนผ่อนคลายเบิกบาน
กรุ่นกลิ่นต้นหญ้าทั่วทุกแห่งหน
ฮาฉีฉีร้องชม “เป็นที่ ๆ สวยจริง ๆ!”
เสี่ยวหวังเองก็ตื่นเต้นจะแย่แล้ว กล่าวราวกระซิบ “ทีแรกนึกว่าจะเป็นงานลำบาก ต้องเร่งถ่ายสารคดีสิบกว่าตอนภายในสองเดือน ใครจะคิดว่าผู้กำกับจางจะสั่งให้เรามายังที่ที่วิเศษอย่างนี้ นี่คือได้มาเที่ยวไม่ใช่เหรอ!”
ถงฟู่หัวเราะร่าเริง “ผู้กำกับจางช่างเอาใจใส่พวกเรา!”
หวงตันตันกางแขนปะทะกับอากาศ “สดชื่นจังเลย คนที่ไม่ได้อยู่ในกองเรา ต้องเสียใจแทบตายแน่ ๆ เดี๋ยวฉันถ่ายรูปไปอวดพวกนั้นด้วยดีกว่า ฮิฮิ!”
ขณะนี้ เมฆกลุ่มน้อยเคลื่อนคล้อย ทุกคนเงยหน้ามอง ต่างพากันพูดคุยไปเรื่อย
จางเย่เดินมา “เตรียมพร้อมหมดแล้วหรือยัง?”
“พร้อมหมดแล้วครับ”
“กล้องตรวจสอบเรียบร้อย”
“ผู้กำกับจาง ทุกอย่างโอเค!”
ทุกคนพร้อมลุย!
จางเย่กล่าวอย่างพึงพอใจ “ดี ถงฟู่ ตันตัน เสี่ยวหวัง เหลาอู่ พวกคุณตามผมขึ้นเขาไปสำรวจเส้นทาง แล้วหาทำเลตั้งกล้องกันก่อน”
อู่อี้แปลกใจ “ตั้งกล้องเหรอ?”
จางเย่อธิบาย “ผมอยากได้ภาพวิวในหนึ่งวัน ตั้งแต่กลางวันยันกลางคืน การเปลี่ยนแปลงของชั้นเมฆในหลาย ๆ ชั่วโมง การเคลื่อนตัวของหมอก ต้องเป็นภาพระยะยาว ดังนั้นเราต้องหาจุดที่เหมาะแก่การตั้งกล้องบันทึกภาพ ขณะเดียวกันก็ต้องเหลือคนไว้เฝ้าอุปกรณ์ คอยระวังปัญหาด้วย”
อู่อี้ขันอาสาทันที “งั้นผมเอง”
“ดี” จางเย่หันไปถามต่อ “พี่ฮา เรื่องที่ผมให้ไปถามเป็นยังไงบ้าง?”
ฮาฉีฉีตอบ “ไปคุยกับคนในหมู่บ้านมาแล้ว พอรู้ว่าเรามาจาก CCTV ทุกคนต่างตื่นเต้นกันใหญ่ จะถ่ายอะไรก็ไม่มีปัญหา อาหารและที่พักช่วงนี้ฉันก็ติดต่อไว้เรียบร้อยค่ะ”
จางเย่พยักหน้า “พอดีเลย ยังมีอีกเรื่อง ผมต้องการคนนำทางคนหนึ่ง บอกว่าเป็นคนนำทาง แต่อันที่จริงต้องเข้ากล้องด้วย คุณช่วยลองดูว่ามีคนอยากอาสาไหม ถ้าถ่ายได้ราบรื่นก็อาจจะใช้เวลาวันสองวัน คุณไปแจ้งไว้ให้ชัดเจนก่อน อ่า ไม่ได้ให้ทำฟรีนะ จ่ายค่าตอบแทนด้วย เท่าไรคุณตัดสินใจเลย จริงด้วย คนที่คัดมาต้องมีประสบการณ์ในการเก็บเห็ดสน[1]นะ จะให้ดีที่สุดขอเป็นผู้หญิง ช่วงวัยรุ่นหน่อย”
ฮาฉีฉีกล่าวอย่างลำบากใจ “ผู้หญิงเหรอคะ? วัยรุ่นด้วย? น่าจะมีไม่มาก”
จางเย่เน้นย้ำ “ถึงไม่มากก็ต้องหามา เรื่องนี้มอบหมายให้คุณแล้วนะ”
“ได้ค่ะ ฉันจะไปจัดการให้ได้” ฮาฉีฉีตอบรับ
หลังจากมอบหมายหน้าที่อีกสองสามอย่าง จางเย่ก็พาคนเริ่มลุยป่า
“อ๊ะ ตรงนี้ไม่เลว”
“ทิวทัศน์สวยมาก!”
“เหลาอู่ ตั้งกล้อง ลองทดสอบกล้องดู”
“โอเค”
“ภาพใช้ได้ เอาตรงนี้แหละ ต้องตั้งอุปกรณ์ทิ้งไว้อย่างน้อยห้าชั่วโมง ต้องคอยดูให้ดี อย่าให้ลมภูเขาพัดกล้องตก และภาพอย่าให้กล้องสั่น!”
“ผู้กำกับจาง อัดเสียงด้วยไหมครับ?”
“อัดเสียงด้วย แต่ไม่ต้องละเอียดมาก ถึงเวลาตัดต่อเอาก็ได้”
“โอเค!”
วุ่นวายอยู่บนเขากว่าสองชั่วโมงเต็ม ค่อยเริ่มคุ้นเคยกับสภาพแวดล้อมกันบ้าง ส่วนทางฮาฉีฉีก็มีข่าวมาแล้วเช่นกัน เธอพาเด็กหญิงท้องถิ่นชาวทิเบตมาด้วย——ซังจี๋
ฮาฉีฉีหอบแฮ่ก ๆ “คนนี้ใช้ได้ไหมคะผู้กำกับจาง?”
ซังจี๋ปีนขึ้นเขามา แต่กลับไม่หอบสักนิด สายตามองคนทั้งหมดและอุปกรณ์ในมือของทุกคนอย่างแปลกใจ สีหน้าท่าทางขี้อายเล็กน้อย
จางเย่ยิ้มให้ “สวัสดี ผมชื่อจางเย่ เป็นคนรับผิดชอบกองถ่าย”
ซังจี๋รีบกล่าว “หนูชื่อซังจี๋ ดีค่ะ”
เธอพูดภาษากลางได้ แต่ได้พอถูไถ ส่วนใหญ่ก็ฟังออก
อธิบายให้เธอฟังอย่างเรียบง่าย แล้วจึงถามเรื่องที่เกี่ยวกับการเก็บเห็ดสน ในที่สุดจางเย่จึงกล่าว “ตกลง เป็นเธอนี่แหละ สองวันนี้ต้องลำบากเธอแล้วซังจี๋ พวกเราจะเริ่มถ่ายทำกันตอนนี้เลย เธอว่ายังไง?”
ซังจี๋พยักหน้า “ได้ค่ะ” พูดเสร็จก็ลังเลอยู่ครู่หนึ่ง จึงรวบรวมความกล้าถาม “ทะ ทุกคนจะได้เห็นหนูออกทีวีไหมคะ?”
ฮาฉีฉียิ้มตอบ “เห็นสิ ไว้ถึงตอนจะฉายแล้วฉันจะโทรมาบอกก่อน พวกเราคือ CCTV14 ทางนี้ก็รับสัญญาณได้เหมือนกันนะ”
ซังจี๋ดีใจสุดขีด พาพวกเขาขึ้นเขาไปทันที
จางเย่กล่าวกับคนข้าง ๆ “ซังจี๋ เป็นธรรมชาติหน่อยนะ ไม่ต้องเกร็ง อย่างนั้นแหละ อารมณ์ธรรมชาติอีกนิด สมมติว่าพวกเราไม่อยู่ด้วยก็ได้ สนใจแต่เส้นทาง สนใจแต่เห็ดสนก็พอ พวกเราอยากได้ภาพประมาณนี้” ลองถ่ายสักสองสามช็อต จางเย่ดูแล้ว ยังไม่พึงพอใจ รีบสั่งให้คนหยุดอีกครั้ง กล่าวกับทีมงานว่า “มานี่คนหนึ่งหน่อย ช่วยแต่งตัวให้ซังจี๋ที”
เสี่ยวหวัง “มาแล้วค่ะ ให้แต่งหน้าไหมคะ?”
จางเย่ “ไม่จำเป็นต้องแต่ง แต่ให้เธอดูคล่องแคล่วหน่อย ผมเผ้าก็อย่าให้ยุ่งเหยิงอย่างนั้น”
นี่คือการกำกับสารคดีครั้งแรกของจางเย่ และเป็นครั้งแรกของคนในทีมส่วนใหญ่เช่นกัน ทุกคนต่างจำเป็นต้องผ่านขั้นตอนทำความคุ้นเคยไปสักพัก ดังนั้นการที่เริ่มต้นมาได้ค่อนข้างเชื่องช้านับว่าเป็นเรื่องที่อยู่ในความคาดการณ์ของจางเย่เช่นกัน เขาเชื่อว่าหลังจากผ่านวันนี้ไป กระบวนการถ่ายทำจะรวดเร็วยิ่งขึ้น ตอนนี้สิ่งที่พวกเขาต้องทำคือการคืบหน้าไปทีละก้าว สร้างพื้นฐานให้ดี เรียนรู้ไปด้วยกัน ทุก ๆ ภาพจะเสียหายไม่ได้ มิฉะนั้นรอจนถ่ายตรงนี้จบ กลับเมืองหลวงไปแล้วเพิ่งจะพบว่าภาพสำคัญใช้ไม่ได้จะทำอย่างไร? ถึงตอนนั้นอาจไม่มีเวลากลับมาถ่ายใหม่ได้แล้ว! ดังนั้น เริ่มต้นอย่างเชื่องช้าไปบ้างจางเย่ก็รับได้ แต่คุณภาพการถ่ายทำต้องพัฒนาขึ้นอย่างต่อเนื่อง!
ระหว่างพัก
จางเย่ดูโทรศัพท์มือถือพบว่ายังมีสัญญาณ จึงติดต่อไปยังกองถ่ายที่สองที่อยู่อีกที่หนึ่ง ทางนั้นจางเย่มอบหมายให้รองผู้กำกับจางจั่วเป็นผู้รับผิดชอบชั่วคราว พวกกองสองกำลังอยู่ที่เจ้อเจียง
“ฮัลโหล ผู้กำกับจาง!” เสียงเหนื่อยหอบของจางจั่วดังขึ้นมาจากปลายสาย
จางเย่รีบถาม “ถึงหรือยัง?”
จางจั่วหายใจหนักหน่วง “ฮู่ว พวกเราเพิ่งถึงครับ เพิ่งหาหมู่บ้านเจอ ทางนี้การสัญจรไม่ค่อยสะดวก”
“ดีมาก ลำบากพวกคุณแล้ว” จางเย่กล่าว “พวกคุณพักผ่อนสักหน่อยก่อน สูดหายใจลึก ๆ แล้วค่อยไปทำงานที่ได้รับมอบหมายตามที่ผมบอกเอาไว้ พี่จาง หน้าที่ทีมพวกคุณตอนนี้ค่อนข้างด่วน ถ่ายให้เสร็จแข่งกับเวลาก่อนพรุ่งนี้ แล้วไปเก็บภาพที่ต่อไป เดี๋ยวก็จะเข้าเดือนตุลาคมอีก ที่จริงช่วงเวลาไปถ่ายหน่อไม้ค่อนข้างสายไปแล้ว ถ้ายังล่าช้าต่อไป คงถ่ายอะไรไม่ได้แล้วจริง ๆ ดังนั้นพวกคุณอดทนหน่อยนะ เหนื่อยกันหน่อย ภาพทางนั้นหวังพึ่งพวกคุณแล้ว ผมจองตั๋วเครื่องบินไว้แล้ว รอพรุ่งนี้บ่ายผมจะบินตรงไปหาทันที จะไปถ่ายที่ต่อไปกับพวกคุณด้วย”
จางจั่ว “พวกผมจะไปลำบากอะไรกันครับ คุณต่างหากที่เหนื่อยที่สุด ทางนี้ผมรับเองคุณวางใจเถอะ”
วางสายเสร็จ จางเย่กดโทรหากองถ่ายทีมที่สามต่อ
กองถ่ายทำเล็ก ๆ ทั้งสามของ ‘ปลายลิ้น’ ถูกจัดสรรโดยจางเย่ ทั้งสามกองเล็กนี้ถูกส่งออกไปในเวลาเดียวกัน จางเย่นั้นไม่ได้มีสามเศียรหกกร จึงได้แต่ตามไปกำกับทีละกอง มากับทางฮาฉีฉีนี้ก่อน ให้พวกเขาคุ้นเคยกับการถ่ายทำสักพัก ให้พวกเขารู้ว่าตนเองอยากได้รูปแบบไหน จากนั้นพรุ่งนี้จางเย่จะตามไปกับอีกกอง ส่วนวันมะรืนไม่ก็วันมะเรื่องค่อยไปกองที่สาม ดังนั้นภาพทั้งหมดต้องให้จางเย่พอใจจึงจะใช้ได้ หากเขาไม่ได้ดูด้วยตาตนเองย่อมไม่วางใจ ‘ปลายลิ้น’ นั้นดูเหมือนจะง่าย แต่ความจริงแล้วภายในสารคดีชุดนี้มีหลากหลายทางให้ไป ยิ่งดูง่ายบางทียิ่งถ่ายยาก ข้อมูลและเนื้อหาปริมาณมหาศาลรวมถึงโทนอารมณ์ บางทีก็รวมอยู่ในหลาย ๆ ฉาก จะขาดไปสักจุดก็ไม่ได้ ไม่เช่นนั้นจะกระทบต่อคุณภาพทั้งหมดเลยทีเดียว
จางเย่เป็นผู้กำกับใหญ่ของ ‘ปลายลิ้น’ สองเดือนนี้ หลัก ๆ ต้องบินไปบินมาจนทั่ว ช่วยไม่ได้ เพราะเวลากระชั้นชิดเกินไป!
อย่างเช่น ฉากหน่อไม้ใน ‘ปลายลิ้น’
หรือฉากเก็บเห็ดสนในเทปแรก
จำเป็นต้องเก็บภาพให้ได้ตอนนี้ หากช้ากว่านี้คือไม่ได้ หน่อไม้กลางเดือนกันยายนก็แทบจะหาไม่เจอ เท่ากับว่าตอนนี้แทบจะหาถ่ายไม่ได้แล้ว ส่วนเห็ดสนถึงจะช้าหน่อย ประมาณก่อนกลางเดือนตุลาคม แต่เรื่องสภาพอากาศก็เอาแน่เอานอนไม่ได้ จะรอให้ผ่านฤดูฝนที่แชงกรี-ลาก็นานเกินไป บนเขาคงหาเห็ดสนไม่เจอแล้ว ชัดเจนว่าเรื่องเหล่านี้ล้วนต้องแข่งกับเวลา! ดังนั้นก่อนที่จางเย่จะออกจากเมืองหลวงมาก็ได้ให้แผนการถ่ายทำที่เสร็จสมบูรณ์กับทั้งสามกองถ่ายไว้นานแล้ว ทั้งสามกองแยกกันมุ่งหน้าไปยังสถานที่แตกต่างกัน ลำดับการถ่ายทำไม่จำเป็นต้องอิงตามลำดับของ ‘ปลายลิ้น’ ในโลกเดิมของจางเย่เสมอไป และต้องถ่ายพวกที่เวลากระชั้นชิดก่อน งานทุกอย่างจึงจะเสร็จสมบูรณ์ได้
แล้วถ้าช่วงเดือนกันยายนมีบางฉากที่ถ่ายไม่ได้จะทำอย่างไร? เพราะยังไงใน ‘ปลายลิ้น’ ของแท้ ก็มีหลายภาพจากฤดูใบไม้ผลิไปจนถึงฤดูร้อนเสียด้วยสิ
จางเย่คิดในจุดนี้ไว้แล้วเช่นกัน
ทางแก้ของเขามีสองข้อ
หนึ่ง : เปลี่ยนสถานที่ แม้ทางเหนือจะเป็นฤดูหนาว แต่ก็ยังมีสถานที่ที่เป็นฤดูใบไม้ผลิตลอดทั้งปีอยู่ ไปถ่ายฉากที่ต้องการได้เสมอ
สอง : เปลี่ยนอาหาร ‘ปลายลิ้น’ เป็นสารคดีเกี่ยวกับวัตถุดิบที่นำมาปรุงเป็นอาหารและวัฒนธรรมของผู้คน ‘เปลี่ยนประเภทวัตถุดิบ’ ก็คือเปลี่ยนเปลือกไม่ได้เปลี่ยนแก่นแท้ อาหารและวัฒนธรรมยังคงดำเนินไปเช่นปกติ เพียงแต่ว่าจางเย่ต้องคิดพลิกแพลงมากหน่อย ในการเขียนบทตามรูปแบบ ‘ปลายลิ้น’ ดั้งเดิมออกมา ส่วนนี้ต้องเปลี่ยนเนื้อหาวัตถุดิบไปซึ่งไม่น่าจะมาก งานไม่น่าจะหนักหนา จางเย่ได้ใช้ ‘แคปซูลความจำ’ ดึงเอาสารคดี ‘ปลายลิ้น’ ซีซั่นหนึ่งและสองในโลกเดิมของเขามาเก็บไว้ในสมองเรียบร้อยนานแล้ว ภาพทุกฉาก บทบรรยายทุกประโยคจางเย่ล้วนจำได้แม่นยำและเปี่ยมประสิทธิภาพ บวกกับความช่วยเหลือจาก ‘หนังสือทักษะพื้นฐานการกำกับและถ่ายทำ’ เขาจึงสามารถเลียนแบบฉากเหล่านั้นออกมาได้ โดยไม่กระทบต่อคุณภาพ
——แก้เรื่องระยะเวลาถ่ายทำเรียบร้อย
——แก้เรื่องช่วงเวลาไว้แล้ว
ทีนี้ทุกอย่างก็ไม่ใช่ปัญหา!


===================


[1] 松茸 เห็ดสน หรือเห็ดมัตสึตาเกะ จัดว่าเป็นราชาแห่งเห็ด เป็นเห็ดที่ไม่สามารถเพาะเลี้ยงได้เพราะเจริญอยู่กับรากพืช (โคนต้นสน) เป็นเห็ดที่มีราคาแพงมาก ที่มณฑลยูนนานของจีนมีสภาพภูมิประเทศอันสลับซับซ้อน ทรัพยากรป่าไม้อุดมสมบูรณ์ สภาพภูมิอากาศเฉพาะตัว จึงทำให้มีเห็ดป่าขึ้นหลากหลายชนิดและมีปริมาณมาก ฤดูเก็บเห็ดจะอยู่ในช่วงเดือน มิถุนายน-กลางเดือนกันยายน


*-*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<


[Go To Next Chapter]( ./97.md)