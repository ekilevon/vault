##บทที่ 709 : ยากสุดในประวัติศาสตร์!
วันต่อมา
——การสอบเข้ามหาวิทยาลัยวันที่สอง และเป็นวันสุดท้าย
วิชาช่วงเช้าคือภาษาจีน ช่วงบ่ายคือคณิตศาสตร์ ยังไม่ทันแปดโมงตรง บรรดาผู้ปกครองก็มาส่งเหล่านักเรียนสอบเข้าถึงบริเวณนอกสนามสอบก่อนเวลานานแล้ว
“เอาของมาครบแล้วยัง?”
“ครบครับ”
“บัตรสอบ? บัตรประจำตัว? ปากกา?”
“อยู่ในเสื้อคลุม”
“วันนี้ตั้งใจสอบดีๆ พยายามเข้า!”
“แน่นอนครับ ป๊า ผมว่าคราวนี้ผมต้องได้มากกว่า 550 ล่ะ!”
“พูดจริงพูดเล่น? เยอะขนาดนั้นเชียว?”
“เพราะโจทย์ไม่ค่อยยาก”
“ถ้าลูกรู้สึกว่ามันง่าย คนอื่นก็ต้องรู้สึกว่ามันง่ายเหมือนกัน สุดท้ายทุกคนอาจจะได้คะแนนสูงหมดก็ได้ ถ้าเป็นแบบนั้นเกณฑ์ต่ำสุดของนครหลวงอาจจะเพิ่มขึ้นด้วย ผลลัพธ์ก็ยังเหมือนเดิมอยู่ดี ดังนั้นวันนี้คือจุดหัวเลี้ยวหัวต่อ พันหมื่นไม่ต้องไปสนใจ โจทย์ง่ายก็ชิงเอาคะแนนมาเยอะๆ หน่อย อย่าให้พลาดก็พอ”
“ครับผม!”
อีกด้านหนึ่ง
“สอบเมื่อวานเป็นยังไงบ้าง?”
“เลิศเวอร์”
“ฉันก็เหมือนกัน ข้อสอบเข้าปีนี้ไม่เห็นจะเท่าไรเลย”
“เฮ้ยๆ เย็นนี้จะไปแช่ร้านเน็ตกันจนดึกไหม? มาเปล่า?”
“ไปสิ! ไม่พลาดเว้ย!”
“อั้นมาตั้งปีแล้ว ในที่สุดก็จะได้เล่นเกมซะที!”
“เฮ้ย ยังมีสอบอีกสองวิชานะ คิดเรื่องสอบก่อนเถอะ”
“ไม่มีปัญหาหรอกน่า คงยากพอๆ กับภาษาอังกฤษแล้วก็วิทย์เมื่อวานแหละ ฉันมั่นใจเต็มร้อยเว้ย!”
“เออ จริงว่ะ”
จากบทสนทนานี้ บ่งบอกได้ถึงสภาพจิตใจและอารมณ์ของเด็กสอบเข้าเขตเมืองหลวงในวันนี้ กว่าครึ่งหนึ่งพกพาความมั่นใจมาเต็มเปี่ยม จึงค่อนข้างใจเย็นไม่ร้อนรน เพราะมีประสบการณ์จากข้อสอบเมื่อวานมาด้วย หลายคนคลายใจยำเกรงที่มีต่อการสอบเข้ามหาวิทยาลัยไปไม่น้อย ระดับความยากของพวกข้อสอบวิชาภาษาอังกฤษทำให้พวกเขามั่นใจมาก ทว่า มีเพียงนักเรียนสอบเข้าที่เหลืออีกแค่เกือบครึ่งที่ยังกังวลและไม่วางใจที่ยังคงรักษาการ์ดป้องกันไว้ แม้ว่าพวกเขาจะรู้สึกเหมือนกันว่าข้อสอบเมื่อวานค่อนข้างราบรื่นจนเกินไป บางทีข้อสอบอีกสองวิชาในวันนี้อาจจะยากขึ้นหน่อยก็ได้ เพราะสองวิชาที่ว่าในวันนี้เป็นวิชาที่จางเย่ผู้โด่งดังคนนั้นมาร่วมออกข้อสอบด้วย ชัดเจนว่าเด็กสอบเข้าจำนวนหนึ่งไม่กล้าดูเบา
และแล้วเวลาสอบก็มาถึงอย่างรวดเร็ว
ณ ศูนย์สอบโรงเรียนมัธยมปลายหมายเลข 4 ห้องสอบชั้น 2
มีนักเรียนสอบเข้าอ้วนผอมสองคนกำลังพูดคุยกันเสียงเบา ทั้งคู่เรียนอยู่โรงเรียนเดียวกัน คาดว่าเพิ่งรู้จักกันเมื่อวานนี้เอง
“ไอ้อ้วน ภาษาจีนนายเป็นไง?”
“ไม่เคยได้ต่ำกว่า 100 คะแนนว่ะ”
“โห เก่งขนาดนั้นเชียว?”
“นายล่ะไอ้แห้ง?”
“ฉันไม่เคยต่ำกว่า 110 คะแนน”
“เหอะ นายไม่โม้ไปหน่อยเหรอ?”
“ฉันโม้อะไรฟะ ไม่เชื่อเราสองคนมาแข่งกัน ดูซิว่าคะแนนภาษาจีนใครสูงกว่า มันอาจจะไม่ใช่ทางถนัดฉัน แต่ยังไงโจทย์ภาษาจีนนครหลวงก็ง่ายกว่าปีก่อนๆ เยอะ”
“ปีนี้ไม่เหมือนกัน เห็นว่าปฏิรูปข้อสอบเข้าแล้ว”
“ปฏิรูปกับตดน่ะสิ นายเห็นข้อสอบเมื่อวานก็น่าจะรู้แล้วนี่ ต่อให้ยากก็จะยากสักแค่ไหนกันเชียว ?”
“ได้ งั้นก็มาแข่งคะแนนกัน ถ้าฉันตั้งใจล่ะก็ ดีไม่ดีได้ถึง 115 คะแนนเชียวนะ!”
“งั้นฉัน 120 คะแนน!”
“ก็เอาสิ ฉัน 125 คะแนน!”
“งั้นฉัน 130!”
ตอนนี้เอง อาจารย์คุมสอบหญิงคนหนึ่งก็ถลึงตามองพวกเขาปราดหนึ่ง “จะแจกข้อสอบแล้ว ห้ามคุยกัน!”
ทั้งสองจึงหุบปากฉับ
เพียงไม่นาน บรรดานักเรียนสอบเข้าก็เริ่มส่งกระดาษข้อสอบแจกต่อๆ กันไป จนแต่ละคนได้ข้อสอบในมือกันครบ ทุกคนไม่พูดพร่ำทำเพลง ต่างหยิบปากกาขึ้นมาเริ่มก้มหน้าก้มตาแก้โจทย์
เด็กอ้วนถูมือ สีหน้ามาดมั่น
เด็กผอมยิ้มเล็กยิ้มน้อย เตรียมทำข้อสอบ
และแล้ว เมื่อเวลาผ่านไปไม่นาน ภายในห้องที่ควรเป็นสนามสอบก็เงียบกริบทั้งหมดโดยไม่ได้นัดหมาย ดูเหมือนว่า...แม้แต่เสียงเขียนคำตอบก็ยังไม่มี บรรยากาศรอบๆ พลันแปลกประหลาดไปหมด!
อาจารย์คุมสอบมองพวกเขาอย่างแปลกใจ “ทำข้อสอบกันสิ!”
ทำข้อสอบ?
ทำน้องสาวคุณน่ะสิ!
เด็กอ้วนนั่งทึ่มทื่อ!
เด็กผอมนั่งทึ่มทื่อ!
เด็กสอบเข้าทั้งห้องต่างนั่งทึ่มทื่อ!
เพิ่งทำไปได้ 5 ข้อ พวกเขาก็ต้องชะงัก รู้สึกว่าทำต่อไปไม่ได้แล้วสักข้อ! บางคนเต็มไปด้วยความรู้สึกอยากกระอักเลือด ยิ่งจ้องมองไปยังโจทย์คำถามข้อต่อๆ ไปตายิ่งเหลือกถลน เพราะทุกๆ สองสามข้อจะมีโจทย์คำถามข้อหนึ่งที่ทำให้คนรู้สึกอยากตายโผล่ออกมา!
อย่างเช่นคำถามข้อที่อยู่ตรงหน้าตอนนี้
——ขงจื่อ[1]กับเหลาจื่อ[2]ตีกัน คุณจะช่วยใคร?
ฉันจะไปช่วยย่ายายอะไรใครได้ล่ะว้อย! สองท่านนี้จะไปตีกันได้ยังไงฟะ! อีกอย่างถึงสองอาวุโสผู้ยิ่งใหญ่จะตีกัน ...ให้ฉันไปช่วย? ฉันช่วยใครก็โดนพวกเขาเล่นจนแม่*วายป่วงกันพอดีน่ะสิ! นั่นน่ะนักปราชญ์นะเฟ้ย!
เวลานี้ จิตใจของเด็กสอบเข้าทั้งหมดต่างรู้สึกสยดสยอง!
จะเอา 120 คะแนน?
ยังจะเอา 130 คะแนน?
เด็กอ้วนกับเด็กผอมสองคนตอนนี้ไม่กล้าลำพองใจแล้ว! ได้แต่นั่งหน้าเขียวคล้ำไปตามๆ กัน!
หลายคนทนไม่ไหวจนแทบจะหลุดสบถออกมา! ...คำถามโคตรพ่อ*โคตรแม่*อะไรวะเนี่ย! ไอ้บ้าตัวไหนแม่*ตั้งโจทย์ห่*นี่มาวะ!
อาจารย์คุมสอบประหลาดใจกับปฏิกิริยาของทุกคนเป็นอย่างยิ่ง ทำไมแต่ละคนทำหน้าอย่างกับกลืนแมลงวันเข้าไปอย่างนั้นล่ะ? ดังนั้นเธอจึงก้มหน้าพลิกเปิดกระดาษข้อสอบสำรองที่เหลือดูบ้าง กวาดตามองคำถาม ผ่านไปเพียงไม่กี่ข้อ ดวงตาของอาจารย์คุมสอบหญิงคนนี้ก็หดกลายเป็นจุดสีดำ มึนงงไปในทันที! เธอเองก็เป็นครูภาษาจีน สอนแต่วิชาภาษาจีนมาทั้งชีวิต ยังไม่เคยเจอโจทย์แบบนี้มาก่อน เอาแค่คล้ายก็ยังไม่เคยเลย มีบางข้อต่อให้เธอเป็นคนตอบ เธอก็คงนิ่งอึ้งอยู่พักใหญ่เพราะไม่รู้ว่าจะเริ่มจากตรงไหน!
สนามสอบแต่ละแห่งต่างเกิดภาพเหตุการณ์เดียวกันนี้!
มีเด็กสอบเข้าตบกะบาลตัวเองป้าบ!
มีเด็กสอบเข้าดวงตาเลื่อนลอยสีหน้าว่างเปล่า!
หลายคนสรุปได้ทันทีโดยไม่ต้องคิดให้มากความ จางเย่! นี่ต้องเป็นโจทย์ที่จางเย่เป็นคนออกแน่! นอกจากไอ้ตัวเหม็นนี่แล้ว คนอื่นไม่มีทางคิดโจทย์ไร้ศีลธรรมนี้ออกมาได้หรอก! ต้องเป็นหมอนี่แน่ที่ขุดหลุมฝังพวกเขาทั้งเป็น!
ไม่เพียงเท่านั้น พวกเขายังเข้าใจแจ่มแจ้งถึงสไตล์ของจางเย่ โจทย์ทั้งหลายซึ่งร้อยเล่ห์เหลี่ยมจัดจนไม่อาจเหลี่ยมจัดไปมากกว่านี้ได้อีก ในข้อสอบภาษาจีนนครหลวงเหล่านี้ ล้วนเป็นโจทย์ที่จางเย่เป็นคนออกสอบทั้งสิ้น! อย่างเช่น โจทย์ขงจื่อกับเหลาจื่อตีกันข้อนี้ เป็นข้อสอบที่มหาวิทยาลัยชิงหัวในโลกเดิมของจางเย่มีออกสอบตอนรับนักศึกษาสอบเข้าปีไหนสักปีนี่แหละ ส่วนข้ออื่นๆ ไม่ว่าเอามาจากไหนข้อสอบเข้าก็คือข้อสอบเข้าอยู่วันยังค่ำ เดิมทีโจทย์ข้อนี้ค่อนข้างเปิดกว้างและให้อิสระ ไม่มีคำตอบที่เป็นมาตรฐานทางการอะไร เหลาจื่อกับขงจื่อต่างก็เป็นคนสำคัญในประวัติศาสตร์ ชัดเจนว่า จะมาตีกันไม่มีเหตุผลนั้นเป็นไปไม่ได้ ด้วยทัศนะเหลาจื่อ วิถีขงจื่อ กำเนิดปราชญ์เหลาจื่อ ขงจื่อในทางฆราวาส และอื่นๆ อีกมากมาย ไม่ว่าจะเป็นด้านแนวคิด หรือด้านพฤติกรรม ก็สามารถวิเคราะห์แยกย่อยออกมาได้หลายทิศทางหลายแขนง
อย่างไรเสีย พูดน่ะมันง่ายแต่ให้ทำน่ะมันยาก โจทย์ข้อนี้ทำให้นักเรียนสอบเข้าในเขตนครหลวงทั้งหมดจนปัญญาแล้วจริงๆ! อย่างไรก็ตาม นี่ยังแค่เพิ่งเริ่มต้นเท่านั้น ที่เหลือยังมีโจทย์ไร้ศีลธรรมอย่างข้อนี้ข้อแล้วข้อเล่าคอยท่าพวกเขาอยู่อีก แต่ละข้อเต็มไปด้วยเล่ห์กล ดักคนให้ตกหลุมพรางไม่ยิ่งหย่อนไปกว่ากัน!
เวลาผ่านไปอย่างรวดเร็ว
“หยุดปากกา ส่งกระดาษคำตอบได้แล้ว!”
“อาจารย์ ผมยังตอบไม่เสร็จเลยครับ!”
“ห้ามเขียนต่อ!”
“ไม่นะ ขอผมเขียนต่ออีกแป๊บเถอะครับ!”
สนามสอบแต่ละแห่งต่างพ่ายแพ้หมดราบคราบ นักเรียนสอบเข้ามากมายพากันร้องโหยหวน!
หลังจากเดินออกห้องสอบมา พวกเด็กสอบเข้าก็ไม่รู้ควรจะสื่ออารมณ์ตัวเองออกไปยังไงดี!
“ลูกชาย เป็นอะไรไปน่ะ?”
“ป๊า ผมสอบตกแล้ว!”
“หา? เป็นไปได้ยังไง?”
“โคตรยากเลย! ภาษาจีนยากโคตรเลยครับ!”
อีกด้านมีเด็กสอบเข้าสาปส่งออกมา!
“จางเย่! ต้องเป็นเขาแน่!”
“หมอนี่ไร้ศีลธรรมยันหมอตำแย(หมอตำแยไม่น่าทำคลอดออกมา) เลย! หมอนี่ไร้มนุษยธรรมเกินไปแล้ว!”
“เหลาจื่อกับขงจื่อจะตีกันรึเปล่าไม่รู้ล่ะ ฉันรู้แต่ว่าถ้าตอนนี้จางเย่มายืนอยู่ตรงหน้า ฉันแม่*จะเป็นคนหนึ่งที่ไปช่วยรุมกระทืบเขาแน่นอน!”
“ไม่เคยพบเคยเห็นโจทย์ภาษาจีนที่ยากขนาดนี้มาก่อนในชีวิต!”
“นี่ยังเป็นการสอบเข้ามหาวิทยาลัยอยู่เหรอ? ทำไมฉันรู้สึกอย่างกับเป็นข้อสอบพวกนักศึกษาบัณฑิตวิทยาลัยอย่างไรอย่างนั้น!”
“จบแล้ว คราวนี้ผ่านได้ก็บุญโขล่ะ!”
“นั่นน่ะสิ พังยับหมด!”
“ฉันไม่ได้ตอบไปตั้งหลายข้อ! ไม่รู้จะตอบยังไง!”
“ปฏิรูปข้อสอบกันจริงๆ ด้วย! ปฏิรูปอย่างนี้ก็โหดร้ายเกินไปแล้ว! อยู่ๆ ก็ยากขึ้นไม่รู้ตั้งกี่เท่า!”
ช่วงกลางวัน
ข้อสอบเข้ามหาวิทยาลัยวิชาภาษาจีนได้แพร่ลงบนอินเทอร์เน็ตอย่างรวดเร็ว และโด่งดังกระหึ่มทันที พลันถูกคนแชร์ต่ออย่างบ้าคลั่ง!
ชาวเน็ตเห็นแล้ว ก็คอมเมนต์แสดงความตกตะลึง
“เชี่*!”
“คำถามพวกนี้…...โชคดีจังที่ฉันไม่ได้สอบปีนี้!”
“ค่อยยังชั่วที่ฉันไม่ได้ซิ่วไปปีที่แล้ว ไม่งั้นได้เจอคำถามพวกนี้ คงตายจนไม่รู้จะตายยังไง!”
“ทำไมยากขนาดนี้!”
“กะล้างบางเด็กสอบเข้าเขตเมืองหลวงให้เหี้ยนเลยเรอะ?”
“โจทย์นี้ใครจะตอบได้วะ!”
“ใครแม่*ตั้งโจทย์นี้วะ! อำมหิตฉิ*!”
หลังจากที่เหล่าชาวเน็ตและบรรดานักเรียนสอบเข้าจากจังหวัดอื่นๆ มากมายหลายต่อหลายคนได้เห็นเข้าก็แทบลมจับ คราวนี้ ไม่รู้สึกอิจฉานักเรียนสอบเข้าเขตนครหลวงอีกต่อไป และไม่มีเด็กสอบเข้าคนไหนพูดว่าชาติหน้าอยากเกิดใหม่ไปอยู่เขตเมืองหลวงอีกเลย คำถามเหล่านี้ใครแม่*จะทำได้ !
เหล่าคุณครูก็โพสต์บ้าง
ครูภาษาจีนโรงเรียนมัธยมปลายอวี้ฉาย “มีหลายข้อ ที่ฉันต้องมึนไปพักใหญ่ก็ยังรู้สึกว่าตอบเอาคะแนนเต็มไม่ได้! ข้อสอบภาษาจีนวันนี้เหนือกว่าจินตนาการสุดโต่ง!”
หัวหน้ากลุ่มสาระวิชาภาษาจีนโรงเรียนสาธิตมัธยมปลายวิทยาลัยครู “ข้อสอบภาษาจีนในคราวนี้ อาจจะเป็นข้อสอบส่วนที่ยากที่สุดในประวัติศาสตร์เมืองหลวง! แต่ถ้าคุณจะบอกว่าข้อสอบชุดนี้ล้ำเส้นไป? ก็ไม่ใช่ เพราะการตรวจสอบเนื้อหาทั้งหมดอยู่ภายในกฎเกณฑ์ข้อกำหนด เพียงแต่วิธีถามนั้นไม่เหมือนกับที่เคยมีมาก่อน จำเป็นต้องใช้ความคิดเชิงตรรกศาสตร์มาวิเคราะห์รวมถึงใช้ภาษาซึ่งแสดงออกถึงทักษะทางภาษาจึงจะสามารถตอบได้ดี โจทย์เหล่านี้แท้จริงแล้วตั้งมาได้น่าสนใจมาก มีไหวพริบยิ่งนัก สามารถวัดคุณภาพทางการคิดวิเคราะห์ของนักเรียนผู้สอบเข้ามหาวิทยาลัยได้เลยทีเดียว!”
สื่อกระแสหลักของเมืองหลวงหลายแห่งก็รายงานข่าวให้ว่อน!
‘ข้อสอบเข้านครหลวง : ดาบแรกแห่งการปฏิรูป!’
‘ข้อสอบภาษาจีนนครหลวง——ผู้เชี่ยวชาญชี้ยากที่สุดในประวัติศาสตร์!’
‘นักเรียนสอบเข้าเดาสุ่มกว่าสิบข้อคำถามร้อยเล่ห์ล้วนเป็นฝีมือของจางเย่ ผู้สื่อข่าวสอบถามทางคณะกรรมการจัดสอบนครหลวง แต่ไร้คำตอบ ยังคงรอการตรวจสอบให้แน่ชัด!’
‘ข้อสอบภาษาจีนนครหลวงเกิดปรากฏการณ์ “คำถามเทพ”!’
‘นักเรียนสอบเข้านครหลวงโดนข้อสอบภาษาจีนขยี้เละเป็นวงกว้าง ผู้ปกครองสาปส่งคนออกข้อสอบ!’
จากนั้นแค่ช่วงเวลาพักสอบตอนเที่ยงเพียงครู่เดียว การถามตอบเกี่ยวกับคำถามเทพก็โผล่ออกมาแบบสดๆ ร้อนๆ ทีละข้อ
เช่นคำถามข้อขงจื่อเหลาจื่อนี้ เด็กสอบเข้าหลายคนนำคำตอบของตนเองไปโพสต์ลงบนอินเทอร์เน็ต และไม่รู้เหมือนกันว่าเขียนตอบไปอย่างนี้จริงๆ หรือพูดเล่นล้อเลียนกันแน่
เฉินเฟิง2001 “ฉันช่วยขงจื่อ เพราะเหลาจื่อเป็นมวยไท่เก๊ก!”
DUSHDJ “อาจารย์คนออกข้อสอบช่วยใคร ฉันก็ช่วยคนนั้น!”
ผีเสื้อน้อยCC “ฉันไม่ช่วยใครทั้งนั้นแหละ รีบกด110แจ้งตำรวจดีกว่า!”
อวบใหญ่317 “ฉันก็ไม่ช่วยใครทั้งนั้นแหละ ฉันจะเข้าไปไกล่เกลี่ยก่อน แล้วค่อยชวนขงจื่อกับเหลาจื่อเข้าร่วมก๊วน เราทั้งสามจะไปรุมตีจางเย่ด้วยกัน!
คอมเมนต์สุดท้ายนี้มีเด็กสอบเข้าพร้อมใจกันกดถูกใจกันยกใหญ่
นักเรียนสอบเข้าหลายคนต่างพากันแท็กเรียก @จางเย่ “อาจารย์จางเย่คุณออกมานะ พวกเราสัญญาจะไม่ทุบตีคุณจนตาย!”






====================


[1] 孔子 ขงจื่อ หรือ ขงจื้อ/ขงจื๊อ เป็นนักคิดและนักปรัชญาสังคมที่มีชื่อเสียงของจีน มีชีวิตอยู่ช่วง 479 ปีก่อนคริสต์ศักราช คำสอนของขงจื๊อนั้น ฝังรากอิทธิพลลึกลงไปในสังคมเอเชียตะวันออกมาเป็นเวลาถึง 20 ศตวรรษ หลักปรัชญาของขงจื๊อนั้นเน้นเกี่ยวกับศีลธรรมส่วนตัว และศีลธรรมในการปกครอง ความถูกต้องเหมาะสมของความสัมพันธ์ในสังคม ความยุติธรรมและบริสุทธิ์ใจ


[2] 老子 เหลาจื่อ หรือ เล่าจื๊อ นักปรัชญาชาวจีนที่มีชื่อเสียงที่สุดท่านหนึ่ง เชื่อกันว่ามีชีวิตอยู่ในช่วง 500 ปีก่อนคริสต์ศักราช ในช่วงของสงครามปรัชญา และสงครามการเมืองยุคชุนชิว เล่าจื๊อได้เขียนตำราอันเป็นแบบแผนในทางเต๋า นั่นคือ ‘เต้าเต๋อจิง’(道德經) ซึ่งเป็นวรรณกรรมทางศาสนเต๋าที่ยังคงตกทอดมาถึงยุคปัจจุบันนี้ เล่าจื๊อเป็นนักปราชญ์ที่เชี่ยวชาญทางเต๋า ประวัติศาสตร์ ภูมิศาสตร์ ดาราศาสตร์




*-*-*-*-*-*-*-*-*-*-*-*-*-*-*-*-*








[Go To Next Chapter]( ./10.md)