##บทที่ 723 : งูและหนูร่วมรัง!
สิบนาทีให้หลัง
บนเส้นทางไปประตูใหญ่ของมหาวิทยาลัยชิงหัว ปรากฏรถตำรวจหกเจ็ดคันทะยานมา เสียงไซเรนหวีดดังได้ยินไปไกล นับว่าเป็นขบวนใหญ่ทีเดียว ทั้งเมื่อมองป้ายรถ ก็พบว่าไม่ใช่รถของสถานีตำรวจท้องถิ่น แต่เป็นกำลังจากส่วนกลาง หลังจากได้รับแจ้งเหตุ ฝ่ายสถานีตำรวจท้องถิ่นที่ได้รับข่าวลักพาตัวเป็นครั้งแรก ลงความเห็นว่าเหตุนี้เป็นเรื่องใหญ่โต ไม่ใช่สิ่งที่ตำรวจท้องถิ่นจะจัดการได้แน่ๆ จึงได้รีบขอกำลังพลเพิ่มพร้อมอาวุธครบมือ ก่อนมุ่งหน้ามารวมสิบกว่าคน
แต่ทันทีที่พวกเขามาถึงที่เกิดเหตุ นายตำรวจบนรถก็พบว่าสถานการณ์ดูสงบ กระจกรถแตกกระจาย ฝูงชนมุงกันอยู่กลุ่มหนึ่ง...และยังมีนักข่าวด้วย?
ฝ่ายเจ้าหน้าที่ตำรวจต่างกระจายกันลงจากรถ
“เกิดอะไรขึ้น?”
“เรื่องอะไรกันน่ะ?”
“ใครเป็นคนเรียกตำรวจ?”
หัวหน้าทีม นายตำรวจซุน หันมองไปรอบๆ "ใครคือเหลยเฟิง[1]?"
ขณะนั้น จางเย่ได้เดินออกมาจากด้านข้าง "ผมเองผมเอง! ผมโทรแจ้งตำรวจเอง!"
นายตำรวจทั้งสิบกว่าคนเห็นอย่างนั้น ต่างก็มองกันตาถลนด้วยความงุนงง! คนตรงหน้าเป็นใคร มีหรือพวกเขาจะไม่รู้จัก แถมรู้จักดีเสียด้วย! ดังนั้นถึงได้งุนงงไปตามๆ กัน เหลยเฟิง? เหลยเฟิงน้องสาวนายน่ะสิ! แม่*อาจารย์จางเย่ไม่ใช่เหรอ! เปลี่ยนไปใช้แซ่เหลยตั้งแต่เมื่อไรฟะ!
---- คนในโลกนี้ ไม่รู้จักว่าเหลยเฟิงเป็นใคร
เลี่ยวฉีกับคณาจารย์ทีมรับนักศึกษาเห็นตำรวจมาก็เกิดความฮึกเหิมขึ้นทันที แต่ละคนไม่เกรงกลัวจางเย่อีก รีบเบียดเสียดออกมายืนหน้าฝูงชน ฟ้อง "คุณตำรวจ ในที่สุดพวกคุณก็มา! เขานั่นแหละทำลายรถของชิงหัวเรา! ขัดขวางการรับนักศึกษาของเรา! แถมยังลงมือทำร้ายคน! ไม่เห็นบ้านเมืองมีขื่อมีแป!"
"พวกคุณดูสิ!"
"กระจกรถถูกทุบแตก!"
"อิฐก้อนนั้นนั่นแหละ! จางเย่เอามาทุบรถเรา!”
“เกินไปแล้ว! รังแกคนกันเกินไป!"
ฝ่ายคณาจารย์ของชิงหัวโวยวายใหญ่โต!
ฝ่ายคณาจารย์ทีมรับนักศึกษาของเป่ยต้าที่ยังเหลืออยู่ไม่กี่คนโต้กลับ!
ซูน่าท้วง "คุณตำรวจ เรื่องนี้ไม่ใช่ความรับผิดชอบของอาจารย์จางนะ พวกชิงหัวแย่งชิงนักเรียนไปค่ะ! นักเรียนบางคนไม่ได้อยากไปกับพวกเขา พวกเขาก็ยังใช้กำลังลากตัวปล้นตัวมาจากที่บ้านที่โรงเรียนด้วย!"
หานเหอเหนียนกล่าวเสริม "พอพวกเรามาขวางไว้ที่นี่ คนของชิงหัวก็จัดการล็อคประตูรถ ไม่ให้พวกนักเรียนออกมา นี่มันกักขังหน่วงเหนี่ยวกันแล้ว บ้ากันไปแล้ว!"
ชิงหัว "กักขังหน่วงเหนี่ยวกะผีน่ะสิ!"
เป่ยต้า "ไม่ใช่กักขังหน่วงเหนี่ยวแล้วคืออะไร!"
ชิงหัว "ตอนนี้คือพวกคุณชิงคนไป! ใช้กำลังปล้นตัวนักเรียนไปต่างหาก!"
เป่ยต้า "พวกเราไม่เหมือนคุณสักหน่อย นักเรียนไปกับพวกเราด้วยความเต็มใจ ไม่ได้ขืนบังคับสักนิด พวกคุณล่ะ? นักเรียนไม่อยากมา พวกคุณก็ให้คนเอาตัวมาจนได้!" พวกเขากัดเรื่องนี้ไม่ปล่อย
ชิงหัว "ผายลม!"
ทั้งสองฝ่ายชี้หน้าด่าอีกฝ่ายไม่หยุด!
เหล่านายตำรวจพอฟังแล้วยิ่งรู้สึกศีรษะพองโต! พวกเขาได้รับรายงานสองครั้ง ครั้งแรกมีคนรายงานว่าเกิดเหตุพยายามฆ่าที่หน้าประตูใหญ่ของชิงหัว นี่คือคนของชิงหัวรายงานเข้าไป อีกครั้งคือรายงานว่าเกิดเหตุลักพาตัวที่หน้าประตูใหญ่ของชิงหัว นี่คือจางเย่เป็นผู้รายงาน เดิมทีทางเจ้าหน้าที่ตำรวจคิดว่าเป็นเรื่องเดียวกัน คือมีคนลักพาตัวเหยื่อแล้วก่อเหตุพยายามฆ่า สุดท้ายกลายเป็นว่าเรื่องไม่ได้เป็นเรื่องเดียวกัน! แต่แยกออกเป็นสองฝั่ง!
นายตำรวจหลายคนพูดไม่ออกอยู่นานก่อนค่อยๆ ลดปืนในมือลง ทราบว่าเรื่องราวไม่ได้ร้ายแรงอย่างที่คิด พยายามฆ่าอะไรกัน ลักพาตัวตรงไหนกัน ทั้งสองฝ่ายใส่ไข่เติมน้ำมันลงไปเองทั้งนั้น! สำหรับเรื่องเป่ยต้ากับชิงหัวแย่งชิงนักเรียนหัวกะทิกันนั้น พวกเขาไม่ใช่ไม่คุ้นเคย ทุกปีก็เกิดเหตุขัดแย้งกระทบกระทั่งเช่นนี้ตลอด แล้วก็เป็นทางสถานีตำรวจนี่แหละที่ต้องออกมาไกล่เกลี่ยกันทุกครั้ง แต่ถึงขั้นทำลายข้าวของทำร้ายร่างกายกันอย่างวันนี้ พวกเขาเพิ่งเคยเจอเป็นครั้งแรก ก่อนหน้านี้อย่างมากก็แค่ด่ากันโวยวายใส่กัน ไม่เคยร้ายแรงขนาดนี้ กล่าวได้ว่า พวกเขาไม่คิดจริงๆ ว่าคนมีการศึกษากลุ่มนี้จะลุกขึ้นมาต่อยตีกันได้!
จะทำอย่างไรดี?
เรื่องนี้จัดการไม่ง่ายเลยจริงๆ!
นายตำรวจหัวหน้าชุดปวดหัวอย่างยิ่ง ไม่ว่าจะเป็นเป่ยต้าหรือชิงหัวก็ล้วนเป็นสถาบันการศึกษาระดับท็อปของประเทศ พูดถึงระดับบัญชาการ เป่ยต้าและชิงหัวล้วนแต่สูงกว่าพวกเขาสถานีตำรวจท้องถิ่นมาก อธิการบดีของพวกนี้คือเทียบเท่าระดับรัฐมนตรีช่วยเชียวนะ!
ฝ่ายตำรวจจึงได้แต่กล่าว "สรุปว่าเกิดอะไรขึ้น ช่วยพูดกันทีละคนด้วยครับ"
อาจารย์หญิงของชิงหัวตะโกน "จางเย่ทำร้ายคน ทำร้ายศาสตราจารย์เลี่ยว!"
เลี่ยวฉีถกแขนเสื้อ "ดูรอยช้ำสิ!"
เหล่านายตำรวจเข้ามาดู เห็นเป็นรอยช้ำจริง เพียงไม่หนักหนานัก
จางเย่กลับมองคนของชิงหัว "ผมลงมือเรอะ?"
ชิงหัว "คุณจะไม่ลงมือได้ยังไง!"
จางเย่ผายมือ "พูดถึงลงมือ ศาสตราจารย์เลี่ยวคุณคว้าไหล่ผมก่อนนะ แถมผลักผมด้วย แต่ผมล่ะ? แขนผมน่ะไม่ทันได้ยกเลยด้วยซ้ำ!"
เลี่ยวฉีโกรธสุดๆ!
นายตำรวจหัวหน้าชุดตัดสินใจว่าควรเลิกฟังที่พวกเขาเถียงกันจะดีกว่า จากนั้นหันไปถามเหล่าคนมุงถึงสถานการณ์ที่เกิดขึ้น
"ใครลงมือก่อน พวกคุณเห็นหรือเปล่าครับ?"
"เห็นนะ เอ่อ ศาสตราจารย์ขของชิงหัวนั่นเข้าไปคว้าไหล่จางเย่ก่อน"
"จากนั้นล่ะ?"
"จากนั้นศาสตราจารย์คนนั้นก็กระเด็นออกมาด้วยตัวเอง"
"กระเด็นออกมา? ด้วยตัวเอง?"
"ใช่ เหมือนจะไม่มีใครทำอะไรเขานะ"
"ไม่มีคนลงมือ?"
"ครับ ผมเห็นแค่จางเย่ขยับไหล่นิดหน่อย จากนั้นก็ไม่ได้ทำอะไร ศาสตราจารย์คนนั้นก็กระเด็นกรูดออกมาเอง สรุปเกิดอะไรขึ้นก็เห็นไม่ชัด แต่ว่าจางเย่ไม่ได้ยกแขนขึ้นแน่นอน"
"เอาล่ะ ผมเข้าใจแล้ว"
เหล่าคนมุงทั้งหลายล้วนแต่บอกไปตามที่เห็น
ฝ่ายชิงหัวฟังแล้วรับไม่ค่อยได้นัก
นายตำรวจหัวหน้าชุดกล่าว "เรื่องนี้พักไว้ก่อน รถนี่ใครเป็นคนทำลาย?"
จางเย่กล่าว "ผมทุบเอง"
นายตำรวจ "ทำไมครับ?"
จางเย่ตอบกลับตามตรงอย่างองอาจห้าวหาญ "พวกเขาจับตัวนักเรียนไว้ ผมในฐานะประชาชนของประเทศ ในฐานะบุคคลสาธารณะที่ควรทำตัวเป็นแบบอย่าง เห็นเรื่องแบบนี้ผมเองจะไม่สนใจก็ไม่ได้ การพิทักษ์ความยุติธรรมคือสิ่งที่ผมควรกระทำ!"
เหล่านายตำรวจ "..."
อาจารย์ของฝ่ายชิงหัวแทบกระอักเลือด!
"เชี่*เอ๊ย!"
"พิทักษ์ความยุติธรรมบ้าอะไร!"
"นายจะชิงตัวนักเรียนเราชัดๆ!"
"แก แกมันหน้าด้านมากจางเย่!"
ฝ่ายคณาจารย์ของเป่ยต้านั้นได้ยินจางเย่พูดต่างเหงื่อตกไปตามๆ กัน!
ตอนนั้นเองที่หน้าประตูมีรถหลายคันขับตรงเข้ามา เป็นคณาจารย์และเหล่านักเรียนที่เพิ่งจากไป ได้ย้อนกลับมา หวงหลิงหลิงและเหล่านักเรียนอีกหลายคนลงจากรถ พร้อมด้วยผู้ปกครองนักเรียนอีกหลายคนเพิ่มเข้ามา เดินประกบลูกของพวกตัวไว้
"อาจารย์" หวงหลิงหลิงกล่าวด้วยความกระวนกระวาย
ซูน่ารีบบอกกับตำรวจ "นี่คือเหล่านักเรียนที่ถูกใช้กำลังพาตัวไปค่ะ!"
นายตำรวจนั้นรีบถาม "พวกเธอคือคนที่ฝ่ายชิงหัวพาตัวมาก่อนนี้เหรอ? พวกเธอมาด้วยความตั้งใจของตัวเองหรือเปล่า?"
หวงหลิงหลิงตอบตะกุกตะกัก "คือ...ไม่ใช่ค่ะ"
นักเรียนชายอีกคนก็พูดอึกๆ อักๆ "ผม ก่อนหน้านี้ผมเลือกเป่ยต้าไปแล้ว นัดพบกับทีมรับนักศึกษาจากเป่ยต้าแล้วด้วย แต่ แต่ว่าผมโดนอาจารย์ของชิงหัวลากตัวออกมาจากพิธีจบการศึกษา ผมไม่ได้อยากมา ทางพ่อกับแม่ก็อนุญาตให้ผมเลือกเป่ยต้าแล้วด้วย"
ชัดเจนว่าเป็นเป่ยต้าทราบว่าทางนี้เกิดเรื่อง รู้ว่าจางเย่อาจก่อความวุ่นวายเล็กๆ จึงได้ให้คนมาช่วยเขาคลี่คลายวงล้อม
จากนั้นเป็นพ่อกับแม่ของนักเรียนชายนั้นออกมาพูด
ฝ่ายพ่อกล่าว "ชิงหัวทำเกินไปแล้ว ลูกผมไม่อยากไปกับพวกเขา พวกเขาก็ใช้กำลังพาลูกผมขึ้นรถ นี่มันลักพาตัวกันชัดๆ!"
แม่กล่าว "ฉันได้ยินอาจารย์ที่โรงเรียนโทรศัพท์หาฉัน บอกว่าลูกชายฉันถูกพาตัวไป ฉันกับพ่อไอ้หนูตกใจแทบตาย รีบมาที่นี่ทันที ยังคิดว่าถูกพวกแก๊งนักเลงลักพาตัวไปซะอีก!"
เลี่ยวฉีคำราม "พวกเราไปรับตัวนักศึกษา!"
ฝ่ายแม่แหวใส่ "ใครจะไปรู้ว่าพวกคุณจะทำอะไร!"
เลี่ยวฉี "คุณ..."
ผู้ปกครองทั้งสองพูดจาเข้าข้างจางเย่อย่างชัดเจน
จางเย่หันมองผู้ปกครองนักเรียนทั้งสอง ดวงตาฉายแววแปลกใจ
ซูน่าเดินไปข้างจางเย่พอดี จึงกระซิบเบาๆ "พ่อกับแม่ของโจวเจิ้งน่ะ เป็นศิษย์เก่าของเป่ยต้าเราพอดี สมัยนั้นก็เป็นคนดังของมหา'ลัยเหมือนกัน"
จางเย่จึงเพิ่งตาสว่าง มิน่าล่ะ ทั้งสองถึงได้ช่วยพูดจาแทนให้ ที่แท้ก็คนฝ่ายตัวเองนี่เอง!
จากนั้น คุณพ่อของหวงหลิงหลิงก็กล่าว "ลูกผมก็เหมือนกัน เธอฝันมาตลอดตั้งแต่ยังเด็กว่าจะได้เข้าเรียนที่เป่ยต้า ชิงหัวไม่พูดไม่จาก็เข้ามาใช้กำลังพาตัวลูกผมไป ลูกผมตกใจแทบตาย ไม่รู้ว่าพวกเขาทำแบบนี้ได้ยังไง! นี่มันลักพาตัวกันชัดๆ! ต่อให้ทางชิงหัวมีเจตนาจะรับนักศึกษา ไม่ได้มีเจตนาอื่นแอบแฝง แต่มาทำแบบนี้กันได้หรือ นี่มันไม่เคารพความคิดของลูกผมชัดๆ!"
จากนั้น มีผู้ปกครองนักเรียนอีกหลายคนที่ส่งเสียงทักท้วงต่อ บ้างจบมาจากมหาวิทยาลัยเป่ยต้า ดังนั้นว่าไปแล้วไม่เข้าข้างเป่ยต้ายังจะให้เข้าข้างใครอีก? ผู้ปกครองบางคนก็ไม่พอใจกับการกระทำอย่างแข็งขืนของชิงหัวในครั้งนี้อย่างยิ่ง ในสายตาของพวกเขา เรื่องใหญ่ขนาดนี้เหตุใดจึงไม่บอกไม่กล่าวกับผู้ปกครองอย่างพวกเขาสักคำ บอกกับเด็กว่าจะพาไปก็พาไปอย่างนี้ได้อย่างไรกัน นี่มันไร้ขื่อไร้แปกันชัดๆ!
เหตุการณ์จึงวุ่นวายขึ้นอีกครั้ง
"ไม่นะ!"
"พวกเราทำไปเพื่อเด็กๆ!"
"ก่อนหน้านี้ก็โทรหาพวกคุณแล้วยังไง!"
คณาจารย์ของชิงหัวพยายามโต้แย้งสุดชีวิต!
ทว่าเหล่าผู้ปกครองยังคงประณามอย่างต่อเนื่อง!
ผ่านไปกว่ายี่สิบนาที ทั้งสองฝ่ายก็ยังถกเถียงกันตลอดยี่สิบนาทีนั้น สุดท้าย หัวหน้าชุดนายตำรวจก็ฟังจนเข้าใจ รอให้ทั้งสองฝ่ายหยุดทะเลาะกันจึงเข้าไปยืนระหว่างทั้งสองฝ่าย หันไปกล่าวกับฝ่ายชิงหัว "เรื่องนี้ผมฟังจนพอเข้าใจคร่าวๆ แล้ว แผลของศาสตราจารย์เลี่ยวไม่รุนแรง ปากคำพยานรอบๆ ก็ยืนยันว่าศาสตราจารย์จางไม่ได้ลงมือผลักลงมือทำร้าย เรื่องนี้ถือว่าจบไป ส่วนเรื่องรถ" เขาหันไปมองจางเย่ "ศาสตราจารย์จางจัดการเรื่องนี้นับว่าไม่ถูกต้องจริงๆ ก็แค่เรื่องชิงนักเรียน ไม่ว่าจะเกิดอะไรขึ้นก็ไม่ควรถึงขั้นทำลายข้าวของ แต่นั่นแหละ ฝ่ายชิงหัวก็ก่อปัญหาไม่น้อย ไม่เคารพความเห็นของนักเรียน ชิงตัวมาด้วยกำลังฉุดกระชากลากถูมา ทั้งสองฝ่ายถือว่ามีความผิดด้วยกันทั้งนั้น ต่างต้องรับผิดชอบ แต่บอกว่าพยายามฆ่าเอยลักพาตัวเอยก็ไม่ได้ขนาดนั้น พูดกันก็เกินไป เอาอย่างนี้ คราวนี้ถือว่าให้ผมไกล่เกลี่ย เรื่องนี้ถือว่าจบลงด้วยดีเถอะ!"
เลี่ยวฉีเบิกตากว้าง "จบแค่นี้?"
"รถของพวกเราล่ะ? หมอนั่นทำลายรถไปสามคันแล้วนะ!"
"ทำไมจบแค่นี้ล่ะ! ไม่ได้!"
คนของชิงหัวล้วนแต่ไม่ยินยอม มีเพียงซินหย่าที่ไม่พูดอะไร
จางเย่กับคนของเป่ยต้าล้วนไม่มีความเห็น รถก็ทุบไปแล้ว นักเรียนก็ชิงกลับมาแล้ว พวกเขาพลอยไร้ข้อเรียกร้องอะไรอีก จบก็จบสิ
ฝ่ายนายตำรวจยักไหล่กล่าว "ให้ผมจัดการ เรื่องนี้ผมก็ทำได้เท่านี้แหละ ได้แต่เกลี้ยกล่อมทั้งสองฝ่าย ถ้าเกิดจางเย่ไม่มีเหตุมีผล ทำลายรถของพวกคุณเล่นๆ งั้นตอนนี้ผมก็พาตัวเขาไปด้วยแล้ว แต่ว่าเรื่องมันไม่ใช่แค่นี้น่ะสิ ฝั่งพวกคุณเองก็มีปัญหา ฝ่ายผู้ปกครองก็บอกแล้ว พฤติกรรมแบบนี้มันโจ่งแจ้ง พูดกันชัดๆ คือแค่อีกฝ่ายไม่ฟ้องว่าพวกคุณกักขังหน่วงเหนี่ยวนับว่าไม่เลวแล้ว ว่ากันตรงๆ พวกคุณเองก็ไม่มีเหตุผล ใช่ไหมล่ะ?"
ความเห็นของเหล่าผู้ปกครองนักเรียนคือสิ่งที่สำคัญ แม้จะเป็นความเห็นของผู้ปกครองไม่กี่คน แต่ก็ถือว่าเพียงพอ
ฝ่ายชิงหัวโกรธจนหน้าแดง แต่กลับพูดอะไรไม่ออก
ฝ่ายนายตำรวจกล่าว "อย่างมากที่สุดคือให้อีกฝ่ายชดใช้ค่าเสียหายให้คุณ พอไหม?"
จางเย่ยักไหล่ "ผมไม่มีความเห็น"
นายตำรวจนั้นพยักหน้า หันไปมองพวกเลี่ยวฉี
คนของชิงหัวยังนึกในใจว่าค่ากระจกรถมันจะเท่าไรกันเชียว! จะเทียบกับพวกนักเรียนหัวกะทิได้หรือ? มันคนละเรื่องเสียด้วยซ้ำ!
ไม่นานนัก
ในที่สุดเรื่องก็จบลงโดยไร้ข้อสรุปใดต่อ เป่ยต้าชดใช้ค่าซ่อมรถให้กับฝ่ายชิงหัว ขณะที่ฝ่ายชิงหัวต้องกล่าวขอโทษกับเหล่าผู้ปกครองนักเรียน
หลังจัดการแล้วเสร็จ เหล่านายตำรวจต่างขับรถจากไป ความจริงตอนที่ขับออกมาได้ เหล่านายตำรวจยังนึกถอนหายใจอย่างโล่งอกได้สักที ถ้าเกิดวันนี้จางเย่ทำลายรถโดยไม่มีเหตุผลจริง พวกเขาอาจจะต้องพาจางเย่กลับสถานีด้วย ขืนเป็นอย่างนั้น พวกเขาได้ถึงคราวหาเรื่องใส่ตัวแน่! จางเย่นิสัยเป็นอย่างไรพวกเขาเคยได้ยินข่าวมาก่อนแล้ว ถูกจับสองรอบ สุดท้ายทั้งสองรอบนั้นล้วนทำให้ทางสถานีตำรวจต้องวุ่นวายจนหัวหมุน! ‘คำสารภาพ’ เอย ‘เพลงนักโทษ’ เอย ประชาชนที่มาขอรับโทษร่วมกับจางเย่เอย วุ่นวายใหญ่โตเสียไม่มี ทั้งสองสถานีแทบแตก นายตำรวจที่อยู่ในเหตุการณ์ตอนนั้นทุกคนยังหยิบยกมาเป็นเรื่องเล่าตอนกินข้าวด้วยความหวาดกลัวกันอยู่เลย ความเน่าเหม็นของจางเย่ทุกคนรู้ซึ้งกันนานแล้ว ดังนั้นถ้าไม่จำเป็นจริงๆ พวกเขาไม่อยากจะพาจางเย่มาสถานีด้วยเลย นี่มันพกระเบิดกลับมาชัดๆ! โชคดีที่คราวนี้ไม่มีเหตุอะไรขนาดนั้น อีกทั้งฝั่งชิงหัวเป็นคนไม่มีเหตุมีผลก่อน
เรื่องจบแล้ว
นักข่าวแยกย้าย คนมุงกระจายกันกลับไป
สีหน้าของฝ่ายชิงหัวไม่น่าดูนัก ต่างหันมองจางเย่ด้วยความชิงชังแวบหนึ่งก่อนเบือนหน้าจากไป งัดข้อกับเป่ยต้าคราวนี้ พวกเขาต้องกล้ำกลืนความพ่ายแพ้ ไม่เพียงชิงนักเรียนหัวกะทิมาไม่ได้ รถเองก็เสียหาย หน้าตาก็เสียหาย ความแค้นคราวนี้อาจารย์ของชิงหัวกล้ำกลืนไม่ไหวจริงๆ ล้วนแต่ด่าจางเย่ในใจกันคนละหนึ่งหมื่น ไม่สิ หนึ่งหมื่นล้านรอบ!
ในวิทยาเขตของชิงหัว
เลี่ยวฉีสบถ "ไอ้นักเลงนั่น!"
อาจารย์หญิงขุ่นแค้น "ชิงหัวเราไม่ยอมจบกับไอ้คนแซ่จางง่ายๆ แน่!"
อาจารย์ชิงหัวอีกคนก็โวย "ไอ้ตัวบัดซบนั่น อีกไม่นานต้องได้เห็นดีกัน!"
ซินหย่าหาที่ลับสายตาคน หยิบมือถือออกมาด้วยความขุ่นเคือง โทรหาเบอร์ของอู๋เจ๋อชิงเพื่อนสนิททันที
คุณอู๋รับสาย "ฮัลโหล"
ซินหย่าสบถด้วยความหงุดหงิดออกมาทันที "อู๋! เธอหาแฟนยังไงของเธอน่ะ! บอกจะงัดข้อกับฉันก็งัด บอกจะทุบรถพวกเราเป็นทุบน่ะ! วันนี้ฉันโมโหจะตายแล้ว!"
คุณอู๋หัวเราะ "เกิดอะไรขึ้นกัน?"
ซินหย่าเล่าเรื่องที่เกิดขึ้นให้เธอฟังไม่หยุดปาก ก่อนกล่าว "เขาพิสูจน์ข้อความคาดการณ์นั่นได้ก็ไม่สนใจอะไรแล้ว ฉันกับคนอีกกลุ่มช่วยเขาพิสูจน์ซ้ำไม่เห็นเดือนเห็นตะวัน เขาเองก็แสนดีเหลือเกิน ไม่ไว้หน้าฉันสักนิด พูดกันดีๆ ก็ไม่ได้!"
คุณอู๋ "ครั้งนี้ฉันให้เขาไปเองนั่นแหละ"
ซินหย่า "ก็ไม่เกี่ยวกันสักหน่อย มีอะไรก็พูดกันดีๆ สิ จะมาทุบรถกันทำไมยะ!"
คุณอู๋หัวเราะเบาๆ ก่อนกล่าวด้วยน้ำเสียงสงบ "ไม่ใช่เธอรู้จักเขาวันแรกสักหน่อย เขาก็เป็นแบบนี้มาตลอดไม่ใช่เหรอ?"
"เธอยังจะพูดแทนเขาอีก? เธอจะปกป้องคนผิดเกินไปแล้วนะยะ!" ซินหย่าจิก
คุณอู๋หัวเราะ "เอาล่ะ งั้นฉันขอโทษแทนจางน้อยก็แล้วกัน ดีไหม?"
ซินหย่าแหว "ไม่ดี!"
คุณอู๋ "งั้นเลี้ยงข้าวเธอแล้วกัน"
ซินหย่าบ่น "ไม่พอ! ให้เขามาขอโทษฉันสิ!"
คุณอู๋กล่าว "เหอๆ นิสัยแบบเขาน่ะ เธอคิดว่าจะทำได้เหรอ? ว่ากันอีกที ฝ่ายชิงหัวเธอก็ผิดก่อนนะ เรื่องนี้เธอก็ยอมรับใช่ไหมล่ะ?"
ฟังคำนี้ ซินหย่าก็แทบกระอักเลือด "ฉันว่าดูๆ แล้วนะ จางเย่ทำอะไรเธอก็เห็นว่าถูกใช่ไหม! เธอสองคนมันงูกับหนูในรังเดียวกัน[2]ชัดๆ!"
==================
[1] 雷锋 เหลยเฟิงเป็นทหารในสังกัดกองทัพปลดแอกประชาชนของสาธารณรัฐประชาชนจีน หลังการเสียชีวิต ชื่อและภาพลักษณ์ของเหลยเฟิง ถูกพรรคคอมมิวนิสต์จีนนำมาใช้ในการโฆษณาชวนเชื่อ ถึงกับเคยเกิดเป็นกระแสติดปาก ‘ดันเหลยเฟิงขึ้นข่าวหน้าหนึ่ง’ ในฐานะ ประชาชนจีนตัวอย่าง ผู้สมถะ ทุ่มเท และอุทิศตนให้กับแนวทางของเหมา เจ๋อตง Cr. Wikipedia


[2] 蛇鼠一窝 งูและหนูร่วมรัง เป็นสำนวน หมายถึง คนเลวพบคนเลว
*-*-*-*-*-*-*-*-*-*-*-*-*-*-*-*




[Go To Next Chapter]( ./24.md)