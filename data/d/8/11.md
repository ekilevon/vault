##บทที่ 711 : โค่นล้มจางเย่!
ในการสอบเข้ามหาวิทยาลัยทุกครั้ง จะมีคนที่สอบผ่านได้อย่างงดงามและมีคนที่สอบตก บางคนที่สอบได้ห่วยแตกและบางคนสอบได้ยอดเยี่ยม ทว่าสถานการณ์ที่เกิดขึ้นอยู่ขณะนี้มันคือออะไรกัน?...สถานการณ์ที่คนทั้งหมดพากันสอบไม่ได้ ต่างติดแหง็กตรงข้อสอบเลขกันหมดเลย!? อย่างไรเสีย ต่อให้ข้อสอบจะยากเย็นขนาดไหน ก็ไม่ควรถึงกับไม่มีใครทำได้เลยไม่ใช่หรือ? โดยปกติจะต้องมีพวกนักเรียนดีเด่นที่ฝืนกฎธรรมชาติได้บ้างสิ แต่ทำไมมองดูจนทั่วแล้ว ทุกคนถึงมีปฏิกิริยาเหมือนๆ กันไปหมด?
สองพ่อลูกคุยกัน
“เจ้าลูกชาย ไม่ใช่ว่าเอ็งเก่งเลขมากหรอกเรอะ!”
“มันยากเกินไป! โจทย์ยากเกินไปไกลลิบ!”
“เอ็งทำถูกไปกี่ข้อ?”
“ผมก็ไม่รู้ ...ตอบมั่วแทบทุกข้อ”
“มันจะเป็นแบบนั้นไปได้ยังไงหา? มันโจทย์อะไรกันแน่!”
“พ่อ ถ้าคราวนี้เลขผมได้ถึง 50 คะแนน นั่นก็นับว่าผมได้ฝันหวานแล้วล่ะ!”
“อะไรกัน? ปกติเลขต่อให้ต่ำสุดเอ็งก็ยังได้ 90 คะแนนเลยนี่! ตอนสอบจำลองยังได้ตั้ง 99 คะแนนเสียด้วยซ้ำ! ทำไมถึงน่าสังเวชขนาดนี้ได้? นี่มันไม่ใช่ระดับของเอ็งเลยนะ!”
เด็กสอบเข้าที่อยู่ข้างๆ ได้ยินเข้า ก็กล่าวขึ้น “เหลยจื่อยังได้ถึง 50 คะแนน คุณพ่อเหลยก็น่าจะพอใจแล้วนะครับ ผมนี่สอบได้ถึง 40 คะแนนก็ดีใจตายชัก! โจทย์สามข้อใหญ่ตอนท้ายน่ะ ผมไม่ได้เขียนอะไรลงไปสักตัว! ลำพังแค่โจทย์ผมยังไม่เข้าใจเลยสักนิด!”
นักข่าวหลายคนมองหน้ากันไปมา ล้วนแต่ไม่ปักใจเชื่อ แก้โจทย์ไม่ได้น่ะพวกเขาเชื่อ เป็นเรื่องปกติของโจทย์ยากอยู่แล้ว แต่กระทั่งอ่านโจทย์ยังไม่เข้าใจ? พวกเขาไม่เชื่อเด็ดขาด จึงมีนักข่าวที่คิดทำทุกวิถีทางเค้นเอาโจทย์เลขออกมาจากปากเด็กสอบเข้าได้มาสองสามข้อ ผลปรากฏว่าแค่ได้เห็น นักข่าวหลายคนต่างงงงันกันหมด
“พี่หลิว คุณดูรู้เรื่องไหม?”
“......นายล่ะ?”
“ผม ผมดูไม่รู้เรื่องเลย”
“เชี่* ฉันก็เหมือนกัน”
“ไอ้หยา นี่ใช่คำถามให้มนุษย์แก้เหรอ?”
“ทีมออกข้อสอบนี่มันกะจะฆ่าล้างบางเลยนี่หว่า!”
หลังจากนั้น ข่าวจำนวนไม่น้อยก็แพร่ออกไปอย่างรวดเร็ว
‘การสอบเข้าเมืองหลวงวันที่สองมืดทะมึน!’
‘จีน-คณิต ความยากทะลุทะลวง!’
‘สอบเข้าจบแล้ว : เด็กสอบเข้าร่ำไห้คาห้องสอบ!’
‘หัวข้อคณิตปรากฏสู่สาธารณะ : ดูโจทย์เหล่านี้คุณแก้ได้กี่ข้อ?’
‘โจทย์ยากจนเด็กสอบเข้าต้องปล่อยโฮ ประวัติศาสตร์ไม่เคยปรากฏ!’
ภาพบรรยากาศบริเวณนอกสนามสอบที่ถูกถ่ายเอาไว้หลายภาพถูกเผยแพร่ออกไป ในภาพสามารถมองแล้วอธิบายได้อย่างชัดเจนถึงหัวข้อข่าว ‘ยากจนเด็กสอบเข้าต้องปล่อยโฮ’ นี่เป็นสิ่งที่ไม่สามารถหาอะไรมาบรรยายได้ ยากถึงขนาดที่เด็กต้องปล่อยโฮจริงๆ!




……




อีกด้านหนึ่ง
พอการสอบจบลง ในอินเทอร์เน็ตพลันลุกเป็นไฟ! บรรดานักเรียนสอบเข้าเขตนครหลวงพากันโพสต์ข้อความพูดคุยกัน รวมถึงการตั้งกระทู้ไว้มากมาย ทั้งในเวยป๋อ เทียปา และเว็บบอร์ดใหญ่ต่างๆ ที่เกี่ยวข้องอยู่เต็มหน้าเพจ
เสี่ยวหวัง นักเรียนสอบเข้า “เทพนิยายล้วนเป็นเรื่องโกหก! โกหกทั้งเพ!”
อู๋เฟยจากโรงเรียนม.ปลายหมายเลขสาม “คุณครู ทำไมไม่เห็นเหมือนที่คุยกันไว้เลยล่ะฮะ!”
เด็กสอบเข้าจากโรงเรียนม.ปลายหมายเลขสี่ “ไม่ใช่ว่าฉันโง่คณิต แต่เพราะศัตรูเจ้าเล่ห์เกินไป!”เด็กสอบเข้าจากสาธิตม.ปลายวิทยาลัยครู “ไหนตอนเที่ยงใครหน้าไหนยกเหตุผล1 2 3 4 5 มา! สุดท้ายสรุปว่าข้อสอบเลขจะไม่ค่อยยากหา? นายออกมาเซ่! ไม่ตีนายให้ตายฉันแม่*ยอมใช้แซ่เดียวเลยเอ้า!”
เด็กสอบเข้าจากโรงเรียนม.ปลายหมายเลขแปด “แค่สอบภาษาจีนเสร็จ ฉันก็รู้สึกหัวใจร้าวรานแล้ว แต่พอสอบคณิตเสร็จ ฉันนี่รู้สึกว่าพวงไข่ฉันแหลกไปเลย!”
“พวงไข่แหลกไม่ต่าง!”
“พวงไข่แหลก +1!”
“พวงไข่แหลก +99999!”
นักเรียนม.ปลายหกสิบสามคนหนึ่ง : “รุ่นน้องนักเรียนทั้งหลาย ถ้าปีหน้าข้อสอบจีน-คณิตเขตเมืองหลวงง่ายขึ้นล่ะก็ โปรดจดจำพวกเราไว้ โปรดจำพวกเราเอาไว้ให้มั่น เพราะนี่คือสิ่งที่เหล่ารุ่นพี่ใช้เลือดและน้ำตาแลกมาให้พวกเธอ! ไม่ต้องขอบใจ เรียกฉันว่ายุวชนแดง!”
เด็กสอบเข้าจากเขตอื่นต่างมามุงดู
“รับทราบ”
“เหล่าพี่น้องสอบเข้าชาวเมืองหลวง พวกนายเหนื่อยยากแล้ว!”
“ฉันเห็นโจทย์คณิตพวกนายแล้ว ได้แต่บอกว่า——พวกนายคือทหารหาญ!”
“สู้เขา เข้มแข็งเข้าไว้!”
“โจทย์พวกนั้น ใครก็แก้ไม่ได้หรอก!”
“กรรมการจัดสอบนครหลวงคราวนี้เล่นแรงเกินไป ฉันจะคอยดูว่าพวกเขาจะจบยังไง!”
“เจ้าจางเย่หมอนี่มันร้ายกาจนัก! โจทย์พวกนี้ต้องเป็นฝีมือเขาแน่!”
“โชคดีที่กรรมการจัดสอบเขตเราไม่พาหมอนี่มาออกข้อสอบ! ไม่งั้นคนที่ตายห่*ปีนี้คือพวกเราแหง! แค่คิดก็สยองไปหมด!”
“ใครมันแส่พาจางเย่ผู้แหกธรรมเนียมทุกสิ่งมาเป็นคนออกข้อสอบวะ เว*เอ๊ย!”
“จางเย่ก็คือตัวหายนะดีๆ นี่เอง ตอนอยู่สถานีวิทยุก็แหกระบบทิ้ง พอตอนอยู่สถานีโทรทัศน์ก็ตีกับผอ.สถานี ตอนอยู่มหาลัยก็วิวาทกันกับวงการศึกษา ตอนวงการเซี่ยงเซิงก็ทะเลาะกับทั้งโลกเซี่ยงเซิง ไม่พอ ตอนนี้หมอนี่ยังมาเป็นตัวการหายนะถึงการสอบเข้ามหา’ลัยอีก!”
นักเรียนสอบเข้าเขตนครหลวงล้วนสาปแช่ง!
ผู้ปกครองนักเรียนล้วนต่อว่า!
ขณะเดียวกัน สายตาจากทุกสังคมเพ่งมองมายังการสอบเข้าเขตเมืองหลวงทันที!
กรรมการจัดสอบนครหลวง…...ทีมออกข้อสอบ…...จางเย่…...ล้วนถูกผลักเข้าไปสู่พายุคลื่นลมเกรี้ยวกราด!
ไม่นานนัก การเคลื่อนไหวเรียกร้องให้มีการ ‘ลงโทษคนออกข้อสอบขั้นเด็ดขาด’ ในอินเทอร์เน็ตก็ขยายลุกลามเป็นวงกว้าง เด็กสอบเข้าและผู้ปกครองเขตเมืองหลวงจำนวนนับไม่ถ้วนเข้าร่วมผนึกกำลังกัน เหล่าเด็กสอบเข้าเขตอื่นก็มาร่วมด้วยช่วยเชียร์กันอยู่ก่อนหน้านี้แล้ว จนกลายมาเป็นเรื่องที่ร้อนแรงไปทั่วอินเทอร์เน็ตมากที่สุดในเวลานี้ นำมาซึ่งการเคลื่อนไหวอันยิ่งใหญ่!
“จางเย่ล่ะ?”
“จางเย่อยู่ไหน?”
“ต้องลากหมอนี่ออกมาให้ได้!”
“โค่นล้มจางเย่! กำจัดปิศาจร้ายเพื่อนักเรียนสอบเข้า!”
โค่นล้มกรรมการจัดสอบนครหลวง! ทวงคืนความยุติธรรมให้เด็กสอบเข้า!”
กระแสเสียงตะโกนกู่ร้องเป็นระลอกคลื่น ซ้ำแล้วซ้ำเล่า!




……




อีกด้านหนึ่ง
บ้านพ่อแม่จางเย่
ก๊อกๆๆ ก๊อกๆๆ มีคนเคาะประตูอยู่ข้างนอก
พ่อแม่และเฉินเฉินกำลังจ้องมองข่าวความเคลื่อนไหวล่าสุดเกี่ยวกับการสอบเข้ามหาวิทยาลัยเขตนครหลวงอยู่ที่หน้าจอคอมพิวเตอร์ เมื่อได้ยินเสียง แม่จึงเดินไปเปิดประตูบ้าน “ใครน่ะ?”
ข้างนอก จางเย่เดินก้าวเข้ามา “จะเป็นใครไปได้ล่ะ”
แม่ตกตะลึง “แกกลับมาทำไมเนี่ย?”
จางเย่หัวเราะ “สอบเข้าเสร็จหมดแล้ว ผมจะไม่กลับมาได้ไง? ให้อยู่เที่ยวบนเขาต่อเหรอ? บอกเลยนะแม่ ผมเที่ยวภูเขาจนเบื่อแล้ว เจอแต่สีเขียว หันไปทางไหนก็มีแต่ป่า ป่า ป่า แม่ดูสิผมซูบไปหมดแล้วเนี่ย มีแต่รอยยุงกัดแมลงต่อยจนทั่วตัวเลย บนเขานะแมลงเยอะแยะเต็มไปหมด!”
แม่ “รีบเข้ามาในบ้านก่อน เดี๋ยวแม่ไปหายาหม่องมาให้”
จางเย่อารมณ์ระรื่น “ไม่ต้องหรอก ผมทามาแล้ว” เมื่อเข้ามาในห้องรับแขก ก็เห็นพ่อกับเฉินเฉิน “พ่อ วันนี้หยุดเหรอ? เฉินเฉิน คิดถึงคุณอาไหม?”
เฉินเฉินปรายตามองเขา “......หึหึ”
จางเย่หัวเราะ “หึหึ ก็คือคิดถึงล่ะสิ” หันไปถาม “พ่อ ยัยเปี๊ยกนี่ไม่ได้ก่อเรื่องอะไรให้บ้านเราใช่ไหม?”
เฉินเฉินเบะปาก
พ่อมองลูกชาย “ยังจะมาเฉินเฉินก่อเรื่องอะไรอีกล่ะ? พ่อว่าแกมากกว่าที่ก่อเรื่องใหญ่! แกรีบมาดูสิ ในเน็ตน่ะวุ่นวายไปหมดแล้ว! พวกเด็กสอบเข้ากับผู้ปกครองด่าแกกันยกใหญ่! ว่าแต่แกเองเถอะ ออกข้อสอบก็เอาแค่ข้อสอบสิ จะออกให้มันยากขนาดนั้นทำไมล่ะลูก!”
จางเย่เสียวสันหลังวาบ “ใครด่าผมนะ?”
แม่ที่ตามมาด้านหลังกล่าว “ไปดูเองสิ ใครๆ ก็ด่าแกกันทั้งนั้น!”
จางเย่ปรี่เข้าไปดูหน้าคอมพิวเตอร์ทันที อันที่จริง เวยป๋อของเขาถูกคน@แท็กวุ่นวายไปหมด ทั้งหมดต่างต้องการ ‘กำจัดตัวหายนะ’ เพียงได้เห็นจางเย่ก็เหงื่อแตกพลั่ก เขาเบียดเฉินเฉินที่นั่งอยู่ตรงเก้าอี้ออกทันที แล้วไปนั่งหน้าชคอมพิวเตอร์แทน ลงมือโพสต์บนเวยป๋อบรรทัดหนึ่ง
จางเย่ “ทุกคนใจเย็นๆ ใจเย็นๆ นะ ถึงจะยากก็ยากกันหมดแหละ คะแนนน้อยก็น้อยหมด ที่จริงก็เหมือนกันนั่นแหละ ไม่ได้มีผลกระทบอะไรกับการสอบติดมหาวิทยาลัยของทุกคนเลย” ที่โลกแห่งนี้ การรับนักศึกษาเข้ามหาวิทยาลัยจะใช้กฎเกณฑ์ปกติทั่วไป ในจำนวณเด็กสอบเข้าสิบคนจะมีกว่าครึ่งหนึ่งที่ติดมหาลัยได้ อันที่จริงโจทย์จะเป็นยังไงก็ไม่ได้ส่งผลกระทบอะไรมากนัก นอกเสียจากว่าจะสอบได้แย่มากจนเกินไปจริงๆ และส่วนน้อยที่ได้คะแนนไม่พอ ความจริงแล้วไม่ว่าโจทย์จะออกมายากหรือธรรมดาก็ดี ส่วนน้อยนี้ย่อมมีผลคะแนนสอบไม่พอแน่นอน และชี้ให้เห็นว่าเรียนต่อในระดับมหาวิทยาลัยไม่ไหว ดังนั้นความจริงแล้วก็ไม่ได้แตกต่างกันเลย
ทว่า..เหล่าเด็กสอบเข้าฟังเสียที่ไหนล่ะ!
เมื่อเห็นเวยป๋อจางเย่ออนไลน์ เด็กสอบเข้าชาวเมืองหลวงทั้งหมดต่างกรูกันเข้าใส่ทันที!
“คนแซ่จางโผล่หัวมาแล้ว!”
“น้องสาวนายสิ นายยังกล้าโผล่มาอีกนะ!”
“ทุกคนมานี่เร็ว! คนร้ายตัวพ่ออยู่นี่แล้ว!”
“โค่นล้มจางเย่!”
“จางเย่นายขุดหลุมฝังกลบพวกเราจนตายเชียวนะ!”
“นั่นมันโจทย์วิปริตอะไรของนายฟะ!”
เมื่อจางเย่โผล่หน้าออกมาเพียงเล็กน้อย ก็ถูกคนจำนวนนับไม่ถ้วนรุมสกรัมแล้ว!
จางเย่ไม่รู้จะหัวเราะหรือร้องไห้ดี กระแอมออกมาคำหนึ่ง จากนั้นก็โพสต์บนเวยป๋ออย่างหน้าไม่อายว่า “ทำไมมาด่าฉันกันหมดเลยล่ะ? ฉันไม่ใช่คนออกโจทย์สักหน่อย เป็นฝีมือพานหยาง คณบดีพานแห่งเป่ยต้าต่างหาก”
พ่อ “......”
แม่ “......”
เฉินเฉิน “......”
เวยป๋อของซูน่า “......”
เวยป๋อของอาจารย์เป่ยต้าที่อยู่ในทีมออกข้อสอบด้วยกัน “......”
ที่หอพัก
พานหยางหอบสภาพทรุดโทรมกลับมาเข้าบ้าน เพิ่งจะจิบชาไปได้ไม่กี่อึก พลางเปิดคอมพิวเตอร์ดูอะไรเรื่อยเปื่อย ก็พบกับโพสต์นี้บนเวยป๋อของจางเย่พอดี พอเห็นเข้า เขาเกือบสำลักตาย! ชาในปากพุ่งพรวดสาดกระจาย ไม่นึกไม่ฝันเลยว่าจางเย่จะหาแพะ โยนความผิดใส่หัวเขาได้ลงคอ!
พานหยางเองก็ร้อนรน ความผิดนี้ตัวเขาแบกรับไม่ไหวหรอกนะ กำลังจะโพสต์แก้ตัวอะไรลงบนเวยป๋อสักประโยค ปรากฏว่าเห็นคอมเมนต์ต่อมาของบรรดาเด็กสอบเข้าเสียก่อน พานหยางจึงถอนหายใจอย่างโล่งอก
“คณบดีพานแห่งเป่ยต้า?”
“อย่าไปฟังคำพูดไร้สาระของเขา!”
“ถุย นายจะหลอกใครวะ! มันฝีมือนายชัดๆ!”
“อย่าคิดว่าพวกเราไม่รู้! คำถามแสบสันแบบนี้คนอื่นคิดไม่ออกหรอก!”
“พรืด อาจารย์จาง คุณนี่โกหกหน้าตายซึ่งๆ หน้าเลยนะ! อยากจะขำฉิ*!”
“จางเย่ ใจคอจะไม่มีคุณธรรมบ้างเลยเรอะ!”
“นายนั่นแหละ! เป็นคนอื่นไปไม่ได้หรอก!”
“คุณอย่ามาทำเนียนไม่รู้ไม่ชี้! ต่อให้โจทย์นี้โดนเผาจนกลายเป็นขี้เถ้าฉันก็รู้ว่าใครเป็นคนออก!”
ปรากฏว่า ไม่มีนักเรียนสอบเข้าและชาวเน็ตคนไหนเชื่อเขาเลยสักคนเดียว ทั้งหมดล้วนรู้ดีว่าปากของจางเย่ไว้ใจไม่ได้!
จางเย่ได้แต่จนปัญญา เหงื่อแตกพลั่กๆ รีบออฟไลน์หนี ในเมื่อสู้ไม่ไหว ลูกพี่เอ็งขอหลบก่อนไม่ดีกว่าหรือ?
หมอนี่เตรียมตัวหลบฉากเก็บตัวมิดชิด เพราะตอนนี้ตัวเองกลายมาเป็นศัตรูจากผู้คนทั่วสารทิศไปแล้ว!




……




ค่ำคืนนั้น
เรื่องตลกชวนหัวนี้ยังคงดำเนินต่อไป!
ทางด้านคณะกรรมการจัดสอบนครหลวงได้ออกมายอมรับผ่านการสัมภาษณ์ ออกมาอธิบายเกี่ยวกับโจทย์ในข้อสอบเมืองหลวงคราวนี้และรายละเอียดที่เกี่ยวข้อง ข่าวสดๆ ร้อนๆ ออกมาอย่างรวดเร็ว โดยเปิดเผยชื่อคนคิดโจทย์ยากที่อยู่ในข้อสอบวิชาภาษาอังกฤษ ภาษาจีน คณิตศาสตร์และวิชาต่างๆ พร้อมทั้งเผยรายละเอียดการตั้งโจทย์
ปรากฏว่าบรรดาเด็กสอบเข้าและเหล่าชาวเน็ตทั้งหลายที่รายล้อมอยู่ต่างต้องค้นพบอย่างตกตะลึง ว่าในข้อสอบภาษาจีนและคณิตศาสตร์ทั้งสองวิชา บรรดาโจทย์ที่ทำให้เด็กสอบเข้าต้องทนทุกข์ทรมานจนปางตายอยากจะสาปส่งทุกข้อนั้น ไม่มีข้อไหนเลยที่ยกเว้น ไม่มีสักข้อที่เป็นฝีมือคนอื่น โจทย์ยากทั้งหมดทุกข้อนั่น...แม่*เป็นฝีมือจางเย่คนเดียวล้วนๆ!
ใช่แล้ว!
ทุกข้อเลย!
เขาเป็นคนคิดออกมาทุกข้อเลย!
คราวนี้ เหล่าเด็กสอบเข้ายิ่งกู่ร้องเกรี้ยวกราดกันหนักกว่าเดิม ทุกอาชญากรรมมีผู้ก่อเหตุ พวกเขาเริ่มก่นด่าอีกครั้ง กราดถล่มไปที่เวยป๋อและเทียปาของจางเย่อย่างต่อเนื่อง!
“นายยังมีหน้ามาบอกว่าไม่ใช่เรอะ! แถมยังโบ้ยให้คณบดีพานเป็นแพะรับบาปอีก!”
“ฉันแม่*ยอมนายเลยอาจารย์จาง! ข้อสอบวิปริตทั้งหมดนั่นฝีมือนายทั้งนั้นเลยเรอะ?”




*-*-*-*-*-*-*-*-*-*-*-*-*-*-*-*-*




[Go To Next Chapter]( ./12.md)