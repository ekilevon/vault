##บทที่ 759 : ดังระเบิดระเบ้อ!
"ออก ๆ"
"ผู้รับผิดชอบ กรุณาให้ความร่วมมือด้วยครับ"
ภายใต้การเร่งรัดของผู้จัดงาน พริตตี้ของ ‘Plants VS. Zombies’ กว่าครึ่งต้องถอนตัวออกไป เหลือแต่คนที่สวมเสื้อผ้ามากชิ้นพอจะผ่านเกณฑ์เท่านั้นที่รอด ทีมงานเฝ้าบูธห่อเหี่ยวใจ แต่ก็ทำอะไรไม่ได้ เพราะนี่คือคำสั่งจากผู้มีอำนาจ ได้แต่ทำตามไปเท่านั้น
ท้ายที่สุด เมื่อเหล่าพริตตี้จากไป บูธเกมที่เดิมกำลังคึกคักก็มีคนเดินกระจัดกระจายกันออกไป แต่ละคนมีท่าที ‘ไร้เรี่ยวแรง’ กันทั้งสิ้น
เรื่องเกม?
เกมผีบ้าอะไร!
‘Plants VS. Zombies’? ต้นไม้มันไปสู้กับซอมบี้ได้ตั้งแต่ตอนไหนกัน!
แทบไม่มีใครเข้าใจถึงชื่อที่ตั้งแบบส่ง ๆ มีแต่มองว่าไม่น่าดึงดูดเอาซะเลย อีกทั้งเมื่อเหล่าเกมเมอร์เห็นว่าเป็นเกมพัซเซิล ก็หมดความสนใจไปในทันที จ่ายเงินมางานตั้งแพง ถ้าจะเล่นอะไร ก็คงต้องเป็นเกม RPG หรือ MMO ฟอร์มยักษ์จากบริษัทเกมขนาดใหญ่ ใครจะมานั่งเล่นเดโมเกมพัซเซิลกัน? สุดท้ายเมื่อไม่มีพริตตี้คอยดึงดูด ฝูงชนก็แตกซ่านจนเหลือแค่น้อยนิด
จางเย่เกลียดนัก!
เสี่ยวหวังเองก็หมดความสนใจ "ผู้กำกับจาง พวกเราก็ไปบ้างดีกว่า"
ฮาฉีฉีพยักหน้า ชี้นิ้ว "บูธเกม ‘Fishing Master2’ นั่น ไปดูกันไหม?"
ตอนนี้ทั้งออฟฟิศกำลังเล่นเกมนี้กันอยู่
จางเย่กลับกล่าว "พวกเธอไปกันเถอะ ผมจะตามไปทีหลัง"
ฮาฉีฉีมองเขากล่าว "ได้ค่ะ เดี๋ยวพวกเรากลับมาหานะ"
เธอเดินไปกับพวกเสี่ยวหวัง
จางเย่ยังคงไม่ขยับไปไหน เขายังคิดถึงวิธีโปรโมทเกมนี้ด้วยความเป็นกังวลไม่เลิก กิจกรรมโปรโมทบูธเชิงบวกอย่างพริตตี้กลับถูกทีมงานทำเละ เครื่องแต่งกายของเหล่าพริตตี้ละเมิดกฎ? ผายลม! ก็แค่โชว์ ถ้าแค่นี้ยังรับกันไม่ได้ ประเทศนี้ได้ถึงคราวล่มสลายกันพอดี!
ฝูงชนรอบ ๆ ต่างแตกซ่าน เกมเมอร์ไม่น้อยเข้าไปบูธเกมรอบ ๆ แทน กลายเป็นว่าตอนนี้บูธโดยรอบค่อย ๆ ได้รับความนิยมขึ้นทีละนิด
จางเย่ได้ยินทีมงานเฝ้าบูธหนึ่งพูดกันด้านหลังเขา
"หึ เล่นสกปรกนี่หว่า"
"โชคดีที่ผู้จัดงานมาทันเวลา"
"มาแพลนท์มาซอบบี้บ้าบอไรเนี่ย อาศัยเนื้อหนังพริตตี้ชัด ๆ เกมสนุกตรงไหน? มีเวลาทำแบบนั้น เอาไปทำเกมให้ดีดีกว่า!"
"นั่นสิ พอพริตตี้ไปกันหมด คนก็ไปกันด้วยเห็นไหม?"
เสียงของเหล่าทีมงานไม่เบาเลย
จางเย่ฟังจนรำคาญ เดินดุ่ม ๆ ไปยังบูธเกมชู้ทติ้ง เหลือบแลหน้าจอแวบหนึ่งก็สบถ "เกมกาก!"
ทีมงานหญิงคนหนึ่งได้ยินเข้าก็คิ้วกระตุก แต่ยังคงฉีกยิ้มต้อนรับ "เกมเมอร์ท่านนี้ ทดลองเล่นก่อนแล้วค่อยวิจารณ์ก็ได้นะคะ"
จางเย่มองจออีกครั้ง บ่น "UI กาก!"
ทีมงานหญิงหางตากระตุก หัวเราะข่ม "UI เป็นการพัฒนาต่อมาจากเกมชู้ตติ้งทั่วไป แต่ว่ากราฟฟิกเกมของเรา..."
จางเย่บ่นต่ออีก "กราฟฟิกกาก!"
ทีมงานหญิง "..."
จางเย่เห็นว่าบูธเกมตนเองยังมีคนเข้าแค่นิดเดียว ก็รู้สึกโมโหด้วยความอยุติธรรม ดังนั้นจึงแช่อยู่ที่บูธเกมชู้ทติ้งนี้ เดี๋ยวก็เดินไปเครื่องหมายเลข 1 ทำการวิจารณ์เสีย ๆ หาย ๆ เดี๋ยวก็เดินไปเครื่องที่ 3 วิจารณ์มั่วซั่ว
ทีมงานเกมนี้แทบบ้า!
ลูกพี่! พวกเราไปล่วงเกินอะไรลูกพี่น่ะ! ทำไมมาถึงก็ทับถมเรากันแบบนั้น?
ทันใดนั้นจางเย่ก็รู้สึกเหมือนได้ยินอะไรบางอย่าง พอเหลียวกลับไปมองก็ต้องขมวดคิ้วเมื่อพบว่าลูกทีมของเขานั้นเผชิญหน้าอยู่กับ CCTV1 ดูเหมือนจะกำลังโต้เถียงกันอยู่ด้วย นั่นเลขาฯ ของรองผู้อำนวยการเจียงหยวนแห่ง CCTV1 ไม่ใช่หรือไง? ไม่รู้เกิดอะไรขึ้นกันแน่ แต่จางเย่ก็รีบตรงเข้าไปหาทันที
ด้านหน้า
คนของ CCTV1 หลายสิบคนยืนอยู่หน้าบูธเกมแห่งหนึ่งที่มีคนเล่นเกมอยู่ด้านใน ตอนนี้เริ่มมีคนมองไปทางพวกฮาฉีฉีและอู่อี้
ได้ยินเสียงเลขาฯ ของเจียงหยวนกล่าว "พวกคุณทำตัวกันดี ๆ หน่อย!"
ฮาฉีฉีเถียง "พวกเราต้องทำตัวอะไรกันดี ๆ?"
เสี่ยวหวังขี้โมโหกว่า เหน็บอีกฝ่ายกลับไป "บัตรก็ของพวกเรา วันนี้ก็วันหยุดเรา พวกเราอยากจะไปไหนยังไปไม่ได้? ต้องขออนุญาตบริษัทด้วย?"
ฝ่ายเลขาฯ ตอบกลับอย่างหงุดหงิด "ยังรู้จักบริษัทด้วยเหรอ? ตอนนี้ใน CCTV มีใครบ้างไม่รู้ว่าออฟฟิศคุณเล่นเกมในเวลางาน! คนไม่รู้เรื่องคงคิดว่าพวกคุณหันไปทำเกมแล้ว!"
คนเก่าคนแก่ของ CCTV1 กล่าว "เสี่ยวฮา พวกเธอไม่สมควรทำตัวแบบนี้นะ"
ในกลุ่มนั้น ชายวัยกลางคนจาก CCTV1 กล่าวเสียงจริงจัง “ทีมรายการพวกเธอก่อเรื่องใหญ่โตแล้วรู้ไหม แค่เรื่องขี้ปะติ๋ว กลับเอาไปทำลายชื่อเสียงของสถานีย่อยยับ ยังไม่ยอมทำงานกันให้จริง ๆ จัง ๆ เอาแต่เล่นเกมดูหนังในเวลางานทุกวัน ตอนนี้เจอหน้ากันไม่ทักไม่ทายไม่พอ ยังแสร้งทำเป็นไม่เห็นอีก? ไม่ใช่ว่าฉันสอดปากนะ แต่ฉันทนดูไม่ได้จริง ๆ”
มีคนสั่งสอน "นี่เพราะผู้อำนวยการเจียงพาลูกออกไปหรอกถึงไม่มาเจอ ถ้าเกิดผู้อำนวยการเจียงเจอเข้า ต้องโมโหกับพวกเธอแน่!"
คนเหล่านี้ เห็นได้ชัดว่ากำลังทำตัวนายว่าขี้ข้าพลอย
ฮาฉีฉี เสี่ยวหวัง และพวกนึกโมโหอยู่บ้าง แต่ว่าพวกเธอนั้นมีที่ยืนใน CCTV1 ไม่มั่นคงจริง ๆ นั่นแหละ จึงมีคำพูดบางอย่างไม่ควรพูด ทั้งไม่ควรตอบโต้
ขณะนั้น ไม่ทราบจางเย่มาอยู่ด้านหลังพวกเธอตั้งแต่เมื่อไร
"โอ๊ะ ใครมาแต่งนิยายให้ลูกทีมผมฟังอีกเนี่ย?" จางเย่อ้าปากก็กล่าววาจาเลอะเทอะชวนหาเรื่อง "เล่าให้ผมฟังบ้างสิ! ผมชอบฟังนะนิยายน่ะ!"
เสี่ยวหวังพลันเบิกบานยินดี "ผู้กำกับจาง!"
คนของทีม ‘เดอะวอยซ์’ มีแบ๊กอัปแล้ว! แต่ละคนล้วนยืนยืดกายขึ้น!
คนของ CCTV1 เห็นจางเย่มาแล้วก็ใจเต้นไม่เป็นส่ำ!
เลขาฯ ของเจียงหยวนสีหน้าเครียด "จางเย่ คุณกล้าดียังไง? คนของคุณเห็นพวกเราก็แสร้งทำเป็นไม่รู้จักไม่ทักทาย นี่ใช่ได้หรือ?"
จางเย่มองเขา "คุณเป็นประธานาธิบดีหรือเลขาธิการสหประชาชาติหรือยังไง? พบหน้าแล้วถึงต้องทักทายน่ะ?"
เลขานุการนั้นเดือด "คุณ..."
พนักงานเก่ากล่าว "จางน้อย ทำไมพูดจาแบบนั้นล่ะ?"
"ผมก็พูดแบบนี้ตลอดนั่นแหละ!" จางเย่กล่าว ไม่ว่าอีกฝ่ายจะเป็นใครหน้าไหนยศตำแหน่งอะไร เขาก็ไม่ไว้หน้าหรอกนะ
คนใน CCTV1 รู้ดีว่าจางเย่เป็นเหมือนเสี้ยนหนามตำตา เรียกเสี้ยนหนามยังไม่พอ ควรเรียกว่าหมอนี่คือเนื้อร้ายของ CCTV ไม่ว่าจะเป็นพวกเขาหรือแม้แต่ผู้บริหารของ CCTV1 ก็ทำอะไรเขาไม่ได้ แค่เรื่องคดีความในศาลก็มากพอที่จะให้พวกเขาจ่ายเงินเดือนจางเย่เรียบ ๆ ร้อย ๆ แม้จะเป็นสองเท่าของจำนวนที่เขาควรได้ก็ตาม ในเมื่อพวกเขาทำอะไรไม่ได้ จึงได้แต่ต้องเดินหนีไปอย่างรวดเร็วหลังสั่งสอนไปเล็กน้อย ไม่สนใจจางเย่อีก
ไกลออกไป เจียงหยวนที่พาลูกออกไปเดินดูอะไรอย่างอื่นทันเห็นภาพตรงนี้พอดี เขานึกในใจอย่างเย็นชา การแช่แข็งเริ่มขึ้นแล้ว ไอ้คนแซ่จางเอ๋ย ตั้งแต่นี้ไป แกได้แต่มองชื่อเสียงแกตกต่ำลงทุกวัน ๆ แล้ว! แกจะกระโดดโลดเต้นได้ก็แค่ไม่กี่วันนี้แหละ! ฉันจะรอหัวเราะเยาะทีหลัง!
เสี่ยวฉี "ป๊ะป๋า นั่น ‘Plants VS. Zombies’ ใช่ไหม? ชื่อแปลกจัง ผมอยากเล่น!"
เจียงหยวนเปลี่ยนสีหน้า กล่าวกับลูกอย่างอ่อนโยน "ได้ ได้"
แล้วทั้งคู่ก็จากไป
เสี่ยวหวังรีบกล่าวกับจางเย่ "ผู้กำกับจาง ดีที่คุณมาทันเวลา ไม่งั้นพวกเราต้องถูกพวกนั้นรังแกแน่! แค่เจอหน้าไม่ทักทายก็หยิบยกมาเป็นประเด็นได้งั้นสิ? ไร้เหตุผล!"
นักเขียนบทหญิงกัดฟันกรอด ๆ "ทีมงานรายการเรากลายเป็นเป้าโจมตีของคนอื่นไปแล้ว นึกถึงตอนที่ ‘เดอะวอยซ์’ ออกอากาศสิ ใครบ้างเจอหน้าพวกเราแล้วไม่พินอบพิเทา? ใครบ้างเจอหน้าพวกเราแล้วไม่ยกนิ้วโป้งให้? แต่มาตอนนี้สิ หมดโม่ก็ฆ่าลา! ใคร ๆ ก็พากันเหยียบย่ำพวกเรา!"
ฮาฉีฉีหัวเราะเสียงเย็น "มีผู้กำกับจางอยู่นี่ ใครกล้าเหยียบย่ำพวกเราอีก? พวกนายดู ผู้กำกับจางเพิ่งมาถึง พวกนั้นก็หนีไปเลย!"
เสี่ยวหวังปรบมือหัวเราะ "นั่นสิ พวกนั้นก็กล้ากับพวกเราเท่านั้น เห็นผู้กำกับจางก็หนีหางจุกตูด"
จางเย่ยิ้ม "ผมน่ากลัวขนาดนั้นเชียว?"
อู่อี้รีบประจบ "ผู้กำกับจางชื่อเสียงระบือลือไกล!"
แต่ละคนพากันพูดนู่นนี่นั่น แต่จางเย่ไม่ได้สนใจ เขายังคงคิดถึงเรื่องเกมของเขา ที่เขามาก็เพราะเรื่องนี้เอง สถานการณ์ตอนนี้ของเขา ต้องใช้ความพยายามสร้างชื่อเสียงมากขึ้นอีก หลังทุ่มเทแล้ว จางเย่ย่อมต้องการชื่อเสียงที่จะเกิดจาก ‘Plants VS. Zombies’ ดังนั้นเขาต้องทำให้เกมนี้ดังระเบิดให้ได้ ไม่อย่างนั้นคนที่รอเขาล้มคงต้องสมหวัง!
ทำยังไงดีนะ?
คณะผู้จัดงานไปกันแล้ว จะให้พวกพริตตี้บิกินีกลับมาดีไหมนะ? เล่นสงครามกองโจรกับพวกผู้จัด? เอ็งมาข้ามุด เอ็งหยุดข้าแหย่?
ความคิดดี!
ขณะที่ชายหนุ่มกำลังขบคิดวุ่นวาย พลันมีเสียงโวยวายดังขึ้นไม่ไกล!
"เหล่าอวี้ มานี่เร็วเข้า!"
"อะไร?"
"เชี่* เกมนี้โคตรสนุก!"
"แพลนท์? ซอมบี้? อะไรกันน่ะ?"
"เล่นแล้วก็รู้เองน่า! รีบมาต่อแถวเร็ว! คนเยอะขึ้นเรื่อย ๆ แล้ว!"
"เฮ้ย ทำไมคนเยอะงี้ล่ะ?"
"เพราะมันสนุกไง!"
จางเย่ตะลึง รีบหันกลับไปดู เขาเห็นบูธ ‘Plants VS. Zombies’ ที่เดิมค่อนข้างว่างกำลังค่อย ๆ จุเต็มด้วยฝูงชนอีกครั้ง!
"ไอ๊หยา เกมนี้สุด ๆ ไปเลย!"
"เมื่อกี้เห็นชื่อยังสงสัยว่าเป็นยังไง ทำไมมันสนุกแบบนี้หว่า?"
“นั่นสิ ฉันมาบูธนี้เพราะพริตตี้นะ คิดว่าเกมนี้จะอาศัยแค่การโปรโมทฉาบฉวยดึงคนซะอีก ไม่คิดว่าพอลองเล่นจะสนุกขนาดนี้! นี่แหละเกมพัซเซิลที่ดีที่สุดเท่าที่เคยเล่นมาทั้งชาติ! จะว่าไปเกมนี่ก็อินดี้จริง ๆ สินะ? นี่ครั้งแรกเลยนะที่ฉันพบว่าเกมพัซเซิลทำออกมาแบบนี้ได้น่ะ! ไม่มีข้อวิจารณ์เรื่องไอเดียเกมเลย!”
“สนุกมาก!”
“พี่น้องข้างหน้าเล่นจบหรือยัง? รบกวนไว ๆ หน่อย ยังมีคนคอยเป็นตับเลยนะ!”
“ถึงคิวฉันรึยัง? คิวฉันรึเปล่า?”
ไม่เพียงแต่เหล่าเกมเมอร์ที่เห็นคิวยาวเลยอยากลองเล่น ยังมีอีกหลายคนที่มาเพราะได้รับคำแนะนำจากคนที่ทดลองเล่นแล้วอีกด้วย ตอนแรกไม่มีสักคนเดียว แต่เมื่อคนเพิ่มขึ้น ผลลัพธ์ก็ปรากฏชัดขึ้นเรื่อย ๆ! เสียงตะโกนวุ่นวายนั้นทำให้คนที่จากไปหลังดูพริตตี้แล้วต้องกลับมาเยือนอีกครั้ง!
จางเย่เห็นก็หัวเราะออก!
นี่แหละคือ ‘สุราดีไม่กลัวตรอกลึก’ ล่ะ!
ฉันจะบอกให้ นี่น่ะคือเกมพัซเซิลที่ฮอตที่สุดเกมหนึ่งในโลกของลูกพี่เชียวนะ! จะไม่สร้างแรงกระเพื่อมบนโลกนี้ได้เรอะ!?


*-*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<


[Go To Next Chapter]( ./60.md)