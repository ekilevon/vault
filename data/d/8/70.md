##บทที่ 770 : แต่งคุณอู๋ปีหน้า?
ไม่นานนัก
กริ่งประตูดังขึ้น
จางเย่ดูนาฬิกา ยังไม่ทันจะเจ็ดโมงเช้าดี ห่างจากเวลาที่คุยกับคุณอู๋ได้ราวสิบกว่านาที เขาก็รีบวิ่งไปเปิดประตู ที่ยืนหน้าประตูคือร่างของคุณอู๋ คุณอู๋อยู่ในชุดเรียบแต่ดูหรู รวบมวยเกล้าผม ดูอ่อนโยนแสนงดงาม
จางเย่ “ทำไมมาไวจัง?”
คุณอู๋ยิ้ม “นายหิวไม่ใช่เหรอ”
“เข้ามา ๆๆ” จางเย่เบี่ยงตัวให้เธอเข้ามาในห้อง
คุณอู๋ชูถุงในมือขึ้น “ข้างล่างขายซาลาเปาพอดี ดูน่ากิน เดี๋ยวตอนเที่ยง พี่สาวค่อยทำกับข้าวที่นายชอบให้” พูดจบก็มองไปรอบ ๆ บ้าน
จางเย่หัวเราะฮ่า ๆ “ในบ้านพื้นที่คับแคบไปหน่อย สู้บ้านคุณไม่ได้หรอก”
อู๋เจ๋อชิงมองไปรอบ ๆ ห้องรับแขก “ดีมากเลย”
“ดื่มอะไรหน่อยไหม?”
“พี่สาวจัดการเอง”
“ก็ได้ ที่นี่ก็เหมือนบ้านเธอ อย่าเกรงใจ”
“นายเป็นแฟนฉัน ฉันจะเกรงใจทำไม?”
“งั้นก็ดี ชากาแฟมีพร้อม อยู่บนโต๊ะนั่นแหละ ผมไม่สนใจล่ะ ขอกินอะไรก่อนสักหน่อย” จางเย่ถือถุงซาลาเปาวางบนโต๊ะ ไม่สนใจตะเกียบ ฃก็ใช้มือเปล่าหยิบกินเลย
อู๋เจ๋อชิงกลับตีหลังมือของเขา “ล้างมือรึยัง?”
“เมื่อกี้แปรงฟันล้างหน้าแล้ว” จางเย่ตอบ
คุณอู๋ใช้ให้เขาวางซาลาเปาลงทันที “ไปล้างมือก่อน”
“ผมกินก่อนน่า”
“ไปล้างมือ”
“…ก็ได้ ยอมแล้วจ้า ๆ”
จางเย่ปฏิเสธเธอไม่ลง ได้แต่ทำอย่างที่บอก เขาเข้าไปล้างมือในห้องน้ำ พอออกมาก็พบว่าอู๋เจ๋อชิงเอาซาลาเปาวางบนจานพร้อมตะเกียบคู่หนึ่ง คุณอู๋ทำอะไร ล้วนแต่คิดไว้อย่างรอบคอบดีจริง
หลังมื้ออาหาร
จางเย่พาคุณอู๋ไปที่ห้องนอนของเขา “นี่ห้องผม”
อู๋เจ๋อชิงมองไปรอบ ๆ กล่าว “ผนังเหลืองแล้ว ต้องทาสีใหม่ล่ะ”
“เอ่อ ผมสูบบุหรี่น่ะ ไว้แต่งบ้านใหม่ค่อยว่ากัน” มีอู๋เจ๋อชิงอยู่ข้างกาย จางเย่รู้สึกผ่อนคลายอย่างยิ่ง อารมณ์สงบแจ่มใส ล้มตัวลงนอนอย่างเป็นธรรมชาติ ยกมือนวดขมับ อดหาวไม่ได้
คุณอู๋หัวเราะ “ง่วงแล้ว?”
จางเย่ “เปล่าหรอก เมื่อเช้าพ่อกับแม่ออกไปแต่เช้าน่ะ พลอยตื่นไวตามไปด้วยเลยปวดหัว”
อู๋เจ๋อชิงรับคำครั้งหนึ่ง ยิ้มน้อย ๆ “มา ฉันนวดให้”
จางเย่ถามกึ่งจริงกึ่งเย้า “จะดีเหรอ?”
“งั้นก็ช่าง” คุณอู๋กล่าว
จางเย่สำลัก รีบขยับเข้าไปใกล้เธอ “อย่าช่างกันแบบนั้นสิ ผมก็แค่ทำเกรงใจไปงั้น เธอถามอีกสักคำผมก็โอเคแล้ว ทำไมถึงไม่รับมุกกันเลยล่ะ? นวดให้หน่อยสิ”
คุณอู๋หัวเราะคิก สอดมือข้างหนึ่งเข้าไปในเรือนผมของเขา นวดให้อย่างอ่อนโยน “กับฝ่าย CCTV1 นั่น ยังคาราคาซังกันเหรอ?”
จางเย่พยักหน้า “ใช่”
คุณอู๋ถามย้ำ “ต้องให้ฉันลงมือไหม?”
“ครั้งก่อนก็คุยกันแล้วไม่ใช่หรือ เรื่องนี้ไม่ต้องให้ช่วยหรอก” จางเย่โบกมือปฏิเสธหนักแน่น “เธอน่าจะรู้เรื่องงานของผมอย่าง ‘Plants VS. Zombies’ แล้ว ความนิยมของ ‘Plants VS. Zombies’ กำลังพุ่งขึ้น ถึงจะไม่เท่ากับพวก ‘เดอะวอยซ์’ หรือรายการทีวีอื่น ๆ แต่ก็ไม่เลวทีเดียว อย่างน้อยก็ช่วยรักษาที่ยืนให้ผม เธอคิดว่า CCTV1 จะแช่แข็งผมได้ง่าย ๆ งั้นเหรอ? ผมอยู่ในวงการบันเทิงมาพักใหญ่แล้ว ถ้าจัดการผมง่ายขนาดนั้น งั้นลูกพี่อย่าอยู่ในวงการนี้เลยดีกว่า! เธอไม่ต้องเข้ามาหรอกอู๋ ก็เธอสัญญากับผมไว้แล้วนี่”
คุณอู๋พยักหน้า “โอเค พี่สาวไม่วุ่นวายสักพัก”
จางเย่ยิ้ม “สักพักของเธอคืออะไรน่ะ?”
คุณอู๋นวดศีรษะพลางตอบอย่างนุ่มนวล “ถ้าเกิด CCTV1 ทำล้ำเส้นจนผิดกฎขึ้นมา พี่สาวก็จะลงมือเตือนพวกเขาเหมือนกัน เพราะใช้วิธีการแบบนี้มันน่าเกลียด วงการจะดูไม่ดี วุ่นวายเอาเปล่า ๆ ถึง CCTV1 จะไม่อยู่ในการบังคับบัญชาของฉัน แต่ SARFT ก็มีหน้าที่ดูแลอยู่ พี่สาวเองอยู่ที่นี่มาสักพัก พอมีเส้นสายให้จัดการพวกนั้นได้ไม่มีปัญหา ไม่ต้องกลัวว่าจะมีเรื่องวุ่นวายกับฉัน พี่สาวไม่เคยกลัวเรื่องยุ่งยากอยู่แล้ว”
“ผมรู้แล้ว”
“ทำเกมนี้เสร็จแล้วจะเอายังไงต่อล่ะ?”
“ยังไม่คิดเลย”
“ยังไม่คิด?”
“อื้อ ใกล้วันไหว้พระจันทร์แล้ว ไว้หมดช่วงเทศกาลค่อยว่ากัน”
จางเย่เองไม่ใช่คนวางแผนอะไรล่วงหน้า น้อยนักที่จะเตรียมร่มไว้รับมือฝน นี่คือสไตล์ของเขา ทำอะไรล้วนเป็นไปตามอารมณ์ ดังนั้นกับคนนอก จางเย่จึงนับว่าแปลกประหลาด เดี๋ยวก็ดูฉลาดเดี๋ยวก็ดูเขลา คิดอะไรไม่รอบด้าน มีแต่อู๋เจ๋อชิงกับเพื่อนพี่น้องน้อยคนนักที่เข้าใจ คนอื่น ๆ คาดเดาไม่ออกว่าจางเย่จะทำอะไร ทราบเพียงว่าชายหนุ่มผู้นี้พบเทพสยบเทพ พบพุทธะสังหารพุทธะ!
“อู๋ ช่วงนี้ยุ่งไหม?”
“อืม นิดหน่อย”
“สบายดีใช่ไหม?”
“อือ”
“นอนหลับลงใช่ไหม?”
“อือ”
“กินข้าวได้?”
“อือ”
“ปีหน้าแต่งงานกันดีไหม?”
ไม่คิดว่าอู๋เจ๋อชิงกลับไม่หลงกลมุกนี้ คราวนี้ไม่ตอบกลับว่า ‘อือ’ เพียงแต่ยิ้มน้อย ๆ หันมามองหน้าเขา “ถึงเวลาค่อยว่ากันเถอะ”
จางเย่หรี่ตา “ถึงเวลาค่อยว่ากันคืออะไรเหรอ?”
อู๋เจ๋อชิงถามกลับ “ทำไมถึงคิดถึงเรื่องแต่งงานขึ้นมาได้ล่ะ?”
“ผมก็พูดไปงั้น แค่ก ๆ ล้อเล่นน่ะ” จางเย่ทำเป็นพูดไร้สาระ ไม่ได้เตรียมตัวจะแต่งงานเช่นกัน แต่เขาก็หวั่น ๆ ว่าผู้หญิงดี ๆ อย่างคุณอู๋จะทิ้งเขาไปสักวัน ยิ่งเนิ่นช้าไปยิ่งมีโอกาสมากขึ้น!
ได้ยินคุณอู๋กล่าว “งั้นพี่สาวหาวันให้เธอมาเจอที่บ้านเลยดีไหม?”
จางเย่ตื่นเต้น “เยี่ยมเลย!” แต่พอคิดอีกทีเขาก็นึกหวั่น “แต่ว่าแบบผม พ่อกับแม่คุณจะชอบเหรอ?”
คุณอู๋ส่ายหน้า “พี่สาวก็ไม่รู้”
จางเย่ถามซ้ำ “งั้นคุณชอบผมรึเปล่า?”
อู๋เจ๋อชิงหัวเราะ “ก็พอผ่าน”
“พอผ่านอะไรกันเล่า?” จางเย่กระอักเลือด!
คุณอู๋ “ฮ่า ๆ ดูเธอพูดเข้า พี่สาวไม่ชอบนาย ยังจะยอมเป็นแฟนนาย? ยังจะให้นายไปที่บ้านเหรอ?”
จางเย่พยักหน้าแรง ๆ “ผมชอบฟังแบบนี้แหละ” ก่อนกล่าวต่อ “แต่ว่าผมก็ยังไม่มั่นใจจริง ๆ นี่นา กลัวแต่คนที่บ้านคุณจะขวางเรื่องของเรา เลยอยากเจอที่บ้านคุณหลังจากก้าวหน้ากว่านี้หน่อย เป็นดาราระดับ A หรืออะไรแบบนี้ ไม่งั้นผมยังไม่คิดว่าผมจะคู่ควรกับคุณจริง ๆ”
คุณอู๋กล่าวอย่างอ่อนโยน “ฉันเป็นคนธรรมดา บ้านฉันก็เป็นคนธรรมดา มีอะไรคู่ควรไม่คู่ควรอีกล่ะ? ถ้าเกิดจะคุยเรื่องแต่งงานกันปีหน้าจริง ๆ พี่สาวสิต้องเป็นกังวลว่าที่บ้านนายจะไม่ชอบฉัน ยังไงก็อายุมากกว่าจนดูไม่ค่อยเหมาะสมด้วย พ่อกับแม่นายจะไม่มีความไม่ชอบใจเชียวหรือ?” หา่กเป็นคนอื่นพูด คงเป็นวิธีการถ่อมตนหรือปลอบใจเท่านั้น แต่พออู๋เจ๋อชิงพูด กลับฟังดูจริงจัง คุณอู๋เป็นคนที่ทำอย่างที่พูด ทำอย่างที่คิด เธอไม่ได้ดูถูกใคร ทั้งไม่ได้ยกตัวเองเลิศลอย นี่คือสิ่งที่จางเย่ชอบที่สุดในตัวเธอ
จางเย่ยกยอ “ไม่มีทางหรอก คุณสวยขนาดนี้ แม่กับพ่อถ้ารู้ว่าคุณเป็นแฟนผม ต้องดีใจตายแน่!” พูดจบ อาจด้วยไม่มั่นใจนักจึงเสริม “น่าจะน่ะนะ!”
คุณอู๋หัวเราะ ไม่พูดอะไร ยังคงนวดศีรษะให้เขาต่อไป
ทันใดนั้นจางเย่ก็ยื่นมือออกมา พยายามจะไปจับมือของอู๋เจ๋อชิงอีกข้าง แต่เมื่อเขานอนริมหัวเตียง ระยะจึงออกจะห่างเล็กน้อย พยายามยืดอีกรอบก็ยังไม่ถึงสักที
อู๋เจ๋อชิงเห็นดังนั้นก็ขยับมือเข้ามาใกล้เขา วางไว้ตรงตำแหน่งที่มือจางเย่จะเอื้อมถึง
จางเย่จึงจับมือเธอไว้ได้ อดกล่าวไม่ได้ “อู๋ ต่อไปเราสองคนอยู่ด้วยกัน รับรองว่าต้องมีเรื่องยุ่งยากหลายอย่าง อุปสรรคยังต้องมีอีกเยอะ อย่าหนีไปก่อนนะ”
คุณอู๋ตอบสนองด้วยการตีมือเขาเบา ๆ “นายบอกไม่ใช่หรือ ว่าจะเป็นซูเปอร์สตาร์อันดับหนึ่งของโลกนี้น่ะ? ทางสายนี้ ฉันจะเดินไปพร้อมนาย”
จางเย่กำมือเธอแน่นยิ่งกว่าเดิม “เยี่ยม!”






*-*-*-*-*-*-*-*-*-*-*-*-*-*-*


[Go To Next Chapter]( ./71.md)