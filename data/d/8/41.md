##บทที่ 741 : โผล่มาคน ด่าไปคน!
ได้เวลาเลิกงานแล้ว
แต่ที่ CCTV กลับยังคงอึกทึก!
หากเป็นวันปกติธรรมดาเมื่อถึงเวลานี้ เหล่าพนักงานของ CCTV ที่นอกเหนือจากคนทำโอทีมักจะกลับกันหมดแล้ว ไม่มีรีรออ้อยอิ่งแม้แต่วินาทีเดียว เพื่อรีบกลับบ้านไปกินข้าวกันนานแล้ว ทว่าวันนี้กลับมีคนจำนวนมากที่ยังไม่กลับ บางคนสุมหัวกันอยู่ในห้องทำงาน บางคนพูดคุยกันอยู่ตรงทางเดิน
“เกิดเรื่องแล้ว!”
“อะไรยังไงทำไมยังไม่กลับกันหว่า?”
“เกิดเรื่องที่ฝ่ายการเงินสด ๆ ร้อน ๆ น่ะสิ!”
“จางเย่สุดยอด! ฉันอยู่ข้างนอกเห็นเสียงดังกันตั้งนานแน่ะ! แถว ๆ ฝ่ายการเงินมีแต่คนมุงเต็มเลย!”
“ทำไมล่ะ? รีบบอกมาเร็วเข้า! จางเย่ทำไมอีก?”
“CCTV1 ไม่จ่ายเงินเดือนให้เขาน่ะสิ ผู้กำกับจางเลยไปอาละวาดที่การเงิน พูดจนคนรับผิดชอบการจ่ายเงินเดือนพนักงานของ CCTV1 อย่างเสี่ยวหลิวร้องไห้จ้าไปเลย! แม่*โคตรสุดยอด! ฝีปากผู้กำกับจางนี่เทพชัด ๆ! ขนาดคนตายยังพูดจนกลายเป็นคนเป็นได้เลย! ทั้งที่ไม่มีคำหยาบสักคำยังทำคนร้องไห้ได้!”
“เสี่ยวหลิวไหนเหรอ?”
“ก็ยัยคนที่มีไฝบนหน้าผาก ที่วางท่าหยิ่ง ๆ เหยียด ๆ กว่าชาวบ้านคนนั้นไง!”
“อ้อ ฉันรู้จัก ๆ ยัยนี่คนโปรดของหัวหน้าน่ะสิ ก็เลยปากเก่งเป็นพิเศษ แล้วไปโดนจางเย่พูดจนร้องไห้ได้ไงเนี่ย? เฮ้อ ตอนฉันไปถาม ก็โดนเหมือนกัน แต่นั่นจางเย่นะ ไปต่อปากต่อคำกับเขาเนี่ยนะ? ทั้ง CCTV นี่เคยมีใครเถียงกับเขาได้ที่ไหนกันเล่า!”
“ยัยเสี่ยวหลิวฝ่ายการเงินนั่นปกติก็ชอบดูถูกคนอื่นตลอด ถือว่าเป็นคนโปรดของหัวหน้าเลยกร่างสุดขีด คราวนี้นับว่ายัยนั่นเจอของแข็งแล้ว! คิดว่าจางเย่จะเหมือนพนักงานคนอื่นรึไง? ที่พอบอกอะไรก็ต้องทำตามงั้นสิ? ถ้ายัยนั่นต้องการหลักฐานพิสูจน์อะไรของจางเย่ เขาก็ต้องหามาให้เรอะ? เหลวไหล! ยัยนั่นก็ไม่รู้จักใช้สมองเสียบ้าง ถ้าจางเย่เป็นคนพูดง่ายขนาดนั้น คงไม่ด่าคนไปทั่วทุกวงการหรอก แล้วก็คงไม่มีคนชังน้ำหน้าเขานับไม่ถ้วนอยู่อย่างนี้หรอก!”
“คราวนี้เรื่องใหญ่แล้ว!”
“หัวหน้ารู้หรือยัง?”
“ต้องรู้แล้วแหง คอยดูว่าจะจัดการยังไงกันดีกว่า!”
“เปิดฉากมาอย่างนี้ เดาไม่ออกจริง ๆ ว่าจะจบยังไง!”
“เฮ้ย ทางหัวหน้าฝ่ายการเงินก็มา นั่นหัวหน้าของเสี่ยวหลิวนี่!”
“เสี่ยวหลิวเอาไปฟ้องแล้วเหรอ?”
“โอ๊ย ดูเหมือนหัวหน้าฝ่ายเหลียนจะไปที่ทีมรายการ ‘เดอะวอยซ์’ แล้ว!”
“จะตีกันแล้วสิ? เร็ว ๆ ไปดูกัน!”
“รอด้วย ๆ ฉันไปด้วย!”
“มีเรื่องมันส์ให้ดูแล้วสิ งั้นอีกเดี๋ยวฉันค่อยกลับก็แล้วกัน!”
……
อีกด้านหนึ่ง
ออฟฟิศทีมรายการ ‘เดอะวอยซ์’
ฮาฉีฉีกับจางจั่วและคนอื่น ๆ รู้ข่าวกันแล้ว แต่ละคนตกใจสะดุ้งโหยง
ผู้ช่วยเสี่ยวหวังปล่อยก๊ากตบมือฉาด “สะใจจริง ๆ ค่ะ! ด่ายัยนั่นอย่างนี้แหละถึงจะสาสม!”
หญิงสาวอีกคนกล่าว “สะใจก็สะใจอยู่หรอก แต่มันจะกลายเป็นเรื่องยุ่งยากน่ะสิ ผู้กำกับจางของเราเป็นอย่างนี้บ่อย ๆ อยู่แล้ว ยังมีเรื่องแบบนี้ขึ้นมาอีก จะไม่เป็นไรเหรอ?”
อู่อี้กล่าว “คนมันน่าด่าก็ต้องด่าสิ เป็นแค่เจ้าหน้าที่ฝ่ายการเงินธรรมดา ยังกล้ามาหาเรื่องหัวหน้าจาง? ระงับการจ่ายเงินเดือนหัวหน้าจาง? ยัยนั่นกล้าดียังไง! ไม่ต้องพูดถึงสถานะของหัวหน้าจางที่ CCTV เราหรอก เอาแค่หัวหน้าจางในฐานะนักคณิตศาสตร์ผู้เลื่องชื่อ ห้อยป้ายรองศาสตราจารย์แห่งเป่ยต้า คนอื่นเจอยังต้องเกรงอกเกรงใจ แต่ยัยนั่นดันกล้ามาอวดเบ่ง? แค่ด่ายังเบาไปเสียด้วยซ้ำ ถ้าเป็นฉันนะ มีตี!”
ฮาฉีฉีปราม “พอเถอะเหลาอู่ อย่าไปหาเรื่องยุ่งมาเพิ่มสิ”
ทันใดนั้นจางจั่วก็หันไปมองด้านนอกประตู “มีคนมานั่นแล้ว?”
ฮาฉีฉีมองตามสายตาไป พลันต้องตกตะลึง “หัวหน้าฝ่ายเหลียนของฝ่ายการเงิน? มาทำอะไรกัน? หรือว่าจะมา ‘แก้แค้นถึงที่’?”
พูดยังไม่ทันขาดคำ ก็มีคนก้าวเข้ามาจากด้านนอกสามสี่คนติด ๆ ตรงกลางคือหัวหน้าเหลียนฝ่ายการเงิน ซึ่งเป็นผู้บังคับบัญชาโดยตรงของเสี่ยวหลิว อีกคนคือเสี่ยวหลิว ที่เหลือเป็นคนจากแผนกการเงินเช่นกัน ถัดไปด้านหลังยังมีคนอีกกลุ่มใหญ่ คนเหล่านี้ไม่ได้เข้ามาข้างใน แค่ต่างมาล้อมวงกันชะโงกอยู่ที่ผนังกระจก เห็นได้ชัดว่าเป็นพนักงานของ CCTV ที่มามุงดูเรื่องสนุก
เสี่ยวหลิวยังคงน้ำตานองหน้า
หัวหน้าฝ่ายเหลียนเดินเข้ามาแล้วตะโกนเสียงดัง “จางเย่! จางเย่อยู่ไหน?”
จางจั่วชักรำคาญขึ้นมาบ้าง “จะตะโกนทำไมเนี่ย!”
“เรียกผู้กำกับจางของพวกนายออกมาซิ เรื่องอะไรมาด่าลูกน้องฉันจนร้องไห้น่ะหา?” หัวหน้าฝ่ายเหลียนโกรธจัด
ฮาฉีฉีรู้จักกับอีกฝ่าย จึงยืดกายขึ้นมาถาม “เหล่าเหลียน นี่มันหมายความว่าไง? พวกเรายังไม่ทันได้ไปหานาย นายก็มาหาเราถึงที่? เหตุผลที่ผู้กำกับจางยังไม่ได้ค่าตอบแทนนายจะว่ายังไง? ทุกคนได้เงินเดือนกันหมดแล้ว เหลือแต่เจ้านายฉันคนเดียวที่ยังไม่ได้ นี่มันหมายความว่ายังไง!”
หัวหน้าฝ่ายเหลียนกล่าว “เหล่าฮา ไม่ใช่เรื่องของเธอ!”
ฮาฉีฉี “เรื่องของเจ้านายฉันก็คือเรื่องของฉัน!”
อีกด้าน ประตูห้องทำงานของจางเย่เปิดออก ตัวเขาเดินลิ่วออกมา “ใครมาหาผมเหรอ? ตะโกนอะไรโหวกเหวกโวยวาย ทำตัวเหมือนอยู่ที่บ้านตัวเองไปได้!”
พอหัวหน้าฝ่ายเหลียนเห็นเขาก็ถลึงตาใส่ “จางเย่ นายมาก็ดีแล้ว นายเองก็เป็นคนมีสถานะ เป็นสมาชิกของทีมรายการ มาทำหญิงสาวตัวเล็ก ๆ ร้องไห้ หน้าไม่อายไปไหม?”
จางเย่ขำ “ก็เธอให้ผมพิสูจน์ว่าบัตรพนักงานผมเป็นบัตรพนักงานของผม งั้นผมขอถามคุณหน่อย คุณว่าผมจะพิสูจน์เธอยังไง? ผมจะไปหาหลักฐานจากใครหน้าไหนมาให้ได้ไม่ทราบ? เห็นชัด ๆ ว่าแค่เปิดระบบแผนกพวกคุณดูก็ตรวจสอบได้แล้ว แต่พวกคุณไม่ทำ แล้วยังผลักภาระมาให้ผมอีก ผมพูดกับเธอแค่ไม่กี่คำเบา ๆ เองนะ อีกอย่างผมก็ไม่ได้ด่าใครนี่ ตอนนั้นมีคนอยู่ในเหตุการณ์เยอะแยะ มีคนเห็นผมด่าเธอเหรอ?”
หัวหน้าฝ่ายเหลียนตะคอกใส่ “ฝ่ายการเงินฉันมีระเบียบมาตรการดำเนินงานเป็นของตัวเอง เสี่ยวหลิวให้นายพิสูจน์ คือมีความจำเป็นอื่น นายไม่เอาหลักฐานออกมาแล้วพวกเราจะตรวจสอบให้นายได้ยังไง? นี่ถ้าทุกคนมาพร้อมคำร้องสารพัดอย่างเหมือนนาย ฝ่ายการเงินฉันต้องแยกย้ายกันไปหาหลักฐานตรวจสอบแต่ละคนเชียวเหรอ? พวกฉันไม่ต้องเป็นอันทำการงานอย่างอื่นกันแล้วเรอะ? คิดว่าพวกฉันว่างนักรึไง? ในเมื่อนายไม่เอาหลักฐานออกมา ฝ่ายการเงินฉันจึงตัดสินว่านายได้เงินเดือนไปแล้วน่ะสิ!” พูดโน่นพูดนี่ สุดท้ายก็แถข้าง ๆ คู ๆ!
ยังจะมาอยากให้ฉันพิสูจน์อีก?
จางเย่ยิ้ม “ผมไม่เอาหลักฐานออกมา ก็เลยไม่มีสิทธิ์คัดค้านสินะ?”
“แหงล่ะ!” หัวหน้าฝ่ายเหลียนตะคอกอย่างฉุนเฉียว
จางเย่โคลงศีรษะเล็กน้อย ก่อนกล่าว “ก็ได้ งั้นผมขอถามคุณหน่อยหัวหน้าฝ่ายเหลียน คุณมีหลักฐานมาพิสูจน์ว่าผมไม่ใช่ปู่ของคุณไหม?”
“หา?” หัวหน้าเลี่ยนโกรธจัดจนหน้าเขียวคล้ำ “แน่จริงนายลองพูดอีกทีสิ!”
จางเย่พูดอีกครั้งจริง ๆ เสียด้วย “คุณมีหลักฐานพิสูจน์ว่าผมไม่ใช่ปู่ของคุณไหม?” เขาเว้นวรรคเล็กน้อย มองอีกฝ่ายตาใส “ไงล่ะ? ไม่มีเหรอ? หรือพิสูจน์ไม่ได้? เอาล่ะ งั้นตามตรรกะของคุณ ผมก็ได้แต่เป็นปู่คุณแล้วสิ”
“พรืด!”
กลุ่มคนที่มุงอยู่ไม่ไกลหลุดขำออกมาอย่างสุดกลั้น!
หัวหน้าฝ่ายเหลียนระเบิดโพล่ง “โคตรเหง้าปู่นายสิจางเย่!”
จางเย่ “คุณมีหลักฐานมาพิสูจน์ว่าผมไม่ใช่โคตรเหง้าปู่คุณไหม?”
ใบหน้าของหัวหน้าฝ่ายเหลียนบิดเบี้ยวด้วยความเดือดดาลจนแทบกระอักเลือด “นาย! แค่ก ๆ! แค่ก แค่ก แค่ก!”
เพิ่งคุยกันได้แค่ไม่กี่ประโยค หัวหน้าฝ่ายเหลียนก็แทบจะโรคหัวใจกำเริบ! พอคนในฝ่ายการเงินที่อยู่ข้าง ๆ เห็นดังนั้น ต่างรีบเข้ามาพูด “หัวหน้าฝ่ายอย่าไปเสวนากับหมอนี่เลย!”
“ใช่ ไปกันเถอะ อย่าโกรธจนทรุดเลยนะ!”
“เราจะรายงานหัวหน้า ฉันไม่เชื่อหรอกว่าจะไร้เหตุผล!”
“หัวหน้าฝ่ายเหลียน อย่าโมโห อย่าโมโห!”
“หัวหน้าฝ่าย! แข็งใจไว้! แข็งใจไว้!”
หัวหน้าฝ่ายเหลียนสูดหายใจเฮือกพ่นออกมาด้วยความกราดเกรี้ยว “แข็งใจไว้กับตดน่ะสิ! ฉันยังไม่ตาย!”
บรรดาฝ่ายการเงินฉวยโอกาสปรี่เข้ามาพยุงหัวหน้าฝ่ายเหลียนจากไปทันที หัวหน้าฝ่ายเหลียนที่ไม่เต็มใจจะจากไปจึงถูกลากไปอีกทางทั้งอย่างนั้น เขาไม่วายหันกลับมาชี้ไปทางจางเย่แล้วสบถลั่น
“ไอ้คนแซ่จาง! นายจำไว้! จำไว้เลยนะ!”
เหล่าพนักงานที่มุงดูอย่างคึกคักด้านข้างต่างพูดไม่ออกแล้วจริง ๆ! ในใจล้วนคิดว่านายมาทำซากอะไรเนี่ย? โผล่มาให้จางเย่ทารุณแค่นั้นหรือ? อ่อนชะมัด แต่ถ้านายรู้จักจางเย่สักนิด นายคงไม่ถ่อสังขารมาถึงนี่หรอก หาเรื่องใส่ตัวชัด ๆ! ฝีปากจางเย่นั่นปะไรใครเล่าไม่รู้บ้างจริงไหม? จะว่าไปแล้วเรื่องนี้ก็เป็นพวกนายฝ่ายการเงินนั่นแหละที่ไม่มีเหตุผล!
“จบแล้วแฮะ”
“เฮ้ย แยกย้าย ๆ”
“ไร้สาระจริง นึกว่าจะฟาดกันดุเดือดเสียอีก”
“คนฝ่ายการเงินช่างเป็นฟ้าร้องเปรี้ยงปร้างสายฝนกระปริบกระปรอย[1]!”
“แต่ว่าปากจางเย่นี่ก็จัดจ้านไม่เบานะ!”
“อย่างผู้กำกับจางนี่เรียกว่าโผล่มาคนหนึ่งก็ด่ากลับไปคนหนึ่ง โผล่มาเป็นฝูงก็ด่ากลับเป็นฝูง!”
“สุดยอดจริง ๆ!”
“นั่นสิ ฉันโคตรขำเลย!”
“ฉันอยู่ CCTV มาหลายปี ติดต่อกับพิธีกรมาไม่น้อย ขอพูดตามตรงเลยนะ ฉันเคยเห็นแค่จางเย่คนเดียวจริง ๆ ที่พูดได้!”
“นับถือเลย ถ้าฉันมีฝีปากแบบจางเย่นะ ฉันแม่*ยังจะกลัวอะไรอีก ทั่วทั้งใต้หล้าไม่กลัวเกรงโว้ย! ด่าคนไม่มีคำหยาบปน แต่กลับอำมหิตยิ่งกว่าใช้คำหยาบ! โคตรน่าหลงใหล! ดาวไม้กวาดแห่งวงการบันเทิง อันธพาลฉาวโฉ่แห่งวงการการศึกษา ฉายาเหล่านี้ไม่ผิดเลยจริง ๆ!”
“คนฝ่ายการเงินหน้าแตกยับเลยคราวนี้!”
……
ชั้นบน
ออฟฟิศผู้บริหาร CCTV1
เจียงหยวนอยู่ข้างใน ผู้ที่นั่งอยู่ตรงข้ามเขาคือผู้อำนวยการของช่อง1 และเป็นผู้บังคับบัญชาของช่อง1 ในปัจจุบัน เจียงหน่ายสยง เป็นชายวัยกลางคนอายุประมาณสี่สิบถึงห้าสิบปี ถึงแม้ชื่อของเขาจะมีอักษรคำว่าหมีอยู่ก็ตาม ทว่าหน้าตาของเขากลับนับว่าดูเป็นผู้ดี สวมแว่นตาขอบทอง ทั้งที่วัยนี้แล้วแต่ผมเผ้ายังดูดีไม่ร่วงแต่อย่างใด
เจียงหยวน “นายจางเย่นี่ช่างไม่เกรงกลัวกฎหมายเสียจริง! ฝ่ายการเงินเขาก็ยังทะเลาะด้วย!”
“คุณว่าควรจัดการอย่างไร?” เจียงหน่ายสยงมองเขา
เจียงหยวนอึกอักอยู่ชั่วครู่ ก่อนกล่าว “ผมว่าขั้นแรกคงต้องลงโทษตักเตือนกันหน่อย ต้องให้รู้จักมารยาทของช่องเราเสียก่อน เรื่องนี้สำหรับช่องเราแล้วสำคัญเป็นอันดับแรก เขาจะมาทำอะไรตามอำเภอใจไม่ได้ และยังจำเป็นต้องทำให้เขารู้สำนึก ให้จางเย่ได้รู้ว่าทางช่อง1 จะไม่ยอมให้เขามาขวาง เรื่องสัญญาเดี๋ยวช่วงนี้ผมจะคุยกับเขาต่ออีกครั้ง ต้องให้เขาเซ็นยินยอมให้ได้”
เจียงหน่ายสยงพยักหน้ากล่าว “รายการใหม่แปดสิบล้านนั่น ยังไงคงต้องให้จางเย่เป็นคนทำจึงจะดีที่สุด เขามีพรสวรรค์สูง ถ้าให้คนอื่นทำไม่แน่ว่าจะออกมาดี”
“เรื่องนี้ผมทราบครับ” เจียงหยวนกล่าว “ตอนนี้เราจะดึงเขาไว้ก่อน ยังไงก็ตาม สิทธิ์ซื้อขายระหว่างประเทศครั้งแรกของ CCTV จะให้ตกอยู่ในมือเขาคนเดียวไม่ได้ ต้องเป็นของช่องเราเท่านั้น”
เจียงหน่ายสยงเห็นด้วย “ถ้าเขาเข้าใจเรื่องนี้สักนิด ก็น่าจะรู้ว่าควรทำอย่างไร อันที่จริงเขาก็ไม่ได้ขาดแคลนเงิน แค่ลิขสิทธิ์ตัวเดียวสำหรับเขาไม่นับเป็นอะไรได้ ด้วยงบผลิตรายการใหม่แปดสิบล้าน แค่รายการเดียวก็เป็นเวทีให้เขาแสดงฝีมือได้ ต่อให้เขาเอาอะไรมาแลกก็ไม่มีทางได้แหล่งทรัพยากรอย่าง CCTV1 หรอก แม้แต่สถานีอื่น ๆ ต่อให้ตายก็ไม่มีทางให้เขาได้ ข้อนี้เขาน่าจะเข้าใจดี ยิ่งไปกว่านั้น ยังมีสัญญาหนึ่งปีของเขาอยู่อีก”
เจียงหยวน “ครับผม”
……
ครึ่งชั่วโมงต่อมา
ภายใน CCTV มีจดหมายฉบับหนึ่งถูกส่งไปทั่ว เรื่องที่จางเย่ไปฉีกหน้าเพื่อนร่วมงานที่ฝ่ายการเงินในช่วงบ่ายทำให้เกิดกระแสวิพากษ์วิจารณ์เป็นวงกว้าง ซึ่งพนักงาน CCTV ทั้งหมดต่างได้รับจดหมายนี้แล้วเรียบร้อย แต่กับเรื่องที่ว่าทำไมถึงพักการจ่ายเงินเดือนของจางเย่นั้น ในจดหมายไม่ได้ระบุถึงแม้แต่อักษรเดียว ราวกับว่าไม่มีเรื่องนี้เกิดขึ้น!


=================
[1] 雷声大雨点小 ฟ้าร้องดังฝนตกนิดเดียว เป็นสำนวน หมายถึง พูดไว้เยอะแต่การกระทำเล็กน้อย
*-*-*-*-*-*-*-*-*-*-*-*-*-*


[Go To Next Chapter]( ./42.md)