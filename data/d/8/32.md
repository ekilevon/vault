##บทที่ 732 : จางเย่ยุ่งมาก!
หลังเที่ยง
ไอเดียของ ‘Plants vs Zombies’ ถูกจางเย่นำเสนอออกมา
ตอนแรก มีแต่เจ๊อ้วนคนเดียวที่นั่งฟังจางเย่เล่าด้วยความตื่นเต้น แต่เมื่อเวลาผ่านไปเรื่อยๆ เสียงเคาะประตูก็ดังอย่างต่อเนื่อง คฤหาสน์ของคุณอู๋ยิ่งกลายเป็นครึกครื้นขึ้นมา
ชายหนุ่มคนหนึ่งเข้ามาในคฤหาสน์ "เจ๊อ้วน"
เจ๊อ้วนซึ่งเปิดประตูให้เขาบ่น "เสี่ยวซุน ทำไมช้านักล่ะ"
ชายหนุ่มยื้มขื่น "ผมรับสายคุณผมก็ตรงมาจากบริษัทเลยนะ หาที่อยู่นี่ตั้งนานแน่ะ"
"เข้ามาเถอะ เร็วๆ" เจ๊อ้วนเรียกเขาตามไป
ทันทีที่ชายหนุ่มเห็นจางเย่ที่นั่งอยู่ในห้องนั่งเล่น เขาพลันตะลึง "หา? อา..อาจารย์จางเย่?"
"อย่าเอาแต่ตะลึงสิ มาฟังอาจารย์จางพูดเร็ว!" เจ๊อ้วนเปลี่ยนคำเรียกหาจางเย่แล้ว ไม่ได้เรียกจางน้อยนี่ๆ นั่นๆ อีก
ก๊อกๆๆ
มีคนมาหาอีก
"เจ๊อ้วน มีเรื่องอะไรรีบด่วนรึ?" คนมาเป็นชายวัยกลางคน
"เหล่าหลวี่ มาก็ดีแล้ว รีบเข้ามาฟังเร็ว!" เจ๊อ้วนกล่าวเร่ง
ชายวัยกลางคนยังไม่รู้ด้วยซ้ำว่าต้องมาที่นี่เพื่ออะไร "หือ? ฟังอะไร?"
"ไอเดียเกมใหม่ของพวกเราไง" เจ๊อ้วนกล่าวอย่างกระตือรือร้น
ชายวัยกลางคนนั้นยังสงสัย "ไอเดียเกมใหม่ไม่ใช่ว่ากำหนดไว้ตายตัวแล้วรึ?"
เจ๊อ้วน "เธอเข้ามาฟังสักพักก็รู้เองน่า! เร็วๆๆ!"
ชายวัยกลางคนนั้นไม่รู้จักจางเย่ เพียงแต่เห็นว่าคุ้นตาเลยคิดว่าน่าจะเป็นดาราคนหนึ่ง ชื่ออะไรก็ลืมไปแล้ว เขาเพียงหาที่นั่งลงเรียบๆ
จางเย่ยังคงอธิบายต่อ ไม่สนใจว่าใครจะไปใครจะมา ยังคงพูดต่อไปเรื่อยๆ “โหมดเซอร์ไววัลกับพัซเซิลไม่มีขีดจำกัดเลเวล ศัตรูปรากฏอย่างต่อเนื่อง ขอแค่ผู้เล่นยังอยากเล่น จะเล่นไปหกเดือนหรือหนึ่งปีก็ยังได้ โหมดเนื้อเรื่องก็ทำแบบนี้ต่อได้เหมือนกัน แค่เพิ่มความยากกับอุปสรรคก็พอ”
เจ๊อ้วนรีบถาม "ถ้าเล่นติดต่อกันแล้ว จะแก้ปัญหาเรื่องความจำเจได้ยังไง?"
จางเย่หัวเราะ "เรื่องนี้ง่ายมาก เปิดระบบร้านค้า ให้ซื้อชิ้นส่วนพืช ผู้เล่นซื้อพืชพิเศษและไอเทมอื่นๆ ได้ แหล่งหาเงินก็มีได้หลายทาง อย่างเช่น ปลูกต้นไม้ขายคืนให้ร้านค้า หรือผ่านด่านเพื่อเพิ่มเงินทอง นี่คือวิธีการที่จะดึงผู้เล่นให้อยู่กับเกม และเพิ่มความอยากรู้กับด่านต่อๆ ไป สำหรับเรื่องความจำเจ เราเพิ่มระบบมินิเกมให้เพื่อลดเรื่องนี้ แทนที่จะให้ผู้เล่นควบคุมฝ่ายพืช ก็ให้ควบคุมฝ่ายซอมบี้แทน ใช้ซอมบี้พยายามเข้าไปกินฝ่ายพืช นอกจากนี้ยังมีมินิเกมตีไห แล้วก็โบว์ลิ่งด้วย"
หนึ่งคน!
ห้าคน!
สิบคน!
ทีมผลิตของบริษัทเจ๊อ้วนล้วนมากันครบหมด กลายเป็นว่าตอนนี้ ภายในห้องนั่งเล่นของคฤหาสน์คุณอู๋มีคนนั่งอยู่สิบกว่าคน ต่างตั้งใจฟังไอเดียเรื่องเกมของจางเย่ด้วยความตื่นตะลึง
ทุกคนล้วนแต่มีคำถามไม่น้อย
หญิงในชุดสูททำงานถาม "ฝ่ายพืชจะโจมตีได้กี่แบบกันเชียว? จะเรียบไปหรือเปล่า?"
จางเย่กล่าว "อยากมีกี่แบบก็มีเท่านั้น อย่างเช่น เชอร์รี่บอมบ์ทำลายซอมบี้รอบๆ กับชิลลี่บอมบ์ที่ทำลายศัตรูทั้งแถว หรือพืชที่ยิงกระสุนออกมาทีละสองนัดสามนัด หรือจะยิงศัตรูกลางอากาศ พืชที่ขวางทางเดินของศัตรู มีทุกแบบ"
หญิงคนหนึ่งถาม "ตัวเกมจะไม่ใหญ่ไปหรือ? ยังเป็นเกมพัซเซิลหรือเปล่า?"
จางเย่กล่าว "ถึงฟังดูซับซ้อน แต่ว่าความจริงเกมนี้เรียบง่ายไม่ซับซ้อนเลยสักนิด ถ้าเป็นอย่างที่ผมคิดถึงเกมนี้นะ ตัวเกมน่าจะไม่ถึงร้อยเมกะไบต์"
ไม่เพียงพูด จางเย่ยังวาดภาพประกอบให้ดูด้วย
ดอกทานตะวัน…
ปืนเมล็ดถั่ว…
เชอร์รี่บอมบ์…
อื่นๆ อีกสารพัด
ทุกคนพอได้เห็นภาพและฉากที่จางเย่วาดออกมาแล้ว แต่ละคนพลันมองเห็นภาพของเกมนี้ในจินตนาการของตัวเองเป็นรูปเป็นร่างขึ้นมา ทุกคนถึงกับเกิดอาการฮึกเหิมกันไม่น้อย
เจ๊อ้วนตบหน้าขา "เจ๋งเป้ง!"
ชายหนุ่มร่างผอมกล่าวน้ำเสียงตื่นเต้นสุดๆ "เกมนี้โคตรสุดยอด! แม่*สุดยอดฉิ*!"
ชายวัยกลางคนนั้นสูดลมหายใจหนาวเหน็บ "ฉันไม่คิดเลยว่าเกมพัซเซิลเล็กๆ เกมหนึ่งจะทำได้ขนาดนี้? เทียบกับเกม ‘โทสะนักรบ’ ของพวกเราแล้ว นับว่าห่างกันหนึ่งแสนแปดพันลี้!"
"นั่นสิ!"
"เกมนี้น่าสนุกมาก!"
"ฉันเองก็เห็นด้วย ถ้าเกิดทำออกมา ต้องสุดยอดแน่ๆ!"
"แค่ฟังเฉยๆ ฉันยังเลือดลมพลุ่งพล่านขนาดนี้! อยากได้ไอเดียมีไอเดีย! อยากได้แนวคิดมีแนวคิด! ไม่มีจุดอ่อนสักนิด เกมพัซเซิลปกติก็เลี่ยงไม่ได้ที่จะมีจุดอ่อนและข้อผิดพลาด แต่เกมนี้กลับไม่มีเลยแม้แต่น้อย!"
ทุกคนล้วนแต่เลือดลมพลุ่งพล่าน!
เจ๊อ้วนมองทุกคนในบริษัทของเธอ "ทุกคนเห็นด้วยไหม?"
"โคตรเห็นด้วย!"
"ไอเดียเทพโคตร!"
"เจ๊อ้วน เกมนี้ทำออกมาแล้วต้องดังระเบิดแน่ๆ!"
"อีกอย่างเราก็มีเกม ‘โทสะนักรบ’ ที่ทำออกมาจนเล่นได้แล้ว งานเตรียมตัวหลายอย่างก็เสร็จแล้ว ที่ต้องทำก็แค่แก้การตั้งค่ากับฟังก์ชั่นบางอย่างก็พอ สามารถใช้ตัวเกมเดิมได้ไม่มีปัญหา เราใช้เป็นฐานเดิมได้เลยนะ แถมลดเวลาผลิตลงไปได้เยอะ ฉันคิดว่าถ้าเราทำได้ไวพอและทุกอย่างราบรื่น เราน่าจะปล่อยตัวเดโมออกมาให้เล่นได้ทันงานจัดแสดงเกมของปีนี้!"
ทุกคนล้วนเห็นชอบ ไม่ใช่แค่การเห็นชอบธรรมดา เกมนี้ทำให้พวกเขาถึงกับรู้สึกร้อนระอุ เป็นความรู้สึกที่ทำให้พวกเขาอดรนทนไม่ไหวที่จะผลิตเกมนี้ให้ได้!
เจ๊อ้วนพยักหน้า หันไปมองจางเย่ด้วยความตื่นเต้น "อาจารย์จาง คราวนี้ฉันต้องคารวะเธอจริงๆแล้ว!"
จางเย่กล่าวติดตลก "ผมแค่พูดมั่วๆ ไปเท่านั้นเองครับ"
ขณะนั้น มีเสียงฝีเท้าดังลงมาจากชั้นบน อู๋เจ๋อชิงเปลี่ยนชุดเรียบร้อยแล้ว มือถือกระเป๋าลงมายังห้องนั่งเล่น "พี่ ฉันไปทำงานนะ"
เจ๊อ้วนกล่าว "ไปเถอะๆ ฉันยืมใช้บ้านเธอก่อนนะ"
"จางน้อย" คุณอู๋ยิ้มน้อยๆ "ฉันมีอะไรจะคุยกับนายหน่อย"
"โอเค" จางเย่ขอตัวกับพวกเจ๊อ้วน เดินออกไปนอกบ้านกับอู๋เจ๋อชิง ยืนในสวนแล้วกล่าว "มีอะไรเหรออู๋?"
คุณอู๋กล่าวอย่างอ่อนโยน "บริษัทพี่สาวฉันไม่ใหญ่โต เรื่องค่าตัวเธอ..."
ไม่รอให้เธอพูดจบ จางเย่ก็ตัดบท "ไฮ้ เรื่องนี้ผมยังจะไม่รู้เหรอ วางใจเถอะ เงินสตางค์เดียวผมก็ไม่รับจากพี่สาวเธอหรอก คนบ้านเดียวกันแท้ๆ พี่สาวเธอก็คือพี่สาวผม ผมยังจะเอาเงินได้ยังไง? เธอนี่ตลกจริงๆ เอาล่ะ อู๋ไม่ต้องพูดแล้ว ผมรู้ว่าต้องทำยังไง"
คุณอู๋หัวเราะคิก "งั้นก็ลำบากนายแล้วนะ"
"กับผมเธอยังจะเกรงใจอะไร มีธุระที่ออฟฟิศไม่ใช่เหรอ? ไปจัดการงานของเธอเถอะ วันนี้ยังไงผมก็จะช่วยงานเจ๊อ้วนให้เสร็จ" จางเย่ตบอกรับรอง
พอคุณอู๋จากไป จางเย่ก็กลับเข้ามา
ในห้องนั่งเล่น เจ๊อ้วนและพวกล้วนแต่กำลังถกเถียงอะไรกันเบาๆ พอเห็นจางเย่กลับเข้ามาจึงหยุดพูดต่อ
จู่ๆ เจ๊อ้วนก็กล่าวขึ้นมาว่า "ลำบากทุกคนเดินทางมาแล้ว เอาล่ะ พวกเธอกลับไปก่อนเถอะ ฉันจะคุยกับจางน้อยต่อ เย็นนี้พวกเราค่อยเปิดประชุมกันอีกรอบ"
"ได้ครับ"
"งั้นพวกเราไปก่อนนะครับ"
"อาจารย์จาง เจอกันใหม่นะ"
ทีมงานทั้งสิบกว่าคนทยอยจากไป
ในห้องนั่งเล่นเหลือแต่จางเย่กับเจ๊อ้วนสองคน
เจ๊อ้วนพอเห็นเขาก็พูดออกมาตามตรง "อาจารย์จาง ฉันเองก็ไม่ใช่คนที่จะลีลาอะไรมากความ มีอะไรฉันก็พูดตรงๆ ไม่ได้ปกปิดอะไร เกมที่เธอพูดมาเมื่อกี้ฉันชอบมากๆ ลิขสิทธิ์ไอเดียกับแผนงาน ฉันอยากซื้อ พวกเราจะทำเกมนี้ออกมาอย่างจริงจัง"
จางเย่โบกมือ "คุณกับผมในเมื่อคบหากันเป็นสหาย งั้นก็อย่าได้พูดกันเรื่องเงิน ไอเดียกับแผนงานเกมนี้ผมแค่พูดไปเรื่อย คุณอยากเอาไปใช้ก็ใช้ แค่พอถึงเวลาก็ใส่ชื่อให้เครดิตผมลงไปพอครับ"
เจ๊อ้วนยังยืนกราน "แบบนั้นไม่ได้ ฉันจะดูเอาเปรียบเกินไปน่ะสิ!"
จางเย่โบกมือ "ผมเองก็จะไม่ปกปิดอะไรกับเจ๊นะ พูดกันตรงๆ ผมก็ไม่ได้ขาดเงินอะไร หาเงินไปได้เยอะก็ไม่มีประโยชน์ ผมเองก็ใช้ไม่ทัน ไม่ใช่ผมโม้กับเจ๊นะ ในวงการบันเทิง สำหรับดาราระดับ C ขึ้นไปแล้ว คนที่ไม่มีผู้จัดการมีแต่ผมคนเดียว หาคนที่สองไม่เจออีก ผมไม่ต้องใช้ผู้จัดการมาคอยติดต่องานให้ผมหรอก ตั้งแต่เปิดตัวในวงการก็ไม่เคยรับงานโชว์ตัว ในวงการบันเทิงมีแค่ผมคนเดียวเท่านั้น"
เจ๊อ้วนหัวเราะ "เรื่องนี้ฉันเคยได้ยิน"
"ถ้าเกิดผมอยากได้เงิน ไปรับงานโชว์ตัวสักหน่อยก็พอแล้ว คุณว่าจริงไหมล่ะ?" จางเย่กล่าว "เพราะงั้นคุณอย่ามาพูดเรื่องนี้กับผมเชียว อย่างมากก็เอาตามที่คุณอู๋พูดเถอะครับ ให้เกมคุณทำเสร็จเรียบร้อยจริงๆ ขายได้ถล่มทลาย ถึงตอนนั้นค่อยแบ่งกำไรให้ผมนะครับ"
เจ๊อ้วนกัดฟัน "ก็ได้ งั้นฉันขอเอาเปรียบแล้ว!"
จางเย่เอาภาพร่างขึ้นมากางบนโต๊ะ จัดเรียงให้เรียบร้อยก่อนส่งให้เธอ "ของพวกนี้คุณเอาไปเลย ถ้าเกิดมีปัญหารายละเอียดอะไรก็ถามผมอีกรอบได้เลยครับ พวกอัตราการยิง พวกค่าพลังโจมตีป้องกันของซอมบี้ ผมจะทำตารางค่าสถานะให้เหมาะสมเอง ถึงผมจะเป็นคนนอกในเรื่องการพัฒนาเกม ไม่รู้เรื่องโปรแกรมคอมฯ อะไร แต่ให้กำหนดค่าพวกนี้ผมทำได้ ยังไงผมก็ได้คณิตศาสตร์อยู่นะ"
"ได้!" เจ๊อ้วนยินดียิ่ง เมื่อตอบรับน้ำใจของจางเย่ เธอก็ไม่ปฏิเสธ "ในแนวคิดของเกมเธอบอกว่ามีตัวละครตัวหนึ่งที่ชื่อว่า ‘เดฟผู้บ้าคลั่ง’? เขาเป็นคนสอนผู้เล่นรวมไปถึงเจ้าของร้านค้า? แล้วก็ปรากฏตัวทั้งเกม? อย่างนั้นอย่าเรียกเขาว่าเดฟหรืออะไรเลย ทำไมเราต้องตั้งชื่อตัวละครเกมจีนด้วยชื่อต่างชาติล่ะ? ฉันว่าเราเรียกเขาเป็น ‘จางเย่ผู้บ้าคลั่ง’ แทนดีกว่า เปลี่ยนเธอเป็นตัวการ์ตูน ถ้า ‘Plants VS Zombies’ โด่งดังขึ้นมา เธอก็จะได้ค่าชื่อเสียงอีกมาก เช่นกัน เกมนี้ก็จะได้พึ่งชื่อเสียงของเธอด้วย เราระบุลงในสัญญาแล้วกัน ในเมื่อเราร่วมมือกันแล้ว งั้นก็ต้องทำให้ใหญ่ ให้เธอไปปรากฏตัวในเกมเลยแล้วกัน เธอว่ายังไง?"
จางเย่ยิ้ม "งั้นก็ได้"
"ดี งั้นถือว่าตามนี้ ฉันจะไปทำสัญญา เรื่องส่วนแบ่งก็จะลงสัญญาให้เรียบร้อย เรื่องนี้เธอไม่ต้องกังวล ฉันจัดการเอง!"
"เซ็นสัญญากันเมื่อไรดี?"
"พรุ่งนี้?"
"ได้ ตอนไหนผมก็ไม่มีปัญหา!"
เรื่องใหญ่ขนาดนี้ ใช้เวลาแค่ไม่กี่ชั่วโมงก็ตกลงกันแล้วเสร็จ แม้ว่าจะเป็นการตกลงกันปากเปล่าก็ตามที พูดไปแล้วเรื่องนี้นับว่าน่าสนใจทีเดียว จางเย่ไม่คิดว่าเขาแค่ออกมาส่งเฉินเฉินรอบหนึ่ง จะได้ทำเกมพัซเซิลยอดนิยมในโลกของเขาอย่าง ‘Plants VS Zombies’ ออกมา!
เจ๊อ้วนกับทีมงานเอาแต่พูดว่าเกมนี้ต้องขายดีแบบนั้นต้องโด่งดังแบบนี้ ก็ล้วนเป็นการคาดการณ์
แต่สำหรับจางเย่แล้ว ความจริงไม่มีคำว่าถ้า เพราะเขารู้ว่า ‘Plants VS Zombies’ ต้องโด่งดัง ไม่เพียงแต่ในประเทศ ยังอาจโด่งดังไปทั่วโลก!
สำหรับเรื่องเงิน จางเย่ไม่ได้ต้องการนัก อยู่ในวงการบันเทิง เขาให้ค่ากับชื่อเสียงและการปรากฏตัวมากกว่า จางเย่ไม่เคยศึกษาเรื่องการพัฒนาเกม ไม่รู้ทั้งวิธีการ ทั้งไม่มีแรงพอจะรับผิดชอบ แนวคิดทำเกมบราวเซอร์หรือพัซเซิลจากโลกใบก่อนของเขาคงเน่าตายไปกับเขา อย่างไรเขาก็ไม่ได้ใช้ประโยชน์ แต่วันนี้กลับบังเอิญได้พบกับหนทางที่เปิดออกอีกสาย เขาไม่รู้วิธีพัฒนา แต่เขาร่วมมือกับคนที่รู้ได้ ถ้าเขากลายเป็นผู้ผลิตและออกแบบเกมที่ประสบความสำเร็จ อย่างนั้นชื่อเสียงเขาก็จะยิ่งเพิ่มขึ้น อีกอย่าง จางเย่ยังรับสัญญาเป็นตัวแทน ถ้าเกิดสร้างปรากฏการณ์ระดับโลกกับเกมนี้ได้ เรื่องนี้ก็จะยิ่งเพิ่มค่าชื่อเสียงและความนิยมให้เขาจากคนที่ไม่เคยรู้จักเขามาก่อน!
วันนี้ ประตูบานใหม่เปิดออกเพื่อเขาแล้ว
จางเย่ข้ามไปวงการศึกษา เวทีเซี่ยงเซิง คณิตศาสตร์ โฆษณา และอื่นๆ อีกสารพัด คราวนี้เขาหันปากกระบอกปืนไปยังวงการเกม เดินหน้าเข้าสู่ตลาดเกมพัซเซิลอย่างเป็นทางการ!
ทั้งวงการบันเทิงนี้ ไม่มีทางหาใครมีความสามารถหลากหลายเท่าลูกพี่อีกแล้ว!
*-*-*-*-*-*-*-*-*-*-*-*-*-*-*


[Go To Next Chapter]( ./33.md)