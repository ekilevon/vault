##บทที่ 803 : อูฐผอมตายใหญ่กว่าม้า!
ชั้นบน
CCTV14
เมื่อจางเย่เข้ามาก็ไม่ได้ไปไหน นอกจากตรงไปห้องของเหยียนเทียนเฟยทันที วันนี้เหล่าเหยียนกินข้าวเที่ยงช้าอยู่บ้าง เพิ่งกินข้าวกล่องฝีมือภรรยาเสร็จก็ให้เลขาฯ มาเอากล่องข้าวไปล้างให้
“ผู้กำกับจาง” เลขานุการนั้นยิ้มให้น้อย ๆ ก่อนเอากล่องข้าวเปล่าออกไป
เหยียนเทียนเฟยประหลาดใจ “ผู้กำกับจาง ไม่ใช่ว่าวันนี้เธอเพิ่งลงเครื่องมาเหรอ? ทำไมเช้ามาเพิ่งถึงตกบ่ายก็เข้าออฟฟิศบ่ายเลยล่ะ? ไม่ใช่ว่าไม่มีเวลาสักหน่อย พวกเธอวุ่น ๆ กันมาสองเดือน ควรจะพักได้แล้วสิ ตัดต่อเอย พากย์เสียงเอย งานแก้ไขอื่น ๆ ทำไมถึงต้องรีบนัก?”
จางเย่หัวเราะ “พอดีมีเรื่องอยากจะหารือครับ”
เหยียนเทียนเฟยถาม “เกิดอะไรขึ้น?”
“ผมอยากออกอากาศรายการนี้วันที่สิบธันวาคม” จางเย่ตอบตามตรง
เหยียนเทียนเฟยตะลึง แต่ครุ่นคิดไปก็ถาม “วันนี้มัน ทำไมคุ้น ๆ จังนะ?”
จางเย่ “ ‘ออกมาเต้น’ ออกอากาศวันแรกครับ”
เหยียนเทียนเฟยเพิ่งจะเข้าใจ “ก็ว่าทำไมคุ้นหูนัก!”
“ผมอยากออกอากาศวันเดียวเวลาเดียวกับพวกเขา เลยมาขอความเห็นจากคุณครับ” จางเย่ประกาศ “ถ้าคุณคิดว่าเป็นไปไม่ได้ งั้นไว้คุยกันทีหลังก็ได้ครับ”
เหยียนเทียนเฟยไม่คิดอะไรก็กล่าว “ทำไมจะไม่ล่ะ? ในเมื่อเธอเป็นผู้กำกับใหญ่ของทีมรายการอิสระทีมเดียวของเราในช่องสิบสี่ ฉันไม่แทรกแซงเรื่องที่เธอรับผิดชอบหรอกนะ หาวันหาเวลาเองได้เลย ช่องสิบสี่มีเวลาว่างออกจะเยอะ เลือกได้เลย จันทร์ถึงอาทิตย์ ขอแค่คิดว่าใช่ งั้นก็ได้แล้ว ไม่ต้องมาถามผม”
คราวนี้จางเย่ต้องตะลึงบ้าง “ขอบคุณครับ!”
เหยียนเทียนเฟยหัวเราะร่า “พวกเราน่ะไม่เหมือน CCTV1 พวกเราเป็นแค่อารามเล็ก มีนักวางแผนรายการมือหนึ่งของประเทศ พิธีกร และผู้กำกับใหญ่มือหนึ่งของชาติมาพักกับเรา พวกเรามีแต่จะยินดีไม่สิ้นสุด ไม่จำเป็นต้องมาห้ามอะไรกัน ขอแค่เธอคิดว่าใช้ได้ งั้นก็ได้ทั้งนั้น ฉันให้เธอมีอิสระและอำนาจเต็มที่ อยากทำอะไรก็ได้ ยอดวิวออกมายังไงก็ไม่ต้องสน!”
ขอเงินได้เงิน ขอคนได้คน อยากทำอะไรก็ทำ ไม่จำเป็นต้องสนใจยอดวิว หัวหน้าหน่วยเช่นนี้ จางเย่ก็เพิ่งได้เจอเป็นครั้งแรก แน่นอน จางเย่รู้สึกสำนึกขอบคุณเหยียนเทียนเฟยในใจ เขาทราบดี นี่เป็นเพราะอีกฝ่ายเชื่อใจเขาอย่างยิ่ง
จางเย่กล่าว “ผอ. เหยียน”
เหยียนเทียนเฟยโบกมือ “ที่นี่ไม่มีกฎอะไรมาก ฉันเรียกเธอจางน้อย เธอก็เรียกฉันเหล่าเหยียนแล้วกัน”
“โอเคครับ” จางเย่จำเป็นต้องตอบรับความเชื่อมั่นของเขา “อย่ากังวลเลยครับ ผมต้องทำรายการนี้ออกมาให้ดีที่สุด”




……………




ที่ออฟฟิศของเขา
เดิมทีออฟฟิศหมายเลขสามของช่องสิบสี่ที่โล่งอยู่ ตอนนี้มีป้ายชื่ออันใหม่ ‘ทีมงานรายการจีนบนปลายลิ้น’ ทุกคนล้วนตื่นเต้น ทีมงานยี่สิบกว่าคนกำลังซุบซิบกัน ดูความเร็วของข่าวแล้ว จางเย่เพิ่งมาถึงออฟฟิศของเหยียนเทียนเฟยได้สิบนาที ทุกคนก็รู้เรื่องหมดแล้ว
เสี่ยวหวังเดินไปมาอย่างกระวนกระวาย “ผู้กำกับจางจะแข่งกับพวกเขางั้นเหรอ?”
ถงฟู่หน้าละห้อย “ยอดวิวออกมา ไม่รู้จะย่ำแย่ขนาดไหน!”
“ตอนนี้ทุกคนใน CCTV ล้วนแต่คุยกันเรื่องนี้ มีแต่คนรอดูความสนุก… ไม่สิ รอดูพวกเรากลายเป็นตัวตลกต่างหาก!” หวงตันตันยิ้มแหย “พวกเราเป็นแค่ทีมถ่ายทำสารคดี ทำไมถึงต้องไป PK กับพวกรายการวาไรตี้ด้วย? แถมยังเป็นรายการโชว์เต้นฟอร์มยักษ์ที่มีดาราใหญ่อย่างฮั่วตงฟาง ฟ่านเหวินลี่ เสิ่นลี่ลี่อีก! เราสู้เขาไม่ได้หรอก! เราทำเป็นแค่สารคดีธรรมดา ๆ เองนะ!”
ฮาฉีฉีนั่งเงียบอยู่นานทีเดียว
จางเย่เข้ามาพอดี “อยู่นี่กันหมดเลยเหรอ?”
เห็นเขาเข้า ทุกคนก็หยุดวิจารณ์ ไม่พูดอะไรต่อ
จางเย่นึกสงสัย “ก็บอกแล้วไงว่าไปพักได้เลย? ผมจัดการงานที่เหลือเอง พวกคุณไปพักเถอะ”
จางจั่วกล่าว “คุณไม่พัก พวกเราก็ไม่พัก”
ฮาฉีฉี “จะให้คุณทำเองหมดได้ยังไงล่ะค่ะ”
อู่อี้กล่าว “ไว้ตัดต่อเสร็จ พวกเราค่อยพักกันทีเดียวพร้อมกันเถอะ”
ทุกคนผ่านความยากลำบากกันมาตั้งแต่ช่วง ‘เดอะวอยซ์’ ล้วนแต่เข้าใจกันและกัน ทุกคนจึงกลับมาทำงานโดยไม่มีข้อยกเว้น แม้แต่คนที่เพิ่งกลับมาพร้อมจางเย่เช้านี้ก็ยังเข้ามาหลังทานข้าวเที่ยง
จางเย่ประทับใจยิ่ง “ได้ งั้นเรามาดันช่วงสุดท้ายนี้ไปด้วยกันเถอะ!” หยุดไปครู่ก็ว่า “มีเรื่องหนึ่งที่ต้องบอกพวกคุณ แต่คิดว่าพวกคุณคงรู้กันอยู่แล้วล่ะนะ ผมบอก ผอ. เหยียนไปแล้วว่ารายการเราจะออกอากาศสิบธันวาคม นั่นหมายความว่าในอีกสองสัปดาห์ เราต้องรีบทำให้เสร็จก่อนส่งขออนุมัตินะ”
เสี่ยวหวังยิ้มขื่น “ผู้กำกับจาง พวกเรากับ ‘ออกมาเต้น’ จำเป็นต้อง…”
จางเย่หัวเราะ “ไม่ลองจะรู้ได้ยังไง?”
เสี่ยวหวังร้อง “ไม่ต้องลองก็ได้ พวกเราถ่ายรายการสารคดี ทำไม…”
“ต่อให้เปลี่ยนเวลาออกอากาศแล้วยังไง?” จางเย่ประกาศ “ทุกคนไม่จำเป็นต้องกดดัน ออกอากาศวันไหนก็คือการออกอากาศไม่ใช่รึไง? เราต้องถือโอกาสที่ ‘ออกมาเต้น’ กำลังดังมาโฆษณารายการเราฟรี ๆ สิ เงินสักแดงก็ไม่เสีย”
พวกเขาคิด ๆ แล้วก็เห็นด้วย
ต่อให้เลี่ยงเวลาออกอากาศของ ‘ออกมาเต้น’ พวกเขาก็ยังไม่มีฐานผู้ชมสารคดีอะไรอยู่ดี ยังไงก็ไม่ต่างกันมากหรอก
จากนั้น จางเย่จึงเริ่มต้นแจกจ่ายงาน
เขาเองก็ไม่ได้ขี้เกียจ เริ่มต้นไล่โทรหาทีละสาย
สายแรก :
“สวัสดีครับซีอีโอฉี ติดต่อคุณได้แล้วจนได้”
“อาจารย์จาง สวัสดีครับสวัสดี ผมเพิ่งเข้าประชุมเสร็จนี่แหละ”
“พวกเรามีรายการหนึ่ง คิดว่าคุณคงเคยได้ยินมาบ้าง”
“ผมรู้แล้ว เป็นสารคดี”
“คุณดูนะ พวกเราเองเคยร่วมงานกันมาก่อนแล้วใน ‘เดอะวอยซ์’ เรื่องโฆษณาแถวสอง ผมเป็นคนยังไงคุณก็รู้ คราวนี้ผมต้องไม่ทำให้คุณผิดหวังแน่นอน เรายังขาดสปอนเซอร์ชื่อรายการ คุณ…”
“ไอ๊หยา ขอโทษนะอาจารย์จาง พวกเราไม่มีงบแล้วจริง ๆ ขุดออกมาไม่ได้แล้ว”
“พวกเราทำรายการสารคดีอาหาร เหมาะกับไวน์ของคุณมากเลยนะครับ”
“ไม่มีเงินจริง ๆ คราวหน้านะ คราวหน้าต้องได้ร่วมงานกันแน่นอน”
สายที่สอง :
“สวัสดีครับเถ้าแก่โจว ผมเอง”
“ผู้กำกับจาง ไม่เจอกันนานเลยนะ”
“ผมเพิ่งทำสารคดีเสร็จ โฆษณานี่ ตัวน้ำผลไม้ของคุณ…”
“ผู้กำกับจาง ผมพูดกับคุณตรง ๆ นะ ถ้าคุณทำรายการบันเทิง ต่อให้เป็นทอล์คโชว์ ผมก็ต้องเข้าแย่งชิงสปอนเซอร์หลักของคุณแน่ แต่นี่เป็นรายการสารคดีที่แทบไม่มีมูลค่าอะไรเลย ยอดผู้ชมก็ย่ำแย่ เพราะงั้น ขอโทษจริง ๆ นะ”
“ยอดวิวสูงกว่าที่คิดแน่นอนนะครับ”
“รอบหน้าเถอะนะ รอให้คุณทำรายการบันเทิง ผมต้องมาหาคุณคนแรกแน่ ผมยังจะลงทุนให้คุณห้าสิบล้านเลยเอ้า!”
หลายสายต่อมาก็ยังไม่มีคำตอบที่น่าพอใจ
จางเย่พูดไม่ออก พ่อค้าพวกนี้ สายตาแคบสั้นนัก!
ฮาฉีฉีเองก็เพิ่งจะวางสาย “ผู้กำกับจาง ไม่ไหวเลยค่ะ บริษัทอาหารเครื่องดื่มเจ็ดแปดแห่ง ไม่มีใครสนใจจะซื้อโฆษณารายการเราเลย มีบริษัทหนึ่งสนใจ แต่พอได้ยินว่าเราไม่ได้ใส่โฆษณาลงในตัวสารคดี ทางนั้นก็ปฏิเสธเหมือนกัน”
จางเย่อธิบาย “คราวนี้ไม่ใช่รายการบันเทิง สารคดีต้องนำเสนออย่างบริสุทธิ์ใสสะอาด ไม่อย่างนั้นจะมีผลกับคุณภาพงาน พวกเราถึงทำได้แค่ขายสปอนเซอร์กับโฆษณานอกสารคดีไงล่ะ”
ฮาฉีฉีถอนหายใจ “งั้นก็ยิ่งไม่มีอะไรดึงดูด ฉันคุยกับพวกเว็บไซต์วิดีโอเรื่องสิทธิ์การถ่ายทอดแล้ว พวกเขาสนใจนะคะ แต่ราคาที่เสนอมาต่ำมากจนไม่ต้องไปพูดถึง ยังกะแจกให้ฟรี ๆ”
“เอาเถอะ เรื่องนี้พวกเราเองก็ทำใจไว้แล้ว” จางเย่กล่าว “ไม่มีโฆษณาก็ไม่มี ไว้รายการออกอากาศค่อยว่ากันอีกที”
ทีมงานรายการเห็นว่าจางเย่มองโลกในแง่ดีเกินไปบ้าง
หลายสิบปีมานี้ ในประเทศแทบไม่มีสารคดีไหนทำกำไรได้เลย อย่าว่าแต่ค่าโฆษณา พวกเขาล้วนแต่เห็นว่าเป็นเรื่องเพ้อฝัน!
จะขายโฆษณา?
อยากจะถ่ายทอดทางช่องออนไลน์อย่างรายการบันเทิง?
ออกอากาศเวลาเดียวกับ ‘ออกมาเต้น’ อีก?
ไม่มีใครรู้ว่าจางเย่คิดอะไร พวกเขาเป็นแค่รายการสารคดีที่ไม่มีใครสนใจ แต่กลับอยากทำรายการอย่างรายการบันเทิง?
จางเย่ก็ไม่สนใจจะอธิบาย ถ้าไม่มีใครสนใจซื้อโฆษณา งั้นก็ช่างเถอะ เขาเรียกกราฟิกดีไซน์มาช่วยออกแบบภาพโฆษณา ก่อนให้คนอื่น ๆ ช่วยกันตัดต่อสารคดี ใช้เวลาเกือบชั่วโมงจึงทำเทรลเลอร์สามนาทีเสร็จ เมื่อใส่เพลงใส่เสียงพากย์ รายการก็พร้อมแล้ว
ดนตรีประกอบถือเป็นงานใหญ่ ยุ่งยากยิ่งกว่าการพากย์เสียงเสียอีก ดังนั้นเขาจึงจ่ายงานนี้ออกไปให้ทีมงานแปดคน ถ้าทำไม่ได้ก็จ้างคนนอกเข้ามาทำให้ จางเย่เองก็รู้จักคนในวงการเพลงหลายคน ทีมรายการเองยังมีเงินเหลือพอจะใช้ตรงนี้ ส่วนการตัดต่อและพากย์รายการ นั่นเป็นงานของจางเย่ คนอื่น ๆ ช่วยอะไรเขาไม่ได้มากนัก
เริ่มงานแล้ว!
“ผู้กำกับจาง เสร็จแล้วครับ”
“ยังไม่ได้ ใส่รายละเอียดอีก”
“ผู้กำกับ ภาพนี้ใช้ได้รึยังครับ?”
“ไม่ได้ เรียบเกินไป มีแต่ภาพชาวนาทำงานในทุ่งนา? เรียบเกินไปแล้ว”
“แต่ รายการเราเป็นสารคดีอาหารที่พาไปดูอาหารต่างตำรับ มันจะ…”
“ถึงเป็นแค่อาหารก็ต้องให้มีศิลปะ โดยเฉพาะโฆษณายิ่งต้องโดดเด่น ถ้าไม่งั้นเอาอย่างนี้ล่ะ? เปลี่ยนทุ่งนาให้เป็นภาพอักษรลายพู่กัน”
“ภาพอักษรลายพู่กัน?”
“ใช่ เปลี่ยนนาข้าวเป็นภาพอักษร เอาให้ดูไกล ๆ เหมือนนาข้าว พอดูใกล้ ๆ ถึงเห็นว่าชาวนากำลังปลูกภาพอักษรในทุ่งนา อ้อ ทำภาพโฆษณาอีกหลายชุดหน่อย ขนมจ้างที่มีควันร้อน ๆ เอาให้เหมือนภูเขา แล้วมีภูเขาจริงขนาบสองข้างให้ดูเด่นยิ่งขึ้น”
“หือ ความคิดนี้มันสุดยอดไปแล้ว!”
“ใช่ บรรยากาศออกมาทันทีเลย!”
“ผู้กำกับจางนี่แหละยอดเยี่ยม”
“พูดจาไร้สาระน่า ผู้กำกับจางทำโฆษณามาตั้งนานแล้ว มีโฆษณาชิ้นไหนไม่มีคนรู้จักบ้าง? ในแง่ความคิดสร้างสรรค์ ไม่มีใครชนะเราได้หรอก ถึงไม่ได้ทำรายการบันเทิง ต้องมาทำสารคดีแทน แต่อูฐผอมตายยังใหญ่กว่าม้า!”
ขณะนี้ทีมงานรายการ ‘จีนบนปลายลิ้น’ กำลังโลดแล่นกันเต็มที่!






*-*-*-*-*-*-*-*-*-*-*-*-*-*
จบภาค 8 ติดตาม ฉันนี่แหละซูเปอร์สตาร์ ภาค 9
ที่ Link : https://fictionlog.co/b/5d3fefd8f1726344c5a4c036