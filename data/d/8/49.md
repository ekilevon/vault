##บทที่ 749 : CCTV1 โดนฟ้องอีกแล้ว!
บ่ายวันเดียวกันกับการประกาศผลพิพากษา
เวลาบ่ายสองโมง
ไช่ซื่อโค่ว บ้านพ่อแม่
จางเย่กลับมาแล้ว พอเข้ามาก็เห็นญาติตัวเองอยู่เต็มห้องไปหมด
“ไอ้หยา เย่น้อยกลับมาแล้ว!” น้าใหญ่ทัก
จางเย่ยิ้ม “น้าใหญ่ มาไงครับ?”
น้าสะใภ้สามกล่าว “เกิดเรื่องใหญ่ตั้งขนาดนี้ พวกเราไม่มาได้ยังไง!”
น้องสามเองก็พุ่งเข้ามา “พี่ชาย พี่ชนะแล้วจริงเหรอ?”
“จะไม่จริงได้ไงล่ะ” จางเย่กล่าวอย่างร่าเริง “ชนะแล้ว!”
แม่ก็ดีใจไม่แพ้กัน “ลูกแม่เก่งจริง ๆ คราวนี้ทำได้ดีมาก! เก่งมาก!”
พ่อพยักหน้าน้อย ๆ
น้าใหญ่ถอนหายใจ “เฮ้อ แต่ว่างานที่ CCTV1…...คงปลิวไปแล้วแน่นอน”
จางเย่กล่าวอย่างสบาย ๆ “เรือแล่นถึงหัวสะพานหัวเรือก็ตรงเอง[1] เรื่องหลังจากนี้ค่อยว่ากันทีหลัง แม่ รีบทำอะไรให้ผมกินหน่อยเถอะ ไต่สวนกันยันเที่ยง ยังไม่ได้กินอะไรเลย”
“ลูกน่าจะบอกเร็ว ๆ สิ รอเดี๋ยวเดียว!” แม่ผละไปทันที
น้าสะใภ้สามรีบเข้าไปช่วยอีกแรง ญาติคนอื่น ๆ เริ่มคุยกับจางเย่จ้อกแจ้กจอแจ คนหนึ่งถามอย่างหนึ่ง เห็นได้ชัดว่าทุกคนอัดอั้นคำพูดไว้มากมาย และสงสัยใคร่รู้เป็นอย่างยิ่ง
“เย่น้อย เธอไปเรียนกฎหมายมาตั้งแต่เมื่อไร?”
“ตอนไต่สวนมันยังไงกันแน่?”
“ที่ในเน็ตพูดกันนั่นจริงไหม?”
จางเย่ได้แต่ตอบไปทีละอย่าง จริงบ้างโม้บ้าง
ท้ายที่สุด พอเล่าเรื่องจนจบ จางเย่ถึงเพิ่งสังเกตเห็นเฉินเฉินซึ่งนั่งเล่นเกมคนเดียวอยู่บนโซฟา จึงเดินดุ่มเข้าไปหาพลางบ่น “เฮ้ย คุณอาของเธอไปขึ้นศาลวุ่นวายแทบเป็นแทบตายอยู่ข้างนอก กว่าจะกลับมาได้ ยัยเปี๊ยกอย่างเธอไม่รู้จักถามไถ่กันบ้างรึไง เล่นแต่เกมอยู่ได้”
เฉินเฉินร้องอ๋อ ยังคงไม่เงยหน้า มือเล็ก ๆ กดยิงอย่างรัวเร็ว
จางเย่กลอกตา “ไปเอามือถือใครมาอีกเนี่ย?”
น้องสามหัวเราะคิก “ของหนูเอง”
จางเย่พูดกับเฉินเฉิน “ขอบคุณพี่สาวแล้วหรือยัง?”
น้องสามกล่าวอย่างไม่มีปี่มีขลุ่ย “เฉินเฉินเรียกพี่ว่าอา จะมาเรียกหนูว่าพี่สาวได้ยังไง? งี้ก็ลดอาวุโสหนูหมดสิ!” พูดพลางหันไปทางเฉินเฉิน “มาจ้ะ เรียกน้าสิจ๊ะ”
เฉินเฉินมองเธอ แค่นเสียงออกมาสองคำ “หึๆ”
น้องสามไม่เพียงไม่โกรธเคือง กลับหัวเราะขำ “ไอ้หยา เธอน่ารักมากเลย! ทำไมจิ้มลิ้มขนาดนี้เนี่ย!”
เฉินเฉิน “......”
พ่อหัวเราะเหอ ๆ กล่าว “แม่หนูเฉินเฉินนี่เฉลียวฉลาดนักล่ะ คดีลักขโมยระดับประเทศคราวก่อนนี้ ก็เป็นเธอนี่แหละที่ชี้เป้า ยังได้รับการยกย่องให้เป็นนักเรียนพลเมืองตัวอย่างแห่งชาติของปีนี้อยู่เลย แถมยังเป็นคนที่อายุน้อยที่สุดด้วยนะ ได้เงินรางวัลมาไม่น้อยเชียว ทั้งยังมีป้ายผ้าไหมที่สำนักสันติบาลมอบให้อีก”
คราวนี้เฉินเฉินถึงวางโทรศัพท์มือถือลง เสริมเข้าไปอีกประโยค “เป็นป้ายผ้าไหมที่รองผู้บังคับการสันติบาลมอบเป็นรางวัลให้หนูด้วยตนเอง”
น้องสามกล่าวชม “ว้าว เฉินเฉินเก่งจริง ๆ!”
เฉินเฉินพยักหน้ารับรู้
น้าใหญ่ชื่นชม “เรื่องนี้ที่ออกข่าวมาสองวันไง กำเนิดฮีโร่ตัวน้อยล่ะ!”
จางเย่ยิ้มขื่น “ไม่ต้องชมเธอแล้ว ชมไปเธอก็เหลิง”
………..
หลังอาหาร
ญาติ ๆ ทยอยกลับกันไปหมดแล้ว
จางเย่จึงได้กลับห้องของตนเอง เปิดคอมพิวเตอร์เข้าอินเทอร์เน็ต เช็กดูข่าวสารและข้อความในนั้น ตอนไม่ดูก็ไม่รู้แต่พอเห็นเข้าก็ต้องตะลึงพรึงเพริด ในอินเทอร์เน็ตลุกเป็นไฟแล้ว บรรยากาศเช่นนี้เทียบกับตอนก่อนขึ้นศาลแล้วยังคงคึกคักยิ่งกว่าเดิม ราวกับหม้อน้ำที่ถูกต้มเดือด มีกลอนบทหนึ่งที่ถูกบรรดาชาวเน็ตยกให้เป็นกระทู้พาดหัวบนเวยป๋ออย่างบ้าคลั่ง มีผู้คนกดแชร์และคอมเมนต์เพิ่มขึ้นที่ละร้อย ๆ พัน ๆ ในแต่ละชั่วพริบตา!
ซึ่งนั่นก็คือกลอน ‘อาทิตย์คิมหันต์’ !
เป็นกลอนบทหนึ่งของหลี่ชิงจ้าวในโลกเดิมของจางเย่ ซึ่งถูกจางเย่หยิบยกมาใช้ในโลกนี้ เพื่อแสดงออกถึงศรัทธาในการเผชิญหน้ากับปัญหาโดยไม่มีวันก้าวถอยหลังของจางเย่!
กลอนบทนี้ทำให้เกิดเสียงสะท้อนพุ่งทะยานจากผู้คนนับไม่ถ้วน!
“เก่งกาจเกินไปแล้ว!”
“เลือดพล่านไปหมดเลย!”
“ชอบจางเย่มากเลย! โคตรชอบ!”
“จางเย่จอมตอกหน้าไม่ได้เขียนกลอนตั้งนานแล้วนะ แต่พอปล่อยออกมาบทหนึ่งก็สะท้านฟ้าสะเทือนดิน!”
“ทั้งวงการบันเทิง ฉันล่ะชอบที่จางเย่แสดงความรู้สึกลึก ๆ ข้างในออกมาแบบนี้แหละ! ไม่ใช่ว่าฉันเหยียบย่ำหรือเหยียดหยามดาราคนอื่นหรอกนะ แต่ให้เอาคนอื่นมาเทียบกับเขาน่ะเหรอ? ไม่ไหวจริง ๆ อ่ะ!”
“ช่างสมกับย้อนระลึกเซี่ยงอวี่ มิยอมหวนเจียงตง!”
ความรู้สึกของคนโบราณ ทุกวันนี้ยังเหลืออยู่สักเท่าไร? ยังคงอยู่สักแค่ไหนเชียว? กลอนของจางก็มีคุณค่าแบบนี้ เพียงชั่ววูบก็สามารถดึงให้คนซาบซึ้งไปด้วยได้ ทำให้คนอับอายขายหน้า หรือเลือดเดือดพล่าน! สำหรับฉันแล้ว นี่สิถึงจะเป็นงานวรรณกรรม นี่สิถึงจะเป็นงานวรรณศิลป์ระดับสูงสุด!”
“อาจารย์จางเท่ระเบิด!”
“อาจารย์จางเป็นวีรบุรุษผู้องอาจ วางตัวผ่าเผยนัก!”
“ล่วงเกิน CCTV1 แล้วยังไงเรอะ? แม่* สู้มัน!”
“ใช่! ยังไงก็ไม่ได้ร่วมงานกับพวกนั้นแล้ว! สนับสนุนจางเย่! สู้มันจนสุดทาง!”
“ตอนนี้ยังด่าจางเย่อยู่อีก แม่* ไอ้พวกขี้ขลาด!”
“ไม่ผิด! ใครกล้าพูดว่าจางเย่ไม่ดีอีก! ต้องเจอฉันคนแรก!”
“ฉันก็ไม่ยอม!”
ในเน็ตไม่มีคนพูดจาตัดสินว่าจางเย่ควรจะทำอย่างนั้นอย่างนี้อีกต่อไป ไม่ควรเป็นศัตรูกับ CCTV1 ? ไม่ควรใจร้อนผลีผลาม? เสียงจุกจิกเหล่านี้หายไปหมดแล้ว! แทนที่มาด้วยเสียงชื่นชมของทุกคน ที่ล้วนพากันยกย่องจางเย่ เหล่าแฟนคลับจำนวนนับไม่ถ้วนของจางเย่ต่างพากันคอมเมนต์โบกธงประกาศชัย——แน่ล่ะ จำกัดอยู่แค่กับคนทั่วไป พวกคนในวงการบันเทิงส่วนใหญ่ล้วนเก็บตัวเงียบ ซึ่งหลายคนต่างกำลังคอยดูไปก่อน เฉินเหยี่ยและคนอื่น ๆ ฝั่ง CCTV1 ก็ไม่มาท้าทายผู้คนนับไม่ถ้วนด้วยการวิจารณ์ค่อนแคะจางเย่อีก เช่นเดียวกัน ดูเหมือนว่าดาราศิลปินเองก็เลือกที่จะไม่พูดอะไรในเรื่องการระบายความโกรธของจางเย่กับ CCTV1 มากเกินเช่นกัน ในเวลาแบบนี้ ไม่ว่ากระแสเสียงอะไรก็ล้วนละเอียดอ่อน
ผู้คนไชโยโห่ร้อง!
คนวงในเงียบกริบ!
ช่วงบ่ายก็ได้ผ่านพ้นไป ภายใต้บรรยากาศเช่นนี้เอง
มาถึงหัวค่ำ เรื่องราวก็เริ่มลดระดับความร้อนแรง เสียงของชาวเน็ตค่อย ๆ ซาลง ที่ชาวเน็ตควรกู่ร้องก็กู่ร้องไปแล้ว ที่ควรพูดก็พูดไปหมดเช่นกัน
มีคนสรุปเอาไว้ว่า “เกี่ยวกับเรื่องนี้ ไม่มีผู้ชนะ CCTV1 ก็ขายหน้า เสียชื่อ โดนมวลชนแอนตี้ หลังจากนี้ไปเรตติ้งจะเป็นยังไงคงต้องมาคอยดู แต่ย่อมมีผลกระทบแน่นอน ส่วนจางเย่แม้จะชนะคดี แต่กลับเสียงานไปเช่นกัน และคงโดนดองไปเกือบปี เพียงเพื่อออกมาปลดแอก? คดีนี้ความจริงแล้วต่างก็แพ้ทั้งคู่ เจ็บไปทั้งสองฝ่าย!”
ทว่าทันใดนั้นในเวลานี้เอง ก็มีข่าวหนึ่งออกมาอย่างไม่มีการเตือนล่วงหน้า!
เป็นข่าวที่ไม่มีใครคาดคิดสักคน แค่ครู่เดียวก็ทำให้เรื่องราวที่แต่เดิมใกล้จะถึงจุดจบพุ่งไปสู่จุดไคลแมกซ์อีกครั้ง!
เวลาสองทุ่มสิบสองนาที
หลัวอี้เฉียงอดีตพิธีกร CCTV1 ประกาศ ส่งคำฟ้องต่อศาลประชาชนเขตไห่เตี้ยนอย่างเป็นทางการ ร้องขอกระบวนการยุติธรรมกับ CCTV เรียกร้องให้คืนค่าแอมบาสซาเดอร์โฆษณาปีก่อน ๆ ที่ถูก CCTV1 หักไปรวมถึงค่าแรงและโบนัสต่าง ๆ ก่อนที่เขาจะถูกย้ายไปอยู่ตำแหน่งแขวนลอยจำนวนหนึ่งแสนเจ็ดหมื่นห้าพันหยวน! แม้ว่าตำแหน่งนิติบุคคลที่อยู่ในหัวข้อคำฟ้องจะเป็น CCTV ทว่าเนื้อหาภายในหนังสือคำฟ้องนั้นกลับเป็น CCTV1 ! ผ่านไปยังไม่ถึงวัน CCTV1 ก็โดนคนฟ้องศาลอีกครั้ง!
พลันเกิดความแตกตื่นขึ้น!
ต่อจากจางเย่ ชาวเน็ตได้แต่ต้องตกตะลึงอีกครั้ง! วงการบันเทิงสนั่นพรั่นพรึงอีกครา!


=================
[1] 船到桥头自然直 เรือถึงท่าหัวเรือก็ตรงเอง มาจากสุภาษิต 车到山前必有路，船到桥头自然直 ก่อนรถถึงภูเขาจำต้องมีถนน เรือถึงท่าหัวเรือก็ตรงเอง เป็นสุภาษิต หมายถึง ทุกอย่างย่อมเป็นไปตามที่เป็น, ค่อยไปกังวลเมื่อตอนมันเกิด, ทุกอย่างจะดีเอง
*-*-*-*-*-*-*-*-*-*-*-*-*-*-*




[Go To Next Chapter]( ./50.md)