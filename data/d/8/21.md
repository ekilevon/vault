##บทที่ 721 : ทุบรถด้วยกราดเกรี้ยว!
จางเย่มาแล้ว!
ชั่วขณะนั้น เหล่าทีมรับนักศึกษาของเป่ยต้าล้วนแล้วแต่ใจชื้นขึ้น ถึงพวกเขาจะทราบว่าจางเย่ถูกพักงานไปตั้งแต่มีเรื่องด่าแขกบ้านแขกเมือง แต่นั่นแค่พักงานไม่ใช่การไล่ออก พูดไปแล้ว ทุกวันนี้ที่เป่ยต้าก็ยังมีตำแหน่งของจางเย่อยู่เสียด้วยซ้ำ ทั้งตำแหน่งอาจารย์วิชาคณิตศาสตร์และภาษาจีนนั่นเอง สองภาควิชานี้ยังไม่ถูกเปลี่ยน นอกจากอาจารย์ส่วนน้อยที่มีปัญหากับจางเย่ คนอื่นๆ ไม่ว่าจะคณาจารย์หรือนักศึกษาล้วนยังคงนับเขาเป็นอาจารย์ในเป่ยต้าของพวกเขาเสมอ เห็นเป็นคนในโดยแท้
แม้แต่หานเหอเหนียนแห่งภาควิชาคณิตศาสตร์ของเป่ยต้า ผู้ซึ่งมีเรื่องขัดแย้งกับจางเย่มาไม่น้อย ครั้งนี้ยังไม่เห็นจางเย่เป็นที่ขัดหูขัดตาเลย อย่างไรก็ตาม สิ่งสำคัญตอนนี้คือควรร่วมแรงร่วมใจกันเผชิญหน้าศัตรูภายนอกได้แล้ว เพราะหานเหอเหนียนมีนักศึกษาที่เล็งไว้คนหนึ่ง แต่กลับถูกฝ่ายชิงหัวชิงตัวไป!
คณาจารย์ทีมรับนักศึกษาของเป่ยต้าแต่ละคนเริ่มมีกำลังใจขึ้นมาบนสีหน้า!
คณาจารย์ทีมรับนักศึกษาของชิงหัวพลันหน้าเปลี่ยนสีไปวูบหนึ่ง!
เหล่านักข่าวที่คอยติดตามอยู่รอบบริเวณ ต่างนัยน์ตาเป็นประกายวาบ! ในเมื่อจางเย่มาแล้ว ชัดเจนว่ามีหมอนี่อยู่ที่ไหน รับรองว่าต้องมีข่าว ใครๆ ก็รู้ถึงนิสัยอันแสนเน่าเหม็นของเขาดี แค่แตะก็ระเบิดแค่จับก็ตะลุย มีเขาอยู่ ไม่ต้องถามก็บอกได้——วันนี้วุ่นวายแน่นอน!
ซินหย่าจ้องหน้าเขาเขม็ง!
จางเย่เข้ามาอยู่ใจกลางความขัดแย้งแล้ว ก็เจอซินหย่าเข้าพอดี "ศาสตราจารย์ซิน ผมเหมือนจะได้ยินคุณพูดว่าชิงหัวอยากจะเปรียบเทียบกับคณะคณิตศาสตร์และวิทยาศาสตร์ของเป่ยต้าเรางั้นหรือครับ?"
ซินหย่า "..."
บรรดาชาวเป่ยต้าร้องรับกันทันที
"นั่นสิ!"
"กลัวด้วยเหรอ?"
"ใครอยากเทียบกับเรา ก็มาสิ!"
ครึ่งนาทีก่อน ยังเป็นอาจารย์ของชิงหัวที่คอยส่งเสียงโหวกเหวกโวยวาย ทว่าเพียงพริบตา กลายเป็นว่าฝั่งคณาจารย์ของเป่ยต้าสู้กลับแล้ว!
ซินหย่าแทบกระอักเลือด!
คณาจารย์ของชิงหัวแต่ละคนสีหน้าไม่น่าดู!
เปรียบวิชาวิทย์ - คณิต? แค่นายคนเดียวก็เป็นนักคณิตศาสตร์ระดับโลกที่ไขปริศนาข้อความคาดการณ์คณิตศาสตร์มีชื่อได้แล้ว ใครแม่*จะไปเปรียบกับนายฟะ!
ทีมรับนักศึกษาของชิงหัวกล่าว "ระดับความสามารถเชิงคณิตศาสตร์คุณสูงส่ง ก็คือความสำเร็จของคุณคนเดียว ไม่ได้เกี่ยวอะไรกับมาตรฐานการสอนคณิตของเป่ยต้าสักหน่อย!"
ซูน่ากล่าว "นี่ฉันเพิ่งเคยเจอตรรกะวิบัติแบบนี้เป็นครั้งแรกเลยนะ อาจารย์จางเป็นอาจารย์ของเป่ยต้าเรา ความสามารถเชิงคณิตศาสตร์ของเขาแน่นอนว่าต้องรวมเข้าไปกับระดับการสอนของเป่ยต้าเราสิ ทำไมถึงบอกว่าไม่เกี่ยวกันได้ล่ะ?"
อาจารย์หญิงของทีมรับนักศึกษาจากเป่ยต้าอีกคนเถียงต่อ "ถ้าบอกว่าไม่เกี่ยว ศาสตราจารย์ซินของพวกคุณต่างหากที่ต้องบอกว่าไม่เกี่ยว เธอไม่ได้มีตำแหน่งในชิงหัวสักหน่อย พวกคุณเอาอะไรมาอวดเรอะ!"
อาจารย์ของชิงหัวโต้กลับ "ศาสตราจารย์ซินเป็นศิษย์เก่าของเรา!"
อาจารย์ของเป่ยต้า "อาจารย์จางเองก็เป็นรองศาสตราจารย์ของเป่ยต้าเรา!"
ทั้งสองฝ่ายถกเถียงกัน แต่เห็นได้ชัดว่าเรื่องนี้ ฝ่ายเป่ยต้านั้นมีเสียงดังขึ้นเรื่อยๆ จนเริ่มกลบเสียงฝ่ายชิงหัวลงไป แม้ทีมรับนักศึกษาของชิงหัวจะพยายามนึกหาวิธีโต้กลับไปอย่างไรก็ตาม แต่ในเรื่องการศึกษาวิชาคณิตศาสตร์ ต่อหน้าจางเย่แล้ว พวกเขาไม่มีความมั่นใจเลยสักนิด
ซินหย่าเองก็พลอยกดดันด้วย เธอหันไปจ้องจางเย่สายตาคมปลาบ กล่าว "รองศาสตราจารย์จาง ท่าทีก้าวร้าวของคุณหมายความว่ายังไงกัน?"
จางเย่โบกมือ "ผมไม่ได้หมายความว่ายังไงทั้งนั้น ผมแค่ได้ยินว่ามีคนเหมือนจะพูดว่าภาควิชาคณิตศาสตร์เราด้อยกว่าชิงหัว ซึ่งผมทนฟังไม่ได้จริงๆ ภาควิชาคณิตศาสตร์เป่ยต้านับว่าเป็นเบอร์หนึ่ง คุณภาพการสอนและคุณภาพของอาจารย์เรานับว่าเป็นของจริงแท้แน่นอน แต่ทำไมพอพวกคุณพูด เป่ยต้าถึงได้ด้อยกว่าชิงหัวไประดับหนึ่งได้ล่ะ?" เพราะความสัมพันธ์กับอู๋เจ๋อชิง จางเย่กับซินหย่าจึงสนิทกัน ทว่างานส่วนงาน เรื่องส่วนตัวส่วนเรื่องส่วนตัว จางเย่แบ่งแยกกันอย่างชัดเจน "อีกอย่าง คุณบอกผมหน่อยสิว่านี่มันเรื่องอะไรกัน?" เขาชี้นิ้วไปยังรถที่มีนักเรียนดีเด่นอยู่
คู่แค้นพบหน้า สองตาแดงฉาน เลี่ยวฉีแห่งภาควิชาภาษาจีนเดินออกมา "เรื่องอะไรน่ะเหรอ? พวกเรายังต้องอธิบายอะไรให้พวกคุณฟังเรอะ! เอารถของพวกคุณที่ขวางประตูออกไปซะ! เดี๋ยวนี้!"
ซินหย่ากล่าวว่า "รอให้พวกนักเรียนออกมาจากชิงหัวก่อน พวกคุณอยากเข้ามาถกอะไรก็ถกไป ตอนนี้นักเรียนเลือกชิงหัวแล้วถึงได้มาคุยรายละเอียดกับเราที่นี่ พวกคุณสิที่สอดเท้าอะไรเข้ามา?"
คนของชิงหัว "เปิดทาง! ไม่งั้นเรียกตำรวจนะ!"
หานเหอเหนียนหงุดหงิด "พวกแกใช้เล่ห์สกปรกชิงคนไป ยังคิดจะเรียกตำรวจเนี่ยนะ?"
"อาจารย์หาน ต่อหน้านักเรียนมากขนาดนี้ พูดจาระวังปากหน่อย!" ชายหนุ่มจากชิงหัวกล่าว "ใครใช้เล่ห์สกปรกกัน? หา?"
ซูน่าตะโกนลั่น "พวกนักเรียนมากับพวกคุณด้วยความตั้งใจของตัวเองจริงเรอะ?"
เลี่ยวฉีกล่าวเสียงเย็น "ทำไมจะไม่ใช่!"
ขณะนั้น พบว่าในรถของชิงหัวคันหนึ่ง หวงหลิงหลิงกำลังทุบกระจกรถอย่างเอาเป็นเอาตาย เห็นได้ชัดว่าเธอเห็นจางเย่แล้วและต้องการออกมา
หานเหอเหนียนชี้นิ้วไปยังหวงหลิงหลิง "นี่คือที่พวกแกเรียกว่าความตั้งใจของตัวเองเรอะ?"
จางเย่เองก็ไม่พูดจาไร้สาระกับคนอื่นๆ อีก เขาหันไปจ้องซินหย่าตรงๆ "ศาสตราจารย์ซิน ผมจะไม่พูดจาไร้สาระแล้ว เปิดประตูรถ ให้นักเรียนที่เลือกเป่ยต้าเป็นอันดับหนึ่งไปกับผมเถอะ!"
เลี่ยวฉีตัดบท "ไม่มีทาง!"
ซูน่าเดือดดาล "นั่นนักเรียนที่สมัครกับเป่ยต้าเรานะ! พวกแกรังแกกันเกินไปแล้ว!"
ข้อเรียกร้องที่จางเย่หยิบยกขึ้นมาไม่สูงเลย นับว่าเห็นแก่หน้าของซินหย่ามากแล้ว ถึงได้ยกข้อเรียกร้องขั้นต่ำสุด เนื่องจากนักเรียนเหล่านี้เลือกเป่ยต้าเป็นอันดับหนึ่ง เดิมทีก็ต้องเรียกว่าเป็นนักศึกษาของเป่ยต้าแล้ว ทว่าใครจะไปคิดว่าทีมรับนักศึกษาของชิงหัวจะไม่มีเหตุผล ทำให้สถานการณ์ตึงเครียดขึ้นมา ชัดเจนว่า..พวกเขาไม่เพียงแต่ปราศจากความตั้งใจที่จะเหลือเนื้อสักชิ้นให้กับเป่ยต้า แต่ถึงขึ้นสะบั้นหนทางรับนักศึกษาของเป่ยต้าอีกด้วย!
หวงหลิงหลิงยังคงทุบกระจกไม่หยุด ปากส่งเสียงพูดแต่ด้วยกระจกรถนั้นกั้นไว้ และมีเสียงจากถนนค่อนข้างดัง จึงฟังไม่ออกว่าเธอพูดอะไร
อันที่จริงทีมรับนักศึกษาของชิงหัวทราบดี ว่าในรถนั้นมีนักเรียนที่ได้คะแนนสูงบางส่วนเลือกเป่ยต้าไปเรียบร้อย โดยเฉพาะพวกที่ลงชื่อเลือกเป่ยต้าเป็นอันดับหนึ่ง แต่พวกเขายังคิดอยู่ว่าขอแค่ชิงได้หนึ่งคนก็คือได้ โดยเฉพาะชิงคนจากมือเป่ยต้าได้นับว่ากำไร ทำให้ไม่คิดฟังวาจาไร้สาระของทีมรับนักศึกษาเป่ยต้า พวกเราไม่ปล่อยคนไปกับพวกแกซะอย่าง พวกแกจะทำอะไรได้?
ฉับพลัน ทุกคนก็ได้เห็นภาพที่ไม่มีใครคาดคิด!
ได้ยินจางเย่ถามเป็นครั้งสุดท้ายว่า "ไม่ปล่อยคนใช่ไหม?"
เลี่ยวฉีแค่นหัวเราะ
คณาจารย์ทีมรับนักศึกษาของชิงหัวไม่มีใครตอบสักคำ
จางเย่พยักหน้าเบาๆ สาวเท้ายาวๆ ผ่านหน้าเลี่ยวฉีไปยังรถคันที่หวงหลิงหลิงอยู่ ฝีเท้าเขารวดเร็วจนหลายคนยังไม่ทันมีปฏิกิริยา!
พอเลี่ยวฉีได้สติก็รีบคว้าไหล่จางเย่ไว้ "คุณจะทำอะไร! ถอยไป!"
จากนั้น ภาพอันแปลกประหลาดพลันเกิดขึ้น! ไม่เห็นจางเย่ขยับมือแม้แต่น้อย เห็นเพียงหัวไหล่ขยับเล็กน้อยก่อนยืดตรงดังเดิม ราวกับแค่ขยับหัวไหล่ธรรมดา แต่เลี่ยวฉีที่คว้าไหล่จางเย่กลับรู้สึกว่าในมือมีอะไรบางอย่าง ขณะเดียวกัน ตัวเขาก็รู้สึกเหมือนทั้งตัวถูกผลักถอยหลัง ถึงกับถอยไปหลายก้าว ก่อนสุดท้ายจะเสียสมดุลแล้วล้มลง!
ฝ่ายชิงหัวพลันระเบิด!
"ศาสตราจารย์เลี่ยว!"
"จางเย่! แกกกกก กล้าทำร้ายคนเรอะ!"
"ไอ้เวรเอ๊ย!"
"ไอ้คนแซ่จาง! แก..."
ขณะที่ทางทีมรับนักศึกษาของเป่ยต้าได้แต่ต้องตะลึงงัน!
อย่างไรก็ตาม....นี่เป็นแค่จุดเริ่มต้น!
จางเย่ไม่เหลือบมองเลี่ยวฉีที่นอนหงายอยู่กับพื้นสักแวบเดียว แต่ตรงไปยังรถที่ขังหวงหลิงหลิงเอาไว้ข้างใน ทันทีที่ดึงประตูรถก็พบว่าถูกล็อคจากด้านใน คนขับรถของชิงหัวมองจางเย่ด้วยสายตาเย็นชา ไม่มีความคิดที่จะเปิดประตูรถแม้แต่น้อย
จางเย่หมุนตัว มองหาตามริมถนน ก่อนที่เขาจะเดินไปยังบริเวณหนึ่งช้าๆ ก้มหยิบก้อนอิฐที่ไม่ทราบใครทิ้งไว้แถวนั้นขึ้นมา เขาหันกลับมา ขณะที่ทุกคนกำลังมุงดูและส่งเสียงฮือฮา จางเย่ก็เงื้ออิฐขึ้นมาทุบบริเวณประตูข้างคนขับ!
ปัง!
เสียงดังสนั่นทำให้คนรอบบริเวณนั้นตกตะลึงกันหมด!
คนขับรถของชิงหัวที่ยังอยู่บนรถก็ตกใจจนขวัญหนีดีฝ่อ "เฮ้ย!"
ปัง!
เสียงดังอีกครั้ง!
ปัง!
เสียงดังเป็นครั้งที่สาม!
จางเย่ทุบไปสามครั้ง รอยแตกร้าวบนกระจกข้างยิ่งขยายวงกว้าง หลังการทุบทำลายครั้งสุดท้าย กระจกก็แตกออกพร้อมกับเศษกระจกที่กระเด็นใส่หน้าของคนขับฝ่ายชิงหัวที่กำลังตะลึง จางเย่สีหน้าไร้ความรู้สึก มือล้วงเข้าไปปลดล็อครถ ประตูเปิดออกแล้ว!
ภาพที่เห็นรวดเร็วเกินไปจนไม่มีใครทันคาดคิด!
ฝูงนักข่าวตะลึงค้าง!
เหล่าอาจารย์ของชิงหัวตกตะลึง!
เหล่าอาจารย์ของเป่ยต้าแต่ละคนยิ่งตะลึงตาค้าง!
บรรดาคนมุงขบคิดต่างกันไป แต่ไม่คิดเลยสักนิดว่าจางเย่จะใช้วิธีการที่สุดจะดุดันไร้เหตุผล...คือการทุบรถของชิงหัว!
เลี่ยวฉีแทบกระอักเลือด "จางเย่!"
คณาจารย์ทีมรับนักศึกษาของชิงหัวต่างตะโกนโวยวายอย่างเดือดดาล!
"ไอ้ตัวบัดซบ!"
"คนแซ่จาง รนหาที่ตาย!"
"ทุบรถ? เอ็งกล้าทุบรถเราเรอะ?"
"แจ้งตำรวจ! รีบแจ้งตำรวจ!"
"จางเย่! หยุดมือให้ฉันเดี๋ยวนี้! ยังเห็นกฎหมายอยู่ในสายตารึเปล่า!"
ทันใดนั้น คณาจารย์ชายจากทีมชิงหัวที่อยู่ใกล้เขาก็ตรงเข้ามาหา ขณะที่จางเย่ยังคงถืออิฐครึ่งก้อนในมือนั้นหันกลับไปหาพวกเขา พลอยทำให้ทุกคนชะงักเท้า ไม่กล้าเข้าไปใกล้กว่านี้!
ข่าวลือของจางเย่ พวกเขาหลายคนรู้ดี ทั้งเห็นเขาออกข่าวไม่ต่ำกว่าหนึ่งครั้ง ตอนอยู่สถานีโทรทัศน์นครหลวงก็ทะเลาะกับหัวหน้า ครั้งล่าสุดมีเรื่องตอนที่ทะเลาะกับดาราเกาหลีอีอันอ๊กด้วยการกระโดดถีบ ทำให้จางเย่ถูกวิจารณ์อย่างหนักจนกลายเป็นเรื่องวุ่นวายใหญ่โต สุดท้ายเข้าออกสถานีตำรวจสามครั้งสามครา หากบอกว่าศาสตราจารย์คนอื่นๆ ไม่ทำร้ายใครไม่ทุบรถทำลายข้าวของกันหรอกก็ยังได้ แต่ว่าเมื่อเป็นจางเย่ อะไรก็เกิดขึ้นได้ เพราะเขาทำทุกอย่างมาหมดแล้ว ทั้งยังมากกว่าหนึ่งครั้ง! ดังนั้นทีมรับนักศึกษาของชิงหัวจึงไม่กล้าทำอะไรมากนัก แม้ว่าปากจะยังก่นด่า แต่ไม่มีใครพยายามจะเข้าไปห้ามเขาสักคน อย่างไรชื่อเสียของจางเย่ก็มากเสียจนเขาอาจจะกล้าทำร้ายคนจริงๆ ก็ได้!
หวงหลิงหลิงรีบวิ่งลงมาจากรถพร้อมกับเพื่อนนักเรียนจากโรงเรียนมัธยมหมายเลขแปดอีกสองคน
"อาจารย์!" หวงหลิงหลิงเรียกด้วยเสียงสั่นเครือ
จางเย่พยักหน้า "ไปรอฉันที่ฝั่งเป่ยต้านะ"
"ค่ะ ทราบแล้ว!" หวงหลิงหลิงตรงไปยังฝ่ายทีมรับนักศึกษาเป่ยต้าทันที ไม่วายเหลียวกลับมามองเป็นระยะ
นักเรียนของโรงเรียนมัธยมหมายเลขแปดอีกสองคนเห็นดังนั้นก็ตามเธอไปติดๆ
ซูน่าเห็นเข้าก็พาอาจารย์ในทีมเจ็ดแปดคนตรงเข้าไปรับตัวพวกเด็กๆ มาก่อน จากนั้นจึงหันมองจางเย่พร้อมส่งเสียงอุทาน ก่อนจะกล่าว "งั้นอาจารย์จางคะ..."
ประโยคนี้เพิ่งหลุดออกมา พลันเห็นจางเย่สาวเท้าก้าวไปถึงรถคันที่สองแล้ว! ภาพนี้ยิ่งเรียกเสียงกรีดร้องจากเหล่าขามุงดังเซ็งแซ่ จางเย่เงื้ออิฐครึ่งก้อนในมือแล้วทุบลงบนกระจกข้างคนขับอีกครั้ง! คันนี้ยิ่งแตกง่ายกว่าคันก่อนอีก แม้ว่าที่นั่งคนขับจะว่างเปล่า แต่ในรถยังมีเด็กนักเรียกจากโรงเรียนมัธยมหมายเลขสี่อยู่ ทันทีที่เขาทุบทำลายกระจก ก็เปิดประตูรถ ปล่อยตัวเด็กนักเรียนทั้งสองคนออกมา!
รถคันที่สองถูกทุบไปแล้ว!
ผู้คนในเหตุการณ์นับไม่ถ้วนล้วนต้องสูดลมหายใจหนาวเหน็บ!
เฮือก!


*-*-*-*-*-*-*-*-*-*-*-*-*-*-*-*




[Go To Next Chapter]( ./22.md)