##บทที่ 771 : รับรางวัลคณิตศาสตร์อาเบล!
แปดโมงเช้า
จางเย่ซึ่งกำลังกระหนุงกระหนิงอยู่กับคุณอู๋ที่บ้านพลันได้รับโทรศัพท์ที่ไม่คาดคิดสายหนึ่ง กะทันหันเสียจนเขาไม่ได้เตรียมตัวจะได้รับข่าวนี้!
“ฮัลโหล อาจารย์จางรึเปล่าครับ?” ปลายสายเป็นเสียงชายหนุ่มคนหนึ่ง
จางเย่ “ผมเอง โทรมาจากไหนครับ?”
ชายหนุ่มกล่าว “สวัสดีครับ ผมโทรมาจากสำนักอธิการบดีของเป่ยต้านะครับ”
จางเย่งุนงง “เป่ยต้า? อ้อ สวัสดีครับ”
ชายหนุ่มมีน้ำเสียงกังวลเล็กน้อย “ผมถามหน่อยนะครับ ตอนนี้คุณอยู่ในเมืองหลวงหรือเปล่า?”
จางเย่ “อยู่ครับ”
“งั้นก็เยี่ยมไปเลย! รบกวนมาที่เป่ยต้าสักหน่อยได้ไหมครับ?” ชายหนุ่มรีบกล่าว “ทางเราเพิ่งจะได้รับโทรสารแจ้งมาเมื่อไม่กี่นาทีก่อนว่าสถาบันคณิตศาสตร์อาเบลอเมริกาเลือกคุณเป็นผู้รับรางวัลคณิตศาสตร์นานาชาติอาเบลของปีนี้ ผู้รับผิดชอบของทางฝ่ายโน้นกำลังเดินทางมาที่เป่ยต้าแล้ว ทางเราเองก็ติดต่อกับคณะผู้บริหารและคณะวิทยาศาสตร์คณิตศาสตร์แล้วเช่นกัน ทุกคนกำลังมาที่นี่ครับ!”
จางเย่งุนงงเล็กน้อย “รางวัลอาเบล?”
“ยินดีด้วยนะครับอาจารย์จาง!” ชายหนุ่มยินดีอย่างยิ่ง ฟังจากน้ำเสียงของเขา ไม่ใช่แค่ความยินดี แต่เจือความตื่นเต้นอย่างยิ่ง “คราวนี้คุณสร้างชื่อให้เป่ยต้าเรามากเลยล่ะ! รางวัลอาเบลเป็นรางวัลใหญ่ในวงการคณิตศาสตร์ ตั้งแต่เริ่มมอบรางวัลครั้งแรก คุณเป็นคนแรกของประเทศเราที่ได้รับรางวัลนี้! สี่สิบปีที่ผ่านมา ไม่เคยมีคนจีนได้รับรางวัลนี้เลย!”
“จริงเหรอ?”
“จริงสิครับ!”
“ขอบคุณมาก ได้ อีกเดี๋ยวผมตามไป”
“อย่าอีกเดี๋ยวเลยครับ ให้ดีคือออกมาเลย คณบดีพานกับคนอื่น ๆ พอได้ยินข่าวก็ยกเลิกวันลารีบกลับมาที่มหา’ลัยทันทีเลย!”
“ก็ได้ ผมจะไปเดี๋ยวนี้แหละ!”
“ครับ พวกเราจะรอคุณนะครับ!”
หลังวางสาย คณบดีคณะวิทยาศาสตร์และคณิตศาสตร์ของเป่ยต้า พานหยาง ก็โทรมา
“รองศาสตราจารย์จาง ได้ข่าวแล้วใช่ไหม?” พานหยางน้ำเสียงดูตื่นเต้นมาก
จางเย่หัวเราะ “ผมเพิ่งได้ข่าวนี่แหละ ยังไม่รู้จะทำตัวยังไงเลยครับ”
พานหยางหัวเราะร่า “ฉันก็เหมือนกัน ยังคิดอยู่ว่ารางวัลระดับโลกแบบนี้ เราคงต้องรอจนยืนยันการพิสูจน์ข้อความคาดการณ์ของเดลเรียบร้อยเสียก่อน ใครจะไปคิดว่าจะไวขนาดนี้กัน แต่ก็นั่นแหละ แม้ว่าข้อความคาดการณ์จะยังไม่ยืนยัน เราก็ได้เห็นแนวคิดพื้นฐานของมันแล้ว วิธีการพิสูจน์แบบเชิงกลับของเธอนับว่ามีคุณค่าและมีความหมายต่อวงการคณิตศาสตร์มหาศาล แค่เรื่องนี้ก็พอให้เธอได้รับเลือกแล้ว ให้รางวัลเธอไปก่อนก็นับว่าไม่มากเกินไป เพราะนี่คือหนึ่งในข้อความคาดการณ์ที่ยากที่สุดของวงการคณิตศาสตร์โลก!”
เมื่อถูกยกยอจนเลิศลอย จางเย่จึงกลายเป็นสุภาพยิ่งขึ้น “ขอบคุณการชี้แนะของคณบดีพานมากกว่าครับ”
คณบดีพานกล่าวด้วยความยินดี “อย่าว่าอย่างนั้น ฉันไม่กล้ารับ ยินดีด้วยนะ”
“เช่นกันครับ” จางเย่กล่าว
คณบดีพาน “ฉันใกล้ถึงเป่ยต้าแล้ว เธอเองก็รีบ ๆ ตามมา เรื่องอื่น ๆ ค่อยว่ากัน อ้อ แต่งตัวดี ๆ ล่ะ พวกนักข่าวรู้แล้ว น่าจะมีคนเยอะทีเดียว!”
“ได้ครับ” จางเย่วางสายไป
ในห้อง
อู๋เจ๋อชิงได้ยินเรื่องราวส่วนใหญ่แล้ว “ได้รางวัล?”
จางเย่หัวเราะฮ่า ๆ “เห็นว่ารางวัลอาเบลอะไรนี่แหละ”
คุณอู๋พยักหน้า ก่อนหมุนตัวไปเปิดตู้เสื้อผ้าของเขา หยิบสูทออกมาตัวหนึ่ง “เร็วเข้า ใส่สูทตัวนี้ ดูเป็นทางการหน่อย เนกไทอยู่ไหนคะ?”
“ลิ้นชักล่าง” จางเย่ชี้
หลังแต่งตัว เขาก็ตรวจสอบตัวเองในกระจกอีกครั้งขณะที่คุณอู๋ช่วยผูกเนกไทให้เขา ครั้งแรกก็ดูดีแล้ว แต่เธอยังไม่พอใจนัก ผูกแก้แล้วแก้อีกสองรอบก่อนจะพยักหน้าอย่างพึงพอใจ
“ใช้ได้แล้ว” คุณอู๋พยักหน้า
จางเย่รู้สึกไม่ดีอยู่บ้าง “เพิ่งชวนคุณมาผมก็ต้องออกไปแล้ว ไม่งั้นเอางี้ รอผมที่นี่แหละ ไหน ๆ ก็วันหยุด ตอนบ่ายเสร็จธุระแล้วผมจะกลับมา”
อู๋เจ๋อชิง “ได้”
“งั้นผมไปละนะ”
“ตอนเที่ยงจะกินอะไร?”
“คุณทำอะไรผมก็ชอบกินทั้งนั้นล่ะ”
ระหว่างทางมาถึงมหาวิทยาลัยเป่ยต้า ระหว่างจางเย่หยุดรอสัญญาณไฟ เขาก็หยิบโทรศัพท์มือถือขึ้นมาหาข้อมูลเรื่องของรางวัลอาเบลว่ามันคืออะไรกันแน่ คนในโลกนี้คงรู้จัก แต่จางเย่นั้นไม่เหมือนกัน ก็เขาน่ะไม่ใช่คนของโลกใบนี้
จากแหล่งข้อมูลออนไลน์ รางวัลนี้ไม่เพียงแต่เป็นรางวัลทรงเกียรติที่สุดในวงการคณิตศาสตร์ แต่ยังเป็นรางวัลระดับนานาชาติซึ่งเป็นที่รู้จักกันดี เป็นรางวัลทรงคุณค่าที่การคัดเลือกเป็นไปอย่างเข้มงวด ชัดเจนว่าถ้าไม่ได้สร้างผลงานที่เหนือชั้นจริง ๆ ย่อมไม่มีทางได้รางวัลนี้ ยิ่งไปกว่านั้น รางวัลนี้มาจากชาวต่างชาติตะวันตก การจะเลือกคนจีนให้รับรางวัล ยิ่งต้องเข้มงวดขึ้นไปอีก ต้องยอดเยี่ยมยิ่งกว่าเยี่ยมจึงจะได้รับรางวัลนี้ ถ้ามีชาวต่างชาติตะวันตกกับชาวจีนให้เลือกโดยมีผลงานเสมอกัน เช่นนั้นโอกาสได้รางวัลของชาวตะวันตกย่อมเหนือกว่าหลายสิบเท่า คนนอกอาจจะได้ แต่ใครบ้างไม่เห็นว่ามันลำเอียง? จางเย่ไม่เชื่อหรอก
กว่าหลายสิบปีที่ก่อตั้งประเทศ นักคณิตศาสตร์ชาวจีนมีผลงานและได้รับรางวัลระดับโลกอยู่บ้าง แต่รางวัลใหญ่อย่างรางวัลอาเบล ยังคงไม่มีใครได้รับ นักคณิตศาสตร์ชาวจีนเคยได้แต่รางวัลรอง ๆ ลงมา หรือรางวัลในประเทศเท่านั้น แม้แต่เหล่านักคณิตศาสตร์ระดับปรมาจารย์ยังไม่เคยได้รับรางวัลนี้!
ดังนั้น เมื่อข่าวของจางเย่ได้รับรางวัลอาเบลหลุดออกไป ก็เป็นความสำเร็จครั้งใหญ่ นี่คือครั้งแรกในประวัติศาสตร์ที่คนจีนได้รางวัลนี้ ดังนั้นจึงยิ่งมีความหมายขึ้นไปอีก พูดให้สวยก็คือ นี่คือก้าวแรกของวงการคณิตศาสตร์จีนในเวทีโลก!




……




เป่ยต้า
รถเพิ่งมาถึงประตูทางเข้ามหาวิทยาลัย ก็มีคนออกมามุงแล้ว!
“รถจางเย่นี่!”
“รองศาสตราจารย์จางมาแล้ว!”
“รองศาสตราจารย์จาง!”
เมื่อนักข่าวยี่สิบกว่าคนจากสำนักข่าวที่ตรงมาเป่ยต้าเห็นรถของจางเย่ ทุกคนล้วนวิ่งเข้ามาหาเขาอย่างบ้าคลั่ง หยุดเขาไว้ที่ประตูมหาวิทยาลัย จากประตูทางเข้า ทั้งนักเรียนและเจ้าหน้าที่ของมหาวิทยาลัยล้วนถือป้ายผ้าสีแดงที่เพิ่งพิมพ์มาใหม่ ๆ ‘ขอแสดงความยินดีกับรองศาสตราจารย์จางเย่แห่งภาควิชาคณิตศาสตร์และวิทยาศาสตร์มหาวิทยาลัยเป่ยต้าที่ได้รับรางวัลคณิตศาสตร์อาเบลนานาชาติ!’ ป้ายผ้านั้นแขวนตรึงไว้ทางซ้าย ขณะที่ด้านขวามีคนปีนขึ้นไปช่วยกางอยู่บนบันได พยายามให้มันอยู่ที่ประตูทางเข้า เวลาน้อย จึงแทบไม่มีเวลาเตรียมตัว แต่บรรยากาศนั้นอบอุ่นเป็นอย่างยิ่ง!
เหล่านักศึกษาที่อยู่หอในของมหาวิทยาลัยล้วนออกมามุง
คนจากสำนักข่าวค่อย ๆ มาถึงกันทีละสำนัก หลายคนขับรถมา พอมาถึงก็จอดรถวิ่งมาในทันที ท่าทางกระหืดกระหอบกันน่าดู เพราะข่าวนี้มารวดเร็วเกินไปจนทุกคนแทบไม่ได้เตรียมตัว
เห็นดังนั้นจางเย่ก็ไม่ขับตรงไปยังจุดหมาย เขาหาที่จอดริมถนนแทน
“รองศาสตราจารย์จาง ยินดีด้วย!” นักข่าวหญิงจากปักกิ่งไทมส์ตะโกน
จางเย่ยิ้ม “ขอบคุณครับ ผมก็เพิ่งทราบข่าวนี้เอง”
นักข่าวหนังสือพิมพ์ยกเครื่องบันทึกเสียงขึ้น ถามเสียงดัง “รองศาสตราจารย์จาง คิดยังไงกับเรื่องที่คุณเป็นคนแรกในประวัติศาสตร์ชาติจีนที่ได้รับรางวัลอาเบลคะ?” จางเย่มีหลายตำแหน่ง เมื่อพบกันในสถานการณ์ต่าง ๆ เหล่านักข่าวล้วนเรียกเขาแตกต่างกันไป บางครั้งก็รองศาสตราจารย์จาง บางครั้งก็อาจารย์จาง
จางเย่กล่าว “ผมแค่ได้รับเลือก ยังไม่ทันรับรางวัลเสียหน่อยครับ”
นักข่าวหัวเราะ “ก็แค่ต้องบินไปอเมริกาเพื่อรับรางวัลเอง คุณเล่า ๆ ให้เราฟังก่อนก็ได้นะคะ”
จางเย่หัวเราะลั่น “ไว้กลับมาค่อยเล่านะ” ก่อนจะเบียดผ่านพวกเขาเข้าไป
หากเป็นนักคณิตศาสตร์คนอื่น ๆ เหล่าคนทำงานในวงการผู้ทุ่มเทและถ่อมตน ย่อมไม่มีทางได้เห็นภาพเช่นนี้ ทั้งไม่อาจรับมือกับสื่อเหล่านี้ได้ แต่นี่คือจางเย่ เขาไม่เพียงทำงานคณิตศาสตร์ แต่ยังเป็นดาราใหญ่ในวงการ เจอกล้องเจอนักข่าวคืองานของเขาอยู่แล้ว ไม่ว่าจะเป็นนักข่าวบันเทิง นักข่าวทั่วไป นักข่าวสายวิชาการ เขาล้วนรับมือได้ทั้งสิ้น
ไม่นานนัก กลุ่มคณาจารย์และศาสตราจารย์ของภาควิชาคณิตศาสตร์เป่ยต้าก็เข้ามาต้อนรับเขา
คณบดีพานเป็นผู้นำกลุ่มนี้ “ฮ่า ๆ รองศาสตราจารย์จาง ยินดีด้วย ยินดีด้วย!”
คณาจารย์ด้านหลังก็ล้วนแสดงความยินดีกับเขา
“ยินดีด้วย!”
“รองศาสตราจารย์จาง คุณสร้างชื่อเสียงให้เป่ยต้าเรามากเลย!”
“รางวัลนี้เกินคาดมาก น่าประหลาดใจจริง ๆ!”
“พวกเรามาแสดงความยินดีกับคุณ รองศาสตราจารย์จาง!”
ทุกคนอยู่ในอารมณ์เบิกบานยินดี เกียรติยศที่จางเย่ได้รับในคราวนี้จากวงการคณิตศาสตร์ คือเกียรติยศของชาวจีนในแวดวงนี้เช่นกัน! นี่ไม่ได้เป็นเพียงรางวัลแค่ภาควิชาคณิตศาสตร์ของเป่ยต้า ดังนั้นทุกคนจึงตื่นเต้นกับเกียรติยศที่จางเย่นำมาในครั้งนี้ แม้แต่เหล่านักคณิตศาสตร์ในสภาวิทยาศาสตร์บัณฑิตของประเทศจีนยังไม่เคยได้รับเลือกให้รับรางวัลอาเบล วันนี้จางเย่กลับได้รับรางวัลนี้ นี่คือเกียรติยศระดับไหนกัน?
จางเย่ถูกเยินยอจนตัวลอย เร่งฝีเท้าขึ้น “อย่าเลย ผมไม่ได้ทำอะไรให้ท่านผู้อาวุโสทั้งหลายต้องออกมาต้อนรับผมนะครับ ทุกคนเยินยอผมมากไปแล้ว”
ศาสตราจารย์ชราจากภาควิชาคณิตศาสตร์กล่าวขณะลูบเคราพลางยิ้ม “ไอ้หนูเธออย่าทำเป็นเกรงใจ ถ้าเธอชิงรางวัลระดับโลกมาให้เป่ยต้าเราได้มากกว่านี้ล่ะก็ ฉันยินดีจะลงมาต้อนรับเธอทุกวันนั่นแหละ!”
พานหยางยิ้มกล่าว “ศาสตราจารย์ซุนผู้เฒ่า รางวัลนี้ไม่ใช่ของเป่ยต้าเราเสียหน่อย นี่เป็นรางวัลที่เขาได้มาด้วยตัวเองต่างหาก”
ศาสตราจารย์ผู้เฒ่ามองเขาเขม็ง “จางน้อยก็เป็นคนของเป่ยต้าไม่ใช่หรือ? ถ้าจางน้อยได้รางวัล พวกเราก็ได้รางวัลด้วย! ครอบครัวเดียวกัน มีอะไรผิดรึ?”
คนจากภาควิชาคณิตศาสตร์หัวเราะลั่น คิดว่านอกจากเขาแล้วคงไม่มีใครกล้ารับสมอ้างแบบนี้อีก แต่ทุกคนรู้ดีว่าศาสตราจารย์ซุนไม่ได้หยามหยันอะไร เขาเป็นเพียงชายชราในห้วงยินดี ยินดีกับทั้งเป่ยต้า ยินดีกับทั้งวงการคณิตศาสตร์จีน หลายปีแล้วที่ประเทศจีนปราศจากคนมากความสามารถอย่างจางเย่ปรากฏตัว ระดับชั้นที่แม้แต่หน้าเก่าในวงการยังทำไม่ได้ กลับมีเด็กหนุ่มวัยยี่สิบกว่าปีรับไป การพิสูจน์ยืนยันยังคงดำเนินต่อไป ยังไม่ใช่เวลาพูดว่าข้อความคาดการณ์ของเดลนั้นได้รับการพิสูจน์ แต่ก็เป็นแค่ปัญหาของเวลาเท่านั้นก่อนการพิสูจน์ยืนยันจะได้รับการยอมรับ เมื่อถึงตอนนั้น จางเย่ต้องก้าวหน้าขึ้นไปอีกขั้น อาจเป็นไปได้ว่ารางวัลใหญ่ที่สุดในระดับโลกจะไม่ใช่แค่ฝัน พวกเขาอาจมีโอกาสแย่งชิงได้จริง ๆ!
ท่ามกลางบรรยากาศชื่นมื่น เหล่าผู้บริหารของเป่ยต้าก็ตามกันเข้ามา แม้แต่อธิการบดีของเป่ยต้ายังต้องรีบกลับมามหาวิทยาลัย ทั้งที่ลางานพักผ่อนเพราะหวัดก็ตาม
เหล่าคณบดีเจอกันหน้าประตูใหญ่
“ข่าวจริงเหรอ?”
“จริงแท้แน่นอน! เรายืนยันกับมูลนิธิอาเบลแล้ว!”
“เยี่ยม ต่อไปจะไม่มีใครตั้งข้อเคลือบแคลงกับเป่ยต้าเราเรื่องคณิตศาสตร์อีกแล้ว แม้แต่ในระดับนานาชาติก็เถอะ เราก้าวหน้าใหญ่แล้ว!”
“จางเย่พักงานไม่ใช่เหรอ?”
“เปิดสอนใหม่สิ! เร็วๆ เลย!”
“ใช่! รีบติดต่อสำนักอธิการให้จัดการเรื่องนี้ทันทีด้วย จำไว้นะ อย่าใช้วันนี้เป็นวันยกเลิกการพักงาน ใส่ข้อมูลเข้าฐานข้อมูลไปตรง ๆ เลยว่าเป็นเดือนที่แล้ว ไม่งั้นพวกสื่อมาเจอมันจะไม่งาม ส่วนเรื่องกลับมาสอน เราให้จางเย่ตัดสินใจเอง ตารางสอนเขาเราจัดเวลาเป๊ะ ๆ ไม่ได้หรอก ให้เขาจัดการเองแล้วกัน ถ้ามีเวลาก็กลับมาสอนหรือสัมมนาสักหน่อย ถ้าไม่มีก็ไม่บังคับ ไม่ต้องให้เขามีคาบสอนแน่นอน เปิดช่องไว้หน่อย!”
“ได้ครับ ผมให้คนไปจัดการให้!”
แค่ไม่กี่คำ เรื่องการกลับเข้าทำงานของจางเย่ก็เรียบร้อย ขณะนี้ ไม่มีใครบอกให้จางเย่พักงานต่ออีกแล้ว การพักงานความจริงเป็นแค่การปกป้องเขาอย่างหนึ่ง ไม่เช่นนั้นจะกลายเป็นปัญหาระหว่างประเทศ หรือถ้าพวกเขาตั้งใจจะไล่เขาออก ย่อมไม่จำเป็นต้องมัวมาพักงานแบบนี้หรอก ส่วนพวกอาจารย์ที่มีปัญหากับจางเย่ก็ไม่มีใครกล้าแย้งกับมหาวิทยาลัยในตอนนี้เช่นกัน มีอาจารย์มากขนาดนี้ มหาวิทยาลัยย่อมไม่สนใจพวกเขา แต่อาจารย์อย่างจางเย่ที่ได้รับรางวัลอาเบล มีแค่คนเดียวเท่านั้น! แม้แต่คนโง่ยังรู้ว่าจะสละใครทิ้ง!
สิบนาทีให้หลัง คนจากสมาคมคณิตศาสตร์ก็มาถึง!
อีกสิบนาทีต่อมา แม้แต่คนจากสถาบันวิทยาศาสตร์แห่งชาติยังมาร่วมแสดงความยินดี!




-*-*-*-*-*-*-*-*-*-*-*-*-*-*




[Go To Next Chapter]( ./72.md)