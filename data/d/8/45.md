##บทที่ 745 : สงครามด่าปะทุ!
วันที่สอง
เช้าวันรุ่งขึ้น ประตูทางเข้าหอคอย CCTV เหล่าพนักงานทะยอยเดินทางมาทำงาน
“รู้เรื่องเมื่อวานหรือยัง?”
“โอ๊ย จะยังมีใครไม่รู้อีกเล่า!”
“นั่นสิ ออกข่าวไปทั่วเลย รู้กันทั่วประเทศแล้ว!”
“คราวนี้ผู้กำกับจางก็หมดหนทางทำงานที่ CCTV1 ต่อน่ะสิ แต่จะว่าไป ทาง CCTV1 เองก็หาเรื่องใส่ตัวแท้ ๆ ไม่มีใครดีไปกว่ากันเลย! ได้ยินว่าผู้บริหารสถานีโดนเปลี่ยนตัวด้วย! ดูเหมือนว่าผู้บริหาร CCTV1 บางคนตัดสินใจโดยพลการ อาจจะถูกลงโทษด้วย!”
“ใช่ นี่ล่ะปลาตายตาข่ายขาดล่ะ!”
“จะมีสักกี่คนที่เฉียบขาดได้เท่าจางเย่!”
คนที่มาทำงานในวันนี้แต่ละคน ต่างกำลังพูดคุยถึงเรื่องที่เกิดขึ้นอย่างออกรส
ทันใดนั้น มีคนร้องเสียงหลงออกมา
“ดูนั่น จางเย่มาแล้ว!”
“ดูผิดรึเปล่าเธอ?”
“อะไรนะ?”
“ไอ้หยา เขาจริง ๆ ด้วยเฮ้ย!”
“ผู้กำกับจางมาทำอะไรน่ะ?”
“ไม่รู้สิ!”
“แค่ก ๆ ผู้กำกับจางคงจะไม่…...มาทำงานหรอกมั้ง?”
“จะเป็นไปได้ยังไง!”
“ตะบันหน้ากันขนาดนั้นแล้ว ยังจะมาทำงานอะไรล่ะ!”
ทุกคนต่างตกใจไม่ยิ่งหย่อนไปกว่ากัน
เมื่อเห็นจางเย่เดินลิ่ว ๆ เข้าสถานี CCTV แล้วกดลิฟต์ขึ้นไปชั้นบน ท่าทีที่เห็น ไม่ได้แตกต่างไปจากเวลาปกติแม้แต่น้อย อย่างไรก็ตามไม่รู้ว่าแปลกไปหรือไม่ ทุกคนต่างรู้สึกได้ว่าผู้กำกับจางดูจะอารมณ์ดีกว่าปกติอยู่เล็กน้อย ใบหน้าเจือรอยยิ้มจาง ๆ ไม่เหมือนคนที่เพิ่งมีเรื่องมีราวมา
“ผู้กำกับจางจะมาก่อเรื่องอีกล่ะมั้ง?”
“ฉันว่ามีทะเลาะแน่!”
“หรือว่าจะมาเจรจากับ CCTV1 ?”
“ไป ไปดูกัน ๆ!”
มีพนักงาน CCTV หลายคนเร่งรีบตามขึ้นไป ทั้งในลิฟต์ตัวเดียวกับจางเย่ไม่ก็ลิฟต์ตัวข้าง ๆ ด้วยความแปลกใจและอยากจะดูเรื่องน่าตื่นเต้น อย่างไรก็ตาม สิ่งที่ทำให้ทุกคนไม่คาดคิดคือ จางเย่ไม่ได้ไปที่ออฟฟิศผู้บริหาร แต่เดินตรงไปยังทีมรายการ ‘เดอะวอยซ์’ ซึ่งเป็นแผนกของเขาเอง
ด้านใน
ฮาฉีฉีกับพวกจางจั่วกำลังประชุมด่วน
เสี่ยวหวังเดินไปเดินมา “จะทำยังไงกันดี จะทำไงกันดีล่ะทีนี้!”
ฮาฉีฉีเองก็มีสีหน้าท้อแท้ “รายการใหม่ครานี้ คงต้องเปลี่ยนมือแล้วล่ะ”
“อย่าว่าแต่เปลี่ยนมือรายการใหม่เลย” จางจั่วกล่าวเสียงหงอย “แม้แต่คนรับผิดชอบทีมรายการเราก็ต้องเปลี่ยน ผู้กำกับจางมาเป็นผู้กำกับใหญ่ให้เราไม่ได้แล้ว!”
อู่อี้กล่าวอย่างโกรธเคือง “ทำไมถึงเป็นแบบนี้นะ!”
จากนั้น จากเย่ก็เดินเข้ามา “อ้าว อยู่กันครบเลย?”
ได้ยินเสียงนี้ พวกฮาฉีฉีจึงพากันหันขวับมามองอย่างตกตะลึง!
“หัวหน้าจาง?”
“หืม?”
“คุณ คุณมาได้ไง?”
พวกเขาทำตัวไม่ถูกอย่างเห็นได้ชัด
จางเย่กลับกะพริบตาปริบ ๆ “ทำไมถามงั้นล่ะ?” พลางยกแขนขึ้นมาดูนาฬิกา “นี่ก็ได้เวลาเริ่มงานแล้วนี่นา ไม่มาทำงานแล้วจะให้ผมไปไหนล่ะ?”
จางจั่ว ฮาฉีฉีและคนอื่น ๆ ฟังแล้วอึ้งงัน!
เหล่าพนักงาน CCTV ทั้งหลายที่อยู่ด้านนอกก็ฟังแล้วมึนงง!
ทำงาน?
คุณด่าผู้บริหารแล้ว ทะเลาะกับฝ่ายการเงินยกใหญ่ ซ้ำยังส่งฟ้องคดีกับ CCTV1 อีก นองเลือดตั้งขนาดนั้น ตอนนี้คุณยังจะบอกว่าอยากทำงาน?
ทุกคนพากันเป็นลมล้มตึง! พวกเขาเพิ่งรู้เดี๋ยวนี้เองว่า จางเย่ หมอนี่ไม่ใช่คนธรรมดาจริง ๆ! วิธีคิดของเขา วิถีทางของเขา โดยพื้นฐานแล้วไม่ใช่ตรรกะของคนปกติทั่วไป แต่คิดไปคิดมาก็ถูก เพราะถ้าจางเย่เป็นคนปกติทั่วไป เขาคงไม่ฟ้อง CCTV ขึ้นศาลหรอก! การที่ต้องเจอกับความประหลาดขนาดนี้ CCTV1 คงทุกข์ระทมน่าดู ดังภาษิตที่ว่า ‘คนพาลกลัวคนบุ่มบ่าม คนบุ่มบ่ามกลัวคนไม่รักชีวิต คนไม่รักชีวิตกลัวคนหน้าด้าน(横的怕愣的，愣的怕不要命的，不要命怕不要脸的)’ แต่จางเย่เป็นพวกทั้งพาลทั้งบุ่มบ่ามทั้งไม่รักชีวิตทั้งหน้าหนาชั้นครู จึงกลายเป็นว่าไม่กลัวเกรงใครทั้งนั้น!
เพียงครู่เดียว ข่าวที่ว่าจางเย่มาทำงานตามปกติก็แพร่สะพัดไปทั่วทั้ง CCTV อย่างรวดเร็ว
ทุกคนต่างกระอัดเลือดกันคนละสามลิตร!
“ไอ้หยา ฉิ*หาย!”
“จางเย่ทำฉันโคตรขำ!”
“พรืด จางเย่ก็คือจางเย่!”
“ฉันล่ะนับถือหนังหน้าของเขาชะมัด หนาจริง ๆ!”
“หมอนี่ใช้สามัญสำนึกปกติได้ที่ไหน!”
ที่จริงสำหรับจางเย่นั้น ส่วนใหญ่มักไม่ได้ดำเนินการโดยไร้หลักเกณฑ์ แม้ว่าก่อนหน้านี้ CCTV1 จะเป็นผู้มาเจรจาสัญญากับเขา แต่สัญญาที่เขาเซ็นไปก็เป็นสัญญาของ CCTV ซึ่งจางเย่ไม่ได้มีความเห็นใด ๆ ทั้งสิ้นต่อ CCTV และไม่เคยมีความขัดแย้งโดยตรงแต่อย่างใด จึงไม่ได้พุ่งเป้าอะไร เขาแค่เย็นชากับ CCTV1 เท่านั้น เช่นเดียวกับหนังสือสำนวนคดีที่เขาส่งให้ศาลพิจารณา ฝ่ายคู่กรณีเขาก็ระบุเป็นช่องหนึ่งภายใต้สังกัด CCTV เท่านั้น ในมุมมองของจางเย่ การที่เขาฟ้องร้อง CCTV1 ไม่ได้เกี่ยวอะไรกับการที่เขามาทำงานที่ CCTV สักนิด ทั้งสองกรณีเป็นคนละส่วนกัน
ในขณะที่จางเย่ยังคงความ ‘ตรงต่อเวลา’ และ ‘ขยันขันแข็ง’ อยู่นั้น ทาง CCTV ยังคงเงียบกริบ ส่วน CCTV1 ก็ไม่มีความเคลื่อนไหวแต่อย่างใด นั่นเพราะเจียงหยวนและเจียงหน่ายสยงแห่ง CCTV1 กำลังถูกรองหัวหน้าสถานีเรียกตัวไปประชุมอยู่!
……
ชั้นบน
ห้องประชุมใหญ่ซึ่งใช้ประชุมเฉพาะผู้บริหารแห่งหนึ่ง
ด้านข้างโต๊ะประชุมมีโซฟาหนังแท้ตั้งอยู่ มีคนนั่งอยู่เจ็ดแปดคน ตรงกลางคือผอ.ช่องหนึ่ง เจียงหน่ายสยง และรองผอ.ช่อง เจียงหยวน ผู้ที่นั่งอยู่หัวโต๊ะเป็นชายวัยกลางคนผู้หนึ่ง ซึ่งก็คือรองหัวหน้าสถานี CCTV เขามีอำนาจบริหารเป็นอันดับสอง มีความน่าเกรงขามเต็มที่
รองหัวหน้าสถานี “เหล่าเจียง ทำไมคุณถึงเลอะเลือนขนาดนี้!”
เจียงหน่ายสยงกล่าวอธิบาย “ทางระบบจ่ายค่าแรงเกิดเหตุขัดข้องขึ้นเล็กน้อย ใครจะคิดว่า……”
รองหัวหน้าสถานีกล่าวขัด “คุณอย่ามาทำเหมือนผมโง่ไปหน่อยเลย แค่เพราะเรื่องค่าแรงงั้นหรือ? แล้วเรื่องลิขสิทธิ์ ‘เดอะวอยซ์’ คุณจะว่ายังไง? คิดว่าสถานีไม่รู้อะไรเลยงั้นรึ?”
เจียงหยวนรีบเข้ามาแบ่งรับแบ่งสู้ “นี่เป็นเรื่องที่ผมตัดสินใจเอง เพราะสัญญาของจางเย่ก่อนหน้านี้ ที่จริงมันไม่สมเหตุสมผล ตอนนั้นพวกเราไม่ได้คิดถึงจุดนี้ พอย้อนกลับไปดูแล้วมันอาจจะทำให้เกิดการสูญเสียเม็ดเงินที่จะได้กับทางสถานีไม่น้อย ผมจึงอยากจะปรับปรุงให้ไวที่สุด โดยเอาสัญญากลับมาเปลี่ยนแก้ ก็เพื่อผลประโยชน์ของทางสถานี ส่วนเรื่องค่าแรงนั้นไม่ได้จงใจจริง ๆ ครับ มันเป็นแค่ระบบผิดพลาด”
“ไม่ต้องมาอธิบายกับผม!” เมื่อรองหัวหน้าสถานีได้ฟังก็ยิ่งบันดาลโทสะ ชี้ไปทางด้านนอกแล้วพูดต่อ “คุณไปอธิบายกับสื่อกับนักข่าวโน้น! ไปอธิบายกับชาวบ้านนู้น!”
ทั้งสองนิ่งเงียบไป
ผู้บริหารสถานีที่อยู่ด้านข้างรู้สึกรำคาญใจสุด ๆ “ตอนนี้ทั่วทั้งประเทศพากันวิจารณ์ CCTV เต็มไปหมด! ยักยอกเงินค่าแรง ขโมยลิขสิทธิ์ของศิลปินซึ่ง ๆ หน้า! ล้อเลียนพวกเรากันใหญ่! วันนี้ตอนเช้าพอฉันออกประตูมา ก็โดนนักข่าวเป็นสิบรุมทึ้งอยู่นอกประตู! ถามพวกเราว่าทำไมถึงยักยอกค่าแรงของจางเย่? ฉันจะรู้ไหมว่าทำไม!”
เจียงหน่ายสยงถอนหายใจ “เป็นเพราะพวกเราคิดไม่รอบคอบ ทำให้ชื่อเสียงของทางสถานีเสียหาย”
รองหัวหน้าสถานีกล่าว “ไม่ใช่พวกคุณไม่รอบคอบ แต่พวกคุณมันงี่เง่าต่างหาก! แต่นี่ก็ดีแล้วนี่! ตอนนี้พวกคุณทำ CCTV งามหน้านัก! ดูสิดู พาดหัวข่าวหนังสือพิมพ์ทุกฉบับมีแต่เรื่องของพวกเราทั้งนั้น! ยิ่งใหญ่อลังการ! เป็นที่รู้จักมากมาย!” กำปั้นทุบโต๊ะดังปัง ตวาดลั่น “อับอายขายหน้าไปหมดแล้ว!”
เจียงหยวนกล่าวเสียงเบา “พวกเราคิดไม่ถึงว่าจางเย่จะฟ้องคดี CCTV”
รองหัวหน้าสถานี “แค่คิดไม่ถึงก็จบแล้วหรือ? ทำอะไรฉิ*หายไปบ้างแล้วล่ะ!”
ผู้บริหารสถานีที่อยู่ด้านข้างกล่าวขึ้น “จางเย่เป็นคนยังไง? ครั้งนั้นที่งานประกวดเซี่ยงเซิงของ CCTV ก็ปล่อยให้เขาปั่นป่วนไปหมดทีหนึ่งแล้ว จนสุดท้ายก็โดนสั่งงดออกอากาศ! เขายังเคยด่ากระทั่ง SARFT ! เขาเป็นคนแบบไหนพวกคุณเพิ่งจะรู้เรอะ?”
รองหัวหน้าสถานีตำหนิ “พวกคุณทำให้สถานีตกต่ำ!”
ปากบอกว่าเป็นการประชุม แต่แท้จริงแล้วคือการประณามและตำหนิ
ทั้งผอ. และรองผอ. CCTV1 ล้วนโดนผู้บริหารสถานีรุมด่าอยู่นานถึงครึ่งชั่วโมง!
……
ในอินเทอร์เน็ต
ผลกระทบของสถานการณ์ยังคงปั่นป่วนไปทั่ว
พิธีกรรายการคืนส่งปีของ CCTV1 เฉินเหยี่ยผู้โด่งดังเปิดประเด็นบนเวยป๋อ “จ่ายค่าแรงช้าไปแค่วันเดียว ต้องถึงกับขึ้นโรงขึ้นศาลเลยเหรอ? เรื่องเล็กนิดเดียวทำเป็นจุกจิกไปได้ แผนกใน CCTV มีตั้งเยอะแยะ ก็ต้องมีบางส่วนที่ขัดข้องบ้างสิ จ่ายค่าแรงช้าไปแค่ไม่กี่วันย่อมแก้ไขได้อยู่แล้ว ฉันก็เคย ถ้าเรื่องเล็กน้อยแค่นี้ต้องวิ่งขึ้นศาล งั้นทุกคนก็ไม่เป็นอันต้องทำอะไรทั้งวันงั้นสิ? ฟ้องศาลกันอยู่นั่น!”
เขาแกล้งทำเป็นใสซื่อไม่รู้ไม่ชี้
พอเหล่าแฟนคลับของจางเย่เห็นเข้า จึงพากันมาล้อมไว้!
“ไอ้หน้าโง่!”
“คุกเข่าเลียประจบเยี่ยงสุนัขซะ!”
“ใช่เรื่องค่าแรงอย่างเดียวรึไง?”
“เรื่องลิขสิทธิ์ทำไมแกไม่พูดถึงล่ะ?”
“อาจารย์จางก็ไม่เคยไปบาดหมางอะไรกับนายนี่? คราวก่อนก็เหมือนกัน แค่อาจารย์จางเบียดนายตกจากทำเนียบคนดังระดับ B นายก็ปากเสียใส่คนอื่น? คราวนี้ยังเอาอีก? เป็นโรคจิตเรอะ! ไม่เข็ดสินะ? เคยเป็นแค่พิธีกรคืนส่งปีเองไม่ใช่เหรอ? นายมีอะไรดีล่ะ! ทั้งในแง่ชื่อเสียง ในแง่พรสวรรค์ทางวรรณกรรม แง่ความรู้วิชาการ นายมีตรงไหนเทียบกับอาจารย์จางเย่ได้มั่งหา?”
“เฉินเหยี่ยหน้าโง่! คอมเมนต์ล่างโพสต์ต่อด้วย!”
“เฉินเหยี่ยหน้าโง่! เม้นต์ล่างโพสต์ต่อด้วย!”
“สนับสนุนอาจารย์จางอย่างไร้ข้อแม้!”
ทันใดนั้น พี่ชายดาบยักษ์ก็ปรากฎตัวขึ้น “แม่* หลายวันมานี้ทำโอทียุ่งจนไม่มีเวลาเล่นเน็ต ทำไมถึงเกิดเรื่องใหญ่ขนาดนี้ล่ะ? ทุกคนรวมพล! ร่วมกันด่ากลับไปกับฉัน! ลุยกลับไป! ดาบยักษ์ของข้ากระหายเลือดอีกแล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว!”
ฉับพลัน ปรากฏเงาของพี่ชายดาบยักษ์อยู่ทั่วทุกทิศทาง!
หน้าบัญชีทางการเวยป๋อของ CCTV1 พี่ชายดาบยักษ์ด่า “กล้ามาไล่อาจารย์จางออกเหรอ? ไอ้หน้าโง่เหม็นโฉ่!”
ชาวเน็ต “......”
แฟนคลับจางเย่คนหนึ่งรีบเตือน “พี่ชายดาบยักษ์ พวกนั้นไม่ได้ไล่อาจารย์จางออก แต่ระงับค่าจ้างของอาจารย์จางต่างหากล่ะ”
พี่ชายดาบยักษ์ “หา? คราวนี้ไม่ใช่ไล่ออกเหรอ? ค่าจ้างอะไร?”
แฟนคลับจางเย่อีกคนพูดพลางเหงื่อตก “ยังมีเรื่องลิขสิทธิ์อีก”
พี่ชายดาบยักษ์ถาม “ลิขสิทธิ์อะไร?”
“ไอ้หยา ตอนนี้พูดแค่คำสองคำไม่เคลียร์หรอก คุณลองอ่านข่าวดูสิ” แฟนคลับคนหนึ่งบอก
พี่ชายดาบยักษ์คุยกับเขาไปพลาง ไม่ยอมเสียเวลาเปิดฉากด่า CCTV1 ไปด้วย “ให้ฉันดูข่าวอะไรล่ะ ฉันไม่สนค่าจ้างหรือลิขสิทธิ์อะไรทั้งนั้นแหละ ด่าก่อนค่อยว่ากัน! ด่าพวกมันจนหนำใจแล้วค่อยคุย! ลุยมัน!”
แฟนคลับจางเย่ “......”
แฟนคลับเฉินเหยี่ย “......”
ชาวเวยป๋อ “......”
ดาราวงการบันเทิงหลายคนเห็นแล้ว ต่างหัวเราะไม่ได้ร้องไห้ไม่ออก ในใจนึก นายดูสิ แม่*นี่แหละคือแฟนคลับเดนตาย! เข้าเน็ตมาไม่รู้เรื่องรู้ราวอะไรทั้งสิ้น ไม่ทำความเข้าใจสถานการณ์สักนิด มาถึงก็เปิดฉากด่ากราดกองทัพข้าศึกเลย แม่*สมกับเป็นแฟนคลับเดนตาย!
เห็นได้ชัดว่าศึกด่ากราดในเน็ตพร้อมเกิดขึ้นได้ทุกขณะ!
ทำให้เรื่องนี้ยิ่งทวีความบ้าคลั่งดุเดือด!
ตอนนี้ สื่อทุกแขนงและวงการบันเทิงทั้งหมดต่างจับจ้องมาที่คดีความระหว่างจางเย่กับ CCTV1 คดีความจะเป็นอย่างไรต่อไป CCTV1 จะโต้กลับอย่างไร จางเย่จะยอมสงบศึกหรือไม่ คดีฟ้องร้องระหว่างศิลปินกับ CCTV เป็นครั้งแรกนี้ใครจะแพ้ใครจะชนะ ล้วนเป็นเรื่องที่ทุกคนต่างสนใจติดตาม!


*-*-*-*-*-*-*-*-*-*-*-*-*


[Go To Next Chapter]( ./46.md)