##บทที่ 792 : ใช้รัศมีแห่งโชคอีกครั้ง!
ช่วงเที่ยง
เวลาพักเที่ยง จางเย่เรียกทีมงานของตนเองเข้ามาที่ห้องทำงาน เมื่อคนยี่สิบกว่าคนมาถึง ห้องทำงานที่นับว่ากว้างขวางกลายเป็นดูแคบขึ้นมาถนัดตา แต่ละคนล้อมวงกันเข้ามา บ้างยืนอยู่ตรงหน้าโต๊ะทำงานไม่ก็โซฟา เพราะคนที่ออฟฟิศหนึ่งข้างนอกไม่ใช่คนของจางเย่ และเขาก็เพิ่งมาใหม่ จึงไม่ค่อยสะดวกใจ แต่ก็ไม่ได้ถือว่าตนเองเป็นคนนอกเท่าไรนัก จึงเรียกมาแต่ทีมของตัวเอง
“กินข้าวกันแล้วเหรอ?” จางเย่ยิ้มถาม
จางจั่วเรอออกมาทีหนึ่ง “ใช่ครับ เพิ่งกินมาอิ่ม ๆ”
เสี่ยวหวังทำหน้าทะเล้น “ตอนแรกนึกว่าพอย้ายแผนกแล้ว กับข้าวคงจะไม่เหมือนเก่า ไม่นึกว่าจะต้องไปกินที่โรงอาหารนั้นอีก กับข้าวที่นั่นฉันล่ะเพลียเลยค่ะ”
จางเย่หลุดขำ “ก็ได้ เดี๋ยวผมจะเลี้ยงของอร่อยทุกคนสักมื้อ”
“งั้นก็เยี่ยมเลย พูดแล้วนะคะผู้กำกับจาง” เสี่ยวหวังพูดพลางหัวเราะคิก
ฮาฉีฉีมองจางเย่ สังเกตเห็นว่ามีอะไรบางอย่าง “เสี่ยวหวัง เลิกพูดเล่นได้แล้ว ฟังผู้กำกับจางพูดธุระเถอะ ต้องมีงานมอบหมายแน่ ๆ”
ทุกคนต่างมองไปทางจางเย่
จางเย่ผงกศีรษะ ยื่นเอกสารในมือส่งไปข้างหน้า “นี่คือแผนงานที่จะแจกให้ทุกคนก่อน ไม่ต้องถ่ายเอกสาร และไม่ต้องเปิดเผยกับภายนอก มีแค่พวกเรากันเองที่ดูได้ ส่งกันไปให้ครบนะ เอาล่ะ ดูเหมือนอีกไม่กี่วัน พวกเราจะได้ตั้งทีมรายการใหม่ สมาชิกในทีมยังคงเป็นพวกเราเหมือนเดิม ทุกคนมาช่วยกันทำรายการนี้ให้ดีกันเถอะ ผมทราบดีว่า พวกเราไม่เคยผ่านหนังสารคดีกันมาก่อน จึงค่อนข้างแปลกใหม่หมด ทุกคนเป็นอย่างนี้ ผมเองก็ไม่ต่างกันกับทุกคน ดังนั้นขอแค่ทุกคนทุ่มเทจริงจังกันมากขึ้น ทุก ๆ อย่างล้วนเป็นไปได้”
ฮาฉีฉีตะลึง “ทำหนังสารคดี? พวกเราน่ะเหรอคะ?”
จางจั่วกล่าวอึกอัก “ผู้กำกับจาง จะทำจริงเหรอครับ? จะเริ่มก่อตั้งในอีกไม่กี่วันนี้แล้วด้วย?”
จางเย่ตอบ “ผมตกลงกับผอ.เหยียนเรียบร้อยแล้ว ส่วนใหญ่ก็ผ่านแล้ว ตอนนี้เหลือแค่เรื่องเอกสารกับอุปกรณ์ HD รอได้ของมา เราจะเริ่มงานกันทันที”
อู่อี้ปาดเหงื่อ “นี่ เอ่อ จะเร่งไปรึเปล่าครับ? เรายังไม่คุ้นกับรูปแบบการทำงานของที่นี่กันเลย เรื่องฟิล์มสารคดีพวกเราก็ยังไม่เคยแตะมาก่อน นี่…...นี่จะถ่ายกันยังไงล่ะครับ?”
จางเย่กล่าว “จะถ่ายทำยังไงผมคิดไว้เรียบร้อยหมดแล้ว ถึงเวลาผมจัดการเอง เพราะเป็นฟิล์มสารคดี หน้าที่ของทุกคนก็จะต้องเปลี่ยนแปลงไปจากตอนที่อยู่ ‘เดอะวอยซ์’ แน่นอน แต่เรื่องนี้ถึงเวลาผมจะจัดการมอบหมายให้ ทุกคนไม่ต้องกังวล ตอนนี้แค่ทำความคุ้นเคยกับแผนงานก็พอแล้ว ช่วงสองสามวันนี้ให้ไปทำความคุ้นเคยกับเนื้อหางานสารคดี ผมเชื่อว่าทุกคนไม่มีปัญหา พวกเราเป็นทีมอันดับหนึ่งแห่งวงการวาไรตี้ เมื่อมาอยู่วงการสารคดี…ก็จะเป็นอันดับหนึ่งเช่นกัน!”
ทุกคนต่างรู้ถึงชื่อเสียงของจางเย่ รู้ว่าเมื่อเขามาที่ช่องสิบสี่แล้วย่อมไม่อาจอยู่เฉย จะต้องทำอะไรออกมาสักอย่างแน่นอน พวกเขาเองคิดเตรียมการเช่นนี้ไว้นานแล้ว แม้จะไม่เคยสัมผัสงานสารคดีมาก่อนอย่างที่เห็นก็ตาม และคงไม่อาจได้เรตติ้งกับชื่อเสียงอะไร แต่อยู่เฉยไปก็เท่านั้น ถ่ายก็ถ่ายสิ ไหน ๆ ก็ได้ลงมือแล้ว ฝึกฝีมือหน่อยจะเป็นไรไป แต่ก็ไม่มีใครคิดเลยว่า ผู้กำกับจางจะรอไม่ได้เลยแม้แต่วันเดียว เพิ่งเข้ามารับตำแหน่งช่องสิบสี่วันแรก ก็เขียนแผนเสร็จแล้ว? เตรียมตั้งทีมรายการไว้แล้ว?
นี่มันก็เร็วไปนะ!
นี่มันรายการสารคดีนะ พี่ไหวเหรอ?
ถ่ายเล่นยังพอว่า แต่คุณดันวางแผนจะเอาสารคดีที่ถ่ายออกมาให้ได้เรตติ้งเทียบเท่ากับรายการวาไรตี้อีก? อยู่วงการสารคดีก็จะเป็นอันดับหนึ่ง? จะเป็นยังไงน่ะเหรอ? ไอ้ของที่ขึ้นชื่อว่าได้เรตติ้งทั่วไปก็ศูนย์จุดศูนย์เศษ ๆ นี่มันจะมีความหมายอะไร? อีกอย่างพวกเขาจะได้เรตติ้งถึงมาตรฐานศูนย์จุดศูนย์เศษ ๆ ได้หรือไม่ยังคงน่ากังขา พวกเขาเป็นแค่ทีมงานมือสมัครเล่น แต่ละคนไม่เคยผ่านงานสารคดีมาก่อน พวกเขาเชื่อว่าผู้กำกับจางก็คงประเมินพวกเขาไว้แล้วพอ ๆ กัน ผู้กำกับรายการวาไรตี้คนหนึ่งมองพวกเขาทีมรายการวาไรตี้ตาแป๋ว มาอยู่ช่องสารคดีแล้วจะให้นั่งถักไหมพรมเรอะ!?
จางจั่วกับฮาฉีฉีสบตากันปริบ ๆ
“ไม่มีปัญหากันใช่ไหม?” จางเย่กวาดตามองทุกคน
“ไม่มีปัญหา!”
“อึก รับทราบ!”
“ได้เลย!”
“ผู้กำกับจาง พวกเราพร้อมฟังคำสั่ง!”
“ขอคุณสั่งมาเถอะ ยังไงพวกเราก็ทำตามคุณ ยังไงก็ได้”
ที่ทุกคนตอบ ก็พูดได้แต่อย่างนี้เท่านั้น พวกเขาจะไปมีปัญหาอะไรได้ล่ะ? ถึงอยากจะพูดอะไร อย่างมากแค่โอดครวญในใจก็พอ
จางเย่ยิ้มกล่าว “โอเค งั้นก็ไม่มีอะไรแล้ว ที่เรียกทุกคนมาเพื่อให้รับทราบกันก่อน พวกคุณก็อย่ากดดันเกินไป พวกเราคราวนี้ก็เหมือนมาขัดเกลาฝีมือ ทางผอ.เหยียนก็ตั้งใจไว้แบบนี้ ถ่ายดีถ่ายแย่ก็ไม่เป็นไร ไม่สนใจเรตติ้ง”
เมื่อพูดอย่างนี้ ทุกคนจึงถอนหายใจโล่งอก!
ถ่ายทำตามสบาย?
ไม่ต้องสนใจเรตติ้ง?
พวกเขาแต่ละคนจึงหัวเราะออกมาได้ก่อนจะแยกย้ายกันไป
ที่จางเย่พูดแบบนี้ เพราะไม่อยากให้พวกเขากดดัน ไม่อยากให้ทุกคนกังวลจนเกินไป ต่อให้บอกพวกเขามากไปก็ไม่มีประโยชน์ ประเด็นคือถึงเขาบอกไปก็คงไม่มีคนเชื่อ เพราะฉะนั้น สู้ให้ทุกคนสบาย ๆ ผ่อนคลายเสียยังจะดีกว่า ทำให้เหมือนกับเล่น อย่างไรเสียจางเย่ก็เป็นผู้กำกับใหญ่ แค่เขารู้ว่าจริงจังเป็นใช้ได้แล้ว ถึงเวลามอบหมายหน้าที่ไปพวกเขาแค่ทำให้ได้คุณภาพอย่างเสร็จสมบูรณ์ก็พอ เรื่องอื่นไม่จำเป็นต้องให้พวกเขากังวลหรอก ถ้าเป็นอย่างนี้ อาจจะดึงระดับศักยภาพของทุกคนออกมาได้
ต่อมา ก็เป็นเรื่องเงินแล้ว เรื่องนี้จำเป็นต้องแก้ไขทันที ถ้าหาเงินทุนมาไม่ได้ รายการใหม่นี้ก็ถ่ายทำไม่ได้หรอก!
เขาเริ่มคิดหาหนทาง!
ออกเงินเอง? ไม่ได้ ผู้บริหารไม่เห็นด้วยแน่ ทางหน่วยงานก็คงปฏิเสธที่จะอนุมัติด้วย แถมนี่ไม่ใช่รายการส่วนตัวของตนเอง จะข้ามขั้นก็ไม่ถูก จะว่าไป เงินในบัญชีของจางเย่ตอนนี้ก็ไม่แน่ว่าจะมีหลายล้านเสียด้วย เขาไม่เคยรับงานโชว์ตัว อาศัยเงินค่าลิขสิทธิ์นิยายไม่กี่เล่มนั้นก็ได้เงินมาไม่เท่าไร บวกกับซื้อรถใช้ด้วย กินอยู่ด้วย จ่ายเงินไม่ขาดมืออีก กล่าวได้ว่า...ไม่มีดาราระดับบีคนไหนถังแตกเท่าจางเย่แล้ว
ไปหาเหยียนเทียนเฟยบอกว่าขอเพิ่มอีกหน่อย? ก็พูดไม่ออกเลย ยิ่งไปกว่านั้นช่องสิบสี่ของพวกเขาก็ไม่ใช่ช่องใหญ่ เป็นแค่ช่องใหม่อันดับต่ำสุด พวกเขาจะมีเงินจำนวนมากขนาดนั้นหรือเปล่าก็ไม่แน่เสียด้วยซ้ำ!
ทำไงดี?
จะทำยังไงดี?
จางเย่จนปัญญา มือไพล่หลังเดินวนไปวนมาอยู่ในห้องทำงาน สีหน้าซับซ้อนเหลือจะกล่าว!
หยวนเดียวก็ไม่ไหวแล้วว้อย!
ไม่มีวิธีแล้ว! ไม่มีหนทางอะไรเลย!
จางเย่นั่งลงแล้วจุดบุหรี่ขึ้นอัดควันลงปอดลึก ๆ ท่าทางของเขากลับสู่ความสงบนิ่ง ยกมือขึ้นมา เปิดหน้าจอแหวนเกม เขาไม่ได้ใช้แหวนเกมมานานแล้ว คราวนี้ถึงทางตัน จางเย่จึงได้แต่รักษาม้าตายดั่งม้าเป็น[1] ลองทางนี้ดูบ้าง!
จะใช้อะไรดี?
แน่นอนว่าต้องเป็น ‘รัศมีแห่งโชค(เวอร์ชั่นอัปเกรด)’ นั่นแหละ!
ในช่วงนี้ จางเย่เก็บสะสมค่าชื่อเสียงเอาไว้มากมาย เขาไม่ได้ใช้อะไรเลย ดังนั้นจึงสะสมได้ค่อนข้างเยอะ ‘รัศมีแห่งโชค’ เป็นไอเทมที่ทรงพลัง โดยเฉพาะเวอร์ชั่นอัปเกรดที่ได้มาล่าสุด เช่นเดียวกับการผลาญค่าชื่อเสียงที่ว่องไวดุจสายน้ำไหล ทำจางเย่สะพรึงอย่างยิ่ง ดังนั้นหลังจากที่จางเย่ได้มาจึงใช้ไปไม่กี่ครั้ง ทว่าวันนี้ไม่ใช้ไม่ได้แล้ว!
เขาจำเป็นต้องใช้โชค เขาจำเป็นต้องได้เงินอย่างด่วนจี๋!
แทบจะไม่ลังเล จางเย่สูดลมหายใจเข้าลึก แล้วเปิดไปที่ร้านค้า กดปุ่มใช้งาน ‘รัศมีแห่งโชค (เวอร์ชั่นอัปเกรด)’ ทันที!
รัศมีเริ่มทำงาน!
บนศีรษะปรากฏเป็นแสงรัศมีสีขาวกะพริบเป็นจังหวะ ฉับพลันค่าชื่อเสียงก็เริ่มลดลง!
-100,000!
-100,000!
-100,000!
จางเย่ประนมมืออธิษฐาน!
เจ้าประคุณเอ้ย!
หนุนส่งทีเถอะ!


==================
[1] 死马当成活马医 รักษาม้าตายดั่งม้าเป็น หมายถึง สิ่งที่รู้ว่าไม่สำเร็จแต่ก็ยังพยายาม
*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<




[Go To Next Chapter]( ./93.md)