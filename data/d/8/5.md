##บทที่ 705 : คะนึงน้อง!
จรดพู่กัน
จบอักษร
กลอนบทนี้เพิ่งออกมาได้ประโยคเดียว ทำให้ยังคงมองไม่ออกว่าอะไรเป็นอะไรในขณะนี้ แต่สิ่งที่สะดุดตาทุกคนเป็นอันดับแรกก็คือลายมือของจางเย่ เมื่อได้เห็นท่าทีผ่อนคลายแต่ปลายพู่กันกลับลากอักษรออกมาได้อย่างหนักแน่นเฉียบขาดแล้ว อาจารย์สาวจำนวนมากต่างร้องอุทานด้วยความตื่นเต้น เหล่าศาสตราจารย์คณาจารย์ซึ่งเชี่ยวชาญด้านอักษรพู่กันศาสตร์โดยเฉพาะต่างมีสีหน้าตกตะลึง รีบก้าวเข้ามาพิจารณาใกล้ๆ แล้วยิ่งตกตะลึงหนักกว่าเดิม!
“อักษรนี้……”
“อักษรพู่กันนี้ช่างสูงส่งเกินไปแล้ว!”
“คนที่มีงานอดิเรกศึกษาศิลปะอักษรพู่กันยังเขียนออกมาไม่ได้อย่างนี้เลยนะ!”
“นี่คืออักษรสิงข่ายใช่ไหม? รูปแบบสิงข่าย(รูปแบบอักษรกึ่งหวัดแกมบรรจง ตวัดพู่กันด้วยความรวดเร็วและเฉียบคม) อย่างนี้ ทำไมฉันไม่เคยเห็นมาก่อนเลยนะ แถมให้ความรู้สึกว่าคล้ายอักษรสิงซู(อักษรกึ่งหวัด) ทั่วไป แต่ก็ไม่เหมือนเสียทีเดียว”
“ลายมือสวยมาก!”
“คิดไม่ถึงเลยว่าจางเย่จะมีฝีมือในการเขียนอักษรพู่กันได้ระดับนี้!”
“ฉันเองก็เพิ่งรู้เหมือนกัน ว่าอักษรพู่กันของอาจารย์จางจะเหนือชั้นถึงเพียงนี้!”
ทุกคนต่างมองกันอย่างตกตะลึงตาค้าง!
เลี่ยวฉีเลิกคิ้วด้วยความคาดไม่ถึงเช่นกัน
พวกอาจารย์จากชิงหัวบางคนสบตากันไปมา
มีเพียงซูน่าที่ไม่ประหลาดใจ เพราะมีอยู่ครั้งหนึ่งที่งานชุมนุมวันครบรอบก่อตั้งสมาคมลิปิศิลป์ มีการจัดงานฉลองวันเกิดผู้อาวุโสในสมาคมและอู๋เจ๋อชิง ซูน่ากับนักลิปิกรในสมาคมหลายต่อหลายคนก็ได้เคยประจักษ์ถึงทักษะการเขียนอักษรพู่กันของจางเย่มานานแล้ว ซูน่ารู้สึกว่าผลงานที่จางเย่เขียนออกมาได้ดีที่สุดก็คือ ‘ลำนำมู่หลัน’ นั่นเอง ลายมือของจางเย่เต็มไปด้วยความพิเศษและมีสไตล์ อีกทั้งเนื้อหาในผลงานชิ้นนั้นช่างจับใจยิ่งนัก คนธรรมดาอย่าว่าแต่เขียนให้ได้อย่างนี้เลย ต่อให้ถ่ายรูปพิมพ์ออกมาเทียบแล้วพยายามคัดลอกเลียนแบบก็ไม่อาจเขียนออกมาให้มีพลังเหมือนอักษรพู่กันของจางเย่ได้ อักษรกึ่งหวัดเช่นนี้ กล่าวได้ว่ามีจางเย่เพียงคนเดียวเท่านั้นที่สามารถ ไม่มีใครเลียนแบบได้!
คนในโลกใบนี้ไม่รู้หรอกว่า ลายมือจางเย่ที่จริงแล้วนั้นเลียนแบบมาจากลายมือของหวังซีชือเทพอักษรา[1]ผู้ยิ่งใหญ่ในโลกของเขา ถึงแม้จางเย่จะยังกิน ‘หนังสือสกิลเขียนอักษร’ เข้าไปได้ไม่มากพอจนถึงขั้นบรรลุการเขียนอักษรพู่กันอย่างถ่องแท้ก็ตาม แต่ขอแค่คัดลอกอักษรพู่กันจีนของหวังซีจือมาได้เพียงหนึ่งในสองส่วนก็มากพอที่จะทำให้คนในโลกนี้สั่นสะเทือนแล้ว ฉายาเทพอักษราไม่ได้มาจากการเรียกขานตนเอง ทั้งไม่ใช่หวังซีจือที่ตั้งขึ้นเอง แต่เป็นการรับรองยืนยันโดยประวัติศาสตร์!
“ร้ายกาจจริง!”
“อักษรนี้ดูแล้วชื่นตาชื่นใจจริงๆ!”
“ถ้าแข่งอักษรพู่กันล่ะก็ ศาสตราจารย์เลี่ยวจบเห่แน่”
“นั่นสิ ดีนะที่โจทย์คราวนี้เป็นแข่งแต่งกลอน”
หลายคนไม่หวงที่จะแสดงความชื่นชมต่ออักษรพู่กันที่สวยงามไร้ที่ติของจางเย่ จากนั้นทุกคนถึงเริ่มค่อยๆ พุ่งจุดสนใจไปที่บทกลอนของจางเย่ อยากจะรู้ว่าภายใต้หัวข้อ ‘สามีภรรยา’ ที่จางเย่ไม่ถนัดนี้ เขาจะเขียนกลอนออกมาเป็นอย่างไร
ซูน่าแหวกกลุ่มคนเข้ามา
คณบดีพานตามหลังมาติดๆ
บทกลอนมีดังนี้ :
‘คะนึงน้อง’
ตาผากมองเขาไกลน้ำกว้าง
ไปมาพลางพานพบกี่พาใจหมาย?
กาเปล่าปลงเกรงเติมลงเพียงจอกซด
คนหมึกหยดยากกลายหมายตอบนาง
หนทางร้างร้าวไกลเนิ่นนานนัก
ข่าวคราวไร้ปักษาแรงหวนนานช้า
แสงโคมพร่ายามค่ำคืนคลอเคลียคอย
พ่อละห้อยหาบุตรแลพี่ถวิลนาง
………….
เมื่อเขียนจบ จางเย่ยังทิ้งลายเซ็นตัวเองเอาไว้ด้วย
หลังจากตรวจสอบดูหนึ่งรอบ จางเย่จึงพยักหน้าด้วยความพึงพอใจ วางพู่กันลง จากนั้นแหวกฝูงชนที่รายล้อมอยู่ออกไปอย่างสงบนิ่ง แล้วพุ่งกลับไปเตาย่างเพื่อกินต่อ คราวนี้เขากินเห็ดย่าง
ปล่อยให้ทุกคนชื่นชมกันไม่หยุดอยู่ตรงนั้นไป!
“กลอนดี!”
“กลอนทั้งบทต่างห้อมล้อมอักษรคำว่า ‘คะนึง’ (忆）สื่อถึงความคิดคำนึงและความรู้สึกของสามีที่มีต่อภรรยา ถ่ายทอดออกมาได้ถึงสุนทรียะแห่งความน่าเวทนาจับใจเกินไปแล้ว!”
“สุดยอด!”
“ตอนแรกคิดว่ากลอนของอาจารย์เลี่ยวสุดยอดที่สุดแล้ว ไม่คิดเลยว่าอาจารย์จางยังไงก็คืออาจารย์จาง สมคำร่ำลือ! ไม่ด้อยกว่ากลอนของอาจารย์เลี่ยวสักนิด! ต้องรู้ด้วยนะว่า อาจารย์จางน่ะยังไม่ได้แต่งงานเลย โจทย์หัวข้อ ‘สามีภรรยา’ นี้ก็ไม่ใช่ทางที่เขาถนัด ถ้าคิดถึงจุดนี้ แล้วคิดดูสิว่าแต่งกลอนสดออกมาได้ขนาดนี้ นี่บ่งบอกถึงความสามารถของจางเย่ได้ชัดเจนขึ้นอีก!”
“รองศาสตราจารย์จางมีความสามารถทางวรรณคดีขนาดนี้เชียว!?”
“เขียนได้ดี!”
“กลอนบทนี้เหมือนอักษรพู่กันของเขาเลย น่าทึ่งชะมัด!”
“อาจารย์จางหมดจดงดงาม!”
“ฮ่าๆ”
คณบดีพานพยักหน้าหนักๆ รู้สึกว่าเยี่ยมมาก
ซูน่ายกนิ้วโป้งชูให้จางเย่จากไกลๆ
ทางฝั่งทีมอาจารย์หญิงจำนวนไม่น้อยก็ชื่นชมอย่างเปรมปรีดิ์ ตามคาด จางเย่ไม่ทำให้พวกเธอผิดหวังเลย ถึงเวลาคับขันขึ้นมาก็ไม่ทำพัง!
อาจารย์หญิงคนหนึ่งหัวเราะหึหึ “รอบสุดท้าย เราชนะแล้วสินะ?”
หม่าฉีทีมภาษาจีนขมวดคิ้วถาม “พวกคุณจะชนะได้ยังไง? ผลงานของอาจารย์เลี่ยวก็ยอดเยี่ยมมากเหมือนกันนะ อย่างน้อยในแง่ภาษา ผมว่าอาจารย์เลี่ยวใช้คำได้คมกว่าหน่อย”
อาจารย์ชายจากชิงหัวคนหนึ่งพยักหน้าเล็กน้อยพลางยิ้มกล่าว “ผมก็ว่ากลอนของอาจารย์เลี่ยวดีกว่า เพราะกว่า”
ซูน่าไม่เห็นด้วย “กลอนของอาจารย์จางต้องเหนือกว่าอยู่แล้วสิ ไม่เห็นต้องถาม!”
ศาสตราจารย์สาวคนหนึ่งหรี่ตามองไปทางฝั่งอาจารย์ผู้ชายไม่กี่คน “โห นี่พวกคุณสุภาพบุรุษแพ้ไม่เป็นสินะ?”
“แพ้ไม่เป็นอะไรล่ะ? ที่อาจารย์เลี่ยวเขียนไว้ก็ไม่เลวนี่นา ใครแพ้ใครชนะ เรื่องนี้แยกไม่ออกจริงๆ นี่ ยังไงทักษะทางวรรณกรรมก็ไม่มีเส้นกำหนดสูงต่ำอยู่แล้ว ชัดเจนว่ามุมมองแต่ละคนย่อมไม่เหมือนกัน” คนฝั่งอาจารย์ชายคนหนึ่งกล่าว
ศาสตราจารย์คนหนึ่งที่ค่อนข้างมีวัยวุฒิสูงกล่าวออกความเห็น “เรื่องนี้มันก็จริง ผมว่ากลอนทั้งสองต่างก็มีอะไรในตัวเอง มีจุดเด่นต่างกันไป จะให้บอกว่าบทไหนดีกว่าบทไหน คงบอกไม่ได้หรอก อืม ไม่งั้นผมว่าส่งต่อให้กรรมการดีกว่า ดูโหวตของกรรมการทั้งสามเอา บทไหนได้โหวตสูงกว่าก็ชนะไป ตกลงไหม?”
“ตกลง!”
“ดูที่กรรมการว่าเถอะ”
“เห็นด้วย”
“จางเย่ชนะชัวร์”
“อาจารย์เลี่ยวต้องชนะเถอะ!”
ทุกคนพากันมองไปทางกรรมการทั้งสาม ลุ้นรอคอยผลตัดสิน
เลี่ยวฉีเองก็ลุ้นกับผลตัดสินนี้มาก ทว่าสีหน้าท่าทียังคงความผ่อนคลายสบายๆ
แต่เมื่อเทียบกับอาจารย์เลี่ยวและบรรดาอาจารย์จากชิงหัวแล้ว จางเย่ไม่ใส่ใจผลการตัดสินเสียด้วยซ้ำไป แค่เขียนกลอนเสร็จก็เป็นอันจบหน้าที่ เขาขี้เกียจจะไปสนใจอะไรอีก กินอะไรได้ก็กิน ดื่มอะไรได้ก็ดื่ม
กรรมการคนแรกซึ่งยังหนุ่มแน่นกล่าวขึ้น “ในความคิดผม กลอน ‘คะนึงน้อง’ ของอาจารย์จางเย่ดีกว่า เทียบกับกลอนบทอื่น ผมชอบอารมณ์กลอนบทนี้มากกว่า”
ทีมอาจารย์หญิงยิ้มร่าขึ้นมาทันควัน
“ใช่ไหมล่ะ!”
“พูดได้ดีค่ะ!”
ทว่า กรรมการคนต่อไป หลี่รุ่ยกลับบอกว่า “ผมไม่ค่อยเห็นด้วย อารมณ์ทั้งสองบทกลอนที่จริงแทบไม่ต่างกัน ทั้งสองดีหมด แต่ถ้าเทียบกันชัดๆ จะเห็นได้ว่ากลอนของอาจารย์เลี่ยวตรงหัวข้อกว่า เพราะโจทย์ของเราคือ ‘สามีภรรยา’ ในบทกลอนของอาจารย์เลี่ยวมีความครอบคลุมตรงจุดนี้ มีสามี มีภรรยา มีความรัก แต่ว่ากลอนของอาจารย์จางนั้น เขียนเน้นไปทางความระทมฝั่งสามีมากกว่า ดังนั้นจึงสื่อความในใจของคู่ ‘สามีภรรยา’ ได้เพียงด้านเดียวเท่านั้น จริงอยู่ที่ว่านี่เป็นบทกลอนที่ยอดเยี่ยม แต่ถ้าพูดถึงหัวข้อนี้แล้ว อาจารย์เลี่ยวสมควรเป็นฝ่ายชนะ”
หลายคนได้ฟังต่างรู้สึกว่ามีเหตุผล
“ก็ใช่”
“อืม ถ้าเป็นหัวข้ออาจารย์เลี่ยวตีโจทย์สมบูรณ์กว่า”
“นั่นสิ กับกลอนอื่นของอาจารย์เลี่ยวนี่ไม่ต้องพูดถึง กลอนวันนี้ไม่เลวจริงๆ”
หลี่รุ่ยให้เครดิตเลี่ยวฉี
จางเย่กับเลี่ยวฉีกำลังแข่งกันสูสี รอแค่ผลตัดสินสุดท้ายแล้ว
กรรมการคนสุดท้ายเป็นศาสตราจารย์อาวุโสค่อนข้างสูงวัย เขาเดินเข้าไปพิจารณาดูบทกลอนทั้งสองของเลี่ยวฉีและจางเย่ ซึ่งตอนนี้ถูกแขวนเอาไว้อีกครั้ง ไม่นานนักก็หันกลับมาพลางยิ้มขื่นๆ “ผมแยกสูงต่ำไม่ออกเลย ดูอันไหนก็ดีไปหมด ถ้าอย่างนั้นก็เสมอกันเถอะ ผมโหวตอย่างนี้แล้วกัน”
“เสมอกัน?”
“ไฮ้!”
“ถ้างั้นใครชนะล่ะ?”
“ก็ไม่มีใครแพ้ใครชนะไง”
“งั้นต้องแข่งเพิ่มอีกรอบ?”
“เสมอก็เสมอเถอะ”
“ว้า นิดเดียวเอง ฮิฮิ ฉันกะรอดูทีมอาจารย์ชายเต้นโชว์ทั้งทีมอยู่แท้ๆ!”
ผลลัพธ์คือเสมอกัน ความจริงแล้วหลายคนก็ยอมรับผลการตัดสินนี้ เพราะยังไงก็เป็นแค่เกม แค่ไม่ต้องโดนตัดสินแพ้แล้วถูกลงโทษก็พอแล้ว
เลี่ยวฉีเองก็ไม่ได้แสดงความเห็นอะไร สามารถแข่งกลอนได้เสมอกับจางเย่ นับว่าเป็นสิ่งที่เขายอมรับได้ ตอนนี้เขาและพวกอาจารย์ชิงหัวหลายคนนึกดูถูกจางเย่เข้าไปอีก เพราะเป็นไปตามคาดอย่างที่เลี่ยวฉีและคนจำนวนหนึ่งคิดไว้ จางเย่ไม่ได้เป็นเทพมาจากไหน หากจะให้พูดชัดๆ จางเย่ก็เป็นได้แค่ผู้เชี่ยวชาญวรรณศิลป์ที่เก่งมากคนหนึ่งเท่านั้น ปรมาจารย์น่ะเหรอ? ไม่มีทางซะล่ะ! แค่กลอนของเลี่ยวฉีเขายังเอาชนะไม่ได้ จางเย่ยังมีสิทธิ์อะไรจะมาอ้างว่าเป็นหรือไม่เป็นปรมาจารย์? ก็แค่นี้ล่ะว้า!
หม่าฉีกล่าวยกยอ “ผมว่าระดับของอาจารย์เลี่ยวก้าวกระโดดมากทีเดียว อีกหน่อยคงเดินทางสายนี้แล้วใช่ไหม?”
เลี่ยวฉีหัวเราะพลางโบกมือ กล่าว “ผมเนี่ยนะ? ขอมุ่งมั่นเรื่องการสอนต่อดีกว่าครับ แต่งกลอนแต่งโคลงเป็นแค่งานอดิเรกของผมเท่านั้น ไม่ใช่อาชีพหลักหรอก”
หลี่รุ่ยยิ้มน้อยๆ “แค่งานอดิเรกยังเขียนได้ดีขนาดนี้ คุณทำให้พวกเราแถวนี้ขายหน้าแล้วนะครับ”
พวกอาจารย์และอาจารย์ชิงหัวไม่กี่คนต่างวิพากษ์วิจารณ์กันไป
อีกด้านหนึ่ง ซูน่าเดินไปหาจางเย่ “ยังกินอยู่อีกเหรอคะ?”
จางเย่ร้องอื้อ ก่อนกลืนที่เต็มปากลงไป กล่าว “หลายวันมานี้ใช้สมองเกินขีด ผมก็ไม่รู้เหมือนกันว่าทำไมถึงได้หิวขนาดนี้ ทั้งที่กินไปตั้งเยอะแล้วแท้ๆ” เขาอาจจะไม่ได้เหนื่อยจากการออกข้อสอบเท่านั้น เพราะเมื่อเช้ายังเร่งความเร็วใช้ ‘แคปซูลความจำ’ ในการเรียนรู้อีกด้วย
ซูน่าบุ้ยปาก “ทางโน้นตัดสินแล้วนะคะ เสมอ”
จางเย่หัวเราะ “ได้ยินแล้ว เสมอก็เสมอสิครับ”
“ที่จริงกลอนของคุณวันนี้ไม่เลวเลย แต่ถ้าเทียบกับกลอนก่อนหน้านี้ของคุณแล้ว ฉันรู้นะว่าคุณไม่ได้ทุ่มออกมาเต็มที่” ซูน่ากล่าวอย่างจนใจ “ปกติคุณชอบเอาชนะมากกว่านี้นี่นา แต่ตอนนี้สิ ไม่มีกะจิตกะใจสักนิด ตอนคุณเขียนกลอนบทนี้ฉันเห็นคุณไม่ได้ใช้สมองคิดเลยด้วยซ้ำไป ปาดพู่กันเขียนเอาลวกๆ ถ้าคุณจริงจังเสียหน่อย ทำไมจะเอาชนะอาจารย์เลี่ยวฉีไม่ได้ล่ะ? นี่ไม่ใช่ระดับที่แท้จริงของคุณเลยนะคะ”
ฉันเอาชนะเขาไม่ได้?
ฉันเขียนเอาลวกๆ?
จางเย่ได้แต่ยิ้มอย่างเงียบๆ ไม่พูดไม่จาอะไร
ด้านข้าง มีอาจารย์สาวสองสามคนจากเป่ยต้าเข้ามาหา “เฮ้อ อาจารย์จาง วันนี้คุณประมาทศัตรูเกินไปนะคะ ดูก็รู้ว่าอาจารย์เลี่ยวเตรียมตัวมาก่อนชัดๆ แต่คุณก็ดันไม่ทุ่มเทอีก เทียบกับชื่อเสียงของคุณแล้ว เสมอก็หมายความว่าพวกเราแพ้แล้วนั่นแหละ ลองคิดดูสิ จะเกิดอะไรขึ้นถ้ากลอนของอาจารย์เลี่ยวเทียบเคียงกลอนของคุณได้? อาจารย์เลี่ยวก็ต้องดังใหญ่แน่ๆ ถึงตอนนั้นคนอื่นก็จะคิดว่าเป่ยต้าเราเทียบกับพวกชิงหัวเขาไม่ติดน่ะสิ”
ในขณะนั้นเอง ที่ตีนเขามีคนผู้หนึ่งกำลังเดินขึ้นมา
——เป็นหัวหน้าทีมออกข้อสอบภาษาจีน หัวหน้าทีมอวี๋ฝานนั่นเอง!
อวี๋ฝานที่ก่อนหน้านี้ติดธุระจึงทำให้มาสาย พอมาถึงก็จดๆ จ้องๆ พลางกล่าวยิ้มๆ “เกิดอะไรขึ้น? แข่งกันอีกแล้วรึ? ปีนี้ใครชนะล่ะ? แบ่งกลุ่มกันยังไง?”
หลี่รุ่ยหัวเราะ กล่าวอย่างอารมณ์ดี “ปีนี้เสมอกันเสียแล้วครับ”
อวี๋ฝานกระพริบตาปริบๆ “เสมอกันได้ด้วยเหรอ?”
หม่าฉี “ข้อสุดท้าย สองฝ่ายทำได้เท่ากันครับ”
เขาอธิบายสถานการณ์คร่าวๆ ให้หัวหน้าทีมอวี๋ฟัง
หัวหน้าทีมอวี๋รู้สึกสนใจมาก ก้าวไปข้างหน้า “ขอผมดูหน่อย”


=====================
[1] 王羲之 หวังซีจือ มีชีวิตอยู่สมัยราชวงศ์จิ้น(晋朝) ได้รับสมญานามว่าเป็น เทพอักษรา(书圣) เนื่องจากแบบอักษรกึ่งหวัด(行书 : สิงข่าย) และอักษรหวัด(草书 : เฉ่าซู) เป็นที่พอพระทัยในจักรพรรดิถังไท่จง(唐太宗) เป็นอันมาก ในยุคถัง(唐朝) ได้มีการยกให้ลายมือของหวังซีจือเป็นกรอบและเป้าหมายในการนิยามความงาม กล่าวคือ ยิ่งเขียนได้เหมือนหวังซีจือเท่าไรก็ยิ่งเป็นที่ชื่นชมเท่านั้น
*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./6.md)