##บทที่ 762 : วันเปิดตัว!
เที่ยงวัน
มีสายเรียกเข้ามาจากเจ๊อ้วน
จางเย่เพิ่งกินข้าวเสร็จจากโรงอาหาร กำลังขึ้นลิฟต์ไปชั้นบน แม้ต้องเผชิญกับการที่เพื่อนร่วมงานใน CCTV1 เห็นเขาเป็นเทพเจ้าโรคห่า ก้มหน้าก้มตาซุบซิบกันเอง จางเย่ก็ไม่สนใจ ไม่ได้รับผลกระทบใด ๆ มาถึงออฟฟิศแล้วเขาก็เดินไปที่ปลอดคนจากนั้นกดรับสาย
จางเย่ "เจ๊อ้วน"
เจ๊อ้วนอ้าปากพูด ก็เรียกจางเย่ด้วยความสนิทสนมผิดกับแต่ก่อน "ตาจาง เดโมของเกมเราเป็นกระแสใหญ่โตแล้ว!"
จางเย่หัวเราะ "อืม ผมเห็นแล้ว"
เจ๊อ้วนกำลังตื่นเต้น "ตอนนี้สื่อกำลังโปรโมทเกมให้เราฟรี ๆ คงเป็นเพราะอิทธิพลของเธอนั่นแหละ นักข่าวกับสื่อน่ะตื่นเต้นจะตายเวลาเป็นเรื่องเธอ! พวกเกมเมอร์ก็ไว้หน้าเธอไม่น้อย พอได้ยินว่าเธอเป็นคนออกแบบเกมนี้ ทุกคนก็สนับสนุน! ก่อนหน้านี้เจ๊ไม่รู้ว่าแฟนคลับเธอมีแค่ไหน แต่ท่าทางตอนนี้ ดูเหมือนแฟนคลับเธอมีเยอะจริง ๆ!"
จางเย่ “ทุกคนให้เกียรติผมไปแล้ว”
เจ๊อ้วน “อีกสามวัน เกมจะเปิดตัวแล้วนะ”
จางเย่ “ครับ จะรอวันนั้นนะครับ”
เจ๊อ้วน “ตอนนี้ที่บริษัททุกคนรอกันใจจดจ่อ! เธอว่ายอดขายจะออกมาเป็นยังไงบ้าง?”
จางเย่ “ขายผ่านช่องทางไหนครับ?”
เจ๊อ้วน "เกมก่อนหน้านี้ เราใช้วิธีอัดแผ่นขาย สุดท้ายก็ขาดทุน อย่าไปพูดถึงมันเลย เชี่*! คราวนี้เราไม่เอาแล้ว ยอดขายแผ่นน่ะดิ่งเหวจะตายชัก ยุคนี้ยุคอินเทอร์เน็ต ดังนั้นเราเลยเปิดขายผ่านอินเทอร์เน็ตให้ดาวน์โหลดเล่นฟรีได้สามด่าน หลังจากนั้นต้องซื้อโค้ด แต่เรากำลังคิดอยู่ว่าราคาจะเป็นเท่าไรในช่วงห้าถึงสิบห้าเหรียญนี่แหละ ฉันอยากได้ความเห็นของเธอหน่อย"
จางเย่คิด ๆ ก่อนกล่าว "งั้นก็ห้าหยวนเถอะ ตั้งราคาสูงไปมันกระทบกับความนิยม พวกเราขายถูกเอาจำนวนดีไหมครับ? วางรากฐานไว้ก่อน? มีชื่อเสียงแล้วต่อไปก็มีหนทางทำกำไรด้วย"
"หืม เธอหมายความว่า ยังมี ‘Plants VS. Zombies 2’?"
"แน่นอน"
"ฮ่า ๆๆ! เยี่ยม!"
"อย่ารีบร้อนดีใจเกินไป มันไม่แน่ไม่นอนหรอกนะครับ"
"ฉันรู้ ตอนนี้ทุกสิ่งพร้อมสรรพ ขาดแค่รอยพู่กันขีดสุดท้าย! เงินทุนบริษัทตอนนี้ตึง ๆ ยังต้องใช้หนี้อีก ถ้ายอดขายของ ‘Plants VS. Zombies’ ไม่ดี บริษัทก็ต้องปิดตัวไปเหมือนกัน!"
"เฮ้ย ไม่มีทางหรอกครับเจ๊อ้วน!"
"ฉันรู้ แต่ก็ต้องคิดในทางร้ายที่สุดไว้ก่อน แน่นอน ผลลัพธ์ที่ดีที่สุดฉันก็คิดไว้แล้ว ฮ่า ๆๆ!"
พอวางสาย จางเย่ก็กลับไปนั่งไขว้ขาอยู่ออฟฟิศ คิดถึงวิธีการต่าง ๆ ออกมา ว่ากันตามจริง เขาค่อนข้างมองเรื่องราวในแง่ดีและมั่นใจกับเกมนี้มากทีเดียว เขารู้ว่าเกมนี้เป็นเกมพัซเซิลชั้นแนวหน้าของโลก ซึ่งได้รับการพิสูจน์แล้วในโลกของเขา แต่ถึงจะดี ยอดขายก็ไม่จำเป็นต้องเป็นอย่างโลกใบเดิมเสมอไป โลกใบนี้เองก็มีความแตกต่างและมีกฎเกณฑ์ของตนเองเช่นกัน
เช่นช่องทางการจัดจำหน่าย
เช่นประเทศที่เกมทำการเปิดตัว
เช่นโมเดลธุรกิจ
ทั้งสองโลกมีความแตกต่างกันอยู่ จางเย่รับประกันความสำเร็จได้เพียง 95% เท่านั้น เขาควบคุมเรื่องช่องทางการขายและพื้นที่ให้เหมือนในโลกของเขาไม่ได้หรอก ทั้งไร้กำลังจะทำด้วย ความจริงเกมนี้เป็นเกมต่างประเทศ แต่เขาก็ปล่อยเกมนี้ในตลาดต่างประเทศก่อนไม่ได้ใช่ไหมล่ะ? ดังนั้นจางเย่ได้แต่ทำเท่าที่ทำได้ก่อนปล่อยให้ตลาดตัดสิน!
การข้ามวงการมาคราวนี้ จางเย่ให้ความสำคัญอย่างใหญ่หลวง ไม่อาจแบกรับความล้มเหลวได้ CCTV1 แช่แข็งเขามาหลายวัน ค่าชื่อเสียงของเขาเริ่มพบกับการหยุดชะงักแล้ว ตอนนี้พึ่งพาแต่ชื่อเสียงจาก ‘Plants VS. Zombies’ เท่านั้น เมื่อเป็นดาราระดับ B แล้วนั้น การแข่งขันดุเดือดจนคนนอกวงการยากจะคาดเดา ระดับ B คือชื่อเสียงเริ่มโด่งดังมากแล้ว และคนกว่าครึ่งประเทศรู้จักหรือเรียกชื่อเขาได้ นี่คือระดับที่ดาราจะเริ่มสร้างฐานแฟนคลับ ดังนั้นจึงมีปัจจัยที่คาดเดาไม่ได้มากกว่า ทว่าใครจะไปรู้ว่าดาราคนไหนจู่ ๆ จะได้แสดงหนังดังหลักพันล้านจริงไหม? หากเกิดขึ้นเมื่อไร ชื่อเสียงย่อมพุ่งทะยาน เรื่องนี้ไม่น่าแปลกใจ ทั้งยังเป็นเรื่องปกติธรรมดา จางเย่เองก็คุ้นเคยกับเรื่องนี้ดี ทราบดีถึงหลักการของการไม่ก้าวหน้าก็ต้องถอยหลัง ในวงการบันเทิง คนแย่งชิงอะไรกัน? พูดตรง ๆ ก็คือการแย่งชิงความนิยม! จางเย่จะปล่อยให้ตัวเองไม่ก้าวหน้าไม่ได้!


……


ในเวยป๋อ
กลุ่มผู้ชิงชังออกมาจากไหนก็ไม่ทราบ หัวข้อพูดจาไม่ได้มุ่งเป้าไปยังจางเย่ แต่เป็น ‘Plants VS. Zombies’ !
"ตาบอดเรอะ? เกมนี้มันสนุกตรงไหนฟระ!"
"เห็นกราฟิกก็รู้แล้วว่าห่วยแตก!"
"เอาผักไปตีกะซอมบี้? ไร้สาระฉิ*!"
"ควายนั่นแหละถึงจะเล่นเกมแบบนี้!"
"ถ้าเกมนี้ทำยอดได้ถึงห้าแสน ฉันแม่*จะไปกระโดดตึก!"
"เหอะๆ มากไปเปล่า ห้าแสน? สองแสนก็หรูแล้ว! อย่าไปเชื่อไอ้ที่หนังสือเกมกับพวกสื่อในวงการมันยอจนลอยขึ้นฟ้าหลังเล่นเดโมเลยน่า เดี๋ยวเกมออกขายก็ไม่มีใครซื้อ คนน่ะรอเล่นเกมเถื่อนซะมากกว่า!"
คนดังข่าวลือมาก เกมก็เป็นเช่นเดียวกัน
เหล่าผู้สนับสนุน ‘Plants VS. Zombies’ เริ่มโต้ตอบในทันใด ทั้งสองฝ่ายเริ่มเปิดฝีปากด่ากัน!


……


โลกออนไลน์วุ่นวาย แต่ที่อื่น ๆ ก็ใช่ว่าจะเงียบสงบนัก
อย่างเช่นในวงการบันเทิง คนในวงการเองยังติดตามเรื่องนี้อย่างใกล้ชิด ล้วนแต่หารือกันในทางลับ
"ไม่รู้จะพูดอะไรแล้ว!"
"ไอ้หมอนี่ไปทำเกมแล้วเรอะ?"
"ไม่เคยเจอดาราที่ไม่ทำงานตัวเองจริง ๆ จัง ๆ แบบนี้มาก่อน หมอนี่นี่เดาอะไรไม่ได้เลยสักนิด!"
"เหอ ๆ ฉันว่าฉันดูออกแล้วล่ะ อาชีพหลักของจางเย่คือไร้อาชีพ ตั้งแต่ปีก่อนฉันก็ดูไม่ออกแล้วว่าความจริงไอ้หมอนี่มันทำอะไรกันแน่! แต่ก็ต้องยอมรับเลยว่า..... ‘Plants VS. Zombies’ สนุกจริง ๆ นั่นแหละ! จางเย่อาจจะหาเรื่องคนไว้เยอะ แต่ก็ถือว่าเป็นคนมีความสามารถ เรื่องนี้ไม่ยอมรับก็ไม่ได้!"


……


วงการเกมถึงคราววุ่นวาย
"จางเย่เป็นดาราใหญ่ ทำไมถึงมาขวางทางหากินเราล่ะ?"
"ใครจะไปรู้ว่าไอ้หมอนั่นคิดอะไรอยู่!"
"เกมนี้ได้รับคำชมเชย แต่ยอดขายก็ไม่จำเป็นต้องดีเสมอไป ตลาดเกมในประเทศเรากำลังอ่อนกระแส โดยเฉพาะกับเกมพัซเซิลที่เพิ่งมีมาไม่นาน แม้ทุกคนจะชมเชยและคาดหวังกับ ‘Plants VS. Zombies’ แต่ตลาดในประเทศก็โดนพวกเกมเถื่อนถล่มอยู่บ่อยครั้ง ส่วนเกมที่วางขายได้มีแต่เกมจากบริษัทที่มาจากต่างประเทศทั้งนั้น เราจะหวังให้เกมพัซเซิลที่ผลิตในประเทศจะยืนอยู่ได้ในตลาดนั่น? ยาก! ยากมากทีเดียว!"
"แหงล่ะ ยอดขายไม่มีทางสูงนักหรอก"
"แต่ก็ถือเป็นการเริ่มต้นที่ดี อย่างน้อยประเทศเราก็สร้างเกมปริศนาที่พอจะออกหน้าออกตาได้เชียวนะ ถึงจะล้มเหลว ก็ยังเป็นตัวอย่างที่ดี ถือเป็นเกียรติยศของเรา!"
"ใช่ ต้องมีคนเปิดตลาดเกมประเทศเรา! ต่อให้จะขาดทุนก็เถอะ!"
"รอวันเปิดตัว หวังว่าจะโชคดี!"
"ยอดขายไม่แน่ว่าจะห่วยนี่ เกมประเทศเราอาจจะสร้างปาฏิหารย์ได้คราวนี้ก็เป็นได้ ใครว่าเกมบ้านเราจะห่วยเสมอไปกัน?"
เสียงวิจารณ์ที่ไม่เป็นมิตรกับ ‘Plants VS. Zombies’ เองก็มี แต่ส่วนใหญ่นั้นคนในวงการล้วนแต่ให้การสนับสนุน ความจริง เหล่า CEO และนักออกแบบเกมหลายบริษัทถึงกับให้การสนับสนุนต่อหน้าสาธารณชนในเวยป๋อสำหรับ ‘Plants VS. Zombies’ ด้วยการกดไลก์กดแชร์ ยากนักที่จางเย่จะข้ามวงการได้โดยไร้การต่อต้านหรือเสียงเคลือบแคลงเช่นนี้ กลาวได้ว่าเขาได้รับการอวยพรจากคนในวงการอุตสาหกรรมเกมจำนวนมาก!
เหตุผลนั้นง่ายมาก เนื่องจากสถานการณ์วงการเกมในประเทศตอนนี้ที่ไม่ได้เป็นกระแสหลัก ช่วงชิงตลาดได้เพียงหนึ่งในสี่ ที่เหลือถูกครอบครองโดยบริษัทเกมต่างประเทศ คนที่ใจแคบอาจคิดว่าจางเย่กำลังมาแย่งงาน แต่คนที่พอมีสมองอยู่บ้างล้วนทราบว่านี่ไม่ใช่เวลามาทะเลาะกันเอง กับส่วนแบ่งตลาดแค่หนึ่งในสี่ ยังจะไปตีกันเพื่ออะไร? ชนะไปแล้วได้อะไร? ที่ต้องทำคือการทวงส่วนแบ่งการตลาดคืนมาจากบริษัทต่างชาติต่างหาก ด้วยเกมพัซเซิลมหัศจรรย์ของจางเย่ พวกเขาจึงมีโอกาสชิงส่วนแบ่งการตลาดกันสักที ทำให้เค้กก้อนใหญ่ขึ้นสำหรับทุกคน!
ศึกนี้ ไม่ใช่แค่เรื่องของจางเย่!
ศึกนี้คือศึกระหว่างเกมในและต่างประเทศ!
คนนอกรอดูเรื่องสนุก คนในรอดูความสามารถ! คนในวงการเกมทุกคนล้วนทดลองเล่น ‘Plants VS. Zombie’ บางคนถึงกับเล่นซ้ำ ๆ เพื่อทำการค้นคว้าเชิงลึก แต่เนื่องจากเป็นแค่ตัวเกมเดโม ไม่ใช่ตัวเต็ม สิ่งที่เห็นยังเป็นเพียงยอดเขาน้ำแข็งเท่านั้น ถ้าให้เลือกเกมสักเกมมาแข่งขันกับพวกฝรั่ง ทั้งในแง่ความคิดสร้างสรรค์ กราฟิก เกมเพลย์ และมุมอื่น ๆ ‘Plants VS. Zombies’ ต้องมีสิทธิ์เข้าร่วมแน่นอน คนในวงการอุตสาหกรรมวิดีโอเกมคาดหวังเป็นอย่างยิ่ง ต่างรอคอยวันเปิดตัวเกมนี้อย่างใจจดใจจ่อ!
อยากเห็นนักว่าจางเย่ บุคคลในตำนานผู้มีชื่อระบือไกล จะสร้างผลลัพธ์อย่างไรในวงการนี้อีก!
คนในวงการล้วนรอชม!
สื่อมวลชนช่วยเป่าไฟ!
เหล่าเกมเมอร์ล้วนรอคอย!
สายตาของทุกคนล้วนจับจ้องว่า ‘Plants VS. Zombies’ จะเปิดตัวเป็นอย่างไร!


*-*-*-*-*-*-*-*-*-*-*-*-*
>>> สิ้นสุด รางวัลกิจกรรมเดือนที่แล้วที่จะอัปวันละ 2 ตอน เป็นเวลา 5 วัน <<<




[Go To Next Chapter]( ./63.md)