##บทที่ 742 : เงียบไว้ก็อึกทึกได้!
วันที่สอง
ก่อนรุ่งสางประมาณตีห้า ฟ้ายังไม่สว่าง
ไม่รู้ว่าใครที่เอาเรื่องนี้ไปกระจายในอินเทอร์เน็ต
ต่อจากนั้น สื่อออนไลน์ชื่อดังแห่งหนึ่งได้เผยแพร่ข่าว : แหล่งข่าวจากพนักงานภายใน CCTV ผู้ไม่ประสงค์ออกนามท่านหนึ่ง ช่วงเวลาดื่มน้ำผึ้งพระจันทร์ระหว่าง CCTV1 กับจางเย่สิ้นสุดลงแล้ว วานนี้ เนื่องมาจากเรื่องสัญญาซื้อขายลิขสิทธิ์ระหว่างประเทศ จางเย่ถูกระงับการจ่ายค่าจ้าง จากนั้นจางเย่ได้มีปากเสียงกับพนักงานและหัวหน้าของฝ่ายการเงินช่อง1 ผลสุดท้ายจึงถูกประกาศหมายชื่อและตำหนิตักเตือนภายใน CCTV เมื่อพิจารณาว่าจางเย่ยังติดสัญญาอยู่กับ CCTV อยู่อีกถึงเก้าเดือน ตำแหน่งของเขาที่ CCTV1 ในเวลานี้จึงกลายมาเป็นจุดที่ค่อนข้างยากลำบากในทันที รายการใหม่งบการผลิตแปดสิบล้านมีแนวโน้มอย่างยิ่งยวดว่าจะล่าช้า ทั้งมีความเป็นไปได้ว่าจะเปลี่ยนแปลงผู้รับผิดชอบรายการ เกี่ยวกับเรื่องนี้เราจะเกาะติดสถานการณ์ความคืบหน้ากันต่อไป!
จากนั้นรายงานสด ๆ ร้อน ๆ แห่ตามมาเป็นพรวน!
‘CCTV1 ฉีกสัญญาซื้อขายลิขสิทธิ์เดอะวอยซ์ระหว่างประเทศ?’
‘จางเย่เดือดฝ่ายการเงิน CCTV !’
‘รายการใหม่อาจเป็นหมัน?’
‘ค้างค่าแรง? เรื่องจริงหรือยกเมฆ?’
‘บริษัทผลิตรายการฝั่งอเมริกาเจรจาการซื้อขายลิขสิทธิ์ระหว่างประเทศของเดอะวอยซ์กับ CCTV เรียบร้อย?’
‘จางเย่เข้าทำงานที่ CCTV สามเดือน ได้เรื่องอีกแล้ว!’
ยามเช้าตรู่ คนทำงานหลายคนยังไม่ตื่นนอนกัน แต่ข่าวที่เกี่ยวข้องกับจางเย่และ CCTV กลับปลิวว่อนเน็ตเต็มไปหมด
“อะไรกัน?”
“เมื่อวานยังดี ๆ อยู่เลยไม่ใช่เหรอ? ไม่ใช่ว่าเพิ่งพูดถึงรายการใหม่กันอยู่หรอกเหรอ?”
“ระงับการจ่ายค่าจ้างอาจารย์จางงั้นเหรอ?”
“แม่* นี่ต้องเป็นเรื่องเป็นราวอีกแน่!”
“เท่าที่ฉันรู้จักอาจารย์จางมานะ ฉันมีลางสังหรณ์ว่า เรื่องนี้ต้องกระหึ่ม!”
“ไม่หรอก ไม่เห็นเหรอว่าอาจารย์จางยังติดสัญญาอยู่อีกเก้าเดือนแน่ะ ถ้าจะมีปากเสียงกับ CCTV จริง ๆ เก้าเดือนต่อจากนี้เขาจะทำยังไงล่ะ? พิธีกรที่โดน CCTV แช่แข็งไว้ก็ไม่ใช่น้อยเลยนะ! ที่ผ่านมาก็ราว ๆ สิบกว่าชีวิตได้ ถ้าหากว่าไปถึงขั้นฉุดไม่อยู่แล้วล่ะก็ จางเย่คงไม่แคล้วมีจุดจบเหมือนกันแน่ ๆ เก้าเดือนต่อจากนี้เขาคงได้แต่ติดแหง็กอยู่ที่ CCTV อย่างโง่ ๆ ไปวัน ๆ รายการอะไรก็ทำไม่ได้ งานอะไรก็ทำไม่ได้? ฉันว่าอาจารย์จางคงคิดถึงจุดนี้เอาไว้แล้วแหละ ยังไงก็ยังมีรายการใหม่รอเขาอยู่นะ เขาน่าจะรู้จักผ่อนหนักผ่อนเบาอยู่”
“อย่างมากก็ลาออก!”
“ใช่ สถานีทีวีที่อยากได้จางเย่มีตั้งเยอะแยะ ต้องมีคนออกเงินค่าชดเชยฉีกสัญญาแทนเขาได้อยู่แล้ว!”
“นายก็พูดง่ายจัง ยังไม่ต้องพูดถึงว่าลาออกได้ไม่ได้ หรือ CCTV1 จะยอมปล่อยไปหรือเปล่าหรอก ถ้าลาออก ก็เท่ากับว่าจางเย่ผิดสัญญาก่อน ทีนี้ลิขสิทธิ์ ‘เดอะวอยซ์’ ในมือเขาก็คงไม่อยู่แล้วไหม? นี่ยังไม่พูดถึงลิขสิทธิ์ต่างประเทศของ ‘เดอะวอยซ์’ นะ เอาแค่สิทธิ์ในการสร้าง ‘เดอะวอยซ์’ ซีซั่นสองจางเย่ก็ไม่มีแล้ว ขอแค่ลาออก ของพวกนี้ก็จะกลายเป็นของ CCTV1 ทันที แล้วปีหน้าพวกนั้นค่อยหาคนมาทำ ‘เดอะวอยซ์’ ซีซั่นสอง ซีซั่นสามก็ได้แล้ว จางเย่รับได้ก็แปลกล่ะ! รายการบันเทิงระดับปรากฏการณ์ขนาดนี้ เขาต้องเก็บไว้กับตัวอยู่แล้ว!”
“นั่นน่ะสิ”
“ทำอะไรไม่ได้จริง ๆ!”
“ทำไมต้องเกิดเรื่องแบบนี้กับอาจารย์จางอยู่ตลอดด้วย?”
“คอมเมนต์บนน่ะ ฉันจะบอกให้นะว่าทำไม ที่จริงไม่ใช่ว่าอาจารย์จางชอบมีเรื่องหรอก แต่สไตล์เขาเป็นคนตรงเกินไป อยากพูดอะไรก็พูด อยากทำอะไรก็ทำ ไม่เคยประนีประนอมสักนิด และเขาไม่ใช่พวกสอพลอด้วย เลยเจอความขัดแย้งง่ายกว่าใคร ถ้าเป็นคนอื่นคงยอมยกลิขสิทธิ์ให้ CCTV ไปนานแล้ว สุดท้ายคงไม่มีเรื่องมีราวกันจนกลายเป็นแบบนี้”
“ฉันชอบจางเย่ก็ตรงความเด็ดขาดนี่แหละ! โดนใจ!”
“ในวงการบันเทิง คนที่เป็นตัวของตัวเองจริง ๆ แบบนี้มีไม่เยอะหรอก!”
ประมาณเจ็ดโมง
บัญชีทางการเวยป๋อของ CCTV1 โพสต์แถลงการณ์ด่วน ในเรื่องเกี่ยวกับการระงับค่าจ้างของจางเย่และลิขสิทธิ์ระหว่างประเทศของ ‘เดอะวอยซ์’ โดยออกมากล่าวปฏิเสธทุกข้อกล่าวหา!
มีคนเชื่อ…
“ฉันว่าละไง แค่ข่าวลือ”
“ใช่ ๆ เรื่องค้างค่าจ้างแค่ดูก็รู้แล้วว่าปั้นขึ้นมา อีกอย่าง CCTV1 เป็นแผนกใหญ่นะ ขาดแค่ค่าจ้างนายคนเดียว? จะเป็นไปได้ไง! พูดจาไม่มีตรรกะ!”
แต่ก็มีอีกหลายคนไม่เชื่อ…
“ถ้าทุกอย่างใช้ตรรกะมาพูดได้ งั้นโลกนี้ก็คงไม่มีปัญหาเยอะขนาดนี้หรอก!”
“จริงแท้แน่นอน คนรายงานบอกทุกอย่างชัดขนาดนั้นแล้ว!”
“เพื่อผลประโยชน์ คนบางคนก็ทำได้ทุกเรื่อง ไม่เห็นจะแปลกสักนิด!”
“เฮ้อ ปัญหาตอนนี้คือ คราวนี้จางเย่เซ็นสัญญาหนึ่งปี เนื้อหาผลประโยชน์ที่เกี่ยวข้องก็ค่อนข้างเยอะและซับซ้อน เพราะฉะนั้น ถึง CCTV1 จะระงับการจ่ายค่าจ้างของเขา เขาจะไปทำอะไรได้อีก? จางเย่ไม่มีเส้นสายอะไรเลย ตอนนี้คงเป็นช่วงที่ CCTV1 กำลังเป็นฝ่ายทุบตีเขา แต่ถ้าจางเย่ลุกขึ้นมาต่อต้านดุเดือดจริง ๆ ล่ะก็ ป่านนั้นคงไม่แค่ทุบตีแหง จะต้องโดนแขวนแน่ ๆ แล้วการแขวนของ CCTV1 ก็ไม่เหมือนกับการแขวนของสถานีอื่น ต้องรู้ถึงสถานะในวงการของ CCTV กันด้วยนะ! อาจจะทำให้จางเย่ไม่ได้ออกทีวีไปตลอดกาลเลยก็ได้ เรื่องอย่างนี้ใช่ว่าไม่เคยเกิดขึ้นมาก่อน เหล่าเลี่ยว เหล่าเหยียน ต่างก็โดนจุดจบแบบนี้ไม่ใช่รึไง?”
“คอยดูดีกว่าว่าจางเย่จะรับมือยังไง”
“เฮ้อ เรื่องแบบนี้คงได้แต่ทนอยู่เงียบ ๆ ไปก่อนนั่นแหละ”
“นั่นสิ ไม่มีหนทางแก้”
“คราวนี้จางเย่เผชิญเรื่องที่เป็นปัญหาหนักจริง ๆ เพราะสถานการณ์ไม่เหมือนเดิม ฉันเดาว่าเขาคงไม่อาจรับมือกับเรื่องนี้ไหว ไม่งั้นคงปลาตายตาข่ายขาด[1]กันจริง ๆ!”
……
ช่วงเช้า
ระหว่างขึ้นออฟฟิศ จางเย่รับโทรศัพท์ไปแล้วหลายสาย
เหยาเจี้ยนไฉโทรมาคนแรก “ทำไมเกิดเรื่องอีกแล้วล่ะ? ข่าวบอกจริงหรือเปล่า? หรือแค่ข่าวลือ?”
“เรื่องจริง” จางเย่ตอบขำ ๆ
“นายยังมีกะจิตกะใจมาขำอยู่เรอะ?” เหยาเจี้ยนไฉแทบพูดไม่ออก “นั่นมัน CCTV1 เชียวนะ! แถมยังมีสัญญาจ้างนายอีก นายต้องคิดดูดี ๆ นะ เรื่องนี้ต้องแก้อย่างระมัดระวัง”
จางเย่ตอบ “ผมเข้าใจ”
เหยาเจี้ยนไฉจึงเบาใจ “งั้นก็ดี”
จากนั้นเป็นสายของนักร้องเฉินกวง
เหล่าเฉิน “มีเรื่องกับ CCTV1 เหรอ?”
จางเย่หัวเราะหึหึกล่าว “ประมาณนั้น”
“ถ้าคุณทำสัญญาเฉพาะรายการยังพอว่า ทำจบไปรายการเดียวก็อิสระปุ๊บ แต่สัญญาของคุณไม่ใช่ ดังนั้นต้องระวังหน่อยสิ CCTV1 ที่ฉันรู้จักน่ะ จัดการกับศิลปินแบบไร้เยื่อใยเชียวนะ สั่งตัดคือตัดฉับ ไม่มีล้อเล่น” เหล่าเฉินกล่าวเตือน “ตอนนี้ ที่จริงพวกนั้นควรต้องปล่อยคุณไป เพราะความสามารถในการผลิตรายการ CCTV1 ไม่มีคนมาแทนคุณได้ ดังนั้นภายใต้สถานการณ์ปกติ พวกนั้นคงยังไม่ทำอะไรคุณหรอก ว่าแต่คุณเถอะให้ตายยังไงก็อย่าใจร้อนสิ อย่าไปตีคนนะ”
จางเย่กล่าว “ผมรู้น่าเหล่าเฉิน ไหนเลยผมจะโง่ขนาดนั้น”
“โอเค เข้าใจก็ดีแล้ว” เฉินกวงจึงวางสายไป
สายสุดท้ายมาจากอู๋เจ๋อชิง
พอรับสายคุณอู๋ก็พูดขึ้นมาคำแรก “ลูกแมวลูกหมาโดดมาก่อกวนอีกแล้วหรือ? หึๆ ฉันทราบเรื่องแล้ว เรื่องนี้นายไม่ต้องทำอะไร ฉันจัดการให้เอง”
ทว่า จางเย่กลับรีบพูด “คุณอู๋ เธออยู่เฉยๆ เดี๋ยวผมจัดการเอง”
คุณอู๋กล่าวอย่างอบอุ่น “ฟังฉันหน่อยสิ ได้ไหม?”
“เรื่องนี้ฟังไม่ได้จริง ๆ” จางเย่ยิ้มน้อย ๆ “งานของผมมีหลักการและวิถีทางของผม ถ้าผมต้องการให้อู๋ช่วยเมื่อไร ผมไม่เกรงใจแน่นอน แต่ไม่ใช่ตอนนี้”
คุณอู๋ถาม “งั้นนายเตรียมตัวจะทำยังไง?”
“ควรทำยังไง ก็ทำอย่างนั้น” จางเย่หัวเราะ
……
มาถึงออฟฟิศ
พนักงานใน CCTV ต่างเห็นจางเย่ก็มีประกายตาแปลก ๆ
จางเย่ไม่พูดไม่จา ทำแต่สิ่งที่ควรทำให้เสร็จ พอกลับเข้าห้องทำงานของตนเองแล้วก็ไม่ได้ออกมาอีกเลย แม้แต่พวกฮาฉีฉีกับจางจั่ว คนของจางเย่เองก็ไม่เห็นเขาเลยทั้งวัน
เสี่ยวหวังกะพริบตา “ผู้กำกับจางแปลกไปจริง ๆ”
ฮาฉีฉีเห็นด้วย “ใช่ นิดหนึ่งนะ”
จางจั่วถอนหายใจ อึกอักลังเล ไม่พูดไม่จา แต่จะให้พูดอะไรได้ล่ะ? คนอย่างจางเย่ ไม่เคยยอมก้มหัวให้ใคร ถ้าไม่เงียบแล้วจะให้เขาทำอะไร?
จนกระทั่งช่วงบ่าย จางเย่จึงออกจากห้องทำงาน ลงไปชั้นล่างแล้วออกจากตึก CCTV ไม่มีใครรู้ว่าไปทำอะไรเช่นกัน และเขาก็ไม่ได้กลับเข้ามา
ทั้ง CCTV ต่างพูดคุยกัน
“วันนี้จางเย่ไม่เคลื่อนไหวเลย?”
“นั่นสิ ฉันนึกว่าจะไปทะเลาะกับพวกผู้บริหารใหญ่อีกรอบเสียอีก”
“เขาไม่ต้องการค่าแรงแล้วมั้ง? วันนี้ไม่ไปหาเรื่องที่ฝ่ายการเงินแล้วนี่?”
“ยังจะหาเรื่องอะไรอีกล่ะ อย่างมากก็ได้แค่ด่ายั่วโมโหคนไปไม่กี่คำเท่านั้น ในประกาศ CCTV1 ก็ชัดแล้วนี่ว่าไม่พูดถึงเรื่องไม่จ่ายค่าแรงเขา เอาแต่ตำหนิเขา จะให้อาจารย์จางทำไงได้? จะให้แตกหักกับ CCTV1 จริง ๆ น่ะเหรอ? ต่อให้เป็นอย่างนั้นจริง อาจารย์จางจะยอมจากไปตัวเปล่าเหรอ? เขาคงไม่ทำอะไรอย่างนั้นหรอก”
“ก็ถูก”
“จางเย่เงียบไปแล้ว เรื่องราวคงไม่บานปลายแล้วล่ะ”
“อืม ทางเขาไม่พูด ไม่โวยวายอะไร คงชัดแล้วแหละ”
ที่ห้องทำงานของเจียงหยวน
เขาเรียกหาเลขา “วันนี้จางเย่ไปด่าใครอีกไหม?”
เลขาตอบ “ไม่เลยครับ เขาอยู่แต่ในห้องทำงานทั้งวัน ดูเหมือนเพิ่งจะออกไปเมื่อครู่ ไม่ทราบเหมือนกันว่าเลิกงานเร็วหรือลาหยุดไปเลย”
เจียงหยวนอึ้งไปเล็กน้อย “ไม่มีความเคลื่อนไหวอะไรเลยหรือ?”
“ไม่เลยจริง ๆ เงียบมาก” เลขาชี้แจง
เจียงหยวนยิ้มกริ่ม รู้สึกว่าร้อยละแปดสิบไม่น่ามีปัญหาแล้ว “ต้องอย่างนี้สิถึงจะถูก เอาล่ะ พรุ่งนี้นัดจางเย่ให้ฉันที ให้เขามาหาฉันที่ออฟฟิศแต่เช้าเลยนะ ฉันจะคุยกับเขาเรื่องเปลี่ยนแปลงข้อสัญญา”
เลขายิ้มกริ่มเช่นกัน กล่าวอย่างขันแข็ง “รับทราบครับ”
……
ตอนค่ำ
มีนักข่าวนับไม่ถ้วนโทรมาขอสัมภาษณ์จางเย่ ทว่ากลับไม่มีใครได้เข้าสัมภาษณ์สักราย ราวกับว่าอยู่ ๆ จางเย่ก็กลายเป็นคนละคน เอาแต่นิ่งเงียบท่าเดียว!
นักข่าวคาดเดาไปต่าง ๆ นานา
ชาวเน็ตแสดงความคิดเห็นกันไม่หยุด
“ทำไมจางเย่ถึงไม่พูดอะไรบ้าง?”
“นี่ไม่ใช่วิถีจางเย่เลย!”
“พูดกับผายลมน่ะสิ! นี่คือการยอมแพ้แล้ว ดูไม่ออกเหรอ?”
“เฮ้อ ถ้าหากว่าจางเย่ยังดึงดันอยู่ต่อไป อย่าว่าแต่ค่าแรงสักแดงจะไม่ได้เลย แม้แต่รายการใหม่ก็คงต้องหลุดมือเช่นกัน ค่าแรงแค่ไม่กี่พันเทียบกับงานและรายการมูลค่าหลายล้านแล้ว อันไหนจะสำคัญกว่า? มันไม่คุ้มกันอยู่เห็น ๆ! อย่างเลวก็คงขอค่าลิขสิทธิ์จาก CCTV ให้มากหน่อยค่อยส่งมอบลิขสิทธิ์ต่างประเทศไป”
“จางเย่นิ่งเงียบ? ทำเอารู้สึกแปลกพิลึกว่ะ!”
“ปกติออก สังคมมันก็อย่างนี้แหละ หลายเรื่องก็ทำอะไรไม่ได้ ได้แต่ทนไว้!”
“แม่*โคตรจริงเชี่* ๆ!”
ชาวเน็ตทอดถอนใจอย่างสะทกสะท้อนใจ
ทางด้าน CCTV1 เองก็มีพนักงานที่ได้รับมอบหมายจากผู้บริหารให้เริ่มร่างสัญญาใหม่ของจางเย่แล้ว
ยังมีเพื่อนของจางเย่อีกหลายคน เช่นเดียวกับคนที่ร่วมงานในวงการบันเทิง ต่างรู้ดีว่าเรื่องนี้คงมาถึงจุดจบแล้ว
ทว่า เรื่องที่คนทั้งหมดคิดว่าจะจบลงนั้น..กลับไม่เป็นอย่างที่คิด!
เอาแค่ขณะนี้ แค่ในค่ำคืนนี้ อยู่ ๆ ก็มีข่าวที่ระเบิดไปทั่วทั้งวงการบันเทิงให้สั่นสะเทือนออกมาโดยไม่มีสัญญาณเตือน!
ทันทีที่ข่าวปรากฏ!
ชาวเน็ตตกตะลึง!
CCTV ตกตะลึง!
วงการบันเทิงตกตะลึง!
คนทั้งประเทศต่างตกตะลึง!
จางเย่ส่งหนังสือฟ้องร้อง CCTV1 ต่อศาล! เรียกร้องให้ CCTV1 จ่ายค่าแรงของเขาจำนวนแปดพันหกร้อยหกสิบเอ็ดหยวน พร้อมทั้งค่าชดเชยหนึ่งร้อยล้าน!
เวลานี้ คนนับไม่ถ้วนต่างรู้เรื่องราวกันแล้ว!
——เงียบไว้ บางทีก็อาจอึกทึกได้!


=====================
[1] 鱼死网破 มัจฉาตายตาข่ายขาด หรือ ปลาตายตาข่ายขาด เป็นสำนวน หมายถึง สู้กันจนตกตายไปทั้งสองฝ่าย
*-*-*-*-*-*-*-*-*-*-*-*-*-*-*-*-*-*






[Go To Next Chapter]( ./43.md)