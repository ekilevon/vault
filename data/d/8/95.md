##บทที่ 795 : ‘จีนบนปลายลิ้น’ เปิดกล้อง!
การทำงานวันที่สอง
ข่าวเริ่มกระจายทั่ว CCTV พนักงาน CCTV หลายคนที่มาทำงานต่างกำลังพูดคุยกันส่วนตัวถึงเรื่องที่รู้มาจากเพื่อนฝูงหรือเห็นในสื่อ
“เฮ้ย ๆ ได้ข่าวรึยัง? เมื่อวานหลังจางเย่เข้ารับตำแหน่งที่ช่องสิบสี่ เหยียนเทียนเฟยก็อนุมัติรายการใหม่ของจางเย่เลย ได้ยินมาว่ายังตั้งทีมรายการขึ้นมาใหม่ แถมจัดออฟฟิศแยกโซนพิเศษให้จางเย่กับลูกทีมเขาอีกด้วยนะ เห็นว่าทีมจางเย่จะเปิดกล้องผลิตสารคดีใหม่กันทันทีแน่ะ CCTV1 อยากดองจางเย่ แต่ช่องสิบสี่ไม่สน ดูท่า อีกสักพักคงได้เห็นหนังสารคดีของจางเย่แล้วล่ะ”
“เหมือนจะโอนให้สิบล้านด้วยนะ”
“หา? เป็นไปไม่ได้หรอก!”
“จริง ๆ นะ ฉันก็ได้ข่าวมาแม่นมาก สิบล้านแน่ะ!”
“สิบล้าน?”
“หนังสารคดีจะใช้เงินเยอะขนาดนี้ได้ไง?”
“เพราะข้างในมีเรื่องน่ะสิ เหยียนเทียนเฟยไม่อยากให้เงินไปอยู่ในมือของ CCTV1 ก็เลยโมโหเอาเงินโอนให้จางเย่หมดเกลี้ยง”
“สารคดีใหม่เกี่ยวกับอะไรน่ะ?”
“ไม่รู้เหมือนกัน เห็นว่าทำอาหารมั้ง?”
“สารคดีทำอาหาร? มันมีอะไรน่าดูเหรอ?”
“ใครจะไปรู้ แต่ถึงจะไม่ใช่ทำอาหาร สารคดีก็ไม่มีอะไรน่าดูอยู่ดีแหละ ยังไงซะก็เป็นรายการสำหรับคนกลุ่มเล็กมาก ๆ ไม่ว่าจะถ่ายยังไงก็เหมือนเดิมนั่นแหละ ได้ข่าวว่าพวกเขาเตรียมจะใช้กล้องความคมชัดสูงในการถ่ายทำอีกด้วยใช่ไหม? ทำอะไรเกินเหตุแท้ ๆ กะอีแค่สารคดีทำอาหาร จำเป็นต้องใช้กล้อง HD เชียวเหรอ? ไม่เคยได้ยินคนเอากล้อง HD ไปถ่ายทำสารคดีอาหารมาก่อนเลย เสียดายเงินชะมัด!”
“ใครจะไปรู้ว่าจางเย่คิดยังไงล่ะ”
“เอ้า งั้นนายจะให้ทำไงล่ะ? ที่จางเย่ไปน่ะช่องสิบสี่นะ เป็นที่เดียวที่รับเขาใน CCTV แล้ว ช่องแบบนี้ก็ต้องให้เงินเขาไปทำรายการสิ เขาไม่มีทางเลือกอื่นแล้วนี่จริงไหม? ได้แต่ต้องแข็งใจถ่ายสารคดีไปเท่านั้น เพราะงั้นพวกนายก็อย่าไปคิดอะไรมากเลย หึหึ ให้ฉันเดานะ จางเย่ก็ไม่รู้เหมือนกันว่าตัวเองจะถ่ายสารคดีออกมาเป็นยังไงคราวนี้ ส่วนใหญ่คงแค่เรื่อยเปื่อย ถ่ายเล่นไปเรื่อยก็จบแล้ว ใคร ๆ ก็คงไม่จริงจังหรอก”
“พูดถูก”
“อืม ก็มีเหตุผล”
“เฮ้อ จางเย่นับว่าจบสิ้นแล้วล่ะ อย่างน้อยช่วงสัญญากับ CCTV อีกครึ่งปีนี้ก็นับว่าโดนแช่ไปแล้ว ตอนนี้ทั้ง CCTV จับจ้องทุ่มเทที่สุดให้กับ ‘ออกมาเต้น’ ของ CCTV1 เท่านั้นแหละ แม้แต่รองหัวหน้าสถานี CCTV ของเราก็ยังให้ความสนใจติดตามเลย เพราะงั้นไง เวทีที่เพิ่งพังเละเทะไปเมื่อวาน ตกเย็นมา ทางสถานีก็เร่งโอนถอนงบประมาณมาจากทุกที่มาโปะให้รายการของสวีอีเผิงกับเฉินเหยี่ยแล้ว เอาใจใส่ขนาดนี้ ใครบ้างจะดูไม่ออก? ทุกอย่างใน CCTV ต้องโอนอ่อนผ่อนตาม ‘ออกมาเต้น’ ให้หมด นี่เป็นย่างก้าวสำคัญที่ CCTV1 จะขึ้นไปเป็นอันดับหนึ่งแห่งวงการวาไรตี้ ย่อมไม่มีทางยอมสูญเสียไปง่าย ๆ ส่วนคนอื่นน่ะเหรอ? รายการอื่นน่ะเหรอ? ก็ต้องหลบไปให้พ้นทาง!”
“ช่วยไม่ได้ ใครใช้ให้ช่องหนึ่งอยู่ในตำแหน่งพิเศษล่ะ”
“แต่เรื่องพวกนี้ CCTV1 ก็ทำเกินไปหน่อยนะ ตอนแรกก็กับจางเย่ พวกนั้นไม่เคยให้การสนับสนุนอะไรเขาเลย พูดไปก็เท่านั้น พวกนั้นไม่เคยเห็นจางเย่เป็นพวกแต่แรกอยู่แล้ว ไปเชื่อใจเฉินเหยี่ยหน้าเก่ากับพวกที่ทำงานอยู่ CCTV มานานแทน”
“เลิกพูดเถอะ มีหลายเรื่องที่พวกเราเข้าไปยุ่งไม่ได้หรอก เฮ้อ”
“ใช่แล้ว สงครามระหว่างเทพ พวกเราก็ได้แต่ดูเอามันส์เท่านั้นแหละ”
ไม่นานนัก ก็มีข่าว
‘จางเย่กำลังจะรับคำสั่งทำสารคดี!’
‘จางเย่กับทีมเดอะวอยซ์กระโดดสู่หนทางใหม่——ภาพยนตร์สารคดี!’
หัวข้อข่าวไม่ได้อยู่ในตำแหน่งพาดหัวใหญ่ สื่อที่รายงานก็มีไม่มาก ทว่า เมื่อข่าวนี้เผยแพร่ออกไป กลับได้รับความสนใจอย่างล้นหลามทันที!
บรรดาเพื่อนฝูงของจางเย่ต่างตกตะลึงไปตาม ๆ กัน!
นักแสดงเซี่ยงเซิงเหยาเจี้ยนไฉโพสต์ลงเวยป๋ออย่างงงงัน “จางน้อยจะถ่ายทำสารคดี?”
นักร้องเฉินกวง “นี่ข้ามสายอีกแล้วรึเปล่า? ถือว่าข้ามสายป่ะ?”
พิธีกร ‘เซียนเกะเป๊ะเนื้อ’ แห่ง BTV ต่งซานซาน “อวยพรให้เพื่อนเก่าราบรื่นทุกสิ่ง เป็นที่หนึ่งเลยนะ ฮิฮิ”
ผู้จัดรายการ BTV หูเฟย “สารคดีเหรอ? ถ่ายไม่ง่ายเลยนะนั่น”
หลัวอวี่ ผู้เข้าแข่งขันเลื่องชื่อ แห่ง ‘เดอะวอยซ์’ “ผู้กำกับจางจะท้าทายเส้นทางที่เป็นไปไม่ได้อีกแล้วสิ!”
เหล่าชาวเน็ตเองก็พูดคุยกันไม่หยุด
“สารคดี? ข้อมูลผิดพลาดเปล่า?”
“รู้ว่าจางเย่ไปอยู่ช่องสารคดีนะ แต่ไม่คิดว่าเขาจะอยากถ่ายสารคดี เอาจริงดิ?”
“จะดูได้ไหมน่ะ? เชี่* ปกติใครเขาจะไปดูสารคดีกันวะ?”
“ไม่ดูว้อย”
“ฉันก็โคตรจะไม่ดู แหวะ”
“สารคดีโดนถ่ายจนเอียนแล้ว ไม่มีอะไรน่าสนใจด้วย!”
“ไสหัวไป งานถ่ายทำฝีมืออาจารย์จาง ถึงเป็นหมาอึฉันแม่*จะตามดู!”
“ใช่! สนับสนุนอาจารย์จางเย่!”
“ในที่สุดก็มีข่าวรายการใหม่ของอาจารย์จางแล้ว เย้! แต่ดันเป็นสารคดี ฮือ! จะให้พวกเราดูสารคดีไปทำไมเล่า! ถึงจะกลั้นใจดูก็ดูไม่ไหวง่ะ! โคตรวิชาการ โคตรน่าเบื่อ! เฮ้อ ยังไงฉันก็จะไม่หวังแล้วกัน แต่ไม่ใช่ว่าฉันไม่สนับสนุนอาจารย์จางนะ!”
“ถ่ายวาไรตี้เสร็จถ่ายสารคดีต่อ? จะโดดข้ามเยอะไปหน่อยไหม!”
เต็มไปด้วยความคิดเห็นต่าง ๆ นานา
แม้แต่แฟนคลับบางส่วนของจางเย่ยังแสดงท่าที ว่าทนดูสารคดีไม่ไหว ยิ่งไม่ต้องเอ่ยถึงคนอื่นเลย มีชาวเน็ตไม่กี่คนหรอกที่อยากดู
ไม่นานนัก กระแสการพูดคุยเกี่ยวกับรายการใหม่ของจางเย่ก็มอดลงอย่างรวดเร็ว หลายคนกลับไปให้ความสนใจหัวโพสต์เวยป๋อหรือไม่ก็กระดานสนทนาเกี่ยวกับ ‘ออกมาเต้น’ อีกครั้ง และเริ่มพูดคุยกันอย่างออกรส สำหรับรายการประกวดเวทีใหญ่ของ CCTV1 นี้ หลายคนค่อนข้างจะอยากดู ช่วงไม่กี่วันมานี้ CCTV1 ก็ได้อัดโฆษณาโปรโมทอย่างเข้มข้น จึงมีกระแสการพูดคุยกันไม่หยุด ยังคงร้อนแรงอยู่ตลอด
“สถานะของเฉินเหยี่ยพุ่งขึ้นอีกแล้ว”
“สวีอีเผิงก็เหมือนกันนะ ถ้า ‘ออกมาเต้น’ ฮิตแล้ว พวกนายว่าตำแหน่งผู้กำกับใหญ่เวทีคืนส่งปีของปีนี้จะตกมาถึงเหล่าสวีรึเปล่า? จะว่าไปเมื่อก่อนเขาก็เคยเป็นรองผู้กำกับเวทีคืนส่งปีมาแล้วด้วย”
“คาดหวังกับรายการเต้นนี่จัง”
“ใช่ ตอนนี้ดูรายการวาไรตี้จนเบื่อไปหมดแล้ว แต่ยังไม่มีรายการประกวดเต้นจริง ๆ!”
“CCTV1 ช่างมีรายการวาไรตี้ที่ชี้นำวงการจริง ๆ”
นี่ก็คือวงการบันเทิง ความจริงเป็นเช่นนี้เสมอ ถ้าคุณทำผลงานดี มีเรื่องมีราว มีข่าว ทุกคนจะพูดถึง แต่ถ้าคุณไม่มีผลงาน หรือเรื่องราวไม่ทำให้คนอื่นรู้สึกสนใจแล้วล่ะก็ ต่อให้เป็นดาราระดับ A ทุกคนก็จะไม่เอ่ยถึง นานวันเข้า ไม่มีผลงาน ไม่มีประเด็น ไม่มีชื่อเสียง จากดาราระดับ A ก็จะกลายเป็น ระดับ B และระดับ B ก็จะตกสู่ ระดับ C ได้ ดาราหลายคนร่วงหล่นไปเช่นนี้ ปัจจุบันจางเย่ก็ตกอยู่ในตำแหน่งยากลำบากอย่างนี้ ทว่าความแตกต่างระหว่างเขากับการตกต่ำของดาราคนอื่นก็คือ หมอนี่มีความสามารถเยอะ ถึงจะไม่มีเครดิตในสายงานตัวเอง แต่ในวงการเกม วงการคณิตศาสตร์ เขาก็สามารถรักษาระดับชื่อเสียงเอาไว้ได้ แม้จะไม่ได้อะไรมากมาย แต่อย่างน้อยก็ไม่ถดถอย!
ดังนั้น ตอนนี้จางเย่จึงไม่ได้กังวลอะไร และไม่มีอะไรต้องห่วง ชื่อเสียงของเขาก็มั่นคงอยู่ในช่วงหนึ่ง เขาไม่จำเป็นต้องพะวงด้านอื่น เพียงแต่ต้องตั้งใจทุ่มเทถ่ายทำสารคดีอย่างจริงจังก็พอแล้ว คอยดู พอ ‘จีนบนปลายลิ้น’ ออกฉาย เดี๋ยวก็จะรู้กันเองว่าหมู่หรือจ่า!
…………..
ตอนเที่ยง
อุปกรณ์ HD เซทสุดท้ายที่ยืมมาก็ถูกส่งมาถึงแล้วโดยคนของช่องพี่น้อง
จางเย่เตรียมใจพร้อม เรียกหาเสี่ยวหวังทันที “เสี่ยวหวัง!”
เสี่ยวหวังมาหาพลางกะพริบตาปริบ ๆ “เรียกหาฉันเหรอคะผู้กำกับจาง?”
“ไปจองตั๋วเครื่องบิน แบ่งออกเป็นสามทีม ตามที่สั่งไว้ก่อนหน้านี้ พรุ่งนี้ออกตรงเวลา ไม่อนุญาตให้ใครสาย เครื่องบินไม่คอยใคร!” จางเย่บัญชา
เสี่ยวหวังงุนงง “หา? พรุ่งนี้เช้า?”
ฮาฉีฉีทักท้วง “ผู้กำกับจาง ทะ ทำไมเร่งขนาดนี้ล่ะคะ?”
สมาชิกทีมรายการ ‘ปลายลิ้น’ คนอื่น ๆ ต่างก็ไม่ทันตั้งตัว
จางเย่กล่าวยิ้ม ๆ “ขืนรออีกก็ฤดูหนาวกันพอดี สถานที่หลายแห่งทางเหนือจะถ่ายไม่ได้แล้ว เราน่ะรอได้ แต่เวลารอไม่ได้แล้วนี่นา ลำบากกันหน่อยนะ เย็นนี้กลับไปเตรียมตัว ช่วงนี้ทุกคนจะได้ออกไปทำงานนอกสถานที่ นอกจากจะมีเหตุสุดวิสัยก็จะไม่ได้กลับบ้านสักพักหนึ่ง ดังนั้นบอกที่บ้านไว้ล่วงหน้าด้วย รอเสร็จงานนี้แล้ว ผมจะขออนุมัติจากผอ.เหยียน ให้ทุกคนได้หยุดยาวสักพัก”
“ตกลง!”
“ทราบแล้วผู้กำกับจาง!”
“งั้นพวกเราจะไปเตรียมตัว!”
จางเย่เองก็โทรหาที่บ้าน
ตรู๊ด ตรู๊ด ต่อติดแล้ว แม่รับสาย
จางเย่กล่าวอย่างสบาย ๆ “แม่ ช่วยผมจัดกระเป๋าเดินทางที ขอเสื้อผ้าไปเยอะหน่อย กลัวกลับไปจัดไม่ทัน พรุ่งนี้เช้าจะบินแล้ว”
แม่ “แกจะไปไหนของแกล่ะ?”
“ทำรายการครับ สารคดีไงแม่” จางเย่
แม่จะเป็นลม “นี่แกจะทำสารคดีจริง ๆ เรอะ? แกจะไหวเหรอ?”
จางเย่หัวเราะ “เดี๋ยวตอนฉาย แม่ก็รู้เองแหละ!”
วางสายเสร็จ จางเย่ก็ไปรายงานเหยียนเทียนเฟยอีกที ได้รับเอกสารอนุมัติการเดินทางเรียบร้อย พอกลับมา จางเย่ก็ประกาศทันที “วันพรุ่งนี้ ‘จีนบนปลายลิ้น’ เปิดกล้องอย่างเป็นทางการ!”


*-*-*-*-*-*-*-*-*-*-*-*-*-*-*


>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<


[Go To Next Chapter]( ./96.md)