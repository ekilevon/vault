##บทที่ 764 : หมอนี่…...เป็นศาสตราจารย์จริงเรอะ?
ในอินเทอร์เน็ตท่วมท้นไปด้วยคอมเมนต์ชื่นชม!
ที่บ้าน
หลังจากที่จางเย่เล่นเกมไปสองสามด่าน ก็ถอนตัวออกมาอย่างพออกพอใจ กวาดสายตาไปอ่านคอมเมนต์และข่าวในอินเทอร์เน็ตแล้วก็เริงร่า เมื่อพบว่าทุกคนให้หน้าตั้งขนาดนี้ เขาจึงม้วนแขนเสื้อขึ้น เขย่ามือไม้เป็นการวอร์มร่างกายอย่างง่าย จากนั้นก็ไม่อยู่เฉย พลันสวมบทบาทหน้าที่เป็นแอมบาสซาเดอร์ ‘Plants VS. Zombies’ ทันที!
เพียงแต่ว่าแอมบาสซาเดอร์คนนี้——เอ่อ ไม่ค่อยจะยึดถือศีลธรรมสักเท่าไร!บนเวยป๋อ
บัญชีผู้ใช้เวยป๋อของนักแสดงหญิงระดับ D คนหนึ่งที่ใช้ชื่อ ‘เสี่ยวฟางฮว๋าคนสวย’ ได้โพสต์เวยป๋อพร้อมกับแนบรูปถ่ายลงไปภาพหนึ่ง ซึ่งมีขนมปังนึ่ง มีโจ๊กถั่ว “อาหารเช้าหรูมาก ขอบคุณค่ะคุณแม่ อร่อยน้ำตาจะไหล!”
ปรากฏว่าเพิ่งจะโพสต์เสร็จ เมนต์แรกพลันถูกฉกไปแล้ว!
เห็นได้ชัดว่านักแสดงหญิงคนนั้นไม่ได้กะจะปิดจอหลังจากโพสต์เสร็จ แต่รอคอยดูคอมเมนต์จากชาวเน็ตอยู่ ใครจะคิดว่าเพิ่งโพสต์ไปได้แค่วินาทีเดียวก็มีคนคอมเมนต์แล้ว!
ว้าย!
คุณจะเร็วไปไหมคะคุณ!?
นักแสดงหญิงคนนั้นหัวเราะคิก ๆ พลางก้มหน้าไปดู แต่กลับต้องตะลึงงันไปทันที!
ชื่อนี้……
คน ๆ นี้……
คนที่ฉกเมนต์แรกไปได้กลับเป็นดาราคนหนึ่งเช่นกัน หนำซ้ำยังเป็นจางเย่ผู้เป็นกระแสฮอตฮิตอยู่ในขณะนี้อีกด้วย เพียงแต่เจอเข้ากับคอมเมนต์ที่เขียนอย่างหน้าไม่อายว่า “ชู่ววว อย่าเอ็ดไป อย่าเอ็ดไป ผมจะบอกความลับให้คุณเบา ๆ เมื่อเร็ว ๆ นี้มีเกมใหม่ออกมาล่ะ ชื่อเกม ‘Plants VS. Zombies’ โคตรสนุกเลย ผมบอกคุณแล้วคุณอย่าไปบอกใครนะ!”
นักแสดงหญิงคนนั้นตื่นเต้นดีใจขึ้นมาทันที นี่คือจางเย่เชียวนะ! สิ่งมหัศจรรย์อันลือลั่นแห่งวงการบันเทิงไง แม้ว่าชื่อเสียจะไม่น้อยก็เถอะ แต่ก็เป็นถึงดาราทรงคุณค่าระดับ B เป็นซูเปอร์สตาร์ที่โด่งดังไปทั่วดินแดน ชัดเจนว่าเป็นคนละชั้นกันกับนักแสดงตัวเล็ก ๆ ที่อยู่เพียงระดับ D กระท่อนกระแท่นอย่างเธอ เมื่อได้เห็นว่าตำนานอย่างจางเย่คนนี้เป็นผู้ฉกเมนต์แรกของเธอไป เธอย่อมตื่นตระหนกด้วยความดีใจแน่นอน
เธอรีบตอบกลับทันที “ต้องเล่นเกมที่อาจารย์จางแนะนำให้ได้นะ!”
ด้านล่าง เหล่าแฟนคลับของเธอก็ตกตะลึงเช่นกัน!
“อ๊ะ? อาจารย์จาง?”
“โอ๊ะโยะโย๋! จ๊ะเอ๋ปรมาจารย์ชั้นเซียนเข้าให้!”
“ฮ่า ๆๆ อาจารย์จางคุณหน้าไม่อายเลยนา เกมที่คุณสร้างเองเป็นแอมบาสซาเดอร์เองชัด ๆ คุณมาโฆษณาชวนเชื่ออย่างนี้ก็ได้เหรอ?”
ทางนี้ยังคงพูดคุยคึกคัก
อีกด้านหนึ่ง เวยป๋อของจางหย่วนฉีก็มีความเคลื่อนไหวเบา ๆ เธอโพสต์ภาพสนามบินภาพหนึ่ง “ลงเครื่องแล้ว ขอบคุณบรรดาแฟนคลับที่ให้การต้อนรับอย่างอบอุ่นค่ะ”
ปรากฏว่าเมนต์แรกโดนจางเย่ฉกไปอีกแล้ว “ชู่ววว อย่าเอ็ดไป อย่าเอ็ดไป ผมจะบอกความลับให้คุณเบา ๆ เมื่อเร็ว ๆ นี้มีเกมใหม่ออกมาล่ะ ชื่อเกม ‘Plants VS. Zombies’ โคตรสนุกเลย ผมบอกคุณแล้วคุณอย่าไปบอกใครนะ!”
จางหย่วนฉี “......”
ผู้จัดการส่วนตัวของเธอฟางเว่ยหงก็ “......”
ทั้งคู่ต่างตอบกันเป็นจุด[1] ๆ ให้รู้ว่าพูดอะไรไม่ออก!
อีกทางหนึ่ง
เวยป๋อของนักแสดงเซี่ยงเซิงถังต้าจางผู้ซึ่งมีความเกลียดชังลึกล้ำกับจางเย่ก็โพสต์ข้อความ “อากาศที่คุนหมิงไม่เลวเลย อยู่ตรงนี้แสดงเพลิน”
เมื่อแฟนคลับจำนวนมากของถังต้าจางเห็นเวยป๋อเด้งขึ้นมา ทุกคนก็รีบตอบกลับทันที ทว่าเมื่อพวกเขาโพสต์คอมเมนต์เสร็จจึงเพิ่งค้นพบอย่างตื่นตะลึงว่า เมนต์แรกไม่ใช่พวกเขา! อีกทั้งคอมเมนต์แรกยังโพสต์ตอบหลังจากที่ถังต้าจางเพิ่งโพสต์ออกมาเพียงสองวินาที!
ไอ้หยา!
ใครเนี่ยไวปานวอก?
นายขี่จรวดมารึไงพวก?
ปรากฏว่าพอมองดูดี ๆ แฟนคลับถังต้าจางถึงกับพากันคลั่ง! แม่**** นี่มันศัตรูคู่อาฆาตของอาจารย์ถังต้าจาง ไอ้จางเย่นี่หว่า!
จางเย่ “ชู่ววว อย่าเอ็ดไป อย่าเอ็ดไป ฉันจะบอกความลับให้นายเบา ๆ……”
ถังต้าจางแทบกระอักเลือด!
แฟนคลับของถังต้าจาง “......*＊$€¥&％；#@*!!”
ไอ้คนแซ่จางรู้จักอายบ้างไหมนาย? อายเป็นไหม? ตอนแข่งเซี่ยงเซิงครั้งกระโน้นนายทำอะไรไว้กับอาจารย์ถังบ้างล่ะ นายยังมีหน้ามาโฆษณาเกมของตัวเองบนเวยป๋ออาจารย์ถังอีกเรอะ? ไอ้ตัวเน่าเหม็นหน้าหนาเอ๊ย! เคยเจออันธพาล แต่ไม่เคยเจออันธพาลขนาดนี้เลย!
ถัดมา มีนักแสดงเซี่ยงเซิงอีกคนหนึ่งที่แต่เดิมมีความอาฆาตกับจางเย่เช่นกัน ก็ถูกทำลายล้างไปด้วย!
ศิลปินเซี่ยงเซิงคนนั้นกล่าวบนเวยป๋อ “เมื่อกี้ฝนตกในวันฟ้าใส ทำเอาไขข้ออักเสบกำเริบเลย”
จางเย่ฉกเมนต์แรกไปอีกครั้ง “ชู่ววว อย่าเอ็ดไป อย่าเอ็ดไป ฉันจะบอกความลับให้นายเบา ๆ……”
ศิลปินเซี่ยงเซิงคนนั้น “......”
ตั้งแต่เก้าโมงถึงสิบโมง ดาราคนดังยี่สิบกว่าคนที่อัปเดทโพสต์ใหม่บนเวยป๋อต่อ ๆ กันทั้งหมดล้วนถูกจางเย่แย่งเมนต์อย่างรวดเร็ว ซึ่งทั้งหมดล้วนเป็นเมนต์แรก และเนื้อหาในทุกคอมเมนต์ล้วนเหมือนกัน ใช้โทนคำพูดลับ ๆ ล่อ ๆ เหมือนพวกแนะนำยารักษาโรคมาโปรโมท ‘Plants VS. Zombies’ !
เหล่าดาราแต่ละคนต่างพูดไม่ออก!
เหล่าชาวเน็ตก็วิงเวียนล้มพรืดเป็นแถบ!
“อาจารย์จาง! พอแล้วคุณน่ะ พอทีเถอะ!”
“พรืด ต้องไม่มีศีลธรรมขนาดนี้เลยเหรอเฮ้ย!”
“ฉิ*หายคุณนี่ต้องมือไวแค่ไหนเนี่ย!”
“ตกใจจนฉี่เล็ดเลย! แม่*มือไวขนาดไหนเนี่ย? ทุกครั้งเป็นเมนต์แรกหมดเลย?”
“อาจารย์จางคุณอย่าโผล่มาอย่างเทพหายไปอย่างภูติผีแบบนี้ได้รึเปล่า! คุณได้ค่าแอมบาสซาเดอร์ไปเท่าไรกันเนี่ย ทุ่มสุดตัวจริงนะคุณ! นี่ก็ตั้งใจทำงานเกิน!”
“ฮ่า ๆๆๆๆๆๆ!”
“มือไวขั้นเทพ!”
“เหย***! คุกเข่าให้เลย!”
“ตกใจฉิ*หาย!”
“อาจารย์จาง คุณไปฉีดเลือดไก่มาเหรอครับ!?”
เคยเห็นพวกดาราทำการโฆษณา และเคยเห็นพวกดาราที่เพื่อผลิตภัณฑ์หรืองานที่ตนเป็นแอมบาสซาเดอร์แล้วทุ่มเททำงานกันอย่างเต็มที่ก็จริง ทว่าที่ใช้วิธีโฆษณาอย่างหน้าไม่อายแบบจางเย่ขนาดนี้ ทุกคนเพิ่งเคยพบเห็นเป็นครั้งแรกจริง ๆ! นี่มันไร้ศีลธรรมเกินไปแล้ว! ถ้าเป็นดาราทั่วไประดับ D หรือ E ยังพอว่า แต่คุณเป็นซูเปอร์สตาร์ระดับ B ที่ใคร ๆ ก็รู้จักนะ! ต่อให้แข่งขันกันดุเดือดอย่างในวงการบันเทิงคุณก็น่าจะเป็นคนสุดยอดในหมู่คนสิ คุณ คุณนี่ก็ช่าง…...อะไรกันวะนั่นน่ะ!
ทว่าจางเย่กลับไม่รู้สึกหน้าแดงสักนิด ยังคงกระทำการ ‘แย่งเมนต์แรก’ อย่างเชี่ยวชาญอลังการเช่นเคย!
เวลาต่อมา ภายใต้การมองดูอย่างสะพรึงกลัวของเหล่าชาวเน็ต ศิลปินดาราคนแล้วคนเล่าต่างประสบภัยพิบัติจากการ ‘จู่โจมอย่างหน้าด้าน ๆ’ ของจางเย่ ที่ทำให้ทุกคนตกอยู่ในอาการตกตะลึงมากที่สุด และสิ่งที่ทำให้คนทั้งหมดกราบกรานด้วยความชื่นชมก็คือ จางเย่แย่งเมนต์แรกมาจากแฟนคลับดารานับหมื่นพันได้ทุกครั้ง!
ครั้งเดียวคือบังเอิญ!
สองครั้งก็ยังบังเอิญ!
แล้วยี่สิบครั้งล่ะ? ห้าสิบครั้งล่ะ?
บรรดาชาวเน็ตและเหล่าดาราในวงการบันเทิงเหล่านั้นต่างตกตะลึง! อย่างแรกคือตะลึงในความมือไวขั้นเซียนของจางเย่ อย่างที่สองคือตะลึงในจิตวิญญาณความบากบั่นพากเพียรแต่ดันฉาวโฉ่หน้าไม่อายของจางเย่!


……


เซินเจิ้น
ณ บริษัทเอนเตอร์เทนเมนต์แห่งหนึ่ง
นักร้องนักแสดงหญิงระดับ B คนหนึ่งที่เพิ่งพบเห็นการ ‘จู่โจมอย่างหน้าด้าน ๆ’ ของจางเย่บนเวยป๋อเมื่อครู่หันไปถามเหล่าสตาฟข้าง ๆ ด้วยสีหน้าโง่งม เธอชี้ไปที่จางเย่ผู้ซึ่งไม่เคยคุ้นเป็นพิเศษในโทรศัพท์มือถือที่หน้าจอเปิดเวยป๋อค้างไว้ของตนเองอย่างทึ่มทื่อ “หมอนี่…...เป็นศาสตราจารย์เป่ยต้าจริงเหรอ?”
เหล่าสตาฟยิ้มขื่น “ใช่แล้ว”
นักแสดงหญิงถามอีกครั้ง “เป็นนักกวี?”
สตาฟตอบอึกอัก “ถูกต้อง”
นักแสดงสาวถามเป็นครั้งที่สาม “มีวุฒินักกฎหมาย?”
สตาฟปิดตาลง “อ่าฮะ”
นักแสดงสาวปาดเหงื่อ กล่าว “ฉันเรียนมาน้อยนะ พวกคุณอย่าโกหกฉันสิ!”


=================
[1] จุดไข่ปลา (อังกฤษ: ellipsis) เป็นเครื่องหมายวรรคตอนสากลอย่างหนึ่ง โดยทั่วไปจะเขียนเพียงสามจุด หากเขียนเยอะกว่านั้นจะเรียกว่า เส้นประ, จุดประ, ประจุด ***ต้นฉบับมี 6 จุด***
*-*-*-*-*-*-*-*-*-*-*-*-*-*-*




[Go To Next Chapter]( ./65.md)