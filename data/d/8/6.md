##บทที่ 706 : ความลับยิ่งใหญ่ที่ซ่อนอยู่ในกลอนกลบท!
รู้ผลเกมการแข่งขันแล้ว
ทุกคนต่างพูดคุยหัวเราะกันตามอัธยาศัย
หม่าฉีพูดกับหัวหน้าทีมอวี๋ “คราวนี้แบ่งเป็นทีมชายหญิงครับ แต่เพราะทีมอาจารย์หญิงดื่มกันไม่เก่ง ก็เลยดึงจางเย่ไปอยู่ด้วย โจทย์ข้อสุดท้ายก็เป็นอาจารย์เลี่ยวแข่งกันกับจางเย่”
หัวหน้าทีมอวี๋ถามอย่างประหลาดใจ “แข่งอะไร?”
หม่าฉีตอบ “ประชันกลอนครับ หัวข้อ ‘สามีภรรยา’”
หัวหน้าทีมอวี๋มองมาทางเลี่ยวฉี ถามกลั้วหัวเราะ “เหล่าเลี่ยวแต่งกลอนอีกแล้วหรือ?”
เลี่ยวฉียิ้มเล็กน้อย “ใช่ครับ แต่งออกมาสดๆ ก็เลยไม่ค่อยดีเท่าไร หัวหน้าทีมอวี๋เป็นผู้เชี่ยวชาญเฉพาะ คุณช่วยตรวจสอบให้ผมหน่อยว่าเป็นอย่างไรบ้าง เชิญติมาได้เลยครับ”
หัวหน้าทีมอวี๋โบกมือกล่าวอย่างร่าเริง “ผมก็แค่พอดูเป็นนิดหน่อย ไม่บังอาจติชม ว่ากันจริงๆ เรื่องแต่งกลอน คุณเก่งกว่าผมเยอะ”
เลี่ยวฉีหัวเราะฮ่าๆ “หัวหน้าทีมอวี๋ถ่อมตัวแล้ว”
ซูน่าโผล่มาร่วมวงเช่นกัน “ยังไงฉันก็รู้สึกว่ากลอนของอาจารย์จางยอดเยี่ยมกว่าอยู่ดี หัวหน้าทีมอวี๋มาก็ดีแล้วค่ะ ให้หัวหน้าทีมอวี๋วิจารณ์ดูสักหน่อย คุณมีคุณวุฒิที่สุดแล้ว”
อาจารย์สาวเป่ยต้ากล่าวสนันสนุน “ใช่ค่ะ เชิญคุณไปดูหน่อยเถอะ”
ในฐานะที่เป็นหัวหน้าทีมออกข้อสอบภาษาจีน เป็นคนรับผิดชอบอันดับหนึ่ง กับเรื่องคุณสมบัติของอวี๋ฝานนั้นไม่ต้องพูดถึง เขาเป็นคนที่มีตำแหน่งสูงที่สุดในบรรดาทีมภาษาจีนแล้ว ไม่ว่าจะเป็นในวงการศึกษาหรือวงการวิชาการก็ประสบความสำเร็จอย่างสูง โดยเฉพาะในด้านวรรณกรรม ทุกคนเชื่อถือหัวหน้าทีมอวี๋ได้แน่นอน ในเมื่อคนมากมายขนาดนี้ต่างตัดสินไม่ได้ว่าใครแพ้ใครชนะ ยังคงถกเถียงกันอยู่ ฉะนั้น มาฟังความเห็นของผู้เชี่ยวชาญให้ชัดเจนไปเลยดีกว่า!
หัวหน้าทีมอวี๋ตอบรับ “ตกลง”
เพียงพริบตา เขาเดินไปหยุดอยู่ตรงหน้ากลอนทั้งสองบทแล้ว
คนอื่นๆ ต่างพากันล้อมเข้ามาอยู่ข้างหลังไม่ใกล้ไม่ไกล
“ผัวเมียร่วมสัมพันธ์ รักมั่นไม่เคลือบแคลง……” หลังจากที่หัวหน้าทีมอวี๋อ่านจบ ก็พยักหน้าหนักๆ ไม่หยุด “กลอนดี” จากนั้นหันไปดูผลงานอีกชิ้น “ตาผากมองเขาไกลน้ำกว้าง ไปมาพลางพานพบกี่พาใจหมาย……” เมื่ออ่านจบ หัวหน้าทีมอวี๋กลับนิ่งเงียบไม่พูดไม่จา เอาแต่จ้องผลงานชิ้นนั้นเนิ่นนาน ไม่ได้วิจารณ์ว่ากลอนดีเหมือนอย่างกลอนของเลี่ยวฉี กลับเอาแต่ครุ่นคิดเหม่อลอย
ทุกคนต่างไม่เข้าใจว่าเป็นเพราะเหตุใด
“เกิดอะไรขึ้นน่ะ?”
“ไม่รู้สิ”
“กลอนของจางเย่มีปัญหาเหรอ?”
“ทำไมหัวหน้าทีมอวี๋ไม่พูดอะไรเลยอ่ะ?”
หลี่รุ่ยทีมภาษาจีนกระพริบตาปริบๆ ก่อนหันไปกล่าวกับหัวหน้าทีมอวี๋ “กลอนของอาจารย์จางเย่ ตีโจทย์ไม่แตกพอ ไม่สมบูรณ์พอ เขียนเอาแต่ความในใจของสามี ไม่มีเห็นสื่อถึงภรรยา เทียบกันแล้วกลอนของอาจารย์เลี่ยวสมบูรณ์พูนพร้อมกว่า เพราะแบบนี้จึงตัดสินให้เสมอกัน แต่ผมว่ายังไงอาจารย์เลี่ยวก็เป็นฝ่ายชนะนะครับ”
หม่าฉีเสริม “ถ้าเป็นการแข่งอักษรพู่กัน ก็ไม่ต้องพูดอะไรแล้ว พื้นฐานอักษรพู่กันของจางเย่อยู่ในระดับสูง ต่อให้ไม่ใช่มือสมัครเล่นก็แข่งด้วยได้ แต่ว่าถ้าพูดถึงกลอนบทนี้ ผมเองก็คิดว่าอาจารย์เลี่ยวเก่งกว่า”
หัวหน้าทีมอวี๋ยังคงนิ่งเงียบ
หนึ่งวินาที...
สองวินาที…
สามวินาที…
ดวงตาของหัวหน้าทีมอวี๋พลันเปล่งประกายวาบ หันกลับมาถามอย่างเหลือเชื่อ “อาจารย์จางเย่เป็นคนเขียนนี่หรือ?”
หลี่รุ่ยตอบอย่างสงสัย “ใช่ครับ”
หัวหน้าทีมอวี๋สูดลมหายใจลึกขณะหันกลับไปจ้องมองกลอนบทนั้นต่ออีกสักพัก ยิ่งมองยิ่งผวา ยิ่งดูยิ่งยิ้มขมขื่น!
ทุกคนต่างงุนงงสงสัย ไม่เข้าใจว่าหัวหน้าทีมอวี๋กำลังทำอะไรอยู่กันแน่
คณบดีพานถาม “เหล่าอวี๋ คุณใจลอยไปไหนแล้ว? กลอนบทไหนเชือดเฉือนกว่ากัน คุณรีบบอกมาเร็วสิ” คณบดีพานไม่ได้เข้าใจถึงบทกลอนแม้แต่น้อย ทั้งชีวิตของเขาเกี่ยวข้องแต่กับคณิตศาสตร์เท่านั้น จึงดูกลอนเหล่านี้ไม่เป็น
ได้ยินดังนั้น หัวหน้าทีมอวี๋หัวเราะพลางโคลงศีรษะ “ใครเชือดเฉือนกว่างั้นหรือ?”
“ใช่สิ”
“หัวหน้าทีมอวี๋ อย่าเอาแต่อมพะนำอยู่เลยน่า”
“ใครเก่งกว่านิดหน่อยกันแน่?”
“แต่ฉันว่าเสมอกันนะ”
ทุกคนต่างกล่าวเร่งอย่างกระหายใคร่รู้
หัวหน้าทีมอวี๋ได้ฟังคำพูดของทุกคนจบ ก็หัวเราะออกมา “ถ้าจะพูดว่าใครเชือดเฉือนหรือใครเก่งกว่ากันนิดหน่อย ผมไม่รู้จะพูดอย่างไรจริงๆ เพราะกลอนสองบทนี้ไม่ใช่เรื่องที่จะเอามาเทียบชั้นกันได้ กลอนสองบทนี้…...ไม่ได้อยู่ในระดับเดียวกันตั้งแต่แรกแล้ว สูสี? เสมอกัน? พวกคุณ..ใครเป็นคนตัดสินเนี่ย?” เขาหัวเราะอย่างหนักแล้วจริงๆ!
หลี่รุ่ยอุทานคำหนึ่ง “ไม่ได้อยู่ในระดับเดียวกันงั้นเหรอครับ?”
หม่าฉีตะลึงงัน “ถ้าไม่อย่างนั้น? ใครชนะล่ะครับ?”
หัวหน้าทีมอวี๋กล่าวโดยไม่ต้องคิดว่า “ยังจะต้องถามว่าใครชนะอีกเหรอ? เห็นอยู่ชัดๆ ว่ากลอนของอาจารย์จางเย่เหนือกว่า แถมยังเหนือกว่าชนิดเทียบไม่ติดฝุ่น! กลอนสองบทนี้เอามาเทียบชั้นกันไม่ได้เลยสักนิด!”
เลี่ยวฉีได้ยินดังนั้น พลันมีสีหน้าไม่น่ามอง “หา?”
จางเย่ที่อยู่ไม่ไกลก็ได้ยิน เหลือบมองมาทางนี้แวบหนึ่ง
ซูน่ารู้สึกคาดไม่ถึงสุดๆ “ที่จริงฉันรู้สึกว่า ‘คะนึงน้อง’ ของอาจารย์จางดีกว่าอยู่นิดหน่อย แต่ก็แค่นิดหน่อยเองไม่ใช่หรือคะ? ไม่ได้ห่างกันมากขนาดนั้นนี่?”
คณบดีพานถาม “ห่างชั้นกันขนาดนั้นเชียวหรือ?”
อาจารย์สาวคนหนึ่ง “เป็นไปไม่ได้มั้ง?”
อาจารย์หนุ่มจากชิงหัวคนหนึ่งกล่าวอย่างมึนงง “กลอนสองบทนี้ไม่ได้พอๆ กันหรอกเหรอ? ทำไมถึงดูไม่ออกเลย?”
คนจำนวนมากได้ยินคำพูดนั้นของหัวหน้าทีมอวี๋ ต่างอดไม่ได้ที่จะต้องมอง ‘คะนึงน้อง’ ของจางเย่บทนั้นใกล้ๆ อีกครั้ง พยายามคิดวิเคราะห์ แต่ไม่ว่าจะดูยังไงก็ไม่สมเหตุสมผล อีกทั้งหลี่รุ่ยยังพูดถูกที่ว่า เมื่อพิจารณาดูแต่ละตัวอักษรแล้ว ‘คะนึงน้อง’ ของจางเย่ไม่ได้มีใจความสำคัญเท่ากลอนของเลี่ยวฉี แต่ทำไมกลอนของเขาถึงถูกหัวหน้าทีมอวี๋ชื่นชมขนาดนี้ล่ะ? นี่มันมีตำหนิเห็นๆ เลยไม่ใช่หรือ?
หัวหน้าทีมอวี๋มองสบตาหลี่รุ่ย “คุณเพิ่งจะบอกว่า ใจความสำคัญของอาจารย์จางเย่ไม่พองั้นหรือ ? ไม่สมบูรณ์สินะ?”
หลี่รุ่ยกล่าว “ใช่ครับ ผมล่ะไม่เข้าใจจริงๆ ว่าทำไมคุณถึงชื่นชมบท ‘คะนึงน้อง’ เข้าไปได้ขนาดนี้ ในกลอนบทนี้นอกจากจะต้องมีสามีคะนึงหาภรรยาแล้ว ก็ต้องมีภรรยารำพันถึงสามีด้วยสิ จึงจะถือว่าสมบูรณ์ ถึงจะสามารถแข่งกับผลงานของอาจารย์เลี่ยวได้ เพราะนี่ไม่ได้ให้แต่งอิสระ แต่เป็นการแต่งแบบมีหัวข้อบังคับ”
หัวหน้าทีมอวี๋กล่าวน้ำเสียงขบขัน “รำพันพี่?”
หม่าฉี “ใช่สิครับ”
หัวหน้าทีมอวี๋ยิ้มเล็กน้อย กล่าว “ถ้าผมจะบอกว่า ในกลอนบทนี้มีล่ะ?”
ทุกคนพลันมึนงง
“เอ๋?”
“มีอะไรนะ?”
“รำพันพี่?”
“มีที่ไหนล่ะ!”
“นั่นสิ ทำไมฉันไม่เห็นอ่ะ?”
“ไฮ้! หัวหน้าทีมอวี๋พูดอะไรเนี่ย นี่มันก็แค่ ‘คะนึงน้อง’ ไม่ใช่เหรอ? ตั้งแต่หัวจรดหางก็มีแต่ความคิดถึงของสามีต่อภรรยา มีเขียนสื่อความคิดของภรรยาตรงไหนกันล่ะ?”
ทุกคนต่างสับสนงุนงง ไม่เข้าใจจริงๆ!
หัวหน้าทีมอวี๋ไม่ได้แหย่เล่นอีก จ้องมองไปยังกลอนบทนั้นอย่างอัศจรรย์ใจอีกครั้ง ยกมือชี้ไปตรงหน้า “กลอนบทนี้ไม่ได้ให้พวกคุณดูออกง่ายขนาดนั้นหรอก และจางน้อยก็ไม่ได้เขียนออกมาอย่างลวกๆ แน่นอน ความลับอยู่ตรงนี้ พวกคุณลองอ่านกลอนแบบกลับหลังดูสักรอบก็จะรู้เอง!”
ซูน่าแปลกใจสุดๆ “ว่าไงนะคะ?”
เลี่ยวฉี “อ่านกลับหลัง?”
หลี่รุ่ยกล่าวอย่างมึนงง “อ่านกลับหลังอะไร? จะอ่านกลับหลังได้ยังไงกัน?”
หัวหน้าทีมอวี๋หัวเราะ “ไม่เชื่อเหรอ? งั้นพวกคุณก็ลองพยายามอ่านกลับหลังดูสักรอบสิ”
ทุกคนเริ่มลองตั้งใจมองดูดีๆ มองไปยังสองประโยคสุดท้ายในบทกลอนของจางเย่ แสงโคมพร่ายามค่ำคืนคลอเคลียคอย พ่อละห้อยหาบุตรแลพี่ถวิลนาง
ให้อ่านกลับหลัง?
มีคนลองอ่านออกมาอย่างไม่เชื่อนัก
“นาง…...ถวิล…...พี่…...แล…...บุตร…...หา…...ละห้อย….พ่อ……” อย่างไรก็ตาม แค่เพียงอ่านประโยคแรก เพิ่งท่องมาถึงตรงนี้ คนทั้งหมดต่างก็มองอย่างเซ่อซ่าไปเลย!
“นี่ นี่มัน……”
“เง็กเซียนฮ่องเต้ทรงโปรด!”
รำพันพี่!
แม่*มีภรรยารำพันหาสามีจริงๆ ด้วย!
เหย*****!
อะไรกันเนี่ย? นี่มันเกิดอะไรขึ้นกันแน่เนี่ย!?
ซูน่าตะลึงพรึงเพริด รีบอ่านต่อทันที ใช้เสียงที่ดังกว่าเดิม
“คอยเคลียคลอคืนค่ำยามพร่าโคมแสง”
“ช้านานหวนแรงปักษาไร้คราวข่าว”
“นักนานเนิ่นไกลร้าวร้างทางหน”
“นางตอบหมายกลายยากจรดหมึกคน”
“ซดจอกลงเพียงเติมเกรงปลงเปล่ากา”
“หมายใจพากี่พบพานพลางมาไป”
“กว้างน้ำไกลเขา…..มองผากตา!”
เมื่อเริ่มอ่านบทกลอนจากอักษรตัวสุดท้ายไปจนถึงอักษรตัวแรกจบ อาจารย์ทั้งหมดที่อยู่ในสนามรวมถึงทุกคนจากชิงหัว เป่ยต้า มหาวิทยาลัยประชาชน ทุกคนล้วนต้องตื่นตะลึง!
ฉันลักษณ์? ปราณีตไร้ที่ติ!
จังหวะ? ต่อเนื่องไม่มีสะดุด!
และกลอนบทนี้เมื่ออ่านกลับหลังก็ให้อารมณ์ที่แตกต่างจากการอ่านปกติ!
เป็นการเปลี่ยนบทกลอนไปเลยทั้งบท ทำให้เปลี่ยนอารมณ์ความหมายไปด้วย!
อ่านแบบปกติคือ ‘คะนึงน้อง’! อ่านกลับหลังคือ ‘รำพันพี่’! นี่มันเหลือเชื่อ!
ซูน่าอุทาน “แม่*เอ๊ย!”
อาจารย์สาวเป่ยต้า “แม่*เอ๊ย!”
อาจารย์สาวสถาบันวิศวกรรมศาสตร์ “แม่*เอ๊ย!”
เลี่ยวฉี “......”
หลี่รุ่ยหอบหายใจอย่างเอาเป็นเอาตาย!
หม่าฉีโง่งมไปแล้ว!
คณบดีพานมึนงง!
อาจารย์คนอื่นๆ ก็ดูจนมึน!
ในกลุ่มคน ทันใดนั้นก็มีอาจารย์สาวคนหนึ่งส่งเสียงอุทานออกมา “กลอนกลบท[1]! นี่คือกลอนกลบท!”
ตอนนี้ทุกคนไม่รู้จะสรรหาคำพูดใดมาแสดงออกถึงความในใจของพวกเขาดี ดูเหมือนส่วนใหญ่จะได้แต่ ‘แม่*เอ๊ย’ นี่แหละที่ตรงใจที่สุด!
แม่*เอ๊ย โคตรสุดยอดเลยไม่ใช่รึ!?
แม่*เอ๊ย โคตรเหนือจินตนาการไปแล้วไม่ใช่เรอะ!?
คิดดูสิว่าเมื่อกี้ซูน่ากับอาจารย์สาวเป่ยตาอีกสองสามคนเพิ่งพากันไปต่อว่าจางเย่ว่าไม่ใส่ใจมาอยู่หยกๆ ทำไมถึงแต่งกลอนลวกๆ ไม่ใส่ใจ ใครจะคิดล่ะว่าไม่ใช่! จางเย่ไม่ได้แค่เขียนไปส่งๆ! ขนาดไม่ใส่ใจยังเขียนกลอนที่อ่านกลับหลังออกมาได้? ลองดูความเขียนลวกๆ ของเขาเสียก่อนสิ! นี่มันเป็นกลอนที่จางเย่เขียนด้วยใจชัดๆ! แล้วยังเป็นกลอนคิดสดด้วย! ไม่ต้องร่างอะไรก็เขียนออกมาได้ทันที!
...เสมอเหรอ?
...แต้มเท่ากันเหรอ?
ตอนนี้ลองมาคิดถึงผลสรุปที่ทุกคนตัดสินไปก่อนหน้าดูแล้ว มีแต่จะทำเอาคนหัวเราะให้ฟันร่วงน่ะสิ! นี่จะเอาอะไรมาเสมอได้ล่ะ! หัวหน้าทีมอวี๋พูดถูกแล้ว กลอนสองบทนี้ไม่ได้อยู่ในระดับเดียวกันแม้แต่น้อย! ถึงกลอนของเลี่ยวฉีจะนับว่าอยู่ในระดับชั้นยอด แต่กลับห่างชั้นจากกลอนของจางเย่อีกมาก! ห่างกันไกลลิบ! นี่เป็นช่องว่างระหว่างลำดับชั้นและระดับทักษะของนักกวี เป็นช่องว่างความแตกต่างทางเทคนิคและการใช้คำที่ไม่มีทางหาอะไรมาเติมได้!
เลี่ยวฉีพูดไม่ออก!
อาจารย์ชิงหัวที่พากันเยาะเย้ยถากถางจางเย่ก่อนหน้านี้ได้แต่นิ่งเงียบ! ระดับมันห่างชั้นกันเกินไป พวกเขาไม่รู้ว่าควรจะพูดอะไรดี ท้าแข่งแต่งกลอนกับจางเย่เหรอ? บางทีเรื่องนี้..อาจจะเป็นเรื่องตลกที่สุดในโลกแล้วก็ได้!
คนมากมายเวลานี้มองไปทางจางเย่ด้วยสายตายกย่องนับถือ ราวกับมองเทพเซียน!
มีคนจำนวนหนึ่งที่ยังคงจ้องมองกลอนบทนี้ของจางเย่จนแทบคลั่ง ลูกตาเบิกแทบถลนหลุดออกจากเบ้า เอาแต่อ่านบทกลอนซ้ำไปซ้ำมา อ่านปกติ อ่านกลับหลัง ทุกครั้งที่อ่านก็มีความคิดร้องลั่นว่า ‘โคตรเหง้าศักราชบ้านยายคนที่สองเอ็งสิ!’ อย่างตื่นตะลึง กลอนบทนี้…...นายจะโคตรเก่งเกินไปแล้วโว้ย!
อีกด้านหนึ่ง ซูน่าคว้าม้วนกลอนของจางเย่หมับแล้วรีบวิ่งออกมาทันที เธอกอดกระดาษเซวียนเอาไว้แน่น “คราวก่อนแย่ง ‘ลำนำมู่หลัน’ ไม่ทัน ไม่ต้องพูดอะไรแล้ว อาจารย์จาง อักษรนี้ขอฉันนะคะ!”
จางเย่หัวเราะแล้วยักไหล่ “ตามสบาย”
คนอื่นๆ ก็ไม่ชักช้าเช่นกัน เมื่อคืนสติมาได้คนมากมายต่างเข้ามารุมแย่งกันอุตลุด!
“อะไรน่ะ ทำอะไรกัน!”
“เสี่ยวน่า อย่าขยับนะ!”
“อาจารย์ซู ยึดไปเป็นของคุณคนเดียวได้ไง ฉันก็อยากได้นะ!”
“เสี่ยวซู เอากลอนบทนี้มาให้ฉันเถอะ เดี๋ยวกลับไปฉันเลี้ยงข้าวเธอหนึ่งเดือน!”
“อาจารย์จางเย่ ส่งมาให้ฉันเถอะ!”


====================
[1] 回文诗 กลอนกลบท คือ กลอนที่มีการประดิษฐ์คำให้แปลกประหลาดพิศดาร โดยมีการบังคับฉันทลักษณ์ มีความลึกล้ำทางภาษามากกว่าบทกลอนกวีทั่วไป และมีลูกเล่นต่างๆ ซ่อนอยู่
====================


夫妻互忆回文诗 กลอนกลบทคู่คะนึง ผู้แต่ง 李禺 สมัยราชวงศ์ซ่ง เป็นกลอนโต้ตอบ ที่สามารถอ่านกลับหลังไปหน้า กลับบนลงล่างแล้วมีความหมายเชิงการโต้ตอบกันโดยที่สัมผัส ฉันทลักษณ์ไม่เพี้ยนไป




《 父忆妻》
‘คะนึงน้อง’ (สามีคะนึงหาภรรยา)


枯眼望遥山隔水，
ตาผากมองเขาไกลน้ำกว้าง
往来曾见几心知？
ไปมาพลางพานพบกี่พาใจหมาย?
壶空怕酌一杯酒，
กาเปล่าปลงเกรงเติมลงเพียงจอกซด
笔下难成和韵诗。
คนหมึกหยดยากกลายหมายตอบนาง
途路阳人离别久，
หนทางร้างร้าวไกลเนิ่นนานนัก
讯音无雁寄回迟。
ข่าวคราวไร้ปักษาแรงหวนนานช้า
孤灯夜守长寥寂，
แสงโคมพร่ายามค่ำคืนคลอเคลียคอย
夫忆妻兮父忆儿。
พ่อละห้อยหาบุตรแลพี่ถวิลนาง


…………………..


《妻忆夫 》
‘รำพันพี่’ (ภรรยารำพันหาสามี)


儿忆父兮妻忆夫，
นางถวิลพี่แลบุตรหาละห้อยพ่อ
寂寥长守夜灯孤。
คอยเคลียคลอคืนค่ำยามพร่าโคมแสง
迟回寄雁无音讯，
ช้านานหวนแรงปักษาไร้คราวข่าว
久别离人阳路途。
นักนานเนิ่นไกลร้าวร้างทางหน
诗韵和成难下笔，
นางตอบหมายกลายยากหยดหมึกคน
酒杯一酌怕空壶。
ซดจอกเพียงลงเติมเกรงปลงเปล่ากา
知心几见曾往来，
หมายใจพากี่พบพานพลางมาไป
水隔山遥望眼枯 。
กว้างน้ำไกลเขามองผากตา


…………………..
《ถอดความบทคะนึงน้อง》
ตาผากมองเขาไกลน้ำกว้าง —— สายตาจดจ้องไปยังภูเขาแม่น้ำกว้างมานานจนดวงตาแห้งผากยากทานทน
ไปมาพลางพานพบกี่พาใจหมาย? —— มีกี่เรื่องราวความสัมพันธ์ที่เคยพบผ่านมาในชีวิต
กาเปล่าปลงเกรงเติมลงเพียงจอกซด —— กาเหล้าไม่มีเหล้า ก็กลัวจะเทออกมาแม้สักแก้ว เปรียบเหมือนความรักที่คิดถึง แต่ไม่พบหน้ากันก็เกรงความห่างไกลทำให้รักเหือดหาย
คนหมึกหยดยากกลายหมายตอบนาง —— มีถ้อยคำมากมายยากจะกล่าวออกมาได้หมด ในสมัยก่อนผู้คนเวลาที่เขียนจดหมายหากันจะนิยมเขียนเป็นโคลงกลอนโต้ตอบ
หนทางร้างร้าวไกลเนิ่นนานนัก —— เส้นทางที่สามีคนนี้จากมา ช่างห่างไกลและยาวนานเหลือเกิน
ข่าวคราวไร้ปักษาแรงหวนนานช้า —— โดยปกติฝูงห่านป่าจะบินเรียงแถว มองดูเหมือนตัวอักษร人 (คน) ในภาษาจีน จึงเชื่อกันว่าห่านป่าสามารถส่งสารได้ ในที่นี้ไม่มีห่านป่าส่งจดหมายจึงถึงช้า
แสงโคมพร่ายามค่ำคืนคลอเคลียคอย —— กลางคืนช่างแสนยาวนาน มีเพียงแสงโคมเท่านั้นที่อยู่เป็นเพื่อน
พ่อละห้อยหาบุตรแลพี่ถวิลนาง —— ในฐานะพ่อที่คิดถึงลูกและในฐานะสามีที่คิดถึงภรรยา
*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./7.md)