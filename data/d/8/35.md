##บทที่ 735 : ตอนนี้สนุกนะ!
"เด็กมหัศจรรย์!"
"กลอนนี่รีบบันทึกเอาไว้เร็ว! พาดหัวบ่าย!"
"โลกหล้า โลกหล้าอะไรนะ?"
"อันวิถีแห่งโลกหล้าคือเปลี่ยนแปลง!"
"ใช่ๆๆ เป็นการใช้คำที่งดงามมาก!"
"แม่สาวน้อยคนนี้ไม่ใช่ปลาในบ่อ[1]เลยแฮะ"
นักข่าวกับเหล่าคนที่มามุงล้วนมอบคำเยินยอให้เฉินเฉิน
จางเย่ที่อยู่ห่างออกไปทั้งฉิวทั้งขัน เป็นอีกครั้งที่ได้ตระหนักว่ายัยหนูคนนี้ฉลาดขนาดไหน ตัวเขาเมื่อเช้าร้องไปได้แค่สองท่อน ซึ่งถูกเฉินเฉินได้ยินเข้าพอดี ทั้งที่เห็นบทกลอนเพียงแวบเดียวก็จำได้แล้ว! ถ้าลองเป็นเด็กคนอื่น อย่าว่าแต่เด็กเลย ต่อให้เป็นผู้ใหญ่แล้ว หลายคนก็ยังทำแบบนี้ไม่ได้!
เผชิญกับการเยินยอของผู้คน เฉินเฉินกลับแสดงสีหน้าท่าทางที่ค่อนข้างสงบและให้ความร่วมมือเป็นอย่างดี นักข่าวหันกล้องไปทางไหน เธอก็หันไปตามกล้อง ใบหน้าไม่แสดงอารมณ์ใด
"เหราเฉินเฉิน!" จางเย่ตะโกนดังลั่นระหว่างเดินแทรกฝูงชนเข้ามา
เฉินเฉินได้ยินเสียงมาแต่ไกลก็หันกลับมามองเขา ยังพูดว่า "จางเย่ หนูทำความดีครั้งใหญ่ล่ะ"
จางเย่มองเด็กหญิงตัวน้อยตาเขียวปั๊ด "ความดีครั้งใหญ่อะไรของเธอกัน! กลับบ้านเมื่อไรฉันจะจัดการเธอแน่!"
ทันทีที่เขาปรากฏตัว เหล่านักข่าวล้วนต้องอ้าปากค้าง ตาแทบถลน!
"หา?"
"จางเย่นี่!"
"อาจารย์จางมาได้ไง?"
"รู้จักกับเฉินเฉิน?"
"เชี่* เขากับวีรสตรีตัวน้อยนี่เป็นญาติกันเหรอ?"
"เหย***! สองคนนี้เป็นญาติกัน!?"
"ฉันก็นึกอยู่ว่าเด็กเจ็ดแปดขวบที่ไหนจะเขียนบทกลอนที่ใช้ศัพท์หรูแบบนี้ได้ ต้องเป็นจางเย่เขียนไว้เป็นการส่วนตัวแล้วเด็กคนนี้แอบจำมาแน่ๆ!"
เหล่านายตำรวจเองก็มองตาค้าง ก่อนหน้านี้ตอนโทรหาจางเย่ เฉินเฉินแค่ให้เบอร์ของผู้ปกครองกับพวกเขา ไม่ได้บอกว่าเป็นใคร พวกเขาเองก็ไม่ทราบว่าฝ่ายตรงข้ามจะเป็นดาราใหญ่ อีกอย่างในวงการตำรวจ ชื่อเสียของจางเย่นั้นระบือไกลเชียวนะ! ไม่ว่าจะทำร้ายลูกเจ้านาย ทำร้ายดาราเกาหลี ทุบรถของชิงหัว จางเย่มีคดีให้ต้องพบกับฝ่ายสันติบาลของเมืองหลวงไม่น้อยเลยจริงๆ ฝ่ายสันติบาลเองก็เล่าตำนานของจางเย่จนเป็นที่ร่ำลือไปไกล!
ตำรวจนายหนึ่งอุทาน "คุณเป็นผู้ปกครองของเหราเฉินเฉิน?"
"ครับ ผมมารับเด็กคนนี้ ทำให้พวกคุณยุ่งยากมากแล้ว" จางเย่กล่าว
นายตำรวจอาวุโสกล่าว "ไม่ยุ่งยากเลยครับ ช่วยพวกเราได้มากเลยถึงจะถูก ฉันต้องขอบคุณคุณแทนหน่วยสืบสวนคดีอาชญากรรมพิเศษของกรมเมืองด้วย ส่วนเรื่องเงินรางวัล เงินรางวัลบางส่วนจะถูกแบ่งให้เฉินเฉินกับเด็กคนอื่นๆ เรื่องจำนวนเงินพวกเรายังต้องทำเรื่องตรวจสอบและยื่นเรื่องขออนุมัติ อีกไม่กี่วันจะมีคนติดต่อหาพวกคุณนะครับ"
"มีเงินรางวัลอีก?" จางเย่คาดไม่ถึง "ได้ครับ"
นักข่าวหญิงคนหนึ่งเบียดเสียดมาถึงข้างหน้าได้ในที่สุด กล่าวเข้าประเด็นทันที "อาจารย์จาง ฉันมาจากสถานีโทรทัศน์นะคะ กรุณาให้สัมภาษณ์หน่อยค่ะ เฉินเฉินเธอ..."
จางเย่โบกมือทันที "ห้ามถ่ายครับ หยุดถ่ายเลย นี่เด็กนะ ออกข่าวอะไรกัน ห้ามถ่ายเลยครับ! ทุกคนที่ถ่ายไปแล้วคิดจะปิดภาพเบลอเพื่อออกข่าวก็ไม่ได้ครับ ห้ามให้ถ่ายติดด้านหน้าหรือใบหน้าเด็ดขาด เพื่อความปลอดภัยของเด็กครับ!"
ตากล้องชายเหงื่อตก "อาจารย์จางอย่าซี หยวนๆ หน่อยน่า!"
ตากล้องชายวัยกลางคนกล่าว "นั่นสิ พวกเราเตรียมให้ทั้งหน้าเลยนะ!"
จางเย่ยืนยันหนักแน่น "ผมไม่สนใจว่าพวกคุณจะจัดหน้าหรือจะให้ทั้งหน้า ผมเป็นผู้ปกครองเด็กคนนี้ ผมไม่อนุญาต ดังนั้นไม่ว่าใครก็รายงานข่าวออกไปไม่ได้! เรื่องนี้ไม่มีข้อต่อรอง!"
ความจริงแล้วพ่อแม่ของเหลียนเหลียน เมิ่งเมิ่งและเด็กคนอื่นๆ เองก็ไม่ได้อยากให้รูปของลูกตัวเองลงข่าวเช่นกัน เพราะกลัวว่าพวกแก๊งโจรจะมีพรรคพวกคนอื่นๆ ที่ยังไม่โดนจับอีก หากคนพวกนี้เห็นภาพเด็กๆ ก็อาจจะกลับมาแก้แค้น แม้โอกาสจะเป็นไปได้น้อย แต่ไม่ว่าอย่างไรพวกเขาก็ไม่กล้าเสี่ยงเด็ดขาด และต้องการให้ความปลอดภัยของลูกเป็นสิ่งสำคัญ! การที่ก่อนหน้านี้ไม่พูดขึ้นมา ก็เพราะนี่คือครั้งแรกที่พวกเขาได้เจอกับเหตุการณ์แบบนี้ ทั้งกังวลกระวนกระวาย ทั้งไม่เคยพบกับนักข่าวมาก่อน จึงออกปากได้ยากและไม่ทราบจะรับมืออย่างไร แต่เมื่อจางเย่ออกหน้าเช่นนี้ พวกเขาจึงสบายใจขึ้นได้ไม่ยาก เพราะเหล่าผู้ปกครองทราบว่าจางเย่นั้นต่างจากพวกเขา ในฐานะดารา เขาคุ้นเคยกับวิธีการรับมือพวกนักข่าวมากกว่า มีเขาคอยออกหน้า เรื่องนี้ไม่มีปัญหาแน่นอน!
พอจัดการทางนี้เสร็จ จางเย่ก็หันไปหาเหล่าผู้ปกครองของเมิ่งเมิ่ง เสี่ยวเชา รีบเข้าไปขอโทษขอโพย "ขอโทษนะครับพี่ๆ ทุกท่านที่ทำให้ลูกๆ ของพวกคุณต้องลำบาก ผมกลับไปจะจัดการดุเฉินเฉินเอง ต่อไปจะไม่ให้เธอทำเรื่องแบบนี้อีกแล้ว วันหลังผมจะตามไปขอโทษทุกคนถึงบ้านครับ!"
แม้จางเย่จะไม่ทราบเรื่องราวแน่ชัด แต่ในใจทราบแน่ว่าต้องเป็นเฉินเฉินนำขบวน นอกจากเธอแล้วไม่มีใครอีก!
แม่ของเมิ่งเมิ่งรีบกล่าว “อย่าเลยค่ะ อย่าเลย!”
พ่อของเสี่ยวพั่งกล่าว "อาจารย์จาง พูดอะไรของคุณน่ะ นี่เรื่องน่ายินดีนะ!"
พ่อของเสี่ยวเชาหัวเราะฮ่าๆ กล่าวอย่างใจกว้าง "อาจารย์จางเห็นพวกเราเป็นคนนอกไปแล้วนะ ขอโทษอะไรกัน ผมยังต้องขอบคุณคุณเสียอีก ลูกผมตั้งแต่เล็กก็ขี้ขลาดตาขาว ทำยังไงก็แก้ไม่หายสักที คราวนี้เกิดเรื่องดีงามขนาดนี้ ผมดีใจแทนเขายังไม่พอด้วยซ้ำไป ต้องขอบคุณเฉินเฉินตัวน้อยมากเลยล่ะ"
เสี่ยวเชาหัวเราะคิกคัก "พ่อ ผมเก่งรึเปล่า?"
พ่อของเสี่ยวเชาชูนิ้วโป้งให้ "คราวนี้ไม่เลว! พ่อหน้าบานเชียวล่ะ!"
จางเย่กล่าว "ผมผิดเอง ผมจะไม่ปล่อยให้เด็กคนนี้คลาดสายตาอีกแล้ว ถ้าปล่อยให้คลาดสายตาไปล่ะก็ เธอต้องก่อเรื่องอะไรอีกแน่"
เฉินเฉินไม่ยินดีเท่าไรนัก
ครูประจำชั้นจ้าวเหมยเห็นเข้าก็เดินเข้ามาหา "อาจารย์จาง กลับไปอย่าดุเฉินเฉินเลยนะคะ ถึงจะเสี่ยงไปบ้าง แต่เด็กคนนี้มีเจตนาดี ความกล้าผดุงความยุติธรรมเป็นสิ่งที่ต้องชมเชย ในเมื่อเรื่องก็ผ่านไปแล้ว ทุกคนต่างพอใจกับผลลัพธ์ อย่าดุเด็กเลยค่ะ เราควรชมเชยเขามากกว่า อีกอย่าง ฉันว่าเฉินเฉินรับมือเหตุการณ์แบบนี้ได้ดีทีเดียว อย่าเห็นเธอเป็นแค่เด็กเลยค่ะ กับเด็กๆ ในชั้นเรียนฉันคนอื่นๆ ฉันยังห่วงว่าถ้าใครออกไปไหนคนเดียว อาจจะเกิดอุบัติเหตุหรือถูกลักพาตัวไปได้ แต่คนเดียวที่ฉันไม่ห่วงเลยคือเฉินเฉิน เธอฉลาดยิ่งกว่าใคร เป็นเหมือนผู้ใหญ่คนหนึ่งเชียวนะคะ"
จางเย่กระแอมไอก่อนกล่าว "เพราะเด็กคนนี้ฉลาดเกินไปถึงได้ก่อเรื่องให้ผมปวดหัวอยู่ทุกวันนี่แหละ กล้าไล่ตามโจร? ไม่รักชีวิตแล้วหรือไง? ตามไปจนถึงรังอีก? คิดว่าเป็นต่งฉุนรุ่ย[2]รึไงกัน? เป็นคนดีต้องรู้จักควบคุมตัวเอง ไม่ใช่ทำอะไรอย่างที่อยากทำโดยขาดการคิดพิจารณาให้ถ้วนถี่ อย่าหุนหันพลันแล่น นี่คือสิ่งที่ผู้ใหญ่เขาควรจะทำกัน เข้าใจไหม?" เขาพูดอย่างจริงจังขณะมองตาเฉินเฉิน
พูดได้ดีมาก!
ทว่า….นักข่าวและพวกตำรวจที่อยู่รอบๆ รวมไปถึงฝูงชนที่ฟังอยู่ ต่างก็ยิ้มเจื่อนๆ กันทุกคน!
ต่งฉุนรุ่ยมันใครหว่า?
อีกอย่างนะอาจารย์จาง คนที่มีคุณสมบัติจะพูดคำพูดพวกนี้น้อยที่สุดเนี่ย มันคุณนั่นแหละ!
รู้จักควบคุมตนเอง? รู้จักคิดพิจารณาให้ถ้วนถี่ อย่าหุนหัน? ตอนสอนเด็กมันก็พูดจาซะสวยหรู แต่ว่าถึงเวลาคุณล่ะ? ตอนทำร้ายร่างกายหัวหน้างานทำไมไม่รู้จักควบคุมตัวเองบ้าง? ด่าเพื่อนร่วมงานไม่รู้จักคิดพิจารณาให้ถี่ถ้วน? ตอนทุบทำลายรถของมหาวิทยาลัยชิงหัวเขาทำไมไม่มีความใจเย็นเย็นใจอะไรเลยสักนิด? ไอ้ที่พูดมาใครๆ ก็พูดได้ แต่พอมันออกจากปากคุณเนี่ย...ทำไมฟังไปฟังมามันไม่น่าเชื่อถือเลยสักนิดฟะ!
คิดๆ ดูแล้ว ไอ้นิสัยไม่กลัวฟ้ากลัวดินของเฉินเฉิน มันก็เพราะคุณเป็นต้นแบบให้เด็กมันไม่ใช่รึไงกัน? เฮอะ คุณนั่นแหละเป็นตัวอย่างให้เด็กมันดูชัดๆ!
ยังจะบอกให้ลูกชาวบ้านรู้จักคิดพิจารณาให้ถี่ถ้วนอีก?
ตัวคุณเองยังทำไม่ได้เลย!
คุณนั่นแหละคือตัวอย่างในแง่ลบที่ใหญ่ที่สุดข้างตัวเด็กคนนี้น่ะ! ไอ้นิสัยแบบนี้ก็คุณนั่นแหละตัวดี! ยังจะคิดว่าเด็กมันจะเรียนอะไรดีๆ ไปได้อีกเรอะ?
บ้าบอฉิ*!
=================
[1] 池中物 ปลาในบ่อ เป็นสำนวน หมายถึง คนธรรมดา
[2] 董存瑞 ต่งฉุนรุ่ย เป็นนายทหารกองทัพคอมมิวนิสต์ในช่วงปลดปล่อย ระเบิดพลีชีพเพื่อทำลายบังเกอร์ของฝ่ายก๊กมินตั๋งขณะบุกยึดสะพานที่เป็นจุดยุทธศาสตร์
*-*-*-*-*-*-*-*-*-*-*-*-*-*-*


[Go To Next Chapter]( ./36.md)