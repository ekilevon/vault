##บทที่ 780 : ผู้กำกับจางแกว่งเท้าหาเสี้ยน!
ทั้งสองยังคงถกเถียงกันต่อไป
เจียงหยวน "จางเย่ไม่ได้!"
เหยียนเทียนเฟยแค่นหัวเราะ "งั้นนายจะมาเล่นลิ้นไปทำไม!"
เจียงหยวน "เหล่าเหยียน ฉันไว้หน้านายถึงปล่อยให้นายเลือกคนไป ไม่ใช่ช่องหนึ่งเราติดค้างบุญคุณช่องสิบสี่นายจริง ๆ ถ้าจะเล่นกันแบบนี้ ถือว่าฉันไม่ได้พูดอะไรเถอะ!"
เหยียนเทียนเฟย "ช่องหนึ่งมีปัญหากับจางเย่จนถึงขั้นฟ้องร้องกันแบบนี้ พวกนายเองก็ไม่ส่งงานให้จางเย่ แต่คนระดับท็อปสามของ CCTV ที่ทำได้ทั้งเป็นพิธีกรทั้งจัดรายการแบบนี้ กลับนั่งไม่ต้องทำอะไรทั้งวันด้วยนโยบายแช่แข็ง? ในเมื่อทำอะไรไม่ได้ ช่องสิบสี่จะหางานให้เขาเอง! เราขาดคนพอดี บอกสิว่ามีช่องสถานีไหนทำแบบนี้บ้างหา? มีพิธีกรระดับเทพแต่ดันเก็บดองเขาเอาไว้น่ะ! ไม่รู้เรื่องรู้ราวจริง ๆ!"
เจียงหยวนเดือดดาล "นายพูดงี้ได้ยังไงกันเหล่าเหยียน!"
เหยียนเทียนเฟย "ปล้นคนของฉันไปแล้ว ยังไงพวกนายก็ต้องบอกกล่าวฉันสักคำสิ!"
พวกเขายังไม่เห็นจางเย่ที่เพิ่งออกจากลิฟต์ใกล้ ๆ จางเย่มองไปทางนั้นแวบหนึ่ง ได้ยินคำพูดไม่น้อย แต่เขาก็ไม่ได้เข้าไปทักทาย เพียงเลือกเดินไปทางออฟฟิศของตัวเองตามปกติ
คนมากันครึ่งหนึ่งแล้ว อีกครึ่งยังมาไม่ถึง
เสี่ยวหวังนัยน์ตาเป็นประกาย "ผู้กำกับจาง!"
ฮาฉีฉียิ้มระรื่น "อรุณสวัสดิ์ค่ะ ผู้กำกับจาง!"
"ทุกคนอรุณสวัสดิ์" จางเย่ยิ้มน้อย ๆ
"เมื่อวานคุณพูดได้สะใจมาก!"
"ใช่เลย แค่ได้ยินก็เลือดลมร้อนระอุ!"
" ‘ปล่อยให้ชนรุ่นหลังตัดสินเองเถอะ’ ที่ดี! ฟังแล้วผมขนลุกเลย!"
"ผู้กำกับจางของพวกเราองอาจหาญกล้า อย่าว่าแต่ในวงการบันเทิง แม้แต่ในวงการศึกษา มีใครดุดันอาจหาญอย่างผู้กำกับจางของเราบ้าง!"
พวกลูกน้องเขาล้วนเข้ามาประจบกันแข็งขัน
จางเย่พอฟังก็หน้าแดง ยิ้มแห้ง "พอแล้วน่า ผมองอาจหาญกล้าอะไรกัน ยอผมอีกรอบผมจะลอยหลุดโลกแล้วนะ"
มีคนกล่าว "เสียดายรางวัลนี้เหมือนกันนะ"
อีกคนกลับว่า "จะมาเสียดายอะไร ผู้กำกับจางไม่รับรางวัล แต่ยังได้หน้ายิ่งกว่ารับรางวัลนี้อีก! ใครบ้างไม่ยกนิ้วให้เขา? รางวัลอาเบลบ้าอะไร ไม่เห็นน่าสนใจ!"
"ฮ่า ๆ!"
"จริงแฮะ"
เสี่ยวหวังกลับส่งเสียงขณะมองไปทางเข้า "ฟังดูสิ ทำไมเหมือนมีใครเถียงกันน่ะ?"
จางเย่หัวเราะ "สนใจเรื่องของตัวเองเถอะน่า ปล่อยพวกนั้นไป" พอคิดว่าออฟฟิศของเขาไม่ได้ทำงานมาครึ่งเดือนแล้วเขาจึงเปลี่ยนคำพูด "เล่นของตัวเองไปเถอะ"
เสี่ยวหวังหัวเราะคิก "งั้นฉันเล่น ‘Plants VS. Zombies’ ต่อละนะคะ!"
จางจั่ว "เกมของผู้กำกับจางนี่แหละสนุก ฟังว่าล่าสุดยอดของ ‘PvZ’ ทะลุยี่สิบล้านไปแล้ว ทุบทำลายสถิติของเกมทั้งในและต่างประเทศไปด้วย!"
พวกเขาที่อยากเล่นก็เล่นไป อยากคุยก็คุยไป
จางเย่กลับเข้าออฟฟิศของตนเอง ร้องขอให้เสี่ยวหวังรินชามาให้เขาถ้วยหนึ่ง นั่งชมภาพยนตร์อยู่ในห้อง ช่างผ่อนคลายสบายยิ่ง
ส่วนเรื่องที่เกิดขึ้นข้างนอก? จางเย่ไม่สนใจ CCTV14 ? ในโลกของจางเย่ ถ้าเขาจำไม่ผิด CCTV14 เป็นช่องเด็ก แต่ในโลกนี้ไม่เหมือนกัน ช่องเด็กอยู่ที่ช่อง 11 หรือ 12 นี่แหละ ทว่าจะเป็นช่องอะไรก็ไร้ประโยชน์ ไม่ใช่จางเย่ไม่อยากย้าย แต่เขาถูก CCTV1 จับแช่แข็งไว้ ทำอะไรไม่ได้จนกว่าจะหมดสัญญา หากได้ย้ายช่องทำรายการใหม่ก็ถือเป็นเรื่องที่ดี ในสัญญาก็อนุญาตเรื่องนี้ เพราะเขาทำสัญญากับ CCTV ไม่ใช่ CCTV1 ดังนั้นตามหลักแล้วเขาจะย้ายไปไหนใน CCTV ก็ได้
แต่เขาทราบว่าทาง CCTV1 ไม่มีทางปล่อยเขาไปแน่ เพราะเพิ่งมีเรื่องกันมา CCTV1 จึงต้องการจะแช่แข็งเขาไม่ให้มีโอกาสได้ทำรายการอีกตลอดปี นั่นแหละคือจุดประสงค์ ดังนั้นอีกฝ่ายจะปล่อยเขาไปกับช่องอื่นได้อย่างไร? ต่อให้เป็นช่องที่มีผู้ชมน้อยกว่า CCTV1 ก็เป็นไปไม่ได้ ขอแค่เป็นตำแหน่งที่มีโอกาสได้ออกหน้ากล้อง CCTV1 ไม่มีทางยอมเด็ดขาด! สุดท้ายจางเย่จึงไม่สนใจ ไม่เห็นเป็นสาระอีก
ตึง ๆ มีคนเคาะประตู
จางเย่พยักหน้า “เชิญครับ”
รองผู้กำกับจางจั่วเข้ามาในห้อง ยกมือปิดประตู “ผู้กำกับ ผมได้ยินข่าวมาครับ!”
“อะไรรึ?” จางเย่ถาม
จางจั่วกะพริบตาปริบ “ใกล้งานเทศกาลสารทตงชิว[1]แล้ว รายการคืนสารทตงชิวก็จัดตารางแล้ว เนื่องจากไม่ใช่การถ่ายทอดสด ก็เลยอัดรายการกันเสร็จตั้งแต่เมื่อคืน เพื่อนที่รับผิดชอบเรื่องแสงสีเสียงบนเวทีบอกว่าสถานีโทรทัศน์หนิงเซี่ยกับเจ้อเจียงติดต่อมาทาง CCTV1 ขอตัวคุณไปเข้าร่วมงานของทางโน้น เพราะหนิงเซี่ยไม่มีพิธีกรเก่ง ๆ เลยอยากให้คุณไปเป็นพิธีกรรับเชิญ ส่วนเจ้อเจียงอยากเชิญคุณกับอาจารย์เหยาเจี้ยนไฉไปเล่นเซี่ยงเซิง ทั้งสองฝ่ายติดต่อมาหลายครั้ง เจ้อเจียงถึงกับเสนอค่าตัวให้คุณสองล้านหยวนแน่ะ!”
มีสถานีโทรทัศน์ที่คิดถึงฉันด้วย?
จางเย่ยินดียิ่ง "แล้วสรุป?"
จางจั่วเดือด "CCTV1 ให้พวกเขากลับไป!"
จางเย่พยักหน้า ไม่แปลกใจนัก "ก็ปกติ"
"ผู้กำกับจาง CCTV1 ทำเกินไปนะ ไม่เหลือทางถอยให้กันเลยเหรอ? อย่าว่าแต่คุณเลย พวกเราเองก็ถูกแช่แข็งทั้งทีมเลยนะ!" จางจั่วฮึดฮัด
จางเย่กลับไม่เสียใจ เพราะเขามีปัญหากับทางสถานีอยู่แล้ว ย่อมไม่มีอะไรน่าผิดหวังอีก
คำพูดของจางจั่วที่บอกว่าสถานีอื่นต้องการ ‘ยืมตัว’ คนไม่ใช่เรื่องที่พบได้ทั่วไป อย่าว่าแต่ผู้ยืมตัวยังจ่ายค่าตัวให้อีกสองล้าน นับว่าเป็นเรื่องที่พบได้น้อยยิ่งกว่าน้อย ทว่าเมื่อคิดถึงสถานะของจางเย่ ทั้งยังตำแหน่งที่โดดเด่นของจางเย่ในแง่พิธีกร นับว่าไม่ใช่เรื่องเหลวไหลอะไรนัก
การที่พวกเขายินยอมจ่ายไม่ใช่ปัญหา ถึงจางเย่จะไม่ถูกผูกมัดกับ CCTV และสามารถทำกิจกรรมอื่น ๆ อย่างแต่งเพลง เขียนพู่กัน หรืออะไรก็แล้วแต่ ในวงการทีวี สัญญาเขายังมีข้อจำกัดอยู่บ้าง ชัดเจนว่า หากไม่มีคำอนุญาตจาก CCTV เขาก็ไม่สามารถเข้าร่วมกิจกรรมหรือถ่ายทำรายการที่สถานีอื่น ๆ ได้ แม้แต่การออกรายการสัมภาษณ์ยังต้องผ่านการอนุมัติ ถ้าจางเย่ไปถ่ายรายการแล้ว CCTV ทราบเข้า พวกเขาสามารถส่งหมายเตือนให้หยุดการออกอากาศได้ เห็นได้ชัดว่าสถานการณ์ของจางเย่เลวร้ายถึงเพียงนี้! ถ้าต้องการแสวงหาความนิยม เขาทำได้จากวิธีอื่นเท่านั้น การผลิตและเป็นพิธีกรรายการอันเป็นงานหลักของเขานั้นถูก CCTV1 ผูกมัดเอาไว้!


……


จางจั่วออกไปแล้ว
พอดูหนังจบ จางเย่ก็เบื่อเสียแล้ว เปิดเน็ตดูรายการโทรทัศน์ล่าสุดก็แล้ว เฮ้อ ไม่มีอะไรทำ รู้อย่างนี้อยู่บ้านนอนตื่นสายสักหน่อยดีกว่า
ทันใดนั้น เขาก็เห็น CCTV1 โฆษณารายการใหม่บนหน้าเว็บไซต์ ‘ตะลุยใต้หล้า’ ซึ่งเป็นรายการพาเที่ยว ไม่ใช่รายการบันเทิงวาไรตี้ เขาเปิดเข้าไปดูรายการก่อนเบ้ปาก
ไร้สาระชะมัด!
ไม่มีอะไรน่าสนใจสักนิด!
บนเวยป๋อ ชาวเน็ตหลายคนกำลังถกเถียงกับทีมงานของรายการ
ชาวเน็ต "รายการน่าเบื่อมาก!"
ทีมงานรายการ "จุดประสงค์ของรายการนี้เดิมทีก็ไม่ใช่เพื่อความบันเทิงอยู่แล้ว"
ชาวเน็ตอีกคน "แต่คนนำเที่ยวก็ไม่ชำนาญ หลายคนมั่วขึ้นมาด้วยซ้ำ พวกพิธีกรนั่นเคยออกไปเที่ยวจริงเหรอ? ฉันว่าพวกเขาเพิ่งออกจากเมืองหลวงครั้งแรกเถอะ!"
อาจเพราะยอดผู้ชมรายการตอนแรกไม่ดี เหล่าทีมงานของรายการใน CCTV1 ถึงได้อารมณ์ไม่ดีนัก ออกมาโต้เถียงกับชาวเน็ต หน้าเพจของ ‘ตะลุยใต้หล้า’ มีการออกมาคุยกับผู้ชมด้วยการตอบคำถามหรือมีข้อเสนอแนะ แต่ดูเหมือนตอนนี้จะไม่มีใครอยากตอบคำถามอะไรแล้ว ท่าทีของทีมงานรายการชัดเจนมาก —— รายการของฉันดีอยู่แล้ว อธิบายให้พวกคุณฟัง พวกคุณก็ไม่เข้าใจ!
ผู้กำกับรายการคนนี้จางเย่เคยพบ ไม่ได้คุยอะไรกันมากหรอก แต่ก็ทราบว่าเป็นคนสนิทของเจียงหน่ายสยง
จางเย่เห็นดังนั้นก็เข้าไปโพสต์ด้วย "นี่คือรายการที่ห่วยที่สุดของปีนี้เลย เป็นหนึ่งไม่มีสอง!"
พอจางเย่ปรากฏตัว คนที่เข้าเล่นช่วงถามตอบของรายการพลันวุ่นวายขึ้นมา!
"หืม? ฉันไม่ได้ดูผิดไปใช่ไหม?"
"ไอ๊หยา จางเย่นี่!"
"หือ! อาจารย์จางปรากฏตัวแล้ว!"
"รีบมาเร็ว อาจารย์จางออกมาถล่ม ‘ตะลุยใต้หล้า’ แล้ว!"
คนของ CCTV1 โจมตี CCTV1 เอง? ทุกคนเห็นแล้วอดรู้สึกขบขันขึ้นมาไม่ได้ ล้วนแต่รอคอยการรบรากันใจจดจ่อ!
ทีมรายการของตะลุยใต้หล้า "..."
ยังไม่ทันจะถึงห้านาที จางเย่ก็โพสต์อีก คราวนี้ไปที่รายการสัมภาษณ์ของเฉินเหยี่ย ศัตรูเก่าของเขา "ฉันว่า ‘ตะลุยใต้หล้า’ เป็นรายการที่ห่วยแตกที่สุดของปีนี้ เพราะฉันยังไม่ได้ดู ‘คุยกับเฉินเหยี่ย’ นี่เอง!"
เฉินเหยี่ย "..."
แฟนคลับของเฉินเหยี่ย "..."
ผ่านไปอีกห้านาที…
จางเย่ไปอีกรายการหนึ่งของ CCTV1 "คิดว่า ‘ตะลุยใต้หล้า’ กับ ‘คุยกับเฉินเหยี่ย’ ก็ห่วยพอละนะ ภูเขาสูงกลับมีสูงกว่า คนห่วยแล้วยังมีห่วยกว่า ท่าทางรายการคุณยังจะห่วยที่สุดแล้วล่ะ! นี่มันรายการอะไรกัน? ผู้กำกับจบจากวิทยาลัยพลศึกษาเรอะ?"
ผู้กำกับและทีมงานรายการพิธีกรเหล่านี้ ตอนจางเย่เปิดศึกกับ CCTV1 พวกเขาออกมาวุ่นวายไม่น้อย ออกมาวิพากษ์วิจารณ์จางเย่ต่อหน้าและลับหลังไม่เบา ตอนนั้นจางเย่ไม่มีเวลาจะมาจัดการพวกเขา แต่มาตอนนี้ว่างจนปวดไข่แล้ว แน่นอนว่าเขาต้องออกมาไล่ด่าเรียงคน!
==================
[1] 中秋节 สารทตงชิว คือวันสารทกลางฤดูใบไม้ร่วง หรือวันไหว้พระจันทร์
*-*-*-*-*-*-*-*-*-*-*-*-*-*-*


[Go To Next Chapter]( ./81.md)