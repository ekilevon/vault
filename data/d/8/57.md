##บทที่ 757 : เปิดตัว ‘Plants vs. Zombies’!
ช่วงบ่าย
มีเมล์เวียนภายในส่งถึง CCTV1
หลังจากที่ได้อ่านเมล์แล้วฮาฉีฉีก็อุทานด้วยความประหลาดใจ “เบื้องบนให้ตัวแทนของทุกแผนกและทุกทีมรายการไปรับตั๋วเข้างานนิทรรศการเกม CG แห่งชาติพรุ่งนี้แน่ะ”
จางจั่วถาม “เป็นตั๋วสวัสดิการเหรอ?”
เสี่ยวหวังถาม “งานเกมนั่นน่าสนใจไหมคะ?”
วัยรุ่นที่อยู่ด้านข้างคนหนึ่งกล่าวอย่างตื่นเต้น “ต้องน่าสนใจแน่อยู่แล้วสิ!”
“นี่เป็นสถานที่ที่ดีมาก ๆ เลยนะ มีแต่สาวสวยนับไม่ถ้วนทุกปีเชียวนะ!” อู่อี้กล่าวพลางยิ้มกริ่ม
พนักงานอายุน้อยอีกคนหนึ่งเองก็ตื่นเต้นไม่แพ้กัน “ตั๋วนี้ได้มายากมากเลยนะครับ ตอนนี้ในตลาดหาซื้อไม่ได้แล้ว และเพราะมันเป็นตั๋วอิเล็กทรอนิกส์ก็เลยไม่มีตั๋วที่ถูกซื้อมาปล่อยเก็งกำไรด้วย เลยหมดเกลี้ยงครับ ตั๋วของ CCTV1 คงจะเป็นตั๋วที่ไปคุยกับทางนั้นไว้นานแล้ว เพื่อที่จะจองให้พวกเราไว้เป็นพิเศษแน่นอน ไม่อย่างนั้นคงไม่มีเหลือหรอกครับ ทุกคนคงไม่ทราบ ตอนนี้ตั๋วเข้างานนิทรรศการเกม CG แต่ละใบ ถูกขายเก็งกำไรไปตั้งหลายร้อยแล้ว แต่ถึงจะอย่างนั้นก็หาซื้อไม่ได้อยู่ดี!”
“ฉันเองก็อยากไปมาตลอดเลยนะ!”
“ฉันวางแผนจองตั๋วเอาไว้ตั้งแต่อาทิตย์ที่แล้ว แต่ดันพลาด!”
“ปีนี้จัดขึ้นที่นครหลวงไม่ได้ง่าย ๆ เลยด้วย โอกาสหายากสุด ๆ!”
“นั่นมันสวรรค์ของคอเกมเชียวนะ!”
“รองผู้กำกับฮา คุณช่วยไปเอาตั๋วมาให้พวกเราซักหน่อยเถอะค่ะ!”
“ใช่แล้วรองผู้กำกับฮา พวกเราหวังพึ่งคุณแล้วนะ!”
ในทีมงานรายการมีอยู่ไม่น้อยที่เป็นเกมเมอร์ แม้แต่พวกผู้ชายที่ไม่ได้เป็นผู้ที่ชื่นชอบการเล่นเกมเมื่อได้ยินต่างก็ทำตาเป็นประกายส่งเสียงโอดครวญ งานนิทรรศการเกมนี้พวกเขาเคยได้ยินมานานแล้ว!
ฮาฉีฉีมองพวกเขา “ก็ได้ ฉันจะลองไปถามดู” พูดพลางเดินขึ้นชั้นบนไป
เวลาผ่านไปประมาณครึ่งชั่วโมง
ฮาฉีฉีกลับมาด้วยอาการหัวฟัดหัวเหวี่ยง
เสี่ยวหวังรีบถาม “เจ๊ฮา เป็นอะไรไป?”
ทุกคนต่างหันมามอง
ฮาฉีฉีกล่าวอย่างหงุดหงิด “พวกเบื้องบนลำเอียงเกินไปน่ะสิ! ทีมรายการ CCTV1 ทุกแผนกทั้งหมด แต่ละแผนกอย่างน้อยยังได้ตั๋วแผนกละสองสามใบกระทั่งสิบใบก็ยังแจกได้ แต่กลับไม่มีของทีมรายการพวกเราแค่ทีมเดียว!”
เสี่ยวหวังอุทาน “เชี่*!”
อู่อี้เองก็เดือดขึ้นมา “นี่มันสวัสดิการไม่ใช่เหรอ? พวกเราต่างก็เป็นพนักงานประจำเหมือนกัน คนอื่นได้หมด แล้วทำไมไม่ให้แค่พวกเรา? นี่มันไม่จงใจเกินไปหน่อยเรอะ!”
ประตูด้านหลังเปิดออก
จางเย่เดินออกมาจากห้องทำงาน “เอ๊ะ ทำอะไรกันน่ะ?”
ฮาฉีฉีรีบฟ้อง “ผู้กำกับจาง ตอนนี้เบื้องบนไม่แค่ทอดทิ้งพวกเราเท่านั้นแล้ว แม้แต่สวัสดิการพื้นฐานก็ไม่เตรียมไว้ให้พวกเราด้วย!”
จางเย่ถามยิ้ม ๆ “เรื่องอะไรหรือ?”
ฮาฉีฉีจึงเล่าเรื่องตั้งแต่ต้น
เมื่อฟังจบ จางเย่ก็เข้าใจเหตุการณ์โดยรวม อันที่จริงนี่เป็นเรื่องที่เขาคาดการณ์ไว้อยู่แล้วเช่นกัน “ไม่เป็นไร ก็แค่ตั๋วไม่กี่ใบเองนี่ พวกเขาไม่ให้พวกเราสินะ? งั้นพวกเราไปกันเองก็ได้!”
เสี่ยวหวังกล่าวอย่างงงงัน “พวกเราจะไปได้อย่างไรล่ะคะ?”
จางเย่ยิ้มถามอย่างแข็งขัน “มีใครจะไปบ้าง?”
“ผมครับ!”
“ผมก็อยากไป!”
“ผู้กำกับจาง ฉันไปด้วยค่ะ!”
“ฉันก็ไป ๆ!”
มีคนมากกว่าครึ่งที่ยกมือ
จางเย่นับแล้วนับอีก พยักหน้ากล่าว “ได้ พรุ่งนี้ไปเจอกันที่ศูนย์ประชุมนะ ผมจะจัดการเรื่องตั๋วให้”
เสี่ยวหวังอุทาน “ผู้กำกับจางคะ หรือว่า...คุณจะรู้จักคนในวงการเกมด้วยคะ?”
จางเย่ยิ้มน้อยๆ “พอรู้จัก”
เสี่ยวหวัง “สมกับเป็นผู้กำกับจางผู้มีหน้ามีตา!”
“ดีจังเลย!”
“ขอบคุณผู้กำกับจาง!”




……




วันที่สอง
วันเสาร์ ตอนเช้า
สภาพอากาศเดือนกันยายนของเมืองหลวงเอาแน่เอานอนไม่ได้ ยิ่งเข้าต้นเดือนมาเมื่อสองวันก่อนก็มีฝนตกห่าใหญ่ บทจะอากาศเย็นก็เย็นปุบปับ อุณหภูมิก็ค่อนข้างแปรปรวน
จางเย่เปลี่ยนเป็นเสื้อแขนยาวกางเกงขายาว หลังกินอาหารเช้าเสร็จ ก็มุ่งหน้าตรงไปยังศูนย์ประชุม
ศูนย์ประชุมแห่งชาติตั้งอยู่ทางทิศเหนือ ได้ยินแค่ชื่อก็ดูเหมือนจะทำให้คนตกใจ แต่อันที่จริงแล้วไม่ใช่สถานที่ซึ่งผู้นำใช้เปิดประชุมใหญ่แต่อย่างใด เป็นเพียงสถานที่ให้เช่าเท่านั้น ไม่ต่างอะไรกับงานแสดงสินค้าเกษตร เพียงแต่มีชื่อที่ดูหรูหรากว่าเล็กน้อย รวมถึงขนาดพื้นที่และโซนจัดแสดงมีขนาดกว้างขวางกว่ามากมายหลายเท่า
เมื่อขับรถมาถึง ก็ติดแหงกอยู่ตรงนอกลานจอดรถ จำนวนรถมากมายเกินไปแล้ว จางเย่ค่อย ๆ ขยับต่อแถวอยู่กว่ายี่สิบนาทีจึงถึงตาเขา เมื่อจอดรถเรียบร้อยแล้ว จางเย่จึงรีบโทรหาพวกฮาฉีฉีทันที
“ฮัลโหล พวกคุณอยู่ตรงไหน?”
“ผู้กำกับจาง พวกเราอยู่ตรงประตูหลักค่ะ”
“ตรงที่ตรวจตั๋วหรอ?”
“ไม่ใช่ค่ะ ตรงที่เพิ่งผ่านประตูใหญ่เข้ามา”
“โอเค ผมเห็นพวกคุณแล้ว แป๊บนะ”
วางสายเสร็จ จางเย่ก็โบกมืออยู่ไกล ๆ
ท่ามกลางฝูงชน ฮาฉีฉีและพวกเสี่ยวหวังก็มองเห็นจางเย่ จึงค่อยขยับเบียดตัวไปข้างหน้า แทรกฝ่าฝูงชนอย่างยากลำบากไปจนถึงตัวจางเย่
เสี่ยวหวังร้องอุทาน “คนจะเยอะเกินไปแล้วนะ!”
ฮาฉีฉีหัวเราะแห้ง ๆ “ฉันเองก็เกือบจะแบนแล้ว คนจะเยอะไปไหนนะ”
จางเย่เองก็คาดไม่ถึงนิดหน่อยเช่นกัน “นั่นสิ จอดรถคันเดียวผมใช้เวลาปาไปครึ่งชั่วโมง มิน่าล่ะตั๋วถึงมีจำกัด ถ้าไม่จำกัดนะ มีกี่สนามก็คงอัดกันจนระเบิดแน่ เผลอ ๆ คงไม่เห็นงานแสดงเกมอะไรหรอก นอกจากหัวคน แบบนั้นก็ไม่ต้องดูอะไรกันพอดี” กล่าวพลางขยับไปตามทางข้างหน้าด้วย “ไปกันเถอะ ตรวจตั๋วก่อน เข้าไปข้างในแล้วค่อยว่ากัน”
อีกด้านหนึ่ง
ตรงประตูหลัก วันนี้เจียงหยวนก็มา ดูเหมือนเขาจะพาลูกมาด้วย เป็นเด็กวัยรุ่นอายุประมาณสิบห้าสิบหกคนหนึ่งซึ่งยืนอยู่ข้างเขาตลอดเวลา
มีพนักงานของ CCTV1 บางคนที่นัดมาพร้อมกัน ก็เจอเจียงหยวนแล้วเช่นกัน
“รองผอ. !”
“รองผอ.เจียง”
“คุณก็มาเหรอครับ?”
เจียงหยวนตอบรับ “ฉันพาลูกมาดูหน่อยน่ะ”
หลายวันมานี้พวกคดีทำให้เขายุ่งจนแทบบ้าแล้ว กว่าจะหาเวลาพักได้สักวันยากมาก เขาจึงเตรียมตัวออกมาเดินเล่นเสียหน่อย พอดีกับที่ลูกชายร้องจะเป็นจะตายอยากมางานเกมให้ได้ เจียงหยวนไม่วางใจให้ลูกชายไปคนเดียว จึงตามมาด้วย
พวกเขาเข้าแถวรอตรวจตั๋ว
ทันใดนั้น คนของ CCTV ต่างทยอยมารวมตัวกันเพิ่มมากขึ้น
“โอ้ เหล่าสวี!”
“เสี่ยวโจวก็ได้ตั๋วมาเหรอ?”
“ใช่ ทีมรายการเราหลายคนต้องทำโอที ก็เลยให้ตั๋วฉันมา”
“ผู้กำกับซุน”
“อ้าว อาจารย์เฉินเหยี่ย?”
“อาจารย์เฉินก็มาดูงานเกมหรือ?”
เฉินเหยี่ยมาถึงก็หัวเราะหึหึ “ผมมีงานน่ะ เลยแวะมาอัดคลิปนิดหน่อย จะเอาไปใช้ในรายการสัมภาษณ์ในอีกสองสามวัน” จบคำก็รีบทักทายเจียงหยวนต่อ “รองผอ.เจียง”
เจียงหยวนพยักหน้า “มาแล้วเหรอ?”
ลูกชายของเจียงหยวนกล่าวทักทาย “อาเฉิน”
เฉินเหยี่ยตอบกลั้วหัวเราะ “ไง เสี่ยวฉี เปิดเทอมแล้วสินะ?”
การปรากฏตัวของเฉินเหยี่ยทำให้เกิดคนรุมล้อมขึ้นมาไม่น้อยทันที พิธีกรยอดฮิตของรายการคืนส่งปีแห่งชาติ แทบจะไม่มีใครไม่รู้จักเขา
“โอ้! เฉินเหยี่ย!”
“อาจารย์เฉินก็มางานเกมเหรอ?”
“น่าจะมาทำงานนะ”
“ใช่แล้ว นายดูข้างหลังเฉินเหยี่ยสิยังพาตากล้องกับทีมงานมาด้วยล่ะ”
“เห็นดาราด้วยล่ะ! ตื่นเต้นจัง!”
“นั่นสิ ในที่สุดก็ได้เห็นตัวเป็น ๆ แล้ว!”
ในขณะเดียวกัน จางเย่กลับพยายามปกปิดเป็นอย่างยิ่ง เขาทั้งสวมผ้าปิดปากทั้งใส่แว่นกันแดด นอกจากคนที่ค่อนข้างคุ้นเคยกับเขาแล้ว คนอื่น ๆ จะดูออกยากทีเดียว
ช่องตรวจตั๋วให้คนผ่านเข้าไปด้านในทีละคน
ก็ยังมีคนที่จำจางเย่ได้อยู่ นั่นคือคนของ CCTV1 !
“ฮาฉีฉี?”
“เหลาอู่?”
“นั่นมันคนของทีมรายการ ‘เดอะวอยซ์’ ไม่ใช่เหรอ?”
“คนใส่แว่นตาดำที่เดินอยู่หน้าสุดนั่นมัน…...จางเย่?”
คนของ CCTV1 พากันตะลึงไปเล็กน้อย
“เป็นไปได้ไง?”
“ไม่มีตั๋วของพวกนั้นไม่ใช่เหรอ?”
“ใช่ เมื่อวานฉันก็ได้ยินเหมือนกัน ไม่ได้ให้ตั๋วกับพวกนั้นนะ!”
“แล้วพวกนั้นเข้ามาได้ไง?”
“พวกนั้นหาตั๋วมาเองเหรอ?”
“ตั๋วนี่ไม่มีขายแล้วนะ! พวกนั้นไปเอามาจากไหน?”
เจียงหยวนขมวดคิ้ว
เฉินเหยี่ยเองก็จ้องมองจางเย่ไม่วางตา
ถึงคิวของจางเย่ ฮาฉีฉีและคนอื่น ๆ แล้ว จางเย่เอาโทรศัพท์มือถือออกมาสแกนตั๋วไปสิบกว่าครั้ง หลังจากเรียบร้อยดีแล้ว เขาจึงพาลูกทีมของเขาเดินลิ่วเข้าไปยังหอประชุมหนึ่ง
ตอนเข้าไป ฮาฉีฉีกระซิบเบา ๆ “ผู้กำกับจางข้างหลังนั่นมัน……”
จางเย่ยิ้ม ๆ “ผมเห็นพวกเขาแล้วล่ะ”
ฮาฉีฉีรับคำ และไม่ได้พูดอะไรต่ออีกเลย
เสี่ยวหวัง อู่อี้และคนอื่น ๆ ล้วนรับรู้ และต่างทำเป็นมองไม่เห็นผู้บริหารกับเพื่อนร่วมงาน CCTV1 ที่อยู่ด้านหลังเหล่านั้น ยังไงซะพวกเขาก็หาตั๋วมาเอง ไม่เกี่ยวกับ CCTV1 อยู่แล้ว!
จางเย่ในเวลานี้ไม่มีความสนใจคนพวกนั้นสักเสี้ยว สิ่งที่เขาห่วงอยู่ตอนนี้คือ การเปิดตัวของเกมที่เขาเป็นคนเสนอ ว่าจะเอาชนะในงานเกมที่ยิ่งใหญ่ที่สุดของประเทศนี้ได้หรือไม่ เขารู้ว่าบูธ ‘Plants vs. Zombies’ อยู่ในหอประชุมสอง แต่จางเย่ไม่ได้มีความคิดที่จะเดินตรงไปดูในทันที เขาอยากจะไปดูโรงงานเกมอื่น ๆ ก่อนว่าจัดกิจกรรมคราวนี้ยังไงบ้าง และอยากดูว่าสถานการณ์เกมอื่น ๆ เป็นอย่างไร ซึ่งช่วยให้จางเย่ได้เข้าใจตลาดและการพัฒนาเกมของโลกใบนี้ได้มากยิ่งขึ้น
ที่หอประชุมนี้ส่วนใหญ่เป็นเกมจำพวกเกมอินเทอร์เน็ตและเกม RPG แนวยุทธจักรเทพ
เมื่อจางเย่พาคนมาถึงที่บูธแรก พลันถูกภาพตรงหน้าพาให้ตื่นตะลึงพรึงเพริด!
สาวสวยในชุดจีนโบราณ!
สาวสวยในชุดย้อนยุคร่ายรำอย่างพร้อมเพรียง!
——นี่คือภาพจำลองเกม ‘เทพจุติ’ !
นอกจากพวกเขาแล้ว รอบ ๆ ยังมีโอตาคุกลุ่มหนึ่งมุงดูอยู่ แต่ละคนล้วนตื่นเต้นกันสุด ๆ
“อ๊าาา!”
“เร้าใจชะมัด!”
“สวยจับใจจริง ขาก็ยาว!”
“เกมนี้ดี! เกมนี้ต้องดีแน่นอน!”
“แม่* นายยังไม่ได้ลองเล่นเลยนะพรรคพวก!”
“ไม่ต้องลองเล่นหรอก ต้องสนุกอยู่แล้วสิ!”
ฮาฉีฉี อู่อี้ และคนอื่น ๆ เพิ่งเคยมาเป็นครั้งแรก จึงต่างมองอย่างอึ้งและทึ่ง เกมนี้จะเป็นไงไม่รู้ล่ะ แต่พริตตี้เกมนี่อย่างแจ่ม ตื่นตาตื่นใจชะมัด ร่ายรำบิดเอวพลิ้วไหว จนแม้แต่ผู้หญิงที่มางานยังต้องแวะมาดูให้เต็มตา
เสี่ยวหวังกล่าวอย่างตื่นเต้น “นี่แหละงานเกม!”
ชายวัยรุ่นที่อยู่ด้านข้างเธอสูดหายใจลึก กล่าวเสียงดังว่า “มาถูกที่แล้วจริง ๆ คราวนี้! นี่มันสวรรค์ชัด ๆ! ขอบคุณครับผู้กำกับจาง! ขอบคุณองค์กร!”
จากนั้น พวกเขาก็มาถึงบูธถัดไป
เป็นเกมสามมิติ ชื่อว่า ‘ปฐมบทสงครามโลกภูติ’
สายตาของแต่ละคนจับจ้องไปอีกครั้ง กลุ่มสาวงามอีกแล้ว คราวนี้มาในชุดภูติ แถมมีคนใส่หูแมวหูกระต่าย ส่ายหางดิก ๆ ยิ้มให้เหล่าผู้เล่นอยู่ตรงนั้นด้วย ทำเอาคนดูคันที่หัวใจยิบ ๆ แถมที่พิเศษไปกว่านั้นคือพริตตี้หลายคนยังแต่งตัวอวดท่อนขาเรียวยาว ทำเอาโอตาคุหลายคนเลือดลมสูบฉีด
“สาวคนนั้นฉันชอบ!”
“ฉันชอบสาวหูกระต่ายคนนั้น สวยจริง ๆ!”
“ฉันจะลองเล่นอันนี้!”
ฉับพลัน ก็มีผู้เล่นที่ถูกดึงดูดอีกกลุ่มใหญ่ พากันวิ่งเข้ามาติด ๆ กัน!
เทียบกับสองบูธแรก บูธที่สามเงียบเหงากว่าอยู่เล็กน้อยอย่างเห็นได้ชัด แม้ว่าเครื่องทดลองเล่นจะเต็มหมด แต่ก็ไม่มีแถวต่อแต่อย่างใด เห็นได้ชัดว่าปกติจะผ่านเลยไปมากกว่า เมื่อมองไปยังพริตตี้ของบูธพวกเขา จางเย่จึงเข้าใจ พริตตี้ตรงนี้มีแค่สองคน ซ้ายคนขวาคนอย่างกับพนักงานเฝ้าประตูหญิง ชุดก็ไม่มีอะไรพิเศษ ประเด็นคือชุดเยอะไป ดังนั้นบรรยากาศบูธจึงไม่ค่อยคึกคัก
เห็นที่นี่แล้ว จิตใจของจางเย่พลันหนักอึ้งขึ้นมาอย่างช่วยไม่ได้ หมอนี่รู้สึกว่าตนเองดูเบางานเกมคราวนี้เกินไปแล้ว เกมดีต้องเป็นที่นิยมได้แน่นอน? มันไม่แน่ว่าจะจริงเสียแล้วสิ ดูสิดู ดูนี่ นี่สิของจริง! เป็นครั้งแรกที่จางเย่เกิดความลังเลเกี่ยวกับ ‘Plants vs. Zombies’ ขึ้นมา เกมตะลุยด่านของพวกเขา จะไปเทียบกับพริตตี้เกมอินเทอร์เน็ตพวกนั้นได้ยังไงเล่า!
ไร้ศีลธรรม!
ไร้ศีลธรรมเกินไปแล้ว!
จางเย่รู้สึกโมโหขึ้นมาในใจ บรรยากาศแบบนี้น่ารังเกียจมาก ช่างเป็นการโปรโมทที่ไร้ค่า มิน่าเล่าที่โลกของเขาจึงพูดถึงงานเกมว่า ‘วัดกันที่แต่งหวิว’ เห็นได้ชัดว่ามีเหตุผล!
ฮาฉีฉีสังเกตเขา “ผู้กำกับจาง เป็นไรไปคะ?”
จางเย่ไม่แม้แต่จะชายตามองเหล่าสาวงาม “ไปกันเถอะ ไปดูข้างหน้ากัน”
“เฮือก” อู่อี้และทีมงานโอตาคุต่างมองจางเย่ด้วยสายตาประหลาดใจ งุนงงสุดขีด สาวงามตั้งมากมายขนาดนี้ผู้กำกับจางไม่สนใจเลย?
มุ่งต่อไปด้านหน้า
บูธที่สี่ซ้ายมือระเบิดความนิยมอีกครั้ง เป็นบริษัทผลิตเกมออฟไลน์ RPG ที่มีชื่อเสียง ซึ่งจ้างพริตตี้มาเต็มที่ถึงสิบเจ็ดคน แม้ว่าจะมีทั้งคนหน้าตาสวยและหน้าตาธรรมดา แต่กระโปรงสั้นเกินใคร สาวงามในชุดกระโปรงสั้นพร้อมพรั่งขนาดนี้ ทำให้ผู้เล่นโอตาคุจำนวนมากตะโกนออกมาอย่างเกินห้ามใจ!
เหล่านักข่าวมากมายที่อยู่ตรงนั้นก็รุมล้อมถ่ายรูปอย่างรัวเร็ว การดึงดูดสื่อ เป็นการช่วยโฆษณาได้ดีที่สุด!
จางเย่ชิงชังนัก!
ไร้ยางอาย!
ไร้ยางอายเกินไปแล้ว!
เดินต่อไปข้างหน้า ยิ่งได้เห็นมากขึ้นเท่าไร จิตใจของจางเย่ยิ่งหนักอึ้ง มองโลกในแง่ร้ายขึ้นทุกที! นี่มันงานแข่งคุณภาพเกม หรืองานแข่งพริตตี้ของใครเยอะกว่าของใครเสื้อผ้าน้อยชิ้นกว่ากันแน่ฟะ!? พวกนายช่วยโฟกัสที่ตัวเกมหน่อยจะได้ไหมโว้ย! อย่ามาทำตัวต่ำช้าจะได้ไหมวะ! ไม่ใช่มาดูแต่ผู้หญิงสวยกันทั้งนั้น ดูแต่ท่อนขา นี่ใช่วิธีตัดสินข้อดีข้อเสียของเกมเรอะ? พวกนายแม่*จะไร้หลักการเกินไปแล้ว!
หยาบช้า!
หยาบช้าเกินไปแล้ว!
จางเย่ยิ่งเห็นก็ยิ่งโกรธ การปล่อย ‘Plants vs. Zombies’ สู่สาธารณะคราวนี้อาจเป็นหายนะก็ได้ เขาคงต้องเตรียมตัวเตรียมใจกับเรื่องนี้ไว้แล้วสิ!
เก้าโมงครึ่งแล้ว
เมื่อดูในหอประชุมได้หนึ่งรอบใหญ่ จางเย่ก็พูดกับเหล่าเพื่อนร่วมงาน “ทุกคนแยกย้ายไปกิจกรรมกันตามสบายเถอะ ไม่จำเป็นต้องอยู่ติดกันหรอก ใครอยากลองเล่นอะไรก็ไปต่อแถวเถอะ”
ฮาฉีฉีถาม “แล้วคุณจะไปไหนคะ?”
จางเย่ตอบ “ผมจะไปดูหอประชุมสองหน่อย”
ฮาฉีฉียิ้ม “งั้นฉันไปด้วยคนค่ะ ขอตามคุณไปดีกว่า”
เสี่ยวหวัง “ฉันก็ขอตามผู้กำกับจางไปค่ะ ฉันจะไปดูพวกเกมตะลุยด่าน ‘Fishing Master2’ น่าจะปล่อยมาแล้ว!”
จางเย่จำใจพาทั้งคู่ไปหอประชุมสองด้วยอย่างช่วยไม่ได้ ในระหว่างที่มุ่งตรงไปยังบูธของ ‘Plants vs. Zombies’ เขาก็มองดูพริตตี้ ‘หลากสีสัน’ ที่อยู่รอบ ๆ ไปด้วย เขาได้แต่ประณามบรรยากาศอันเลวร้ายนี้อยู่ในใจ และไม่รู้ว่าคุณอู๋จะว่ายังไงบ้าง จบจากนี่ต้องไปรายงานกับเธอเสียหน่อย บรรยากาศอันไม่ชวนสุขภาพดีนี้ต้องไม่อาจคงอยู่ได้อีกต่อไป! ต้องต่อต้านขั้นเด็ดขาด! ต้องขุดรากถอนโคน!
มิเช่นนั้นผลลัพธ์ที่ตามมาอาจร้ายแรง!
ขืนเป็นแบบนี้ต่อไป ประเทศชาติคงไม่เหลือ!
ในที่สุด ก็มาถึงโซน ‘Plants vs. Zombies’ แล้ว!
เมื่อมาถึง ฮาฉีฉียังมองไม่ออกว่าเกมนี้ชื่ออะไร หรือแม้แต่เป็นเกมประเภทใด เธอได้แต่ถูกภาพตรงหน้าพาให้ตะลึงตะลานไป!
เสี่ยวหวังตกใจจนร้องอุทาน “ไอ๊หยาว้าย!”
มีแต่เกมเมอร์!
ภูเขาทะเลเกมเมอร์!
สื่อนักข่าวกลุ่มหนึ่งที่มาต่างกำลังรัวชัตเตอร์กันอย่างบ้าคลั่ง!
มองเห็นบริเวณโซนบูธของ ‘Plants vs. Zombies’ มีพริตตี้ยืนอยู่ราวยี่สิบคน แบ่งออกเป็นสองฝั่ง คนฝั่งแรกแต่งกายสีแดงเขียวสดใส บนร่างมีสัญลักษณ์ต้นไม้ใบไม้ชนิดต่าง ๆ พริตตี้บางคนก็สวมเครื่องประดับศีรษะเป็นรูปพืชบางชนิดด้วย กระโปรงสั้น คอต่ำ ตรงกลางมีพริตตี้สองคนที่ใส่สั้นจนเหมือนไม่ได้ใส่อะไรอีกด้วย ทั้งตัวใส่มาแต่บิกินี เรียกได้ว่าเปิดเผยออกมาทั้งตัว! เมื่อมองไปอีกฝั่ง พริตตี้ฝั่งนั้นแต่งตัวเป็นซอมบี้ บางคนแต่งแต้มสีเลือดบนใบหน้า บางคนเพ้นท์ลายแผลเหวอะหวะลงบนตัว เสื้อผ้าก็ขาดวิ่น บางคนยังใส่กระโปรงสั้นขาดไปแล้วครึ่งหนึ่ง กระโปรงสั้นของบางคนขาดเป็นริ้วและชุ่มเลือด ไม่ต่างอะไรกับไม่ใส่เลย! สายตาที่เพียงเหลือบไปเห็นบิกินีและท่อนขาตรงนั้นก็ถูกสะกด ภาพนั้นทำให้คนเลือดกระฉูด!
เซ็กซี่!
เปิดเผย!
แถมยังรู้สึกกระหายเลือด!
นี่อาจจะเป็นบูธที่ใหญ่ที่สุดในงานนิทรรศการเกม CG แห่งชาติแล้วก็ว่าได้!
เกมเมอร์ตะลึงไปแล้ว!
สื่อตะลึงไปแล้ว!
จางเย่ก็ตะลึงไปแล้วเช่นกัน!
เหย*********!
นี่มันอะไรของพวกนาย!
พริตตี้ที่พวกนายจ้างมาทำไมถึงนุ่งน้อยห่มน้อยกันขนาดนี้ล่ะ! หนำซ้ำยังน้อยกว่าคนอื่นอีก! โป๊กว่าคนอื่นซะงั้น?
เชี่*!
พวกนายนี่แม่*……
ทำได้งดงาม!
ทำได้โคตรหมดจดงดงามเหลือเกิน!


*-*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<




[Go To Next Chapter]( ./58.md)