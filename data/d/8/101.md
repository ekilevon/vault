##บทที่ 801 : ซื้อชาต้าหงเผาต้นแม่!
"กถาเซนนี้ช่างลึกล้ำ!"
"ผู้กำกับจางของพวกเรายังคงร้ายกาจเช่นเดิม!"
"แค่ฟังฉันก็ขนลุกแล้ว ตอนนั้นมีเหตุการณ์แบบนี้ด้วยเหรอ!"
"ฉันจำได้ว่าตอนนั้นมีคนส่งคลิปสั้น ๆ มาให้ดู ถ่ายมาจากวัดเสี่ยวชิงซันนี่เอง น่าเสียดายที่ไม่ได้ดู กลับไปต้องรื้อออกมาดูด้วยตาตัวเองหน่อยแล้ว ยอดเยี่ยมชะมัด!"
"ไม่เสียชื่อที่ผู้กำกับจางเป็นปรมาจารย์แห่งบรรณอักษร!"
ทุกคนตะลึงกันไม่หาย
จางเย่หัวเราะ "อย่ายอผมเลยน่า ก็งั้น ๆ นั่นแหละ"
ขณะนั้น ชามาถึงแล้ว
เจ้าอาวาสหนุ่มรินชาให้ทุกคนด้วยตนเอง น้ำชายังไม่ทันรินก็ส่งกลิ่นกำจายทั่วสี่ทิศ พอชาไหลลงแก้ว ชาร้อนสีเหลืองส่งไออวล กลิ่นหอมยิ่งกำจาย
ฮาฉีฉีตะลึง "นี่ชาอะไรน่ะ?"
"ชาที่ดี" อู่อี้ไม่ทราบเช่นกัน แต่ยังยกยอออกมาคำหนึ่ง
จางเย่ประกายตากระจ่างวูบ ไม่สนใจคนอื่น ๆ ยกชาขึ้นจิบคำหนึ่ง คำสอง คำสาม ก่อนสูดลมหายใจลึก "ชานี่..."
เจ้าอาวาสหนุ่มยิ้มน้อย ๆ ชี้ออกไปด้านนอก "บนเขามีต้นชาไม่ทราบพันธุ์ต้นหนึ่ง ทุกปีผลิยอดใบชา อาตมาก็ให้คนไปเก็บมาไว้ชงดื่มในอาราม รสอาจไม่เหมือนชาชื่อดัง แต่ก็มีกลิ่นอายเฉพาะตัว ชงซ้ำหกเจ็ดน้ำรสยังไม่เปลี่ยน"
ถงฟู่พยักหน้า "ชานี่ไม่เลวเลยครับ"
หวงตันตันเห็นด้วย "ชวนดื่มมากค่ะ"
ไม่เลว?
นี่มันต้าหงเผาว้อย!
นี่ชาจากต้นแม่ของต้าหงเผาเชียวนะว้อย!
จางเย่ตื่นเต้นอย่างยิ่ง "ยังมีชาอีกไหมครับ?"
หลวงจีนหนุ่มชะงัก "ยังมีอีกมาก หลายปีมานี้เก็บเกี่ยวได้หลายชั่ง ทางนี้เองก็ไม่มีแขก โอกาสดื่มมีไม่มาก ยังเหลืออยู่เป็นส่วนใหญ่ อาตมาเองปกติก็ไม่ชอบดื่มชานัก ประสกจางชมชอบชาชนิดนี้? บนเขามีชาต้นเล็ก ๆ อยู่ ถ้าประสกเห็นว่าไม่เลว กลับไปอาตมาจะให้คนส่งมอบให้ อย่างไรก็ราคาค่างวดไม่กี่สตางค์"
หลายชั่ง?
หลายปีนี้เก็บมาได้ไม่น้อย?
จางเย่ยินดีจนเลิกคิ้วสูง "จะดีเหรอครับ?"
หลวงจีนหนุ่มกล่าว "ประสกเป็นคนรู้จักของศิษย์พี่อาตมา ทั้งเป็นแขกที่ยากพานพบของอาราม มีสิ่งใดไม่เหมาะสม?" กล่าวจบ ก็หันไปหาเณรน้อย สั่งให้ไปนำใบชามา ไม่คิดว่าชาต้นนี้มีอะไรดีสักนิด
หลวงจีนอาวุโสหันมามองจางเย่ "ประสกจาง ครั้งนี้มาที่นี่เพราะอะไรหรือ? ท่องเที่ยว? มาเที่ยวถึงภูเขาไร้ชื่อ? อาตมามาเยี่ยมเยียนศิษย์น้อง ยังต้องค้นหาที่นี่อยู่นานทีเดียว"
จางเย่ไม่หลบซ่อนเจตนา "ไต้ซือ ในเมื่อเราคุ้นเคยกันก็นับเป็นเรื่องดี ผมขอบอกตามตรง ไม่อ้อมค้อม ที่มานี่ก็เพื่อชาเหล่านี้นี่เองครับ พวกเรามาถ่ายสารคดีที่นี่ เดิมทีงานเสร็จแล้ว แต่ว่าพอผมเห็นต้นชาพวกนี้ก็เกิดความคิดใหม่ อยากจะถ่ายเพิ่มอีกสักตอน ผมเลยจะมาขออนุญาตถ่ายทำ ย่อมต้องมาบอกกล่าวกับเจ้าของสถานที่ อีกอย่าง ท่านไหนเป็นคนเก็บใบชาประจำหรือครับ? สามารถให้เณรน้อยไปกับพวกเราได้ไหม?"
ถ่ายอีก?
พวกฮาฉีฉีตื่นตะลึง แต่ก็ไม่ได้ถามอะไรต่อมาก
หลวงจีนหนุ่มฟังคำก็ตอบ "สารคดี? เช่นนั้นย่อมไม่มีปัญหา ยามปกติมีสถานีโทรทัศน์มาถ่ายวิวทิวทัศน์ที่นี่อยู่แล้ว ยืมคนจากวัด? ก็ไม่มีปัญหา เพียงแต่บัดนี้ไม่ใช่ฤดูเก็บชา พวกประสกจะถ่ายทำอย่างไร?"
จางเย่ "มีวิธีการหมดแล้วครับ เพียงแต่ไปเน้นหนักที่การเก็บชาไม่ได้เท่านั้น"
เจ้าอาวาสหนุ่มยินดียิ่ง "ได้ อย่างนั้นเป็นเรื่องเล็กน้อยเท่านั้น"
เมื่อเข้าใจตรงกัน จางเย่ก็ให้ฮาฉีฉีเตรียมการทันที "พี่ฮา คุณติดต่อฝ่ายสำนักดูแลสถานที่ท่องเที่ยวหน่อยครับ เหลาอู่ คุณพาคนไปเอากล้องกับอุปกรณ์ที่โรงแรม เสี่ยวหวัง เปลี่ยนตั๋วจากพรุ่งนี้เช้าเป็นมะรืนนี้ กลับช้าหน่อยสักวันแล้วกัน"
"ได้ครับ!"
"ทราบแล้วผู้กำกับจาง!"
ทุกคนวุ่นวายกับงานของตนเองทันที
หลังจางเย่แจกจ่ายงานออกไป เณรคนหนึ่งก็นำชาถุงใหญ่มาให้จางเย่ ภายในเป็นชาต้าหงเผาหลายชั่ง ไม่ทราบสะสมมานานเท่าไร ชาเหล่านี้ไม่ได้เก็บรวมกัน แต่แยกเป็นถุงเล็ก ๆ หลายสิบถุง ไม่ว่าสีหรือปีที่เก็บเกี่ยวล้วนไม่เหมือนกัน อีกทั้งชาส่วนใหญ่ดูแก่จัดทีเดียว จางเย่เห็นแล้วยังไม่อาจรักษาความเย็นใจเอาไว้ได้
จางเย่ถาม "ท่านเจ้าอาวาส ใครรับผิดชอบต้นชาพวกนี้ครับ?"
เจ้าอาวาสหนุ่ม "ล้วนเป็นสำนักดูแลสถานที่ท่องเที่ยว"
"บนเขามีไร่ชาไหมครับ?"
"ทางฝั่งใต้มีอยู่บ้าง แต่ไกลจากที่นี่มาก"
"ต้นชาพวกนั้น ทำสัญญากันยังไงครับ?"
"เป็นพ่อค้าชาท้องถิ่นทำสัญญาเช่าเอาไว้ มีทั้งที่เช่าพื้นที่ จ้างคนปลูกชา รวมถึงมีชาของสำนักดูแลสถานที่ท่องเที่ยวด้วย"
"ถ้าผมอยากจะทำสัญญาเช่าต้นชาล่ะครับ?"
"ประสกก็ต้องการ?"
"ครับ ท่านเจ้าอาวาสช่วยติดต่อผู้รับผิดชอบให้ผมได้ไหมครับ? ให้ดี เป็นภาครัฐที่รับผิดชอบบริเวณนี้ยิ่งดี ผมอยากจะเช่าต้นชาที่ภูเขาฟากเราทั้งหมด ราคาคุยกันได้ ต้องมากกว่าพวกพ่อค้าชานั่นแน่นอนครับ"
"อย่างนี้เถิด อาตมาจะลองสอบถามให้"
ในวัดมีโทรศัพท์มือถือ หลวงจีนยุคนี้ก็ต้องก้าวให้ทันโลกเช่นกัน




…………




ตกบ่าย
จางเย่กับหลวงจีนอีกสองรูปไปที่สำนักดูแลสถานที่ท่องเที่ยว
หน่วยงานท้องถิ่นกับผู้รับผิดชอบพื้นที่ล้วนมาแล้ว พบจางเย่ก็จำหน้าได้ทันที "อาจารย์จางเย่นี่นา? คุณอยากจะเช่าต้นชาเหรอครับ?"
จางเย่จับมือกับพวกเขาทีละคน "ใช่ครับ"
เจ้าหน้าที่รับผิดชอบการปลูกชาล้วนทราบ ทางนี้มีต้นชาน้อย ปีหนึ่ง ๆ สร้างผลผลิตได้ไม่มาก ทั้งยังอยู่บนเขา เก็บชาลำบาก ผลผลิตมักได้ไม่ถึงเป้า จึงไม่มีใครสนใจ ปล่อยให้อารามไร้ชื่อเก็บไปชงดื่ม
หลังการแลกเปลี่ยนกันตามมารยาท ทุกคนก็เข้าประเด็น
เจ้าหน้าที่กล่าว “ที่นี่เป็นสถานที่ท่องเที่ยว เลยออกจะมีอะไรพิเศษอยู่นิดหน่อย ปกติชาในสวนชาล้วนปลูกจากเจ้าหน้าที่ ไม่ก็ด้วยความร่วมมือของพ่อค้าชาท้องถิ่น ไม่ได้เปิดให้คนทั่วไป แต่ในเมื่ออาจารย์จางต้องการ ผมว่าเราพอจะยกเว้นกันได้ ถ้าอยากเช่าไร่ชา ผมมีเถี่ยหลอฮั่น[1] ที่เพิ่งปลูกอยู่ไร่หนึ่งทางใต้ ปีหน้าน่าจะเก็บเกี่ยวได้ น่าจะเหมาะสมกว่าต้นชาที่คุณว่า…”
จางเย่รีบกล่าวขึ้นทันที "ผมไม่อยากได้เถี่ยหลอฮั่นน่ะครับ"
ฝ่ายหน่วยงานท้องถิ่นถามอย่างแปลกใจ "ต้องการแค่ต้นชาเล็ก ๆ บนเขานั่นเหรอครับ?"
"ครับ คุณเสนอราคามาได้ไหม?" จางเย่ถามเข้าประเด็น
เจ้าหน้าที่ท้องถิ่นกับฝ่ายสถานที่ท่องเที่ยวหันมองหน้ากันแวบหนึ่ง “ชาพวกนี้อายุค่อนข้างมาก เป็นชารุ่นเก่า ราคาเช่าค่อนข้างสูง คงได้ราว ๆ ปีละแสน นี่ต่ำสุดแล้วครับ”
หนึ่งแสน?
นั่นน่ะเช่าไร่ชาได้หลายมู่[2]เชียวนะ!
แต่จางเย่ไม่ทักท้วง “ถ้าไม่เช่า แต่ต้องการซื้อเลยล่ะครับ?”
เจ้าหน้าที่ท้องถิ่น “ความจริงซื้อไม่คุ้มหรอกนะครับ พวกเราเก็บค่าเช่าที่ดินแถบนี้มาหลายปีก็พอรู้ อีกอย่างซื้อขาดเลยราคาจะสูงมาก”
“ผมอยากเห็นราคาก่อนครับ” จางเย่กะพริบตาปริบ ๆ
พวกเขาหันไปปรึกษาคำนวณกันอยู่ครู่ก่อนเสนอ “สามล้านห้า”
เจ้าอาวาสหนุ่มขมวดคิ้ว “ประสกจาง”
ชาไม่กี่ต้นราคาสามล้านกว่า? นี่ออกจะปล้นเกินไปรึเปล่า!
จางเย่ยกมือ “สามล้าน ราคาสุดท้าย”
หลังต่อรองกันอีกนิดหน่อย ราคาก็ปิดที่สามล้านหยวน จางเย่เองร้อนใจจนตามพวกเขาไปเซ็นสัญญากันในวันนั้นเลย!
จางเย่ไม่ได้มีเงินเก็บมากนักในช่วงสองปีนี้ก็จริง แต่ยังพอหามาสักสามสี่ล้านได้




…………….




ที่อาราม
เจ้าอาวาสหนุ่มยังส่ายหน้าพลางบ่น “แพงเกินไป”
จางเย่กลับกล่าว “เท่าไรก็คุ้ม ใครใช้ให้ผมชอบชาชนิดนี้กัน อ้อ ท่านเจ้าอาวาสครับ ต่อไปผมไม่อยู่ที่นี่ ทุกปีการเก็บชากับบำรุงต้นชา ผมคงต้องขอรบกวนท่านแล้วนะครับ”
เจ้าอาวาสหนุ่มพยักหน้า “ได้สิ”
จางเย่กล่าว “ให้ท่านลำบากเปล่า ๆ ก็ไม่ได้นี่สิ ผมขอบริจาคเงินให้อารามท่านเป็นค่าธูปเทียนหรือจะถือเป็นเงินบริจาคอื่น ๆ ก็ได้ สักห้าแสนดีไหมครับ ท่านมอบเลขบัญชีให้ผมสักหน่อยได้ไหม?”
เหล่าเณรฟังแล้วยังต้องตะลึง
เจ้าอาวาสหนุ่มโบกมือ “เรื่องลำบากแค่ยกมือ ไม่จำเป็นหรอก”
จางเย่ไม่ยอม “ไม่ได้ครับ ท่านปฏิเสธค่าธูปค่าเทียนจะได้ยังไง? อีกอย่างท่านมอบชาให้ผมมาหลายชั่ง ให้ผมจัดการรับผิดชอบค่าซ่อมบำรุงวัดแล้วกันนะครับ”
เจ้าอาวาสหนุ่มกลับว่า “ไม่ได้ ไม่ได้”
เมื่อหลวงจีนอาวุโสเห็น ก็กล่าว “เหอ ๆ ศิษย์น้อง รับไปเถอะ ประสกจางมีใจใฝ่ศาสนา นี่ย่อมเป็นวัตถุแทนความจริงใจของประสก อารามเจ้าก็ควรซ่อมบำรุงสักครา ไม่ใช่เพื่อความหรูหราฟุ้งเฟ้อ แต่หากอาคารพังเสียหาย ชีวิตที่สูญเสียไป เจ้ายังต้องรับผิดชอบต่อศิษย์เหล่านั้น”
ฟังดังนั้น หลวงจีนหนุ่มจึงได้แต่รับมาอย่างละล้าละลัง
เรียบร้อย!
‘ปลายลิ้น’ เปิดกล้องอีกครั้ง!
จางเย่ใช้เงินเก็บแทบหมดหน้าตักไปซื้อต้นชาไร้ค่า สำหรับคนอื่นย่อมเห็นว่าจางเย่นั้นบ้าไปแล้ว แต่จางเย่ทราบดีว่านี่คือความคุ้มค่าที่สุดต่างหาก!
ชาต้าหงเผาต้นแม่อันมีชื่อเสียงในโลกใบเก่าของเขานับแต่นี้ได้กลายเป็นสมบัติส่วนตัวเขาซะแล้ว?
นี่มันฝันเป็นจริงชัด ๆ!






================


[1] 铁罗汉 เถี่ยหลอฮั่น หรือ ชาอรหันต์เหล็ก เป็น 1 ใน 4 หรือ 5 ต้นชาที่เก่าแก่ขึ้นชื่อประจำเขาอู่อี๋ โด่งดังมาตั้งแต่สมัยราชวงศ์ถังที่มีการเล่นชากันแพร่หลาย ชาอรหันต์เหล็ก มีต้นกำเนิดในมณฑลฝูเจี้ยน เขาอู่อี๋ พื้นที่ที่เพาะปลูกสำคัญอยู่ที่โขดหินฮุ่ยย่วน (慧苑岩/ฮุ่ยย่วนเหยียน) บริเวณถ้ำผี (鬼洞/กุ่ยต้ง) ซึ่งไม่ไกลจากหมู่บ้านเทียนซิน (天心村) ที่ผลิตชาต้าหงเผานั่นเอง มีรสชาติหนักแน่นแต่นุ่มนวล หอมกลิ่นไฟและดอกไม้(ดอกอบเชย) อ่อน ๆ น้ำสีทองแดงชัดเจน ช่วยให้ชุ่มคอ มีกลิ่นหอมอวลอยู่ในลำคอ ช่วยกระตุ้นจิตใจ ทำให้แจ่มใส เกรดดีที่สุดของเถี่ยหลอฮั่น เรียกกันว่า "武夷铁罗汉王" (อู่อี๋เถี่ยหลอฮั่นหวาง/ราชาแห่งอู่อี๋เถี่ยหลอฮั่น) ชงได้ 9 น้ำก็ยังมีกลิ่นรสเสมอกัน


[2] 亩 มู่ หน่วยพื้นที่จีน 1 มู่ = 660 ตร.ม.
*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<




[Go To Next Chapter]( ./102.md)