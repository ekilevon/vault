##บทที่ 781 : มาหาถึงหน้าประตู!
ในอินเทอร์เน็ตเฮฮากันใหญ่!
เวยป๋อของจางเย่ผุดขึ้นมาอย่างรวดเร็วซ้ำแล้วซ้ำเล่า เงาของเขาปรากฏไปทั่วทุกหนแห่ง!
“รายการห่วยแตกอะไรน่ะ!”
“พิธีกรหญิงแต่งตัวบ้าอะไรไม่ได้ความ ตั้งใจแต่งข่มขวัญเรอะ? อยากทำผู้ชมอึ้ง? งั้นเธอไม่ใส่ลองจอห์นเข้ากล้องไปเลยล่ะ ผู้หญิงที่กล้าใส่ลองจอห์นมาทำงานคงไม่ใช่คนธรรมดาแน่ เทียบกับชุดเขียวตัดแดงของเธอนั่นแล้วอึ้งกว่ากันชัวร์!”
“‘ท่องจักรวาล’? ห้าล้านหยวนทำได้แค่นี้เองเหรอ? ฉันว่าพวกนายเปลี่ยนชื่อเป็น ‘ท่องหมู่บ้าน’ ยังจะเข้าท่ากว่าหน่อย”
“อัดภาพอะไรกันน่ะ นายใช้กล้องมือถืออัดเอาเรอะ?”
เพียงช่วงเวลาสั้น ๆ จางเย่ได้ทิ้งระเบิดใส่รายการของ CCTV1 ไปแล้วเจ็ดแปดรายการ! มีทั้งรายการวาไรตี้ รายการสารคดีวิทยาศาสตร์ และรายการสัมภาษณ์ ไม่ใช่ว่าเขาสักแต่พูดจาพล่อย ๆ อยากวิจารณ์ก็วิจารณ์ไปเรื่อย แต่เขาเคยดูรายการเหล่านี้มาแล้วตอนสองตอน และรู้สึกจากใจจริงว่ารายการเหล่านี้ไม่ได้เรื่องจริง ๆ มีจุดที่ทำให้คนตำหนิมากเกินไป บวกกับที่ก่อนหน้านี้ คนพวกนี้เคยก่อความวุ่นวายให้จางเย่แล้ว ชัดเจนว่าฝีปากของจางเย่จะปล่อยพวกเขาไปได้อย่างไร? ไม่มีทางแน่นอน! หมอนี่จะเชือดเฉือนแล้วเชือดเฉือนอีกด้วยคำพูดที่กรีดแทงมากยิ่งขึ้นในแต่ละประโยค ริมฝีปากนี้จะทะลวงไปถึงบ้านยายนายเลย!
ชาวเน็ตพ่นหัวเราะ!
“พรืด!”
“อาจารย์จางคุณก็ช่างแหย่!”
“พูดได้ดี! ติได้เฉียบมาก!”
“แม่* อาจารย์จางคุ้มคลั่งอีกแล้ว!”
“เหอ ๆ ชินซะแล้ว อาจารย์จางสองสามวันต้องคลั่งอย่างโน้นที ทะเลาะตบตีผู้คนอย่างนั้นที นี่เป็นเรื่องปกติไปแล้ว!”
“ได้เวลากัดกันของจางเย่กับเพื่อนร่วมงานอีกครั้ง!”
“ตื่นเต้นจัง ฉันรอเวลานี้มานานมาก!”
“เหล่าสหายเอ๋ยจงรวมตัวเร็ว!”
“ลากเก้าอี้เข้ามาดูโชว์ กดไลก์เชียร์จางเย่เงียบ ๆ”
“ฉันพร้อมลุยแล้วโว้ย รอแต่เปิดวอร์!”
“จัดไป ฉันก็เตรียมพร้อมสู้ศึกแล้ว!”
ความจริงสงครามนั้นพร้อมปะทุทุกเมื่อ ทว่ากลับไม่ได้ใหญ่โตอย่างที่ทุกคนคาดหวัง
กองกำลังหลักของฝ่ายตรงข้ามเป็นแฟนคลับของเฉินเหยี่ยและพิธีกรหญิงของรายการหนึ่ง เช่นเดียวกับรายการอื่น ที่ความจริงแล้วมีผู้ชมไม่มากเท่าใดนักในตอนเริ่มต้น ข้อแรกเพราะเรตติ้งไม่สูง ไม่ค่อยมีคนดูมากเท่าไร ข้อสองบางรายการพิธีกรไม่ได้เรื่อง อย่างเช่น รายการสารคดีวิทยาศาสตร์ ‘ท่องจักรวาล’ ของ CCTV1 นั่น จางเย่ติติงผู้กำกับไปสองสามประโยค แม้แต่ผู้กำกับเป็นใครเหล่าผู้ชมก็ไม่รู้จักสักนิด อีกฝ่ายก็ไม่ใช่ดารา เป็นธรรมดาที่จะไม่มีใครช่วยพวกเขาพูด ข้อสาม รายการเหล่านั้นขาดความน่าสนใจอย่างแท้จริง ต้องปรับปรุงแก้ไขจริง ๆ อันที่จริงจางเย่ตบเข้าที่ประเด็นหลักทั้งนั้น ไม่มีคำพูดเพ้อเจ้อเลยสักคำ เพียงแต่การเลือกใช้คำนั้นรุนแรงไปเล็กน้อย
คนทั้งสองฝ่ายเริ่มด่าทอกัน เป็นศึกที่เล็กมาก คนเข้าร่วมฟาดฟันมีไม่เท่าไร
เหล่าชาวเน็ตผู้คาดหวังจะเห็นเหตุการณ์ปั่นป่วนหลายคนต่างพูดไม่ออก
“คนล่ะ?”
“ตีกันสิ! ตีกันเร็วเข้าสิ!”
“ฉิ*หาย พวกนายจะตีกันยังไงฟะ ไหงคนน้อยขนาดนี้?”
“จางเย่มาหยามพวกนายถึงหน้าประตูเลยนะ พวกนายสู้กลับสิ! ทำไมไม่สู้กลับวะ!”
เหล่าชาวเน็ตต่างไม่สาแก่ใจ ตบโต๊ะคำรามไม่ได้ดั่งใจเลย!
จนกระทั่งมีชาวเน็ตผู้ช่ำชองมาแจกแจงข้อเท็จจริง “จะไปสู้อะไรล่ะ ก็จางเย่เล่นด่าเพื่อนร่วมอาชีพบ่อยขนาดนี้ คงจะชินชากันไปหมดแล้ว ก่อนหน้านี้หลายคนเห็นเป็นของแปลก ก็เลยกระตือรือร้นเข้าร่วมโรมรัน หลายคนช่วยกันรุมด่าจางเย่ ครั้งหนึ่งยังพอว่า สองครั้งยังไหว แต่สิบยี่สิบครั้งแม่*ก็แบบเดิม ๆ ความแปลกใหม่น่ะมีจำกัดนะ พวกนั้นคงหมดอารมณ์ไปนานแล้ว ไม่เห็นพวกศัตรูเก่าของอาจารย์จางที่ทุกวันนี้เลิกสนเลิกด่ากับเขาแล้วหรือไง? ไม่สนุกเลย! ตอนนี้ถ้าเปลี่ยนเป็นคู่สามีภรรยาเฉินกวงฟ่านเหวินลี่เป็นคนประกาศสงครามกับรายการ CCTV1 พวกนั้นนะ คนทั่วประเทศคงมารุมมาร่วมฉะกันแน่นอน เพราะเรื่องอย่างนั้นกี่ปีก็ไม่เคยเกิดขึ้นมาก่อน แต่อาจารย์จางน่ะเหรอ? เหอะ ๆ! ก็พอแล้วเถอะ มีวันไหนไม่เห็นเขาด่าคนบ้าง? มีวันไหนไม่เห็นเขาหาเรื่อง? มันไม่มีอะไรแปลกแล้ว! ใคร ๆ ก็รู้กันทั่วว่าจางเย่น่ะจอมก่อเรื่อง!”
ชาวเน็ตหัวเราะลั่น
“ใช่แล้ว ใช่แล้ว!”
“อาจารย์จางน่ะชื่อเสียงฉาวโฉ่เกินไป!”
“แม่* ตอนนี้ใครจะไปกล้าสู้กับอาจารย์จางฟะ!”
“เฮ้ย ๆ ไม่มันเลย น่าเบื่อโคตร!”
กาลครั้งหนึ่งนานมาแล้ว ในวงการบันเทิงซึ่งต่างคนต่างขึ้นอยู่กับชื่อเสียงหน้าตา ทันใดนั้นได้มีจางเย่ผู้ไร้เหตุผล ซึ่งทำเรื่องให้ผู้คนตะลึงปากอ้าตาเหลือกได้อย่างมากมายปรากฏกายขึ้น ทว่าในวันนี้หลังจากหนึ่งปีผ่านไป เมื่อทุกคนได้พบเจอกับเรื่องราวอย่างนี้อีกครั้ง ก็รู้สึกเฉย ๆ เพียงหัวเราะแล้วจากไป การเปลี่ยนแปลงเช่นนี้ พูดไปก็ทำให้คนขบขันได้เช่นกัน
อย่างไรก็ตาม ถึงแม้เหล่าชาวเน็ตจะหมดความสนใจในสงครามน้ำลายไปเรียบร้อย แต่ไม่ได้หมายความว่าคนอื่นจะนั่งอยู่เฉย อย่างเช่น CCTV1 ในเวลานี้เป็นต้น กำลังโกลาหลได้ที่!


……


ออฟฟิศโซน อดีต ‘เดอะวอยซ์’
ฮาฉีฉีกับจางจั่วและพวกเสี่ยวหวังต่างมองเวยป๋อของผู้กำกับจางอย่างพูดไม่ออก ทุกคนมองหน้ากันเอง ต่างมองเห็นประกายบ่งบอกว่าช่วยไม่ได้อยู่ในแววตาของแต่ละคน!
เอาอีกแล้ว!
ผู้กำกับจางเอาอีกแล้ว!
ฮาฉีฉีกุมขมับอย่างปวดหัว “นี่มัน……”
จางจั่วพูดไม่ออก “ผู้กำกับจางล่วงเกินคนเป็นหมู่คณะอีกแล้วล่ะ!” เขาสงสัยว่าจะเกี่ยวกับที่เขาเล่าเรื่องงานเทศกาลวันไหว้พระจันทร์ให้จางเย่ฟังไปหรือเปล่า ถึงได้เกิดเหตุการณ์นี้ขึ้น
“คราวก่อนตอนฟ้องคดี คนพวกนี้ก็เคยประณามผู้กำกับจางลงบนอินเทอร์เน็ต คราวนี้ผู้กำกับจางด่ารายการของพวกนั้น ก็สาสมแล้วล่ะค่ะ” เสี่ยวหวังหัวเราะคิก
ฮาฉีฉีมองไปทางเสี่ยวหวัง “เธอยังจะหัวเราะออกอีกนะ”
เสี่ยวหวังเองก็เข้าใจดี “ยังไงทีมรายการเราตอนนี้ก็ไม่มีอะไรจะเสียแล้วนี่คะ”
ทันใดนั้น ฮาฉีฉี เสียวหวังและคนอื่น ๆ ได้ยินเสียงความเคลื่อนไหวตึงตังมาจากข้างนอก จึงหันหน้าไปมองตามต้นตอของเสียง แล้วก็เจอกับกลุ่มคนที่ตบเท้ากันเข้ามาที่โซนออฟฟิศพวกเขาอย่างเดือดดาล! รวม ๆ แล้วมีประมาณสามสี่สิบคน มีทั้งหญิงทั้งชายหัวหงอกหัวดำ ล้วนตั้งท่าเอาเรื่องกันน่าดู บนใบหน้าของแต่ละคนแสดงออกถึงความโกรธเกรี้ยว บ่งบอกให้รู้ว่าไม่ได้มาด้วยเจตนาดี!
พวกฮาฉีฉี จางจั่วต่างระแวดระวังตั้งการ์ดขึ้นมาทันที!
จางจั่ว “รีบไปรายงานผู้กำกับจางเร็ว!”
เสี่ยวหวังเปลี่ยนสีหน้า รีบวิ่งไปรายงานข่าวทันที
เพิ่งพูดจบ กลุ่มคนด้านนอกก็บุกเข้ามาแล้ว!
“จางเย่ล่ะ?”
“เรียกจางเย่ออกมา!”
“เกินไปแล้ว! ล้ำเส้นกันเกินไป!”
“เปลี่ยนชื่อเป็น ‘ท่องหมู่บ้าน’ อะไรกัน?”
“จางเย่ล่ะ? บอกให้พิธีกรพวกเราไปใส่ลองจอห์นเข้ากล้องเรียกร้องความสนใจ? ลองจอห์นน้องสาวนายสิ! พูดแบบนี้มันใจร้ายเกินไปแล้วนะ! พิธีกรเสี่ยวเชี่ยนเป็นเด็กดีจะตายไป! พอดูเวยป๋อเสร็จหน้าเขียวไปหมดเลย!”
“บอกว่ารายการพวกเราใช้กล้องมือถือถ่าย? เดี๋ยว…...เดี๋ยวปั๊ดดีดปอด[1]เลยนี่! พวกเราใช้อุปกรณ์มืออาชีพตั้งแต่ต้นจนจบนะ! นายพูดจาไร้ศีลธรรม! ปกตินายเป็นยังไงเราก็ทนมาตลอด มาพูดว่ารายการเราใช้มือถือถ่าย? แบบนี้ใครจะไปทนไหว!”
“มันน่าโมโหนัก!”
“วันนี้ต้องมีคำอธิบายให้พวกเรา!”
“ตอนนี้พวกผู้ชมในอินเทอร์เน็ตที่ไม่สนใจความจริงพากันเห็นด้วยกับจางเย่ไปหมด! มาบอกว่ารายการพวกเราไม่ดีอย่างงั้นอย่างงี้! มีแต่เสียงหัวเราะเยาะ! นี่มันฉีกหน้ารายการพวกเราอย่างแรง! กระทบกับการออกอากาศและเรตติ้งรายการเราหมดแล้ว! พวกนายทีมงาน ‘เดอะวอยซ์’ จะรับผิดชอบที่มาติเตียนรายการพวกเราในเน็ตยังไง? พวกนายคู่ควรอะไรหา? ฉันถามหน่อยพวกนายคู่ควรอะไร!”


===================
[1] 我顶你个肺 เดี๋ยวปั๊ดดีดปอด เป็นประโยคฮิตจากตัวละครโจรในเรื่อง 疯狂的石头 เป็นวลีที่มาจากภาษากวางตุ้ง โดยคำว่า 肺 fèi(ปอด) มาจากคำว่า fai hai ในภาษากวางตุ้ง fai เป็นลักษณะนาม hai หมายถึงอวัยวะส่วนหนึ่งของผู้หญิง ตัดทอนคำจนกลายมาเป็นคำ ๆ นี้ มีความหมายหยาบคาย โดยปัจจุบันใช้กันในสามความหมาย 1. แสดงความประหลาดใจ 2.เป็นคำอุทาน 3.เป็นคำด่าสาปแช่ง...คล้าย ๆ คำว่า ‘อีเxี้ย’ บ้านเราที่ใช้กันได้หลายบริบทในปัจจุบัน
*-*-*-*-*-*-*-*-*-*-*-*-*-*-*-*






[Go To Next Chapter]( ./82.md)