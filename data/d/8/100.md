##บทที่ 800 : พบคนเคยคุ้นที่เขตอุทยาน
หลังเที่ยง
เขตทิวทัศน์เขาอู่อี๋ซาน
ซื้อตั๋วกันเสร็จก็ขึ้นไปนั่งบนรถนำเที่ยว ทั้งกลุ่มเจ็ดแปดคนเคลื่อนตัวไปในเส้นทางทิวเขาแมกไม้สวยงามราวกับภาพวาด เริ่มต้นการท่องเที่ยว เที่ยวชมจุดวิวต่าง ๆ
ทัศนียภาพสุดแสนงดงาม
รอบ ๆ มีนักท่องเที่ยวสัญจรไปมา
“เอ๊ะ!”
“พวกเธอดูคนที่อยู่บนรถนั่นสิ!”
“เชี่* นั่นจางเย่ไม่ใช่เหรอน่ะ!”
“ใช่จางเย่จริงดิ?”
“ใช่เขาล่ะ! ไม่ผิดแน่!”
“ว้าว อาจารย์จาง! ฉันเจออาจารย์จางด้วยล่ะ!”
“นี่มันซูเปอร์สตาร์เชียวนะ!”
“อาจารย์จาง เมื่อไรคุณจะทำรายการวาไรตี้ล่ะ?”
ในใจมัวแต่คิดเรื่องต้าหงเผา วันนี้จางเย่จึงลืมสวมแว่นกันแดด เป็นผลให้ถูกนักท่องเที่ยวไม่น้อยจำได้ ทุกคนต่างส่งเสียงพูดคุยโบกมือไปยังรถนำเที่ยวคันที่มีคนนั่งอยู่เต็มคันนั้น
จางเย่เองก็ยิ้มพลางโบกไม้โบกมือ
เสี่ยวหวังตบมือกล่าว “แฟนคลับผู้กำกับจางของเราเยอะจริง ๆ!”
หวงตันตันเสริม “นั่นสิ ๆ”
“พอได้แล้วน่า” จางเย่ว่า “ก็แค่นิดหน่อย”
เที่ยวเล่นอยู่ประมาณชั่วโมง ทันใดนั้นรถพาเที่ยวก็ขับมาถึงทางแยกหนึ่ง ทางหนึ่งให้เลี้ยวขวา เป็นทางขึ้นเขา นำไปยังเขตทิวทัศน์อู่อี๋ซานที่มีชื่อเสียงอีกแห่งหนึ่ง และอีกเส้นทางค่อนข้างเล็กกว่า มีเพียงเส้นทาง แต่กลับไม่มีป้ายบอกทาง เมื่อมองไกล ๆ ก็ไม่เห็นว่าเคยมีนักท่องเที่ยวผ่านทางไป
รถกำลังจะเลี้ยวขวา
จางเย่ร้องให้หยุดทันควัน “โชเฟอร์จอดก่อนครับ”
รถจอด คนขับรถหันมาถาม “อาจารย์จาง? ทำไมเหรอครับ?”
โชเฟอร์รู้จักจางเย่ และขับตามใจเขา รถคันนี้นอกจากพวกกองถ่ายแล้วก็ไม่ได้อนุญาตให้นักท่องเที่ยวคนอื่นขึ้นมา เท่ากับว่าเป็นรถของพวกจางเย่แล้ว
จางเย่ชี้ไปทางซ้าย “เราจะไปกันตรงนี้”
คนขับรถมองไปทางนั้น อึกอักกล่าว “ตรงนี้? ทางนี้ไม่มีเขตชมวิวนะครับ”
จางเย่ยิ้ม “ไม่เป็นไร แค่อยากไปดูอะไรหน่อย”
โชเฟอร์กล่าวแนะ “ไม่มีอะไรน่าดูจริง ๆ นะ ทางนั้นเป็นป่าทึบ มีแค่วัดแห่งหนึ่ง แถมยังไม่มีชื่อวัดอีกต่างหาก ปกติคนทำงานในเขตอุทยานก็ไม่ไปทางนั้นกัน ยิ่งไม่ต้องพูดถึงนักท่องเที่ยวเลย สถานที่ท่องเที่ยวในเขตอุทยานกว้างมาก ถึงมีเวลาสี่ห้าวันก็ยังไปไม่ทั่วเลย ทำไมถึงจะไปตรงนั้นล่ะ?”
จางเย่กลับยืนกราน “ขับไปเถอะครับ ขอบคุณมาก”
“งั้นก็ได้ครับ” คนขับโน้มน้าวเขาไม่สำเร็จ จึงหมุนล้อ พารถขับไปทางซ้าย “ข้างหน้าไกลกว่านี้ขับเข้าไปไม่ได้แล้ว ทางนั้นไม่มีถนน รถไปไม่ได้นะครับ”
จางเย่พยักหน้า “ตกลง งั้นเดี๋ยวพวกเราเดินเท้ากันเอง”
ถ้าจำไม่ผิด จางเย่รู้ว่า ที่สุดทางเส้นนี้คือจุดชมต้าหงเผา เพียงแต่ไม่เหมือนกับจุดชมต้าหงเผาในโลกเดิมของเขาเลย ที่นี่แม้แต่ถนนก็ไม่บูรณะให้ดี ยิ่งไม่ต้องพูดถึงป้ายต้าหงเผาอะไรนั่นเลย ตามคาด ประวัติศาสตร์ต้าหงเผาของที่โลกนี้ไม่รู้ไปผิดพลาดตรงไหน หวังว่านะ หวังว่าพวกต้นกล้าจะยังอยู่ตรงนั้นเถอะ
สุดถนนแล้ว
พวกจางเย่ลงจากรถ เดินลุยเข้าไปในป่า
ฮาฉีฉีถาม “ผู้กำกับจาง นี่คือ?”
จางเย่ยิ้ม กล่าว “เดินกันหน่อยนะ ที่จริงวิวแถวนั้นก็ไม่มีอะไรน่าดูหรอก”
พวกเขาคุ้นเคยกับการที่จางเย่บอกจะไปไหนก็ไปที่นั่นนานแล้ว จึงตามไปกันหมด
เดินมาประมาณครึ่งชั่วโมง ทันใดนั้นทางข้างหน้าก็เปิดโล่งขึ้น เนินผาเล็กขนาดย่อมปรากฏอยู่ตรงหน้า จากนั้นฮาฉีฉีและคนอื่น ๆ พลันต้องตกใจ เมื่ออยู่ ๆ ผู้กำกับจางก็พุ่งไปข้างหน้าอย่างรวดเร็วโดยไม่พูดไม่จากับพวกเขาสักคำ เอาแต่จ้ำพรวดไปข้างหน้า ราวกับกำลังหาอะไรบางอย่าง!?
ทุกคนมองหน้ากันเองเลิ่กลั่ก แล้ววิ่งตามไปทันที
“ผู้กำกับจาง!”
“ระวังเท้าด้วย!”
“ไอ้หยา รอพวกเราด้วย!”
“คุณจะไปไหนของคุณเนี่ย?”
จางเย่ไม่มีอารมณ์มาสนใจตอบพวกเขาหรอก หมอนี่เอาแต่ยืนอยู่ใต้เนินผานั้น มัวแต่จ้องมองไปอย่างตื่นเต้น ตรงหน้าผามีต้นไม้บางต้นเล็ก ๆ ขนาดไม่สูงและมองไม่ออกว่าเป็นต้นอะไรงอกอยู่ตรงซอกเนินผา
หาเจอแล้ว!
ยังอยู่จริง ๆ!
ต้าหงเผายังมีอยู่จริง ๆ ด้วย!
เสี่ยวหวังหันไปมอง “นี่อะไรเหรอคะ?”
ถงฟู่งงงวย “พุ่มไม้? ไอ้นี่มีอะไรให้ดูเหรอ?”
“ผู้กำกับจางเป็นอะไรไปน่ะ?” อู่อี้ทักอย่างเหงื่อตก “ทำไมดูตื่นเต้นขนาดนั้น?”
หวงตันตัน “ไม่รู้สิ ก็แค่พุ่มไม้เล็ก ๆ ไม่กี่ต้นเองไม่ใช่เหรอ?”
จางเย่ร้องในใจนี่ใช่พุ่มไม้เล็ก ๆ ไม่กี่ต้นที่ไหนกัน! นี่คือต้นทองคำเชียวนะ คือต้นกล้าในตำนาน คือพุ่มไม้ไม่กี่ต้นที่มีมูลค่าสูงที่สุดในโลก เอาไปทำเป็นชาไม่กี่ใบก็ราคาสูงเทียมฟ้าแล้วเว้ย!
ไม่พูดพร่ำทำเพลง จางเย่พุ่งปีนขึ้นไปแล้ว จ้องมองพินิจพิเคราะห์ไปยังพุ่มไม้ที่ดูไม่ออกว่าเป็นต้นอะไรเหล่านั้นใกล้ ๆ อย่างไม่วางตา ตอนนี้มันผ่านหน้าเก็บเกี่ยวมานานแล้ว จึงไม่มีใบที่จะให้เขาเด็ดไปทำชาได้เลย ชัดเจนว่านี่คือต้นแม่ต้าหงเผา[1]ในตำนาน! ในโลกเดิมของจางเย่นั้น บริเวณรอบ ๆ นี้ล้วนถูกอนุรักษ์ความสำคัญเอาไว้โดยรัฐบาล เป็นเขตห้ามเด็ดใบชาไปเรียบร้อย เพื่อที่จะปกป้องดูแล โดยพื้นฐานแล้วจะไม่อนุญาตให้นักท่องเที่ยวเข้ามาใกล้ต้าหงเผาขนาดนี้ แต่ตอนนี้ จางเย่กำลังยืนอยู่ตรงเชิงผาที่ต้นแม่งอกเงยอยู่ อยากจะปีนขึ้นไปมากกว่านี้ก็ทำได้ แต่เขาก็ยังระวังอยู่ เดิมทีที่แผ่นผาด้านข้างตำแหน่งที่ต้นแม่ต้าหงเผางอกอยู่นั้น จะมีอักษรโบราณสลักอยู่เป็นคำว่า ‘ต้าหงเผา’ กลับไม่มี ดูเหมือนว่าจะไม่เคยปรากฏมาก่อน!
มิน่าล่ะ ประวัติศาสตร์อาจจะผิดพลาดตรงนี้! เดิมทีต้าหงเผาน่าจะโด่งดังมาตั้งแต่สมัยโบราณกาล แต่เพราะไม่มีคนค้นพบ และไม่มีคนสลักอักษร ไม่มีคนทิ้งชื่อไว้ ดังนั้นที่นี่จึงกลายมาเป็นสถานที่ที่ใครก็ไม่รู้จักและมีต้นอะไรก็ไม่รู้ขึ้นอยู่ ถูกคนในโลกนี้ลืมเลือนให้อยู่ในซอกหลืบ ไม่มีคนสนพวกมัน
แต่เอ๊ะ? ต้นแม่มีร่องรอยการถูกเด็ดและพรวนดิน?
มีคนเด็ดชา?
ใครกัน? ใครเป็นคนเด็ด?
จางเย่งุนงง เหลียวซ้ายแลขวา สายตาพลันเหลือบไปเห็นวัดแห่งหนึ่งซึ่งอยู่ห่างไปไม่ไกล ตัววัดไม่ใหญ่โต ตั้งอยู่บนที่ราบแห่งหนึ่งตรงเชิงเขา บนประตูไม่ได้แขวนป้ายชื่อวัด ดูท่าจะเป็นวัดไร้ชื่อจริง ๆ จากความทรงจำในโลกของจางเย่ ที่ตรงนี้เหมือนจะไม่มีวัดนี่นา
จางเย่พาทุกคนมุ่งไปทางวัดทันที เขาอยากจะไปถามเกี่ยวกับพวกต้นพันธุ์เหล่านี้ อยากจะรู้ว่าตนเองจะขอเช่าได้ไหม เอ่อ ซื้อเลยได้จะดีที่สุด อีกอย่างคือยังไม่รู้ว่าใครดูแลต้นแม่อยู่เนี่ยสิ




………….




ภายในอารามไร้ชื่อ
ที่สวนด้านหลัง หลวงจีนสองรูปกำลังสนทนากัน
เจ้าอาวาสที่อายุเยาว์กว่าใบหน้าเจือยิ้มเล็กน้อย “ศิษย์พี่ มาจากนครหลวงครั้งนี้ จะเตรียมตัวบำเพ็ญอยู่ที่วัดอาตมานานเท่าใด?”
เจ้าอาวาสอีกรูปซึ่งสูงวัยกว่าหัวเราะ “ตามแต่เหตุ”
เจ้าอาวาสหนุ่มพยักหน้า “ท่านเปลี่ยนไปแล้วจริง ๆ เปลี่ยนแล้วอย่างมาก”
“ใช่แล้ว” นัยน์ตาของเจ้าอาวาสสูงวัยเจือความอ่อนโยน “ตอนที่อาตมาอยู่ที่วัดบนภูเขาเสี่ยวชิงซันนั้น แม้ว่าทัศนียภาพมิอาจเทียบทางนี้ได้ ทว่าผู้คนก็สัญจรไปมาคึกคัก หลายปีมานี้ได้พบพานผู้คนมากมาย หลากหลายเรื่องราว ล้วนมีความหมายยิ่งนัก ปีก่อนอาตมาส่งโศลกธรรมมาให้ ท่านได้รับแล้วหรือไม่?”
เจ้าอาวาสหนุ่มกล่าวอย่างอัศจรรย์ใจ “ได้รับแล้ว ควรเป็นพุทธธรรม แต่ละอักษรล้ำค่านัก”
เจ้าอาวาสสูงวัยกล่าว “เพราะเขาจุดปัญญาให้ หนึ่งปีมานี้หลวงจีนเฒ่าได้ประโยชน์นัก วิถีธรรมก็ก้าวหน้าขึ้นมาก จึงลงเขาออกธุดงค์ จนถึงสถานที่อันสงบเงียบของท่านจึงแวะเวียนมา เกรงก็แต่จะรบกวนความสงบของพวกท่าน”
เจ้าอาวาสหนุ่มกล่าว “ศิษย์พี่ใยกล่าวเช่นนี้ ท่านอยากอยู่นานเท่าใด ก็เชิญตามสบายเถิด อาตมาอยู่ที่นี่ปกติไม่ได้พบเจอใคร แต่ไหนแต่ไร นักท่องเที่ยวในอุทยานก็ไม่เคย……”
ขณะกำลังกล่าวนั้นเอง หลวงจีนหนุ่มรูปหนึ่งเดินเข้ามา “ท่านเจ้าอาวาส มีแขกขอรับ”
เจ้าอาวาสหนุ่มแปลกใจ “แขกอะไร?”
หลวงจีนส่ายหน้า “ดูเหมือนจะเป็นนักท่องเที่ยว บอกว่าอยากพบหัวหน้าพวกเรา”
“หัวหน้า?” เจ้าอาวาสหนุ่มพูดไม่ออก มองไปด้านข้าง “ศิษย์พี่ อาตมาขอไปดูก่อน”
“อาตมาก็นั่งนานแล้ว อยากขยับตัวสักหน่อยพอดี ไปด้วยกันเถอะ” เจ้าอาวาสสูงวัยพลันยันกายขึ้น
ทั้งสองออกไปต้อนรับแขก
ด้านนอก จางเย่ได้พาคนเข้ามาถึงสวนบริเวณหน้าวัดแล้ว
คนทั้งสองฝ่ายประจันหน้ากันอย่างรวดเร็ว ปรากฏว่าครู่ต่อมา สองฝ่ายต่างตะลึงกันไป!
จางเย่งุนงง “ท่านเจ้าอาวาส?”
เจ้าอาวาสสูงวัยเองก็กล่าวอย่างอึ้งงันไม่ต่างกัน “ประสกจาง?”
“ไอ้หยา ท่านมาอยู่ที่นี่ได้ยังไงครับ?” จางเย่ร่าเริงขึ้นมา
เจ้าอาวาสสูงวัยกล่าว “หลวงจีนเฒ่าลงเขามาธุดงค์ ถึงอารามศิษย์น้องจึงมาเยี่ยมเยียน”
จางเย่ตบขาฉาด “มีวาสนาจัง ไม่ก็เราทั้งสองมีวาสนาต่อกัน!”
เจ้าอาวาสสูงวัยเองก็หัวเราะออก “จริงดังว่า อาตมากับศิษย์น้องเพิ่งกำลังพูดถึงประสกจางขึ้นมา ไม่คิดเลยว่าจะได้มาเจอ นี่ไม่ใช่วาสนาแล้วจะเป็นอะไรได้อีก?”
เจ้าอาวาสหนุ่มผงะไป “ศิษย์พี่ เขาก็คือคนที่ท่านพูดถึงหรือ?”
เจ้าอาวาสชราพยักหน้า
เจ้าอาวาสหนุ่มมองไปทางจางเย่ทันที ประนมมือกล่าว “อมิตาพุทธ เลื่อมใส เลื่อมใส”
จางเย่เองก็รีบตอบกลับ “มิกล้า มิกล้า”
พวกฮาฉีฉีและถงฟู่ต่างก็มองเซ่อ เชี่* ผู้กำกับจางกว้างขวางเกินไปนะ ในป่าเขาอย่างนี้ก็มีแต่คนรู้จัก? แม้แต่บรรพชิตก็รู้จักหมด? แถมดูจะคุ้นเคยกันด้วย?
จางเย่แนะนำให้พวกเขารู้จัก “ท่านนี้คือเจ้าอาวาสวัดชิงซันสือแห่งเมืองหลวง ก่อนหน้านี้พวกเราเคยเป็น…...เอ่อ พอแล้ว ไม่พูดดีกว่า”
เจ้าอาวาสชราหัวเราะ กล่าวแทนเขา “เป็นคนไม่ต่อยตีไม่คุ้นเคยกัน”
ฮาฉีฉีอุทาน “ต่อยตี?”
จางเย่กระแอมเบา ๆ “ตอนถ่ายหนังปีก่อน พวกเขาไม่ยอมให้พวกเราขึ้นเขา ผมก็เลยเคยประมือกับหลวงจีนในวัดพวกเขานิดหน่อย แบบว่านั่นไง เป็นปูมหลังเก่าอะไรทำนองนั้น”
ฮาฉีฉี เสี่ยวหวังและคนอื่น ๆ สะดุ้งเฮือก!
ต่อยหลวงจีน? จะเป็นลม! ที่แท้ผู้กำกับจางก็ป่าเถื่อนแบบนี้มาตั้งแต่เมื่อก่อนแล้วนี่เอง!
เหล่าสตาฟหญิงในกองอยากรู้อยากเห็นสุดขีด รีบพากันซักรายละเอียด “ผู้กำกับจางรีบเล่าให้พวกเราฟังหน่อยสิคะ!” พวกผู้หญิงก็แค่ชอบฟังวีรกรรมของจางเย่
จางเย่อึกอัก “พวกเธอถามอะไรก็ไม่ถามดันมาถามเรื่องนี้ทำไมเล่า”
เจ้าอาวาสสูงวัยหัวเราะลั่น “ก็ไม่มีอะไรที่เล่าไม่ได้หรอก มาเถอะ ประสกทุกคนเชิญด้านใน ข้างนอกนี้ไม่มีสถานที่สนทนา เรามาดื่มชาไปพูดคุยไปกันดีกว่า อาตมาจะเล่าให้ฟังเอง”
ในห้อง ทุกคนนั่งลง
เจ้าอาวาสเริ่มเล่าเหตุการณ์ที่เกิดขึ้น ณ วัดชิงซันสือปีก่อน
ตอนเล่าถึงจางเย่ต่อยตีกับหลวงจีนขึ้นมา พวกฮาฉีฉีก็ประหลาดใจมากพอแล้ว ยิ่งมาได้ยินเรื่องราวที่จางเย่ถกกถาธรรมกับเจ้าอาวาส ทุกคนก็ยิ่งปั่นป่วนไม่หาย กระทั่งศิษย์น้องเจ้าอาวาสและเหล่าหลวงจีนที่อยู่ในวัดไร้นามนี้ ยังเงี่ยหูตั้งใจฟังอยู่ข้าง ๆ ด้วยความสนใจสุดขีด
เจ้าอาวาสหัวเราะกล่าว “ท้ายที่สุด ประสกจางจึงสังเกตเห็นกถาธรรมที่อาตมาสลักไว้บนศิลา — อันกายนั้นเป็นโพธิ ดวงจิตเช่นกระจก หมั่นปัดกวาดเช็ดถู ฝุ่นธุลีไม่อาจบดบัง”
ฮาฉีฉีกล่าวชม “กถาธรรมลึกซึ้ง!”
อู่อี้ร้องชม “ท่านไต้ซือลึกล้ำยิ่งนัก!”
ทุกคนก็ต่างชื่นชมขึ้นมา
หลวงจีนหลายรูปของวัดไร้ชื่อพูดคุยผงกศีรษะ มองไปทางเจ้าอาวาสชราด้วยสีหน้าเลื่อมใส
เสี่ยวหวังรีบถามทันที “แล้วผู้กำกับจางตอบว่ายังไงคะ? สุดท้ายแล้วใครชนะ?”
ถงฟู่ “นั่นสิครับ ใครชนะล่ะ?”
เรื่องราวน่าติดตามยิ่งนัก!
เจ้าอาวาสกล่าว “ย่อมเป็นประสกจางชนะแล้ว”
“หา?” หลวงจีนรูปหนึ่งอุทานขึ้นมาอย่างประหลาดใจ
หลวงจีนน้อยอีกรูปหนึ่งเองก็กล่าวอย่างไม่เชื่อ “เพราะเหตุใด?”
เจ้าอาวาสยิ้มน้อย ๆ “เพราะคราวนั้นประสกจางเอ่ยพุทธรรมกลับมาว่า —— ดั้งเดิมไม่มีโพธิ ทั้งไร้ซึ่งกระจก แท้จริงไร้ซึ่งสรรพสิ่ง”
หลังจากที่ทุกคนได้ฟัง ต่างพากันตกตะลึง!
หลวงจีนน้อยเหล่านั้นมองมาทางจางเย่ด้วยสายตาที่เปลี่ยนไปโดยสิ้นเชิง!
กลับเป็นจางเย่ ที่เวลานี้รู้สึกเก้อเขินขึ้นมาเล็กน้อย “แค่ก ๆ มิกล้า มิกล้า”


*-*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<




[Go To Next Chapter]( ./101.md)