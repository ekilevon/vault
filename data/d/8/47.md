##บทที่ 747 : ใครกันแน่ที่เป็นทนายอาชีพน่ะหา!
ด้านนอกศาล
ฝูงชนที่รุมล้อมอยู่พากันส่งเสียงไม่หยุด!
“ไอ้หยา!”
“จางเย่ชนะแล้วเหรอ?”
“เชี่*! CCTV1 แพ้แล้วเหรอ? แพ้แล้วจริงดิ?”
“ชดใช้ค่าแรงสองเท่า? นี่เป็นจำนวนเงินชดเชยที่สูงสุดเกินมาตรฐานเชียวนะ! เพราะได้รับค่าแรงช้าไปแค่สองวัน!”
“โคตรฉิ*หาย! จางเย่แม่*ฟ้อง CCTV1 แล้วชนะได้จริง ๆ ด้วย! สุดยอด! โคตรสุดยอดเลย! นี่แม่*เป็นการชำระล้างวงการบันเทิงอีกครั้งแล้วสินะ!”
“คดีของอาจารย์จางนี่ จะต้องถูกจารึกเป็นประวัติศาสตร์! อย่างน้อยก็ประวัติศาสตร์วงการบันเทิงแห่งสาธารณรัฐได้เลย คดีศิลปินฟ้องร้องสถานีโทรทัศน์เป็นครั้งแรก แล้วยังชนะคดีอีกด้วย!”
“ทำให้เลือดคนเดือดพล่านได้จริง ๆ!”
“อาจารย์จางจอมอหังการ!”
ทุกคนต่างอัศจรรย์ใจไปกับข้อความนี้!
บรรดานักข่าวสำนักต่าง ๆ ที่รออยู่ด้านนอกเหล่านั้น ต่างพากันกรูเข้ามาปิดล้อมทนายและเจียงหยวนผู้เป็นตัวแทน CCTV1 ทันที ผลัดกันยิงคำถามใส่ไม่ยั้ง!
“อยากทราบว่าพวกคุณแพ้ได้อย่างไรคะ?”
“CCTV1 จะมีการเตรียมตัวยื่นอุทธรณ์ต่อหรือไม่ครับ?”
“รองผอ.เจียง ครับ คุณมีความคิดเห็นต่อคำตัดสินนี้ว่าอย่างไรบ้าง?”
“ทนายฮั่วคะ พวกคุณไปแพ้ที่ตรงไหนคะ?”
เจียงหยวนกล่าวด้วยสีหน้าทะมึน “หลีกทางหน่อย!”
ทนายฮั่วเองก็มีสีหน้าปั้นยาก “ไม่มีความเห็นครับ ไม่มีความเห็น!”
ทนายฮั่วในเวลานี้ไม่อยากจะพูดอะไรเลยแม้แต่ประโยคเดียว เขารู้สึกว่าวันนี้เป็นวันที่มืดมนที่สุดตั้งแต่เข้าสู่อาชีพทนายมา ว่ากันอย่างเป็นกลาง คดีนี้สำหรับทนายฮั่วแล้ว ความจริงจางเย่ค่อนข้างได้เปรียบ เขาชอบทำให้คนอื่นเจ็บปวด ในฐานะโจทก์ ศาลเองก็ดูเข้าข้างเขาอยู่เล็กน้อย อย่างไรก็ตาม นี่เป็นสิ่งที่ไม่แน่นอน เพราะการขึ้นศาลเป็นการโต้แย้งกันด้วยบทบัญญัติกฎหมายเป็นหลัก ถ้าหากว่ากุมตรงนี้ได้แล้วล่ะก็ ทนายฮั่วเชื่อว่า คดีนี้จะมีโอกาสชนะตามที่ตนเองต้องการได้อย่างแน่นอน และต้องไม่ลืมด้วยว่า จางเย่ไม่ได้จ้างทนายเลย เขาว่าความให้ตนเอง ทนายฮั่วนับว่าเป็นทนายมือฉมังคนหนึ่งในวงการกฎหมาย เมื่อต้องปะทะกับคนธรรมดาสามัญที่ไม่รู้ข้อกฎหมาย ก็ย่อมมีความมั่นใจในตนเองอย่างแน่นอน เขารู้สึกว่าตนเองชนะได้แน่ ๆ อย่างน้อยก็มีโอกาสชนะเจ็ดถึงแปดส่วน!
แต่กลับกลายเป็นว่า พวกเขาพ่ายแพ้ยับเยินอยู่ตรงนี้เสียแล้ว!
ทนายฮั่วจะไม่มีวันลืมภาพเหตุการณ์ในศาลวันนี้เลย ในที่สุดเมื่อได้โต้แย้งกันเขาจึงได้รู้ซึ้งว่า ในด้านข้อกฎหมายนั้นจางเย่แม่*เหนือว่าเขาเสียอีก!
……
สามชั่วโมงก่อน
ห้องพิจารณาคดี
เลขานุการศาลกล่าว “การพิจารณาคดีกำลังจะเริ่มแล้ว กรุณาอยู่ในความสงบ! เบิกตัวคู่ความรวมทั้งผู้แทนคดีเข้าสู่ห้องพิจารณาคดีได้ ณ บัดนี้”
จางเย่เดินเข้ามา ยืนอยู่ที่นั่งฝ่ายโจทก์
ในเวลาเดียวกันกับที่เจียงหยวนและทนายฮั่วเดินเข้ามา ถึงที่นั่งฝ่ายจำเลย
ได้ยินเสียงเลขานุการศาลกล่าวด้วยน้ำเสียงเข้มงวด “อ่านระเบียบศาลดังนี้ 1. เมื่ออยู่ในห้องพิจารณาคดีทุกคนยึดหลักปฏิบัติตามคำสั่งศาล ปิดเครื่องมือสื่อสารทุกชนิดโดยพร้อมเพรียงกัน ปฏิบัติตามคำสั่งศาลอย่างเคร่งครัด ไม่สูบบุหรี่ 2. ผู้เข้าร่วมสังเกตการณ์จะต้องอยู่ในอาการสำรวม ไม่ตะโกน ปรบมือ พูดแทรก หรือลุกเข้าออกจากพื้นที่ระหว่างการพิจารณา……” เมื่ออ่านจบไปสี่ห้าข้อ ในที่สุดเขาก็หันหลังกลับ “ทั้งหมดยืนขึ้น อัญเชิญคณะผู้พิพากษาสู่บัลลังก์”
จากนั้น ศาลก็เริ่มกระบวนการ
แนะนำตัวโจทก์ แนะนำตัวจำเลยรวมถึงทนายตัวแทน
ต่อด้วย ศาลเริ่มการไต่สวน โดยฟังคำฟ้องรวมถึงข้อเท็จจริงและเหตุผลจากฝ่ายโจทก์ก่อน
จางเย่เริ่มเปิดปาก “ห้าวันก่อน ระหว่างที่ผมปฏิบัติหน้าที่อยู่ที่ CCTV1……”
เริ่มแรกมาเป็นขั้นตอนจำพวกกระบวนการตามแบบแผน จางเย่พูดไปตามครรลอง เช่นเดียวกับทนายฮั่ว นี่ยังไม่ถึงช่วงโต้แย้งข้อพิพาทกัน ยังเป็นเพียงกระบวนการกล่าวคำให้การ เป็นขั้นตอนการอธิบายเรื่องราวให้กับผู้พิพากษา คณะตุลาการ และคนอื่น ๆ ได้ทราบเรื่องราว ขั้นตอนนี้เป็นไปอย่างเชื่องช้า กินเวลาไปไม่ต่ำกว่าสามสิบนาที
ผู้พิพากษาไต่ถาม
จางเย่เรียนตอบ
ผู้พิพากษาไต่ถาม
ทนายฮั่วเรียนตอบ
เมื่อกล่าวคำให้การทั้งหมดเสร็จสิ้น ในที่สุด ก็เริ่มการโต้แย้งข้อพิพาทระหว่างโจทก์และจำเลย!
ทนายฮั่วปากไว ชิงลงมือก่อน “กระผมใคร่อยากจะตั้งข้อสงสัยกับฝ่ายโจทก์ เมื่อคุณรู้ตัวว่าไม่ได้รับค่าแรงในตอนแรก ทำไมถึงไม่ทำการติดต่อสอบถามกับทางลูกความของผมก่อนเป็นอันดับแรก? ใคร ๆ ต่างก็รู้ว่า คุณเป็นหน้าเก่าในวงการโทรทัศน์แล้ว ผ่านตำแหน่งงานและสถานีโทรทัศน์มาก็มากมายหลายแห่ง ถ้าพูดถึงสามัญสำนึกโดยทั่วไปแล้ว คุณก็ไม่น่าที่จะไม่รู้ขั้นตอนเหล่านี้นี่ ถ้าหากว่าระบบของฝ่ายการเงินมีปัญหา ทางเราย่อมยากที่จะตรวจสอบได้ในทันทีทันใด ถ้าว่าแค่เพราะระบบขัดข้องทำให้จ่ายค่าแรงช้าไปเพียงวันเดียวแล้วต้องจ่ายค่าชดเชยถึงสองเท่าของเงินเดือนแล้วล่ะก็ ทางนี้รับไม่ได้เด็ดขาด! ลูกความผมมีสิทธิ์ฟ้องกลับในเจตนาทุจริตของโจทก์ได้นะครับ!”
ในเวลานี้เอง ด้านจางเย่ซึ่งมีจังหวะเชื่องช้าราวกับอ่านหนังสืออย่างง่วงงุนมาโดยตลอดก็ดูเหมือนจะเปลี่ยนเป็นคนละคน ดวงตาสาดประกาย ลำตัวตั้งตรง ราวกับกระบี่คมที่เพิ่งถูกชักออกจากฝัก เต็มไปด้วยพลังชีวิต “อืม พูดต่อสิครับ”
พูดต่อ?
พูดต่ออะไรของนาย!
ตุลาการชายคนหนึ่งมองเขา
ทนายฮั่วเองก็ประหลาดใจ เขาต่อสู้คดีในชั้นศาลมาแล้วนับสิบนับร้อย ทว่าฝ่ายตรงข้ามล้วนเป็นทนายตัวฉกาจ ไหนเลยจะมีทนายฝ่ายตรงข้ามมาพูดจาเห็นดีเห็นงามด้วย? ประโยคที่พูดไปเชือดเฉือนกดดันไม่พอหรือ? ยังจะบอก ‘พูดต่อสิครับ’ นี่ทำเอาคนฟังรู้สึกพูดไม่ออกไปเล็กน้อย
ช่างเถอะ จะเอาอะไรกับพวกคนธรรมดากันล่ะ!
เฮ้อ สู้คดีกับคนธรรมดาก็เปลืองแรงแฮะ พวกไม่มืออาชีพ!
ในใจของทนายฮั่วยิ่งมั่นใจ ว่าตอนนี้เขาคงชนะไปแปดถึงเก้าส่วนแล้ว จึงกล่าวเพียง “ทางผมมีคำให้การบางส่วน จากพยานพนักงานฝ่ายการเงิน พวกเขายืนยันได้ ว่าในวันที่เกิดเรื่อง โจทก์ไม่ได้มีการติดต่อใด ๆ กับทางลูกความของผมเลย แต่กลับบุกไปด่าทอและตั้งคำถามโจมตีตัวบุคคลทำให้อับอายขายหน้าอย่างรุนแรงกับพนักงานการเงินของลูกความผม แทนที่จะดูว่าระบบที่ขัดข้องทำให้เกิดปัญหาจ่ายค่าแรงล่าช้าไม่อาจแก้ไขได้ในทันทีทันใด ดังนั้น โจทก์ไม่อาจปฏิเสธความรับผิดชอบในส่วนนี้ได้!”
พร้อมส่งหลักฐานไปให้ศาล
ผู้พิพากษาและคณะตุลาการต่างตรวจสอบดู
ผู้พิพากษาถาม “โจทก์มีอะไรชี้แจงไหม?”
จางเย่มองดูหลักฐาน ก็หัวเราะเล็กน้อย มองไปทางทนายฮั่วแล้วกล่าว “แม่ของคุณเป็นแม่ของคุณ ตาของคุณเป็นตาของคุณ ประโยคนี้คือคำด่าหรือครับ? เหตุใดผมถึงฟังไม่ออกเลย?”
ทนายฮั่วแทรกขึ้นทันที “ผมขอคัดค้านครับ อีกฝ่ายมีการใช้คำพูดดูหมิ่น”
ผู้พิพากษากล่าว “ศาลรับค้าน”
จางเย่กล่าว “ศาลที่เคารพ หลักฐานที่จำเลยเพิ่งนำออกมานี้เป็นเพียงความข้างเดียว ทางผมเองก็มีคำให้การหลักฐาน ซึ่งแสดงถึงเหตุการณ์ทั้งหมดทั้งมวลเช่นกัน ทันทีที่ผมรู้ตัวว่าไม่มีค่าแรงโอนเข้าบัญชีจึงไปสอบถามกับพนักงานฝ่ายการเงินของจำเลย อีกฝ่ายใช้ข้ออ้างว่าได้เวลาเลิกงานแล้วมาปฏิเสธการตรวจสอบให้ผมก่อน จากนั้นก็อ้างว่าพวกเขาไม่มีสิทธิ์ในการตรวจสอบรายละเอียดมาปฏิเสธอีก ท้ายที่สุดก็ให้ตัวผมเองไปติดต่อแผนกที่เกี่ยวข้องเพื่อขอหลักฐานที่ว่าผมไม่ได้รับค่าแรงเข้าบัญชีมาพิสูจน์ นอกจากนั้นยังเรียกร้องให้ผมพิสูจน์ว่าบัญชีของผมเป็นบัญชีของผม ภายใต้สถานการณ์เช่นนี้ ผมจึงเรียกร้องให้อีกฝ่ายหาหลักฐานมาพิสูจน์ว่าตัวเธอมีเหตุผลอะไรมาขอหลักฐานจากผมเช่นกัน นอกจากนั้นก็ยกตัวอย่างการเสาะหาหลักฐานในทำนองเดียวกัน หลักฐานพิสูจน์ว่าแม่ของคุณเป็นแม่ของคุณ ตาของคุณเป็นตาของคุณ ในระยะเวลาเช่นนี้ การสื่อสารของพวกเราเต็มไปด้วยความราบรื่นปรองดองกัน จะบอกว่าด่าทอได้อย่างไร?”
นี่เรียกว่าราบรื่นปรองดอง?
ปรองดองน้องสาวนายสิ!
ผู้คนที่นั่งสังเกตการณ์ “......”
ทนายฮั่วกล่าวในทันใด “โจทก์ใช้คำพูดดูหมิ่นอีกแล้วครับ ผมขอคัดค้าน”
หลังจากที่ได้ดูหลักฐานที่จางเย่นำออกมาแล้ว คราวนี้ผู้พิพากษาเงียบไปวินาทีหนึ่ง “ยกคำคัดค้าน!”
พูดอีกอย่างก็คือ ศาลเห็นชอบต่อหลักฐานของจางเย่ คำพูดของเขาไม่ใช่การด่าทอ ดังนั้นจึงปฏิเสธคำคัดค้านของทนายฮั่ว
“ขอบคุณศาลที่เคารพ” จางเย่กล่าวต่อ “ฝั่งจำเลยเอาแต่เน้นย้ำครั้งแล้วครั้งเล่าว่าเรื่องที่เกิดขึ้นเพราะผมเป็นต้นเหตุ ทำให้คนตั้งข้อสังเกตเกิดสงสัยถึงจุดประสงค์แอบแฝงอย่างช่วยไม่ได้ ตอนนี้ผมมีเหตุผลให้เชื่อว่า ฝ่ายจำเลยเป็นผู้กระทำการระงับเงินค่าแรงผมตั้งแต่ต้น หาใช่เพราะระบบขัดข้องไม่”
ทนายฮั่วขมวดคิ้วฉับ “ขอโจทก์นำหลักฐานที่อ้างออกมาแสดงด้วย!”
“แน่นอน ผมขออนุญาตนำส่งหลักฐาน” จางเย่นำเอกสารออกมาส่วนหนึ่ง “นี่คือข้อมูลสถิติการจ่ายค่าจ้างทั้งหมดของ CCTV ผมไม่อาจเปิดเผยแหล่งที่มาของหลักฐานได้ แต่ผมรับรองได้ว่าหลักฐานนี้เป็นของจริง สามารถตรวจสอบได้ตามต้องการ หลักฐานแสดงให้เห็นว่า ในการจ่ายค่าจ้างของพนักงานทั้งหมดของ CCTV1 นั้น มีเพียงผมคนเดียวที่ไม่ได้รับการจ่ายค่าจ้าง และไม่ได้เกิดระบบขัดข้องแต่อย่างใด หากแต่ในวันเดียวกันกับที่เกิดเหตุ ณ ช่วงบ่าย เวลาสองนาฬิกา ห้านาที สิบเจ็ดวินาที มีคนเข้าไปเปลี่ยนแปลงข้อมูลค่าแรงของผมครั้งที่หนึ่ง และในเวลาสองนาฬิกา เก้านาที ก็ถูกคนทำการเปลี่ยนแปลงเป็นครั้งที่สอง นี่ก็คือสาเหตุที่แท้จริงที่ผมไม่ได้รับการจ่ายค่าแรง!” ช่วงหลายวันนี้ CCTV กำลังยุ่งอยู่กับความคิดเห็นและวิกฤตด้านความสัมพันธ์กับสาธารณชน จางเย่จึงไม่ได้ยุ่งยากลำบากแต่อย่างใด
สีหน้าของเจียงหยวนมืดคล้ำลงไป แค่ได้ยินเขาก็รู้ หลักฐานนี้เป็นของจริงแน่นอน!
ทนายฮั่วเองก็คาดไม่ถึงเลยสักนิด!
ข้อมูลระบบค่าแรงของ CCTV1? แถมยังมีบันทึกการจัดการกี่โมงกี่นาทีอีกด้วย? เชี่*นายไปเอามาได้ยังไงกันวะ! ไอ้พนักงานคนไหนมันเป็นสายให้จางเย่?
อันที่จริงแล้วพวกเขาไม่รู้หรอกว่า อย่าว่าแต่ระบบค่าแรงของฝ่ายการเงิน CCTV1 เลย ขนาดเว็บไซต์ทางการของรัฐบาลเกาหลีจางเย่ยังเจาะเสียพรุนมาแล้ว กับอีแค่ไฟร์วอลล์กระจอก ๆ จะไปต้านทานแฮกเกอร์มือดีอันดับสามของโลก และมีค่าหัวสูงที่สุดระดับโลกได้อย่างไร?
ผู้พิพากษาและคณะพลิกดูหลักฐาน แล้วกระซิบหารือกัน
ทนายฮั่วตอบโต้กลับไป “ประการแรก ผมมีความเคลือบแคลงสงสัยต่อความน่าเชื่อถือของหลักฐานชิ้นนี้เป็นอย่างยิ่ง อีกประการหนึ่ง สาเหตุที่มีคนไปเปลี่ยนแปลงข้อมูลนั้นมีมากมาย อาจจะผิดพลาดที่ผู้ดูแลระบบก็เป็นได้ ไม่มีหลักฐานชี้ชัดว่ามีคนจงใจกระทำ จึงไม่ถือเป็นข้อได้เปรียบของโจทก์ต่อการตัดสินแต่อย่างใด!”
หลักฐานชิ้นนี้เป็นข้อเสียเปรียบต่อพวกเขาอย่างยิ่ง แม้ว่าหลักฐานจะยังไม่ได้รับการพิสูจน์ยืนยันจากศาล แต่ก็มากพอที่จะทำให้ผู้พิพากษาเอนเอียง ยิ่งไปกว่านั้น จากท่าทางของเจียงหยวนที่มีต่อทนายฮั่วก็สามารถมองออกได้ หลักฐานชิ้นนี้ไม่จำเป็นต้องพิสูจน์ตรวจสอบ มันคือของจริงแน่นอน ดังนั้น ทนายฮั่วจึงพยายามพลิกสถานการณ์กลับ โดยกล่าว “ผมใคร่อยากจะส่งหลักฐานเพิ่มเติม นี่คือสัญญาจ้างของโจทก์กับ CCTV”
หยิบหลักฐานขึ้นมา
ผู้พิพากษาและคณะเริ่มตรวจดู
ยินเสียงทนายฮั่วกล่าวต่อมาว่า “สัญญาในหน้าที่สองบรรทัดที่ห้าและบรรทัดที่เก้าระบุชัด ความสัมพันธ์ระหว่างโจทก์และ CCTV1 ไม่ได้มีลักษณะเป็นบริษัทผู้ว่าจ้างและผู้ถูกว่าจ้างทั่วไป แต่มีลักษณะสัญญาแห่งความร่วมมือ ดังจะสามารถเห็นได้ว่า โจทก์ถือเอาลิขสิทธิ์ของรายการที่เขาสร้างเป็นหลัก โดยยึดข้อสัญญานี้ภายใต้การร่วมมือการทำงานกับ CCTV1 แต่เพียงเจ้าเดียว และไม่เรียกร้องโบนัสใด ๆ รูปแบบการร่วมมือกันนี้ นอกไปจากการเป็นเจ้าของลิขสิทธิ์ในการทำหน้าที่เป็นผู้สร้างแล้ว พูดถึงพื้นฐานข้อตกลงโดยส่วนใหญ่ CCTV ไม่มีหน้าที่ผูกพันในการจ่ายค่าแรงให้จางเย่ เพราะโจทก์เสนอไอเดียผลิตรายการ ส่วน CCTV เป็นผู้จัดสรรเวที ทีมงาน ช่วยด้านการเผยแพร่ ในสัญญาระบุชัดว่าจางเย่จะได้ผลตอบแทนจากการออกอากาศและค่าลิขสิทธิ์ต่าง ๆ เป็นรายได้ เดิมทีบนสัญญามีหมายเหตุไว้แล้วว่าจางเย่ไม่ประสงค์จะรับเงินเดือนจริง ๆ ไม่จำเป็นต้องจ่ายก็ได้ แต่ทางลูกความของผมก็ให้เงินเดือนจางเย่ในอัตราค่าตอบแทนพื้นฐานของตำแหน่งพิธีกร เป็นเพียงความมีเมตตา มีมนุษยธรรม ไม่ใช่หน้าที่เลย ดังนั้นข้อเรียกร้องของทางโจทก์ที่จะให้จ่ายค่าชดเชย พวกเราไม่อาจจ่ายให้ได้!”
เมื่อมาถึงจุดวิกฤต จึงถึงเวลาเริ่มต้นใช้ความรู้ทางกฎหมายที่แท้จริง เริ่มสงครามอย่างเป็นทางการ!
ทนายฮั่วรอคอยเวลานี้มาตลอด ข้อแตกต่างระหว่างมืออาชีพกับมือสมัครเล่นจะสะท้อนให้เห็นกันตรงนี้แหละ!
จางเย่ไม่ได้โกรธเคือง โต้กลับไปอย่างสุขุม “กฎหมายว่าด้วยการจ่ายค่าตอบแทนแรงงานแห่งชาติและประกันสังคม : ไม่ว่าจะเป็นลูกจ้างประจำหรือลูกจ้างชั่วคราว ขอเพียงปฏิบัติงานเช่นเดียวกัน ก็ควรได้รับค่าตอบแทนที่เหมาะสม ตามค่าจ้างประจำตำแหน่ง ในช่วงเวลาที่ผมประจำอยู่ที่ CCTV1 นั้น ไม่เพียงแต่ทำหน้าที่งานพิธีกรเท่านั้น ยังควบหน้าที่งานหัวหน้าทีมรายการ ผู้กำกับใหญ่ ผู้วางแผนผลิตรายการ และหน้าที่อื่น ๆ ที่เกี่ยวข้อง สมควรได้รับค่าแรงขั้นต่ำสำหรับหน้าที่เหล่านั้น แต่ไม่นับลิขสิทธิ์ซึ่งฝั่งจำเลยถือว่าเป็นค่าจ้าง ลิขสิทธิ์เดิมทีก็เป็นของผมอยู่แล้วแต่แรก เช่นนั้นจะบอกว่าผมต้องจ่ายค่าจ้างให้ตนเองงั้นหรือ?”
เอ๋?
หมอนี่โยงได้เก่ง!
เจียงหยวนประหลาดใจไปเล็กน้อย ไม่คิดว่าจางเย่จะโต้แย้งได้จริง ๆ!
ทนายฮั่วเองก็ตะลึงไปนิด ๆ แล้วพลิกเอกสารกองโตที่อยู่ตรงหน้าตนเองอย่างรวดเร็ว ก้มลงอ่าน “กฎหมายลิขสิทธิ์มาตราที่สิบหกวรรคสองกล่าวว่า ผลงานที่ถูกว่าจ้างเป็นพิเศษ โดยใช้ทักษะการสร้างสรรค์ภายใต้เงื่อนไขของบุคคลหรือองค์กรอื่น รวมถึงภาพแบบแปลนวิศวะ ภาพออกแบบผลิตภัณฑ์ แผนที่ โปรแกรมคอมพิวเตอร์ และผลงานอื่น ๆ ที่ถูกว่าจ้าง หรืองานซึ่งว่าจ้างโดยบุคคลหรือองค์กรอื่นตามที่ระบุไว้ในกติกา หรือ สัญญาข้อตกลงลิขสิทธิ์ ผู้สร้างสรรค์ผลงานเป็นเจ้าของชื่อ บุคคลหรือองค์กรผู้ว่าจ้างเป็นเจ้าของลิขสิทธิ์[1]!”
จางเย่มองเขาแล้วกล่าว “ผมใคร่อยากจะขอเตือนความจำของจำเลยและทนายว่าความฝั่งจำเลยว่า ในสัญญามีการระบุข้อตกลงโดยชัดเจน นี่ไม่ใช่ผลงานซึ่งถูกว่าจ้างเป็นพิเศษ แต่เป็นผลงานซึ่งว่าจ้างภายใต้เงื่อนไขกำกับไว้ กฎหมายลิขสิทธิ์ : ผลงานว่าจ้างทั่วไป เป็นลิขสิทธิ์โดยชอบธรรมของผู้สร้างผลงานนั้น แต่บุคคลหรือองค์กรมีสิทธิ์นำไปใช้ในเชิงธุรกิจได้ภายในขอบเขต ซึ่งผมขออธิบายว่า ข้อตกลงเรื่องลิขสิทธิ์นี้มีการแถลงระบุไว้แล้วเรียบร้อยอย่างชัดเจนในสัญญาจ้าง! ไม่มีความจำเป็นต้องนำมาพูดถึงหรือโต้แย้งกันแม้แต่น้อย การที่จำเลยปฏิเสธการจ่ายค่าแรง เป็นการขัดต่อกฎหมายแรงงาน!”
ทนายฮั่วกำลังจะพูด
จางเย่ก็กล่าวต่ออีกครั้ง “ข้อบังคับ ‘กฎหมายแรงงาน’ แรงงานมีสิทธิตามกฎหมายแห่งชาติรวมถึงตามสัญญาจ้างที่จะได้รับค่าตอบแทนแรงงานโดยชอบธรรม สิทธิที่จะได้รับค่าตอบแทนแรงงานเป็นสิทธิอันพึงมีขั้นพื้นฐานของแรงงาน ตาม ‘บทบัญญัติของกฎหมายแรงงานที่เกี่ยวข้องกับภาคส่วนแรงงาน’ มาตราที่สอง : กิจการในเขตสาธารณรัฐ ความสัมพันธ์ในรูปแบบการจ้างงาน ระหว่างองค์กรเอกชนและผู้ใช้แรงงาน ไปจนถึงผู้ใช้แรงงานดำเนินกิจการ พนักงานองค์กรเอกชน รวมถึงแรงงานจัดจ้าง จะต้องปฏิบัติตามกฎหมายแรงงาน!”
ทนายฮั่วรีบพูด “กฎหมายแรงงาน……”
จางเย่ขัด “ในช่วงระหว่างที่ผมปฏิบัติงานอยู่ที่ CCTV1 ได้สร้างมูลค่าทางเศรษฐกิจให้กับจำเลย ทั้งลงมือลงแรงให้กับจำเลย ความสัมพันธ์สองฝั่งจึงเป็นรูปแบบการจ้างงานอย่างไม่ต้องสงสัย ดังนั้น ในฐานะพนักงานอย่างเป็นทางการของจำเลย ผมมีเหตุผลสมควรที่จะเรียกร้องให้จำเลยจ่ายค่าแรงให้ผม!”
ทนายฮั่วจะกล่าวขัด “โจทก์……”
จางเย่แย่งกล่าวก่อนอีกครั้ง “ตามที่ ‘กฎหมายแรงงาน’ แห่งชาติ……”
โดนขัดโดนแย่งพูดหลายครั้งเข้า ทนายฮั่วก็รำคาญ “ศาลที่เคารพ ผมขอค้าน……”
จางเย่ขัดเขาเป็นรอบที่สี่ “ผมยังอุทธรณ์ไม่จบ จำเลยกรุณาอย่าขัดขวาง!”
ผู้พิพากษามองทนายฮั่ว “ศาลไม่รับค้าน! โจทก์อุทธรณ์ต่อ”
ใบหน้าทนายฮั่วเขียวคล้ำไปหมด!
จางเย่รัวถ้อยคำฉะฉาน กล่าวต่อไป “ มาตราที่ห้าสิบของ ‘กฎหมายแรงงาน’ แห่งประเทศ ถ้อยความ ‘ล่าช้าโดยไม่มีเหตุผล’ ระบุไว้ว่า นายจ้างมิได้ทำการจ่ายค่าแรงให้แก่ลูกจ้างภายในระยะเวลาที่ตกลงกันโดยไม่มีเหตุผลอันสมควร! มาตราที่สี่ภาคส่วนแรงงาน ‘ว่าด้วยปัญหากฎเกณฑ์เพิ่มเติมที่เกี่ยวข้องกับ <ค่าแรงเฉพาะกิจ>’ คำว่า ‘ไม่มีเหตุผล’ หมายถึงเหตุแห่งการจ่ายค่าแรงให้ผู้ใช้แรงงานล่าช้าทั้งปวงอันไม่ได้เกิดจาก : (1) นายจ้างสูญเสียความสามารถในการจ่ายอันเนื่องมาจากภัยพิบัติทางธรรมชาติ ภาวะสงคราม เป็นต้น เป็นเหตุให้ไม่สามารถจ่ายค่าแรงตรงตามเวลาได้ ; (2) นายจ้างประสบภาวะวิกฤตเศรษฐกิจ อันส่งผลกระทบต่อเงินทุนหมุนเวียน หลังจากได้รับความเห็นชอบจากสมาพันธ์จ้างงานแล้ว จึงจะสามารถประวิงเวลาจ่ายค่าตอบแทนให้ผู้ใช้แรงงานได้ ภายใต้ระยะเวลาที่กำหนดโดยแต่ละมณฑล เขตปกครองพิเศษ สำนักงานคุ้มครองแรงงานส่วนกลางตามแต่สถานการณ์ ทั้งนี้ความล่าช้าอื่น ๆ นอกเหนือจากนี้ถือเป็นการจ่ายค่าแรงล่าช้าโดยไม่มีเหตุอันสมควร!”
นึกว่าคราวนี้จางเย่พูดจบแล้ว
พอทนายฮั่วเริ่มกล่าว “การที่โจทก์อ้าง……”
ปรากฏว่าจางเย่ยังพูดไม่จบ อย่างกับว่าหมอนี่จงใจคอยคำพูดของทนายฮั่ว พออีกฝ่ายเพิ่งจะเปิดปาก จางเย่ก็กล่าวต่อ “ทว่าที่บริษัทนี้ก็ไม่ได้ประสบภัยพิบัติ ภาวะสงครามอันเป็นเหตุให้ไร้ความสามารถในการจ่ายค่าแรง และไม่ได้ประสบปัญหาวิกฤตเศรษฐกิจ จนมีผลกระทบต่อเงินทุนหมุนเวียนอันเป็นสาเหตุให้จำเลยมาอ้างการไม่จ่ายค่าแรงให้ผมได้!”
ทนายฮั่วเดือดดาลแล้ว “โจทก์……”
จางเย่ท่าทางสุขุมเยือกเย็น กล่าวขัดเป็นครั้งที่เท่าไรไม่รู้ว่า “บทบัญญัติว่าด้วยภาคส่วนแรงงาน ‘วิธีชดใช้การละเมิดและฝ่าฝืนสัญญาแรงงาน’ ระบุไว้ว่า นายจ้างที่ยักยอกหรือจ่ายค่าตอบแทนผู้ใช้แรงงานล่าช้าโดยไม่มีเหตุอันสมควร รวมถึงปฏิเสธการจ่ายค่าตอบแทนการทำงานล่วงเวลาของผู้ใช้แรงงาน นอกจากจะต้องจ่ายค่าตอบแทนเต็มจำนวนภายในเวลาที่ตกลงกันไว้แล้ว ยังจำเป็นต้องจ่ายค่าชดเชยเป็นจำนวนเงินเพิ่มอีกด้วย!”
ผู้พิพากษาจ้องมองจางเย่
คณะตุลาการมองหน้ากันเองตาปริบ ๆ
เจ้าหน้าที่ศาลที่อยู่รอบ ๆ และคนที่นั่งสังเกตการณ์อยู่ต่างฟังแล้วทึ่มทื่อไปเลย! ฟังจนเซ่อไปเลยจริง ๆ!
และพวกเขายังได้ค้นพบอย่างประหลาดใจว่า ตั้งแต่ต้นจนจบจางเย่ยังไม่เคยก้มหน้าลงเลยแม้แต่ครั้งเดียว เพราะเขาไม่เหมือนกับทนายฮั่ว เขาไม่มีโพยเลย ทุกอย่างขึ้นอยู่กับการพูดของฝีปากนั่นเพียงอย่างเดียว!
คนหนึ่งเป็นทนายความอาชีพ มีโพยอยู่แต่พูดจาไม่ปะติดปะต่อ!
คนหนึ่งเป็นโจทก์มือสมัครเล่น พูดจาฉาดฉานหมดจด แจกแจงข้อกฎหมายไปทีละวรรคทีละตอน!
แม่*เอ๊ย!
สภาพเหตุการณ์ไม่เหมือนที่คิดเลย!
ใครแม่*เป็นทนายความมืออาชีพกันแน่วะ!
จางเย่ยังคงกล่าวต่อ “เมื่อพิจารณาจากคลื่นความคิดเห็นสาธารณะอย่างต่อเนื่องไม่หยุด เรื่องนี้ส่งผลกระทบต่อสังคมเป็นวงกว้าง ส่งผลกระทบและกดดันต่อตัวผมอย่างยิ่งยวด ผมจึงใคร่วอนขอให้ศาลโปรดให้ความปกป้องคุ้มครองแรงงานผู้อ่อนแอ และด้วยวาระแห่งชาติวรรคสองเรื่อง ‘สิทธิและหน้าที่พลเมือง’ ว่าด้วยกฎหมายคุ้มครองแรงงาน ให้ชดเชยค่าแรงเป็นสองเท่ารวมถึงค่าปรับเพิ่มเติมเป็นจำนวนอีกหนึ่งหยวนเพื่อเป็นค่าทำขวัญให้แก่ผมและคำขอโทษจากฝั่งจำเลย ขอร้องเรียนต่อศาลโปรดให้ความเป็นธรรมแก่ผมด้วย!”
ทนายฮั่วจดจ้องจางเย่อย่างมีโทสะ รอให้เขาพูดต่อ
จางเย่กล่าว “อา……”
หนึ่งวินาที……
สองวินาที……
สามวินาที……
ปรากฏว่าคราวนี้จางเย่พูดจบไปแล้ว!
แต่ว่าจางเย่ใช้เล่ห์เหลี่ยมโดยการที่เขาไม่ได้แสดงออกว่าตนเองได้พูดจบลงแล้ว หลังจากกล่าวถ้อยคำเหล่านั้นแล้ว เขายังคงมองไปยังฝั่งจำเลย กระแอมไอทำปากขมุบขมิบเล็กน้อย แถมยังส่งเสียงอืออา ทำให้พวกทนายฮั่วและเจียงหยวนรู้สึกว่าจางเย่ยังพูดไม่จบ ดังนั้นพวกเขาจึงได้แต่รอ!
จนกระทั่งผู้พิพากษากล่าว “ฝั่งจำเลยไม่มีข้อโต้แย้งแล้ว?”
ตอนนี้เอง ทนายฮั่วเพิ่งจะมีปฏิกิริยา ฉิ* เขาหลงกลจางเย่เข้าแล้ว! เขารู้ดีว่าตนเองกำลังรอให้จางเย่พูดจบจึงจะหาช่องทางตอบโต้ แต่ตอนนี้บรรยากาศรอบ ๆ กลับไม่เป็นอย่างนั้น ศาลไม่ได้รับรู้ด้วย สิ่งที่ทุกคนมองเห็นคือ จางเย่แสดงความคิดเห็นจบไปแล้ว แต่ปรากฏว่าฝั่งจำเลยทนายฮั่วกับเจียงหยวนได้แต่อึ้งเงียบไปนาน ราวกับว่าถูกจางเย่พูดจี้ถูกจุดจนหาข้อแก้ตัวไม่ได้! เวลานี้จึงทำให้พวกเขาตกเป็นรอง ความเกรียงไกรถูกทำลายลงไปเรียบร้อย!
ในใจทนายฮั่วซีดเซียวด้วยความผวา!
แย่แล้ว! ประมาทไป!
คราวนี้ล้มเหลวอย่างคาดไม่ถึง!
ใครบอกว่าไอ้เว*นี่แม่*เป็นพิธีกรวะ? ใครบอกว่าไอ้เว*นี่แม่*เป็นนักวรรณคดีนักคณิตศาสตร์? ภาษามีศาสตร์ คำพูดจามีศิลป์ จิตใจแน่วแน่ แม้แต่ความรู้เรื่องบัญญัติกฎหมายและกฎหมายที่เกี่ยวข้อง ทนายฮั่วเพิ่งได้ตระหนักอย่างตกตะลึงในเวลานี้เองว่า ไอ้หมอนี่เชี่ยวชาญกว่าตนเองอย่างคาดไม่ถึง!?
หลายประเด็นขนาดนี้จะโต้กลับยังไงได้เล่า?
นายไม่ดูโพยดูเอกสารมั่งเลยรึไง?
แถมยังยกข้อกฎหมายขึ้นมาได้อย่างทันควัน แม่*นายสิ ไม่แม้แต่จะตะกุกตะกักเลยสักนิดก็พูดออกมาคล่องปร๋อ? นี่นายคงไม่ได้จำข้อกฎหมายแพ่งรัฐธรรมนูญได้หมดหรอกนะ?
อย่างไรก็ตาม ความจริงที่ทนายฮั่วไม่รู้เลยก็คือ เขาเดาถูกแล้วจริง ๆ!
ไอ้ตัวประหลาดจางเย่คนนี้! ใช้เวลาเมื่อวานทั้งวัน จดจำกฎหมายแพ่งรัฐธรรมนูญทั้งหมดของโลกนี้โดยไม่มีพลาดแม้แต่ตัวอักษรเดียวได้จนเกลี้ยงแล้ว!


==================


[1] อธิบาย ความเป็นเจ้าของงานลิขสิทธิ์ที่เกิดขึ้นในความสัมพันธ์ระหว่างนายจ้าง/ลูกจ้างเกิดขึ้นได้ 2 กรณี
(1) ถ้าผู้สร้างสรรค์สร้างงานในฐานะพนักงานหรือลูกจ้าง ถ้ามิได้ทำเป็นหนังสือตกลงกันไว้เป็นอย่างอื่น กฎหมายกำหนดให้ลิขสิทธิ์เป็นของผู้สร้างสรรค์ (ลูกจ้าง) แต่นายจ้างมีสิทธิ์นำงานนั้นออกเผยแพร่ได้ตามวัตถุประสงค์ของการจ้างแรงงานนั้น
(2) ถ้าผู้สร้างสรรค์สร้างสรรค์งานโดยการรับจ้างจากบุคคลอื่น กฎหมายให้ผู้ว่าจ้างเป็นเจ้าของลิขสิทธิ์ เว้นแต่จะได้ตกลงกันไว้เป็นอย่างอื่น


*-*-*-*-*-*-*-*-*-*-*-*-*-*-*








[Go To Next Chapter]( ./48.md)