##บทที่ 712 : ประกาศคะแนนเฉลี่ยผลสอบเข้าเขตนครหลวง!
วันที่สอง
คลื่นลมยังไม่ผ่านพ้นไป
เช้าขึ้นมาลืมตา ก็เพราะเสียงโทรศัพท์มือถือดัง
จางเย่กดรับสายอย่างงัวเงียกึ่งหลับกึ่งตื่น “โหล ใครครับ”
“ผมพานหยาง” ปลายสายก็คือคณบดีของภาควิชาคณิตศาสตร์และวิทยาศาสตร์ มหาวิทยาลัยเป่ยต้า
จางเย่ตาสว่างขึ้นมาทันควัน แกล้งถามทั้งๆ ที่รู้อยู่แก่ใจ “ฮ่าๆ ท่านคณบดีพานเองเหรอครับ โทรมาแต่เช้ามีอะไรรึเปล่าครับ?”
พานหยางพูดด้วยน้ำเสียงอารมณ์ไม่ดี “เมื่อวานคุณโบ้ยผมเลยนะ?”
จางเย่แกล้งเซ่อ “หา? เปล่านะครับ”
“ยังบอกว่าผมเป็นคนออกโจทย์ด้วยนี่?” พานหยางไล่ต้อน
จางเย่ว่า “อะไรนะ? คุณออกโจทย์อะไรกัน? ผมเคยพูดเหรอ? ผมจำไม่เห็นได้เลย เมื่อวานเหนื่อยเกินไป กลับมาบ้านก็หลับเลยครับ”
“พ่อหนุ่มนิสัยไม่ดี ยังจะทำเป็นไม่รู้ไม่ชี้อีก!”
“แฮ่ๆ เปล่านะครับ”
ตลบแตลงแถไถไปอีกหลายประโยค หลังจากวางสายจางเย่ก็นอนต่อไม่ลงแล้วลุกออกจากที่นอน พบว่าคนในบ้านตื่นกันหมดแล้ว กำลังดูข่าวอยู่ในห้องรับแขก เฉินเฉินนั่งขะมักเขม้นไม่รู้ว่ากำลังทำอะไรอยู่
“พ่อ แม่” จางเย่ส่งเสียงทักทาย
แม่หันมา “ตื่นแล้ว? งั้นเดี๋ยวแม่ทำข้าวเช้าให้”
“ไม่ต้องหรอก ลำบากแม่” จางเย่พูดจบ ก็หันไปคุยกับเฉินเฉิน “ทำอะไรอยู่น่ะ?”
เฉินเฉินไม่แม้แต่จะหันมา “ดูคอมฯ”
จางเย่ทำเสียงดุ “เล่นเกมอีกแล้วใช่ไหม?”
“เปล่า” เฉินเฉินว่า
“ไหนฉันดูหน่อยซิ” จางเย่เดินมาข้างหลังเธอ คิดไม่ถึงเลยว่าจะได้เห็นหน้าจออินเตอร์เฟสเวยป๋อ ที่เต็มไปด้วยข้อความก่นด่าสาปแช่งสารพัดจากบรรดาเด็กสอบเข้าและผู้ปกครองอย่างมืดฟ้ามัวดิน เขาพลันเหงื่อไหลพลั่กๆ “เธอแหกขี้ตาตื่นแต่เช้า เพื่อมาดูไอ้นี่ตั้งนานเนี่ยนะ?”
เฉินเฉินตอบรับ “หนูมาดูว่าทุกคนด่าคุณยังไง”
จางเย่โกรธจนลมแทบจับ “เธอจะดูไปทำไมเนี่ย!”
เฉินเฉิน “สนุกดี”
จางเย่ “......”
พ่อได้แต่ขำตัวสั่นอยู่ข้างๆ
แม่ถลึงตาใส่ดุๆ “สมน้ำหน้าไอ้ลูกบ้า อยู่บ้านดีๆ ไม่ว่าดี พอออกไปทีก็มีแต่ก่อเรื่อง!”
จางเย่กล่าวเสียงอ่อย “แม่ก็พูดง่ายสิ ถ้าผมอยู่บ้านเฉยๆ จะสร้างความนิยมได้ยังไงล่ะ? ชื่อเสียงจะมาจากไหนกัน?”
แม่กลอกตาใส่ “เฮอะ ยังจะมาชื่อเสียงอีก? แกจะไปมีชื่อเสียงอะไรหา มีแต่ชื่อเสียสิไม่ว่า! ตอนฉันไปจ่ายตลาดเมื่อกี้ บังเอิญเจอเสี่ยวซุนกับพี่เฉินเพื่อนบ้านเข้า ปกติตอนเจอกันสองคนนี้มักจะชวนคุย อย่างน้อยก็ส่งเสียงทักกันสักหน่อย แต่วันนี้ กลับแกล้งทำเป็นมองเมินแล้วเดินผ่านไปเฉยเลย ตอนหลังพอถามฉันถึงเพิ่งรู้ ลูกของเสี่ยวซุนกับพี่เฉินสอบเข้าปีนี้! พี่สาวหวางเล่าให้ฟังว่า เมื่อวานตอนลูกของเสี่ยวซุนสอบเลขเสร็จแล้ว กลับบ้านมาก็เอาแต่ร้องไห้สะอึกสะอื้น ดูที่แกหาเรื่องให้ฉันสิ! อีกเดี๋ยวฉันต้องไปเยี่ยมสะสางเรื่องวุ่นวายให้แก!”
จางเย่กระพริบตาปริบๆ “เป็นไปไม่ได้มั้ง? โจทย์ที่ผมออกไม่ค่อยธรรมดาก็จริง แต่มันไม่ได้ยากขนาดนั้นนี่? ยังไงก็ไม่น่ายากถึงขนาดต้องร้องไห้เลยนะ?”
พ่อกล่าวตัดบท “เดี๋ยวแกไปดูข่าวเองดีกว่า สอบเข้าคราวนี้มีเด็กร้องไห้ไปไม่รู้ตั้งกี่คนแล้ว”
……
ในอินเทอร์เน็ตยังคงเต็มไปด้วยเสียงก่นด่าว่าไม่หยุดหย่อน
หากจะบอกว่าเมื่อวานนี้เหล่านักเรียนสอบเข้าดึงโจทย์คณิตออกมาเท่าที่จำได้ วันนี้ข้อสอบคณิตศาสตร์ทั้งหมดได้ถูกอัปโหลดพร้อมเฉลยครบทุกข้อแล้ว ทันทีที่ได้เห็นทั้งหมดนี้ ชาวเน็ตมากมายจึงเพิ่งค้นพบว่า โจทย์ไม่กี่ข้อที่พวกเขาเห็นแล้วทำให้เวียนหัวแทบตายนั้น เป็นเพียงโจทย์ที่ให้เลือกตอบและเติมคำตอนต้นเท่านั้น ส่วนโจทย์ข้อหลังๆ และข้อใหญ่ข้อสุดท้ายนั้น มันประหลาดเสียยิ่งกว่าข้อไหนๆ ซึ่งมีอยู่ข้อหนึ่งที่เหล่าผู้สอบเข้าต้องใช้แม้แต่ความรู้เรื่องเรขาคณิตเชิงพีชคณิตในระดับม.ปลายมาแก้โจทย์ที่ยากขั้นมหาวิทยาลัย คณะกรรมการจัดสอบได้เฉลยวิธีแก้โจทย์ที่ถูกต้องของข้อนี้ ด้วยการเขียนออกมาถึงครึ่งหน้ากระดาษ ทำให้คนที่ได้เห็นถึงกับสั่นสะท้าน!
เด็กสอบเข้าน้ำตาไหลอาบแก้มกับเฉลย!
“ฉันได้ 50 คะแนน!”
“จบแล้วชีวิต ฉันแม่*ได้แค่ 45 คะแนน!”
“อย่างเศร้า! ฉันคำนวณดูแล้วได้แค่ประมาณ 40 - 45 คะแนน มีโจทย์เลือกตอบที่ฉันอ่านไม่รู้เรื่องเลยตั้งหลายข้อ ได้แต่กามั่วๆ ไป ก็เลยลืมแล้วเหมือนกันว่าเลือกกาข้อไหนบ้าง”
“ฉันดีหน่อย แต่ก็คงไม่ถึง 70 คะแนนหรอก”
“วันนี้ฉันมานั่งวิเคราะห์ดูดีๆ แล้ว ตรวจดูคำถามกับคำตอบอีกรอบ ฉันเลยรู้ว่าพวกเราสะเพร่าเกินไป เราประมาทจอมกับดักจางเย่ตั้งแต่แรก! ที่จริงโจทย์พวกนี้ฉันว่าพวกเราทำได้หลายข้อนะ แล้วก็อยู่ในระดับขีดจำกัดปกติของพวกเราด้วย แต่ความร้ายกาจของจางเย่ก็คือการไม่ตั้งคำถามตามแบบแผนนี่แหละ! หมอนี่ใช้วิธีตั้งโจทย์และรูปแบบที่พวกเราไม่คุ้นเคยมาก่อนมาเป็นจุดโจมตี ดังนั้นเมื่อวานตอนที่เราได้เห็นข้อสอบ หลายคนจึงทึ่มทื่อไป ฉันเองก็ด้วย ถึงได้ถูกโจมตีแบบไม่ทันรับมือ!”
“พูดอะไรก็ไม่มีประโยชน์แล้ว!”
“ฉันขอประกาศตนว่า ฉันจะเข้าร่วม ‘องค์กรปรปักษ์จางเย่ทั้งชาติ’ อย่างเป็นทางการ!”
“ฉันเข้าด้วย!”
“ปรปักษ์ทั้งชาติ? ฉันแม่*สองชาติเลย!”
“ฉันสามชาติเลย!”
“อ่ะแฮ่ม อย่าพูดงั้นสิ อาจารย์จางก็แค่ต้องทำตามหน้าที่ ที่จริงแล้วเขาเป็นคนที่ไม่เลวหรอกนะ”
“ใช่ๆ อย่าเกรี้ยวกราดกับอาจารย์จางเลย”
ยังคงมีชาวเน็ตหลายคนช่วยพูดให้จางเย่
ปรากฏว่า คอมเมนต์ตอบของเด็กสอบเข้าในปีนี้คนหนึ่ง ทำให้ทุกคนขบขัน “ฉันก็ไม่ได้อยากเกรี้ยวกราดกับจางเย่หรอก ไม่อยากเลยจริงๆ! โจทย์พิศดารพวกนี้ ถ้ามีแค่สักข้อที่อาจารย์คนอื่นออกบ้างฉันจะไม่ว่าอะไรเลย ฉันคงเข้าใจได้ ฉันคงเล็งไปที่คนอื่นที่ออกโจทย์บ้างแล้ว ถ้ามีแค่สักข้อเดียว! แต่แล้วยังไงน่ะเรอะ? ดันมีแต่ฝีมือเขาทั้งนั้นไงโว้ย! ทุกข้อเขาแม่*เป็นคนออกหมดเลย! พวกนายลองให้เหตุผลที่ฉันจะไม่เกรี้ยวกราดจางเย่มาสิ? แค่สักข้อเดียวก็ได้!”
ถ้าคนอื่นเป็นคนตั้งโจทย์ แล้วต้องเผชิญกับความความคิดเห็นกดดันมากมายขนาดนี้คงแหลกสลายกลายเป็นซากไปนานแล้ว และคงทนไม่ไหวรีบออกมาอธิบายพร้อมหาทางกู้ชื่อเสียงกลับไปนานแล้ว แต่จางเย่ไม่ได้เก็บมาใส่ใจ เขาแค่รับมือด้วยวิธีที่สามัญธรรมดาที่สุดนั่นคือ——หลบ นับว่ายังดีที่หมอนี่จิตใจกล้าแกร่ง เหตุการณ์โดนคนรุมด่าเช่นนี้ เขาเคยมีประสบการณ์มาไม่รู้ตั้งกี่ครั้งกี่หน จึงรู้สึกเหมือนเป็นเรื่องธรรมดาดาษดื่น
บางที นี่อาจจะเป็นเหตุผลที่ว่าทำไมทางคณะกรรมการจัดสอบถึงได้ตามตัวจางเย่ การปฏิรูปข้อสอบเข้ามหาวิทยาลัยในครั้งนี้ คณะกรรมการจัดสอบนครหลวงปวดหัวไม่น้อยกับการหาทางแก้ไข เพราะปฏิญาณไว้ว่าจะต้องหาทางพลิกโฉมโจทย์สอบเข้านครหลวงที่ธรรมดาจนเกินไปให้ได้ ดังนั้น การลงดาบอันหนักหน่วงเช่นนี้ ย่อมยากที่จะหลีกเลี่ยงการปะทะกับผลตอบรับของเหล่านักเรียนสอบเข้าและบรรดาผู้ปกครอง ทั้งยังยากที่จะหลีกเลี่ยงการตกเป็นเป้าโจมตีจากผู้คน จึงจำเป็นต้องตามหาคนที่จะมาเป็นหนังหน้าไฟนี้ จำเป็นต้องให้คนๆ นี้มาเป็นเป้ารับลูกกระสุนแทนแล้วลดความกดดันให้กับทางคณะกรรมการจัดสอบ!
หาใคร?
ใครกันที่จะเหมาะสม?
ในบรรดาอาจารย์มหาวิทยาลัยมากมาย ...ใครกันที่ไม่เกรงกลัวการโดนด่าที่สุด?
...ใครกันที่จิตใจกล้าแกร่งที่สุด?
...หนังหน้าใครที่หนาที่สุด?
ทางคณะกรรมการจัดสอบไม่จำเป็นต้องคิดให้มากความก็คิดออกทันที——ไปตามจางเย่มา! หมอนี่ผ่านศึกมานับร้อย จึงหนังหน้าหนาอย่างน่าอัศจรรย์! ถึงจะไม่มีเสียงก่นด่าจากเหล่าเด็กสอบเข้าและเหล่าผู้ปกครอง เขาคนนี้ก็มักโดนคนด่าครั้งแล้วครั้งเล่าเป็นปกติอยู่แล้วทุกวี่วัน เห็นได้ชัดว่าเขาไม่เคยขาดแคลนเรื่องนี้ ต่อให้กี่มากกี่น้อยก็ไม่เกี่ยง ดังนั้นไม่ว่าจะมองจากมุมไหน จางเย่จึงต้องเป็นหนังหน้าไฟ เพราะไม่มีใครเทียบได้! ไม่มีใครเหมาะสมเท่าเขาอีกแล้ว!
——นี่คือความตั้งใจส่วนใหญ่ที่คณะกรรมการจัดสอบเชิญเขามาเข้าร่วม
ทว่าสุดท้ายของท้ายที่สุด บางทีคณะกรรมการจัดสอบนครหลวงคงไม่เคยนึกฝันมาก่อนแน่นอนว่า โจทย์ที่จางเย่ออกแม่*จะโคตรยากขนาดนี้! ถึงกับสามารถทำเอาเด็กสอบเข้าสอบร้องไห้ได้! นี่เป็นเรื่องที่ใครก็ไม่เคยคาดคิดมาก่อน!
……
ช่วงเช้า
คณะกรรมการจัดสอบนครหลวง คนสิบกว่าคนนั่งเปิดประชุมกันพร้อมหน้า
เจ้าหน้าที่สาวคนหนึ่งพูดพลางเหงื่อตก “ท่านประธานคะ ข้อสอบคณิตศาสตร์กับภาษาจีนคราวนี้ คะแนนอาจจะต่ำมากนะคะ ศาสตราจารย์หลิวขอให้พวกเราเตรียมใจไว้ เมื่อครู่อาจารย์ที่ตรวจข้อสอบเพิ่งตอบกลับมา บอกว่าตรวจไปแล้วสิบกว่าชุดค่ะ ภาษาจีนยังไม่มีที่ได้เกิน 100 คะแนน ส่วนคณิตศาสตร์เกรงว่าน่ากลัวยิ่งกว่า ในจำนวนกระดาษคำตอบยี่สิบกว่าชุด…...แม้แต่ 70 คะแนนก็ยังไม่มีเลยค่ะ!”
ประธานกรรมการจัดสอบ “......”
หัวหน้าฝ่ายบริหาร “......”
ในที่สุด รองหัวหน้าก็ปาดเหงื่อแล้วกล่าว “การปฏิรูปครั้งนี้ ดูเหมือนว่าทุ่มเทไปจนค่อนข้างจะ…...ค่อนข้างจะดุดันเกินไปหน่อย ระดับหนึ่ง(การสอบเข้ามหาวิทยาลัยแต่ละเขตพื้นที่จะมีการกำหนดคะแนนแต่ละระดับแต่ละปีไม่เท่ากัน แบ่งเป็น 3 ระดับ เป็นเกณฑ์ว่าเด็กที่มีคะแนนสูงจะได้เลือกที่เรียนตามคะแนนที่ตนเองทำได้ หากเกณฑ์คะแนนไม่ถึงที่กำหนด ก็หมายความว่าไม่มีที่เรียน) แค่ 480 คะแนนจะไม่มีเลยก็เป็นไม่ได้หรอกมั้ง?”
เจ้าหน้าที่คนหนึ่งกระแอมก้อนที่จุกคอก่อนกล่าว “เพิ่งจะตรวจไปได้แค่สิบกว่าชุดเองครับ ชุดหลังๆ ยังไม่ทราบได้ แต่ว่า โจทย์คราวนี้ยากเกินไปจริงๆ”
ต้องเผชิญกับสถานการณ์ที่คาดเดาคะแนนของเหล่านักเรียนสอบเข้าไม่ออก ทางคณะกรรมการจัดสอบเองก็ถึงคราวที่ต้องคิดหนักจริงๆ เริ่มสงสัยว่าการเชิญจางเย่มาเป็นความผิดพลาดหรือไม่ อย่างไรเสีย พวกเขารู้สึกว่าทำเกินไปจริงๆ คราวนี้!
……
หลายวันให้หลัง
ผลสอบเข้ามหาวิทยาลัยในแต่ละเขตทั่วประเทศเริ่มทะยอยประกาศออกมา
ในอินเทอร์เน็ตเปิดประเด็นคุยกันยกใหญ่
เด็กสอบเข้าเขตตงซานคนหนึ่ง “ฉันเช็คดูแล้ว! ฉันได้ 560 คะแนน!”
เด็กสอบเข้าเขตเป่ยเหอคนหนึ่งกล่าวอย่างตื่นเต้น “ฉันได้ 530! น่าจะพอสอบติดระดับหนึ่งแล้ว! ฮ่าๆๆ!”
เด็กสอบเข้าเขตจินซื่อ “ฉัน 510 ปีนี้ทำได้ไม่ดีเท่าไร แต่ว่าติดระดับสองย่อมไม่มีปัญหา ว่าแต่เกณฑ์คะแนนระดับหนึ่งระดับสองทำไมยังไม่ออกมาอีกเนี่ย ประกาศเร็วหน่อยสิ! ช้าเกินไปแล้ว!”
“ฉัน 596! พวกนายว่าการสอบเข้าของเมืองเรานี่นำมาเป็นที่หนึ่งรึเปล่า?”
“ขี้โม้ ฉันได้มากกว่านายหนึ่งคะแนน จะเป็นที่หนึ่งได้ไงเล่า!”
“เฮ้อ ฉัน 488 ล่ะ ปีนี้ต้องเสี่ยงแล้ว!”
“ฉันได้ 601 คะแนน สูงกว่าพวกนายหมดเลยเว้ย!”
เด็กสอบเข้าจากหลายเขตต่างกำลังพากันอวดผลคะแนน คุยข่มกัันใหญ่โตสนุกปาก เด็กแต่ละเขตต่างตื่นเต้นสดใสกันอย่างยิ่ง นอกจากที่แห่งหนึ่ง นอกจากที่แห่งเดียวซึ่งเป็นข้อยกเว้น —— นั่นก็คือ เด็กสอบเข้าจากเขตเมืองหลวง
ทุกคนค่อยๆ สังเกตเห็น
“อี๋ ทำไมไม่เห็นมีเด็กสอบเข้าเขตเมืองหลวงมาอวดผลคะแนนมั่งหว่า?”
“เด็กสอบเข้าชาวเมืองหลวง พวกนายได้เท่าไรกันน่ะ?”
“นั่นสิ ข้อสอบพวกนายปีนี้ออกข่าวตั้งเยอะแยะ!”
“ได้คะแนนกันเท่าไร? รีบบอกมาเร็ว”
พวกเด็กสอบเข้าจากเขตอื่นๆ ต่างรอคอยใจจดใจจ่อ ล้วนสงสัยสุดขีด
ตอนนี้เอง เด็กหญิงสอบเข้าเขตเมืองหลวงคนหนึ่งได้โพสต์บนเวยป๋อว่า “พวกนายแน่ใจเหรอว่าอยากจะดูจริงๆ?”
พวกชาวเน็ตพากันตอบคอมเมนท์ “แน่ใจสิ!”
“ก็ได้” เด็กหญิงชาวเมืองหลวงคนนั้นโพสต์ใบคะแนนออกมาทันที
ทันทีที่ชาวเน็ตทุกคนได้เห็น ก็ตกตะลึงตาค้างกันไปหมด!
ภาษาจีน : 78 คะแนน
คณิตศาสตร์ : 25 คะแนน
“เชี่*****!”
“นี่น้อยเกินไปเปล่า?”
“อำกันเปล่าเนี่ย? คณิตศาสตร์ 25 คะแนน?”
“สงสัยเด็กผู้หญิงคนนี้อาจจะเรียนอยู่ในระดับปานกลาง คนอื่นน่าจะคะแนนสูงกว่านี้?”
ทว่า มีเด็กสอบเข้าชาวเมืองหลวงอีกจำนวนหนึ่งได้โพสต์ใบประกาศผลคะแนนต่อๆ กัน แถมยังเป็นผลคะแนนจากนักเรียนในโรงเรียนมัธยมปลายชั้นนำของเมืองหลวงทั้งนั้น!
นักเรียนจากโรงเรียนม.ปลายหมายเลขสิบห้า คนหนึ่ง : คะแนนรวม 391
นักเรียนจากโรงเรียนสาธิตม.ปลายวิทยาลัยครูคนหนึ่ง : ภาษาจีนสอบได้แค่ 69 คะแนน
นักเรียกจากโรงเรียนม.ปลายหมายเลขสี่ คนหนึ่ง : คะแนนรวม 482 ยังนับว่าสูงมากแล้ว แต่คะแนนเลขของเขากลับทำให้คนต้องตกตะลึงด้วยคะแนน 69 คะแนน! นี่อธิบายได้อย่างเดียวเท่านั้น คือวิชานี้ยากโคตรๆ!
จากนั้น สถิติคะแนนเฉลี่ยของแต่ละเขตก็ประกาศออกมา
เป็นดังนี้ :
ผลคะแนนเฉลี่ยวิชาภาษาจีนเขตตงซาน : 97 คะแนน
ผลคะแนนเฉลี่ยวิชาภาษาจีนเขตเจียงหนาน : 101 คะแนน
ผลคะแนนเฉลี่ยวิชาคณิตศาสตร์เขตเจียงซู : 102 คะแนน
ผลคะแนนเฉลี่ยวิชาคณิตศาสตร์เขตเหลียวตง : 99 คะแนน
เห็นได้ชัดว่าสถิติที่ทุกคนจับตามองกันมาที่สุด คือผลคะแนนเฉลี่ยของนักเรียนสอบเข้าเขตนครหลวง อย่างเช่นคะแนนวิชาภาษาอังกฤษหรือวิชาสายวิทย์-ศิลป์ เหล่าเด็กสอบเข้าชาวเมืองหลวงล้วนได้คะแนนไม่ต่างจากที่อื่นทั่วประเทศมากนัก ไม่ได้แตกต่างอย่างเห็นได้ชัดสักเท่าไร จะมีก็แต่คะแนนภาษาจีนกับคณิตเท่านั้น ที่คะแนนของเด็กสอบเข้าชาวเมืองหลวงนั้นบาดตาเกินไป!
คะแนนเฉลี่ยวิชาภาษาจีนนครหลวง : 72 คะแนน!
คะแนนเฉลี่ยวิชาคณิตศาสตร์นครหลวง : 59 คะแนน!
พอเห็นสถิตินี้ ชาวเน็ตทั้งหลายพลันต้องตกตะลึงอ้าปากค้างตาแทบถลน!
*-*-*-*-*-*-*-*-*-*-*-*-*-*-*-*


[Go To Next Chapter]( ./13.md)