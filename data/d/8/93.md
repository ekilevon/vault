##บทที่ 793 : ให้เลยสิบล้านใช้ไม่หมดไม่ยอมนะ!
ขณะเดียวกันนั้นเอง
อีกด้านหนึ่ง ที่ห้องอัดรายการ ‘ออกมาเต้น’
เฉินเหยี่ยกำลังสั่งการอยู่ที่หน้าฉาก “จะเริ่มการคัดเลือกรอบแรกอย่างเป็นทางการวันมะรืนนี้แล้ว ถึงแม้จะยังไม่ได้ออกฉาย แต่เวทีก็ต้องเตรียมพร้อมไว้ก่อน ผู้สมัครจะเข้ามาตรงนี้ ป้ายชื่อป้ายโฆษณาแขวนให้เสร็จให้หมด!”
“โอเค”
“เข้าใจแล้ว!”
“อาจารย์เฉิน ปล่อยเป็นหน้าที่พวกเราเถอะ!”
ทุกคนตอบอย่างกระตือรือร้น แต่ละคนต่างเริ่มลงมือกันพัลวัน
เดิมทีที่นี่เป็นเวที ‘เดอะวอยซ์’ ซึ่งจางเย่ลงมือทำจนสำเร็จด้วยตนเอง ตอนนี้จางเย่ถูกแช่ไปแล้ว ถูกโยนไปอยู่ช่องสิบสี่ ไปยังสถานที่ ‘ถูกทอดทิ้งรกร้าง’ แห่งนั้นแล้ว ส่วนเวทีวาไรตี้ซึ่งทุ่มทุนสร้างมหาศาลอันดับต้น ๆ ของประเทศแห่งนี้ จึงตกมาอยู่ในอำนาจทีมของสวีอีเผิงกับเฉินเหยี่ยโดยอัตโนมัติ ป้ายและสัญลักษณ์ ‘เดอะวอยซ์’ ถูกปลดไปนานแล้ว ตอนนี้ในมือของทีมงานกำลังแขวนป้ายขนาดใหญ่และโฆษณา ‘ออกมาเต้น’ ของพวกเขา
เฉินเหยี่ย “ขยับไปตรงนั้น!”
ทีมงาน “ตรงนี้รึเปล่าผู้กำกับเฉิน?”
เฉินเหยี่ย “ไม่ใช่ ไปข้าง ๆ อีกหน่อย!”
ทีมงาน “อ่ะ ได้หรือยัง?”
เฉินเหยี่ย “ไม่ถูก ๆ ไอ้หยา พวกนายนี่ทำไมแค่นี้ฟังไม่รู้เรื่องวะ! ขยับมาตรงนี้!”
ฉับพลัน โดยไม่มีสัญญาณเตือนใด ๆ ทั้งสิ้น ทีมงานคนหนึ่งที่อยู่บนบันไดลิงเกิดยืนไม่มั่นคง มือกระตุกวูบ ป้ายโฆษณาขนาดใหญ่จึงหลุดมือทันที คนที่ถือป้ายอยู่บนบันไดอีกฟากก็ไม่ทันตั้งตัวเลยจับเอาไว้ไม่อยู่ ป้ายโฆษณาจึงร่วงลงมาท่ามกลางความตื่นตะลึงของทุกคน! ด้านหน้ายังแขวนลวดสลิงเอาไว้ แต่แขวนเอาไว้เพียงฟากเดียว ทำให้ป้ายโฆษณาหมุนติ้วเป็นลูกตุ้มอยู่กลางอากาศทันที!
ลวดสลิงถูกหมุนบิดอย่างแรงจนขาด!
เสียงป้ายกระแทกลงบนไฟประดับสองข้างดังสนั่น เกิดเป็นเสียงระเบิดดัง ตูม ตูม ตูม โคมไฟทั้งสองแถวแตกจนไม่เหลือ ทั้งป้ายโฆษณาและไฟแขวนร่วงลงบนพื้นพร้อมกัน ซึ่งไม่รู้ว่าไปกระแทกโดนอะไรเข้าอีกบ้าง เสียงกัมปนาทถึงดังติดต่อกันปานสายฟ้าฟาด!
ยังไม่จบแค่นั้น เมื่อป้ายโฆษณาปลิวไป ทีมงานสองคนที่อยู่บนบันไดตกใจแทบสิ้นสติ ลนลานยื่นแขนไปหมายจะคว้าเอาป้ายโฆษณากลับมา ปรากฏว่ายิ่งทำให้แย่ลงไปใหญ่ คว้าป้ายโฆษณาไว้ไม่ได้ไม่พอ บันไดสูงใต้เท้าของทั้งสองก็เอียงกระเท่เร่ ท่ามกลางเสียงหวีดร้อง บันไดล้มลงกระแทกอุปกรณ์ใหญ่หลังเวทีหลักเต็ม ๆ!
เพล้ง!
เพล้ง!
บอบช้ำยับเยิน! เครื่องมือแตกหมด!
มีกระทั่งเสียงไฟฟ้าลัดวงจรดังมาจากเครื่องมือชิ้นหนึ่ง ครู่ต่อมาก็ระเบิดตูมสนั่น เกิดเป็นประกายไฟขึ้นมาด้วย ทั่วทั้งเวทีวินาศสันตะโร!
เฉินเหยี่ยอึ้ง!
ทุกคนชุลมุนวุ่นวาย!
“อ๊า!”
“รีบช่วยคนเร็ว!”
“เป็นไงบ้าง!? คนเป็นไงบ้าง!?”
“ไอ้หยา มันเรื่องอะไรกัน! เกินอะไรขึ้นเนี่ย!”
“จบสิ้นแล้ว! อุปกรณ์ไปหมดแล้ว!”
“รีบหนีเร็ว! เดี๋ยวระเบิดอีก!”
“สวรรค์ นี่ นี่จะทำยังไงกันดีล่ะ!”
ครู่เดียวให้หลัง สวีอีเผิงก็ปรี่เข้ามาอย่างเร่งร้อนสุดขีด เมื่อพบเห็นสภาพตรงหน้านี้ ก็สบถดังลั่น ด่ากราดทีมงานแขวนป้ายโฆษณาสองคนนั้นที่ได้รับบาดเจ็บเล็กน้อยจนหน้าเขียว ที่สำคัญคือตอนนี้เกิดเรื่องใหญ่ขนาดนี้แล้ว จะให้พวกเขาออดิชั่นวันมะรืนนี้กันยังไง? ถึงจะสั่งซื้ออุปกรณ์ ถึงจะซ่อมเวที พวกเขาจะเร่งฉายทันเดือนธันวาคมไหม? ชัดเจนว่าแผนถูกทำป่วนไปหมดแล้ว อีกอย่าง แม้ว่าพวกเขาจะได้งบประมาณร้อยล้านมาให้ CCTV1 แต่เงินพวกนี้ก็มีการคำนวณไว้หมด จัดสรรไปหมดแล้ว ตอนนี้พวกเขาไม่เหลือเงินมากพอที่จะเอามาเสริมอุปกรณ์และซ่อมเวทีแล้ว อุปกรณ์ที่เสียหายพวกนี้ เผลอ ๆ เงินไม่กี่ล้านนี่เอาไม่อยู่หรอก!
สวีอีเผิงกับเฉินเหยี่ยเป็นหัวหน้าทีมรายการ สิ่งแรกที่คิดเลยก็คือ —— เงินนี่จะทำยังไงดี? จะไปหามาจากไหน?
ไม่นานนัก
ข่าวลือเรื่องเวทีอัดรายการ ‘ออกมาเต้น’ ก็แพร่ไปทั่ว CCTV !
คนนับไม่ถ้วนต่างตกใจไม่หาย
“ฉิ*หาย ซวยขนาดนี้เชียวเหรอ?”
“จริงรึเปล่าเนี่ย? เรื่องใหญ่ขนาดนี้เลย?”
“ไฟเกือบไหม้แล้วด้วย?”
“คน ‘ออกมาเต้น’ นี่คราวซวยจริง ๆ แต่ก็นั่นแหละ เวทีนี้เดิมทีจางเย่เป็นคนออกแบบและสร้างขึ้นมานี่นา มันก็แค่กลับสู่สภาพเดิมแหละ เครื่องมืออุปกรณ์ไหม้ขนาดนี้ ได้ยินว่าไฟฟ้าลัดวงจรหมดเลยนี่ ให้ซ่อมเหรอ? แทบไม่ต่างกับสร้างใหม่แต่ต้นเลยล่ะ!”
“เรื่องมันแปลกจริง ๆ”
“นั่นสิ ประเด็นคืออุปกรณ์กับวงจรพังพินาศหมดเลย!”
“เรื่องที่เกี่ยวกับจางเย่ มีเรื่องไหนไม่ประหลาดมั่งล่ะ?”
“ฉันเพิ่งผ่านไปทาง CCTV1 ผอ.พวกเขาก็ร้อนรนมากเลยล่ะ งานนี้เสียหายไม่ใช่น้อย ๆ ถ้าจะซ่อมเวทีใหม่ทั้งหมด เงินที่เอาไปถ่ายทำรายการก็เหลือนิดเดียว เกรงว่าจะเชิญดาราดัง ๆ มาเป็นแขกรับเชิญหลาย ๆ คนไม่ได้แล้ว ตอนแรกที่จางเย่ทำ ‘เดอะวอยซ์’ ออกมา ก็เพิ่มค่าตัวดาราไปแล้วเกือบเท่าหนึ่ง มีตัวอย่างแบบนี้ ตอนนี้พวกดาราที่ไปเป็นแขกรับเชิญรายการวาไรตี้ต่างตั้งเงื่อนไขสูงขึ้นเยอะ! รอดูว่าพวกเขาจะแก้สถานการณ์ยังไงกันเถอะ!”




…………




ห้องทำงานรองหัวหน้าสถานี CCTV
เหยียนเทียนเฟยถูกรองหัวหน้าสถานีเรียกไปพบ
“เหล่าเหยียน นั่งสิ” รองหัวหน้าสถานีกล่าวด้วยน้ำเสียงกันเอง
เหยียนเทียนเฟยถามอย่างแปลกใจ “เหล่าโจว มีเรื่องอะไรหรือ?”
“เหอ ๆ ได้ยินมาว่าจางเย่กับลูกทีมเขาย้ายไปที่นายกันหมดแล้วงั้นหรือ? เป็นไงบ้าง?”
เหยียนเทียนเฟยกล่าว “ก็โอเคนี่ ความสามารถของจางน้อยใคร ๆ ก็รู้ ไปอยู่ที่ฉันนับว่าเสียของทีเดียว เหล่าโจวมีอะไรก็ว่ามาเถอะ เราสองคนก็รู้จักกันมายี่สิบปีแล้วนี่? อย่ามัวอ้อมค้อมเลย”
รองหัวหน้าสถานีกระแอม กล่าว “ตกลง งั้นฉันขอพูดตรง ๆ เลยแล้วกัน นายรู้เรื่องทาง ‘ออกมาเต้น’ แล้วล่ะสิ? ช่องสิบสี่พวกนายคราวนี้ได้เปรียบไม่น้อย ไม่เพียงแต่ย้ายเอาจางเย่ไปแล้ว ยังพาทีมงานมือฉมัง ของ ‘เดอะวอยซ์’ ไปด้วย ทาง CCTV1 ให้คนมีฝีมือกับพวกนายมากมายขนาดนี้ ตอนนี้ทางนั้นเกิดเรื่อง นายก็ต้องแสดงความสำนึกบุญคุณหน่อยถูกไหม? พวกนายน่ะ ช่วงนี้ก็ไม่ได้มีรายการอะไรอยู่แล้ว ก็เอางบออกมาส่วนหนึ่งให้ทาง CCTV1 ยืมก่อนสิ แค่สิบล้านเอง ไม่เยอะเลย”
เหยียนเทียนเฟยได้ฟังดังนั้นก็โมโห “เหล่าโจว นายเห็นช่องสิบสี่เรารังแกได้ง่ายอย่างนั้นหรือ?”
รองหัวหน้าสถานีขมวดคิ้ว “นายพูดอะไรอย่างงั้น”
“พวกฉันโดน CCTV1 แย่งพนักงานใหม่ไปก่อนสองคน ฉันไปทวงคนคืนพวกนั้นก็ไม่ให้ จางเย่กับทีมของเขาก็ถูก CCTV1 แช่ไว้ เดิมทีก็ไม่ได้ใช้งาน พวกนั้นเลยโยนมาไว้ช่องสิบสี่ของพวกฉันก็เพื่อเอาใจคนของพวกนั้น แล้วไหงหลายเป็นฉันต้องซาบซึ้งพวกนั้นล่ะ? พวกนั้นก่อเรื่องเอง ฉันยังต้องเป็นคนตามล้างตามเช็ดให้ด้วย? เอาเงินไปให้พวกนั้นอีก?” เหยียนเทียนเฟยหัวเราะก้อง “เหลวไหลสิ้นดี!”
รองหัวหน้าสถานีชักน้ำเสียงไม่ชอบใจ “แค่ขอยืมเอง ฉันรับประกันได้ เดี๋ยวคืนพวกนายทีหลัง”
เหยียนเทียนเฟยกล่าวอย่างเย็นชา “ถ้าจะยืมก็ยืมทางสถานีพวกนายสิ อย่ามายุ่งกับช่องสิบสี่ฉัน!”
“ตอนนี้ที่สถานีก็ฐานะไม่ดี ทุกงบประมาณมีแผนหมดแล้ว ไม่มีเงินเหลืออู้ฟู่ขนาดนั้น” รองหัวหน้าสถานีกล่าว “นายต้องเห็นเรื่องใหญ่สำคัญกว่าสิเหล่าเหยียน!”
เหยียนเทียนเฟยกล่าวอย่างโมโห “สถานีพวกนายเงินไม่เหลือ CCTV1 พวกนั้นเงินไม่เหลือ แล้วช่องสิบสี่พวกฉันแม่*เงินเหลือตั้งแต่เมื่อไรกัน? ช่องอื่นมีงบแต่ละปีเท่าไร? งบประมาณรายปีช่องสิบสี่พวกฉันมีเท่าไร? พวกฉันเป็นช่องเดียวที่ได้ต่ำสุดของทั้งหมด! เหล่าโจว อย่าบอกฉันนะว่านายไม่รู้!”
รองหัวหน้าสถานีเองก็โกรธบ้างแล้ว “ผ่านมาหลายปีขนาดนี้แล้วทำไมนายยังทำพฤติกรรมแย่ ๆ แบบนี้อีก! ก็ได้ ฉันไม่เปลืองคำไปพูดกับนายแล้ว พวกนายเอางบประมาณสถานีปีนี้คืนมาก่อนเลย บอกให้ฝ่ายบัญชีช่องพวกนายมาพบฉันด้วย!”
เหยียนเทียนเฟยหัวเราะเสียงเย็น “นายจะเอาอย่างนี้ตรง ๆ เลยก็ได้ แต่ฉันจะบอกนายไว้ก่อนนะ บัญชีช่องเราไม่มีสักหยวน!”




……………..




ช่องสิบสี่
ห้องทำงานจางเย่
ค่าชื่อเสียงลดลงไปเรื่อย ๆ จนจางมองแล้วเจ็บปวดสุดแสน!
-100,000!
-100,000!
สิบนาทีผ่านไปแล้ว!
ยี่สิบนาทีผ่านไปแล้ว!
ผลาญค่าชื่อเสียงวินาทีละแสนเชียวนะ! เห็นค่าชื่อเสียงลดต่ำลงอย่างรวดเร็วตำตาเช่นนี้ จางเย่เองก็ไม่รู้ว่าเรื่องราวแก้ไขได้แล้วหรือยัง ดังนั้นเขาจึงไม่กล้าหยุดตามใจชอบ ถ้าเกิดว่า ‘รัศมีแห่งโชค’ กำลังจะได้ผลแต่ตัวเองดันหยุดเสียก่อน แบบนั้นอาจจะเป็นการยอมแพ้ไปกลางทางก็ได้ ค่าชื่อเสียงที่จ่ายไปก่อนหน้าก็เท่ากับเสียเปล่าสิ!
เร็วเข้าเซ่!
จะได้รางวัลอะไรนะ?
หรือว่าจะมีบริษัทนักลงทุนเข้ามาเพิ่มความสัมพันธ์กับดาราใหญ่อย่างลูกพี่? หรือไม่ก็อาจจะ……
ในขณะที่กำลังลุกระทึกนั่งไม่สุขอยู่นั้นเอง พลันได้ยินเสียงฝีเท้าของรองเท้าหนังก้าวอย่างเร่งรีบดังมาจากด้านนอก และได้ยินเสียงผอ.เหยียนแห่งช่องสิบสี่ตะโกนเรียกเขามาแต่ไกล “อาจารย์จางน้อย!”
จางเย่ตกตะลึง รีบปิด ‘รัศมีแห่งโชค (อัปเกรด)’ ทันควัน แล้วเดินออกจากห้องทำงานอย่างรวดเร็ว ไปตามต้นทางของเสียงก็พบกับเหยียนเทียนเฟยที่กำลังสาวเท้าฉับ ๆ เข้ามาด้วยสีหน้าขุ่นเคือง
คนในออฟฟิศทั้งสองโซนต่างสะดุ้งโหยง พากันมองไปมา รู้ดีว่าเกิดเรื่องแล้ว มีคนรีบเร่งเข้าไปต้อนรับ
“ผอ.?”
“ผอ.เหยียน มีอะไรหรือครับ?”
“เกิดอะไรขึ้นคะ? ถึงได้ทำให้คุณโมโหอย่างนี้?”
จางเย่เองก็ไม่แน่ใจ “ผอ.เหยียน เรียกผมหรือครับ?”
ฮาฉีฉีกับพวกจางจั่วก็ออกมา ล้วนแล้วแต่ไม่เข้าใจ
ท่ามกลางเสียงพูดคุยซักถาม เหยียนเทียนเฟยก้าวมาตรงหน้าทุกคน เขาสูดหายใจหนักหน่วงสะกดกลั้นความเดือดดาล แล้วจึงบอกกับจางเย่ด้วยเสียงอันดัง “อาจารย์จาง รายการใหม่ที่เธอคุยกับฉันไว้ จัดตั้งได้ทันที ตั้งมันตอนนี้เลย จัดตั้งทีมรายการแยกเดี่ยวจากออฟฟิศหนึ่งและสองไปเลย ให้เธอรับหน้าที่ผู้จัดการ บัญชีทีมรายการก็แยกออกมาจากช่องสิบสี่เสีย ส่วนงบ ฉันให้เธอสิบล้าน ให้เธอพาทีมงานไปทำสารคดีของเธอเลย!”
ทุกคนล้วนฟังอย่างตกตะลึง!
“อะไรนะ?”
“สิบล้าน?”
“หนังสารคดี? สิบล้าน?”
“นะ นี่มัน……”
“ผอ.เหยียน นี่มันอะไรกัน?”
จางเย่เองก็มึนไปเล็กน้อย เชี่* นี่มันอันไรกันเนี่ย? จะให้เงินฉันเหรอ? แถมยังให้เกินงบเขามากถึงสิบล้าน? นี่มันพอถ่ายทำรายการตัวเองได้สมบูรณ์เลยนะ! แถมยังมากเกินต้องการด้วยซ้ำ!
จางเย่กล่าวอย่างอ้ำอึ้ง “ผอ.เหยียน……”
เหยียนเทียนเฟยกล่าวขัดไม่สะทกสะท้านใด ๆ “เธออย่าสงสัยให้มากนักเลย แล้วฉันก็ไม่อนุญาตให้ปฏิเสธด้วย สารคดีเทปนี้ฉันไม่ได้ต้องการอะไรเลย เรตติ้งจะมากจะน้อยก็ไม่เป็นไร! ที่เธอต้องทำมีแค่เรื่องเดียว นั่นคือยอมให้ฉันเอาเงินสิบล้านนี้มาใช้ในแผนสารคดีนี่ให้หมด! ใช้ไม่หมดไม่ยอม! ไม่ต้องเหลือคืนมาแม้แต่หยวนเดียว! ให้เธอหมดเลย!”
อยู่ ๆ ก็ให้มาสิบล้าน!
แถมแม่*ใช้ไม่หมดไม่ยอมอีก?
จางเย่พลันตื่นเต้นแทบระเบิดขึ้นมา พลางกล่าวทันทีว่า “ได้ครับ! ผมจะต้องทำภารกิจให้สำเสร็จแน่นอน!”
เหยียนเทียนเฟยพยักหน้าหนัก ๆ “ดี! ดีมาก!”
ทุกคนต่างปากอ้าตาค้าง ไม่รู้ว่าเกิดเรื่องอะไรขึ้น!
มีเพียงจางเย่ที่กระจ่างแก่ใจ นี่ก็คือผลของ ‘รัศมีแห่งโชค(อัปเกรด)’ แม่*ไงล่ะ! ปัญหาทั้งหมดล้วนคลี่คลาย สุดยอดอะไรอย่างนี้!


*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<










[Go To Next Chapter]( ./94.md)