##บทที่ 724 : เรื่องประหลาดในวงการบันเทิง!
ตอนเที่ยง
ที่บ้านคุณอู๋
กลิ่นกับข้าวหอมลอยเตะจมูก เพิ่งเข้ามาในลานหน้าบ้านก็ได้กลิ่น จางเย่จอดรถแล้วเดินเข้ามา ผลักประตูบ้านซึ่งไม่ได้ล็อคเข้าไป เห็นคุณอู๋กำลังทำกับข้าวอยู่ในครัว
"อืม หอมจริงๆ เที่ยงนี้มีอะไรกินครับ?" จางเย่ยื่นหน้าเข้ามาดู
คุณอู๋จัดการตนเองก่อนหันมาตอบ "เนื้อผัดกับกระดูกหมูน้ำแดง"
"ดีจัง ของโปรดผมทั้งนั้น" จางเย่ยิ้มแฉ่ง
คุณอู๋ถาม "จัดการเรียบร้อยแล้ว?"
จางเย่ "ไม่เรียบร้อยผมจะกลับมาได้เหรอครับ เรียบร้อยแล้ว นักเรียนหัวกะทิสามสิบคนแรกของเมืองหลวง ราวเก้าสิบเปอร์เซ็นต์กำลังคุยกับทางเป่ยต้า จะได้มากี่คนผมไม่ทราบหรอก คงต้องรอดูฝั่งพวกเขา"
คุณอู๋ “ได้ยินว่านายไปทำลายรถช่วยคนลงมา?”
จางเย่ “การข่าวอู๋ยังไวเหมือนเดิม”
คุณอู๋ "ซินหย่าโทรมาหาฉัน บอกว่านายไม่ไว้หน้าซินหย่าเลยสักนิด บอกอีกว่าเราสองคนเป็นเหมือนงูกับหนูในรังเดียวกัน อิอิ เธอทำซินหย่าโมโหจริงๆ แล้วล่ะ"
จางเย่ "โทษผมได้ยังไงกัน พวกชิงหัวนั่นแหละเล่นไม่ซื่อ"
จากนั้นโทรศัพท์สายหนึ่งก็ดังขึ้น
จางเย่รับสาย "คณบดีพาน มีธุระกับผมเหรอครับ?"
ปลายสายคือคณบดีของภาควิชาคณิตศาสตร์และวิทยาศาสตร์ พานหยาง พอต่อสายได้ พานหยางก็รีบแสดงความเป็นห่วงเป็นใย "เป็นอย่างไรบ้างจางน้อย? ได้รับบาดเจ็บตรงไหนไหม?"
จางเย่หัวเราะร่าเริง "ผมจะเจ็บตรงไหนได้ล่ะครับ ไม่ได้เป็นไรครับ"
พานหยางถาม "ตำรวจไม่ได้หาเรื่องคุณใช่ไหม?"
จางเย่ "จัดการเรียบร้อยหมดแล้วครับ ผมกลับมาที่บ้านกำลังจะกินข้าวแล้ว"
"อย่างนั้นก็ดี" พานหยางกล่าว "เรื่องคราวนี้ ฝ่ายมหาวิทยาลัยทราบเรื่องแล้ว ท่านอธิการบดีทราบข่าวแล้วก็รีบเข้ามาที่มหาวิทยาลัยทันทีเช่นกัน หลังถกกันอยู่ครู่หนึ่ง ท่านอธิการบดีก็บอกกับฉัน ฝากฉันมาบอกคุณว่ามีเวลาว่างก็กลับมานั่งเล่นที่เป่ยต้าบ้าง"
(แปลว่ายกเลิกคำสั่งพักงานแล้วนะ)
จางเย่หัวเราะเบาๆ "ได้ครับ ผมทราบแล้ว"
พานหยางกล่าวกับเขา "เมื่อกี้ทุกคนหารือกันเป็นการภายใน พอเกิดเรื่องนี้ขึ้น อาจารย์ของเป่ยต้าหลายคนที่เมื่อก่อนไม่ชอบหน้าคุณนักยังยกย่องความดีครั้งนี้ของคุณ ทุกคนพูดแทนคุณทั้งนั้น อย่างเสี่ยวหาน หานเหอเหนียนภาควิชาคณิตศาสตร์น่ะ ยังบอกว่าเรื่องนี้ที่จบลงด้วยดีเพราะคุณจัดการได้อย่างสวยงาม"
จางเย่กับหานเหอเหนียนไม่ได้มีความขัดแย้งหรืองัดข้อกันใหญ่โต แต่ก็ไม่ได้ดีกันนัก ก่อนหน้านี้เคยฟาดปากกันครั้งหนึ่งในการแข่งขันโอลิมปิกคณิตศาสตร์เยาวชน ทั้งยังมีเรื่องตอนที่หานเหอเหนียนตามจีบคุณอู๋ และก็อื่นๆ อีก
จางเย่ไม่เชื่อ "อาจารย์หานยังพูดถึงผมในแง่ดีได้ด้วย?"
"เขาพูดจริงๆ" พานหยางกล่าว "ฉันจะหลอกคุณไปทำไมกัน?"
"โอเคครับ" จางเย่ไม่ออกความเห็นต่อ
พานหยาง "คุณก่อเรื่องขึ้นคราวนี้ มีคนด่าคุณไม่น้อยแน่นอน คุณรับไหวไหม? หากไม่ไหวฉันจะคุยกับผู้บริหารของมหาวิทยาลัยให้เป่ยต้าช่วยออกหน้าให้"
จางเย่ตอบทันที "ไม่ต้องหรอกครับคณบดีพาน เรื่องใหญ่แค่ไหนกันเชียว ด่าคนต่างชาติผมก็ทำมาแล้ว แค่ทุบรถไปไม่กี่คัน ผมผ่านเรื่องผ่านราวมาขนาดไหนแล้ว รับได้อยู่ครับ แค่คุณคุยกับเบื้องบนสักหน่อยว่าค่าชดใช้ผมไม่ต้องออกเงินเองใช่ไหมก็พอครับ"
พานหยางพอฟังก็หัวเราะ "เรื่องนี้แน่นอนอยู่แล้วสิ ให้คุณลงแรงแล้วยังจะให้คุณลงเงินอีกหรือ?"
คราวนี้จางเย่ออกหน้า นับว่าช่วยเป่ยต้าไว้ได้มาก พลิกสถานการณ์เสียเปรียบของเป่ยต้าในการแย่งชิงนักเรียนหัวกะทิ ซึ่งเหล่าคณาจารย์ศาสตราจารย์ของเป่ยต้าทำอะไรไม่ได้เลย ทีมรับนักศึกษามีกันหลายคนก็จริง แต่ทำได้แค่มองชิงหัวพาตัวนักเรียนไปทีละคนตาปริบๆ สุดท้ายยามที่ทุกคนไร้หนทาง กลับเป็นจางเย่นี่แหละที่ออกแรงพลิกสถานการณ์ให้กับเหล่าอาจารย์ ชายหนุ่มไม่ลังเลที่จะทุบรถชิงนักเรียนกลับมา ด้วยเรื่องนี้เอง เหล่าอาจารย์ของเป่ยตาที่เดิมไม่ได้ให้ราคากับจางเย่นักก็ต้องเปลี่ยนมุมมองแล้ว
เมื่อพวกเขาคิดใคร่ครวญดีๆ นิสัยของจางเย่เน่าเหม็นนับว่าเป็นเรื่องปกติ มีเรื่องกับเพื่อนร่วมงานก็บ่อย ยังมีเรื่องด่าชาวต่างชาติในหอประชุม เผชิญหน้ากับผู้บริหารของมหาวิทยาลัย ทว่าไม่ว่าเขาจะเป็นอย่างไร ไม่ว่านิสัยเขาจะแย่แค่ไหน จางเย่ก็ไม่เคยว่าร้ายเป่ยต้า จางเย่ยังดูแลนักศึกษาของเป่ยต้าด้วยดี เรื่องนี้เขาจริงใจยิ่ง!




……




ในขณะเดียวกัน
ออฟฟิศหนังสือพิมพ์แห่งหนึ่ง ที่ชั้นสองกำลังวุ่นวายอย่างยิ่ง
เด็กฝึกงานสองคนกลับมาจากข้างนอกอย่างตื่นเต้น คนหนึ่งถือกล้องถ่ายรูป กล่าวอย่างคึกคัก "บก. เฉิน ข่าวใหญ่ครับข่าวใหญ่ ชิงหัวกับเป่ยต้าแย่งชิงนักศึกษากันที่หน้าประตูใหญ่ของชิงหัว จางเย่ทุบกระจกรถของชิงหัวไปหลายคัน พวกเราได้ข้อมูลจากสถานที่ ถ่ายรูปไว้ตั้งแต่ต้นจนจบแน่ะ!"
เพื่อนด้านข้างเองก็ตื่นเต้นไม่น้อย "บก. เฉินครับ พวกเราคราวนี้จะได้ผลงานหรือเปล่า?"
บรรณาธิการนั้นฟังจบ แม้แต่มองยังไม่มองทั้งสอง มือวุ่นวายกับงานของตัวเอง อ้าปากหาวหวอดๆ ก่อนเปิดปากบอกกับทั้งสอง "ดี ทำได้ไม่เลว"
..ไม่เลว?
….แค่ไม่เลว?
‘แค่’ แค่นี้เองเหรอ?
เด็กฝึกงานร่างเตี้ยถาม "บก. เฉิน?"
บรรณาธิการนั้นตอบกลับอย่างไม่เต็มใจ "รีบร่างเนื้อข่าวมาสิ"
"ข่าวนี้..." เด็กฝึกงานตัวสูงกะพริบตาปริบ "จะได้ขึ้นพาดหัวของวันนี้รึเปล่าครับ?"
นักข่าวอาวุโสที่อยู่ข้างๆ หัวเราะ บอกกับพวกเขา "บก. บอกให้พวกแกทำยังไงก็ทำไปน่า อย่าเอาแต่ขอผลงาน ข่าวนี้น่ะ ขึ้นพาดหัวไม่ได้หรอก"
เด็กฝึกงานนั้นไม่เข้าใจ "ทำไมครับ?"
นักข่าวอาวุโสหัวเราะ "ไว้จางเย่อยู่เงียบๆ ได้ถึงสองเดือนนั่นแหละถึงจะมีโอกาสขึ้นพาดหัวน่ะ!"
เจอมุกนี้ แม้แต่เหล่าบรรณาธิการในออฟฟิศยังต้องอมยิ้ม
"นั่นสิ จางเย่มีวันไหนไม่ก่อเรื่องเรอะ!"
"เขามันตัวก่อเรื่อง ไปไหนก็มีแต่เรื่อง!"
"นายสองคนเพิ่งมาได้ไม่กี่วัน ยังไม่รู้เรื่องรู้ราว ข่าวบันเทิงเมืองหลวงขาดข่าวใครก็ได้ แต่ไม่เคยขาดข่าวจางเย่มาก่อน อยู่นานหน่อยพวกนายก็ชินไปเอง จางเย่ก่อเรื่องใหญ่กว่านี้ก็มีมาแล้ว แค่ทุบรถนับเป็นอะไรได้? ได้ลงพาดหัวรองก็ไม่เลวแล้ว"
เด็กฝึกงานทั้งสอง "....."
คำพูดบางคำอาจจะเกินไปบ้าง แต่ก็แสดงถึงภาพลักษณ์ของจางเย่ในวงการสื่อ นั่นคือไม่ได้ดีนัก ถ้าเป็นจางหย่วนฉีทำร้ายคน แน่นอนว่าต้องชิงข่าวมาให้ได้ ถ้าเป็นเฉินกวงทำลายรถ พวกเขาย่อมต้องส่งนักข่าวหลายสิบไปที่เกิดเหตุเป็นอันดับแรก พูดได้ว่าไม่ว่าจะเป็นดาราคนไหน พวกเขาก็ต้องให้ความสนใจมากกว่านี้เป็นร้อยเท่า! แต่ว่ามีคนเดียวที่เป็นข้อยกเว้น จางเย่ทุบรถ? ไม่ใช่เรื่องปกติหรอกรึ? มีอะไรน่าตกใจกัน? หมอนี่ก็ทำตัวแบบนี้ตลอดอยู่แล้วนี่!




……




อีกด้าน
ออฟฟิศทีม ‘เดอะวอยซ์มหาชน’ CCTV1
จางเย่ขอลา รองผู้กำกับก็ไม่ได้มาสนใจกับเรื่องการผลิตรายการ ฮาฉีฉีกับจางจั่ว ในฐานะผู้ช่วยผู้กำกับทั้งสองจึงต้องแบกรับหน้าที่เอาไว้ คอยสั่งงานคนอื่นๆ
จากนั้น คนเขียนบทหญิงก็อุทาน "ไอ้หยา! ผู้กำกับจางออกข่าวอีกแล้ว!"
"หือ?"
"ผกก.จางทำอะไรอีกแล้วล่ะ?"
"เกิดอะไรขึ้น?"
ทีมงานที่อยู่ใกล้ๆ ล้วนแต่หันมองมา
ฮาฉีฉีและจางจั่วทั้งสองล้วนแต่ใจเต้น รีบเข้ามาดู "อะไรกัน? ผู้กำกับจางไม่ใช่ขอลาพักผ่อนสองวันหรอกเหรอ? มีข่าวอะไรอีก?"
สุดท้ายพอเห็นข่าว ทั้งทีมงานก็แทบจะเป็นลม!
"หา?"
"หัวหน้าจางทะเลาะกับชาวบ้านอีกแล้วหรือ?"
"คราวนี้ไปตีกับชิงหัว? ทุบรถเขาอีก?"
"สรุปแล้วมีเรื่องหรือเปล่า? ผู้กำกับจางไม่ใช่โดนจับอีกหรอกนะ"
"ไม่ๆ ตำรวจเหมือนจะไกล่เกลี่ยได้ แค่ชดใช้เงิน"
" โชคดีไป ทำฉันตกใจหมด ผู้กำกับจางถ้าโดนจับจริงๆ รายการเราจะทำยังไงต่อ ทั้งผู้กำกับทั้งพิธีกรไม่มีนะ!”
"ชีวิตนี้ฉันไม่นับถือใคร นับถือแต่ผู้กำกับจางนี่แหละ พักสองวันยังก่อเรื่องใหญ่ขนาดนี้ได้ ฉันล่ะนับถือจริงๆ!"
ทีมรายการล้วนพูดกันไปเรื่อย
อย่างรวดเร็ว CCTV ก็ทราบเรื่องแล้วเช่นกัน ล้วนแต่มีคำวิจารณ์ไม่หยุด
รองผู้อำนวยการของ CCTV1 อย่างเจี่ยงหยวน พอได้ข่าวนี้สีหน้าพลันเปลี่ยนไป รีบโทรหาจางเย่ยืนยันความปลอดภัย พอทราบว่าจางเย่ไม่ได้โดนตำรวจจับจนมีผลกับการอัดรายการ ‘เดอะวอยซ์’ เจียงหยวนถึงค่อยระบายลมหายใจ ตกใจไปเปล่าๆ แล้ว




……




ในอินเทอร์เน็ตมีหัวข้อกระทู้จำนวนมาก!
‘จางเย่มีเรื่องอีกแล้ว!’
‘ชิงหัวเป่ยต้าแย่งนักศึกษา!’
‘ศึกชิงหัวกะทิกลายเป็นเรื่องใหญ่ ชิงหัวเป่ยต้าใครคนผิด?’
‘จางเย่ พวกเราจะช่วยคุณยังไงดี?’
ข่าวออกมาอย่างต่อเนื่อง กดส่งต่อกันจนว่อนเน็ตเป็นวงกว้าง
‘เฮ้ย อาจารย์จางก่อเรื่องอีกแล้ว!’
‘น่ายินดี น่ายินดี!’
‘ชิงหัวไปหาเรื่องจางเย่อีกแล้วเหรอ?’
‘ทะเลาะกับเพื่อนร่วมวิชาชีพอีกแล้ว!’
‘จางเย่มันตัวเม่น! หาเรื่องเขานับว่าซวย!’
ในอินเทอร์เน็ตแบ่งออกเป็นสองฝ่าย ฝ่ายหนึ่งเข้าข้างจางเย่ อีกฝ่ายด่าเขา แน่นอนว่าฝ่ายตรงข้ามของจางเย่ยังคงมีมากกว่าเช่นเคย ซึ่งครั้งนี้คณาจารย์ของชิงหัวล้วนแต่เป็นกำลังหลัก
เลี่ยวฉีเปิดโพสต์ในเวยป๋อ "อาจารย์บางคนสมัยนี้ ไร้คุณภาพ!"
ศาสตราจารย์ผู้เฒ่าของเป่ยต้าโต้กลับ "คุณภาพของพวกคุณสูงได้ถึงไหนรึ? ปล้นนักเรียนกันแบบนี้ คิดว่านักเรียนไม่ไปชิงหัวของพวกคุณคือใช้ไม่ได้เรอะ?"
ชิงหัว เป่ยต้า ด่ากันอีกแล้ว!
แฟนคลับของจางเย่และศัตรูก็ด่ากันอีกแล้ว!
วุ่นวายกันไปทั่วสารทิศ!
สุดท้ายแม้แต่กระทรวงศึกษายังทนไม่ไหว ต้องออกมาโพสต์ข้อความ "ตามข่าวจากสื่อที่แจ้งว่ามหาวิทยาลัยบางแห่งใช้วิธีการไม่เหมาะสมในการรับนักศึกษาที่มีคะแนนสอบสูง ทางกระทรวงฯ ขอเรียกร้องให้มหาวิทยาลัยที่เกี่ยวข้องทำการรับตัวนักศึกษาอย่างเป็นระเบียบ กรุณาทำตามกฎข้อบังคับ!"
สุดท้ายยังใช้คำวิจารณ์อาจารย์บางคนที่กระทำตัวไม่เหมาะสม คำว่า ‘อาจารย์บางคนนั้น’ แม้ไม่ได้ระบุชื่อลงไปว่าเป็นใคร แต่ไม่ถามก็รู้ว่านั่นหมายถึงจางเย่คนนั้นเอง ทั้งยังพุ่งเป้าไปที่เขาชัดๆ!
กระทรวงศึกษาธิการออกมาวิจารณ์ตัวบุคคลนั้นนับว่าเป็นเรื่องที่พบได้น้อยมาก ชัดเจนว่าจางเย่มีแต่ชื่อเสีย ในความคิดของเพื่อนร่วมวิชาชีพ รวมถึงในสายตาของเบื้องบน ชื่อเสียงและคำวิจารณ์ก็เป็นเช่นนี้
ขณะที่ตัวจางเย่และแฟนคลับกลับไม่คิดอย่างนั้น
"ฮ่าๆ อาจารย์จางโดนวิจารณ์แบบไม่เอ่ยชื่อ!"
"ระบุชื่อออกมาเลยก็ไม่มีอะไรต่างหรอก!"
"อาจารย์จาง ชื่อคุณเน่าอีกแล้วแน่ะ!"
"เหอๆ อาจารย์จางเย่ ผมต้องนับถือคุณล่ะ!"
เรื่องนี้ความจริงมีผลกระทบต่อจางเย่ไม่มาก เพราะคนชอบเขาก็ยังคงชอบเขา แฟนคลับจางเย่ผ่านเหตุการณ์แบบนี้มาหลายครั้งแล้ว ไม่มีทางเลิกราไปเพียงเพราะเรื่องแค่นี้ อีกอย่างทุกครั้งที่เกิดเรื่องวิจารณ์เคลือบแคลงเช่นนี้ แฟนคลับจางเย่ยิ่งมายิ่งเหนียวแน่น! ยิ่งรบยิ่งกล้าหาญ! ทุกครั้งที่จางเย่ก่อเรื่อง แฟนคลับของเขาก็ยิ่งเพิ่มขึ้นอย่างเห็นได้ชัด ยิ่งมีคนด่าจางเย่ ยิ่งเพื่อนร่วมวิชาชีพวิจารณ์จางเย่ แฟนคลับของจางเย่มีแต่ยิ่งเพิ่มขึ้น ชื่อเสียงยิ่งโด่งดัง!
ว่าไปแล้ว…
นี่นับเป็นเรื่องแปลกประหลาดของวงการบันเทิงจริงๆ!


*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./25.md)