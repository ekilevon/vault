##บทที่ 798 : ‘ปลายลิ้น’ ถ่ายทำเสร็จสิ้น!
วางสายจากหูเฟยเสร็จ
ยังไม่เรียกตรวจบัตรโดยสารขึ้นเครื่อง จางเย่ก็ได้รับสายที่ทำให้ทุกคนตกตะลึงอีกครั้ง——เป็นสายภรรยาของเฉินกวง นักร้องเลื่องชื่อฟ่านเหวินลี่โทรมา
“ผู้กำกับจาง ยุ่งอยู่ไหมคะ?” ฟ่านเหวินลี่ดูจะกระอักกระอ่วน
จางเย่ยิ้ม “ไม่ยุ่งครับ กำลังรอขึ้นเครื่องน่ะ มีอะไรเหรอพี่สาวฟ่าน?”
น้ำเสียงของฟ่านเหวินลี่เจือความขอโทษอยู่ “มีเรื่องหนึ่ง ฉันรู้สึกว่าต้องบอกเธอก่อน ฉันกับเหล่าเฉินปรึกษากันแล้ว เหล่าเฉินก็ให้ฉันโทรมาแจ้งเธอก่อน”
จางเย่งุนงง “หือ? เรื่องอะไร?”
ฟ่านเหวินลี่บอก “ทาง ‘ออกมาเต้น’ เชิญฉันไปเข้าร่วม ฉันก็ว่าจะตอบตกลงไป”
เรื่องนี้จางเย่เองก็คาดไม่ถึงจริง ๆ รายการเต้นจะมาเชิญฟ่านเหวินลี่ไปทำไม? น่าจะมีคนที่เหมาะสมกว่าไม่ใช่เหรอ? ฟ่านเหวินลี่เป็นพี่ใหญ่ในวงการเพลงก็จริง ถึงแม้ชื่อเสียงจะมาก และเต้นได้แบบเรียบ ๆ แต่ในด้านการเต้นก็ไม่ได้เกี่ยวอะไรมากไม่ใช่เหรอ?
ทว่าเมื่อคิดดูอีกทีจางเย่ค่อยกระจ่างแจ้ง เชี่ยวชาญในการเต้นหรือไม่ก็ไม่เกี่ยว? ที่จริงหลังจากที่ผู้ชมได้ดู ‘ออกมาเต้น’ แล้วจะมีสักกี่คนที่เข้าใจถึงศิลปะการเต้นได้จริง ๆ ล่ะ? ในบรรดารายการประกวดเต้นมากมายในโลกของจางเย่นั้น อย่าว่าแต่นักร้องเลย ต่อให้เป็นนักแสดงตลกก็ร่วมเป็นกรรมการรายการเต้นได้เหมือนกัน ชัดเจนว่ายังดูที่ชื่อเสียงและความสามารถบนเวทีของตัวแขกรับเชิญอยู่ดี ฟ่านเหวินลี่หน้าตาดีและพอเต้นได้บ้าง ไม่จำเป็นต้องสนว่าจะเชี่ยวชาญหรือไม่ ก็ยังมีสายตาจับจ้องมาเสมอ อย่างไรก็เป็นถึงดาราที่ไต่เต้าขึ้นมาจนเป็นศิลปินระดับสูงได้ขนาดนี้ ก่อนหน้านี้ยังเคยเป็นครูสอนร้องเพลง พื้นฐานทางด้านนี้จึงไม่มีทางที่จะด้อยจนเกินไปนัก การที่ ‘ออกมาเต้น’ จะไปดึงตัวเธอเข้าร่วมนับว่าเหมาะสม อีกอย่าง ฟ่านเหวินลี่ก็ยังเป็นโค้ชในรายการวาไรตี้ระดับโลกที่เพิ่งจบไปของ CCTV1 อย่าง ‘เดอะวอยซ์’ ด้วย การเชิญเธอเข้าร่วม สวีอีเผิงกับเฉินเหยี่ยคงคิดอยากจะใช้ฟ่านเหวินลี่ดึงกลุ่มผู้ชมเดิมและในอนาคตของ ‘เดอะวอยซ์’ มาด้วยเช่นกัน อาศัยความสำเร็จของรายการที่แล้ว ต้องราบรื่นแน่นอน!
ในที่สุดหลังจากวิเคราะห์อยู่ครู่หนึ่ง เหล่าฟ่านก็เป็นตัวเลือกที่ดีทีเดียว
แน่นอนว่ายังทำให้มองออกอีกจุด นั่นคือ ทีมรายการ ‘ออกมาเต้น’ คงล้มเหลวในการเชิญจางหย่วนฉีมาแน่นอน ไม่อย่างนั้นคงไม่มีทางหันมาหาตัวเลือกสำรองอย่างเหล่าฟ่านหรอก
จางเย่ยิ้มเล็กน้อย “ให้มาเท่าไรล่ะครับ? ถ้าน้อยกว่าเราก็ไม่ต้องไปนะ”
“พอ ๆ กับ ‘เดอะวอยซ์’ เลย” ฟ่านเหวินลี่บอกอย่างละอายใจ
จางเย่พยักหน้า “งั้นก็ดีครับ เรื่องนี้สินะที่จะโทรมาบอกผม? เรตติ้ง ‘ออกมาเต้น’ ก็ไม่น่าแย่ โปรโมทก็หนัก คุณไปเป็นกรรมการก็มีชื่อเสียงคุณหนุนส่ง ค่าตัวก็ยังไม่น้อย ทำไมจะไม่ไปล่ะครับ?”
ฟ่านเหวินลี่ “ใคร ๆ ก็รู้ ว่าความสัมพันธ์เธอกับพวกเฉินเหยี่ยไม่ลงรอยกัน เคยทะเลาะกันในเวยป๋อมาแล้ว รายการนี้ถ้าไม่เกิดเรื่องนั้นซะก่อน ที่จริงก็ควรเป็นของเธอ ดังนั้น……”
จางเย่กล่าวขัด “ไอ้หยาพี่สาวฟ่าน พอเลยครับ พวกเราก็นับว่ารู้จักกันมานานพอสมควรแล้ว ในสายตาพี่กับเหล่าเฉินผมเป็นคนขี้น้อยใจขนาดนั้นเชียวเหรอ?”
ฟ่านเหวินลี่ได้ฟังก็หัวเราะ “ไม่เลย”
“งั้นก็สรุปได้แล้วไม่ใช่เหรอ” จางเย่ไม่ถือสาสักนิดอย่างแท้จริง กล่าวติดตลกด้วยว่า “เจ๊จัดไปเลยครับ แต่ว่า อย่าไปทุ่มเทให้พวกนั้นมากนะ เอาแค่ธรรมดา ๆ ก็พอแล้ว ไอ้พวกนั้นไม่ค่อยสำนึกคุณคนหรอก ถึงพี่สาวทุ่มไปพวกนั้นก็ไม่ค่อยใยดี”
ฟ่านเหวินลี่ขำ “ฟังเธอพูดแบบนี้ฉันก็สบายใจแล้ว ถ้าเธอไม่ออกวงการไปนะ ต่อให้ได้ค่าตัวน้อยไปเท่าหนึ่ง ฉันก็เต็มใจไปรายการที่เธอกำกับ”
จางเย่กล่าวขึ้นมาทันควันว่า “พี่ฟ่านวางใจได้ วันหน้าพวกเราจะได้มีโอกาสร่วมงานกันเป็นครั้งคราวครับ”
วางสายเสร็จ จางเย่ก็ส่ายหน้าหัวเราะ สมมติ ‘ถ้าฉันไม่ออกจากวงการ’ อีกคนแล้วสิ? ในช่วงเวลาสั้น ๆ เขาได้ฟังคำนี้หลายทีแล้วนะ
ออกเหรอ?
เขาไม่ออกแน่ล่ะ แต่ทุกคนดันคิดว่าเขาออกไปแล้วซะนี่! ทั้งสื่อ ทั้งเพื่อนร่วมสายงานไปจนถึงผู้ชมต่างก็คิดว่าหลังจากที่เขาถูกเอามาทิ้งไว้ช่องสารคดี CCTV ก็คงแพ้แน่แล้ว คงไปสู้เรตติ้งรายการวาไรตี้อื่นไม่ไหวแล้ว จึง ‘เมิน’ จางเย่ไปโดยปริยาย แต่จางเย่กลับไม่เคยคิดเช่นนั้น ใครบอกกันว่าการจะได้เรตติ้ง เป็นสุดยอดของทั้งประเทศจะต้องเป็นแค่พวกรายการวาไรตี้ รายการบันเทิงทีวีเท่านั้น? นอกจากรายการวาไรตี้แล้วรายการทีวีประเภทอื่น ๆ ไม่มีคุณสมบัติคว้าแชมป์งั้นสิ?
เหอะ เหอะ
ถ้าเป็นแต่ก่อนคงใช่ แต่อีกเดี๋ยวไม่แน่!
ครั้งนี้จางเย่เพียงอยากบอกทุกคนว่า แชมป์รายการน่ะเหรอ? สารคดีก็มีสิทธิ์เหมือนกัน! รอวันไหนที่ ‘ปลายลิ้น’ ได้ออกฉาย พวกนายเตรียมสะดุ้งโหยงได้เลย!
ข้างหน้า
จางจั่วหันกลับมา เดาว่าคงได้ยินที่จางเย่สนทนาแล้ว “ผู้กำกับจาง อาจารย์ฟ่านเหวินลี่ก็ไป ‘ออกมาเต้น’ แล้วเหรอครับ?”
คนอื่น ๆ ในกองถ่ายทีม ‘ปลายลิ้น’ เองก็หันมา
จางเย่ไม่มีอะไรต้องปิดบัง จึงตอบตามตรง “แน่นอนสิ เหล่าฟ่านโทรมาบอกผมเอง”
“เจ๊ฟ่านไปแล้วจริง ๆ เหรอเนี่ย?”
“เชี่* งั้นกองทัพพวกนั้นก็แกร่งมากน่ะสิ!”
“มีอาจารย์ฟ่านไปร่วม พวกนั้นก็ได้อาศัยชื่อเสียงของ ‘เดอะวอยซ์’ ไปเป็นของตัวเองด้วย!”
“ผู้กำกับจาง พวกเราจะเอาแต่ดูอยู่อย่างนี้เหรอ?”
“นั่นสิ ญาติดีกันไม่ได้จริง ๆ! น่าโมโหชะมัด!”
“ไม่ให้เอาแต่ดูแล้วจะให้ทำยังไงได้? พวกเราโซซัดโซเซจนมาทำสารคดีแล้ว! ไม่มีทางไปสู้กับพวกนั้นได้หรอก! แถมพวกเราตอนนี้ก็ไม่มีแม้แต่คุณสมบัติจะไปแข่งด้วยซ้ำ!”
“โมโหโว้ย!”
ทุกคนพากันบ่นระงม โดนคนแย่งรายการไปก็ช้ำใจมากพอแล้ว ที่หงุดหงิดยิ่งกว่าคือ ไอ้พวกที่แย่งรายการพวกเขาไปยังคงโดดเด่นโลดแล่นอยู่บนสื่อในแต่ละวัน! ไม่อยากเห็นก็ต้องเห็น!
จางเย่กลับใจเย็นมาก กล่าว “พอแล้ว เลิกบ่นเถอะ พวกนั้นก็ทำส่วนพวกนั้น เราก็ถ่ายของเรา ไม่มีที่ให้ปะทะอะไรกันเลย ผมเพิ่งคิดไอเดียออก จะเก็บภาพที่อู่อี๋ซาน[1]เพิ่มหน่อย ตรงนั้นไม่เร่ง เอาไว้ไปถ่ายทีหลังสุดก็ได้”
จางจั่วชะงักกึก “ผู้กำกับจาง แผนของพวกเราเพิ่งเสร็จไปได้ครึ่งเดียวเองเหรอครับ?”
จางเย่หัวเราะหึหึ “ยังไงพวกเราก็ไม่ขาดแคลนเงิน ถ่ายภาคต่อหน่อยละกัน”
จางจั่วเหงื่อตก “สิบล้านน่ะไม่น้อย แต่ทำกันอย่างนี้ต่อไป กลัวว่าสิบล้านก็จะไม่พอน่ะสิครับ นี่...เราทำสารคดีฟอร์มยักษ์กันเลยนะ?”
“เงินพอน่า ผมคำนวณไว้แล้ว” จางเย่ตอบ
แผนที่จางเย่แจกให้เหยียนเทียนเฟยและทีมงานก่อนหน้านี้ เป็นเพียงเนื้อหาของ ‘จีนบนปลายลิ้น’ ซีซันหนึ่งเท่านั้น แต่เพราะระเบิดพลังของ ‘รัศมีแห่งโชค’ ให้ทุนสร้างเขามาถึงสิบล้าน ตอนนั้นจางเย่จึงเปลี่ยนแผน นำเอา ‘ปลายลิ้น’ ซีซั่นสองมาถ่ายควบไปด้วยเลย ด้วยงานที่เพิ่มมาอีกเท่าตัว ภาพฉากอีกเท่าตัว ดังนั้นช่วงหลายวันมานี้...เขาจึงเพิ่มตารางนิดหน่อย ให้ทั้งสามกองเหมือนกันหมด
แล้วเขาจะเอา ‘ปลายลิ้น1’ กับ ‘ปลายลิ้น2’ มาหลอมอย่างไรน่ะเหรอ? จางเย่เตรียมการเอาไว้เรียบร้อยแล้ว! วิธีการง่ายที่สุดก็คือ——ลดฉากเกี่ยวกับอารยธรรมและวัฒนธรรมใน ‘ปลายลิ้น2’ ให้น้อยลงหน่อย ซีซั่นหนึ่งและซีซั่นสองนั้นไม่ต่างกันมาก หนึ่งในจุดที่แตกต่างกันก็คือฉากวิวัฒนาการของอารยธรรมผู้คน โดยในซีซั่นสองเพิ่มขึ้นเยอะมาก มีชาวเน็ตหลายคนแสดงความคิดเห็นว่าที่ ‘ปลายลิ้น2’ เทียบเท่าซีซั่นหนึ่งไม่ได้ ก็คือการบรรยายอารยธรรมเยอะเกินไป พูดถึงอาหารน้อยเกิน ทว่าไม่ว่าความคิดเห็นจะเป็นอย่างไรก็ไม่ได้สนใจหรอก ในเมื่อนำ ‘ปลายลิ้น1’ กับ ‘ปลายลิ้น2’ มาถ่ายด้วยกันรวดเดียวแล้ว ตัวละครทั้งหมดย่อมไม่อาจล้นจนเกินไป จุดเด่นพื้นฐานที่สุดของสารคดีชุด ‘ปลายลิ้น’ ยังคงเป็นอาหาร ดังนั้นจางเย่จึงปรับปรุง ‘ปลายลิ้น2’ สักหน่อย บางทีการปรับเปลี่ยนเล็ก ๆ นี้ เผลอ ๆ อาจจะทำให้เรตติ้งสูงขึ้นไปอีกขั้นหนึ่งก็ได้!
เรตติ้งของ ‘เดอะวอยซ์’ นั้นฝ่าฝืนกฎธรรมชาติอย่างยิ่ง กำราบรายการคู่แข่งในโลกนี้ลงไปไม่น้อย และยังคว้าแชมป์อันดับหนึ่งแห่งรายการวาไรตี้แห่งชาติมาได้อีกด้วย ทุกคนล้วนอัศจรรย์ใจกันมาก แต่แค่นั้นยังไม่ทำให้จางเย่พอใจได้ แม้จะรู้ดีว่าแนวคิดของโลกทั้งสองแตกต่างกันโดยสิ้นเชิง แต่เรตติ้ง ‘เดอะวอยซ์’ ในโลกนี้ยังต่ำกว่าโลกเดิมของเขามากนัก เพราะสาเหตุมาจากสภาพแวดล้อมวาไรตี้โชว์กับพฤติกรรมการชมด้านอื่น ๆ อีกหลายหลาก ตอนนี้พูดถึงไปก็ไม่มีประโยชน์ ความคาดหวังต่อเรตติ้งของจางเย่ในเวลานี้ วางไว้บน ‘ปลายลิ้น’ ทั้งหมดแล้ว!
จะไม่มี ‘ส่วนลด’ อีกต่อไป!
‘ปลายลิ้น’ ในคราวนี้ จะต้องไม่มีอะไรผิดพลาดเด็ดขาด จางเย่หวังด้วยว่า ‘ปลายลิ้น’ นี้จะช่วยพัฒนาสามัญสำนึกของโลกใบนี้ได้ มันมีคุณสมบัตินี้และมีเงื่อนไขครบ!
ในโลกเดิม ‘ปลายลิ้น’ ตอนที่หนึ่งเป็นที่รู้จักกันช้ามาก เรตติ้งตอนแรกช่างต่ำเตี้ยเป็นที่สุด ต่อมาเพราะไปสะดุดคนชมเข้าจึงเฉิดฉาย พอมาถึง ‘ปลายลิ้น’ ตอนที่สอง เรตติ้งจึงพุ่งขึ้นมาถึงจุดสูงสุด แต่ถ้าจะอธิบายอีกหน่อยก็คือ ‘ปลายลิ้น’ ในโลกเดิมของจางเย่นั้น ไม่ได้มีการโฆษณาเลย ไม่มีดารา ทุนหนา หรือแม้กระทั่งช่วงเวลาออกอากาศก็ล้วนขาดแคลน ซึ่งจุดนี้ จางเย่ไม่เลียนมาแบบให้โง่หรอก!
โฆษณาเรอะ?
เดี๋ยวพี่จัดให้!
ไม่มีดารา?
ฉันเป็นพากย์ ‘ปลายลิ้น’ ด้วยตนเองอยู่แล้ว!
เงินทุนไม่หนา?
ฉันทุ่มทุนไปกับทุกภาพทุกฉาก ให้ทุกภาพออกมางดงามไร้ที่ติ ยิ่งกว่าของดั้งเดิมเสียอีก!
ช่วงเวลาฉาย?
‘ออกมาเต้น’ จะฉายช่วงไพรม์ไทม์อะไร พวกเราก็ฉายแม่*ช่วงนั้นแหละ!
นายอยากได้อะไรฉันจัดให้ นายขาดอะไรฉันเติมให้ จางเย่ไม่มีความต้องการฟุ่มเฟือยอะไรอย่างอื่น เขาหวังแค่เพียงเรตติ้งของ ‘ปลายลิ้น’ จะปะทุระเบิดเปรี้ยง!
ด้วยความยืนกรานและคาดหวังเช่นนี้ งานถ่ายทำจึงดำเนินไปอย่างมีระบบ!
ตลอดเส้นทางนี้ อุปสรรคแต่ละอย่างเกิดขึ้นไม่หยุดหย่อน อุปกรณ์ขัดข้อง สตาฟบาดเจ็บ เครื่องบินล่าช้าไปไม่ทัน ทีมถ่ายทำติดอยู่บนภูเขาเนื่องจากสภาพอากาศแปรปรวน และอื่น ๆ อีกมากมาย จางเย่ก็ยังคงพาทีมงานของเขาก้าวข้ามผ่านแต่ละอย่างมาได้ แต่กับภาพทุกฉากแล้วไม่มีคลายใจเลยสักครั้ง ถึงจะดูเหมือนโม้เกินไป แต่ต้องบอกว่าเดิมทีหลาย ๆ ภาพก็สวยอยู่แล้ว แม้แต่ผู้เชี่ยวชาญด้านการทำสารคดีช่องสิบสี่อย่างถงฟู่กับหวงตันตันยังรู้สึกเลยว่างดงามมากจริง ๆ แต่ไม่รู้ทำไมจางเย่กลับรู้สึกว่าใช้ไม่ได้เสมอ กล้องตัวหนึ่งบางทีต้องถ่ายแก้ซ้ำ ๆ ตั้งหลายสิบรอบ มีครั้งหนึ่งที่ไปเก็บภาพกับเรือหาปลา ถ่ายไปสามสิบกว่ารอบก็ยังไม่ดี สุดท้ายต้องรอวันที่สองฟ้าเปิดอากาศแจ่มใส จึงถ่ายได้สำเร็จ ได้แต่พูดว่าตำหนิสักนิดก็ไม่มีปรากฏ!
นี่คือมุมมองทางงานศิลป์ของจางเย่ และเป็นจุดประสงค์ที่เขามาคอยกำกับอยู่ข้าง ๆ
สารคดีไม่เหมือนกับรายการวาไรตี้ อันหลังคือสิ่งบันเทิง ส่วนอันแรกนั้นคือศิลปะ เหมารวมกันไม่ได้สักนิด!
……………
——เพียงชั่วพริบตาก็ผ่านไปสองเดือน
สิ้นเดือนพฤศจิกายน
เข้าสู่ฤดูหนาวแล้ว สภาพอากาศอุณหภูมิลดต่ำ หลายพื้นที่เริ่มมีหิมะตกลงมา
กองถ่ายที่สองซึ่งอยู่ที่อันฮุยถ่ายทำลุล่วงก่อนใคร แทบจะในเวลาเดียวกัน กองถ่ายที่สามซึ่งอยู่ที่เจียงซูก็ถ่ายทำในส่วนของพวกเขาเสร็จหมดแล้ว!
วันเดียวกัน
จางเย่ตามไปเก็บภาพสุดท้ายกับกองถ่ายที่หนึ่ง ณ อู่อี๋ซาน!
ตามเสียงของจางเย่ที่สั่งเลิกกองอย่างตื่นเต้น ในที่สุดทุกคนก็ถอนหายใจโล่งอก!
“ถ่ายจบแล้ว!”
“ในที่สุดก็เสร็จสิ้นเสียที!”
“สวรรค์! โคตรเหนื่อยเลยโว้ย!”
“ได้กลับบ้านแล้ว! อย่างกับฝัน!”
“ตั้งสองเดือนแน่ะ! ในที่สุดก็เสร็จงานแล้ว!”
ทุกคนในกองถ่ายเต็มไปด้วยน้ำตานองหน้า ช่วงหลายวันมานี้ พวกเขาตรากตรำมามากเกินพอแล้ว!
====================
[1] 武夷山 อู่อี๋ซาน ทิวเขาอู่อี๋ เป็นมรดกโลกทางวัฒนธรรมและธรรมชาติ เป็นภูเขาอยู่ในมณฑลฝูเจี้ยน ประเทศสาธารณรัฐประชาชนจีน มีอาณาเขต 70 ตารางกิโลเมตร ครอบคลุมเขตอนุรักษ์ทางวัฒนธรรมและธรรมชาติ 4 เขต ได้แก่ เขตทิวทัศน์เขาอู่อี๋ซาน เขตอนุรักษ์ธรรมชาติเขาอู่อี๋ซาน โบราณสถาน และเขตอนุรักษ์ต้นน้ำจิ่ว ชวี และยังเป็นแหล่งกำเนิดของวัฒนธรรมและปรัชญาของ 3 ลัทธิ คือลัทธิเซน ลัทธิเต๋า และลัทธิขงจื๊อ ตลอดจนเป็นแหล่งผลิตชาที่ใหญ่ที่สุดในภาคตะวันออกเฉียงใต้ของจีน
*-*-*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<


[Go To Next Chapter]( ./99.md)