##บทที่ 748 : กวีสี่บาท “อาทิตย์คิมหันต์”!
ด้านนอก
ข่าวล่าออกมาเป็นครั้งแรก!
……
ที่บ้านของพ่อแม่จางเย่
พ่อกับแม่กำลังรอคอยผลการตัดสินด้วยความกระวนกระวายใจ ในบ้านยังมีญาติพี่น้องอีกหลายคน น้าใหญ่เอย น้าสะใภ้สามเอย น้องสาวคนโตกับน้องสาวสามก็อยู่ด้วย นับว่ามากันหลายคนทีเดียว!
"เปิดศาลมานานแค่ไหนแล้วนะ!"
"สามชั่วโมงแล้ว"
"ทำไมยังไม่มีผลออกมาล่ะ?"
"ไอ๊หยา ช้าจริงเชียว!"
"พี่ชายต้องชนะ!"
ทันใดนั้น มีโทรศัพท์สายหนึ่งดังขึ้น
เมื่อวางสาย แม่ก็ตะโกนเสียงดังลั่นด้วยความตื่นเต้นสุดระงับ "ชนะแล้ว! เย่น้อยชนะแล้ว!"
น้องสาวสามกระโดดโลดเต้น ร่ำร้อง "บอกแล้วว่าพี่ชนะ! หนูรู้อยู่แล้ว!"
……
บ้านของเหยาเจี้ยนไฉ
สองสามีภรรยาแซ่เหยากำลังทานข้าว
ด้านนอก ลูกสาวเหยามี่ผลักประตูเข้ามา ในมือถือโทรศัพท์โบกไปมาด้วยความตื่นเต้น บนหน้าจอยังเปิดข่าวล่าสุดทิ้งไว้ "พ่อ! อาจารย์จางชนะคดีแล้ว! ชนะแล้ว!"
"อะไรนะ?" เหยาเจี้ยนไฉรีบถาม "ไหนดูหน่อยซิ!"
"ข่าวใหม่ล่าสุดเลย!" เหยามี่ส่งโทรศัพท์มือถือให้เหล่าเหยาทันที "อาจารย์จางร้ายกาจมาก! นี่แหละไอดอลชั่วชีวิตของหนู! ไม่สิ! สองชั่วชีวิตเลย!"
……
สถานีโทรทัศน์นครหลวง
ทีมงานรายการ ‘เซียนเกะเป๊ะเนื้อ’
หูเฟยนำข่าวมาแจ้ง "ผลการตัดสินมาแล้ว!"
ขณะนั้น ทั้งต่งซานซาน โหวเกอ โหวตี้ ต้าเฟย และคนอื่น ๆ ในรายการล้วนแต่หันมามองเป็นสายตาเดียว
หูเฟยหยุดครู่หนึ่ง "CCTV1 ... แพ้คดี!"
ทุกคนตกตะลึง!
เสียวหลวี่อุทาน "อาจารย์จางไม่มีทนายนี่ เขา เขาชนะได้ยังไง?"
หูเฟยยิ้มเจื่อน "เขาเป็นทนายว่าความให้ตัวเอง!"
……
CCTV1
ผู้บริหารทั้งหลายกำลังตั้งตารอข่าวจากศาล
ขณะนั้น ผู้อำนวยการเจียงหน่ายสยงรับสายจากเจียงหยวน ได้ยินเสียงจากปลายสายว่า "ผอ. ครับ"
เจียงหน่ายสยงรีบถาม "เป็นยังไง?"
เจียงหยวนเงียบไปครู่ "...แพ้ครับ"
เจียงหน่ายสยงสูดลมหายใจลึกก่อนตวาด "เกิดอะไรขึ้น? ไหนบอกว่าโอกาสชนะแปดส่วนไง? แล้วทำไมศาลตัดสินออกมาแล้ว? ไวขนาดนั้นเชียว? เหล่าฮั่วไม่ได้โต้อะไรเลยเรอะ?"
เจียงหยวนอยู่ในเหตุการณ์ตลอด ทราบดีว่าเกิดอะไรขึ้นบ้าง ตอบกลับเบา ๆ "ทนายฮั่วพยายามที่สุดแล้วครับ"
ปลายสาย ทนายฮั่วรับสายต่อแล้วกล่าวขออภัย "เรื่องนี้เป็นความผิดพลาดของผมและทีมงานเองครับ พวกเราประมาทความรู้ของจางเย่เกินไป!"
เจียงหน่ายสยงโมโห "คนนอกคนหนึ่ง มีความรู้เรื่องกฎหมายแค่ไหนกัน!"
ทนายฮั่วพึมพำเบา ๆ "ถ้าบอกว่าจางเย่เป็นแค่คนนอก ทนายกว่าเก้าสิบเปอร์เซ็นต์ในประเทศนี้ก็ควรถูกถอนใบประกอบวิชาชีพแล้วล่ะครับ!"
เจียงหน่ายสยงแค้นจนหัวเราะออกมา "เหล่าฮั่ว คุณหมายความว่า จางเย่มีความรู้ทางกฎหมายเหนือกว่าทนายเก้าสิบเปอร์เซ็นต์ในประเทศนี้อีก? คุณเล่นมุกให้ผมฟังใช่ไหม?"
"ความจริงแล้ว ยังเหนือกว่าเก้าสิบเปอร์เซ็นต์มากครับ" ทนายฮั่วกล่าว "ศาสตราจารย์ด้านคณิตศาสตร์? ผมว่า เขาเป็นเหมือนศาสตราจารย์วิชากฎหมายยิ่งกว่าเสียอีก!"
ถ้าทนายฮั่วพ่ายต่อฝีปากเขา เขายังไม่ว่าอะไร เพราะปากของจางเย่นั้นใคร ๆ ก็รู้ว่าร้ายกาจแค่ไหน ทั้งเรื่องเหน็บแนมก่นด่า คนสู้เขาได้มีไม่มากนัก ทั่วประเทศมีใครบ้างไม่รู้? แต่ตรงกันข้าม ที่ทนายฮั่วรับไม่ได้ที่สุดคือเขาแพ้ในความรู้วิชาชีพของตนเอง! ข้อกฎหมายที่จางเย่ยกขึ้นมาแต่ละข้อนั้น ทนายฮั่วฟังแล้วถึงกับมึนงง พอจะเปิดเอกสารพลิกตำราหาข้อโต้แย้ง ยังไม่ทันจะพูดอะไร จางเย่ก็โยนข้อต่อไปออกมาอีก! ทนายฮั่วได้แต่พลิกตำราใหม่ ขณะที่เตรียมจะตอบโต้ จางเย่ก็ออกท่าสังหารออกมาอีกแล้ว!
ทุกกระบวนท่าล้วนเอาชีวิต!
ตกเป็นฝ่ายตั้งรับตลอดเวลา!
——นี่แหละคือสิ่งที่ทนายฮั่วรู้สึกตลอดการพิจารณาคดีในครั้งนี้!
เขาแพ้แล้ว! อย่างไรเสียทนายฮั่วซึ่งใจเย็นลงแล้วก็ยอมรับทั้งปากทั้งใจ เขาถึงกับทราบว่า ต่อให้เขาไม่ได้ดูเบาคู่มือคนนี้ ถึงเขาจะเตรียมการรบนี้อย่างดีแค่ไหน คดีนี้ เขาก็อาจจะไม่ชนะอยู่ดี! ทนายที่ชำนาญยิ่งกว่าเขา หยิบยกข้อกฎหมายขึ้นมาได้อย่างแม่นยำและช่วงชิงเป็นฝ่ายรุกเช่นนี้ จางเย่ไม่มีเหตุผลที่จะแพ้เลย!
……
ในอินเทอร์เน็ต
คำพิพากษากระจายว่อน
ชาวเน็ตบ้างร่ำร้องด้วยความยินดี มีบ้างรู้สึกคาดไม่ถึง แต่ที่แน่ ๆ พวกเขาล้วนมีคำถามข้อใหญ่ —— จางเย่ชนะได้อย่างไร?
สื่อให้คำตอบกับพวกเขาแล้ว!
ข่าวให้คำตอบกับพวกเขาแล้ว!
รายละเอียดระหว่างการพิจารณาคดีถูกคนนำมาเผยแพร่!
"ห๊ะ?"
"เชี่* อาจารย์จางเป็นทนายว่าความให้ตัวเองเรอะ?"
"ฉันได้ยินแค่ว่าจางเย่ไม่มีทนาย แต่แม่*ไม่เห็นรู้เลยว่าเขาจะเป็นทนายให้ตัวเองน่ะ!"
"พวกนายมั่วรึเปล่า? จางเย่ทำไมไปเป็นทนายวะ?"
"ยังชำนาญกว่าทนายฝั่ง CCTV1 อีก? ว่าความอ้างข้อกฎหมายไม่ต้องพลิกตำรา? พูดจนทนายฝั่งตรงข้ามพูดไม่ออก เถียงกลับยังไม่ได้? พวกนายเล่านิทานให้เด็กฟังเรอะ?"
"สวรรค์!"
"ตาฉันบอดอีกแล้ว!"
"ต้องเล่นใหญ่กันแบบนี้เชียว?"
"นี่มันคาดไม่ถึงสุด ๆ จริง ๆ!"
"เฮ้ย CCTV1 คราวนี้เสียท่าแล้ว!"
"ยิ่งกว่าเสียท่าอีก CCTV1 คงกำลังตะลึงพรึงเพริดทีเดียวล่ะ! ตอนที่เห็นจางเย่ไม่จ้างทนาย พวกนั้นคงกลัวว่าจะชนะง่ายดายเกินไปเสียด้วยซ้ำแหง สุดท้ายจางเย่ดันมี ‘ทักษะว่าความ’! แม่*โคตรหักหน้าฉิ*! จางจอมหักหน้าลงมืออีกแล้วสิ!"
"ไปหาเรื่องเขาเนี่ย CCTV1 เองก็ใจกล้าเหมือนกันนะ!"
"ฉันยังไม่อยากจะเชื่อ!"
"คำพิพากษาตัดสินออกมาแล้ว เรื่องนี้ต้องจริงอยู่แล้วล่ะ!"
"แม่*ดิฟระ! ต่อไปจางเย่แม่*ก็มีฉายาเพิ่มมาอีกหนึ่งแล้วสิ --- ทนายมือสมัครเล่นที่เป็นมืออาชีพเสียยิ่งกว่าทนายมืออาชีพ!"
"พวกนายเพิ่งรู้จักเขาวันแรกเหรอ? นี่แหละจางเย่ หมอนี่ทั้งตัวมีแต่ความประหลาดทั้งนั้น ใช้วิธีธรรมดาไปตัดสินเขาจะได้เรอะ!"
"แต่ แต่เขาแม่*ทำไมคุ้นเคยกับข้อกฎหมายได้ดียิ่งกว่าทนายอาชีพล่ะเว้ย?"
"เมนต์บน งั้นบอกผมก่อนสิว่าทำไมจางเย่ขับเครื่องบินได้น่ะ? เครื่องบินพาณิชย์เชียวนะเว้ย?"
"....นั่นสินะ"
"สำหรับจางเย่ ไม่มีอะไรเป็นไปไม่ได้!"
"ไอ้หมอนี่สรุปแล้วเกิดมาจากหินก้อนไหนกันแน่วะ!"
"จางเย่เป็นทนายความ? ขำเยี่ยวเล็ด!"
ชาวเน็ตแสดงความประหลาดใจ ล้วนแต่พูดจากันไปทุกรูปแบบ!
ในเน็ตวุ่นวาย!
ข่าวดังระเบิดระเบ้อ!
ไม่ว่าจะเป็นเรื่องที่จางเย่ชนะคดี หรือเรื่องความสามารถในการว่าความที่น่าตกใจของเขา ล้วนแต่ทำให้ผู้คนคาดไม่ถึง ทุกคนต้องใช้เวลาย่อยข้อมูลอันน่าตื่นตระหนกจากข่าวนี้อยู่ครู่ใหญ่
เปรียบกับโลกภายนอกอันวุ่นวาย ในวงการบันเทิง ที่ซึ่งเกี่ยวข้องกับคดีนี้อย่างลึกล้ำกลับเงียบสงัด แทบไม่มีใครพูดถึงเรื่องนี้อย่างที่คนส่วนใหญ่พูดถึง เพราะนี่เป็นคดีที่อ่อนไหว ความเงียบเช่นนี้ เปรียบกับความร้อนแรงของกระแสข่าวและอินเทอร์เน็ตแล้ว...นับว่าแปลกประหลาดและน่าหวาดหวั่นอยู่บ้าง
เหล่าดาราล้วนรับทราบ เพียงไม่พูดจา
โดยเฉพาะ CCTV1 ที่ยังเงียบจนน่ากลัว
ขณะที่ชาวเน็ตบางส่วนเริ่มวิจารณ์เรื่องนี้แล้ว
"จางเย่ชนะคดีก็จริง แต่ว่า..."
"ท่าจะใกล้โดนแบนแล้ว"
"ปีนี้ของอาจารย์จาง ท่าจะไม่มีทางได้ออกหน้าจอของ CCTV1 แล้ว! ร้อยเปอร์เซนต์ต้องถูกแช่แข็ง! เรื่องนี้น่ะไม่มีทางหลีกเลี่ยงเลย!"
"จางเย่ยังแต่งหนังสือได้นี่? สอนหนังสือก็ยังได้!"
"ใช่ เขายังแต่งเพลงได้ด้วย!"
"แล้วมีประโยชน์อะไร? อาชีพดั้งเดิมเขาคือพิธีกรนะ อีกทั้งที่ ๆ จางเย่เปล่งประกายได้ดีที่สุดคือการเป็นพิธีกรและทำรายการเท่านั้น! ถ้าเกิดขึ้นเวทีทำรายการไม่ได้ ถึงเขาจะไปเขียนนิยายหรือทำอย่างอื่นในวงการบันเทิงได้ แต่นั่นเป็นแค่ชายขอบของวงการ ไม่ได้อยู่ในกระแสหลักแบบนี้ ใคร ๆ ก็รู้ว่าต่อไปชื่อเสียงของจางเย่ต้องค่อย ๆ ร่วงลงทุกวันแน่ เท่ากับว่าตายสนิทไปแล้วนะ!"
"รอปีหน้าจางเย่ก็ลงจากเขาได้น่า!"
"วงการบันเทิงมีดาราหน้าใหม่ไปมารวดเร็ว ใครจะไปรู้ว่าปีหน้าจะเป็นยังไง?"
"เฮ้อ จางเย่จบสิ้นแล้วสิ!"
"นั่นสินะ สิ้นสุดคดีนี้ อาจจะเป็นการสิ้นสุดยุคของจางเย่ไปด้วย"
"ไม่มีทาง! จางเย่ต้องลุกขึ้นใหม่ได้แน่!"
"ไม่รู้อาจารย์จางจะนึกเสียใจทีหลังรึเปล่า"
"ชนะคดีแล้วเป็นยังไง? หมากตานี้ของจางเย่ ตั้งแต่แรกยังไงก็ถือว่าเป็นการปิดฉากแล้ว ไม่มีทางชนะตั้งแต่แรก! แพ้คดีก็ถือว่าแพ้ ชนะแล้วก็ยังนับว่าแพ้!"
คนจำนวนมากนึกไว้อาลัยให้จางเย่
บรรดาดาราในวงการบันเทิงจำนวนมากต่างนึกเสียใจแทนเขา เดิมทีเรื่องของจางเย่ เขาเองสามารถเลือกให้จบอย่างราบรื่นได้ แต่กลับเลือกหนทางตายสายหนึ่งเสียอย่างนั้น นั่นคือหนทางที่ไม่มีศิลปินในวงการบันเทิงคนไหนเลือก!
……
นอกศาล
คนของ CCTV1 จากไปนานแล้ว ในศาลเพิ่งมีความเคลื่อนไหวอีกครั้ง!
"จางเย่!"
"จางเย่ออกมาแล้ว!"
"เร็ว! เร็ว! เร็ว!"
"ขอทางหน่อย ๆ!"
จางเย่เดินออกมาพร้อมชัยชนะ สีหน้าท่าทางกระหยิ่มยิ้มย่อง ไม่เห็นวี่แววความอับจนปัญญาต่อชะตากรรมที่จะถูกแช่แข็งของตนเองเลยแม้แต่น้อย แต่ละก้าวเต็มไปด้วยความมั่นใจ
ขณะเดียวกัน บรรดาสื่อต่างกรูกันเข้ามาหาทันที กล้องทุกตัวล้วนจับไปที่เขา!
นักข่าวหญิงในฝูงชนตะโกน "อาจารย์จาง! ยินดีด้วยกับชัยชนะของคุณ!"
จางเย่ยิ้มน้อย ๆ "ขอบคุณครับ"
นักข่าวชายจากสถานีโทรทัศน์นครหลวงถามเสียงดัง "คุณรู้สึกยังไงบ้าง?"
อีกคนหนึ่งรีบยื่นไมโครโฟนมาจ่อตรงหน้าจางเย่ "คุณว่าความชนะนายจ้างแบบนี้ คิดอย่างไรกับสถานการณ์ในอนาคตที่คุณจะต้องเผชิญครับ? คุณเตรียมตัวรับมือกับการแช่แข็งในปีนี้หรือยัง?"
นักข่าวหญิงวัยเลขสี่ที่ยืนวงนอกก็ยื่นเครื่องบันทึกเสียงเข้ามา "อาจารย์จาง ทำไมคุณถึงเลือกตัวเลือกที่ทุกคนคาดไม่ถึงกันแบบนี้? ในเมื่อทุกคนทราบดีถึงผลที่ตามมา คุณก็คงไม่มีทางไม่ทราบเช่นกัน แต่ทำไมคุณยังเลือกแบบนี้ล่ะคะ? ถึงขั้นขึ้นโรงขึ้นศาลเป็นคดีความกับ CCTV1 ? คุณนึกเสียใจทีหลังรึเปล่า?"
จางเย่หัวเราะ "เรื่องที่ผมทำ ไม่เคยต้องสำนึกเสียใจ!"
นักข่าวหนุ่มถามขึ้น "ถ้าให้โอกาสอีกครั้ง คุณยังจะเลือกทางสายนี้?"
นักข่าวสาวสวยตะโกนถามเสียงดัง "กับเงินเดือนแค่ไม่กี่พัน คุณถึงกับยินยอมละทิ้งหน้าที่การงาน? ลงมือแตกหักกับสำนักใหญ่อย่าง CCTV1 ? เพราะอะไรคะ?"
ชัดเจนว่าทางเลือกของจางเย่ ไม่มีใครเข้าใจจริง ๆ!
ประชาชนไม่เข้าใจ!
วงการบันเทิงไม่เข้าใจ!
CCTV1 ไม่เข้าใจ!
สื่อเองก็ไม่เข้าใจ!
หรืออาจใช้คำว่า ‘ไม่อาจทำความเข้าใจ’ น่าจะตรงความหมายยิ่งกว่า! พวกเขาไม่เข้าใจจริง ๆ ว่าในวงการบันเทิงที่มีคนดีร้ายปะปนกัน จะยังมีบุคคลผู้ยอมหักไม่ยอมงอเช่นนี้อยู่ด้วย! ยินดีสละเลือดสูญเสียอย่างมหาศาลโดยไม่ได้อะไรกลับมา ยินดีสู้รบกับ CCTV1 จนตายตกไปตามกัน!?
จางเย่หัวเราะเบา ๆ มองเหล่านักข่าวเกือบร้อย อ้าปากเปล่งวาจา ขับกลอนออกมาบทหนึ่ง!
กลอนบทน้อย
ที่มีพลังมหาศาล!


“ยามเป็นคนเด่นล้ำ”
“ครั้นตายกลายผีหาญ”
“ย้อนระลึกเซี่ยงอวี่”
“มิยอมหวนเจียงตง!”


พูดจบ จางเย่ก็ใช้ฝีเท้าของผู้ชนะฝ่าวงล้อมออกไป ก้าวขึ้นรถของตนเองแล้วขับไปยังประตูทางออกจากศาล!
สื่อมวลชนล้วนเงียบงัน!
เหล่าคนมุงล้วนเงียบงัน!
ย้อนระลึกเซี่ยงอวี่ มิยอม...หวนเจียงตง?
ในโลกนี้มีเซี่ยงอวี่ ประวัติศาสตร์บางส่วนของโลกใบนี้เองก็มีความคล้ายคลึงในบางส่วนกับโลกของจางเย่ ดังนั้นเมื่อได้ยินกลอนบทนี้ หลายคนจึงเงียบงัน คนเด่นล้ำอันยอดเยี่ยม! ผีหาญอันยอดเยี่ยม! บางทีคงมีแต่คนอย่างจางเย่ที่เป็นได้อย่างเซี่ยงอวี่ —— ยินยอมตาย ไม่อาจหวนกลับไปเจียงตง!
พวกเขาเข้าใจแล้ว!
เหตุใดจางเย่จึงตัดสินใจเช่นนี้?
ไม่ใช่เหตุผลกลอื่นใด! เพราะเขาเกิดมาเป็นคนเช่นนี้ แม้ตายก็ยังใช่!
====================


《夏日绝句》
กวีสี่บาท ‘อาทิตย์คิมหันต์’
生当做人杰。
ยามเป็นคนเด่นล้ำ
死亦为鬼雄。
ครั้นตายกลายผีหาญ
至今思项羽。
ย้อนระลึกเซี่ยงอวี่
不肯过江东！
มิยอมหวนเจียงตง!


อรรถาธิบาย : 绝句 (jué jù) คือบทกวีประเภทหนึ่งของจีน ฉันทลักษณ์บังคับมีสี่บาท หนึ่งบาทมีห้าหรือเจ็ดคำ มีบังคับสัมผัสในบทกวี
อธิบาย : ยามมีชีวิตอยู่ให้โดดเด่นกว่าใคร ยามตายแล้วก็ยังถือเป็นวีรบุรุษในหมู่ผู้ตาย คนรุ่นหลังยังรำลึกถึงเซี่ยงอวี่ เพราะยินยอมสู้ตาย ไม่กลับไปรับความอัปยศที่เจียงตง [ ซีฉู่ป้าหวางเซี่ยงอวี่ (ฌ้อป้าอ๋อง) เป็นผู้ก่อกบฏในยุคสิ้นราชวงศ์ฉิน เริ่มก่อการที่แดนเจียงตง ก่อนพ่ายแพ้ให้กับฮั่นเกาจู่หลิวปัง ] หลี่ชิงจ้าว คือผู้แต่งบทกวีนี้ แต่งขึ้นเพื่อระบายความคับแค้นของต้าซ่งที่ยินยอมรับการรุกรานของมองโกล


*-*-*-*-*-*-*-*-*-*-*-*-*-*-*




[Go To Next Chapter]( ./49.md)