##บทที่ 790 : ฟิล์มสารคดีที่เบียดรายการวาไรตี้ชิดซ้ายได้?
ช่วงเช้า
อดีตทีม ‘เดอะวอยซ์’ เข้าประจำหน้าที่อย่างเป็นทางการ
พอเหยียนเทียนเฟยผละไป จางเย่ก็ปักหลักที่ห้องทำงานใหม่ของเขา จัดข้าวของตนเองเสร็จเรียบร้อย ต่อด้วยทำความคุ้นเคยกับสภาพแวดล้อมใหม่อยู่ครู่หนึ่ง ก็เริ่มลงมือจัดการแผนงานที่ตนใช้เวลาทั้งวันหยุดเขียนออกมาต่อให้เสร็จสมบูรณ์ ทว่าในขณะที่เขียนไป ในสมองก็ใช้ความคิดไปด้วย
เงินล่ะ!
เงินไม่พอว้อย!
อย่างที่ทุกคนรู้ดีว่า สารคดีฟิล์ม ๆ หนึ่งใช้เงินไม่เท่าไรหรอก แบบแผนการปฏิบัติงานฟิล์มสารคดีไม่เหมือนกับพวกรายการวาไรตี้ทั้งหลายเหล่านั้น ไม่จำเป็นต้องใช้ค่าโฆษณามากมาย และไม่จำเป็นต้องใช้เงินมหาศาลในการเชิญดาราชื่อดังมาเป็นแขกรับเชิญ แม้แต่ตำแหน่งพิธีกรยังไม่มี ยิ่งไม่ต้องพูดถึงพวกค่าสร้างเวที ค่าเทคนิคพิเศษที่ไม่เกี่ยวใด ๆ ทั้งสิ้นเลย ในหนังสารคดีไม่มีทั้งนั้นแหละ ที่พวกเขาต้องใช้มีแค่การจัดสรรทั่วไป ส่วนใหญ่ก็มี ผู้กำกับ ตากล้อง นักข่าว และคนตัดต่อ แค่นั้น ส่วนพวกเครื่องมืออุปกรณ์ใช้ของทางสถานี เงินเดือนสตาฟก็สถานีจ่าย ดังนั้นจะเอาเงินไปใช้อะไรนักหนาเชียว? ถ้านายให้งบลงทุนถ่ายทำสารคดีทั่วไปสามตอนสักห้าล้านสิบล้าน ต่อให้ทีมถ่ายทำนอนโรงแรมห้าดาวกินเป๋าฮื้อล็อบสเตอร์ทุกวัน ก็ยังใช้ไม่หมดเลย! ปกติฟิล์มสารคดีส่วนใหญ่ที่ช่องสิบสี่ผลิตนั้น แค่แปดหมื่นถึงหนึ่งแสนก็เกินพอแล้ว ต่อให้ไปซื้อลิขสิทธิ์ฟิล์มสารคดีมาจากบริษัทคู่สัญญา ก็ยังไม่ถึงล้านเสียด้วยซ้ำ
ดังนั้นงบหนึ่งล้านนับว่าไม่น้อยแล้วจริง ๆ!
จางเย่รู้ดี ว่าเหยียนเทียนเฟยเป็นคนใจกว้างพอและให้เกียรติจางเย่มาก
แต่ปัญหาตอนนี้คือ ที่จางเย่ต้องการถ่ายทำไม่ใช่แค่สารคดีทั่วไป ไม่ใช่ฟิล์มสารคดีประเภทที่จับนั่นนี่มาขยำรวมกันก็เสร็จ ยิ่งไม่ใช่พวกฟิล์มสารคดีที่วิ่งไปวิ่งมาเก็บภาพทีมฟุตบอลสองสามวันก็จบด้วย ไม่ว่าจะอย่างไรงบล้านเดียวไม่พอจริง ๆ!
ไม่ได้ ต้องคิดหาทางแก้สักอย่างก่อน!
จางเย่เขียนต่อไปไม่ลงแล้ว ถ้าไม่มีเงิน ต่อให้แผนงานเสร็จสวยงามก็ไม่มีความหมายหรอก เขาต้องหางบส่วนนี้มาจัดสรรให้ได้ก่อนถึงจะโอเค!
เลื่อนหารายชื่อในโทรศัพท์ คนที่จางเย่คิดออกก็มีแต่อู๋ม่อ หลานของอู๋เจ๋อชิงเท่านั้นแหละ นายห้างใหญ่ที่เขารู้จักที่ค่อนข้างเชื่อใจนำเงินมากมายขนาดนี้มาให้เขาได้ ก็มีแค่เขาคนเดียว อ้อ ยังมีพี่สาวคุณอู๋อีกคน แต่ว่าบริษัทของเจ๊อ้วนไม่เหมาะจะเป็นสปอนเซอร์พวกนี้ เพราะที่จางเย่อยากทำ คือย่างก้าวระดับ ‘เดอะวอยซ์’! งบการสร้างไม่พอหรือ? งั้นก็ลองอาศัยชื่อเสียงตนเองไปหาบริษัทสปอนเซอร์ดูก่อน ดึงงบมาให้ได้ แล้วใช้ค่าสปอนเซอร์ล่วงหน้าเหล่านี้มาอุดงบการผลิตไปก่อน!
พอโทรไป——ปิดเครื่อง
เอ๋?
ปิดเครื่อง?
จางเย่ให้ความสำคัญกับเรื่องนี้มากจนร้อนใจ จึงโทรไปที่เครือเบรนโกลด์โดยตรง “ฮัลโหล ผมคือจางเย่ ประธานอู๋ของพวกคุณอยู่ไหมครับ?”
พนักงานรับสายทางนั้นเป็นหญิงสาว “อ๊า จางเย่?”
จางเย่ “ผมมีเรื่องด่วนต้องการคุยกับประธานอู๋สักครู่ เขาไม่เปิดมือถือ กำลังประชุมอยู่รึเปล่า?”
พนักงานรับสายรีบกล่าว “กรุณารอสักครู่นะคะ ดิฉันจะไปเรียนผู้จัดการให้ค่ะ”
สายถูกโอนไป ไม่นาน เสียงหญิงวัยกลางคนก็ดังขึ้นมาจากทางนั้น “อาจารย์จางรึเปล่าคะ? ฉันคือเหลาหลี่ เราเคยเจอกันมาก่อน ประธานอู๋บินไปต่างประเทศแล้วค่ะ เพิ่งไปเมื่อเช้า ตอนนี้น่าจะอยู่บนเครื่อง มีธุระอะไรเร่งด่วนหรือคะ? ถ้ายังไงคุณคุยกับฉันก่อนไหมคะ?” ข้างนอกมีคนมองจางเย่กันหลายหลาก แต่ที่บริษัทเบรนโกล์ด์นั้นมีความสัมพันธุกับจางเย่อย่างแน่นแฟ้น จางเย่เป็นทั้งโฆษกโฆษณาของบริษัทพวกเขามาอย่างยาวนาน และยังเป็นคนกู้วิกฤตบริษัทด้วยโฆษณาล้างสมองอีกด้วย ความสัมพันธ์จะไม่ดีได้หรือ?
จางเย่จึงบอกตามตรง “พี่หลี่นี่เอง ที่จริงแล้วมีเรื่องด่วนนิดหน่อยครับ ช่วงนี้ผมอาจจะได้เตรียมเปิดรายการใหม่ อ่ะแฮ่ม เป็นรายการสารคดีฟอร์มยักษ์ ตอนนี้ตำแหน่งสปอนเซอร์ยังว่างอยู่ ผมกับประธานอู๋ก็เป็นเพื่อนเก่ากัน เคยร่วมมือกันมาแล้วหลายครั้ง ก็เลยคิดถึงบริษัทเบรนโกล์ดของพวกคุณก่อนเป็นที่แรก เพียงแต่ไม่รู้ว่าช่วงนี้พวกคุณมีแผนจะเป็นสปอนเซอร์ที่ไหนอยู่รึเปล่า ถ้ามี เราก็คุยกันได้”
พี่หลี่ร้องอุทานออกมา “ไม่มีเลยจริง ๆ ค่ะ ‘เดอะวอยซ์’ เพิ่งจบไปได้ไม่นาน อิทธิพลของสปอนเซอร์ก็เลยยังอยู่ ประสิทธิภาพของบริษัทก็กำลังไปสู่จุดสูงสุด ทะลุเป้าใหม่ไปอีกครั้งแน่ะ อีกทั้งบริษัทเรายังไม่มีผลิตภัณฑ์ใหม่ออกมาด้วย ดังนั้นประธานอู๋ก็เลยพูดไว้ในที่ประชุมก่อนหน้านี้ว่า นอกจากโฆษณาระยะยาวกับสถานีโทรทัศน์แล้ว ไม่มีแผนลงทุนโฆษณาระยะสั้นอีกค่ะ เพราะตอนนี้การโปรโมทมาถึงจุดอิ่มตัวแล้ว ลงทุนไปก็ไม่มีความหมายอีก”
จางเย่แสนเสียดาย “อ่อ อย่างนั้นหรือครับ”
พี่หลี่รีบกล่าวทันที “แต่ว่าเรื่องอย่างนี้ฉันก็ตัดสินใจไม่ได้หรอกค่ะ ถ้ายังไงคุณลองคุยกับประธานอู๋เราก่อนนะคะ ถ้าคุณเอ่ยปาก ประธานอู๋ก็น่าจะ……”
จางเย่กล่าวขัด “อย่าเลย เรื่องรายการผมนั้นที่จริงก็ยังไม่แน่นอนน่ะ ไม่เป็นไร ผมไม่คุยแล้วล่ะ ถ้าอย่างนั้น พี่หลี่ เรื่องนี้ไม่ต้องบอกประธานนะครับ”
พี่หลี่อึกอัก “งั้น ก็ได้ค่ะ”
วางสายเสร็จ จางเย่ก็หัวเราะอย่างช่วยไม่ได้ แล้วกัน น่าจะคิดได้ตั้งนานแล้วว่าถึงเวลาที่เบรนโกลด์เข้าสู่ช่วงลงทุนโฆษณาไม่ได้แล้ว การเป็นสปอนเซอร์ ‘เดอะวอยซ์’ ทำให้ผลิตภัณฑ์ของพวกเขาโด่งดังไปทั่วประเทศอีกครั้ง อยู่ในจุดที่ไม่อาจก้าวขึ้นไปสูงกว่านี้ได้อีก แล้วจะมาลงทุนเป็นสปอนเซอร์อีกได้อย่างไร? เมื่อคิดมาถึงจุดนี้ จางเย่จึงไม่ให้พี่หลี่ไปคุยกับอู๋ม่อ ทำไมน่ะหรือ? ก็เพราะจางเย่รู้ดีว่าลำพังความสัมพันธ์ระหว่างเขากับอู๋ม่อ ขอเพียงเขาเอ่ยปาก อู๋ม่อย่อมไม่มีทางปฏิเสธ อย่าว่าแต่หนังสารคดีเลย ต่อให้จางเย่ไปถ่ายทำพวกเป็นต้นว่า ‘อึหมามาแต่หนใด’ อู๋ม่อก็กล้าเป็นสปอนเซอร์ให้แน่นอน เพราะที่เขาใส่ใจไม่ใช่รายการ ไม่ใช่โฆษณา แต่คือความสัมพันธ์ ดังนั้นยิ่งรู้ว่าเป็นแบบนี้ จางเย่ยิ่งไม่อาจเอ่ยปากกับอู๋ม่อได้ หากทำก็เท่ากับว่าเขาไม่รู้จักคิดชัด ๆ ความสัมพันธ์ไม่อาจนำมาใช้อย่างนี้ได้!
หวังพึ่งอู๋ม่อไม่ได้แล้ว ยังมีใครอีกนะ?
รายชื่อบริษัทไม่น้อยผ่านไปในความคิดรอบหนึ่ง จางเย่ปฏิเสธทั้งหมด ทอดถอนใจกับตนเอง น้องสาวนายสิ ถ้าตนเองจะทำรายการวาไรตี้สักรายการ อย่าว่าแต่ค่าสปอนเซอร์แปดถึงสิบล้านนี่เลย ต่อให้จางเย่บอกว่าหลายสิบล้าน ก็ต้องมีบริษัทใหญ่ไม่น้อยแย่งชิงกันในชั่วพริบตาอย่างแน่นอน มีชื่อเสียง ‘เดอะวอยซ์’ เป็นทุนเดิม ต่อให้สปอยเซอร์ร้อยล้านก็ไม่ใช่แค่ฝัน ในสมรภูมิสถานีวาไรตี้นั้น ชื่อจางเย่คุ้มค่ากับเงินมากขนาดนี้แหละ!
ทว่า...เวลาได้เปลี่ยนไปแล้ว!
ตอนนี้เขาย้ายมาที่ไหนน่ะเหรอ?
ช่องสารคดีไง! ที่เขาอยากจะถ่ายทำมันคือหนังสารคดีที่ยายไม่โปรดน้าไม่ปลื้มยังไงเล่า! ต่อให้มีชื่อจางเย่อยู่ ก็ไม่อาจพลิกทัศนคติของคนทั้งประเทศที่มีต่อหนังสารคดีได้อยู่ดี! ไอ้ของแหกตาประชาชีพรรณ์นี้ ใครจะยอมลงทุนกับมันกัน? ใครจะบ้าซื้อสิทธิ์สปอนเซอร์ใหญ่หนังสารคดีได้! ถึงจะมีคนซื่อบื้อมาซื้อจริง ๆ ก็เกรงว่าจะโดนคนในวงการหัวเราะเยาะไปเป็นปี ๆ เลยมั้ง?
พอกันที ไม่หาแล้ว!
หาใครมาลงทุนไปก็ไม่มีประโยชน์ ถึงจะถามคนใกล้ตัวก็เถอะ ไม่มีทางที่จะมีบริษัทไหนเป็นสปอนเซอร์ให้รายการสารคดีหรอก ยังไงซะค่าสปอนเซอร์นี่ก็ไม่ใช่น้อย ๆ อย่างต่ำก็ต้องประมาณสิบล้านได้ คราวนี้จางเย่เองก็จนปัญญา เขาจะทำยังไงได้? ถ้าเกิดให้เขาบอกคนว่า เอาเงินมาให้ลูกพี่ลงทุนสักสิบล้านซิ ลูกพี่จะทำรายการสารคดีที่แค่ถ่ายภาพออกมา ไม่ต้องโฆษณา ไม่ต้องสร้างกระแส ไม่ต้องโปรโมท ไม่ต้องใช้ดารา กระทั่งช่วงไพร์มไทม์ออกฉายล้วนไม่จำเป็น ก็ยังแพร่หลายไปทั่วประเทศได้ แถมกวาดเรตติ้งเบียดรายการวาไรตี้กระเด็นด้วยได้น่ะ?
โอย!
ใครมันจะเชื่อล่ะฟะ!?


*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<




[Go To Next Chapter]( ./91.md)