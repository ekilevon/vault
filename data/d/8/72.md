##บทที่ 772 : จางเย่แปรเปลี่ยนเป็นปรปักษ์!
*** เนื้อหาในตอนนี้อาจกระทบถึงความสัมพันธ์ระหว่างประเทศ ผู้แปลทำการแปลตามต้นฉบับโดยมิได้ตัดทอนอะไรออกทั้งสิ้น ***
มหาวิทยาลัยเป่ยต้า
ผู้คนมาแสดงความยินดีเพิ่มมากขึ้น
ซินหย่าเพื่อนสนิทของคุณอู๋ก็มา
นักวิชาการหลิวและนักวิชาการฉีจากสภาวิทยาศาสตร์แห่งชาติก็มา
ท้ายที่สุด แม้กระทั่งคนจากกระทรวงศึกษาธิการและส่วนงานเทศบาลนครหลวงก็มากัน นี่คือหน่วยงานของรัฐผู้ทรงคุณค่า แสดงให้เห็นว่ารางวัลอาเบลมีความสำคัญดึงดูดผู้คนได้มากมายขนาดไหน!
หอประชุมขนาดย่อมแห่งหนึ่งถูกเปิด เพื่อรองรับการมาถึงของสภาวิทยาศาสตร์แห่งชาติรวมถึงสมาคมนักคณิตศาสตร์และนักข่าวพร้อมทั้งคนดังในสังคมทั้งหลาย นับเป็นการเรียกประชุมเลยก็ว่าได้ นี่ไม่ใช่การแถลงข่าวอย่างเป็นทางการแต่อย่างใด เพราะทางคณะกรรมการอาเบลเพิ่งจะตัดสินใจกำหนดให้จางเย่เป็นผู้ได้รับรางวัล และยังไม่มีการประชุมพิธีมอบรางวัลของปีนี้ ดังนั้นจึงยังไม่สามารถประกาศออกไปได้ว่าจางเย่เป็นผู้ได้รับรางวัล หากจะเปิดเผยอย่างเป็นทางการนับว่าเร็วไปหน่อย ต้องรอจนกว่าจะถึงพิธีมอบรางวัล
“รองศาสตราจารย์จาง” ซินหย่าเจอเขาเข้าพอดี
จางเย่หันไปมองเธอ “ศาสตราจารย์ซินนี่เอง”
ซินหย่าสวมยิ้มจอมปลอมกล่าว “ยินดีด้วยนะ”
จางเย่เห็นท่าทีของเธอดังนั้น ก็ไม่รักษามารยาทอะไรเช่นกัน “ขอบคุณ”
อาจารย์หญิงสาขาคณิตศาสตร์คนหนึ่งที่อยู่ด้านข้างเห็นภาพเหตุการณ์นี้เข้า ก็หัวเราะอย่างช่วยไม่ได้ “ศาสตราจารย์สองท่าน คุณทั้งสองยังทะเลาะกันอยู่หรือคะ?”
ย้อนกลับไป เรื่องราวการแย่งชิงนักศึกษาระหว่างชิงหัวกับเป่ยต้านั้นโด่งดังมาก จางเย่กับซินหย่าโต้เถียงกันอยู่หน้าประตูชิงหัว และจางเย่ถึงกับลงมือทุบรถชิงหัว เรื่องนี้จะมีใครที่ไม่รู้บ้างล่ะ ดังนั้นเมื่อได้เห็นทั้งสองฝ่ายมาพบหน้ากันในโอกาสนี้ หลายคนจึงสนอกสนใจขึ้นมา
ซินหย่าคำราม “ฉันจะไปกล้าทะเลาะกับผู้ได้รับรางวัลอาเบลได้ยังไงกันล่ะคะ!”
พานหยางเห็นเข้า ก็หัวเราะร่าเข้ามาร่วมวง “เอ๊ะ ศาสตราจารย์ซินก็มาด้วยหรือ?”
“ต้องมาอยู่แล้วสิคะ” ซินหย่าย่นจมูกกล่าว “บุคคลผู้นี้เขียนทฤษฎีบทรวดเดียวจบ ที่เหลือปล่อยพวกฉันคนทำงานคณิตศาสตร์ต้องมาช่วยพิสูจน์ให้เขาทั้งวันทั้งคืน ตอนนี้คนจะได้รางวัลแล้ว ต้องให้เครดิตฉันส่วนหนึ่งด้วยไม่ใช่เหรอคะ? ฉันจะไม่มาได้ยังไง” กระบวนการพิสูจน์ความถูกต้องของทฤษฎีบทของเดลในช่วงเวลาที่ผ่านมานี้ นอกจากเหล่านักคณิตศาสตร์ชาวต่างชาติที่มาแล้ว ทางนักคณิตศาสตร์ของประเทศ ก็มีซินหย่าเป็นกำลังหลัก ๆ ในการช่วยพิสูจน์ข้อความจริงของทฤษฎีบทที่จางเย่เขียนออกมา
อาจารย์คณิตศาสตร์เป่ยต้าคนหนึ่ง “ต้องให้เครดิตศาสตราจารย์ซินด้วยสิครับ กลับไปต้องให้ศาสตราจารย์จางเลี้ยงข้าวคุณนะครับ”
“ถูกต้อง” คณบดีพานกล่าวกลั้วหัวเราะ “ให้จางน้อยเลี้ยงข้าวนะ”
ซินหย่าเขม่นไปทางจางเย่ “เลี้ยงไม่เลี้ยง?”
จางเย่เขม่นตอบ “เลี้ยง”
“เลี้ยงอะไร?” ซินหย่าถาม
จางเย่ตอบ “เครื่องในต้มพะโล้ก็พอมั้ง?”
ซินหย่า “......ฉันอุตส่าห์วุ่นวายเพื่อเธออยู่ตั้งนาน เลี้ยงแค่เครื่องในต้มพะโล้ราคาสิบกว่าหยวนเนี่ยนะ?”
จางเย่ว่า “ชามใหญ่ราคายี่สิบหยวนก็ได้งั้น”
ซินหย่าจะเป็นลม “ต่างกันยังไง?”
จางเย่ “ได้ขนมเปี๊ยะเพิ่มสองชิ้น”
ซินหย่า “……（&amp;%￥￥#%￥#@!!!”
ทุกคนรีบเข้ามาช่วยกันไกล่เกลี่ยอีกครั้ง
พวกเขาคิดว่าความสัมพันธ์ระหว่างจางเย่กับซินหย่านั้นเข้าขั้นเลวร้ายหนัก แต่ไม่ระแคะระคายหรอกว่าข้างในยังมีความสัมพันธ์เกี่ยวกับอู๋เจ๋อชิงอีกชั้นหนึ่ง แม้ปากของทั้งคู่จะทะเลาะกันหลายประโยค แต่ความจริงแล้วต่างไม่มีความบาดหมาง มีคุณอู๋อยู่ทั้งคน ไม่ว่ายังไงพวกเขาก็ไม่ตีกันแน่นอน ก็แค่จิกกัดกันเองสองสามประโยคเท่านั้น
……
ช่วงเช้าเวลาสิบโมง คนของกองอาเบลมาถึง
คนผู้นี้มีชื่อว่าโยฮันส์ ผิวเกลี้ยงเกลา จมูกโด่ง อายุประมาณสี่สิบ เป็นคนอเมริกัน เขาไม่ได้เพิ่งบินมาจากอเมริกาในวันนี้ แต่มาที่ประเทศสาธารณรัฐอยู่นานแล้ว เขาเองก็เป็นนักคณิตศาสตร์ที่ค่อนข้างมีระดับของนักคณิตศาสตร์อเมริกา แม้ว่าจะไม่เคยได้รับระวัลระดับนานาชาติ แต่ก็ยังคงระดับสูงมาก เขามาที่ประเทศสาธารณรัฐก็ด้วยเหตุผลเพื่อเข้าร่วมพิสูจน์ทฤษฎีบทของเดลที่จางเย่เขียนออกมานั่นเอง ดังนั้นจึงอยู่ที่นี่มาโดยตลอด รางวัลอาเบลคราวนี้ตกมาที่จางเย่ โยฮันส์ก็เป็นกรรมการคนหนึ่งของกองอาเบล จึงมีการติดต่อและประสานงานผ่านทางโยฮันส์ และจะว่าไปแล้ว ภรรยาของเขาก็เป็นชาวอเมริกันเชื้อสายจีน ดังนั้นโยฮันส์จึงรู้ภาษาจีน และพูดได้ดีมากอีกด้วย
“Hi โยฮันส์” ซินหย่ารู้จักเขา
โยฮันส์พยักหน้า “สวัสดี ซิน”
ซินหย่ากล่าวอย่างแปลกใจ “ไม่นึกว่าคุณจะมา”
โยฮันส์ยิ้มเล็กน้อย “ห้องค้นคว้าของผมตั้งอยู่ในกองอาเบล แล้วผมก็เป็นกรรมการกองคนหนึ่งด้วย เลยมาทำหน้าที่ตามระบบน่ะ”
แม้ทั้งสองจะทำงานพิสูจน์ร่วมกัน แต่ไม่ถึงกับสนิทสนม จึงไม่ได้คุยกันมากนัก
ในที่สุด จางเย่ก็เจอโยฮันส์ ทั้งคู่แยกมายังที่ไม่มีคน อาจจะมีเรื่องที่ต้องสรุปกัน โดยไม่ให้คนนอกเข้ามารบกวน
“สวัสดี จาง” โยฮันส์มองเขา
จางเย่ยิ้ม “สวัสดี ให้ผมเรียกคุณว่า?”
“ผมชื่อโยฮันส์” โยฮันส์กล่าวออกมาก่อนว่า “ก่อนอื่น ผมมีเรื่องที่ต้องพูดก่อนเป็นอันดับแรก งานคัดเลือกรางวัลอาเบลปีนี้ ผมเองก็ได้เข้าร่วม ตอนนี้ผมอยู่ที่ประเทศสาธารณรัฐแม้ว่าจะเข้าร่วมทีมตรวจสอบพิสูจน์ทฤษฎีบทเดลของคุณไปด้วย แต่พวกเราต่างรู้ดีว่า ผลการพิสูจน์ยังไม่ออกมา ยังมีงานตรวจสอบส่วนใหญ่ที่ต้องทำ ดังนั้นใครก็พูดไม่ได้ว่าตอนนี้คุณเป็นผู้พิสูจน์ทฤษฎีบทของเดล อย่างน้อยต้องรอให้กระบวนการตรวจสอบเสร็จสิ้นลงไปอีกขั้นหนึ่งก่อน จึงจะประกาศชี้ขาดโดยองค์กรนักคณิตศาสตร์นานาชาติได้ ตอนนี้ในวงการคณิตศาสตร์นานาชาติ ทฤษฎีบทของเดลยังไม่ได้รับการพิสูจน์ ดังนั้นผมจึงอยากให้คุณรู้เอาไว้ ว่าการที่คุณได้รางวัลอาเบล มีสิทธิ์ถูกยกเลิกได้ การเสนอชื่อคุณค่อนข้างเป็นไฟท์บังคับ แต่ถ้ามีการตรวจสอบพิสูจน์ที่ผิดพลาดจนไม่สามารถตรวจสอบต่อได้ ชื่อของคุณก็อาจถูกถอดถอนได้ทุกเมื่อ ทางอาเบลก็เสี่ยงมากเหมือนกัน แล้วก็อ้อ จาง ต้องขอโทษด้วยนะที่ผมพูดตรง ๆ แต่ผมรู้ดี ความจริงมันก็แบบนี้แหละ”
เดิมทีจางเย่ยังคงเบิกบานมาก เมื่อได้ยินว่าภรรยาของอีกฝ่ายเป็นชาวอเมริกันเชื้อสายจีน ก็ยิ่งรู้สึกดีด้วยบ้าง แต่พอฟังอีกฝ่ายร่ายออกมาอย่างนี้ สีหน้าของเขาก็ซับซ้อนขึ้นมา จ้องมองเขา “เฮอะ งั้นจะมอบรางวัลให้ผมทำไม?”
โยฮันส์กล่าว “หลายปีมานี้ ในวงการคณิตศาสตร์ไม่ค่อยมีคนอุทิศตัวมากนัก ด้วยชื่อเสียงของทฤษฎีบทเดล การที่คุณให้ข้อพิสูจน์มานั้นจุดประกายให้กับนักคณิตศาสตร์ทั่วโลกได้เป็นธรรมดา เพราะความสนใจในส่วนนี้ อาเบลจึงแหกกฎมอบรางวัลให้คุณ ไม่งั้นลำพังคุณสมบัติและอายุของคุณ รางวัลนี้ไม่มีทางมอบให้คนอายุยี่สิบกว่า โดยเฉพาะอย่างยิ่งเป็นคนจากสาธารณรัฐด้วย”
จางเย่ขำ “คุณมีปัญหากับประเทศสาธารณรัฐสินะ?”
โยฮันส์สั่นศีรษะ “เปล่า ผมจะชี้ว่าการอุทิศของประเทศสาธารณรัฐต่อวงการคณิตศาสตร์นานาชาตินั้น ไม่ได้มากมายมาโดยตลอด ภรรยาผมก็เป็นชาวจีนคนหนึ่ง ผมไม่มีอคติกับประเทศสาธารณรัฐอยู่แล้ว”
“น่าเสียดาย เป็นชาวอเมริกันต่างหาก” เจตนาดีและร้ายบางทีก็เปลี่ยนรวดเร็วเช่นนี้ จางเย่กล่าวกลั้วหัวเราะ “คนจีนที่ย้ายเข้าไปอยู่อเมริกาถือสัญชาติอเมริกัน ผมไม่เคยคิดว่าพวกเขายังเป็นคนสาธารณรัฐอีก”
โยฮันส์ “ที่ผมพูดมาไม่ได้หมายความเป็นอย่างอื่นเลย ผมแค่แจกแจงความจริงให้คุณฟัง ไม่ให้คุณเข้าใจผิดคิดว่ารางวัลอาเบลมีมาตรฐานต่ำ”
จางเย่ถามกลับ “คุณเอาหูข้างไหนไปฟังว่าผมบอกว่ารางวัลอาเบลของพวกคุณมาตรฐานต่ำ? ตั้งแต่เริ่มมาก็ฟังแต่คุณพล่ามกับตัวเองอยู่ฝ่ายเดียว มโนว่าผมคิดว่าพวกคุณไม่มีมาตรฐาน มโนว่าผมคิดอย่างโน้นอย่างนี้ ทำไมคุณตลกจังพี่ชาย?”
คำพูดนี้ค่อนข้างรัวเร็ว และยังปนไปด้วยสำเนียงปักกิ่ง โยฮันส์จึงฟังไม่ค่อยเข้าใจ และไม่ได้คิดจะโต้เถียงกับเขาต่อ จึงตรงเข้าประเด็น สิ่งสำคัญที่ต้องเอาใจใส่ในพิธีมอบรางวัล
ก่อนอื่น พิธีมอบรางวัลต้องใช้ภาษาอังกฤษ
จากนั้น ก่อนมอบรางวัลจะต้องแสดงวิธีพิสูจน์ทฤษฎีบทเดลคร่าว ๆ หนึ่งครั้ง ไม่ต้องแสดงขั้นตอนทั้งหมด เพียงต้องนำเอาความสำคัญมาอธิบายอย่างง่าย ๆ ต่อวงการนักคณิตศาสตร์ก็เพียงพอแล้ว
ว่ากันตามตรง การอุทิศตัวให้วงการคณิตศาสตร์ของจางเย่นั้น นอกจากทฤษฎีบทเดลที่ยังตรวจสอบข้อพิสูจน์ไม่เสร็จ โดยพื้นฐานแล้วก็ไม่มีการอุทิศเสียสละตนใดอีกแม้แต่น้อย บวกกับอายุที่น้อยลงไปอีก โยฮันส์ซึ่งเป็นนักคณิตศาสตร์เลื่องชื่อวัยสี่สิบ แถมยังเป็นหนึ่งในกรรมการกองอาเบล ที่มาเป็นตัวแทนกองอาเบลชี้แจงพิธีมอบรางวัลให้จางเย่ในคราวนี้ จึงย่อม ‘ใส่’ ความรู้สึกส่วนตัวลงไปด้วย เขารู้สึกว่าการดูถูกจางเย่ผู้อายุน้อยคนนี้เป็นเรื่องที่สมเหตุสมผล ที่จริงหากไม่ใช่ว่าไม่มีทางเลือก ถ้าไม่ใช่ว่าไม่มีคนที่เหมาะสมให้เลือกแล้วล่ะก็ พวกเขาคงไม่มีทางเลือกเจ้าเด็กจางเย่แถมยังเป็นชาวสาธารณรัฐนี่มาเป็นหนึ่งในสามผู้รับรางวัลอาเบลปีนี้แน่ ถ้าทฤษฎีบทเดลได้รับการพิสูจน์สู่สากลแล้วก็ว่าไปอย่าง แต่ตอนนี้ยังไม่ใช่เสียด้วยซ้ำ!
ภายใต้การตัดสิน ‘เลือก ๆ มาเถอะ’ ของกรรมการ จะไปขัดอะไรได้ล่ะ?
น่าเสียดาย ที่จางเย่ไม่เอาด้วยกับเขาแล้ว สำหรับรางวัลอาเบลอะไรนี่ เขาไม่ได้ศรัทธามาตั้งแต่ต้น พูดก็พูด นายไม่ใช่รางวัลสูงสุดในวงการคณิตศาสตร์สากลกลนี่? ยังมีรางวัลที่สูงกว่านายอยู่อีกสองสามรายการนะ นายจะนับเป็นที่เท่าไรกันเชียว? สำหรับจางเย่แล้ว เขาต้องการแค่ส่วนชื่อเสียงจากรางวัลอาเบลเท่านั้น ในเมื่อเขาไม่ได้ทำตนเองให้เป็นนักวิชาการอะไรตั้งแต่ต้น ทำไมเขาจะต้องศรัทธาในรางวัลวิชาการของพวกต่างชาติกันเล่า? ไร้สาระสิ้นดี! เป็นแค่กรรมการคนหนึ่งยังมาดูแคลนฉัน? นายพูดแล้วฉันต้องฟังเหรอ? ยังคิดจะจัดการกับฉัน? ถุย! ทำไมนายแม่*ตลกจังเลย! นายคิดว่าฉันเป็นใคร? ถึงมากร่างใส่ฉันแบบนี้?
โยฮันส์ยังคงกำลังแนะนำขั้นตอนสำคัญต่อ
จางเย่ขัดขึ้น “คุณพูดจบหรือยัง?”
โยฮันส์ตะลึง “ผมกำลังพูดอยู่!”
“ฟังคุณพูดมาพอแล้ว ผมเองก็มีคำพูดเช่นกัน” จางเย่จ้องเขาเขม็ง “ผมไม่ได้ขอร้องให้พวกคุณมามอบรางวัลให้ คุณก็อย่าคิดว่าได้มาปูนบำเหน็จอะไรให้ผมหนักหนา ไม่มีใครบังคับพวกคุณ พวกคุณเต็มใจก็มอบ ไม่เต็มใจก็ไม่ต้อง!” พูดจบ หมอนี่ก็หันหลังเดินจากไปไม่เหลียวกลับมามองสักนิด
ทิ้งให้โยฮันส์ตะลึงปากอ้าตาค้าง ได้แต่หน้าบึ้งตึงตามหลัง!
คนอะไรวะ!
พูดแบบนี้กับฉันได้ยังไง?
……
ด้านนอก
ทุกคนยังไม่รู้สถานการณ์ข้างใน
เมื่อเห็นจางเย่เดินออกมา พานหยางก็ยิ้มถาม “คุยเสร็จแล้วเหรอ?”
จางเย่ยิ้ม ๆ “ใช่ครับ”
คณบดีพาน “นี่ก็ใกล้จะเที่ยงแล้ว คุณอย่าเพิ่งกลับนะ เดี๋ยวพวกเราไป……”
“อย่าเพิ่งเลยครับ” จางเย่กล่าวขัด “ผมมีธุระกับที่บ้านนิดหน่อย คุยเสร็จแล้วก็จะกลับไปกินข้าวเที่ยง ไว้ค่อยนัดวันอื่นนะครับ ได้วันแล้วผมเลี้ยงทุกคนเอง วันนี้ไม่ได้จริง ๆ ครับ”
คณบดีพานเห็นด้วย “ครอบครัวคุณคงอยากฉลองกับคุณสินะ ก็ได้ ไว้วันหลังแล้วกัน”
*-*-*-*-*-*-*-*-*-*-*-*-*-*-*-*


[Go To Next Chapter]( ./73.md)