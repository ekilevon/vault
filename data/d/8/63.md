##บทที่ 763 : คำชมท่วมท้น!
วันออกตลาด
อีกหนึ่งชั่วโมงก่อนเวลาวางขายอย่างเป็นทางการ
เช้าตรู่ ในมือของจางเย่มีเอกสารปึกหนึ่งที่เจ๊อ้วนให้เขาไว้ เมื่อวิเคราะห์ดูอย่างตั้งใจ พบว่าพวกนี้คือข้อมูลสถานการณ์ของตลาดการซื้อขายในประเทศล่าสุดหรือในปีนี้ของเกมปริศนา ข้างในไม่เพียงแต่มีข้อมูลเกมปริศนาในประเทศที่มากเกินพอ ยิ่งไปกว่านั้นยังมีข้อมูลเกมปริศนาของต่างประเทศด้วย
‘เสือดาวเหล็กตะลุยสงคราม’
เกมยามว่างผลิตในประเทศ
ราคา : ฟรี
ยอดขาย : ดาวน์โหลด 800 ผู้ใช้ในวันเปิดตัว
‘คามิคาเซะ[1]’
เกมปริศนาสงครามหมากรุกของญี่ปุ่น
ราคา : เวอร์ชั่นมือถือ 9 หยวน ไม่มีเวอร์ชั่น PC
ยอดขาย : ดาวน์โหลด 16,000 ผู้ใช้ในวันเปิดตัว
‘Fishing Master2’
ผลิตใน : อเมริกา
ราคา : เวอร์ชั่น PC 19 หยวน เวอร์ชั่นมือถือ 6 หยวน
ยอดขาย : ดาวน์โหลด 95,000 ผู้ใช้ในวันเปิดตัว
ประมาณนั้น และอื่น ๆ อีกมากมาย
——นี่ก็คือเกมยามว่างประเภทเกมปริศนาทั้งในและต่างประเทศโดยรวมของประเทศสาธารณรัฐในปีนี้ เห็นได้ชัดว่า จากข้อมูลเกมปริศนายี่สิบเจ็ดรายการ ยอดขายของเกมในและต่างประเทศมีความแตกต่างกันอย่างยิ่ง เช่น ‘เสือดาวเหล็กตะลุยสงคราม’ เกมในประเทศที่รู้จักกันดีว่าใช้เวลาพัฒนาถึงหนึ่งปี เงินลงทุนสิบล้านแล้วยังแจกฟรี แต่กลับมียอดดาวน์โหลดแค่ 800 ผู้ใช้ในวันเปิดตัว ให้บรรยายเป็นโศกนาฏกรรมก็ยังเข้าท่า! แล้วพอมาดูเกมโรงงานต่างชาติ แทบจะส่วนใหญ่ล้วนมียอดดาวน์โหลดทะลุหมื่นในวันเปิดตัว ผลลัพธ์ที่โดดเด่นที่สุดอย่าง ‘Fishing Master2’ ก็เป็นส่วนแบ่งตลาดที่สะสมมาจากความนิยมที่ยังคงสูงต่อเนื่องของ ‘Fishing Master1’ ยอดขายในวันเปิดตัวจึงมีเกือบหนึ่งแสนผู้ใช้ มองจากภาพจังหวะนี้ ยอดขาย ‘Fishing Master2’ จะทะลุหนึ่งล้านเมื่อไรนั้นเป็นเรื่องของระยะเวลาแล้วเท่านั้น น่าจะไม่ยาก
แน่นอนว่า ความสำเร็จของ ‘Fishing Master2’ นี้ เทียบไม่ได้กับภาคต่อของพวกเกมขนาดใหญ่อย่างเกมออนไลน์ เกม RPG หรือเกมอื่น ๆ ไม่ได้อยู่แล้ว และไม่มีทางเอามาเทียบเคียงกันได้ ถามว่าเกมไม่กี่ MB จะเทียบกับเกมไม่กี่ GB ได้ยังไง? ดังนั้นนี่ก็คือสถานะของเกมปริศนา ซีรีส์ ‘Fishing Master’ นี้ ครองตำแหน่งผู้นำสนามเกมปริศนาอย่างเหนียวแน่น และยังขายดีที่สุดในหมู่เกมปริศนาด้วย!
หลังจากดูข้อมูลชุดนี้เสร็จ จางเย่จิตใจหนักอึ้ง
สถานการณ์น่าเป็นห่วง!
อิทธิพลเกมในประเทศน้อยไป!
ตอนนี้เหลือแค่รอดูว่า ‘Plants VS. Zombies’ จะเป็นยังไงต่อไปแล้ว เขาไม่เพียงแต่ต้องการสู้เพื่อปากเสียงของตนเองเท่านั้น คราวนี้ เขายังอยากจะต่อสู้เพื่อปากเสียงของการผลิตเกมในประเทศด้วย…...เอ่อ ถึงแม้จะว่าไปแล้ว ต้นกำเนิดของตัว ‘Plants VS. Zombies’ เอง จะเป็นผู้ผลิตต่างชาติก็เถอะ แต่ในโลกแห่งนี้ใครจะรู้ล่ะ?
ฮึ่ม!
ลูกพี่บอกว่ามันผลิตในประเทศก็ในประเทศสิ!
นายจะถากถางฉันเรอะ?


……


นับถอยหลังเริ่มเปิดให้ดาวน์โหลด!
สามนาที
สองนาที
หนึ่งนาที
เมื่อถึงเวลาแปดโมง ‘Plants VS. Zombies’ เวอร์ชั่นเต็มก็ถูกปล่อยออกมายังโลกแห่งนี้ และได้จำหน่ายจ่ายแจกตามเงื่อนไขการตลาดของโลกนี้ด้วยกระบวนการใหม่ทั้งหมด!
จางเย่คลิกดาวน์โหลดอย่างสบาย ๆ ความเร็วอินเทอร์เน็ตช้าไปหน่อย แค่ไม่กี่ร้อย MB ใช้เวลาโหลดไปห้านาทีแล้วยังค้างอยู่ที่ 90% เขาที่แค่นั่งอยู่ที่บ้านก็ยังรู้สึกว่ามันไม่ขยับเลย แต่ที่เขาไม่รู้คือ ขณะนี้ในหลาย ๆ แห่งก็ประสบเหตุการณ์เดียวกัน!
ในเว็บดาวน์โหลดเกม ช่องคอมเมนต์มีแต่เสียงโวยวาย!
“ทำไม ‘PvZ’ ถึงโหลดไม่ได้ล่ะ! ขุ่นพระ!”
“นายลองเปลี่ยนเบราว์เซอร์ดูสิ ฉันโหลดได้นะ!”
“ฉันก็โหลดได้ แต่โคตรช้าฉิ*หาย!”
“ช้าจะตายห่าเลย! มันอะไรกันเนี่ย!”
“ทางฉันก็เหมือนกัน เน็ตฉันแม่*ความเร็ว 100 MB นะ! ทำไมอย่างกับกลับไปอยู่ในยุค dial-up[2] เลยฟะ? วินาทีละ 5 KB ? ช้าอะไรขนาดนี้โว้ย!”
“เชี่* คนดาวน์โหลดแม่*เยอะเกิน!”
“ลองเปลี่ยนเว็บดู! มีให้ดาวน์โหลดตั้งหลายเว็บนี่!”
“ไม่ต้องไปหรอก เหมือนกันหมดแหละ ฉันก็เพิ่งไปอีกเว็บมา ตรงนั้นไวกว่าตรงนี้ไม่เท่าไร เฮ้อ รอเหอะ!”
“ฮ่า ๆๆ ฉันโหลดเสร็จแล้ว! ไปเล่นก่อนละโว้ย!”
“เชี่*เมนต์บน!”
“ล้มโต๊ะ!”
“เซิร์ฟเวอร์ขี้หมาอะไรเนี่ย!”
“ใครแม่*ทำเน็ตบ้านฉันช้าวะ?”
“ช้าจนจะร้องไห้แล้วนะ!”
คอมเมนต์นับไม่ถ้วน!
ภาพคนนับหมื่นสบถลั่นระงม ช่างน่าตกตะลึง!


……


สถานีโทรทัศน์ BTV
ทีมรายการ ‘เซียนเกะเป๊ะเนื้อ’
พลันมีเสียงร้องตะโกนดีใจดังขึ้น “ฉันดาวน์โหลดสำเร็จแล้ว!”
เป็นโหวเกอ พูดจบ เขาก็รีบติดตั้งเกมทันที ความเร็วในการติดตั้งรวดเร็วมาก ครึ่งนาทีผ่านไป เขาก็เข้าสู่หน้าจอเกม
ขณะนั้น ต้าเฟยกับโหวตี้รวมถึงเสียวหลวี่และคนอื่น ๆ ก็เข้ามารุมล้อมทันที
เสียวหลวี่สำลัก “ก็ LAN เดียวกันหมดแท้ ๆ! ทำไมพวกเราโหลดช้าขนาดนี้?”
โหวเกอหัวเราะร่า “ก็คนมันเจ๋ง!”
ต้าเฟยเร่ง “รีบเริ่มเกมเร็ว ๆ ซี่!”
โหวตี้ “ฉันก็คอยไม่ไหวแล้ว เกมพิฆาตของอาจารย์จาง ต้องเล่นให้ได้! เวอร์ชั่นทดลองฉันยังไม่เคยเล่นเลย อดทนรอเวอร์ชั่นเต็มมาตลอดเลยนะ!”
โหวเกอทำท่าวางโตพลางคลิกเมาส์ “เอาเซ่ มาเซ่!”
เริ่มเกม!
ไม่เหมือนกับเวอร์ชั่นทดลอง ‘Plants VS. Zombies’ เวอร์ชั่นเต็มไม่ได้ตรงเข้าสู่โหมดเลือกเล่นในทันที แต่มีฉากแนะนำสำหรับผู้เล่นมือใหม่ ช่วยให้ผู้เล่นคุ้นเคยกับตัวเกม และเมื่อตัวละครผู้ช่วยของผู้เล่นปรากฏตัวออกมา ก็ทำให้พวกเสียวหลวี่ ต้าเฟยอึ้งไปตาม ๆ กัน!
นี่มัน…...จางเย่?
NPC ?
จอมคลั่งจางเย่?
มองเห็นตัวการ์ตูนสองมิติที่หน้าตาคล้ายกับจางเย่แล้ว ทุกคนพลันพูดไม่ออก
“ทำไมอาจารย์จางถึงมาเป็นตัวละครในเกมได้เล่า!”
“บริษัทเกมนี้ไว้หน้าอาจาร์จางจริง ๆ”
“ไร้สาระน่า เกมนี้เดิมทีอาจารย์จางก็เป็นคนออกแบบเอง ของแบบนี้จะไปยากอะไร?”
“กร๊าก ๆๆ อาจารย์จางนี่แน่นอนจริง เป็นถึงแอมบาสซาเดอร์ยันในเกมด้วย จินตนาการได้เลยว่าถ้าเกมนี้ฮิตจริง ๆ ความนิยมของอาจารย์จางต้องเพิ่มขึ้นไม่น้อยแน่นอน นี่เท่ากับว่าเป็นการเนียนโฆษณาในทุกโอกาสเชียวนะ! จะปิดก็ปิดไม่ได้ด้วย!”
“ฉันก็ว่าทำไมอาจารย์จางถึงโดดไปสร้างเกมได้ ที่แท้ก็จุดหมายของขี้เมาหาใช่สุรา[3]นี่เอง ใครบอกว่าอาจารย์จางทำงานไม่ตรงสายแล้ว? นี่แหละตรงสายสุด ๆ ล่ะ ทั้งที่ดูท่าทางจะไม่ได้ใส่ใจทั้งการสอบใบอนุญาตนักกฎหมายหรือการทำเกมเลยด้วยซ้ำ แต่ความจริงคือทุกเรื่องมันช่วยกระตุ้นให้ชื่อเสียงเพิ่มขึ้นได้ก็เท่านั้นเอง!”
“อย่ามัวแต่ยืดเยื้อน่า เล่นเกมก่อน!”


……


เป่ยต้า
เปิดเทอมเรียบร้อยแล้ว ทว่าบริเวณรั้วมหาวิทยาลัยในวันนี้กลับโล่งกว่าปกติเป็นอันมาก มองไม่เห็นวี่แววของเหล่าผู้ที่มักจะมาเดินเล่นริมทะเลสาปเฉกเช่นปกติเลยแม้แต่น้อย
นักศึกษาที่เดินผ่านมาพากันแปลกใจ
“เอ๊ะ วันนี้ทำไมเงียบอย่างนี้?”
“หลายคนอยู่ในหอกันหมดน่ะ”
“ทำอะไรอยู่ในหอล่ะ? ข้าวเช้าก็ไม่กินกันแล้วเหรอ?”
“เธอไม่รู้เหรอ? วันนี้ ‘Plants VS. Zombies’ วางขายไง!”
“ไอ้หยา! วันนี้แล้วเหรอ?”
“เพิ่งรู้ตัวรึไงเธอ? เมื่อก่อนอาจารย์จางไม่เคยดูถูกพวกเรา สอนวิชาพวกเรา แล้วยังพาพวกเราไปด่าพวกต่างชาติอีก ตอนลงทะเบียนนักศึกษาใหม่ก่อนหน้านี้ ก็ยังช่วยเป่ยต้าเราไปบดขยี้พวกชิงหัวถึงถิ่นด้วยนะ เอาใจเขามาใส่ใจเราขนาดนี้ ใครเล่าจะไม่ซาบซึ้ง? ไม่ประทับใจ? นี่ก็ไม่รู้ว่าเมื่อไรอาจารย์จางถึงจะได้กลับมาสอนเราอีก เมื่อเขาปล่อยผลงานใหม่ออกมา ต่อให้รากเลือดพวกเราก็ต้องสนับสนุน! รองประธานสมาคมนักศึกษาม.เป่ยต้าพร้อมกับผู้รับผิดชอบได้เริ่มตั้งกลุ่มกันตั้งแต่เมื่อสามวันก่อนแล้ว เรียกรวมพลทุกคนแสดงพลังสนับสนุน ‘Plants VS. Zombies’!”
“ใช่แล้ว ฉันไม่ยอมรับอาจารย์คนไหนนอกจากจางเย่!”
“ต้องสนับสนุน! แน่นอนไม่ต้องพูดเลย!”
“ฉิ* ฉันจะกลับหอแล้ว! เดี๋ยวไปดาวน์โหลดเกมแล้วซื้อซีเรียลนัมเบอร์ล่ะ!”
หอพักนักศึกษาหญิงแห่งหนึ่ง
เหยามี่ลูกสาวของนักแสดงเซี่ยงเซิงเหยาเจี้ยนไฉเริ่มเล่น ‘Plants VS. Zombies’ กับพวกเพื่อน ๆ เรียบร้อยแล้ว ภายในหอได้ยินเสียง เดี๋ยวก็ตะโกนผวา เดี๋ยวก็เป็นเสียงหัวเราะคิกคัก เอะอะโวยวายอย่างยิ่ง
“ไอ้หยาซอมบี้มาแล้ว ซอมบี้มาแล้ว!”
“ยัยโง่! ปลูกต้นปืนถั่วสิ!”
“ฮ่า ๆ ฆ่ามันตายแล้ว! อ๊า มานั่นอีกกลุ่ม!”
“อ๋า แสงแดดฉันไม่พอแล้ว! ตังค์หมด!”
“ทำไมพวกเธอซื่อบื้อจัง? ฉันเล่นถึงด่านสามแล้วนะ!”
เหยามี่ผ่านมาถึงด่านสามเป็นคนแรกสุด เมื่อเล่นด่านสามจบ หน้าขอยืนยันซีเรียลนัมเบอร์ก็เด้งขึ้นมา ตรงนี้จำเป็นต้องจ่ายเงินซื้อซีเรียลนัมเบอร์มาลงทะเบียนจึงจะสามารถเล่นต่อได้ เหยามี่ไม่มีลังเลเลยสักนิด จ่ายผ่านออนไลน์ทันที ก็แค่ไม่กี่หยวน ขนหน้าแข้งไม่ร่วงหรอก จากนั้นก็กระหน่ำเมาส์ต่ออย่างเมามัน เริ่มผจญภัยต่อในด่านที่สี่ ยิ่งเล่นยิ่งติดใจ ยิ่งเล่นยิ่งตื่นเต้น!
“โคตรสนุกเลย!”
“หยุดไม่ได้แล้ว!”
“มี่มี่ เธอว่าอาจารย์จางเย่ของพวกเราทำไมสุดยอดขนาดนี้?”


……


บริษัทเกมแห่งหนึ่งในเมืองหลวง
วันนี้คนในแผนกวิจัยเกมมากันตั้งแต่เช้าตรู่ ไม่มีใครว่างเลยสักคน คนทั้งหมดที่มาถึงบริษัทต่างทำเรื่องเดียวกัน นั่นคือดาวน์โหลด ‘Plants VS. Zombies’! คนอื่นที่เล่นเกมอาจจะเพื่อความบันเทิง เพื่อฆ่าเวลา แต่พวกเขาไม่เหมือนกัน สำหรับพวกเขาคือเพื่อการทำงาน เพื่อศึกษาประสบการณ์ก่อนคนอื่น ๆ
ภายในห้องทำงานเต็มไปด้วยเสียงเกม
“เฮ้ย เวอร์ชั่นเต็มไม่ค่อยเหมือนกับเวอร์ชั่นทดลองเลยนี่นา!”
“นายเพิ่งจะเห็นเหรอ ดีกว่าเยอะ ตัวเลือกก็เยอะกว่า แต่ว่าตอนนี้ยังกดไม่ได้!”
“ด่านก็ไม่เหมือนกันนะ มีเยอะกว่าเวอร์ชั่นทดลองจมเลย ฉันเพิ่งพูดอยู่หยก ๆ ว่าถ้าเล่นต่อไปซ้ำ ๆ อย่างนี้ ด่านต่อไปซ้ำอีกต้องทำให้เบื่อแหง ๆ ปรากฏว่าพอด่านต่อไปออกมาก็เป็นโหมดกลางคืนเลย พวกพืชที่ใช้โจมตีในเวลากลางคืนก็ไม่เหมือนกับตอนกลางวันด้วย? น่าสนใจ!”
“คนออกแบบเกมนี้ฝีมือสูงส่งนัก! นายลองเล่นต่อไปเรื่อย ๆ เถอะ มีโหมดสระว่ายน้ำในสวนหลังบ้านด้วย ดูจากคำแนะนำ ยังมีโหมดหลังคาอีก วิธีต่อสู้ในด่านแต่ละด่านก็ไม่เหมือนกัน ไม่เพียงแต่ช่วยเพิ่มลูกเล่น ยังทำให้คนเล่นไม่รู้สึกเบื่อไปตลอดได้ด้วย! นี่…...นี่คือฝีมือของจางเย่จริง ๆ น่ะหรือ? คนที่ไม่มีประสบการณ์การออกแบบเกมอย่างยาวนาน ทำไมถึงดักทางคนเล่นได้อยู่หมัดขนาดนี้นะ? เวอร์ชั่นทดลองเล่นก็ว่าน่าตกใจแล้ว แต่เวอร์ชั่นเต็มนี่ยังน่าอัศจรรย์ยิ่งกว่า เล่นจบไปด่านหนึ่งก็อยากเล่นด่านถัดไปต่อ ทุกครั้งที่คิดว่าเล่นด่านนี้จบก็พอแล้ว แต่ดันเผลอคลิกด่านถัดไปทุกที!”
“ถ้าเกมนี้ไม่ฮิตก็แปลก!”
“สมกับชื่อจางเย่จริง ๆ!”
“ใครจะรู้ ‘Plants VS. Zombies’ อาจนำพาให้บริษัทผลิตเกมบ้านเราฝ่าทะลุขีดจำกัดไปเลยก็ได้!”
“นี่คือผลงานเทพ! แม่*โคตรสุดยอดเลย! แม้แต่วงการผลิตเกมปริศนาบ้านเราก็ยังมีวันที่ผลงานเทพปรากฏ! โคตรปลุกใจชะมัด!”
ในสายงานเร่าร้อนระอุขึ้นมา!
ในอินเทอร์เน็ตเองก็ร้อนแรงไม่แพ้กัน!
“โคตรสนุกเลย!”
“ที่แท้เวอร์ชั่นทดลองเล่นก็เป็นแค่ยอดภูเขาน้ำแข็ง!”
นี่เป็นเกมที่บริษัทบ้านเราผลิตขึ้นมาจริง ๆ หรือเนี่ย? นี่เป็นเกมที่จางเย่จอมพิฆาตออกแบบเองทั้งหมดจริงดิ? โคตรเหลือเชื่อ!”
“ผลักดันบริษัทผลิตเกมบ้านเรา!”
“บอกต่อเพื่อนสนิทเรียบร้อย!”
“เกมนี้น่าประหลาดใจไม่หยุดเลยจริง ๆ ยิ่งเล่นยิ่งมัน!”
ยังมีดาราโพสต์เวยป๋อ
นักร้องระดับ C คนหนึ่งชื่อหวังฉีฉีกดแชร์ลิงก์ดาวน์โหลด ‘Plants VS. Zombies’ พร้อมคำอธิบายว่า : สนุกจนน้ำตาไหลเลย ว่าไหม!”
ดาราภาพยนตร์คนหนึ่งชื่อเฉินฉี่ก็โพสต์ว่า : ขอแนะนำเกมดี ๆ ที่เพื่อนเพิ่งแนะนำให้รู้จักกับ ‘Plants VS. Zombies’ สนับสนุนเกมบ้านเรา!”
สองคนนี้จางเย่ไม่รู้จัก และไม่เคยพูดคุยติดต่อกันมาก่อน ที่คนแชร์ต่อ เห็นได้ชัดว่าเป็นเพราะเกมนี้ประทับใจพวกเขาจริง ๆ
บรรดาเพื่อนฝูงของจางเย่ก็ย่อมไม่อยู่เฉย
สองสามีภรรยาเฉินกวง ฟ่านเหวินลี่กระหน่ำแชร์!
เหยาเจี้ยนไฉกระหน่ำแชร์!
ต่งซานซานกระหน่ำแชร์!
ขณะเดียวกัน สื่อต่าง ๆ ก็เคลื่อนไหว!
เว็บไซต์เกมหลายแห่งได้ปล่อยบทวิเคราะห์และบทวิจารณ์ ‘Plants VS. Zombies’ เวอร์ชั่นเต็มออกมาทันที ความคิดเห็นออกมาดีมาก แทบไม่ต่างกับที่คนในวงการให้คะแนน! บรรดานักข่าวเว็บไซต์ หนังสือพิมพ์ และสื่อบันเทิงต่าง ๆ ก็ไม่ได้อยู่เฉยเช่นกัน เห็นได้ชัดว่าเกมปริศนาที่ไม่เกี่ยวอะไรกับวงการบันเทิงสักเท่าไรนี้ กลับถูกยกให้อยู่ในหน้าแรกหรือพาดหัวข่าวบันเทิงอย่างไม่คาดฝัน ช่างขับเคลื่อนรุนแรง! ลุกไหม้ราวกับกองเพลิง!
‘เกมปริศนาขั้นเทพแห่งประเทศ!’
‘จางเย่จะสามารถต่อตำนานข้ามวงการได้หรือไม่?’
‘มีคนในวงการพูดพล่อย : อย่าคาดหวังกับคุณภาพของ ‘Plants VS. Zombies’ เกินไปนัก!’
‘ดีแต่ไม่ดึงดูด?’
“ตำนานเกมปริศนาแห่งประเทศอาจจะกำลังเกิด!”
‘ขายไม่ออกหรอก? อย่าได้มองโลกในแง่ร้าย ไม่ต้องรีบพูดกันเร็วนัก จำเอาไว้ คนสร้างเกมนี้——แซ่ จาง ชื่อ เย่ !’
‘พลิกโฉมวงการผลิตเกมในประเทศ?’


=====================


[1] 神風 คามิคาเซะ (かみかぜ) สายลมแห่งพระเจ้า ลมเทวะ ลมสวรรค์ คามิ แปลว่า พระเจ้า คาเซะ แปลว่า สายลม ใช้เป็นชื่อฝูงบินของญี่ปุ่น ชาวตะวันตกใช้คำนี้ในการจู่โจมแบบพลีชีพ ชาวไทยเป็นชื่อค่ายเพลง(กามิกาเซ่)
[2] dial-up คือการเชื่อมต่ออินเทอร์เน็ตที่ประกอบไปด้วยคอมพิวเตอร์, โมเด็ม รับ-ส่งสัญญาณผ่านสายโทรศัพท์บ้าน ซึ่งการเชื่อมต่อจะเกิดขึ้นโดยที่ผู้ใช้งานอินเทอร์เน็ตเป็นฝ่ายยิงเบอร์โทรศัพท์บ้านไปยังผู้ให้บริการอินเทอร์เน็ต ระหว่างการเชื่อมต่อจะเกิดเสียงดัง ตื๊ด ๆ ตรู๊ด สลับกับเสียงดังซ่า ใครก็ตามที่ได้ยินเสียงเช่นนี้จะทราบได้ทันทีว่ามีใครซักคนกำลังเชื่อมต่ออินเทอร์เน็ตอยู่ โดยการเชื่อมต่อแต่ละครั้งจะมีค่าใช้จ่าย
[3] 翁之意不在酒 จุดหมายของขี้เมาหาใช่สุรา มาจากบทร้อยแก้ว 醉翁亭记 ของท่าน โอวหยางซิวในตอนหนึ่งว่า 翁之意不在酒、 在乎山水之间也。山水之乐、得之心而寓之酒也。ขี้เมาหาใช่ชมชอบสุรา หากแต่ดื่มด่ำในขุนเขาแลสายน้ำ เพียงอาศัยสุราถ่ายทอดความชื่นชมนั้น หมายถึง ไม่ได้ดื่มเหล้าเพราะอยากดื่ม แต่ดื่มเพราะต้องการบรรยากาศ เปรียบเป็นการทำสิ่งหนึ่งเพื่ออีกสิ่งหนึ่ง
*-*-*-*-*-*-*-*-*-*-*-*-*-*-*-*-*


>>> กิจกรรมรีวิวเล่ม 7 เดือนนี้ จนถึงวันนี้ได้มา 154 รีวิวแล้ว จัดใหญ่อีกทุบไหไม่ยั้ง ถ้าทะลุครบ 200 รีวิวให้ตอนเพิ่มไปอีกจ้า >O<!!! <<<




[Go To Next Chapter]( ./64.md)