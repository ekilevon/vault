##บทที่ 785 : มวยไทเก๊กของผู้กำกับจาง!
วันต่อมา
เวลาเที่ยง
CCTV1 ได้ปล่อยคลิปโฆษณาตัวหนึ่งออกมา ไม่เพียงแต่เป็นที่ฮือฮาในอินเทอร์เน็ตเท่านั้น ยังถูกจับจ้องโดยสายตานับพันคู่ของคนวงใน นี่คือรายการวาไรตี้ขนาดยักษ์รายการใหม่ที่ปล่อยออกมาตามหลังรายการเรตติ้งมหัศจรรย์อย่าง ‘เดอะวอยซ์’ ——รายการ ‘ออกมาเต้น’!
งบการผลิต : แปดสิบล้าน
ผู้อำนวยการสร้าง, ผู้กำกับใหญ่ : สวีอีเผิง
รองผู้กำกับ, พิธีกร : เฉินเหยี่ย
ผู้วางแผน : สวีอีเผิง เฉินเหยี่ย ห่าวเชี่ยน หูเทียนฉี
ในคลิปโฆษณามีข้อมูลรายการระบุไว้อย่างชัดเจนมากทีเดียว ว่าลอกโฆษณา ‘เดอะวอยซ์’ มาหมดทั้งดุ้นแม้แต่สโลแกน —— ไม่สนหน้าตา ไม่ดูอายุ ไม่เกี่ยวกับรูปร่าง ขอเพียงมีฝันและใจรักในการเต้น ขอเชิญร่วมไปกับเวทีสุดยิ่งใหญ่ของรายการประกวดความสามารถของ CCTV1 ‘ออกมาเต้น’ ด้านหลังยังมีลิงก์ลงทะเบียน ในช่วงเวลาที่โพสต์คลิปนี้ออกมา ทีมรายการ ‘ออกมาเต้น’ ได้เริ่มการรับสมัครผู้เข้าแข่งขันรอบคัดเลือกแล้ว เริ่มต้นโครงการอย่างเป็นทางการ!
ชาวเน็ตฮือฮา
“ทุนแปดสิบล้าน?”
“เชี่* นี่มันงบรายการที่ CCTV1 ตกลงจะให้จางเย่ไม่ใช่เหรอ!?”
“เปลี่ยนคนแล้ว? ให้เฉินเหยี่ยแล้ว?”
“ว่าแล้วเชียว ว่าไม่ยอมเรื่องรายการวาไรตี้ง่าย ๆ หรอก หลังจากแพ้จางเย่ไป CCTV1 ต้องหาคนอื่นที่จะวางใจได้มาแทน ชื่อคนในทีมผลิตรายการนี้น่าประทับใจอยู่นะ สวีอีเผิงเคยเป็นรองผู้กำกับเวทีคืนส่งปีมาสองครั้ง ประสบการณ์เต็มเปี่ยม เฉินเหยี่ยเองก็เป็นพิธีกรคืนส่งปีที่ชื่อเสียงเก่งกาจ มีความโด่งดังในด้านพิธีกร เทียบกับจางเย่แล้วเขาก็คงไม่แย่นัก!”
“รายการประกวดเต้นเหรอ? น่าสนใจแฮะ!”
“นั่นสิ ดูแนวการคัดเลือกและแนวการประกวดก็ใหม่ด้วย!”
“ใช่ ยังไม่เคยมีคนทำรายการประกวดเต้นมาก่อนเลยล่ะ CCTV1 นี่เตรียมตัวบุกเบิกอีกสินะ? คงอยากอาศัยความฮิตของ ‘เดอะวอยซ์’ มาสร้างปรากฏการณ์ประกวดการเต้นให้ฮิตถล่มทั่วประเทศอีกล่ะมั้ง? ดูจากทีมงานและเงินลงทุนสูงขนาดนี้ ควรค่าแก่การคาดหวังนะเนี่ย!”
“พอเถอะน่า ฉันว่าไม่เห็นจะน่าสนใจเลย ไม่มีจางเย่ พวกนั้นยังไงก็ไม่ใช่อ่ะ!”
“คอมเมนต์บนก็เกินไปนะ ฝีมือของจางเย่ใคร ๆ ก็ไม่สงสัยหรอก แต่ไม่ได้หมายความว่าจะมีแค่จางเย่คนเดียวที่มีความสามารถสร้างรายการดี ๆ ออกมาได้ คนอื่นก็ทำได้นะ ใครบอกกันว่าไม่มีเขาก็ไม่ดีแล้วน่ะ? ฉันยังชอบเฉินเหยี่ยมากกว่าอีก เป็นคนมีความสามารถ แถมยังไม่ก่อเรื่องเหมือนจางเย่ด้วย”
“ไม่ว่าจะพูดยังไง สวีอีเผิงกับเฉินเหยี่ยก็สวมรอยคว้าผลประโยชน์อยู่ดี!”
“ใช่! เดิมทีรายการใหม่น่าจะเป็นของจางเย่แท้ ๆ”
“รีบออกอากาศเถอะ รอไม่ไหวแล้ว!”
“ดูคลิปโปรโมทแล้ว ไม่เลวเลยนะ!”
“สนับสนุนอาจารย์เฉินเหยี่ย ‘ออกมาเต้น’ เรตติ้งแซง ‘เดอะวอยซ์’ แน่นอน!”
“รายการวาไรตี้ของ CCTV1 ทุกวันนี้ใครบ้างจะไม่สน? ทั่วทั้งวงการต่างจับจ้อง ถ้าหากจะบอกว่าเร็ว ๆ นี้มีรายการที่เรตติ้งแซง ‘เดอะวอยซ์’ ได้จริง ๆ คงมีแค่ ‘ออกมาเต้น’ นี่แหละที่เป็นไปได้ เหล่าสวีกับเหล่าเฉินมีความสามารถ แถมเวทีใหญ่กับฐานผู้ชมของ CCTV ก็อยู่ตรงนั้นครบ!”
“เฮอะ เฉินเหยี่ยกับผายลมน่ะเรอะ? บนเขาไร้พยัคฆ์วานรก็ตั้งตนเป็นใหญ่[1]!”
มีทั้งชมทั้งด่า บ้างเสียดายแทนจางเย่ไม่หาย หลากหลายความคิดเห็นปะปนกัน
……
ในห้องทำงานส่วนตัว
จางเย่กำลังกินข้าวอยู่ กินไปดูเวยป๋อไปด้วย เขาเองก็รู้เนื้อหารายการใหม่ของ CCTV1 นี้จากอินเทอร์เน็ตเช่นกัน เขาดูคลิปโปรโมทนั้นอยู่สามสี่รอบ
โทรศัพท์ดังขึ้น หูเฟยแห่ง BTV โทรมา
“พี่หู” จางเย่วางตะเกียบลงแล้วรับสาย
ไม่มากความหูเฟยก็ถาม “ไอ้ ‘ออกมาเต้น’ นั่น เธอคิดว่ายังไง?”
จางเย่หัวเราะเบา ๆ “ก็ไม่เลวนะครับ”
หูเฟยขมวดคิ้ว “ไม่เลวจริงหรือ?”
จางเย่ตอบ “ก็พอใช้ครับ”
หูเฟย “เมื่อกี้พวกเราที่ BTV ก็พูดถึงรายการใหม่นี่หลายคนเหมือนกัน ถ้าขนาดเธอยังบอกว่าไม่เลวแล้ว งั้นก็ไม่มีปัญหาแน่นอน”
จางเย่ “ไม่มีปัญหาแน่อยู่แล้วครับ ก็มาเอาแผนงานทีมผมไปนี่นา เปลี่ยนนู่นนิดนี่หน่อย แถมคว้าเอาแปดสิบล้านไปถลุงอีก อย่างนี้แล้วหากยังทำรายการเหมาะ ๆ ออกมาไม่ได้ งั้นพวกเขาก็ปัญญาอ่อนจริง ๆ แหละครับ”
หูเฟยตกตะลึง “..แผนงานของเธอหรือ?”
“ถ้าไม่ใช่แผนงานบางชิ้นที่ผมกับทีมงานของผมทำออกมาไว้ก่อนหน้านี้ล่ะก็ ทีมงานใหม่ที่เพิ่งตั้งมาได้เพียงวันที่สองของพวกนั้นจะตัดสินใจเรื่องรายการได้อย่างมั่นใจขนาดนี้เหรอครับ แถมยังเอาคลิปโปรโมทออกมาปล่อยอีก?” ดูเหมือนจางเย่จะไม่ได้ขุ่นเคืองอะไรเลยสักนิด “พวกนั้นก็ไม่ได้โง่เท่าไร”
หูเฟยกล่าว “เธอทุ่มเทเองแท้ ๆ จะปล่อยให้คนอื่นมาชุบมือเปิบไปง่าย ๆ อย่างนี้หรือ?”
“ไม่ได้ทุ่มเทอะไรหรอกครับ” จางเย่กล่าวอย่างไม่ใส่ใจ “แผนงานพวกนี้ผมให้คนเขียนไว้แต่แรกแล้วหลายชิ้น มีรายการหมดทุกประเภท จุดประสงค์ก็เพื่อฟังเสียงตอบรับจากทางสถานีเฉย ๆ ไม่ใช่แผนงานสำเร็จสมบูรณ์อะไร คิดจะขโมยไอเดียผมหรือ? พวกนั้นยังไม่ใกล้เคียงหรอก พูดอีกอย่างก็คือ แผนงานพวกนั้นผมแค่คิดขึ้นมาส่ง ๆ ถ้าให้ผมเลือกจริง ๆ ผมก็เลือกแผนงานพวกนี้ไปทำไม่ได้หรอกครับ ผมค่อนข้างจู้จี้เรื่องสร้างรายการ แล้วผมคนนี้ก็ค่อนข้างแสวงหาความสมบูรณ์แบบ ถ้าผมอยากจะสร้างรายการ ก็ต้องเลือกให้ดีกว่าของพวกนี้แน่นอนครับ”
หูเฟยถอนหายใจกล่าว “แต่ว่าตอนนี้เธอทำรายการไม่ได้นี่นา ผังรายการ ‘ออกมาเต้น’ นี่ก็ยังไม่แน่นอน แต่ฉันได้ยินข่าวบางอย่างมาว่า เวลาออกอากาศของรายการนี้ท่าทางจะอยากมาชนกับ ‘เซียนเกะเป๊ะเนื้อ’ ของพวกเรา อาจจะเป็นคืนวันศุกร์ได้เหมือนกัน ถ้าต้องแข่งกับเธอล่ะก็ฉันไม่ว่าอะไรหรอก แต่กับพวกนั้นน่ะ ฉันจะต้องป้องกันไว้หน่อย ไม่ให้เรตติ้งรายการเราถูกแบ่งออกไป จางน้อย มีข่าวอะไรก็มาบอกฉันหน่อยนะ”
“ได้เลยครับ”
พูดคุยกันสองสามประโยคก็วางสาย
เพิ่งจะวางโทรศัพท์มือถือลง กำลังเตรียมจะกินข้าวต่อ จางเย่ก็ได้ยินเสียงเอะอะทะเลาะกันเสียงดังมาจากบริเวณออฟฟิศนอกประตู เขาไม่ได้ใส่ใจนัก เพราะตั้งแต่สองวันก่อน คนทั้งสองทีมก็เคยทะเลาะกันอยู่หลายครั้ง ไม่รู้ว่ากี่สิบครั้งเข้าไปแล้ว
เสียงดังลอดเข้ามา
เสี่ยวหวังพูดด้วยเสียงไม่เบา “พวกนายขี้ลอกนี่มีข้อแก้ตัวด้วยเหรอ?”
อีกฝ่าย “ใครลอก? นี่มันแผนงานที่พวกเราคิดเอง!”
เสี่ยวหวัง “โห พูดมาได้ไม่กลัวฟ้าผ่าใส่กะบาลเนอะ! นี่มันแผนงานของผู้กำกับจางชัด ๆ โดนพวกนายปรับเปลี่ยนนิดเดียว แต่ก็แทบจะเอาของเดิมมาทั้งดุ้น!”
อีกฝ่ายมีคนพูดอีก “เป็นแผนงานของพวกเธอแล้วยังไงล่ะ? ตอนนี้พวกเธอเองก็เป็นลูกน้องของทีม ‘ออกมาเต้น’ เหมือนกันแหละ!”
ฮาฉีฉี “สัญญาของผู้กำกับจางไม่เหมือนกับพวกฉัน แผนรายการของเขา เป็นลิขสิทธิ์ของเขาแต่เพียงผู้เดียว พวกนายเอาแผนงานของผู้กำกับจางมาใช้ดื้อ ๆ แบบนี้ พวกนายเคยถามเขาหรือยัง?”
ฝ่ายตรงข้าม “ตอนนี้ผู้กำกับสวีกับอาจารย์เฉินเป็นหัวหน้า ฉันจะถามจางเย่ทำเพื่ออะไร?”
แผนงานหลายชิ้นที่ส่งไปก่อนหน้านี้ จางเย่เขียนไปแบบลวก ๆ จริง ๆ ไม่ได้จริงจังเลยสักนิด แต่คนในทีมเขาไม่รู้ คิดว่าผู้กำกับจางทุ่มเทจิตใจไปมากมายถึงสำเร็จ ดังนั้นแต่ละคนจึงล้วนโมโหสุดขีด ไอ้คนพวกนี้มาแย่งออฟฟิศพวกเขา แย่งรายการพวกเขาไปแล้ว ตอนนี้ยังมาแย่งไอเดียแผนงานของพวกเขาไปอีก? เป็นใครก็ต้องโมโห! นี่มันรังแกกันเกินไปแล้ว!
ในขณะที่กำลังโต้เถียงกัน สวีอีเผิงกับเฉินเหยี่ยก็เข้ามา
“เอะอะโวยวายอะไรกัน?” เฉินเหยี่ยทุบโต๊ะ “ทำอะไรกันอีก!”
สวีอีเผิงเองก็สีหน้าทะมึนกล่าว “นี่มันกี่ครั้งกี่หนแล้ว? หา? กี่ครั้งแล้ว! ฮาฉีฉี จางจั่ว พวกเธออยากกบฏใช่ไหม? งานที่สถานีมอบหมายพวกนายไม่เต็มใจใช่ไหม? ปฏิเสธงานที่มอบหมายก็พอแล้ว ไม่สามัคคีพัฒนารายการใหม่ก็พอแล้ว พวกเธอยังจะก่อเรื่องอีกเรอะ?”
ฮาฉีฉีไม่ได้เกรงกลัวเขาแต่อย่างใด “งั้นพวกนายแค่ขโมยแผนงานผู้กำกับจางมาก็ได้งั้นสิ?”
สวีอีเผิงทุบโต๊ะอย่างรุนแรง “นี่มันแผนงานของสถานี! นี่คือรายการของสถานี! จะเป็นอะไรของจางเย่คนเดียวได้ไง! แล้วก็ ฉันขอย้ำ ตอนนี้พวกเธอคือทีมรายการ ‘ออกมาเต้น’ พวกเธอก็แค่ต้องเคารพแต่คำสั่งของฉันกับเหล่าเฉินก็พอแล้ว! ไม่รู้จักที่ต่ำที่สูงสักนิดเลยรึไง? หลายปีมานี้พวกเธอผ่านการจ้างงานเข้ามาได้ยังไงเนี่ย? อย่านึกว่าได้ชื่อว่าเป็นทีมงาน ‘เดอะวอยซ์’ แล้วจะทำอะไรก็ได้นะ ถึงพวกเธอจะเคยเป็นทีมที่ได้เรตติ้งวาไรตี้ที่หนึ่งของประเทศ เชื่อไหมล่ะว่าฉันก็สามารถเก็บกวาดพวกเธอได้?”
ฉันแตะต้องจางเย่ไม่ได้!
แต่สำหรับพวกเธอ? คิดเหรอว่าฉันจะไม่มีอำนาจ!
“กลับไปที่นั่งให้หมดได้แล้ว ไปทำงานซะ!” วันนี้เฉินเหยี่ยเองก็ก้าวร้าวเช่นกัน คนในทีมของจางเย่หัวรุนแรงเกินไปจริง ๆ แต่ละคนไม่ฟังคำสั่งเลย! ตอนนี้รายการใหม่เริ่มต้นอย่างเป็นทางการแล้ว อีกเดี๋ยวก็เริ่มคัดเลือกแล้ว ถ้าหากคนในแผนกยังคงเอาแต่ทะเลาะกันทั้งวันต่อไป พวกเขาจะทำรายการได้อย่างไร? ยิ่งคิดมาถึงตรงจุดนี้ เฉินเหยี่ยก็ยิ่งโมโหกรุ่น รายการ ‘ออกมาเต้น’ นี้แบกความคาดหวังอันหนักหน่วงและความฝันที่จะประสบความสำเร็จอย่างยิ่งใหญ่ของผู้บริหาร CCTV1 รวมทั้งพวกเฉินเหยี่ยเอาไว้ว่าจะต้องเร่งแซงเรตติ้งของ ‘เดอะวอยซ์’ ให้ได้ เร่งแซงนำหน้ารายการวาไรตี้ระดับประเทศทั้งปวง ไม่อาจพ่ายแพ้ได้เด็ดขาด!
ทันใดนั้น ประตูห้องทำงานของจางเย่ก็เปิดออก
“ผู้กำกับจาง!”
“หัวหน้าจาง!”
ฮาฉีฉีกับพวกเสี่ยวหวังล้วนหันมอง
จางเย่หรี่ตา “ทำอะไรกันหา? จะเก็บกวาดใครไม่ทราบ?”
สวีอีเผิงน้ำเสียงเย็นชา “จางเย่ ไม่ใช่เรื่องของนาย!”
“ผมนั่งกินข้าวของผมอยู่ดี ๆ ก็ได้ยินเสียงคนทุบโต๊ะปัง ๆๆๆ อยู่นั่นแหละ ทำเอาผมสะดุ้งตกใจหมด เอะอะมะเทิ่งนี่หมายความว่าไงหา?”
เฉินเหยี่ยกล่าวอย่างหงุดหงิด “นิสัยโรคจิตอย่างนายจะพูดย้ำคำซ้ำซากอะไร! เกี่ยวอะไรกับนายหา!”
จางเย่ยิ้มเยือกเย็น “ย้ำคำซ้ำซากแล้วนายจะทำไม? ด่านายจนเน่าไปหมดก็เคยมาแล้ว!”
สวีอีเผิงโมโหขึ้นมาบ้าง กางมือฟาดลงบนโต๊ะทำงานทรงกลมที่เคลือบด้วยกระจกหนาสองเซนติเมตรเต็มแรง เพราะว่าเป็นกระจก เมื่อฟาดลงไปจึงเกิดเสียงดังเต็มที่ เสียงฟาดดังสั่นสะเทือนไปทั้งออฟฟิศ “ไอ้คนแซ่จาง! นายมันป่าเถื่อนจริง ๆ!”
ประกายตาจางเย่ฉายแววกระด้างกระเดื่อง ก้าวมาข้างหน้าหนึ่งก้าวพร้อมยกแขนขึ้น ตวัดข้อมือ ดึงลง ตบไป ดูไม่มีกลลับอะไร อีกทั้งการตบนี้ก็ดูเหมือนจะไม่ได้ใช้แรงมากมายเป็นพิเศษ เพียงแค่แตะลงไปบนโต๊ะกลมกระจกหนาสองเซนติเมตรตัวที่ถูกสวีอีเผิงทุบไปเมื่อกี้!
“นายทุบโต๊ะได้อยู่คนเดียวรึไง?”
ดูแรงก็ไม่ได้ใส่เยอะ เสียงตบก็นิดเดียว!
แต่เพียงครึ่งวินาทีให้หลัง กระจกหนาเตอะก็เริ่มแตกร้าวท่ามกลางสายตามองมาอย่างตกตะลึงสยดสยองของคนทั้งออฟฟิศ เมื่อมีเสียงดังแกร๊ก กระจกพลันแตกละเอียดเป็นชิ้นเล็กชิ้นน้อย!
สวีอีเผิงผวา!
เฉินเหยี่ยยืนบื้อ!
ทีมงานรายการ ‘ออกมาเต้น’ ล้วนแต่มองเซ่อไปเลย!
ออฟฟิศขนาดใหญ่ในเวลานี้เงียบกริบ!
นั่นมันกระจกนิรภัยหนาสองเซนติเมตรนะโว้ย!
ต่อให้เอาค้อนมาทุบ ก็ยังไม่แน่ว่าจะแตกเลย!
หรือต่อให้ค้อนทุบแตกได้ ก็ไม่มีทางแตกละเอียดขนาดนี้!
แค่มือเปล่าตบลงไปเบา ๆ ทีเดียวก็ทำกระจกหนาชิ้นใหญ่แตกละเอียดเป็นชิ้นเล็กน้อย? นายแม่*ไปฉีดเลือดไก่มารึไง? นายแม่*มีความสามารถอะไรแบบนี้ด้วยเรอะ!?


=================
[1] 山中无老虎，猴子称霸王 บนเขาไร้พยัคฆ์ วานรตั้งตนเป็นใหญ่ ตรงกับสำนวนไทย แมวไม่อยู่หนูร่าเริง
*-*-*-*-*-*-*-*-*-*-*-*-*-*




[Go To Next Chapter]( ./86.md)