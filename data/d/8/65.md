##บทที่ 765 : ยอดขายอันคลั่งบ้า!
ในเวยป๋อ ล้วนแต่มีเงาของจางเย่เต็มไปหมด!
ไม่มีที่ไหนที่ไม่มีเขา!
เป็นเช่นเงาติดตามตัว!
การที่จางเย่สามารถแย่งชิงที่นั่งในคอมเมนต์ได้ทุกครั้ง ชัดเจนว่ามีวิธีการของตนเองอยู่ หนึ่งนั้น ชายหนุ่มเป็นแฮกเกอร์ ทั้งเป็นแฮกเกอร์ที่มีค่าหัวสูงที่สุดคนหนึ่งของโลก เขาย่อมมีวิธีการร้ายกาจเล็ก ๆ น้อย ๆ ในการชิงพื้นที่ ยิ่งไปกว่านั้น ที่สำคัญสุดอย่างหนึ่งคือความเร็วมือของเขาไม่เหมือนเมื่อก่อนแล้ว หลังจากกิน ‘ผลเพิ่มความว่องไว’ ไปจำนวนมาก ปฏิกิริยาตอบสนองของเขาย่อมสูงขึ้นยิ่งกว่าเดิม เทียบกับตอน ‘เดอะวอยซ์’ ความเร็วมือของเขาก็ถึงจุดสุดยอดเช่นเดียวกันแล้ว จึงไม่มีชาวเน็ตคนไหนแย่งชิงไปได้!
การโฆษณาของจางเย่นั้นสร้างผลลัพธ์เหนือความคาดหมาย ชาวเน็ตนับไม่ถ้วนล้วนหัวเราะร่าขณะตามมามุงเรื่องการออกขาย ‘Plants VS. Zombies’ กลายเป็นว่ามีคนรู้เรื่องนี้มากขึ้นเรื่อย ๆ!
“ขำฉิ*!”
“เจอจางเย่โชว์ออฟอีกแล้วว้อย ฮ่า ๆ!”
“นี่โดนที่ทำงานจับแช่แข็งอยู่จริงเหรอ ทำไมอาจารย์จางดูมีความสุขทุกวันเลยวะ!”
“สนุกจริงดิ? งั้นฉันไปลองเล่น ‘Plants VS. Zombies’ ดูบ้าง!”
“โคตรจางเย่เลย!”
“เป็นวิธีโฆษณาที่ทุกคนตกใจกันไปหมด! ต่อไปต้องมีดาราเลียนแบบแหง! ค่าใช้จ่ายต่ำ ไม่ต้องการทักษะอะไรพิเศษ ผลลัพธ์ออกมาก็ดี โฆษณาของจางเย่เล่นจนกลายเป็นกลเม็ดใหม่แน่ะ!”
“เป็นไปไม่ได้ ใครจะลอกเลียนล่ะ?”
ลูกเล่นในการโฆษณานี้ดูไปแม้เรียบง่าย แต่ความจริงแล้วในวงการบันเทิงมีแค่จางเย่คนเดียวที่ทำได้ คนอื่น ๆ ต่อให้จะลอกเลียนกลเม็ดนี้ไป แต่คงไม่อาจสร้างผลลัพธ์ได้ใหญ่โต เหตุผลนั้นง่ายดาย หนึ่งคือต้องมีเทคนิกและความเร็วมือที่รับประกันได้ว่าสามารถชิงพื้นที่โซฟามาได้ ถ้าคอมเมนต์ตกลงไปหลายหน้า ใครมันจะไปเห็น? ถึงจะเห็นก็ไม่ได้มีผลอะไรนัก ดังนั้นคนส่วนใหญ่จึงยากที่จะใช้วิธีนี้ สองคือต้องเป็นดาราดังหน่อย ดาราตัวเล็ก ๆ ใช้วิธีการนี้ก็ยังไม่ได้ผลหรอก ยิ่งกับระดับ D ระดับ E ที่ไม่เป็นที่รู้จัก มีหรือจะกล้าใช้โพสต์ของดาราใหญ่มาโปรโมทผลงานตัวเอง? ไม่มีทางได้แฟนคลับแน่นอน ทั้งยังอาจล่วงเกินอีกฝ่ายด้วย แต่ถ้าเป็นดาราใหญ่ก็ไม่เป็นไรหรอก เพราะทุกคนล้วนรู้จักกัน ย่อมไว้หน้ากันบ้าง แม้จะมีความเร็วมือกับสถานะแล้ว แต่ก็ยังมีข้อเรียกร้องสุดท้ายคือ ต้องหน้าหนา หนาจนถึงขั้นด้านเลยทีเดียว!
——หน้าด้าน
——มือไว
——เป็นคนใหญ่คนโต
ขาดไม่ได้แม้แต่อย่างเดียว!
ที่มีครบทั้งสามองค์ประกอบนี้ ในวงการบันเทิงเห็นทีจะมีแต่จางเย่คนเดียวนี่แหละ!
ดังนั้น นี่คือกลยุทธ์การโฆษณาที่มีแต่จางเย่คนเดียวทำได้ คนอื่น ๆ ใครก็ไม่มีทาง!
……
ตกเที่ยง
ในที่สุดจางเย่ก็ดึงดูดความสนใจของทีมงานเวยป๋อมาจนได้ อีกฝ่ายท่าทางจะทราบเรื่องของเขาอยู่แล้ว เพียงแต่ตอนแรกยังไว้หน้าเขาอยู่บ้าง คิดว่าเขาแค่โฆษณาสักพักคงหยุดไปเอง แต่ใครจะไปคิดว่าจางเย่ไม่คิดจะหยุดเลยสักนิด ตั้งแต่เช้าจนเที่ยง เฝ้าจอแย่งชิงที่นั่งโซฟา! ทีมงานเวยป๋อนั้นได้แต่ยิ้มเจื่อน ปรึกษากับหัวหน้าแผนกคำหนึ่งก่อนกัดฟันแบนไอดีเวยป๋อของจางเย่!
เหตุผลในการแบน : สแปมโฆษณา!
จางเย่ที่อยู่ในบ้านเมื่อพบว่าโพสต์อะไรไม่ได้เลยก็ได้แต่สบถคำหนึ่ง เลิกโพสต์ เขาสะบัดมือไม้จิบน้ำไปหลายคำด้วยความเหนื่อยล้า
ที่ทำได้ก็ทำหมดแล้ว
มาดูกันว่า ‘Plants VS. Zombies’ จะขายดีไหม!
……
ฝ่ายบริษัทของเจ๊อ้วน ทุกคนต่างกำลังยุ่งวุ่นวาย!
"ทำไมทางช่องต้าอวี่ยังไม่ขึ้นโฆษณาให้เรา?"
"เอ่อ พวกนั้นบอกว่าอัปวันนี้ครับเจ๊"
"รีบ ๆ ไปเร่งพวกนั้นหน่อย รับเงินไปแล้วไม่ทำงานให้งั้นเรอะ? มัวทำบ้าอะไร!"
"ครับ!"
"เจ๊อ้วน ดูเวยป๋อสิครับ อาจารย์จางกำลังชิงโซฟาในเวยป๋อของดาราใหญ่มาได้ราว ๆ สามชั่วโมงแล้ว ตอนนี้โดนแบนไปเรียบร้อย!"
"ดูอย่างอาจารย์จางน้อยสิ! ทุ่มเท! ทุ่มเทมาก! ทุกคนต้องเรียนรู้จากอาจารย์จางน้อย! ขยับได้แล้ว! วันนี้เกมใหม่เราเปิดตัววันแรก ต่อไปจะไปได้ไกลแค่ไหนยังไม่รู้ แต่ที่แน่ ๆ วันนี้คือวันสำคัญ! ใครอย่ามาอู้ให้ฉันเห็นเชียว!"
"ครับ/ค่ะ!"
"เจ๊วางใจได้เลย!"
ทุกคนล้วนตอบรับแข็งขันเป็นเสียงเดียว!
เจ๊อ้วน "ยอดดาวน์โหลดออกมาหรือยัง?"
มีคนตอบ "ยังครับ เสี่ยวหูติดต่อทางเว็บพอร์ทัลไปแล้ว พวกเรายังไม่มีตัวเลขจากทางโน้นเลยครับ กำลังติดต่อไปทีละแห่ง แต่กว่าตัวเลขจะออกมาไวสุดก็อีกสี่ชั่วโมงครับ"
เจ๊อ้วน “สี่ชั่วโมงก็พอมองอะไรออกแหละ ‘Plants VS. Zombies’ ให้ทดลองเล่นแค่สามด่าน ตอนนี้ผ่านมาสี่ชั่วโมงแล้ว คนที่โหลดทีหลังน่าจะยังไม่จบด่านสาม เพราะงั้นยอดขายซีเรียลนัมเบอร์ยังเอามาดูอะไรไม่ได้ สำคัญที่สุดคือยอดดาวน์โหลดและกระแสความนิยมต่างหาก คนโหลดมากแค่ไหน มีฐานผู้เล่นมากเท่าไร นี่แหละคือตัวเลขที่แท้จริง ตอนนี้ฉันอยากเห็นยอดดาวน์โหลด ถ้าเกิดพอ ๆ กับ ‘Fishing Master 2’ พวกเราก็วางใจได้แล้ว!”
“เยี่ยม งั้นเร่งมือหน่อยเสี่ยวหู!”
“กำลังเร่งมือค่ะ!”
‘Fishing Master 2’ เป็นเกมที่ฮอตที่สุดในบรรดาเกมพัซเซิล ในเมื่ออยู่ในกลุ่มเกมเดียวกัน ย่อมถือเป็นคู่มือโดยตรงของ ‘Plants VS. Zombies’ จากข้อมูลเกม ‘Fishing Master 2’ มียอดดาวน์โหลดวันแรกหนึ่งแสนครั้งในยี่สิบสี่ชั่วโมง ดังนั้นยอดยอดดาวน์โหลดสี่ชั่วโมงของพวกเขาหากได้สักสองหมื่นครั้งโดยประมาณ ก็ถือว่าประสบความสำเร็จแล้ว ถ้าเกิดได้เกินไปสักสามหมื่น ยิ่งบอกได้เลยว่า พวกเขาสร้างชื่อให้กับวงการเกมในประเทศแล้ว! แถมสร้างความสำเร็จเหนือ ‘Fishing Master 2’ ได้ด้วย!
ผลออกมาเป็นอย่างไร?
ตอนนี้ไม่มีใครรู้!
ทุกคนกำลังยุ่งวุ่นวายกันอย่างยิ่ง ในใจเองก็กังวลสับสน บริษัทจะรอดกลับมาได้ไหม ล้วนต้องรอวันนี้แล้ว บริษัททุ่มลงไปหมดหน้าตัก!
ทันใดนั้น มีเสียงตะโกนในออฟฟิศดังลั่น!
“เจ๊อ้วน! เจ๊ขา!” เป็นเสียงของเสี่ยวหูจากฝ่ายปฏิบัติการ
ทุกคนวางมือหันมามอง!
พลันเห็นประตูออฟฟิศถูกเปิดออก เสี่ยวหูวิ่งกระหืดกระหอบเข้ามา เพราะความตื่นเต้นจึงไม่ทันมองอะไร จนกระแทกเข้ากับขอบประตูไปเต็ม ๆ เธอกัดฟันข่มความเจ็บปวด ยังคงวิ่งเข้ามาในออฟฟิศทั้งอย่างนั้น ในมือถือกระดาษแผ่นหนึ่ง สีหน้าตื่นตะลึง!
เจ๊อ้วนเร่งรัด “ออกแล้ว?”
เสี่ยวหูกระหืดกระหอบ “ออก ออกแล้วค่ะ!”
เจ๊อ้วนรีบถาม “ยอดดาวน์โหลดเท่าไร? รีบบอกเร็ว!”
รองประธานบริษัทคนหนึ่งก็เร่ง “บอกสิเสี่ยวหู สรุปแล้วออกมาเท่าไร?”
นัยน์ตาทุกคู่ล้วนจับจ้องมาที่เธอเป็นตาเดียว
เสี่ยวหูหน้าแดงก่ำ ไม่ใช่เพราะร้อน แต่ด้วยความตื่นเต้น เธอยกมือชูกระดาษขึ้นสูง “ยอดดาวน์โหลดสี่ชั่วโมง…สี่หมื่นเจ็ดค่ะ!”
เมื่อทุกคนได้ยิน ทุกหนแห่งในออฟฟิศล้วนเต็มไปด้วยความยินดี!
“สี่หมื่นเจ็ด?”
“สวรรค์!”
“ฮ่า ๆๆ!”
“สำเร็จแล้ว! พวกเราทำได้แล้ว! พวกเราทำได้แล้ว!”
“ทำไมตาฉันมันแดง ๆ กันนะ? อยากจะร้องไห้!”
“คราวนี้พวกเรากลับมาแล้ว! ตูมเดียวก็เกิด!”
“อาจารย์จางโคตรสุดยอด! ฉันบอกแล้วว่าเกมนี้ไม่มีปัญหา ต้องดังแน่ ๆ!”
“จะดูซิว่าต่อไปจะมีใครกล้ามาดูแคลนเกมในประเทศเราอีก!”
ทุกคนล้วนแต่ยินดีจนร้องเฮลั่น!
มีบ้างโยนเอกสารในมือจนกระดาษปลิวว่อน!
พวกเขาตื่นเต้นกันสุด ๆ กลายเป็นว่าสภาพตอนนี้ทุกคนต่างควบคุมตนเองแทบไม่อยู่!
แม้แต่เจ๊อ้วนผู้เป็นประธานบริษัทเองก็ยังตารื้น ตบโต๊ะตะโกนลั่น “เยี่ยม! เยี่ยม! เยี่ยม!”
รองประธานบริษัทยังน้ำตาไหล เสียงสั่นเครือ “ยอดดาวน์โหลดสี่ชั่วโมงสี่หมื่นเจ็ด ครบยี่สิบสี่ชั่วโมง ยอดดาวน์โหลดมากกว่า ‘Fishing Master 2’ ก็ไม่ใช่เรื่องที่เป็นไปไม่ได้อีกต่อไป!”
ทว่า ขณะที่ทุกคนกำลังยินดีปรีดา เสี่ยวหูฝ่ายปฏิบัติการกกลับร้องท้วงคำหนึ่ง รีบตัดบท “ไม่ใช่! ไม่ใช่นะ! เจ๊อ้วน รองเฉิน ไม่ใช่นะคะ!”
ทุกคนพลัยแข็งค้าง!
รองประธานรีบถาม “...อะไรไม่ใช่?”
เจ๊อ้วนหน้าเคร่งเครียด “เธอคงไม่ได้รายงานผิดหรอกนะ?”
“หา?” ทุกคนล้วนนึกในใจว่าคงดีใจเสียเปล่าแล้วสิ!
เสี่ยวหูรีบโบกมือปฏิเสธเป็นพัลวัน กล่าว “ไม่ได้รายงานผิดค่ะ! คือ คือพวกคุณเข้าใจผิดแล้ว!” เธอรีบส่งเอกสารรายงานให้เจ๊อ้วน “สี่หมื่นเจ็ดเป็นยอดดาวน์โหลด แต่ไม่ใช่ยอดรวม คือ…คือยอดดาวน์โหลดจาก 77gamenet แค่นั้นเอง! เว็บพอร์ทัลอื่น ๆ ยังไม่ได้ส่งกลับมาเลยค่ะ!”
พอฟังประโยคนี้ ทุกคนในบริษัทพลันเงียบกริบ!
เจ๊อ้วนตื่นตะลึง “เธอ...พูดอีกรอบซิ?”
เสี่ยวหู “นี่เป็นแค่ยอดดาวน์โหลดจากเว็บแค่เว็บเดียวค่ะ!”
รองประธานสีหน้าแตกตื่น “เธอ เธอไม่ได้ฟังมาผิดใช่ไหม!?”
เสี่ยวหูปาดเหงื่อ “ฉันก็คิดว่าตัวเลขผิด เลยถามย้ำไปกับทาง 77gamenet หลายรอบแล้ว แต่พวกเขาก็ยังให้ข้อมูลมาอย่างนี้ทั้งหมดค่ะ!”
ตะลึงค้าง!
ตะลึงค้างกันอีกแล้ว!
ยอดดาวน์โหลดสี่หมื่นเจ็ด? ทั้งเป็นแค่หนึ่งในหลายสิบช่องทางดาวน์โหลดที่บริษัทร่วมมือด้วย? ไม่มีใครเชื่อว่านี่คือเรื่องจริง! เพราะว่า…เพราะว่ามันน่าตระหนกเกินไป! ถ้าเป็นจริงล่ะก็ ข้อมูลนี้นับว่าคาดไม่ถึงเลยทีเดียว!
เจ๊อ้วนสูดลมหายใจลึก “ไป! นำทาง!”
เสี่ยวหูทราบว่าพวกเขาไม่เชื่อ จึงนำทุกคนไปยังแผนกปฏิบัติการเพื่อทำการ ‘ยืนยัน’
พนักงานคนอื่น ๆ ก็ไม่มีกะจิตกะใจจะทำงานต่อ ล้วนแต่ตามไปมุงทางฝั่งแผนกปฏิบัติการด้วย ทั้งนอกห้องในห้องล้วนมีแต่คนตามไปมุง!
เจ๊อ้วนเข้าไปจัดการด้วยตนเอง ทั้งยังติดต่อกับฝ่าย 77gamenet เพื่อยืนยันทางโทรศัพท์ สุดท้ายก็มีผลลัพธ์ข้อเดียวคือ เรื่องจริง! ข้อมูลไม่ได้ผิดพลาด และตัวเลขข้อมูลภายในของ 77gamenet ยังระบุเพิ่มว่ายอดดาวโหลดไปถึงห้าหมื่นแล้ว!
เจ๊อ้วนวางสายไปเงียบ ๆ
เหล่าทีมงานในบริษัทล้วนตกตะลึง เงียบงัน ทึ่มทื่อกันอยู่ครึ่งค่อนวัน!
สุดท้าย ยอดดาวน์โหลดจากแต่ละบริษัทก็ส่งมาอย่างต่อเนื่อง!
เฟิงเหอเน็ต : สามหมื่นครั้ง
เว็บไซต์ข้อมูลแห่งหนึ่ง : เจ็ดหมื่นครั้ง
เว็บไซต์เสิร์ชเอนจิ้น : สองหมื่นหกพันครั้ง
ต่อด้วยอื่น ๆ อีกมากมาย!
นี่คือตัวเลขแค่สี่ชั่วโมง!
ตัวเลขแค่สี่ชั่วโมงเท่านั้น!
บ้าคลั่ง!
ยอดขายอันคลั่งบ้าของ ‘Plants VS. Zombies’!
*-*-*-*-*-*-*-*-*-*-*-*-*-*-*


[Go To Next Chapter]( ./66.md)