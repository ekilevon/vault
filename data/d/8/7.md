##บทที่ 707 : ได้เวลาสอบเข้า!
บทกลอนของจางเย่ถูกยื้อแย่งอย่างสุดชีวิต! นอกจากจะเป็นเพราะพรสวรรค์ด้านอักษรพู่กันของจางเย่แล้ว เหตุผลหลักเป็นเพราะกลอนกลบทนี้คือผลงานสุดคลาสสิคนั่นเอง จึงต่างอยากได้มาไว้ในครอบครองกันทั้งสิ้น ทว่าท้ายที่สุดแล้ว กลอนบทนี้ก็ถูกซูน่าแย่งไปได้สำเร็จ เธอลงมือคว้าม้วนกระดาษเซวียนเป็นคนแรก จึงได้เปรียบนำไปก่อน บวกกับที่ใครๆ ต่างก็รู้ว่าซูน่ากับจางเย่เป็นเพื่อนร่วมงานในภาควิชาภาษาจีนที่มหาวิทยาลัยเป่ยต้า ทั้งยังมีความสัมพันธ์ดีมาก ด้วยเหตุนี้จะแย่งมาก็น่าละอาย
“เฮ้อ”
“ช้าไปก้าวเดียวเอง”
“ฉันชอบกลอนนี้จริงๆ นะ!”
“แล้วใครไม่ชอบบ้างล่ะหา พูดเป็นเล่นไปได้!”
“ฉันขอเสนอ ถ้าไงแข่งอีกตาเถอะ แล้วก็ให้จางเย่เขียนกลอนเยอะๆ เลย พวกเราทุกคนจะได้เอามาแบ่งกันไง พวกนายเห็นด้วยรึเปล่า?”
ผลปรากฏว่า…...ไม่มีใครเอาด้วยสักคน
จะให้แข่งอีกตา? ใครจะไปแข่งกับจางเย่ได้ฟะ! เอ็งจะไปเรอะ?
เมื่อได้เห็นกลอนกลบทนี้ ยังจะมีใครกล้าท้าทายจางเย่อีก? ต่อให้หน้าไม่อายทำเป็นคุยโตลองดีกับเขาอีก ก็คงไม่แคล้วต้องอับอายขายขี้หน้าตัวเองเสียเปล่าๆ
ในทางกลับกัน ทางฝั่งเลี่ยวฉีดูเหมือนจะหดหู่อยู่บ้าง
หัวหน้าทีมอวี๋เห็นดังนั้น จึงแวะเข้ามาปลอบใจ “เหล่าเลี่ยว อย่างไปคิดมากน่า ทุกคนต่างมีสิ่งที่ตัวเองถนัดกันทั้งนั้น ส่วนเรื่องแต่งกลอน ก็เป็นงานถนัดของจางเย่เขา ทั้งประเทศนี้คงมีไม่กี่คนที่จะเทียบเขาได้ แพ้แล้วก็คือแพ้น่า”
เลี่ยวฉีไม่พูดอะไร
อาจารย์ชิงหัวจำนวนหนึ่งที่เพิ่งโห่ร้องเย้ยหยันไปเมื่อครู่ต่างรู้สึกหน้าม้านไปทั้งแถบ มีครึ่งหนึ่งที่แอบหลบออกไปแล้วก่อนหน้านี้
ศาสตราจารย์สูงวัยจากมหาวิทยาลัยประชาชนคนหนึ่งที่อยู่ด้านข้าง กล่าว “เฮ้อ คนรุ่นใหม่แซงหน้า คนรุ่นใหม่แซงไปแล้วสิ”
งานปาร์ตี้วันนี้ ทำให้บรรดาอาจารย์หลายต่อหลายคนได้เปิดโลกทัศน์แล้วจริงๆ ได้มีวาสนาพบเห็นกลอนโบราณที่สุดยอดขนาดนี้ พวกเขานับว่ามาไม่เสียเที่ยว
ไม่นานนัก งานเลี้ยงฉลองก็จบลง
ทุกคนลงจากเขากลับไปยังหอพักของใครของมัน ระหว่างทางคนมากมายยังคงพูดคุยเกี่ยวกับกลอนบทนั้นอย่างออกรส
ความจริงแล้วกลอนบทนี้ก็คือ ‘กลอนกลบทคู่คะนึง’ ที่ท่านหลี่อวี้แห่งสมัยราชวงศ์ซ่งได้เขียนเอาไว้ที่โลกเดิมของจางเย่ ภายในกลอนกลบทยุคโบราณ กลอนบทนี้ควรค่าแก่ชื่อเสียงอย่างหมดจด เดิมทีจางเย่บังเอิญไปเจอในหนังสือเล่มหนึ่ง ถึงได้จดจำเอาไว้ เมื่อนำมาเผยแพร่ยังโลกนี้ จึงไม่แปลกที่จะทำให้คนสั่นสะท้านได้
……
ช่วงบ่าย
ณ หอพัก ตรงไหล่เขา
จางเย่กลับมาถึงก็อาบน้ำอาบท่า ไม่ได้ใส่ใจเรื่องนี้อีก จากนั้นเดินทอดน่องไปยังห้องค้นคว้าแล้วหอบหนังสือที่ยืมกลับมาเป็นสิบๆ เล่ม เพื่อเริ่มลุยภารกิจเมื่อตอนเช้าอีกครั้ง ไล่พลิกเนื้อหาอัดต่อๆ กัน จากนั้นก็กลืน ‘แคปซูลความจำ’ ลงไป เรียกคืนความจำของหนังสือแต่ละเล่มๆ ดึงความจำมาจัดเก็บไว้ภายในสมองของตัวเอง เพื่อที่ว่าถึงเวลาจำเป็นต้องใช้ขึ้นมาก็สามารถดึงออกมาจากสมองได้อย่างสะดวก
หนึ่งเล่ม
อีกหนึ่งเล่ม
จางเย่ไม่รู้สึกเบื่อหน่าย หรือรู้สึกว่าต้องทนเหงาอยู่คนเดียว เขาเอาแต่ลงมือทำซ้ำไปซ้ำมาเหมือนเดิมอยู่อย่างนี้ พยายามซึมซับความรู้ปริมาณมหาศาล เพื่อเป็นรากฐานในอนาคต จึงต้องทำการเตรียมตัวเอาไว้ก่อน วันเวลาที่เหลือก่อนการสอบเข้าจะมาถึงนี้ เขาวางแผนไว้ว่าจะใช้เวลาทั้งหมดทำแบบนี้ไปเรื่อยๆ
……
วันที่สอง
ตอนกลางวัน
ไม่รู้เหมือนกันว่าใครเป็นคนนำ ‘กลอนกลบทคู่คะนึง’ ของจางเย่ไปโพสต์บนเวยป๋อ และยังเพิ่มเติมคำอธิบายเอาไว้ว่า : นี่คือบทกลอนที่จางเย่เขียนเอาไว้ตอนอยู่ในเขตสงวนของทีมออกข้อสอบ ขอเชิญทุกท่านมารับชม ฉันขอใบ้หน่อยว่า ข้างในนี้มีความลับซ่อนอยู่ด้วยล่ะ ฮิฮิ
จากภาษาพูดแล้ว ท่าทางน่าจะเป็นผู้หญิง
มีชาวเน็ตจำนวนหนึ่งเข้ามา
“เขียนที่ทีมออกข้อสอบ? แล้วเธอไปเอามาได้ยังไงล่ะ?”
“นั่นสิ ตรงนั้นเป็นเขตสงวนไม่ใช่เหรอ ไม่มีมือถือ ไม่มีอินเทอร์เน็ต ของปลอมมั้ง? หลอกเอายอดคลิกรึเปล่า?”
“หรือคนนี้จะแฝงตัวเป็นพนักงานในฝ่ายกรรมการจัดสอบเขตนครหลวง?”
“เป็นไปได้นะ”
“ฉันขอดูกลอนนี้หน่อย”
“อี๋ เขียนได้ไม่เลวนี่”
“ใช้ได้เลยนะ ได้อารมณ์ศิลป์มาก”
“นี่จางเย่เป็นคนเขียนจริงเหรอ? ไม่เหมือนเลย กลอนทุกบทของจางเย่ล้วนเขย่าสวรรค์สั่นคลอนปฐพีทั้งนั้นเลยนี่ ? กลอนบทนี้ก็ดีอยู่หรอก แต่ไม่ได้น่าตกตะลึงขนาดนั้นอ่ะ”
“หลอกเอายอดคลิกชัดๆ!”
“ความลับ? ข้างในมีความลับอะไรหว่า?”
ชาวเน็ตจำนวนมากต่างไม่เชื่อ ซ้ำยังบอกว่าแหกตากันทั้งนั้น จงใจสร้างข่าวลือเกินไป
หญิงสาวเจ้าของโพสต์เวยป๋อเห็นทุกคนเคลือบแคลงสงสัย จึงโพสต์เพิ่มอีกประโยคว่า “จะใช่หรือไม่ใช่จางเย่เขียน พวกคุณลองอ่านกลับหลังดูสักรอบก็รู้เอง นอกจากเขาแล้ว กลอนอย่างนี้คนอื่นเขียนไม่ได้หรอก!”
“หา?”
“ให้อ่านกลับหลัง?”
“เหอๆ ตั้งแต่เกิดมาเพิ่งเคยได้ยินว่ามีกลอนที่อ่านกลับหลังได้เป็นครั้งแรกนี่แหละ!”
“ไหนลองดูซิ”
ปรากฏว่าครู่ต่อมา ผู้คนนับไม่ถ้วนต่างพากันตกตะลึงกรีดร้องหาสวรรค์!
“เหย******!”
“เหย*******!”
“น้องสาวนายสิ อ่านกลับหลังได้จริงด้วยเว้ย!”
“นี่จางเย่เขียนจริงดิ?”
“ฉันรู้แล้ว! นี่คือกลอนกลบท! แม้แต่ในสมัยโบราณก็ถือว่าปรากฏอยู่น้อยมาก! แต่ถึงจะเป็นสมัยโบราณ กลอนกลบทที่เผยแพร่ออกมาเหล่านั้นน่ะ จะหาที่ปราณีตวิจิตรและมีจังหวะจับใจได้อย่างกลอนบทนี้ ยังหาไม่ได้เลยสักบท!”
“จางเย่เขียนกลอนนี้เพื่ออะไรกัน? คู่คะนึง? หมายความว่ายังไง?”
หญิงสาวเจ้าของเวยป๋อกล่าวอธิบาย “ฉันได้ยินมาว่าพวกอาจารย์จัดงานฉลองกัน มีอยู่เกมหนึ่ง มีคนท้าจางเย่แข่ง โดยกำหนดให้แต่งกลอนในหัวข้อ ‘สามีภรรยา’ จากนั้นจางเย่ก็เลยเขียนกลอนบทนี้ ได้ยินว่าเขียนแบบไม่ได้คิดอะไรเลยสักนิด เหมือนว่าจางเย่แค่เดินดุ่มๆ ไปตวัดพู่กันเลย จากนั้น ก็ชนะไปน่ะสิ!”
“สวรรค์โปรด!”
“ความรู้ขั้นบรรลุเลยทีเดียว!”
“มหัศจรรย์เกินไปแล้ว! ความรู้ด้านวัฒนธรรมโบราณของประเทศลึกล้ำและกว้างขวางมาก! ถ้าพวกคุณไม่บอก ฉันก็ไม่รู้เลยนะว่ามีอะไรอย่างกลอนกลบทนี่ด้วย! เก่งกาจจริงๆ!”
“พอรู้จากที่อธิบายมาแล้ว ฉันก็เชื่อเลยว่านี่คือผลงานของจางเย่ มีคนท้าทายมา จางเย่ก็เลยจัดกลอนกลบทให้? นี่แหละสไตล์ของหมอนี่!”
“จางจอมตอกหน้าลงมืออีกแล้ว!”
“น้องสาวนายสิ อาจารย์จางโดนเก็บตัวอยู่บนเขาแท้ๆ กลับไม่อยู่เฉยๆ ยังจะตอกหน้าได้อีกเว้ย!”
“พรืด! นั่นน่ะสิ ช่างเป็นจอมตอกหน้าสมชื่อ! ต่อให้อาจารย์จางบินขึ้นไปบนดวงจันทร์ เดาว่าเขาก็คงต้องทำทุกวิถีทางให้ได้ตอกหน้า! ใครแม่*ก็หยุดยั้งการตอกหน้าไม่ได้หรอก!”
“ฮ่าๆๆ นี่มันกลอนโศกนะ พอพวกนายคุยกันแล้วฉันโคตรจี้เลยว่ะ!”
“อาจารย์จางผู้ยิ่งใหญ่!”
“จางเย่ก็คือจางเย่! สมชื่อลือชา!”
“กลอนของจางเย่ไม่เพียงอารมณ์ศิลป์ยอดเยี่ยม ทักษะที่ใช้ก็อยู่ในระดับสมบูรณ์แบบถึงขีดสุด! ดูออกกันไหมล่ะว่า จางเย่ก็แค่กำลัง ‘เล่น’ อยู่ การแต่งกลอนสำหรับเขาแล้วก็แค่การ ‘เล่น’ เท่านั้น เล่นอย่างง่ายๆ สบายๆ เลยด้วย!”
ด้วยการแชร์โพสต์เวยป๋อต่อๆ กันเป็นจำนวนมหาศาล ยิ่งเวลาผ่านไปยิ่งมีคนเข้ามาให้ความสนใจเพิ่มมากขึ้น จำนวนคอมเมนต์เพิ่มขึ้นต่อเนื่อง อย่างรวดเร็ว ‘กลอนกลบทคู่คะนึง’ นี้ก็ถูกผู้คนนำไปแยกเป็นส่วนๆ แบบละเอียดยิบ ถูกผู้คนนำไปศึกษาวิเคราะห์อย่างถ้วนถี่ชนิดตัวอักษรต่อตัวอักษร ยิ่งศึกษาลึกลงไป ทุกคนยิ่งรู้สึกถึงความวิจิตรพิศดารภายในกลอนบทนี้ พร้อมกันนั้นก็รู้สึกได้ถึงความลึกล้ำและมหัศจรรย์เกินคาดเดา!
อย่างไรก็ตาม มีคนกลุ่มใหญ่กลุ่มหนึ่งที่ไม่ให้ความสนใจเรื่องพวกนี้เลยแม้แต่น้อย
—— คือเหล่านักเรียนเตรียมสอบเขตนครหลวง!
“กลอนกลบงกลบทอะไรกันฟะ!”
“ตอนนี้ฉันแม่*กังวลแค่ความยากของข้อสอบเข้าเขตนครหลวงปีนี้แหละโว้ย!”
“เห็น ‘กลอนกลบทคู่คะนึง’ ของจางเย่แล้ว ฉันรู้สึกขึ้นมาทันทีเลยว่า แม่*ปวดไข่! กลอนโคตรยากขนาดนี้ยังเขียนออกมาได้ แล้วโจทย์ที่เขาออกจะง่ายได้เรอะ?”
“ฉันแม่*โคตรสิ้นหวัง!”
“นั่นก็ไม่แน่หรอก ทุกคนอย่าเพิ่งมองโลกในแง่ร้ายกันนักสิ!”
“ใช่ คนตั้งโจทย์ไม่ใช่จางเย่แค่คนเดียวเสียหน่อย ถึงจะให้จางเย่เป็นคนออกโจทย์เขาจะออกได้สักกี่ข้อเชียว? ถ้าเราทำโจทย์ข้ออื่นถูกคะแนนก็คงไม่แย่หรอก!”
“พูดมีเหตุผล!”
“เหอๆ หวังว่านะ ฉันยิ่งมีลางสังหรณ์อยู่ด้วย”
“เชี่* ฉันก็เหมือนกันว่ะ! ไปทบทวนเรขาคณิตพีชคณิตอีกรอบดีกว่า ออฟไลน์แล้ว พวกนานคุยกันไปนะสหาย”
“ฉันก็ออฟไลน์บ้างดีกว่า!”
……
หนึ่งวัน
สามวัน
ห้าวัน
เพียงพริบตา การสอบเข้ามหาวิทยาลัยประจำปีก็มาถึง!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./8.md)