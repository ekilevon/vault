##บทที่ 775 : เรื่องราวยิ่งวุ่นใหญ่!
ฝ่ายเป่ยต้าวุ่นวายแล้ว!
เกิดเรื่องใหญ่ขนาดนี้ คณบดีพานและพวกไม่อาจไม่รายงานขึ้นไป อธิการบดีผู้เฒ่าของมหาวิทยาลัยเป่ยต้าและเหล่ารองอธิการบดีเองถึงกับสะดุ้งโหยง พอฟังรายงานเรื่องนี้ ทุกคนพลันหน้าไร้สีเลือด!
"ไอ้เด็กนี่ทำไมนิสัยมันเน่าขนาดนี้!"
"เร็ว ให้เหล่าพานติดต่อเขา!"
"รางวัลนี้ยังไงก็เทไม่ได้!"
"นักคณิตศาสตร์จีนกว่าจะได้รางวัลอาเบลนับว่าไม่ง่าย เขากลับกล้าปฏิเสธ? จางเย่คนนี้ช่างกล้าทำเรื่องที่ไม่มีใครกล้าทำจริง ๆ!"
"เอาเบอร์จางน้อยมาให้ฉัน! ฉันจะติดต่อเขาเอง!"
เรื่องราวถึงขั้นนี้ ยังไงก็ปกปิดไม่ได้แล้ว!
……
สำนักข่าวปักกิ่งไทมส์
สำนักงานใหญ่ ในออฟฟิศหนึ่ง
บรรณาธิการข่าวรับสายก่อนจะตะลึงไปทันที โทรศัพท์ในมือร่วงยังไม่รู้สึก จนกระทั่งกระแทกกับโต๊ะส่งเสียงดังลั่น!
คนในออฟฟิศตกใจกันหมด
"เหล่าอวี้เป็นอะไร?"
"ตกใจหมดเลย"
"ทำไม? มีอะไรเหรอ?"
"พี่อวี้? เป็นอะไร?"
ทุกคนล้วนมองเขาด้วยความงุนงง
เห็นเหล่าอวี้มองทุกคนอย่างตกตะลึง "ผมเพิ่งได้ข่าวมาว่า จางเย่ไม่ไปอเมริกาแล้ว เขา...เทรางวัลอาเบลแล้ว!"
สิ้นเสียง ทั้งออฟฟิศพลันกลายเป็นความวุ่นวาย!
"อะไรนะ?"
"เป็นไปไม่ได้!"
"เชี่*! เป็นไปได้ไง!"
"เหล่าอวี้ ข่าวนายพลาดรึเปล่า?"
จากนั้น คนในออฟฟิศก็ได้รับสายโทรศัพท์อย่างต่อเนื่อง จากเพื่อนบ้าน จากเหล่านักข่าวภาคสนามในหน่วยบ้าง ทุกคนได้ข่าวจากช่องทางแตกต่างกันไป!
จริง ๆ ด้วย!
จางเย่เทรางวัลนี้แล้วจริง ๆ ด้วย!
……
สถานีโทรทัศน์นครหลวง
ทีมรายการ ‘เซียนเกะเป๊ะเนื้อ’ ทั้งยี่สิบกว่าชีวิตเงียบสนิท พวกเขาเพิ่งได้ข่าวมาว่าจางเย่ปฏิเสธการรับรางวัลนี้!
หูเฟยสูดลมหายใจหนาวเหน็บ "จางน้อยไม่คิดรับรางวัล ทำไมก่อนหน้านี้ถึงเข้าร่วมการแถลงข่าวที่มหาวิทยาลัย? ถึงกับให้สัมภาษณ์สั้น ๆ ด้วย? ต้องมีเหตุผลอะไรแน่!"
เสี่ยวหลวี่กล่าวอย่างกระวนกระวาย "ได้ยินว่าตัวแทนทางมูลนิธิอาเบลจงใจหาเรื่องอาจารย์จางเรื่องวีซ่า อาจารย์จางเลยปฏิเสธรางวัลนี้ด้วยความโกรธ!"
ต้าเฟยตบศีรษะตนเอง "สวรรค์!"
โหวตี้ "คนของมูลนิธินั่นโง่เรอะ! อาจารย์จางนิสัยเสียขนาดนั้น ไปหาเรื่องเขาทำซากอะไร!"
โหวเกอคร่ำครวญ "แล้วจะทำยังไงต่อล่ะทีนี้!?"
……
CCTV1
ข่าวนี้ทำให้ออฟฟิศของจางเย่ต้องตะลึง!
ฮาฉีฉีอ้าปากค้าง!
จางจั่วตาถลน!
ทุกคนได้ข่าวแล้วล้วนแต่ตระหนก ไม่ทราบควรมีปฏิกิริยาอย่างไร!
แม้แต่เจียงหยวนและเหล่าผู้บริหารของ CCTV1 ที่เกลียดจางเย่เข้าไส้ คราวนี้ยังงุนงงเมื่อได้ทราบข่าว ไม่อยากเชื่อว่าจางเย่จะปฏิเสธไม่รับรางวัล!
ไอ้คนแซ่จางบ้าไปแล้วเรอะ?
เรื่องบ้าบอบ้านยายมันแบบนี้มันยังกล้าทำเรอะ!?
……
ที่วุ่นวายที่สุดคือบนโลกออนไลน์
ข่าวด่วนแพร่กระจายอย่างบ้าคลั่ง!
‘ปฏิวัติใหญ่! จางเย่ปฏิเสธรางวัล!’
‘จางเย่เท! สายจากเป่ยต้ายังติดต่อไม่ได้!’
‘เหตุผลเบื้องหลังการปฏิเสธรางวัล?’
‘รางวัลคณิตศาสตร์อาเบลที่ประเทศชาติต้องการมานาน จางเย่กลับปฏิเสธ!’
แค่รีเฟรช ชาวเน็ตก็มาอย่างรวดเร็ว!
"สวรรค์!"
"เทจริงดิ?"
"เมื่อวานยังเห็นดี ๆ อยู่เลย แหล่งข่าวหลายแห่งยังเยินยอเขาเต็มที่ ทำไมวันนี้ลมเปลี่ยนกระแสล่ะ? หมุนไวไปแล้วโว้ย!"
"รางวัลอาเบลเชียวนะ!"
"อาจารย์จางดุเกินไปแล้ว! บอกเทเป็นเท?"
"เชี่*เอ๊ย! เพิ่งออนไลน์ก็เจอข่าวใหญ่แบบนี้แล้ว?"
"อาจารย์จางเพิ่งเปิดตัว ‘Plants VS. Zombies’ ได้สองวัน ตอนนี้มารบกับพวกมูลนิธิอาเบลอีก? ไม่ตายไม่หยุดก่อเรื่องเลยใช่ไหมเนี่ย!"
"สรุปเกิดอะไรขึ้นน่ะ?"
……
ลมพายุยิ่งรุนแรง ยิ่งมายิ่งวุ่นวาย!
จางเย่ตัวต้นเรื่องกลับอยู่ที่บ้าน เขาชงกาแฟแก้วหนึ่ง ดื่มอย่างสบายอารมณ์ ปิดเสียงโทรศัพท์มือถือแล้ววางไว้บนโต๊ะ ปล่อยมันสั่นไม่หยุด ไม่รับทั้งสายจากนักข่าวและเพื่อนของเขา แต่มีบางสายที่เขาปฏิเสธไม่ได้ เช่นจากอธิการบดีหรือเหล่าบัณฑิตในสภาวิทยาศาสตร์แห่งชาติ
"สวัสดีครับ"
"จางน้อย กลับมาที่เป่ยต้าเดี๋ยวนี้!"
"รองอธิการบดีซุน ผมยุ่งมากครับ ไปไม่ได้"
"อย่ามาเล่นมุกนี้กับฉัน! ที่นี่วุ่นวายใหญ่แล้ว รีบกลับมา เรื่องไม่รับรางวัลพวกเราจะทำเป็นไม่ได้ยิน เรื่องวีซ่าน่ะจัดการได้แล้ว โยฮันเนสโทรมาหาเราแล้วว่าจะรีบติดต่อสถานทูตให้จัดการเอกสารให้เธอ!"
"ไม่ต้องแล้วครับรองซุน"
"สหายจางเย่!"
"รองซุน ผมยังมีธุระ ขอวางสายนะครับ กลับไปผมจะเชิญเลี้ยงอาหารเป็นการขอโทษ"
พอวางสาย ซินหย่าก็โทรเข้ามา
"อ๊ะ ศาสตราจารย์ซิน"
"ไม่ต้องมา ‘อ๊ะ’ รีบกลับมาจัดการเรื่องรางวัลเลยนะ!"
"เรื่องนี้ผมคงทำตามคุณไม่ได้"
"ไม่ก่อเรื่องสักวันแล้วอยู่ไม่สุขรึไงยะ? ฉันรู้เรื่องแล้ว เรื่องวีซ่าน่ะแค่เข้าใจผิดกันนิดหน่อย จัดการได้แล้ว"
"สำหรับผมไม่ถือเป็นความเข้าใจผิดหรอกครับ ศาสตราจารย์ซิน พอเถอะ"
"ทำไมเธอทำตัวแบบนี้! ถึงรางวัลอาเบลจะเป็นรางวัลส่วนบุคคล แต่เธอเคยคิดรึเปล่าว่านี่คือเกียรติยศของวงการคณิตศาสตร์ประเทศเราเหมือนกันน่ะ? ได้! ในเมื่อเธอไม่ยอม ฉันจะโทรหาแม่แฟนสาวของเธอ ฉันไม่เชื่อหรอกว่าเธอจะไม่เชื่อฟังยัยอู๋น่ะ!"
"โทรเลย แต่อย่าห่วงเลย เรื่องนี้คุณอู๋เชื่อฟังผมแน่ เรื่องที่ผมทำ เธอไม่เคยไม่สนับสนุนมาก่อน"
"เธอ... ฉันวางสายดีกว่า จะโมโหตายแล้ว!"
หลังวางสาย บัณฑิตแห่งสภาวิทยาศาสตร์แห่งชาติท่านหนึ่งก็โทรมาด้วย!
"สวัสดีครับ บัณฑิตจ้าว"
"เธอทำอะไรลงไปน่ะรองศาสตราจารย์จาง!"
"แหะ ๆ ก็แค่ตัดสินใจได้กะทันหันว่าจะไม่ไปน่ะครับ"
"เธอรู้ไหมว่ารางวัลนี้สำคัญกับวงการคณิตศาสตร์ประเทศเราแค่ไหน? สำคัญกับแวดวงวิชาการเราแค่ไหน?"
"ผมทราบครับ แต่นี่แหละคือเหตุผลที่ผมไม่รับรางวัล!"
"รู้แล้วเธอยังจะไม่รับรางวัลนี้อีก?"
"งั้นผมถามหน่อย อะไรสำคัญกว่ากันครับ ระหว่างรางวัลกับเกียรติยศของเรา?"
ปลายสายเงียบไป
จางเย่กล่าวต่อ "รางวัลนี้คือผลงานของวงการคณิตศาสตร์จีนต่อชนชาวโลก แต่เพื่อเกียรตินี้กลับต้องละทิ้งเกียรติของเราลงก่อน คิดว่าจะมีความหมายแค่ไหนกันครับ? ไม่แปลกหรือ? บัณฑิตจ้าว ผมไม่ได้เป็นนักวิชาการอาชีพ เพราะงั้นถึงต้องยอมรับว่าผมไม่ค่อยเข้าใจความกระหายที่จะได้รับการยอมรับนัก แต่ผมรู้ว่าถ้าคนอื่นไม่เคารพผม ก็ไม่ควรจะคาดหวังว่าผมจะเคารพพวกเขาเช่นกัน ปฏิบัติกับผมอย่างไร ผมก็จะตอบแทนไปเช่นนั้น นี่แหละคือตัวผม!"
จางเย่ยังคงแน่วแน่ ไม่ยินยอมเจือด้วยอคติอื่นใด ไม่ไว้หน้าใครทั้งนั้น!
……
ไม่นานนักก็ปรากฏข่าวใหม่
แม้แต่สถานีโทรทัศน์ยังติดตามเรื่องนี้!
‘วีซ่าเกิดปัญหา จางเย่ถูกปฏิเสธโดยสถานทูต!’
‘คนในเผย จางเย่ปฏิเสธรางวัลนี้เพราะทางสถาบันอาเบลดูถูกหยามหยัน เชื้อเชิญเขารับรางวัล ก่อนถูกปฏิเสธวีซ่า!’
‘กฎลับ ๆ ของรางวัลอาเบล?’
‘ความน่าเชื่อถือของรางวัลควรกังขา!’
‘แหล่งข่าวยัน จางเย่ถูกปฏิเสธการออกวีซ่า!’
อย่างรวดเร็ว หัวข้อข่าวได้เปิดเผยความจริงทีละเล็กทีละน้อย!
ชาวเน็ตยังคงร้องโวยวายด้วยความเสียดาย หวังให้จางเย่ได้รับรางวัล
"ไม่ได้ดูข่าวกันเหรอ? พวกนายรู้เรื่องอะไรกะผีน่ะสิ! มูลนิธิอาเบลพยายามปีนขึ้นหัวอาจารย์จางชัด ๆ! เชิญอาจารย์จางมารับรางวัล แต่กลับปฏิเสธไม่อนุมัติวีซ่า แม่*ทำเชี่*อะไรกันวะ? น่าโมโหฉิ* ! ขนาดฉันยังโมโห คิดว่าคนเจ้าอารมณ์อย่างอาจารย์จางจะเป็นยังไง! ฉันรู้อยู่แล้วว่าอาจารย์จางไม่ปฏิเสธรางวัลไปเฉย ๆ หรอก ถึงเขาจะเจ้าอารมณ์ แต่เขาไม่ใช่คนไม่มีเหตุผลสักหน่อย เรื่องเกิดขึ้นแบบนี้นี่เอง!"
"เรื่องนี้ไม่ต้องพูดแล้ว สนับสนุนอาจารย์จาง!"
"โยฮันเนส? ตาหมามองคนต่ำจริง ๆ!"
"เชี่* พวกฝรั่งดูถูกเราเกินไปแล้ว! เทไปเลย! อาจารย์จางทำได้ถูกต้อง! นี่แหละคือสิ่งที่ควรทำ! พวกเราแม่*ยังจะอยากได้รางวัลกาก ๆ ของมันเรอะ?"
"อาจารย์จางยอดเยี่ยม! ทำได้สวย!"
"ใช่เลย! ระบายแค้นให้ประเทศได้ดี!"
"ข้อเรียกร้องพื้นฐานของการรับและมอบรางวัลคือเคารพกันและกัน ถ้าไม่เคารพกัน งั้นก็ไม่ต้องไปรับรางวัลแล้ว! จะเป็นอาบงอาเบลอะไรก็ไม่รู้ล่ะ! ใครจะไปอยากได้! รางวัลระดับโลกกลับมีอคติด้วยอารมณ์? รางวัลให้ตามอำเภอใจ? น่าผิดหวังที่สุด!"
"ฮ่า ๆ จางเย่ยังมีสไตล์เหมือนเดิม!"
"คนเดียวที่ทำเรื่องดีงามอย่างกล้าหาญได้มีแค่จางเย่นี่แหละ! เรื่องความดุดัน ไม่มีใครสู้จางเย่ได้แล้ว! ไม่มีใครใจแข็งพอจะตัดสินใจปฏิเสธรางวัลแบบนี้ได้หรอก! ไม่ใช่แค่ต้องรับแรงกดดันจากในประเทศ ยังต้องรับแรงกดดันจากข้อเคลือบแคลงของโลกอีก! พี่น้องทั้งหลาย นี่คือเวลาที่อาจารย์จางต้องการพวกเรา ถ้าไม่คอยหนุนเขาตอนนี้ ยังจะไปหนุนเขาอีกเมื่อไร?"
"ไม่เลว!"
"ตะโกนเชียร์ให้ปอดแตกไปเลย!"
"อาจารย์จางแม่*โคตรดุ!"
"ไม่มีรางวัลอาเบล คนเสียหน้าไม่ใช่เรา แต่เป็นมูลนิธิต่างหาก!"
"นี่แหละฉันถึงชอบจางเย่นัก ขนาดรางวัลขั้นสูงสุดของวงการ ถ้าไปล่วงเกินหมอนี่ เขายังปฏิเสธได้ลง นับประสาอะไรกับรางวัลอาเบล ยังจะทำอะไรได้?"
"ไม่มีรางวัล ไม่มีเกียรติ ความจริงก็ไม่นับเป็นอะไร จางเย่กลับรักษาศักดิ์ศรีของเราไว้ นี่คือสิ่งที่สำคัญที่สุด!"
เสียงสนับสนุนของชาวเน็ตดังลั่นฟ้าท่วมดิน!
แน่นอนว่าต้องมีเสียงก่นด่า คนในวงการคณิตศาสตร์ตั้งข้อสงสัยและตำหนิพฤติกรรมของจางเย่ บ้างด่าว่าเขา หาว่าเขาเป็นความอับอายของประชาชาติที่ปฏิเสธรางวัลสำคัญ ต่อไปจะเป็นรางวัลอาเบลหรือรางวัลนานาชาติอื่น ๆ ใครจะกล้ามอบให้ประเทศจีนอีก?
ทุกเสียงรวมกัน กำเนิดความวุ่นวายยกใหญ่!
*-*-*-*-*-*-*-*-*-*-*-*-*-*-*-*


[Go To Next Chapter]( ./76.md)