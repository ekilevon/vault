##บทที่ 738 : แข็งข้อกับหัวหน้าอีกแล้ว!
ตอนเที่ยง
ที่หน้าเว็บไซต์หลักของ CCTV1
เนื้อหาเป็นดังนี้
CCTV1 จะลงทุนกว่าแปดสิบล้านหยวนกับรายการต่อไป โดยวันที่ออกอากาศจะประกาศให้ทราบอีกครั้งหนึ่ง ผู้ผลิต : ทีมงานเดอะวอยซ์ หัวหน้าโปรดิวเซอร์ : จางเย่ ผู้กำกับใหญ่ : จางเย่ พิธีกร : จางเย่ เวลาออกอากาศ : วันศุกร์ช่วงไพรม์ไทม์
เมื่อข่าวนี้ออกมา ก็กระจายไปทั่วโลกออนไลน์อย่างรวดเร็ว
"เยี่ยมมาก!"
"ฮ่าๆๆ รายการใหม่ของจางเย่มาแล้ว!"
"แปดสิบล้าน? ไม่น้อยนะเนี่ย!"
"ไม่น้อยเรอะ? เงินขนาดนี้ให้ไปถ่ายหนังยังได้เลยนะ ระดับหนังต้นทุนสูงอีกต่างหาก ถ้าเป็นหนังทั่วๆ ไปล่ะก็ ทำได้สามสี่เรื่องสบายๆ! กล้าใช้เงินจำนวนขนาดนี้มาทำรายการทีวี? ตลาดในประเทศนี่ มีแต่จางเย่คนเดียวนี่แหละที่คุมงบขนาดนี้ไหว อีกอย่าง...เห็นอะไรไหม? ก่อนหน้านี้ ‘เดอะวอยซ์’ ไม่ได้อยู่ในช่วงไพรม์ไทม์จริงๆ นะ แต่รายการใหม่มาออกวันศุกร์ไพรม์ไทม์ ฉันอยากเห็นจริงๆ ว่ารายการใหม่จะมียอดวิวดีขึ้นขนาดไหน อยากรู้ชะมัดว่าอาจารย์จางจะสร้างตำนานบทใหม่ได้อีกรึเปล่า!"
"ใช่ๆ ‘เดอะวอยซ์’ เป็นแค่รายการวาไรตี้ที่ฉายในคืนวันพฤหัส แต่เรตติ้งดันขึ้นเป็นอันดับหนึ่งของประเทศได้ ถ้ายิ่งได้ไพรม์ไทม์ล่ะก็ ต้องทำได้ดีกว่านี้มากแน่ๆ ตอนนั้นฉันคิดว่า CCTV1 จัดการกับจางเย่ได้เบาไปหน่อย ถ้าเกิดได้ไพรม์ไทม์ศุกร์ - เสาร์ล่ะก็ ยอดวิวต้องสูงกว่านี้แหง"
"รอชมเลยล่ะ!"
"ดูสิว่าคราวนี้จางเย่จะมีลูกเล่นใหม่อะไรออกมาอีก!"
"นี่เป็นข่าวที่น่าตื่นเต้นที่สุดของวันนี้เชียวนะ อาจารย์จางสู้ๆ รักคุณตลอดไป!"
"ข่าวจริงหรือเปล่า?"
"รายการใหม่เป็นรายการอะไรอ่ะ? ทำไมไม่บอกล่ะ?"
"ฉันรอแทบไม่ไหวแล้วนะ!"
"รอดูเดอะทังก์(Tongue) ออฟไชน่าปรากฏตัวอีกรอบ!"
"หลังจากทุบรถ หลังญาติเขาคลี่คลายคดี อาจารย์จางเอย คุณกลับมาทำงานแล้วสินะ!"
หัวข้อในอินเทอร์เน็ตกลายเป็นกระแสคึกคัก รายการใหม่ของ CCTV1 เข้าสู่การโฆษณาในระยะแรกแล้ว!




……




CCTV
ที่โรงอาหารของหอคอย CCTV
ตอนที่จางเย่กำลังกินข้าว ก็มีคนเข้ามาคุยด้วย
ผู้ผลิตรายการโทรทัศน์คนหนึ่ง "ผู้กำกับจาง ได้ยินว่ารายการใหม่คุณได้งบมาแปดสิบล้านเหรอ?"
"ยังไม่แน่เลยครับ" จางเย่ยิ้มตอบ
ผู้กำกับหญิงที่ยืนด้านข้างเขากล่าว "คุณน่ะเป็นลูกรักของ CCTV1 ไปแล้วนะ ดูรายการของพวกเราสิ ยื่นของบผลิตไปยี่สิบล้าน ยังต้องรอเป็นเดือนกว่าจะรู้ว่าไม่อนุมัติ สุดท้ายโดนหั่นงบเหลือแค่สิบห้าล้าน เฮ้อ คนเปรียบคนเปรียบจนตายจริงๆ"
จางเย่หัวเราะ "ผู้กำกับฉู่ อย่าล้อเล่นสิครับ ได้ยินว่ารายการคุณได้ค่าลิขสิทธิ์รวมไปหลายสิบล้านนี่นา ถ้าคิดเป็นสัดส่วนล่ะก็ รายการคุณดีกว่า ‘เดอะวอยซ์’ เสียอีก"
"อย่าน่าๆ" ผู้กำกับหญิงกล่าว "ค่าลิขสิทธิ์ของ ‘เดอะวอยซ์’ คุณต้องขายได้มากกว่านี้แน่"
ชายวัยกลางคนที่อยู่ด้านหลังหัวเราะเบาๆ "ได้ยินว่าฝั่งอเมริกาอยากได้ลิขสิทธิ์ต่างประเทศของ ‘เดอะวอยซ์’ แล้วนี่ ผมว่าพวกเขาคงมาติดต่อกับ CCTV แล้วนะ"
"จริงเหรอครับ?" จางเย่ไม่ทราบเรื่องจริงๆ
ชายวัยกลางคนกล่าวเพิ่ม "ผมเองก็เพิ่งได้ยินมา ส่วนรายละเอียดยังไม่แน่ใจเหมือนกัน"
ผู้กำกับหญิงแซ่ฉู่กล่าว "สัญญาของผู้กำกับจางต่างจากพิธีกรคนอื่นอยู่บ้าง คุณมาพร้อมรายการรึเปล่า? ลิขสิทธิ์คุณน่าจะยังถืออยู่ใช่ไหม?"
"ผมมีแค่ลิขสิทธิ์ต่างประเทศเท่านั้น ไม่มีอื่นๆ ครับ" จางเย่อธิบาย
ผู้กำกับหญิง "ก็พอแล้วรึเปล่า ถ้าเกิดการตกลงเป็นไปได้ด้วยดี คุณน่าจะได้อย่างน้อยสิบล้านเต็มๆ นี่แค่ย่างน้อยนะ อย่าลืมเลี้ยงข้าวพวกเราด้วยถ้าได้จริงๆ"
จางเย่กล่าวกลั้วหัวเราะ "ยังไม่เห็นมีวี่แววอะไรเลย"
เขาทำงานที่ CCTV มาสามเดือนแล้ว ในช่วงเวลานี้ จางเย่รู้จักคนไม่น้อย แต่นั่นเป็นเพียงระดับคนรู้จัก เขาคุยหรือแลกเปลี่ยนกันเรื่องงานประจำวันได้ แต่ไม่มีใครสนิทกับเขาจริงๆ ทั้งยังเวลาที่ใช้ด้วยกันก็ไม่มากนัก จางเย่เองก็ไม่ได้คุยแบบมีรายละเอียดลงลึกอะไรด้วย แค่คุยกันนิดๆ หน่อยๆ และเป็นบทสนทนาสั้นๆ เพราะไม่ได้สนิทอะไรกัน
หลังมื้ออาหาร
ก้าวขึ้นลิฟต์ไป จางเย่ไม่ได้กลับออฟฟิศ แต่ตรงไปหาเจียงหยวน เพราะเมื่อเช้าเจียงหยวนได้บอกไว้ว่าให้จางเย่มาพบเขาในตอนบ่าย
เคาะประตูก๊อกๆ
"เข้ามา" เสียงเจียงหยวนดังมาจากข้างใน
จางเย่เดินเข้าไป "รองผู้อำนวยการเจียง"
เจียงหยวนพูดด้วยความยินดี "มาแล้วเหรอ? นั่งสิ"
จางเย่ไม่เกรงใจ นั่งลง กล่าว "เรื่องรายการเหรอครับ?"
"ประมาณนั้น" เจียงหยวนเดินไปที่ตู้กดน้ำ กดน้ำให้จางเย่แก้วหนึ่ง "ผมเรียกคุณมาวันนี้เพราะผมอยากจะคุยกับคุณเรื่องสัญญาหน่อย"
"สัญญา?" จางเย่ใจหายวาบ แต่แสร้งโง่ "สัญญาอะไรครับ?"
เจียงหยวน "ผมพูดกับคุณตรงๆ เลยนะ เรื่องสัญญาที่เคยตกลงกันไว้ ในระดับบริหารได้มีการประชุมกันหลายครั้ง พวกเขารู้สึกว่าสัญญามันไม่เป็นไปตามกฎ"
จางเย่คิ้วกระตุก "รองผู้อำนวยการเจียง เรื่องสัญญาพวกเรา..."
"คุณฟังผมพูดให้จบก่อน" เจียงหยวนขัด "ผมเข้าใจ ก่อนหน้านี้เรื่องสัญญาเราทำขึ้นหลังคุยกันทั้งสองฝ่ายแล้ว แต่ว่าเรื่องเงื่อนไขบางอย่างเราไม่มีเวลาขัดเกลา จึงไม่สมบูรณ์นัก อย่างเรื่องลิขสิทธิ์ต่างประเทศที่คุณอยากจะถือ เรื่องนี้ไม่เคยมีทั้งใน CCTV ทั้งในสถานีโทรทัศน์แห่งอื่นด้วย"
สัญญาของจางเย่นั้นแตกต่างจากคนอื่นๆ ไม่ว่าจะเป็นนักวางแผนรายการหรือพิธีกร ขอแค่เซ็นสัญญาเข้าทำงานในฐานะลูกจ้าง พวกเขาก็ไม่มีสิทธิ์ในลิขสิทธิ์งานที่สร้าง เพราะลิขสิทธิ์ของงานซึ่งสรรค์สร้างในระหว่างรับสัญญาจะต้องเป็นของผู้ว่าจ้างหรือบริษัทนั่นเอง แม้ว่าจะได้ แต่อย่างมากก็ได้แค่โบนัสสิ้นปีหรือเงินรางวัลตามประสิทธิภาพงานเท่านั้น ไม่มีการแบ่งค่าลิขสิทธิ์ให้เด็ดขาด อย่างไรก็ตามตัวสัญญาที่จางเย่คุยไว้กับ CCTV1 นั้นระบุไว้ว่าเขาไม่ต้องการโบนัสปลายปี แต่คือเขาต้องการถือลิขสิทธิ์รายการของตัวเองไว้ในกรณีที่สถานีต่างประเทศต้องการซื้อ นี่คือเงื่อนไขเดียวที่เขาต้องการ เรียกได้ว่าเขาพารายการนี้ติดตัวกับเขามายัง CCTV1 !
ตอนนี้คิดจะทำอะไร?
จะฉีกสัญญา? ฉันฟังไม่ผิดใช่ไหม?
จางเย่น้ำเสียงไม่ดีนัก "คุณหมายความว่ายังไง?"
เจียงหยวนมองเขา "เบื้องบนตัดสินใจว่าต้องการแก้ไขสัญญาของคุณ อย่าร้อนรนไป เราไม่ได้มุ่งเป้าไปที่คุณ ประเด็นคือเพื่อสร้างมาตรฐานสัญญาของ CCTV ยิ่งไปกว่านั้น สัญญานี้เป็นแค่การแก้ไขเรื่องเงื่อนไขลิขสิทธิ์เท่านั้น สิ่งที่คุณผลิตและสร้างในระหว่างที่ทำงานใน CCTV จะกลายเป็นลิขสิทธิ์ของ CCTV แค่เรื่องนี้เท่านั้นเอง ส่วนเรื่องอื่น สัญญาจะให้โบนัสจากการทำงานของคุณเพิ่มขึ้น ซึ่งขึ้นอยู่กับยอดวิวรายการของคุณ ด้วยความสามารถระดับคุณ ยอดรายเดือนไม่มีทางน้อยหรอก รวมๆ แล้ว ผมอยากขอให้คุณยอมยกลิขสิทธิ์ต่างประเทศให้ กลับกัน เราจะขึ้นเงินเดือนเพื่อชดเชยให้กับคุณ เท่านี้ผลลัพธ์ก็เหมือนเดิม"
จางเย่หัวเราะแล้ว "งั้นผมถามหน่อยว่าโบนัสจะได้เท่าไรครับ?"
"สัญญาก่อนหน้านี้ไม่ได้ระบุถึงเรื่องโบนัส ซึ่งนับว่าคุณเสียเปรียบ ลิขสิทธิ์ต่างประเทศพวกนี้น่ะ ความจริงขายออกไม่ง่ายเลย คิดดูสิ เคยมีเรื่องแบบนี้ในประเทศเรากี่ครั้งกัน? แทบจะไม่มีเลย ที่เราจะทำคือต่อรองเรื่องสัญญาใหม่เพื่อให้คุณได้เปรียบ ต่อให้ลิขสิทธิ์ขายไม่ได้ คุณก็ยังจะได้ค่าตอบแทนในรูปแบบโบนัส ด้วยความสามารถระดับคุณ ผมว่าคุณต้องได้เงินเดือนขั้นต่ำเดือนละสองแสนหรือมากกว่านั้นอีก" เจียงหยวนสาธยายต่อไป
จางเย่แค่นหัวเราะ "ผมเข้าใจความหมายของคุณแล้ว ไม่ใช่เริ่มตั้งแต่รายการต่อไป แต่เป็นสัญญาตั้งแต่ ‘เดอะวอยซ์’ ใช่ไหม?"
เจียงหยวนรับคำ "คุณลองคิดดู"
จางเย่พูดตรงๆ "ผมไม่ต้องคิดหรอกครับ ผมไม่ยอมเด็ดขาด"
ก่อนหน้านี้ที่โรงอาหาร มีคนบอกว่าพวกอเมริกามาคุยเรื่องขอซื้อลิขสิทธิ์ของ ‘เดอะวอยซ์’ จางเย่ยังเชื่อครึ่งไม่เชื่อครึ่ง ทว่าตอนนี้ เขาไม่สงสัยความน่าเชื่อถือของข่าวนี้แล้ว! คนของ CCTV1 คงไปพบกับพวกอเมริกากันแล้วแน่ๆ และคงคุยกันเรื่องตัวเลขมาเรียบร้อย แต่เพราะสัญญาของจางเย่ CCTV1 จึงขายลิขสิทธิ์ของ ‘เดอะวอยซ์’ ออกไปไม่ได้ ทางเลือกสุดท้ายคือต้องมาคุยกับจางเย่!
โบนัสค่าลิขสิทธิ์?
เดือนละสองแสน?
คิดว่าหลอกคนโง่อยู่เรอะ? ค่าลิขสิทธิ์ขายออกต่างประเทศ ขั้นต่ำที่สุดก็ต้องสิบล้าน! โบนัสเดือนละสองแสน ขึ้นกับยอดวิวอีก? ถ้ายอดวิวตก โบนัสก็ลด? คิดว่าฉันเป็นเด็กสามขวบที่คิดเลขไม่เป็นเรอะ?
เจียงหยวนขมวดคิ้ว "จางน้อย รายการอย่าง ‘เดอะวอยซ์’ ที่ทำผลงานได้ดีไม่ใช่แค่เพราะแผนรายการและการเป็นพิธีกรของคุณ คุณต้องเข้าใจด้วยว่าเป็นเพราะพื้นที่ครอบคลุมที่กว้างขวางของ CCTV1 ก็มีส่วนอย่างมากให้รายการเป็นที่นิยม ความจริงนี่คือปัจจัยสำคัญที่สุด ไม่มีเวทีนี้ ‘เดอะวอยซ์’ ก็ไม่มีทางจะเป็นที่นิยมขึ้นมาได้ นี่ไม่ใช่ผลงานของคุณคนเดียว ถ้ายังจะกัดเรื่องนี้ไม่ปล่อย ก็ไม่ดีนักหรอกจริงไหม?"
จางเย่หรี่ตา "รองผู้อำนวยการเจียง ข้อแรกเลยคือเรื่องสัญญาเป็นทางผมหยิบยกขึ้น ตอนคุณเชิญผมเข้า CCTV1 ผมไม่มีเงื่อนไขอะไรนอกจากเรื่องลิขสิทธิ์ ไม่มีค่าเข้าร่วม ไม่มีโบนัส มีแต่เงินเดือนแปดพันในฐานะพิธีกรเท่านั้น ผมทำงานอย่างหนัก คิดไอเดีย ใช้เส้นสายส่วนตัวในการหาสปอนเซอร์เพื่อสนับสนุนงบการผลิต ถึงกับยอมสละค่าลิขสิทธิ์การออกอากาศออนไลน์ให้กับ CCTV1 แต่ผมกลับกลายเป็นฝ่ายไม่มีเหตุผลไปแล้วเหรอครับ?"
"คุณต้องเปลี่ยนมุมมองดู..." เจียงหยวนแนะนำ
จางเย่ปฏิเสธ "คนที่ควรเปลี่ยนมุมมองไม่ใช่ผม ผมกล้าพูดเลยว่า ถ้าคุณปฏิเสธข้อเรียกร้องของผมว่าจะถือลิขสิทธิ์ของรายการนี้เอาไว้ตอนคุณเข้ามาชวนผมร่วมงาน พวกเราคงแค่แยกย้ายกันด้วยดี แล้วผมก็คงจะไม่เข้าทำงานที่นี่หรอก แต่สัญญาได้ตกลงกันไว้และเซ็นกันมาแล้ว ผมเองก็ทำงานที่นี่ ผลิตรายการที่นี่แล้ว มาตอนนี้ลิขสิทธิ์ใกล้จะขายได้ คุณกลับบอกว่าสัญญานี้ไม่ยุติธรรม? อยากได้ลิขสิทธิ์ต่างประเทศไว้กับตัวด้วย? รับเงินทั้งหมด? กลับคำ? เผาสะพาน? นี่...คือวิธีที่คุณทำงาน? โดยส่วนตัวผมไม่ได้เรื่องมาก ผมไม่เห็นว่าผมตั้งข้อเรียกร้องสูงด้วย คุณก็บอกอยู่แล้วนี่ ว่ามีรายการกี่รายการกันที่ขายลิขสิทธิ์ต่างประเทศได้? แทบจะไม่มี ใช่ไหมล่ะ? แต่พอผมต้องการลิขสิทธิ์ที่ ‘ไร้ประโยชน์’ ไว้กับตัว ผมกลับเป็นคนไม่มีเหตุผล? อยากให้ผมทำยังไง? ทั้งที่ผมต้องดิ้นรนเพื่อให้รับประกันได้ว่าผมทำรายการที่ดีและมียอดผู้ชมสูง มาตอนนี้ยังจะห้ามไม่ให้รับเงินมากไปอีก? นี่เรียกว่ามีเหตุผล? ไม่หรอก นี่เรียกว่าโง่แล้ว!"
ฟังว่าจางเย่ไม่เกรงใจ เจียงหยวนก็เสียงแข็ง "จางน้อย ผมขอแนะนำว่ามันดีที่สุดที่คุณจะพิจารณาให้ถี่ถ้วน!"
"เรื่องนี้ไม่ใช่ผมควรไปพิจารณา ผมไม่มีเจตนาที่จะทำแบบนั้นด้วย!" จางเย่ย้ำ "สัญญาก็คือสัญญา ข้อตกลงต้องเป็นไปตามนั้น หนึ่งปีให้หลัง ถ้าอยากจะคุยกันเรื่องสัญญาใหม่ เราค่อยว่ากัน ตอนนี้ ผมไม่มีเหตุผลจะแก้สัญญาใหม่!"
เจียงหยวน "คุณควรคิดให้ดี!"
"คนที่ควรคิดใหม่คือพวกคุณ" นิสัยห่ามของจางเย่นั้น ใครดีเขาดีตอบ ไม่ว่าใครจะว่ายังไงก็ตาม แต่ถ้าใครหาเรื่องเขานัก เขาก็จะพูดอย่างไม่เกรงใจ "ผมคงไม่ต้องพูดว่า ‘เดอะวอยซ์’ สร้างรายได้ให้ CCTV1 แค่ไหนหรือทำชื่อเสียงให้กับสถานีแค่ไหน พวกคุณต่างรู้กันดีอยู่แล้ว อีกอย่างคุณตรวจสอบได้เลยว่าตั้งแต่ผมเข้า CCTV1 มีครั้งไหนที่ผมไม่ทุ่มเทให้กับสถานี? ผมบอกได้เลยว่าสัญญาเขียนไว้อย่างชัดเจน ผมจะไม่ยอมแก้ไข ถ้าพวกอเมริกาอยากจะคุยกันเรื่องลิขสิทธิ์ของ ‘เดอะวอยซ์’ ผมจะคุยกับพวกเขาเองโดยตรง ไม่จำเป็นต้องให้พวกคุณมาวุ่นวาย!"
จางเย่ยืนขึ้นแล้วเดินออกไป
เจียงหยวนโกรธจนหน้าซีดแทบลมจับ บอกเขาไล่หลัง "อย่าลืมว่าคุณกับ CCTV1 มีสัญญากันอยู่หนึ่งปี ทางเราขาดอะไรก็แล้วแต่ แต่ไม่ขาดพิธีกร!"
"บังเอิญจังนะ" จางเย่หยุดยืน หันกลับมาพูด "ผมสอนหนังสือได้ เล่นเซี่ยงเซิงได้ แต่งเพลงได้ ถ่ายหนังได้ แต่งหนังสือก็ยังได้ ผมไม่จำเป็นต้องเป็นแค่พิธีกรหรอก!"
ที่หน้าประตู
พนักงานสองคนกำลังเดินผ่านออฟฟิศของเจียงหยวนพอดี เมื่อเห็นประตูเปิด ได้ยินจางเย่เถียงกับเจียงหยวนในห้องทำงาน ทั้งสองก็หันมองหน้ากัน ตกตะลึงจนก้าวเท้าไม่ออก!
เกิดอะไรขึ้นน่ะ?
จางเย่เถียงกับชาวบ้านอีกแล้วเหรอ?


*-*-*-*-*-*-*-*-*-*-*-*-*-*-*-*-*


[Go To Next Chapter]( ./39.md)