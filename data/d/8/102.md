##บทที่ 802 : CCTV คึกครื้นขึ้นมาอีกแล้ว!
สองวันต่อมา
เมืองหลวง
บ้านพ่อแม่ของจางเย่ที่ไช่ซื่อโข่ว
พอไขกุญแจเปิดประตู จางเย่ก็ลากกระเป๋าเดินทางเข้าไป ในมือยังถือถุงใหญ่น้อยกลับมาด้วย เพิ่งเข้าบ้าน เขาก็ได้กลิ่นซี่โครงหมูหอมกรุ่น แม่กำลังทำกับข้าวในบ้าน พ่ออยู่ข้าง ๆ ช่วยเธอทำกับข้าวให้จางเย่อีกแรง
“พ่อ แม่!” จางเย่ร้องทักทาย
แม่หันมายิ้ม “ไอ้หนูกลับมาแล้ว?”
พ่อก็เช่นกัน “เหนื่อยไหม? ลำบากรึเปล่า?”
“ไม่เหนื่อย แต่คิดถึงกับข้าวที่บ้านมากกว่า” จางเย่หัวเราะ “สองเดือนที่ออกไปถ่ายรายการ กินของอร่อยไปทั่วทุกสารทิศ แต่ว่ากินไปกินมา ก็ยังคิดถึงกับข้าวที่บ้าน”
แม่ยินดีนัก “หึ ช่างยอ”
จางเย่ “ก็จริงนี่นา”
ขณะนั้น เฉินเฉินก็โผล่ออกมาจากห้อง “จางเย่ ซื้อของมาฝากหนูไหม?”
จางเย่เหลือกตาขาวใส่ “ฉันไปทำงาน คิดว่าฉันไปเที่ยวเรอะ ไม่มี”
เฉินเฉินตาไว หันไปเห็นถุงใบใหญ่ที่จางเย่ถือไว้อย่างดี มือก็เอื้อมไปคว้า “อะไรน่ะ?”
“ใบชา ไป ๆๆ อย่ายุ่ง” จางเย่ร้องห้ามทันที
แม่กล่าว “ใบชา? ใบชาที่บ้านหมดพอดี เอามาชงสักสองกาสิ เดี๋ยวจะได้ดื่มกัน”
จางเย่รับไม่ได้ “แม่หยุดเลย สองกา? รู้ไหมว่าชานี่หนึ่งกรัมเท่าไร? ไม่ใช่ของกินเล่น ๆ นา เราต้องเก็บไว้ เก็บไว้ก่อน” เขาหาที่แห้ง เย็น ไม่โดนแดด เก็บชาต้าหงเผาไว้เป็นอันดับแรก ก่อนจะเอาสัญญาซื้อชาต้าหงเผาต้นแม่ขึ้นมาเก็บไว้อย่างดี เกรงว่าจะทำหายไป
เฉินเฉินเบ้ปาก “ขี้เหนียว”
แม่เองก็มองค้อน “ต้องทำขนาดนี้เชียว?”
“พอเลย บอกไปพวกแม่ก็ไม่รู้หรอก” จางเย่เตือน “ห้ามแตะชาผมนะ ถ้าอยากดื่มผมจะชงมาให้สักถ้วย แค่ถ้วยเดียวนะ”
แม่รำคาญ “ถ้วยเดียว?”
พ่อเองก็พูดไม่ออกอยู่นาน
ต่อไป ถ้าเขาสามารถสร้างกระแสให้ทั้งโลกรู้ค่าของต้าหงเผาได้ อย่าว่าแต่หลักล้าน ชาหลายชั่งนี้ประมูลได้ถึงหลายสิบล้านเลยทีเดียว อย่าว่าแต่เขายังได้จากการเก็บเกี่ยวชาต้นแม่ทุกปีอีกด้วย!
ทันใดนั้น โทรศัพท์ก็มีสายเข้า
หน้าจอแสดงชื่อของอู๋เจ๋อชิงให้เห็น
จางเย่เห็นแล้วก็ยิ้มกว้าง “ฮัลโหลอู๋”
“กลับมาแล้ว?”
“อื้อ กลับมาแล้ว เพิ่งเข้าบ้าน”
“งานเป็นยังไง?”
“ไม่มีปัญหาเลย เธอล่ะ? เป็นยังไงบ้าง?”
“คิก ๆ ฉันเองก็สบายดีมากเลย”
“ไม่เจอกันสองเดือนแล้ว ไว้ตัดต่อรายการเสร็จผมจะแวะไปกินข้าวรสมือเธอนะ อ้อ ผมเอาชามาให้ด้วย รับรองว่าเธอต้องไม่เคยได้ชิมมาจากที่ไหนแน่ ชาดีจริง ๆ ชิมแล้วจะรู้เลย ไว้เอาไปสักสองเหลี่ยงนะ”
“ชาที่พี่สาวไม่เคยดื่ม? มีไม่มากจริง ๆ”
“หึ อู๋ต้องไม่เคยดื่มแน่”
“ได้ งั้นฉันจะรอชิม”
“ครับ”
พอวางสาย จางเย่ก็เห็นท่าทีของพ่อแม่และเฉินเฉิน
แม่ “……”
พ่อ “……”
เฉินเฉิน “……”
ฝ่ายหนึ่งหนึ่งถ้วย อีกฝ่ายสองเหลี่ยง มันจะต่างกันเกินไปแล้ว!
แม่เดือด “ไอ้ตัวแสบ นี่ฉันยังเป็นแม่แกรึเปล่า?”
จางเย่หัวเราะลั่น
……………..
หลังมื้อเที่ยง
ตอนบ่าย จางเย่ไม่ได้พักอยู่ที่บ้าน แต่ตรงเข้าออฟฟิศทันที ยังเหลืองานให้เขาต้องเข้าไปจัดการอีกมาก คนอื่น ๆ นอกจากจางเย่พักได้ แต่จางเย่พักไม่ได้ กลับมาถึงบ้านได้ไม่ทันจะถึงสองชั่วโมง แม้แต่เวลาไปหาอู๋เจ๋อชิงยังไม่มี จางเย่ก็ออกไปทำงานที่สถานีแล้ว
ความจริงชายหนุ่มเองก็เหนื่อย เขาไม่ได้หล่อหลอมมาจากเหล็ก ดื่มมากไปก็อาเจียน กินมากไปท้องก็อืด มีทีมถ่ายทำสามทีมเริ่มงานพร้อมกัน ถึงพวกเขาจะยุ่งวุ่นวาย แต่ก็แค่เดินทางไปที่ต่าง ๆ ครั้งละสองสามวันเท่านั้น ขณะที่จางเย่ต้องเดินทางทั่วประเทศแทบทุกวัน จัดสรรเวลาไปกับทั้งสามทีม ยิ่งไปกว่านั้น เขายังเป็นผู้กำกับใหญ่ เป็นหัวหน้าชุดทีม งานของเขาจึงมากกว่าคนอื่นหลายเท่า ในสองเดือนนี้ จางเย่ต้องเดินทางไปกว่าสิบมณฑล ครอบคลุมแทบจะทั่วประเทศ แม้จะเหน็ดเหนื่อย จางเย่ยังคงเชื่อว่ามีแต่ความลำบากที่สุดเท่านั้นที่จะทำให้เขาก้าวขึ้นเหนือใคร คนอื่น ๆ ทำอย่างไรเขาไม่สนใจ แต่เขารับรองได้ว่าขอแค่เป็นงานในมือเขา เขาต้องทำออกมาอย่างงดงามสมบูรณ์!
จากเมืองหลวงไปสองเดือน ในที่ทำงานมีความเปลี่ยนแปลงอยู่บ้าง
มองจากไกล ๆ จางเย่ก็ยังเห็นป้ายแนวตั้งที่ทางเข้าตึก เขียนสโลแกนโปรโมท ‘ออกมาเต้น’ มีแผ่นป้ายโฆษณาและลูกโป่งประดับรอบ ๆ แม้แต่ตอนทำ ‘เดอะวอยซ์’ เขายังไม่มีอะไรระดับนี้จาก CCTV เสียด้วยซ้ำ
พอเข้าไปใกล้ก็พบว่ามีแฟน ๆ นับไม่ถ้วนที่ทางเข้า
หลายร้อยคนเลยทีเดียว!
“ฮั่วตงฟาง! ฮั่วตงฟาง!”
“ประมุขฮั่ว! ฉันรักคุณ! ฉันรักคุณ!”
“เสิ่นลี่ลี่! คุณเป็นนางฟ้าของผม!”
“ฟ่านเหวินลี่!”
“อาจารย์ฟ่าน หันมองผมหน่อย! มองสักแวบเถอะ!”
“เฉินเหยี่ย! หล่อมาก!”
“อ๊าย! ประมุขฮั่วหันหน้ามาแล้ว!”
“เขามองฉัน!”
“ไสหัวไป มองฉันต่างหาก!”
“เมื่อไรจะเข้าห้องอัดได้เนี่ย!”
“วันนี้อัดรายการตอนแรกนี่ เร็วหน่อย พวกเรารอไม่ไหวแล้ว!”
จางเย่จึงเพิ่งทราบว่าทีมรายการ ‘ออกมาเต้น’ นำเขาไปก้าวหนึ่งแล้ว รถของรายการที่เต็มไปด้วยสติกเกอร์โปรโมทขับเข้าไปในตึก จากเสียงตะโกนของแฟน ๆ เขาจึงเพิ่งรู้ว่าวันนี้คือการอัดรายการตอนแรกของ ‘ออกมาเต้น’ ท่าทางสองเดือนที่จางเย่จากไป ‘ออกมาเต้น’ รอบคัดเลือกจะเสร็จสิ้นและเข้าสู่ช่วงต่อไปแล้ว ท่าทางพวกเขาจะประกาศการถ่ายทอดรายการครั้งแรกเร็ว ๆ นี้!
ชั่วขณะนั้น จางเย่พลันรู้สึกถึงความรีบร้อน คิดว่าตัวเขาเองต้องรีบทำรายการให้เสร็จแล้วจริง ๆ!
เขาหมุนพวงมาลัยรถขับเข้าไปในตึกเช่นกัน ที่หน้าประตู เปิดหน้าต่างให้ยามที่หน้าประตูเห็น ก่อนถูกปล่อยให้เขาเข้าไปทันที
แฟน ๆ บางคนเห็นเข้า!
“อ้าว จางเย่นี่!”
“ดู BMW นั่นสิ!”
“อาจารย์จางเย่มาทำงานแล้ว?”
“ฉันดูข่าวอยู่นะ ไม่ใช่ออกไปถ่ายรายการเหรอ?”
“ถ่ายเสร็จแล้ว? อาจารย์จางกลับมาเมืองหลวงแล้ว?”
คนที่เห็นเริ่มคุยกัน แต่ว่าพวกเขาส่วนใหญ่เป็นแฟนคลับของฮั่วตงฟาง ฟ่านเหวินลี่ และเฉินเหยี่ย จึงไม่ได้สนใจอะไรจางเย่นัก คุยกันไม่กี่คำก็หยุด ในเมื่อจางเย่ไม่ใช่ดาราสายไอดอล ความนิยมของเขาในหมู่คนหนุ่มสาวก็ไม่ได้สูงนัก อีกทั้งเขายังหายไปจากหน้าสื่อไปช่วงหนึ่ง สองเดือนถึงจะไม่นาน แต่สำหรับดาราในวงการนั้นไม่นับว่าสั้น เวลาสองเดือนเพียงพอให้แฟน ๆ หันไปหาดาราคนอื่นแล้ว ตามรายการทีวีหรือเพลงในขณะนั้น
โชคยังดีที่จางเย่มีชื่อเสียงโด่งดัง ผลงานเปล่งประกาย เขาจึงไม่ต้องกังวลหรือสนใจว่าสองเดือนผ่านไปแล้วเขาจะถูกลืม อย่างมากก็แค่ชื่อเสียงของเขาไม่เพิ่มขึ้นเท่านั้นเอง
ในตึก
โถงใหญ่ของ CCTV
เมื่อฟ่านเหวินลี่เห็นรถของจางเย่ตามหลังมา เธอก็หยุดห่างไปไม่กี่ก้าว รอจางเย่ “ผู้กำกับจาง ไม่เจอกันนานเลยนะ เพลงใหม่ของฉันได้ฟังรึยัง?”
จางเย่หัวเราะขณะเดินเข้าไปหาเธอ “ขึ้นเขาเข้าป่าทุกวัน มือถือก็ไม่มีสัญญาณซะส่วนใหญ่ ผมจะไปฟังได้ที่ไหนกัน? แต่ผมต้องมีอัลบั้มของคุณสะสมไว้แน่ ผมจะซื้อมาฟังนะ”
ฟ่านเหวินลี่ยิ้มน้อย ๆ “ถึงตอนนั้นวิจารณ์หน่อยนะ”
จางเย่โบกมือปัด “พอเถอะน่า เรื่องเพลงคุณเป็นผู้เชี่ยวชาญ ผมเป็นแค่มือปืนรับจ้างที่บังเอิญแต่งเพลงออกมาได้แค่สองเพลงเท่านั้นเอง จะไปวิจารณ์อะไรคุณได้”
ด้านหน้ามีพวกของเฉินเหยี่ยรออยู่
ฮั่วตงฟางหันหน้ากลับมาเห็น ไม่ทราบคิดอะไรก็เดินนำมาสองก้าว “คงเป็นอาจารย์จางสินะครับ?”
จางเย่หันมอง ยิ้มให้กับเขาพลางเดินเข้าไปจับมือ “อาจารย์ฮั่ว สวัสดีครับ”
ฮั่วตงฟางเป็นดาราระดับ A รูปร่างหน้าตาดีสมเป็นแดนเซอร์เก่า ทั้งยังมีหุ่นและนิสัยสอดคล้อง ว่ากันว่าทักษะการแสดงของเขานั้นดีทีเดียว แต่จางเย่ไม่เคยดูหนังของเขาสักเรื่อง เขาจึงไม่แน่ใจนัก แต่ว่าสามารถเป็นดาราระดับ A ได้ นับว่าไม่ธรรมดา อย่างน้อยในแง่ความนิยม จางเย่สู้เขาไม่ได้ ลือกันว่าขอแค่ฮั่วตงฟางร่วมแสดง หนังต้องได้ทีเป็นร้อยล้าน ดีไม่ดีอาจจะถึงสองสามร้อยล้าน ผู้ติดตามในเวยป๋อหลักสิบล้าน จางเย่เองก็ได้ยินชื่อเขามานาน
ฮั่วตงฟางเคยได้ยินชื่อเสียงอันโด่งดังของจางเย่มานานเช่นกัน เขามองหน้าจางเย่ด้วยประกายตาประหลาด
ทั้งสองเพิ่งเคยพบหน้ากันครั้งแรก ไม่ได้พูดอะไรกันมาก แค่ทักทายกันไม่กี่คำเท่านั้น
ไม่ห่างออกไป นักเต้นเสิ่นลี่ลี่กำลังนั่งคุยโทรศัพท์ ไม่ทราบเห็นจางเย่หรือไม่ แต่ขณะคุยโทรศัพท์ เธอก็ขึ้นลิฟต์ไปกับเหล่าทีมงานเสียแล้ว ผู้กำกับใหญ่รายการ ‘ออกมาเต้น’ สวีอี้เผิงหันมามองแวบหนึ่ง ก่อนตามขึ้นลิฟต์ไปกับคนอื่น ๆ
เฉินเหยี่ยกลับรีรออยู่ เขาตรงเข้าไปหาทุกคนก่อนฉีกยิ้ม “ผู้กำกับจาง ถ่ายสารคดีเสร็จแล้วเหรอ?”
จางเย่ทำท่าเหมือนเพิ่งเห็นหน้าเขา “อ้าว ผู้กำกับเฉินไม่ใช่หรือ? ฮ่า ๆ ถ่ายจบแล้ว เตรียมทำงานตัดต่อแล้ว”
เฉินเหยี่ยมองเขา “อ้วนขึ้น?”
จางเย่หัวเราะ “คุณก็ไม่ผอมนะ”
เฉินเหยี่ยมีสีหน้าฮึกเหิม รายการใหม่ได้รับการโฆษณาอย่างหนักหน่วง ทำให้ชื่อเสียงของเขาค่อย ๆ กระเตื้องขึ้น ก่อนหน้านี้หลังเขาถูกเบียดตกจากทำเนียบระดับ B โดยจางเย่ เฉินเหยี่ยก็ต้องใช้เวลานานจนถึงครึ่งเดือนก่อนจึงเบียดนักร้องหน้าเก่าคนหนึ่งเข้าทำเนียบระดับ B ได้สำเร็จ ตอนนี้แม้จะอยู่ในระดับเดียวกัน แต่ตำแหน่งเขาก็ยังทิ้งห่างจางเย่อีกไกล เฉินเหยี่ยเชื่อว่าหลังจาก ‘ออกมาเต้น’ เปิดรายการ เขาจะสามารถไล่ตามจางเย่ได้ไม่ยากเย็นนัก
หนึ่งเป็นรายการบันเทิง หนึ่งเป็นรายการสารคดี หนึ่งมีแต่จะโด่งดัง หนึ่งมีแต่จะค่อย ๆ เลือนหาย หนึ่งขึ้น หนึ่งลง ช่องว่างนี้คงถูกไล่ตามได้รวดเร็ว!
เฉินเหยี่ยยังจะกลัวตามจางเย่ไม่ทันอีกหรือ?
ปัญหาอยู่ที่เรื่องของเวลาเท่านั้น!
ความจริงไม่ใช่แค่เฉินเหยี่ยที่คิดแบบนี้ ตอนนี้ทุกคนเองก็คิดเช่นกัน CCTV1 ออกแรงดัน ‘ออกมาเต้น’ และเฉินเหยี่ยเพราะอยากให้เขามาแทนที่จางเย่? ไม่ใช่ว่าพวกเขายินดีปล่อยให้เฉินเหยี่ยได้เสพซากเกียรติยศของ ‘เดอะวอยซ์’? สำหรับ CCTV1 จางเย่นั้นเป็นหนามตำตา ตั้งแต่ร่วมงานกันจนมีปัญหา จนมีคดี CCTV1 เสียหน้าอย่างหนัก นี่คือเหตุที่พวกเขาต้องมากระตุ้น ‘ออกมาเต้น’ เพราะ CCTV1 ต้องการบอกว่า ต่อให้ไม่มีจางเย่ พวกเขาก็ยังครองวงการนี้ ยังคงมีพิธีกรผู้ยอดเยี่ยมมาแทนที่จางเย่ได้!
เฉินเหยี่ยยิ้มจอมปลอม “ผู้กำกับจางขึ้นชื่อเรื่องทำรายการไหนก็โด่งดังอยู่แล้ว ผมเชื่อว่าสารคดีของผู้กำกับจางต้องโดดเด่นเหนือใครแน่”
จางเย่หัวเราะลั่น “ผมสู้คุณไม่ได้หรอก ‘ออกมาเต้น’ ดังตั้งแต่ก่อนจะออกอากาศอีก ถึงผมจะอยู่ในภูเขา ผมก็ยังได้ข่าวอยู่ดี”
เฉินเหยี่ยหรี่ตา “ผมรอการออกอากาศของรายการคุณใจจดใจจ่อเชียวล่ะ”
“เช่นกัน เช่นกัน” จางเย่สวนกลับ
ทั้งสองดูคล้ายเยินยอกันเอง ความจริงกลับแฝงเงาดาบประกายกระบี่
ฟ่านเหวินลี่เห็นดังนั้นก็พยายามเปลี่ยนเรื่อง “ผู้กำกับจาง รายการคุณจะออกอากาศเมื่อไรคะ? ฉันอยากดูจริง ๆ”
เฉินเหยี่ยก็กล่าว “นั่นสิ ออกอากาศเมื่อไรครับ?”
จางเย่มองเฉินเหยี่ยแวบหนึ่ง “งั้นผมถามก่อนสิว่า ‘ออกมาเต้น’ จะออกอากาศเมื่อไร?”
พอได้ยินคำถามของจางเย่ ทุกคนก็ตระหนก จางเย่ถามทำไม? จะได้เลี่ยงเวลาออกอากาศของ ‘ออกมาเต้น’ งั้นหรือ? พยายามจะเลี่ยง เพื่อให้รายการของเขาเองจะได้ไม่ย่ำแย่นักจนเสียชื่อสินะ? เป็นไปไม่ได้! นักเลงอย่างจางเย่เป็นที่รู้กันอยู่ในวงการว่าแม้แต่ CCTV ยังกล้าฟ้อง ทำไมถึงได้จะเลี่ยงความขัดแย้งเอาเฉย ๆ ล่ะ?
ฟ่านเหวินลี่มองจางเย่ด้วยสายตาประหลาดใจ
ฮั่วตงฟางกลับยิ้มระรื่นตอบ “คงราว ๆ เดือนธันวาครับ วันแน่นอนหรือยังนะ?” เขาหันไปถามเฉินเหยี่ย
เฉินเหยี่ยหน้ายิ้มระรื่น เมื่อจางเย่ถามคำถามนี้ แปลว่าเขาสูญเสียความมั่นใจแล้ว ซึ่งทำให้เฉินเหยี่ยพึงพอใจยิ่ง “เราเพิ่งได้วันเมื่อวาน เปิดรายการตอนแรกสองทุ่มวันศุกร์ที่สิบธันวาคม คืนนี้จะมีแถลงข่าวเล็ก ๆ เราจะประกาศวันออกอากาศคืนนี้เช่นกัน” พูดจบ เฉินเหยี่ยก็หันมองจางเย่ก่อนถาม “แล้วพวกคุณล่ะผู้กำกับจาง?”
ใครจะไปรู้ คำตอบของจางเย่กลับทำให้ทุกคนต้องตะลึง!
จางเย่หัวเราะลั่น “ไอ๊หยา บังเอิญจัง สารคดีของผมก็ออกอากาศสองทุ่มวันศุกร์ที่สิบธันวาเหมือนกัน!”
ฟ่านเหวินลี่ตะลึง!
เฉินเหยี่ยตะลึง!
แม้แต่ฮั่วตงฟางยังตะลึง!
ทุกคนหน้าแข็งค้างกันไปหมด!
อะไรนะ? จะออกอากาศสารคดีวันเวลาเดียวกับ ‘ออกมาเต้น’? ทุกคนได้แต่ต้องตะลึงกันไปหมดแล้วจริง ๆ เชี่* พวกเขาเพิ่งทราบว่าที่จางเย่ถามคำถามนี้ไม่ใช่เพราะกลัว ‘ออกมาเต้น’ แต่เพราะต้องการเลือกวันชนกับพวกเขาต่างหาก! ไม่มีใครคิดเลยว่าช่องสิบสี่และจางเย่จะออกรายการตอนนี้พอดี เรื่องบังเอิญแบบนี้จะเกิดขึ้นได้ยังไง!
บ้าไปแล้ว!
จางเย่มันบ้าไปแล้ว!
อย่าพูดกันถึงเรื่องสารคดี รายการจำนวนมากใน CCTV ล้วนทราบกันว่ารายการของพวกเขาทางที่ดีอย่าได้ไปโผล่ในคืนวันศุกร์ เลี่ยงรายการ ‘ออกมาเต้น’ ที่ดูจะหยุดไม่อยู่เสียเถอะ นี่ยังรวมถึงช่องเมืองหลวงและสถานีดาวเทียมเซี่ยงไฮ้ซึ่งมีแต่คนยื่นขอเปลี่ยนเวลาออกอากาศ พวกเขากลัวว่ายอดวิวจะมีปัญหาถ้าต้องออกไปแข่งกับ ‘ออกมาเต้น’ แต่ขณะที่ทุกคนเลี่ยงหลบ คุณ...กลับเลือกจะชน?
มันจะดุเกินไปแล้ว!
รายการคุณมันก็แค่สารคดีเองนะ?
รอบ ๆ มีพนักงานของ CCTV จำนวนไม่น้อย ได้ยินคำพูดนี้ถึงกับชะงักเท้าลงกันทันที หันมองจางเย่ด้วยสายตาตื่นตะลึง ล้วนแสดงสีหน้าประหลาดใจ
นี่แหละจางเย่ล่ะ!
นี่แหละคือจางเย่ผู้ไม่ยอมเข้าเกลือเข้าน้ำมัน[1] ไม้อ่อนไม้แข็งไม่ยอมรับประทาน[2]ล่ะ!
ฟ่านเหวินลี่ยิ้มเจื่อน “ผู้กำกับจาง คุณนี่…ไม่ต้องทำแบบนี้หรอก ไม่ต้องทำแบบนี้จริง ๆ!”
ฟ่านเหวินลี่ไม่เคยสงสัยในความสามารถของจางเย่ ถ้าจางเย่ได้ทำรายการบันเทิง เขายังต้องหลบเลี่ยงคนอื่น? ไร้สาระ! สถานีอื่น ๆ ในประเทศนี้ต่างหากคือคนที่ต้องหลบเวลารายการของจางเย่ แม้แต่เฉินเหยี่ยยังต้องหลบไปเงียบ ๆ เพราะรายการของจางเย่ เพราะมันคือรายการของจางเย่! แต่สถานการณ์ตอนนี้? รายการสารคดีเนี่ยนะ? ใครจะหนีคุณ? มีแต่คุณนั่นแหละที่ต้องหนีคนอื่นสิ!
คำตอบของจางเย่ทำให้ทุกคนตะลึง!
เฉินเหยี่ยเองก็ถูกสะกิดความหยิ่งผยองเข้าจนได้ อยากแข่งกับพวกเราในตารางเวลาเดียวกัน? ได้! เยี่ยมไปเลย! ยินดีต้อนรับจนไม่รู้จะรับยังไงแล้ว!
“ผู้กำกับจาง แน่ใจเหรอ?” เฉินเหยี่ยพยายามข่มขู่ “ไม่เปลี่ยนแล้วมั้ง?”
จางเย่หัวเราะเบา ๆ “แน่นอน ผมกลัวพวกคุณนั่นแหละจะย้ายเวลาหนี”
เฉินเหยี่ยยิ้ม “พวกเราไม่เปลี่ยนแน่นอน คืนวันที่สิบ ไม่พบไม่เลิกรา!”
เฉินเหยี่ยกับพวกจากไป
จางเย่ยักไหล่ ก่อนแยกไปอีกทาง
คนที่เหลือล้วนแต่อ้าปากค้าง!
“ชะ เชี่****!”
“ผู้กำกับจางใจร้อนไปรึเปล่า?”
“ฉันล่ะยอมจริง ๆ ถึงขั้นเอาสารคดีมาแข่งกับรายการบันเทิง? เชี่* ต้องกล้าขนาดไหนกันฟระ! มีแต่จางเย่เท่านั้นแหละ!”
“ยังต้องถามอีกเรอะ? จางเย่แพ้อยู่แล้ว!”
“นั่นสิ ใครจะรู้ว่าผู้กำกับจางคิดอะไรอยู่?”
“คนเก่งมีกำลังขวัญจริง ๆ!”
“แต่ไม่ยุติธรรมเลย! สารคดีมันจะไปสู้รายการวาไรตี้ได้ยังไง?”
“ถ้าผู้กำกับจางไม่ได้เลือกจะชนกับ ‘ออกมาเต้น’ คนอื่นคงไม่ออกมาเอาสองรายการนี้เทียบกันหรอก ประเภทแตกต่างกันขนาดนี้ ต่อให้ได้ยอดวิว 0.0x % ก็ไม่มีใครพูดอะไร สารคดีก็เป็นแบบนี้อยู่แล้ว แต่อาจารย์จางดันอยากจะสู้? อยากจะชนกับ ‘ออกมาเต้น’? อยากจะพิสูจน์อะไร? ปัญหาคือ จำเป็นต้องพิสูจน์หรือ? ต่อให้สถานีโทรทัศน์ทุกแห่งเอายอดวิวมาสู้กับรายการบันเทิงที่ห่วยที่สุด ยอดวิวก็ยังสู้ไม่ได้เลยเว้ย!”
“ความคิดของผู้กำกับจาง ไม่เหมือนใครเลยจริง ๆ!”
“ต่อให้จางเย่อยากจะออกอากาศวันที่สิบ ช่องสิบสี่เองจะยอมหรือ?”
“เอาน่า ลืมไปแล้วเหรอว่าผู้กำกับช่องสิบสี่เป็นใคร?”
“อ๊ะ เหยียนเทียนเฟยนี่”
“เชี่* ผอ. เหยียนก็ไม่ใช่ตะเกียงขาดน้ำมันเหมือนกันนี่หว่า!”
“ใช่ ผอ.เหยียนเองก็อาจจะทำแบบนี้เหมือนกันด้วยซ้ำ สองรายการนี่มีสิทธิ์ชนกันจริง ๆ สื่อต้องวุ่นวายไปพักใหญ่แน่ ๆ”
“แบบนี้ก็สนุกสิ!”
“บอกว่าวุ่นวายแล้วถึงจะถูก! ‘ออกมาเต้น’ เดิมควรเป็นรายการของจางเย่ จนกระทั่งมาส่งมอบให้ผู้กำกับสวีกับเฉินเหยี่ยนั่นแหละ มาตอนนี้ผู้กำกับจางตั้งใจเอาสารคดีมาชนกับ ‘ออกมาเต้น’ ฉันอยากรู้นักว่าข่าวจะออกมายังไง! ต้องเป็นกระแส… เฮ้ย เดี๋ยวนะ! พวกนายคิดว่าผู้กำกับจางจะใช้ ‘ออกมาเต้น’ มาช่วยโฆษณารายการเขารึเปล่า?”
“เป็นไปได้นะ! ‘ออกมาเต้น’ โฆษณาหนักจนคนรู้จักทั้งประเทศไปแล้ว แต่พวกนั้นจะยอมโฆษณาให้จางเย่เหรอ? ต่อให้จ่ายเงินโฆษณาก็เท่านั้น ใครจะไปดูสารคดี? อีกอย่าง ช่องสิบสี่เองก็ไม่ได้มีงบโฆษณาเป็นสิบล้านซะหน่อย ถ้าจะเอา ‘ออกมาเต้น’ มาสร้างกระแสด้วยความเป็นศัตรูกันของจางเย่กับเฉินเหยี่ย อย่างนั้นต้องช่วยให้คนสนใจสารคดีนี้แน่ ๆ นี่คือวิธีที่ง่ายที่สุดและคุ้มค่าที่สุดในการโปรโมทสารคดีของจางเย่!”
“พวกคุณคิดมากไปแล้วน่า”
“นั่นสินะ ต่อให้ฉายรายการสารคดีนี้ออกมาแล้วยังไง? ก็แค่สารคดี! ถึงจะให้สตาร์คิงสตาร์ควีนมาพากย์บรรยาย ใช้เรื่องนี้มาสร้างกระแสระดับโลก คนดูก็ยังไม่มากอยู่ดี!”
“เหอะ ๆ ก็จริง”
“ใช่ไหมล่ะ ประเด็นคือไม่มีใครจะดูสารคดีต่างหาก”
“เฮ้อ พวกเรารอดูผลลัพธ์ก็แล้วกัน”
ข่าวกระจายไปใน CCTV อย่างรวดเร็ว!
จางเย่ก็ยังเป็นจางเย่ ไม่อยู่เมืองหลวงสองเดือน CCTV ไม่มีเรื่องไม่มีราวอะไรสักนิด สงบเงียบเป็นสุข ปลอดภัยไร้เรื่องราว พอเขากลับมาเท่านั้นแหละ CCTV ก็คึกครื้นขึ้นมาอีกแล้ว!
==================
[1] 油盐不进 ไม่เข้าเกลือน้ำมัน เป็นสำนวน หมายถึง ดื้อรั้นหัวแข็ง
[2] 软硬不吃 ไม้อ่อนไม้แข็งไม่รับประทาน เป็นสำนวน หมายถึง ไม่ยอมเปลี่ยนใจไม่ว่าด้วยวิธีการใด ๆ หัวแข็ง
*-*-*-*-*-*-*-*-*-*-*-*-*-*-*
ต้องขอโทษจริง ๆ ครับ/ค่ะ
ด้วยความผิดพลาดของเรารังโจร ทำให้การเปิดเล่มใหม่ที่ควรจะเกิดขึ้นเมื่อวานนี้มีปัญหา และขึ้นเล่มใหม่ได้เร็วที่สุดวันอังคาร
จึงขออนุญาตลดจำนวนตอนเหลือวันละ 1 ตอนถึงวันจันทร์ เพื่อไม่ให้ราคารวมเล่มสูงเกินไป และจะชดเชยด้วยการขยายตอนแถมไปถึง 10 ส.ค. จาก 6 ส.ค. ครับ/ค่ะ
กราบขอประทานอภัยอีกครั้งครับ/ค่ะ


[Go To Next Chapter]( ./103.md)