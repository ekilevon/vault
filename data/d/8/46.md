##บทที่ 746 : คำพิพากษาแห่งศาล!
วันนี้
เป็นวันขึ้นศาลคดีจางเย่ฟ้องร้อง CCTV1 !
ในอินเทอร์เน็ต เหล่าแฟนคลับจางเย่มารวมตัวกันเรียบร้อย
“อาจารย์จางต้องชนะขาดแน่นอน!”
“อธรรมไม่อาจสะกดข่มธรรมมะ ความจริงคงอยู่ชั่วนิรันดร์!”
“อาจารย์จางเย่สู้ ๆ!”
“ในที่สุดก็ขึ้นศาลแล้ว! กังวลจัง!”
“รอคอยอาจารย์จางกลับมาพร้อมชัยชนะ!”
“เป็นหนี้ก็ต้องชดใช้ให้สาสมสิ!”
หลายวันมานี้ ทุกกระบวนการทางกฎหมายและการเปลี่ยนแปลงต่าง ๆ ที่ส่งผลต่อรูปคดีล้วนเป็นที่ติดตามของสังคม ในวันที่สองเมื่อจางเย่ส่งสำนวนคำฟ้อง ทางศาลปฏิเสธข้อเรียกร้องค่าชดเชยหนึ่งร้อยล้านของจางเย่ อาจเพราะเหตุผลด้วยจำนวนที่สูงเกินกว่าข้อกฎหมาย สุดท้ายจึงมีการไกล่เกลี่ยกับจางเย่ ให้เรียกร้องค่าชดเชยตามกฎหมายเป็นจำนวนหนึ่งหมื่นเจ็ดพันกว่าหยวน ซึ่งอย่างไรเสียก็เป็นสองเท่าของค่าแรง สองวันถัดมา คือการขึ้นศาลไกล่เกลี่ยครั้งที่หนึ่ง ผู้แทนฝั่ง CCTV1 แจ้งประสงค์ให้มีการไกล่เกลี่ย แต่กลับแสดงเจตจำนงว่าจางเย่ควรได้รับค่าแรงของเดือนเดียว ไม่มีการชดเชยอื่นใดนอกเหนือไปจากนั้น ซึ่งจางเย่ปฏิเสธข้อตกลง ในวันเดียวกัน จางเย่มีปากเสียงกับผู้แทน CCTV1 รวมถึงทนาย CCTV1 อยู่ด้านนอกศาล จึงถูกสื่อมวลชนเก็บภาพ เรื่องราวจึงบานปลายอีกครั้ง!
แผ่นดินเริ่มลุกเป็นไฟขึ้นมา!
วันนี้ น่าจะเป็นวันที่มีคำพิพากษาตัดสินแล้ว!
พอรุ่งเช้า ศาลประชาชนเขตไห่เตี้ยนเนืองแน่นไปด้วยฝูงชน ที่จอดรถตรงสนามขนาดใหญ่แออัดไปด้วยรถยนต์ที่จอดอยู่เต็มอัตรา และกว่าครึ่งหนึ่งนั้นเป็นรถสัมภาษณ์ข่าว บรรดานักข่าวจากสื่อหนังสือพิมพ์โทรทัศน์ต่าง ๆ นับไม่ถ้วนแบกกล้องดักรอตรงประตูทางเข้า ทั้งข้างหน้าข้างหลังล้วนมีแต่คนอยู่ เรียกได้ว่าทำเอาบริเวณศาลแน่นขนัดจนแม้แต่น้ำไหลยังแทบผ่านไม่ได้ นอกจากนี้ยังมีคนอีกกลุ่มหนึ่ง เป็นชาวบ้านที่อาศัยอยู่ระแวกใกล้เคียงที่แวะมามุงดู
“สวัสดีท่านผู้ชมทุกท่าน……”
“ท่านผู้ชมคะ ตอนนี้ดิฉันอยู่ตรงบริเวณศาลประชาชนเขตไห่เตี้ยน……”
“ผู้คนนับล้านต่างจับตาคดีความระหว่างจางเย่และ CCTV1 ซึ่งใกล้จะถึงเวลาขึ้นศาลในอีกหนึ่งชั่วโมงหลังจากนี้ค่ะ เวลานี้ทั่วพื้นที่เบียดเสียดไปด้วยสื่อและฝูงชนที่มารอมุงดูเหตุการณ์ ขณะนี้ยังไม่เห็นเงาของจางเย่และคนของ CCTV1 ปรากฏตัวที่ศาล เมื่อถึงเวลาเราจะนำความคืบหน้าล่าสุดมารายงานกับทุกท่านเป็นรายแรกค่ะ”
ตอนนี้มีการเปิดกล้องบันทึกภาพรายงานสดแล้วจำนวนไม่น้อย
ยังมีนักข่าวหลายคนพยายามเข้าไปภายในห้องพิจารณาคดี ทว่าถูกผู้คุมในศาลและเจ้าหน้าที่สกัดไว้ ทั่วทั้งบริเวณศาลไห่เตี้ยนถูกผนึกแน่น มีการเพิ่มจำนวนผู้คุมมากขึ้นถึงสามเท่าจากปกติ ราวกับจะเกิดสงครามได้ทุกเมื่อ
ทันใดนั้น รถ BMW รุ่น X5 ก็ขับเข้ามา
“ดูนั่น!”
“นั่นรถของจางเย่!”
“จางเย่มาแล้ว!”
เมื่อมีเสียงตะโกนขึ้น ฝูงนักข่าวก็พุ่งกระโจนเข้าไปทันที!
เวลาเดียวกัน รถของผู้แทนและทนาย CCTV1 ก็ตามมาถึง
พอนักข่าวเห็นเข้า ก็แหวกฝ่าฝูงชนเข้าไปตรงนั้นทันที อีกฝ่ายยังไม่ทันได้จอดรถ ทุกคนก็เอาไมโครโฟนไปจ่อที่หน้ากระจกรถแล้ว ต่างเริ่มยิงคำถามกันเสียงดังอื้ออึง!
“ขอถาม CCTV1 มีพฤติกรรมยักยอกค่าแรงอยู่บ่อยครั้งใช่หรือไม่คะ?” นักข่าวหญิงคนหนึ่งยิงคำถาม
ผู้แทน CCTV1 ที่มาคือเจียงหยวน เมื่อได้ยินเขาก็กล่าวเลี่ยง “ระวังหน่อย นี่ไม่ใช่การยักยอกค่าแรง เหตุผลที่จ่ายช้าไปวันหนึ่งก็เพราะระบบมันผิดพลาดต่างหาก”
นักข่าวหญิงคนนั้นถามต่อ “แล้วทำไมทั้งช่องหนึ่งถึงมีแค่ของจางเย่คนเดียวที่ผิดพลาดล่ะคะ?”
เจียงหยวนขมวดคิ้ว “เรื่องของระบบ ผมจะไปรู้ได้ยังไง? ส่วนค่าแรงตอนนี้ก็จ่ายไปให้เขาแล้วด้วย”
นักข่าวชายอีกคนรีบถาม “รองผอ.เจียง คดีนี้พวกคุณมีโอกาสชนะเท่าไรครับ?”
เจียงหยวนตอบอย่างมั่นใจ “ผมเชื่อว่าพวกเราจะชนะได้ เรื่องนี้เรามีความโปร่งใส และเชื่อมั่นว่าศาลจะมีคำตัดสินที่เที่ยงตรงยุติธรรม!”
นักข่าวที่อยู่ด้านข้างถามขึ้นมาอีก “หลังจากจบคดีแล้ว แผนงานของจางเย่ต่อจากนี้……”
เจียงหยวนไม่ตอบ ลงจากรถแล้วแทรกตัวไปด้านหน้าทันที “ขอทางหน่อยสิ หลีก ๆ!”
ทนายว่าความของ CCTV1 ก็ช่วยเจียงหยวนกางแขนกันคนอยู่ด้านหน้า “ใกล้จะเริ่มเปิดพิจารณาคดีแล้ว มีข้อสงสัยอะไรรอหลังไต่สวนแล้วค่อยว่ากันใหม่!”
พวกเขาแค่อยากจะเข้าไปในห้องพิจารณาคดีให้ไว เพื่อจะได้ไม่ต้องตอบคำถามนักข่าว ไม่วายพอหันไปดูทางจางเย่อย่างสงสัย ทั้งคู่ก็แทบลมจับ!
จางเย่ไม่ได้มีแก่ใจรีบร้อนเข้าห้องพิจารณาคดีเลยสักนิด แต่กลับคุยโม้อยู่ท่ามกลางนักข่าวกลุ่มหนึ่ง พูดจาอย่างน่าเกรงขามดุจผู้ผดุงความยุติธรรม “ค่าจ้างแรงงานจะค้างจ่ายไม่ได้ นี่คือการเคารพสิทธิของผู้ใช้แรงงานทั้งปวง และเป็นการดำรงไว้ซึ่งพื้นฐานกระบวนการทางสังคม! พิธีกรรายการคืนส่งปีคนหนึ่งโพสต์เอาไว้ว่า การจ่ายค่าแรงช้าไปวันเดียวเป็นแค่เรื่องเล็กน้อย บอกว่าผมทำเรื่องเล็กให้เป็นเรื่องใหญ่ CCTV1 เองก็ต่างคิดเช่นนี้ทั้งนั้น งั้นผมคงต้องถามหน่อยแล้ว! ถ้าหากว่า CCTV1 จำเป็นต้องให้ผมอัดรายการเพื่อมาออกอากาศในวันนี้ แล้วผมอัดช้าไปหนึ่งวัน จะได้ไหม? ถ้าเกิดว่า CCTV1 เรียกผมไปประชุมด่วน ผมไปสายวันหนึ่ง ได้รึเปล่า? ถ้ารายได้ค่าลิขสิทธิ์ ‘เดอะวอยซ์’ อยู่ในบัญชีทีมงาน แล้ว CCTV1 ต้องการให้พวกเราโอนเข้าบัญชี CCTV1 ภายในวันนี้ เพราะพวกเขาต้องการเงินด่วน แต่ผมโอนช้าไปหนึ่งวัน ตกลงไหม? คนที่ผ่านงานมาต่างก็รู้ว่าทำแบบนี้ไม่ได้! ดังนั้นผมก็เลยงงน่ะสิครับ ไม่ว่าจะทำอะไรพวกเราจะช้าไปหนึ่งวันไม่ได้ทั้งสิ้น ปฏิเสธไม่ได้ทั้งนั้น! ทีพวกเขาล่ะ? ช้าไปวันเดียวเป็นเรื่องธรรมดา? แล้วยังมีหน้ามาบอกว่าผมทำเรื่องเล็กให้เป็นเรื่องใหญ่อีก? ได้ไง! สองมาตรฐานเรอะ!?”
ฝูงชนไม่น้อยที่อยู่รายล้อมต่างกู่ร้อง!
“ไม่ผิด!”
“พูดได้ดี!”
“พูดถูกต้อง!”
“จางเย่ฉันเทิดทูนคุณ!”
“จัดการพวกมันเลย!”
“เบื่อไอ้หน้าโง่ที่ค้างค่าแรงแล้วยังคิดว่าเป็นเรื่องธรรมดาที่สุดเลย!”
จางเย่กล่าวยืนกรานความยุติธรรมแน่นหนัก “เดิมทีศาลเป็นสถานที่ซึ่งดูไม่ค่อยดีในสายตาพวกเราเหล่าชาวบ้านตาดำ ๆ อยู่แล้ว ส่วนตัวผมเองก็ไม่ใช่พวกชอบโชว์ตัวต่อหน้าสาธารณชนเลย แต่ในวันนี้ ผมต้องออกมายืนหยัดแล้ว! ไม่ใช่อื่นใด! เพียงเพื่อปลดแอก! ผมต้องการหยุดยั้งการปฏิบัติโดยมิชอบและความคิดเหลื่อมล้ำมาตรฐานในสังคมเช่นนี้ไปให้เด็ดขาด! และผมก็อยากเป็นตัวอย่างให้กับศิลปินทั้งหมดทุกคน ผมขอยอมท้าทายกฎหมาย ดั่งคนที่กินปูเป็นคนแรก[1]! ใครเป็นคนบอกว่าสถานีทีวีล่วงละเมิดผลประโยชน์ของพวกเราแล้ว พวกเราจะต้องหุบปากเงียบเพราะเกรงจะทำให้พวกเขาขุ่นเคือง? ศิลปินก็คนเหมือนกัน! มีสิทธิ์ที่จะปกป้องสิทธิและผลประโยชน์ของตนเองโดยชอบธรรม! จะมากลับขาวเป็นดำไม่ได้! และอะไรที่มันดำจะกลับเป็นขาว…...ก็ไม่ได้เช่นกัน!”
เจียงหยวนเดือดดาลขึ้นมา นายเนี่ยนะไม่ชอบโชว์ตัวต่อหน้าสาธารณชน? แม่*ว่าไปเรื่อย!
อย่างไรก็ตาม เมื่อทุกคนได้ฟัง กลับโห่ร้องเชียร์ลั่น แต่ละคนต่างเคยมีประสบการณ์ถูกหัวหน้าปฏิบัติอย่างอยุติธรรมมาก่อน ในเวลานี้ จิตใจของทุกคนจึงอยู่ข้างจางเย่อย่างแน่นอน!
“พูดได้ดีจริง!”
“เป็นศิลปินไม่ง่ายหรอกนะ!”
“อาจารย์จาง สู้ ๆ!”
“พวกเราเป็นกำลังใจให้เต็มที่!”
ทั่วทั้งประตูทางเข้าศาล ต่างได้ยินจางเย่กล่าวเจื้อยแจ้วอย่างเที่ยงธรรมอยู่ตรงนั้น!
แม้กระทั่งเหล่านักข่าวที่ปกติจะพูดน้ำไหลไฟดับไม่หยุดปาก ยังได้แต่มองด้วยความเลื่อมใสอย่างอดไม่ได้ ไม่อาจพูดแทรกเข้ามาแม้แต่คำเดียว หมอนี่แม่*พูดได้ดีเหลือเกิน!
จางเย่พูดคนเดียวต่ออีกพักใหญ่
จนในที่สุด นักข่าวหญิงจากรายงานข่าวภาคค่ำนครหลวงคนหนึ่งทนฟังต่อไปไม่ไหว จึงปาดเหงื่อแล้วกล่าวเตือน “แบบว่า อาจารย์จางคะ ดูเหมือนจะได้เวลาขึ้นศาลแล้วนะคะ”
เมื่อจางเย่ดูนาฬิกาข้อมือ ก็ร้องไอ้หยาแล้วรีบเดินเข้าไปข้างใน
เหล่านักข่าวไม่รู้จะหัวหรือร้องไห้ดี อยากจะตามเข้าไปด้านในศาลด้วย แต่ทางผู้คุมศาลก็ยังคงขัดขวางพวกเขาไว้ ชัดเจนว่ากระบวนการศาลในวันนี้จะไม่ถูกเปิดเผยต่อภายนอก
……
ภายในศาล
ผู้พิพากษาและเจ้าหน้าที่ตุลาการหลายคนมองลอดผ่านหน้าต่างแล้ว ล้วนพูดไม่ออก
มีคนหนึ่งกล่าว “มีนักข่าวมากี่คนกันเนี่ย แถมฝูงชนด้วย ต้องหลายร้อยคนแน่ ๆ!”
อีกคนหนึ่งหัวเราะอย่างขื่นขม “คดีที่แล้วข้อเรียกร้องห้าร้อยล้าน มีนักข่าวแค่เจ็ดแปดคนเอง นั่นยังไม่ถึงร้อยละสิบของในวันนี้เลย นี่มันแค่คดีค่าแรงแปดพันกว่าหยวนเองไม่ใช่เหรอ? แต่กลับทำให้ศาลเราชุลมุนได้ขนาดนี้ จริง ๆ ก็เริ่มไม่สงบสุขตั้งแต่สองวันก่อนแล้ว แม้แต่โทรศัพท์บ้านฉันช่วงนี้ยังโดนนักข่าวโทรมาตั้งหลายครั้ง ไม่รู้เหมือนกันว่าพวกเขาไปหาเบอร์มาได้ยังไง มีแหล่งข้อมูลไม่ธรรมดาเลย!”
ผู้หญิงคนหนึ่งกล่าว “แม้ว่าจำนวนเงินในความขัดแย้งจะไม่สูง แต่อานุภาพไม่เหมือนกันน่ะสิคะ คดีที่เกี่ยวกับดาราในวงการบันเทิงเดิมทีก็มีผลกระทบเป็นวงกว้างอยู่แล้ว ยิ่งไปกว่านั้นคดีที่ศิลปินฟ้องสถานีโทรทัศน์เป็นปรากฏการณ์ครั้งแรกในวงการบันเทิงเชียวนะ ผลกระทบจะไม่ใหญ่ได้หรือ?”
อันที่จริง พวกเขาเองก็กังวลกันอยู่บ้าง กับการที่ช่วงนี้ศาลไห่เตี้ยนของพวกเขาถูกสื่อทั่วประเทศจับจ้องเข้าแล้ว แต่ละสำนักต่างจับตาดูพวกเขาเป็นพิเศษ ทำให้พวกเขาพลอยรู้สึกกดดันหนักยิ่งนัก!
ตอนนี้เอง ผู้พิพากษาหัวหน้าคณะกล่าวด้วยน้ำเสียงเคร่งขรึม “ประจำที่ จะเริ่มศาลแล้ว”
……
เทียปา
ชาวเน็ตพูดคุยกันอย่างดุเดือดไม่ขาดสาย!
“เริ่มศาลแล้วมั้ง?”
“อืม ได้เวลาแล้ว!”
“ไม่รู้ว่าเป็นยังไงบ้างน่ะสิ ไม่ออกอากาศด้วย!”
“รอผลเถอะ ภาวนาให้ศาลตัดสินอย่างยุติธรรม!”
“ก็ไม่แน่นะ คราวนี้เนื้อหาคดีหลักมีแค่เรื่องค่าแรงของจางเย่ แล้วเรื่องที่ทาง CCTV1 ก็ยังไม่ได้ลิขสิทธิ์ระหว่างประเทศของ ‘เดอะวอยซ์’ แต่กลับขายออกไปโดยพลการนั่น เรื่องนี้จะเอามาเป็นประเด็นก็ไม่ได้ ข้อเรียกร้องค่าเสียหายหนึ่งร้อยล้านของอาจารย์จางนั้นทางศาลก็ปัดตกไปแล้วไม่ใช่เหรอ? เพราะเรื่องลิขสิทธิ์กับเรื่องค่าแรงมันไม่เกี่ยวกัน และถ้าเป็นเรื่องของค่าแรงล้วน ๆ ล่ะก็ จ่ายช้าไปแค่วันสองวัน ทางศาลอาจจะไม่สนับสนุนคำฟ้องของจางเย่ก็ได้น่ะสิ”
“นั่นสิ อิทธิพลของ CCTV ก็ใหญ่จะตาย ชักพูดยากล่ะ!”
“แม่* ถ้าอาจารย์จางไม่ชนะคดีนะ ฉันจะไปด่า CCTV1 แม่*ทุกวันเลย!”
……
บนเวยป๋อ
“เหตุการณ์จะเป็นยังไงแล้วบ้างนะ?”
“มีใครอยู่ข้างในบ้าง? ถ่ายทอดหน่อยสิ!”
“คราวนี้ได้ข่าวว่าจางเย่ไม่ได้เชิญทนาย เขาว่าความด้วยตัวเองล่ะ เป็นทนายตัวเองเลย!”
“หา? เรื่องจริงเหรอเนี่ย?”
“จริง หนังสือพิมพ์บอกหมดแหละ!”
“ฉิ* งั้นจะไม่เท่ากับแพ้แล้วเหรอ? อีกฝ่ายอาจจะเป็นทนายมืออาชีพก็ได้ อาจารย์จางจะไปพูดสู้ได้เหรอ?”
“ข้อนี้ฉันไม่ห่วงเลยสักนิด ฝีปากจางเย่ใช่ว่าพวกนายจะไม่รู้จักนี่ ถึงจะเป็นทนายก็ดูจะไม่ใช่คู่มือเขาหรอก ฉันห่วงว่าความรู้ทางด้านกฎหมายของอาจารย์จางจะน้อยเกินไปต่างหาก ถึงเวลาพิสูจน์หลักฐานอะไรจำพวกมาตราไหนขึ้นมา กลัวว่าเขาจะพูดไม่ได้น่ะสิ”
“จริงด้วย หวาดเสียวชะมัด!”
“รอดูตอนจบเถอะ! ร้อนใจจังโว้ย!”
ทันใดนั้น พิธีกรที่หายหน้าจากวงการบันเทิงไปนานหลายปีโดยหลายปีนี้ก็ไม่มีความเคลื่อนไหวใด ๆ บนเวยป๋อเลยก็ออนไลน์ขึ้นมา โพสต์ใหม่ล่าสุดลงบนเวยป๋อ เป็นประโยคง่าย ๆ หนึ่งประโยค “จางเย่ สู้ ๆ นะ”
ชาวเน็ตร้องตกใจ
“โว้ว!”
“เหล่าหลัวนี่! อดีตพิธีกร CCTV1 !”
“โดนดองมาตั้งหลายปีขนาดนี้ เหล่าหลัวปรากฏตัวอีกครั้งแล้ว!”
“เมื่อก่อนเหล่าหลัวก็โดน CCTV1 ปิดปาก แล้วก็โดนดองด้วย!”
“อาจารย์หลัวออกมาเชียร์อาจารย์จางแล้ว! เจ็บแปลบขึ้นมาเลย ไม่รู้ว่าทำไม แค่เห็น ฉันก็เจ็บจมูกแล้ว ในใจก็เจ็บเหมือนกัน อาจารย์หลัว อาจารย์จาง พวกคุณคือวีรบุรุษแห่งยุค!”
เวยป๋อของเหล่าหลัวตอบกลับมา “นั่นไม่ใช่ผมหรอก จางเย่ต่างหาก”
ถัดมา ก็มีศิลปินอีกสองคนซึ่งครั้งหนึ่งเคยถูกสถานีทีวีดาวเทียมจังหวัดดองไว้จนแทบจะออกจากวงการบันเทิง ได้โพสต์เป็นกำลังใจให้จางเย่ลงบนเวยป๋อสาธารณะ!
“นั่นเหล่าเหลา!”
“เจ๊หนิวเองก็เชียร์จางเย่อย่างดุเดือดด้วยล่ะ!”
“เจ๊หนิว หลายปีมานี้คุณหายไปไหนมา!”
“มีแต่รุ่นอาวุโสทั้งนั้นเลย!”
“สุดยอด! ทุกคนออกมาแล้ว!”
“อยากให้อาจารย์จางได้เห็นตอนนี้จริง ๆ คนในวงการใช่ว่าจะไม่มีคนสนับสนุนเขา! เพียงแต่ก่อนหน้านี้ไม่มีใครกล้าพูดอะไรก็เท่านั้น! โดนบังคับกดดันจนไม่กล้าเข้าข้างเขา!”
……
ภายนอกศาล
เหล่าฝูงชนและนักข่าวต่างรอคอยอย่างร้อนรน มีตากล้องหลายคนกลัวจะพลาดช็อตเด็ด ถึงขนาดเปิดกล้องเตรียมพร้อมตลอดเวลา เอาแต่จับจ้องไปยังประตูทางเข้าห้องพิจารณาคดีอย่างไม่คลาดสายตา
หนึ่งชั่วโมง!
สองชั่วโมง!
สามชั่วโมง!
ภายใต้การรอคอยที่แสนยาวนาน ทำให้ชาวสื่อต่างรู้สึกทนแทบไม่ไหว ซ้ำยังประหลาดใจมาก
“ทำไมใช้เวลานานขนาดนี้เนี่ย?”
“ช้าเกินไปแล้ว!”
“ข้างในเกิดเรื่องอะไรขึ้นรึเปล่า? เลยต้องนานขนาดนี้?”
“แค่คดีค่าแรงคดีเดียว ไม่น่าจะต้องไต่สวนกันถึงสามชั่วโมงหรอกมั้ง?”
“ถูกต้อง จางเย่เองก็ไม่ใช่ทนายอาชีพ เขาคนเดียวคงไม่มีทางโต้แย้งข้อกฎหมายกับฝ่ายตรงข้ามที่มีทนายอาชีพเป็นพื้นฐานได้นานขนาดนี้หรอกรึเปล่า?”
“รอต่อไปเถอะ น่าจะใกล้แล้ว!”
“คงไม่ใช่ว่ามีเหตุการณ์อะไรเปลี่ยนหรอกนะ? หรือต้องยกฟ้องคดีหรือเปล่า?”
ณ เวลาสิบเอ็ดนาฬิกาสี่สิบนาที ก็มีข่าวจากด้านใน การพิจารณาคดีสิ้นสุดลงแล้ว!
พริบตา เหล่านักข่าวตากล้องก็กรูกันไปเบียดเสียดอยู่ตรงหน้าประตู!
“ผลเป็นยังไง?”
“เป็นไงบ้าง?”
“ตัดสินว่ายังไงเหรอ?”
“ใครชนะ?”
บรรดาสื่อต่างเบิกตากว้างอย่างกระตือรือร้น!
จากนั้นไม่นาน พวกเขาก็มองเห็นเจ้าหน้าที่ตุลาการจำนวนหนึ่งเดินออกมา ตามมาด้วยร่างของเจียงหยวนรองผู้อำนวยการช่อง CCTV1 และทนายฝ่ายนั้น จากใบหน้าของทั้งคู่ก็สามารถบอกได้ว่า พวกเขาในเวลานี้มีสภาพไม่น่าดูเต็มแก่ ทุกย่างก้าวที่เดินเต็มไปด้วยโทสะ!
เหล่าสื่อต่างมองหน้ากันอย่างตกตะลึง!
ขณะเดียวกัน คำตัดสินได้ถูกประกาศออกมา!
ศาลประชาชนเขตไห่เตี้ยนมีคำสั่งตัดสินให้ CCTV1 ชดใช้ค่าแรงรวมถึงค่าทำขวัญแก่จางเย่เป็นจำนวนเต็มรวมทั้งสิ้นหนึ่งหมื่นเจ็ดพันห้าร้อยหกสิบเจ็ดหยวนถ้วน!
จางเย่ชนะคดีแล้ว!
================
[1] 第一个吃螃蟹的人 กินปูเป็นคนแรก เป็นคำสุภาษิต หมายถึง คนที่กระทำการสิ่งใดเป็นคนแรก ๆ
*-*-*-*-*-*-*-*-*-*-*-*-*-*


[Go To Next Chapter]( ./47.md)