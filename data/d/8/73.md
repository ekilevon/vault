##บทที่ 773 : เกิดเรื่องใหญ่ขึ้นอีกแล้ว!
ไช่ซื่อโค่ว
เพิ่งลงจากรถเตรียมจะเข้าบ้าน สายโทรศัพท์จากแม่ของจางเย่ก็มา
“ไอ้หนู! แกได้รางวัลคณิต ฯ ระดับโลกเรอะ?” แม่ตื่นเต้นมาก
จางเย่ถามกลับทางโทรศัพท์ “แม่รู้ได้ไงน่ะ?”
แม่กล่าว “ข่าวออกทั่วไปหมดแบบนี้ ใครไม่รู้บ้างล่ะ! รับรางวัลเมื่อไร?”
จางเย่หัวเราะร่า “อีกไม่กี่วันนี้แหละ ทางแม่เที่ยวสนุกไหม?”
แม่กล่าว “เพิ่งจะถึงเทียนจินก็รู้เรื่องใหญ่นี่แหละ ฉันกับพ่อแกยังไม่ออกไปไหนเลย ได้ยินว่าแกเป็นคนจีนคนแรกที่ได้ไอ้รางวัลอาเบลอะไรเนี่ยเหรอ?”
จางเย่รับคำ “แม่กับพ่อพายัยหนูเที่ยวให้สนุกเถอะ ทางนี้ไม่มีอะไร พาสปอร์ตกับตั๋วผมมีคนจัดการให้”
เขากดกริ่งประตู
ผ่านไปครู่ ประตูก็เปิดออก
จางเย่สูดจมูก เป็นกลิ่นหมูตุ๋น “หืม หอมจัง”
“ซี่โครงหมูตุ๋น” อู๋เจ๋อชิงหัวเราะเบา ๆ “หิวแล้วเหรอ?”
จางเย่ถูกกระตุ้นความหิวขึ้นมา “ตอนแรกก็ไม่หิว เข้าประตูมาก็หิวเลยนี่แหละ”
ประตูปิดลง อู๋เจ๋อชิงถามคำหนึ่ง “ทางนั้นเป็นยังไงบ้าง? ขั้นตอนทุกอย่างเรียบร้อยดีไหม?”
“ยังจะมีขั้นตอนอะไร? พวกนั้นก็แค่แสดงความยินดีด้วย อ้อ มีคนจากสภาวิทยาศาสตร์แห่งชาติมาแสดงความยินดีกับผม ตัวลอยเลยแน่ะ” จางเย่มองคุณอู๋ก่อนกล่าว “มีแต่คนจากมูลนิธิอาเบลนี่แหละที่น่ารำคาญหน่อย ๆ ลูกพี่ยังไม่ได้ไปล่วงเกินใคร ไอ้หมอนั่นดันมาด่ากันซะงั้น หาว่าผมไม่มีคุณสมบัติพอ ที่ได้รับเลือกก็เพราะโชคดีเท่านั้น ยังบอกอีกนะว่าพวกเขาต้องทำเรื่องนี้เป็นพิเศษอย่างเมตตา บอกแต่ว่ารางวัลนี้มีข้อเรียกร้องสูง ให้ผมควรสำนึกขอบคุณ หึ ฟังแล้วน่าขำ!”
คุณอู๋ถาม “งั้นนายตอบไปว่ายังไง?”
จางเย่เบ้ปาก “ผมจะไปพูดดี ๆ ได้ยังไง?”
“ก็จริง” คุณอู๋หัวเราะ
“หลังจากนั้นผมพูดอีกคำสองคำก็กลับมาเลย” จางเย่กล่าว
ทันใดนั้น สายจากคณบดีพานหยางก็โทรเข้ามา
จางเย่รับสายเขาด้วยความประหลาดใจ “คณบดีพาน เพิ่งแยกกันไม่ใช่เหรอครับ? มีธุระอะไรเหรอ?”
คณบดีพานถามด้วยความสงสัย “เธอไปแหย่อะไรคนจากมูลนิธิอาเบลรึเปล่าน่ะ?”
“ไม่นะ” จางเย่ทราบกระจ่างแจ้งแก่ใจ ปากกลับทำเป็นไม่รู้เรื่อง
“งั้นก็แปลก” คณบดีพานกล่าว “โยฮันส์นั่นดูหงุดหงิดหลังคุยกับเธอ ออกจะเคือง ๆ จนปฏิเสธการแถลงข่าวด้วย อีกอย่าง ใครบ้างจะไม่รู้ว่าเธอน่ะเจ้าอารมณ์ หาเรื่องคนอื่นเขาไปทั่ว เลยโทรมาสอบถามด้วยความกังวลนี่แหละ ถูกเลือกรับรางวัลคราวนี้ ถือว่าเธอทำให้ประเทศและมหาวิทยาลัยเราภาคภูมิใจ ฉันคงไม่ต้องย้ำหรอกนะว่ารางวัลนี้สำคัญแค่ไหน แต่นี่คือรางวัลคณิตศาสตร์ระดับโลกหนึ่งในหกรางวัลที่ยิ่งใหญ่ที่สุด อย่าทำเสียเรื่องล่ะ”
พอวางสาย จางเย่ก็โบกโทรศัพท์มือถือให้คุณอู๋ “ดูสิ เรื่องเล็กนิดเดียวทำเป็นใหญ่โต” พอนั่งลงก็ว่า “ไม่สนใจพวกเขาแล้ว กินก่อนดีกว่า หิวแล้ว”
“รอก่อนนะ”
“ลำบากคุณแล้วอู๋”
อาหารวางพร้อมเสิร์ฟ ทุกอย่างน่ากินไปหมด
จางเย่ดูข่าวโทรทัศน์กับคุณอู๋ไปพลางกินข้าวอย่างเอร็ดอร่อยด้วยกัน
เรื่องที่จางเย่ได้รับรางวัลอาเบลนี้ สถานีโทรทัศน์ดาวเทียมทุกช่องล้วนรายงานข่าวนี้ แม้แต่ช่องข่าวของสถานีโทรทัศน์นครหลวงยังทำสกู๊ปพิเศษเกี่ยวกับเรื่องนี้กว่าสิบนาที แม้จะดูไม่ยาวนัก แต่เมื่อพิจารณาว่ารายการข่าวส่วนใหญ่ก็ไม่ได้ยาวมากอยู่แล้ว ข่าวภาคบ่ายภาคเย็นก็ไม่เกินสามสิบนาที ชัดเจนว่าการให้เวลาข่าวเดียวถึงสิบนาทีนับว่าเป็นเรื่องสำคัญเพียงไหน
ตอนแรก สำนักข่าวสถานีโทรทัศน์นครหลวงเริ่มต้นแนะนำที่มาและชื่อของรางวัลอาเบล ก่อนเล่าถึงผู้ได้รับรางวัลคนก่อน ๆ และผลงานของเหล่านักคณิตศาสตร์ชื่อดังเหล่านั้น ในฐานะคนจีนคนแรกที่ได้รับรางวัลนี้ จางเย่ย่อมกลายเป็นจุดสนใจของทั้งหมด
ระหว่างรายงานพิเศษ มีการสัมภาษณ์ผู้เชี่ยวชาญในวงการ
คณบดีพานเอย เหล่านักวิชาการจากสภาวิทยาศาสตร์แห่งชาติเอง ล้วนตอบรับการสัมภาษณ์ ดูจากภาพพื้นหลังแล้วดูเหมือนจะทำการสัมภาษณ์ที่มหาวิทยาลัยเป่ยต้านั่นเอง น่าจะส่งกลับเข้าสถานีทันทีหลังการสัมภาษณ์เพื่อให้ทันหัวข้อข่าวบ่าย
จบการรายงานพิเศษ มีการสัมภาษณ์คนที่ผ่านไปมาบนท้องถนน
สถานีโทรทัศน์นครหลวงถามคำถามกับคนที่ผ่านไปมา
นักข่าว “รบกวนสอบถาม คุณคิดอย่างไรกับการที่รองศาสตราจารย์จางได้รางวัลอาเบลครับ?”
ชายหนุ่มที่ให้สัมภาษณ์ได้ยินคำถามก็คึกคักขึงขัง “สุดยอดมากครับ! ผมยังตื่นเต้นอยู่เลย!”
ภาพตัดไปหานักศึกษาสาวคนหนึ่ง “ฉันกำลังเรียนอยู่ในภาควิชาคณิตศาสตร์ ปีที่สองแล้วค่ะ ไม่เคยคิดเลยว่าวันหนึ่งจะมีนักคณิตศาสตร์ชาวจีนได้รางวัลอาเบล อาจารย์จางเป็นไอดอลของฉัน เป็นเป้าหมายในอนาคต เพื่อให้วิชาเลขกลายเป็นวิชาที่เป็นที่นิยม ฉันอยากเป็นอย่างอาจารย์จางที่สร้างชื่อให้ประเทศ!”
ชายวัยกลางคน “ผมคิดแวบแรกเลยก็คือยอดเยี่ยมมาก! จางเย่ไม่เสียชื่อจริง ๆ!”
ผู้ให้สัมภาษณ์อีกคนก็กล่าว “ตอนที่ผมเพิ่งทราบข่าว ผมก็ตกใจไปเหมือนกัน แต่คิด ๆ ดูแล้ว ไม่ใช่ว่าอาจารย์จางพิสูจน์ข้อความคาดการณ์ของเดลได้หรือไง? มีอะไรน่าตกใจถ้าเขาจะได้รางวัลอาเบลกัน? ยินดีด้วย อาจารย์จาง เขียนหน้าใหม่ในประวัติศาสตร์อีกแล้วนะ!”
นักเรียน ม. 6 คนหนึ่ง “ปีหน้าผมสอบเอนทรานซ์ แต่ยังเลือกไม่ได้เลยว่าจะเข้าเรียนที่ไหนสาขาอะไร วันนี้ผมได้ข่าวว่าอาจารย์จางได้รับรางวัลอาเบล ผมก็ตัดสินใจแล้ว ผมจะสอบเข้าเป่ยต้า ภาควิชาคณิตศาสตร์! อาจารย์จางเย่สุดยอดจริง ๆ!”
สถานีโทรทัศน์ทุกแห่งล้วนไม่แตกต่าง พากันรายงานข่าวใหญ่ชิ้นนี้
แน่นอน ยกเว้นไว้เพียงที่เดียว ช่องที่สมควรจะรายงานข่าวนี้ที่สุด สถานีโทรทัศน์ใหญ่ที่สุด วันนี้กลับปล่อยข่าวนี้ไป —— CCTV1 !
ไม่ใช่ว่า CCTV1 ไม่รายงานเรื่องนี้ ข่าวใหญ่เช่นนี้ พวกเขาไม่มีทางพลาดหรือไม่พูดถึงได้ กลับกัน พวกเขารายงานเพียงสั้น ๆ ข่าวภาคบ่ายของ CCTV1 ให้เวลาพูดถึงเพียงไม่กี่วินาที สรุปเรื่องที่จางเย่ได้รับรางวัลในหนึ่งประโยค ไม่มีการเสริมเพิ่มเติม ไม่มีการสัมภาษณ์ ไม่มีภาพข่าวจากสถานที่หรือภาพของมหาวิทยาลัย ข้ามผ่านไปจนคนดูต้องตกใจ!
จางเย่กลับไม่เห็นว่าเกินความคาดหมาย เขารู้อยู่แล้วว่า CCTV1 ต้องใช้ความพยายามในการแช่แข็งและกดดันเขาแค่ไหน ดูจากมุมนี้ CCTV1 ไม่เพียงแต่ไม่ให้จางเย่ทำงาน ถึงกับไม่ให้เขาออกข่าว ถือเป็นฝีมือสังหารที่ร้ายกาจมาก!
จางเย่ลอบแค่นหัวเราะ เขาไม่สนใจคนพวกนี้แล้ว เขาทราบดีว่าเขาไม่เคยผิดต่อ CCTV1 ทำงานมาหลายเดือน แทบไม่ได้กลับบ้านเลยในระหว่างการผลิต ‘เดอะวอยซ์’ กินอยู่ที่ออฟฟิศเพื่อจะมีเวลาทำรายการมากขึ้น หลังความพยายามจนรายการดังขึ้นมา สุดท้ายกลับทำให้คนละโมบ เจียงหน่ายสยง เจียงหยวน และเหล่าผู้บริหาร CCTV1 คนอื่น ๆ โลภจนจางเย่อดตอบโต้กลับไม่ได้ เขาทำอะไรผิดหรือ? คุณธรรมในใจเขาชัดเจนมาก
พวกนายยินดีกันไปเถอะ!
พวกเราน่ะ สักวันต้องคิดบัญชีแน่!
……
วันต่อมา
เหล่าสหายของจางเย่ล้วนโทรมาแสดงความยินดี
“จางน้อย ยินดีด้วย”
“ขอบคุณครับพี่หู”
“ท่าทางเธอจะสร้างวีรกรรมไม่เว้นแต่ละวัน ในฐานะรุ่นพี่ ฉันละดีใจกับเธอจริง ๆ”
หูเฟย เหยาเจี้ยนไฉ ต่งซานซาน ฮาฉีฉี และคนอื่น ๆ ทุกคนล้วนแล้วแต่แสดงความยินดีไปกับเขา แต่ที่ควรพูดถึงคือผู้จัดการส่วนตัวของจางหย่วนฉี ฟางเว่ยหง เธอให้คนส่งกระเช้าดอกไม้มาที่บ้านพร้อมข้อความแสดงความยินดีอย่างเป็นทางการ
จางเย่จึงโทรกลับไปเมื่อได้รับของ
“เจ๊ฟาง กระเช้าดอกไม้มาถึงแล้วครับ” จางเย่กล่าว
ฟางเว่ยหงหัวเราะ “ไปถึงก็ดีแล้ว ยินดีด้วยนะ”
จางเย่ “ฮ่า ๆ ขอบคุณมากครับ แต่ว่ามันเป็นทางการมาก ผมเพิ่งเคยได้อะไรแบบนี้ครั้งแรกนี่แหละ”
“ก็เหมาะแล้ว นี่ไม่ใช่รางวัลเล็ก ๆ แต่เป็นรางวัลใหญ่ที่คนรู้จักกันดี เป็นรางวัลระดับโลกเชียวนะ อีกอย่างเธอก็เป็นคนจีนคนแรกที่ได้รับเกียรตินี้ แน่นอนว่าต้องแสดงความยินดีแบบเป็นทางการ ถ้าปล่อยผ่าน ๆ ไปจะเรียกว่าจริงใจได้ยังไง เหอ ๆ อีกอย่าง ไม่ต้องขอบคุณฉัน พี่สาวจางโน่นคนบอกให้จัดการ ข้อความแสดงความยินดีนั่นก็เป็นเธอพูดเอง”
จางเย่คาดไม่ถึง “งั้นถือเป็นเกียรติของผมมากแล้ว ฝากขอบคุณพี่สาวจางด้วยครับ”
ข่าวที่จางเย่ได้รับรางวัลยิ่งร้อนแรง!
‘รางวัลอาเบลไม่ได้เป็นแค่ “สวนหลังบ้าน” ของชาติตะวันตกอีกต่อไป!’
‘เป็ดเทพ[1]! จางเย่เปิดตัวบนเวทีโลก!’
‘รางวัลอาเบล – รางวัลที่ชนชาติเราแสวงหากว่าห้าสิบปี!’
ในอินเทอร์เน็ต ข่าวหนังสือพิมพ์ โทรทัศน์ ทุกช่องทางสื่อล้วนรายงานข่าวนี้ ข้อความแสดงความยินดีจากผู้คนท่วมท้น เกียรติยศของชาติเช่นนี้ รางวัลระดับนานาชาติ ไม่มีใครออกมาโต้แย้งเด็ดขาด แม้แต่ศัตรูของเขาก็ไม่กล้า!
แต่ขณะนั้นเอง กลับมีเรื่องออกมาจนได้!
เพราะเหลือเวลาไม่มากก่อนพิธีรับรางวัล เรื่องนี้จึงนับว่าคับขัน จางเย่ส่งพาสปอร์ตของเขาให้สำนักอธิการบดีของเป่ยต้าไปจัดการแล้ว เพราะเขาไม่มีผู้จัดการส่วนตัว และยังเป็นครั้งแรกที่เขาได้พบกับเหตุการณ์แบบนี้ ดังนั้นสำนักอธิการบดีจึงตั้งกลุ่มขึ้นมารับหน้าที่ติดต่อ ไม่ต้องให้จางเย่ลงมือนัก อย่างมากก็อาจจะต้องไปสถานทูต ทว่าจางเย่กับทางสำนักอธิการกลับต้องพบเหตุบางอย่างขณะที่ยื่นขอวีซ่าแต่ถูกปฏิเสธ!
—— ไม่อนุมัติ!
เหตุผลคือเอกสารไม่ครบถ้วน และเอกสารเชิญจากมูลนิธิอาเบลไม่สมบูรณ์!
ฝ่ายสำนักอธิการบดีของเป่ยต้า พอได้ข่าวก็รีบโทรแจ้งคณบดีพาน
คณบดีพานเองก็ตกใจ “เอกสารไม่ครบถ้วน? เป็นไปไม่ได้!”
คนจากสำนักอธิการบดี “นั่นสิครับ เราทำตามกฎทุกอย่าง ตรวจไปถึงกฎของมูลนิธิอาเบลแล้วด้วย ทางโน้นส่งเอกสารเชิญมาแล้ว โยฮันเนสก็น่าจะติดต่อกับทางสถานทูตแล้ว ทำไมถึงไม่ได้รับการอนุมัติล่ะ? แถมพวกนั้นยังปฎิเสธในทันที ไม่มีพื้นที่ให้ต่อรองสักนิด ถ้าเรายื่นขอซ้ำ คงต้องล่าช้าไปแน่ ๆ ศาสตราจารย์จางอาจจะไปอเมริกาเพื่อรับรางวัลไม่ทัน!”
คณบดีพานรีบถาม “รองศาสตราจารย์จางล่ะ?”
คนจากสำนักอธิการบดียิ้มเจื่อน “ตอนนี้รองศาสตราจารย์จางอยู่กับผมครับ”
“ฉันจะลองถามดูใหม่ ท่าทางคงมีอะไรผิดพลาด” คณบดีพานวางสายแล้วก็รีบติดต่อโยฮันเนส ก่อนที่จะโทรหาทางสถานฑูตอีกหลายสาย
จางเย่ตอนนี้ยืนสูบบุหรี่ตาปรือ เขาไม่ทราบกฎการขอวีซ่าของโลกใบนี้ จึงไม่ได้พูดอะไร
ไม่นาน คณบดีพานก็โทรกลับมา ฝ่ายสำนักอธิการบดีของเป่ยต้าออกมาเรียกจางเย่ กลับเข้าไปในสถานทูตอีกครั้ง พยายามยื่นขอวีซ่าอีกครั้งแต่ก็ทำไมได้ตลอดบ่าย สุดท้ายได้แต่ส่งคำขอของสถานทูตให้มูลนิธิอาเบลส่งเอกสารใหม่อีกครั้ง แต่ต้องไปประทับตราจากหลายสำนักงาน เรื่องนี้ทำให้เจ้าหน้าที่ของสำนักอธิการบดีงงไปหมด! นี่ไม่ใช่ครั้งแรกที่พวกเขาจัดการเรื่องวีซ่า เพราะพนักงาน อาจารย์ หรือเหล่าศาสตราจารย์ล้วนต้องมีงานที่ต่างประเทศกันบ้าง ซึ่งการขอวีซ่าล้วนเป็นเรื่องที่ตรงไปตรงมา ทำตามขั้นตอนเท่านั้น ไม่เคยเจออย่างจางเย่ที่การขอวีซ่าเป็นเรื่องยากมากทั้ง ๆ ที่เขาได้รับคำเชิญจากฝ่ายอเมริกาไป ไม่มีเหตุผลเลยที่การขอวีซ่าจะยุ่งยากขนาดนี้!
เอาเถอะ!
ในเมื่อมูลนิธิอาเบลทำเอกสารประกอบให้ไม่ครบ ทำไมเราไม่เดินทางด้วยวิธีอื่นล่ะ? ออกวีซ่าทำงานจากเป่ยต้าก็ได้เหมือนกันจริงไหม?
ดังนั้น สำนักอธิการบดีจึงรีบติดต่อกลับไป แจ้งว่าจางเย่นั้นมีเหตุทางภาระการงานให้ต้องเดินทางไปยังสหรัฐอเมริกา หลังเซ็นและประทับตรา พวกเขาก็ให้คนส่งไปยังสถานทูตในทันที ทว่าผลลัพธ์กลับเป็นเช่นเดิม ไม่ผ่าน เหตุผลคือในหนึ่งสัปดาห์จะขอวีซ่าสองชนิดพร้อมกันไม่ได้!
คนของเป่ยต้าจึงเพิ่งจะรู้ว่ามีอะไรไม่ถูกต้อง!
จางเย่ทราบชัดเจนยิ่งกว่า เรื่องนี้ต้องเป็นฝีมือโยฮันส์หรือคนจากมูลนิธิอาเบลพยายามกลั่นแกล้งเขาแน่นอน วิธีการอันชั่วร้ายเช่นนี้ จางเย่เห็นมามากแล้ว ไม่ใช่ฝีมือของฝรั่ง แต่เป็นฝีมือของคนจีนด้วยกันนี่แหละ คิดไปคิดมา ภรรยาของโยฮันส์ก็เป็นคนจีนโพ้นทะเลในอเมริกา เขายังพูดภาษาจีนได้อย่างคล่องแคล่ว จางเย่ก็ไม่แปลกใจ
คนของเป่ยต้าเริ่มเป็นกังวล อีกหนึ่งสัปดาห์ค่อยยื่นขอใหม่? เรื่องราวก็ผ่านไปแล้วน่ะสิ! ทางโน้นรับรางวัลอะไรกันเรียบร้อยจะไปขออะไรอีก? อีกทั้งรางวัลอาเบลนั้นจำเป็นต้องให้เจ้าตัวไปรับรางวัลด้วยตนเองเสียด้วย!
คนของสถานทูตไม่สนใจ พูดอะไรก็ไม่ฟัง ทางสำนักอธิการบดีรีบติดต่อโยฮันเนส หวังให้เขาช่วยประสานเรื่องนี้ให้
“ฮัลโหล คุณโยฮันเนส ทางเราเจอเรื่องยุ่งยากนิดหน่อยครับ” ฝ่ายสำนักอธิการบอกเล่าสถานการณ์
โยฮันเนสแสร้งทำเป็นไม่ทราบเรื่อง “มีเรื่องแบบนี้ด้วย? ไม่น่ามั้ง?”
สำนักอธิการบดี “ตอนนี้วีซ่าของอาจารย์จางเย่ยังไม่ได้รับอนุมัติ พวกเรารออยู่ทางสถานทูต รบกวนมาที่นี่หน่อยได้ไหมครับ?”
โยฮันเนส “สงสัยทางมูลนิธิไม่ได้สื่อสารกับสถานทูตให้ดีถึงได้เกิดปัญหาแบบนี้ แต่ว่าตอนนี้ผมอยู่ต่างประเทศเนี่ยสิ”
“หือ?” สำนักอธิการบดีถามย้ำ “อยู่ต่างประเทศเหรอครับ?”
โยฮันเนสตอบ “ผมกลับไปวันนี้ไม่ได้จริง ๆ พรุ่งนี้ติดต่อผมอีกทีนะ”
จางเย่เดาถูกแล้ว เป็นฝีมือของโยฮันส์จริง ๆ! ความจริงแล้วโยฮันเนสอยู่ในห้องสวีทชั้นธุรกิจของโรงแรมแห่งหนึ่งในเมืองหลวง นอกจากเขายังมีภรรยาและเพื่อนจากอเมริกาอีกสองคน กำลังทานมื้อค่ำเป็นเสต็กไวน์แดงในห้อง
เมื่อได้ยินโยฮันเนสกล่าวว่าตนอยู่ต่างประเทศ ภรรยาชาวจีนของเขาก็ยิ้มน้อย ๆ
“ฮ่า ๆ ดื่ม ๆ” ชาวอเมริกันผมทองกล่าว
หญิงชาวจีนนั้นส่งเสียงปราม ยิ้มบอกให้พวกเขาเงียบเสียงลงสักหน่อย
เมื่อวาน ที่มหาวิทยาลัยเป่ยต้า โยฮันเนส ที่เป็นตัวแทนจากมูลนิธิอาเบลถูกจางเย่ก่อกวน ทำให้เขาคับแค้นใจ พอกลับมาถึงโรงแรมก็เริ่มบ่นให้ภรรยาและเพื่อนของเขาฟังว่าจางเย่นั้นไม่มีมารยาท พอสำเร็จเข้าหน่อยก็ผยองใส่ ได้ฟังดังนั้น ภรรยาของเขาเองก็โมโห จึงออกแนวคิดนี้ขึ้น เขาโทรหาเพื่อนในสถานทูต ก่อนโทรหาคนในมูลนิธิ ทำให้เกิดเหตุที่สถานทูตในวันนี้ โยฮันเนสหวังจะเอาคืนและข่มขู่จางเย่สักหน่อย
แน่นอน โยฮันเนสรู้ดีว่ารางวัลอาเบลสำคัญแค่ไหน จากข่าวและสื่อในจีนตลอดสองวันนี้ เขารู้ว่าชาวจีนและมหาวิทยาลัยเป่ยต้ารู้สึกอย่างไรต่อการที่จางเย่ได้รับรางวัลนี้ โยฮันเนสต้องการส่งข้อความถึงจางเย่ว่าตอนนี้ เขาคือผู้รับผิดชอบในมูลนิธิ และยังเป็นตัวแทน แผนการเดินทางทั้งหมดเป็นเขาควบคุม ถ้าเขาไม่อยากให้จางเย่ได้ออกวีซ่า จางเย่ก็ไปอเมริกาไม่ได้ง่าย ๆ อย่าว่าแต่จะรับรางวัลเลย รางวัลในโลกคณิตศาสตร์ไม่ได้ออกมาจากเงื่อนไขเดียวกัน อย่างเช่น รางวัลบางรางวัลที่มอบให้เฉพาะนักคณิตศาสตร์อายุต่ำกว่าสี่สิบปี หรืออย่างกฎของรางวัลอาเบลว่าถ้าผู้รับไม่มาปรากฏตัวด้วยตนเอง ให้ถือว่าปฏิเสธรางวัลนี้ แน่นอนว่าตลอดหลายปีที่ผ่านมา ไม่เคยมีใครปฏิเสธรางวัลมาก่อน
รางวัลระดับโลกที่สำคัญรางวัลหนึ่ง รางวัลที่ประเทศของพวกคุณอยากได้ขนาดนี้ แค่เอื้อมมือมาก็คว้าไว้ได้ พลันเกิดอุปสรรค ฉันไม่เชื่อหรอกว่าพวกคุณจะไม่เดือดร้อน!
โยฮันเนสคิดว่าไม่ว่าอย่างไรจางเย่ก็ต้องมาขอร้องเขา หรือไม่ก็กระโดดโลดเต้นด้วยความโมโหอยู่แน่ ๆ จากนั้นก็จะจดจำความแค้นนี้เอาไว้ว่าโยฮันเนสสามารถหยุดเขาได้ หยุดชนิดที่เขาไม่มีทางหาเรื่องโยฮันเนสได้อีก แค่นี้ก็เพียงพอแล้ว ส่วนเรื่องไม่อนุมัติวีซ่า? ไม่ให้จางเย่ไปอเมริกา? นั่นเป็นไปไม่ได้หรอก โยฮันเนสไม่มีทางกล้า เขาแค่อยากจะขู่จางเย่สักหน่อย ไม่ได้กล้าถึงขั้นจะไม่ให้จางเย่รับรางวัล ไม่อย่างนั้นได้กลายเป็นปัญหาใหญ่แน่ โยฮันเนสไม่โง่ เขาไม่ทำเด็ดขาด!
ในสาย
เพื่อนทั้งสองของเขาส่งสายตาเร่งรัด คนหนึ่งรินไวน์ให้เขา สื่อให้เขารีบทานได้แล้ว
โยฮันเนสยังคงถือสายอยู่ พยักหน้าและยิ้มให้เป็นเชิงตอบรับ
สำนักอธิการบดีกล่าวด้วยเป็นกังวล “ถ้ามาไม่ได้ หรือลองโทรติดต่อดูไหมครับ? ไม่ก็ให้คนของมูลนิธิอาเบลติดต่อกับทางสถานทูตให้หน่อย เรื่องเอกสารไม่น่ามีปัญหา แต่เวลามันกระชั้นมาก พวกเรากลัวจะไม่ทันการณ์!”
โยฮันเนสวางมือโอบไหล่ของภรรยา ปฏิเสธพร้อมรอยยิ้มเจ้าเล่ห์ “เรื่องแบบนี้คุยกันทางโทรศัพท์ไม่ได้หรอกครับ เจ้าหน้าที่สถานทูตก็ไม่รู้จักผม ทำไมไม่รอให้ผมกลับไปก่อนล่ะครับ? อาจจะพรุ่งนี้หรือมะรืนนี้นี่แหละ ถ้ายังไงให้จางเย่มาหาผมสิ ผมจะจัดการให้”
ตอนแรกบอกว่าพรุ่งนี้!
ไม่นานกลับบอกว่าอาจจะพรุ่งนี้หรือมะรืน!?
ทีมงานสำนักอธิการบดีของเป่ยต้ากระวนกระวาย ถ้าเรื่องนี้เกิดมีปัญหา พวกเขารับมือผลลัพธ์นี้ไม่ได้แน่ ๆ นี่เป็นครั้งแรกที่คนจีนได้รางวัลอาเบลนะ!
แต่ขณะเดียวกัน จางเย่ที่ได้ยินเรื่องราวทั้งหมดในโทรศัพท์กลับไม่ได้กระวนกระวายหรือโกรธเกรี้ยวแต่อย่างใด สีหน้าท่าทางสงบนิ่ง เพียงเดินออกไปยื่นมือกล่าว “ส่งโทรศัพท์มาให้ผม”
พนักงานคนนั้นตกใจ ก่อนยื่นโทรศัพท์ให้จางเย่โดยไม่รู้ตัว
จางเย่รับมา ก่อนพูดใส่โทรศัพท์ “คุณโยฮันส์ ไม่ต้องรอมะรืนนี้หรอก ในเมื่อคำร้องขอวีซ่าผมถูกปฏิเสธ ผมก็เห็นแนวคิดและความจริงใจของคุณกับมูลนิธิแล้ว ถ้าเป็นแบบนั้น ผมว่าเราไม่มีอะไรต้องพูดกันอีก คุณไม่รู้จักผมก็จริง แต่หลังจากนี้ คุณจะรู้จักผมดีแน่นอน ผมจะบอกคุณไว้ตรงนี้ว่า ผมจะไม่ไปรับไอ้รางวัลอาเบลบ้า ๆ ของคุณในปีนี้เด็ดขาด หาคนอื่นมารับรางวัลไปเถอะ!”
“อะไรนะ? คุณว่าอะไรนะ!?” โยฮันเนสที่ปลายสายหน้าเปลี่ยนสี รีบกล่าว “เดี๋ยว ๆๆ คุณรอเดี๋ยว ๆๆ!”
เสียงของโยฮันส์ยังคงตะโกนลั่นมาตามสาย ขณะที่จางเย่กดตัดสายทิ้งไปทั้งอย่างนั้น! เขาโยนโทรศัพท์คืนคนของสำนักอธิการบดีที่รับไปด้วยสายตาตื่นตระหนกสุด ๆ ไม่ต่างจากเหล่าพนักงานในสำนักอธิการบดีของเป่ยต้า!
จางเย่ยิ้ม “วันนี้ทุกคนลำบากมากแล้ว ไปกันเถอะ”
ชายหนุ่มคนหนึ่งในสำนักถามอย่างแตกตื่น “ศาสตราจารย์จาง คุณ คุณบ้าไปแล้วเหรอ!?”
“รางวัล? คุณปฏิเสธรางวัล!?”
“เชี่*! ศาสตราจารย์ คุณอย่าก่อเรื่องสิ นี่พูดจริงนะอย่าก่อเรื่องเลย!”
“ศาสตราจารย์จางอย่าแกล้งพวกเราสิครับ! ไอ๊หยา อย่าเชียวนะ!”
จางเย่ออกไปด้านนอก เปิดประตูรถแล้วขับจากไป
เหล่าคนของสำนักอธิการบดีล้วนแต่ตื่นตะลึง!
เกิดเรื่องใหญ่แล้ว!
รอบนี้เกิดเรื่องใหญ่แล้วจริง ๆ!


=================
[1] 多面手 เป็ดเทพ เป็นคำอุปมา โดยคำว่า ‘เป็ด’ ในที่นี้ คือมนุษย์ที่ทำได้ทุกอย่างแต่ไม่เก่งสักอย่าง พอเรียกเป็น เป็ดเทพ จึงหมายถึง การยกย่องว่าเก่ง มีความสามารถ
*-*-*-*-*-*-*-*-*-*-*-*-*-*-*


[Go To Next Chapter]( ./74.md)