##บทที่ 767 : เกมเถื่อนมาแล้ว!
ในวันเดียวกัน
ข่าวออกมาเต็มไปหมด
‘การจู่โจมครั้งใหม่ของ Plants VS. Zombies !’
‘ยอดดาวน์โหลดวันแรกเป็นประวัติการณ์!’
‘ผู้เชี่ยวชาญเผย ยอดดาวน์โหลดของ Plants VS. Zombies อาจถึงร้อยล้านภายในหกเดือน!’
‘จางเย่ : ผู้สร้างตำนานอีกครั้ง!’
‘จางเย่กระตุ้นให้เกิดการพัฒนาในวงการอุตสาหกรรมเกมในประเทศ’
‘อนาคตอันสดใสของวงการเกมปริศนาในประเทศ’
‘ Plants VS. Zombies เบียดเกมในประเภทเดียวกันกระเด็น!’
‘จางเย่สร้างชื่อในประวัติศาสตร์วงการเกมประเทศจีน! ความสำเร็จอันยิ่งใหญ่ของเกมพัซเซิลที่อาจไม่มีใครทำลายได้!’
—วงการสื่อล้วนบ้าคลั่ง!
—ยอดขายอันบ้าคลั่ง!
—หนังสือพิมพ์ก็ขายออกอย่างบ้าคลั่ง!
“สะใจฉิ*!”
“คราวนี้พวกฝรั่งต้องเจ๊ง!”
"ยอดขายนี่มัน เหลือเชื่อเกินไปแล้ว!"
"เกมนอกที่ออกขายอยู่ช่วงนี้เอาแต่โม้ว่าอยากได้ยอดหลายล้านหลายสิบล้าน แต่ดูท่าทางตอนนี้ ไม่มีใครสู้ ‘Plants VS. Zombies’ ได้หรอก!"
" ‘Plants VS. Zombies’ น่ะดังใหญ่ จางเย่ยิ่งดังใหญ่แล้ว!"
"นึกถึงว่า CCTV1 พยายามจะแช่แข็งจางเย่ ดูเหมือนพวกเขาจะอยู่แต่ในโลกของตัวเอง คิดเอาเองว่าจะทำได้! จางเย่เทพขนาดนี้ ไปทำงานวงการไหนก็เปล่งประกาย! จะหยุดคนแบบนี้ได้ยังไง? จะไปทำยังไงได้? ผู้บริหารของ CCTV1 น่ะน่าขัน คิดว่าเรื่องแบบนี้จะมีอำนาจมาห้าม!"
"ขนาด SARFT ยังเอาเขาไม่อยู่ CCTV1 นับเป็นอะไรได้?"
"ใช่ ถ้าอาจารย์จางจะรักษาชื่อเสียงเอาไว้ ก็แค่ออกเกมใหม่ทุกสองเดือน นอกจากจะรักษาระดับได้ ยังอาจจะได้ชื่อเสียงอีกเยอะเลยด้วยซ้ำ!"
"เสียดายความสามารถในการทำรายการของเขามากกว่า เฮ้อ ฉันชอบรายการของเขาจริง ๆ นะ!"
"ฉันก็ชอบ แต่จะให้ทำไง CCTV1 ตอนนี้ตัดหนทางเขาไปแล้ว ไม่มีหวังจะได้เห็นรายการใหม่ของเขาในช่วงครึ่งปีนี้แล้วล่ะ คงต้องรอให้หมดสัญญากับ CCTV1 ก่อนนั่นแหละ เฮ้อ ช่วงนี้อาจารย์จางคงต้องหาวิธีทางอื่นไปก่อนล่ะนะ!"
……….
หลายวันต่อมา
ยอดดาวน์โหลดของ ‘Plants VS. Zombies’ พุ่งทะยานอย่างต่อเนื่อง ทั้งชาวเน็ตและคนในวงการยังต้องตกใจจนเนื้อเต้น!
สองล้าน!
ห้าล้าน!
แปดล้านครั้ง!
เรียกว่าขี่จรวดพุ่งทะยานกันขึ้นไปเลยทีเดียว!
อย่าว่าแต่คนนอก แม้แต่ทีมงานของบริษัทที่สร้างเกมนี้ขึ้นมาเองยังใจสั่นสะท้าน พวกเขารู้สึกเหมือนยังอยู่ในความฝันที่กลัวว่าจะตื่นขึ้นมาตอนไหนก็ได้!
เพื่อนของจางเย่ทั้งหลายล้วนเข้ามาแสดงความยินดี
พี่ดาบยักษ์ "อาจารย์จางสร้างเรื่องมหัศจรรย์อีกแล้ว!"
ต่งซานซาน "ยินดีด้วยนะ!"
ฟ่านเหวินลี่ "หมุดหมายสำคัญของเกมในประเทศ! ความสำเร็จที่ยากข้ามผ่าน!"
เหยาเจี้ยนไฉ "@จางเย่ เอาโค้ดมาแจกพี่ให้ไวเลย!"
รอง CEO ของบริษัทเกมหวงซิง " ‘Plants VS. Zombies’ เปิดประตูสู่วงการเกม ผมไม่เคยมั่นใจเกมในประเทศเราอย่างนี้มาก่อน!"
โปรดิวเซอร์เกมผู้มีชื่อเสียง "นี่คือการโต้ตอบของวงการเกมในประเทศ!"
ก่อนหน้านี้ พวกเขาเข้าใจว่าเกมพัซเซิลนั้นมีผู้เล่นแค่กลุ่มเล็ก ๆ ทั้งในและต่างประเทศ หลายคนไม่ได้เอาจริงเอาจังกับเกมพัซเซิลแบบนี้ด้วยเชื่อว่ามันเกิดขึ้นมาจากบริษัทเกมเล็ก ๆ ที่ไม่มีเงินทุนและทรัพยากรสร้างเกมดี ๆ แต่วันนี้ ‘Plants VS. Zombies’ เปลี่ยนความเข้าใจจากหน้ามือเป็นหลังมือ! เกมเล็ก ๆ? เกมพัซเซิลไม่ใช่เกมเล็ก ๆ แล้ว! เป็นเกมที่มีตลาดรองรับใหญ่เกินกว่าที่จะคาด! ดูตัวเลขยอดดาวน์โหลดนั่นสิ เกมเล็ก ๆ จะสร้างปาฏิหาริย์แบบนี้ได้หรือ?
เกมพัซเซิลเองก็เป็นเกมในกระแสหลักเหมือนกัน!
แม้ข้อเรียกร้องต่ำ ราคาเองก็ไม่สูง บางครั้งยังแจกฟรี แต่ก็เป็นจุดเด่นอย่างหนึ่ง ตัวเกมมีขนาดเล็ก แค่ไม่กี่สิบไม่กี่ร้อยเมกะไบต์ ดาวน์โหลดได้ง่าย อยากเล่นน่ะหรือ แค่นาทีเดียวก็ติดตั้งเกมได้แล้ว ยิ่งไปกว่านั้นยังมีกลุ่มฐานผู้เล่นจำนวนมาก ทำให้สามารถทำกำไรแบบเอาจำนวนได้ เงินทุนก็ไม่มากเท่าเกม RPG หรือ MMO ขนาดใหญ่ ก่อนหน้านี้ที่ทุกคนคิดว่าเกมพัซเซิลเป็นเกมในกลุ่มเล็ก ๆ เพราะไม่มีคนอย่างจางเย่มาสร้างเกมอย่าง ‘Plants VS. Zombies’! ชัดเจนว่าไม่ใช่ปัญหาของประเภทเกมเลย!
วงการเกมตื่นเต้นสุดระงับ!
จางเย่เปิดทางให้พวกเขาแล้ว หนทางที่จะขวางการเคลื่อนไหวของเกมต่างประเทศ ด้วยปัญหาเชิงเทคโนโลยี ทำให้พวกเขายังสร้างเกม 3D ขนาดยักษ์ที่ยอดเยี่ยมออกมาไม่ได้ นอกจากเกมแนวเทพเซียนซึ่งถือเป็นจุดเด่นในวงการแล้ว อื่น ๆ ไม่มีอะไรสู้กับวงการเกมนอกได้เลย ไม่ว่าจะเป็น FPS แฟนตาซี แอคชั่น นับว่าต่างกันคนละชั้น บ้างเพราะไม่มีเงินทุน บ้างเพราะไร้ฝีมือ ทว่าสำหรับเกมพัซเซิลนั้นแตกต่าง พวกเขาไม่ต้องการทักษะสูง อาศัยเพียงความคิดสร้างสรรค์! เป็นความคิดสร้างสรรค์ที่โดดเด่นจนสองตาต้องกระจ่าง! ซึ่ง ‘Plants VS. Zombies’ เป็นตัวอย่างที่ดีที่ทำให้ได้เปิดหูเปิดตา และทำให้ค่ายเกมที่กำลังดิ้นรนจากการล้มละลายได้เห็นความหวัง!
……
เที่ยงวันที่สี่หลังการเปิดตัวเกม
เจ๊อ้วนเชิญจางเย่มางานเลี้ยงที่ห้องอาหารของโรงแรมปักกิ่งเพนนินซูลา พร้อมกับพนักงานของบริษัททั้งสามสิบกว่าคน!
กับข้าวเต็มโต๊ะ
เหล้าพร้อม
เจ๊อ้วนยกจอกขึ้นประกาศ "จางเอ้อร์ คารวะจอกหนึ่ง!"
รองประธานบริษัททั้งสองก็ประสาน "คารวะจอกหนึ่ง"
"ไม่ต้องเกรงใจ ไม่ต้องเกรงใจ" จางเย่ชนแก้วกับพวกเขา "นี่คือผลลัพธ์จากความพยายามของทุกคน ไม่ใช่แค่ผม อย่าคารวะใครแค่คนเดียวเลย ดื่มพร้อมกันเถอะครับ"
รองประธานแค่จิบเหล้าขาวไปคำก็หน้าแดง "คราวนี้พวกเราเชิดหน้าชูตาได้แล้ว!"
เจ๊อ้วนถาม "จางเอ้อร์ คิดว่ายอดดาวน์โหลดจะถึงร้อยล้านไหม?"
จางเย่หัวเราะ "ผมก็ไม่รู้ แต่น่าจะเป็นไปได้อยู่นะ"
ทีมงานหญิงคนหนึ่งกล่าวอย่างตื่นเต้น "ต้องไม่มีปัญหาอยู่แล้ว! วันนี้ก็แปดล้านไปแล้ว! สัปดาห์หน้าถึงสิบล้านแน่นอน!"
ทีมงานอีกคนเสริม "ใช่ ตัวเลขยอดขายก็ออกมาแล้วว่า มีคนยอมจ่ายเงินถึง 47% ของยอดดาวน์โหลด แปลว่ามีเงินเข้ามาหลายล้านต่อวันทีเดียว!"
บริษัทพัฒนาเกมเดิมก็ด้วยเงินทุนไม่กี่ล้าน แต่หลังจางเย่มาถึง แม้ภาพลักษณ์ของเกมจะเปลี่ยนไป ตัวแก่นก็ยังคงเดิม ไม่ได้สร้างขึ้นมาจากศูนย์ แม้จะบอกว่าเงินลงทุนในเกมมากกว่าสิบล้าน ก็เป็นแค่การพูดจาที่ไม่มีอะไรมารองรับ ถ้าไม่มีค่าตัวจางเย่ ค่าลิขสิทธิ์ และค่าการผลิต เงินลงทุนจากบริษัทก็แค่ไม่กี่ล้านเท่านั้น นั่นคือจำนวนสูงสุดที่บริษัทจะรับได้ในตอนนั้นแล้ว
ทว่าตอนนี้ ผลกำไรนั้นกลับมหาศาล!
‘Plants VS. Zombies’ เพิ่งวางจำหน่ายได้แค่วันเดียวก็สามารถชดเชยกับเงินลงทุนแทบจะทั้งหมดได้แล้ว! ที่เหลือคือกำไรล้วน ๆ! พวกเขากำไรใหญ่โตแล้ว!
ระหว่างงานเลี้ยง บรรยากาศเป็นไปอย่างอบอุ่น ทีมงานล้วนตื่นเต้นเป็นอย่างยิ่ง
หลังชนแก้วกันไปหลายรอบ เจ๊อ้วนก็หันไปหาจางเย่เพื่อคุยเรื่องค่าตัวเขาอีกครั้ง "จางเอ้อร์ เกมขายได้ดีถล่มทลายก็เพราะเธอ เธอเป็นคนออกแบบเกมนี้ แต่เรายังไม่ได้คุยกันเรื่องค่าตัวค่าลิขสิทธิ์กันเลย แม้ว่าเราจะประชุมฝ่ายบริหารของบริษัทแล้ว พูดถึงเรื่องนี้แล้ว ความสัมพันธ์ระหว่างเราเป็นเรื่องส่วนตัว แต่ธุรกิจควรต้องคุยกันให้ชัดขึ้นมาก่อน"
จางเย่กลับโบกมือ "เจ๊อ้วน เราค่อยคุยกันเรื่องนี้ก็ได้ ผมไม่ได้อยากใช้เงินตอนนี้ ไม่รู้จะเอาไปใช้ที่ไหน"
"แต่ว่า..." เจ๊อ้วนท้วง
"ไม่งั้นเอาแบบนี้" จางเย่ยิ้ม "ผมอยากใช้เงิน ผมค่อยมาขอจากคุณ ดีไหม?"
เจ๊อ้วนครุ่นคิดก่อนตกลง "ก็ได้ ฉันจะโอนหุ้นของบริษัทให้เป็นชื่อเธอ ให้เธอเป็นผู้ถือหุ้นคนหนึ่ง จำนวนหุ้นเท่าไรฉันจะคุยกับน้องสาวฉันก่อนว่าจะเอายังไงดี ได้รายละเอียดแล้วค่อยมาตกลงกันอีกที ถ้าเธอมีข้อเรียกร้องอะไรก็บอก"
จางเย่ตอบแกน ๆ "ไม่ต้องคุยกับผมหรอก คุณอู๋ว่ายังไงก็ว่าไปตามนั้นแหละ ผมเชื่อฟังเธออยู่แล้ว"
คำพูดนี้ฟังดูแปลกๆ
เจ๊อ้วนมองเขาก่อนหยั่งเชิง "เธอดูสนิทกับน้องสาวฉันนะ"
จางเย่เพิ่งคิดได้ รีบตอบ "ใช่ครับ คุณอู๋เป็นนายเก่าผม นายเก่าผมว่ายังไงผมก็ต้องตามนั้นอยู่แล้วสิ"
เจ๊อ้วนจึงได้ทราบ
พลันมีสายเข้ามา
เจ๊อ้วนกดรับ "ฮัลโหล...อือ...อะไรนะ!?"
หลังวางสาย เจ๊อ้วนสีหน้าไม่ดีนัก ทุกคนรีบล้อมกันเข้ามา
รองประธาน "เป็นยังไง?"
จางเย่ก็ถาม "เกิดเรื่องอะไรขึ้นครับ?"
เจ๊อ้วนหงุดหงิดไม่น้อย " ‘Plants VS. Zombies’ มีคนทำเถื่อนแล้ว!"
"หือ?"
"ได้ไงอ่ะ!"
"ทำไมเร็วแบบนี้?"
"แย่ล่ะสิ!"
ทุกคนตกตะลึง!
เกมเถื่อน? นี่คือคำที่บริษัทเกมกลัวที่สุด! นี่มันเอาชีวิตกันชัด ๆ! ตลาดเกมในประเทศก็ไม่ค่อยดีอยู่แล้ว ถ้ามีเกมเถื่อน ยังจะหาเงินจากไหนมาได้อีก? ยอดขายพวกเขาต้องมีปัญหาแน่ อาจจะถึงขั้นไม่เหลืออะไรเลยด้วยซ้ำ!
ความจริงพวกเขาก็พอเตรียมตัวเอาไว้บ้างแล้วตั้งแต่แรก เกมเถื่อนไม่ใช่เรื่องแปลก พวกเขารู้ด้วยซ้ำว่าไม่มีทางหลีกหนี ต่อให้จะเตรียมตัวไว้แล้ว แต่ก็ไม่คาดว่าเกมเถื่อนจะมาเร็วถึงขนาดนี้ เร็วจนตั้งตัวไม่ทัน!
เจ๊อ้วนสบถ "เมื่อก่อนบริษัทเราออกเกมครั้งหนึ่ง ใช้เวลานานกว่าจะโดนทำเถื่อน บางทีก็ห้าหกเดือน เพราะยอดขายไม่ดี มีคนเล่นน้อย ไม่มีความจำเป็นที่แฮกเกอร์จะต้องมาเสียเวลา แต่ว่า ‘Plants VS. Zombies’ เป็นที่นิยมขนาดนี้ พวกแฮกเกอร์ต้องจับตามองเกมนี้แน่! พวกนั้นเอาชีวิตกันชัด ๆ! ไอ้พวกเวรเอ๊ย!"
จางเย่ขมวดคิ้ว "ตอนนี้ไม่ต้องใช้ซีเรียลโค้ดก็เล่นได้?"
เหล่าทีมงานเริ่มทำการหาข้อมูล!
เจ๊อ้วนพยักหน้า "หลังสามด่านแรก พวกเขาไม่ต้องใช้ซีเรียลอีกแล้ว แต่ก็เล่นไปได้ถึงแค่ด่านหก ตอนนี้เกมเถื่อนยังไม่สมบูรณ์ ติดบั๊กค่อนข้างมาก หลายคนยังมีปัญหาเรื่องเกมปิดตัวเองหลังเล่นถึงด่านหก นี่คือเหตุผลที่เรายังไม่ต้องกังวลนัก"
รองประธาน "ไม่กังวลก็ไม่ได้! เกมเพิ่งออกได้ไม่กี่วันก็มีคนแคร็กแล้ว จะทำเสร็จเมื่อไรก็ขึ้นอยู่กับเวลาเท่านั้น! เกมเมอร์หลายคนที่ตั้งใจจะซื้อหากรู้เรื่องนี้เข้า ใครจะไปรู้ว่าส่วนใหญ่จะตัดสินใจซื้ออีกไหม หรือจะรอแคร็ก เรื่องนี้สร้างผลกระทบต่อยอดขายมาก เป็นการโจมตีจุดตายของเราเลยทีเดียว!"
เจ๊อ้วนพยักหน้า "นั่นสิ"
ในใจทุกคนพลันรู้สึกหนักอึ้ง
‘Plants VS. Zombies’ เพิ่งคลอดมาพร้อมความหวังจากสื่อและวงการเกมว่าจะทะยานไปถึงยอดดาวน์โหลดหนึ่งร้อยล้าน แต่กลายเป็นว่า...แค่ไม่กี่วันก็มีเกมเถื่อนออกมาทำลายแล้ว! ถ้าเกมถูกแคร็กเรียบร้อย ยังจะมีคนซื้อซีเรียลโค้ดเท่าไรกัน? ถ้าพึ่งพาตลาดแผ่นเกมในประเทศ อาจจะยังได้กำไรพอสมควร ร่วมกับเรื่องการโฆษณาและอื่น ๆ ให้พวกเขามีรายได้ แต่ช่องทางหลักยังคงเป็นการขายซีเรียลโค้ดของเกมนี้ นี่คือช่องทางที่เสียไปไม่ได้!
อย่างน้อย ก็ไม่ควรไวขนาดนี้!
"ทำไงดี?"
"ไอ้พวกโจรเถื่อนเอ๊ย!"
"ถล่มบรรพบุรุษพวกมัน!"
เผชิญกับข่าวร้ายเช่นนี้ พวกเขาก็เริ่มสบถ ไม่มีอารมณ์จะเฉลิมฉลองอีก ข่าวนี้ทำให้สิ่งที่ ‘Plants VS. Zombies’ สร้างให้กับบริษัทกลายเป็นสูญเปล่า!
ได้ยินเช่นนี้ จางเย่ก็ครุ่นคิดก่อนยิ้ม "เอาอย่างนี้ไหมครับ? ขอผมลองดูหน่อยว่าจะจำกัดเกมเถื่อนพวกนี้ได้ไหม"
รองประธานตกใจ "คุณจะทำอะไรนะ?"
รองประธานอีกคน "คุณคุมเกมเถื่อนได้ด้วย? คุณจะทำยังไง?"
จางเย่ไม่ตอบ แค่บอก "ผมจะลองโทรหาใครสักสาย อย่างที่ว่า เราคงต้องลองดู"






*-*-*-*-*-*-*-*-*-*-*-*-*-*-*-*-*




[Go To Next Chapter]( ./68.md)