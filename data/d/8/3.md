##บทที่ 703 : ดวลกลอน?
การแข่งขันเริ่มขึ้น
ทุกคนเริ่มกินไปด้วย เริ่มออกแรงกันอย่างร่าเริงไปด้วย คำถามยังไม่ออก ทีมอาจารย์ชายกับทีมอาจารย์หญิงก็เริ่มแข่งยื้อแย่งของกินกันแล้ว
“อย่าแย่งสิ!”
“นี่เป็นของพวกเราแล้ว วะฮ่าๆ!”
“วางปีไก่ของฉันลงนะ!”
“เฮ้ย อันนี้ผมเพิ่งย่างเองนะ ทำไมกลายเป็นของคุณได้ล่ะ?”
“แย่งไม่ทันพวกเขาแล้ว อาจารย์จางมาช่วยหน่อย!”
“สุภาพสตรีก่อน เข้าใจไหม!”
“โว้ว หอยเชลล์อร่อย หอยเชลล์อร่อยเด็ด!”
ท้ายที่สุด ทุกคนก็ยืนแบ่งออกเป็นสองฝ่าย ฝ่ายหนึ่งยืนอยู่ทางทิศเหนือด้านหน้าเตาย่าง ส่วนอีกฝ่ายอยู่ฟากตรงข้าม ทางสองทีมแบ่งแยกกันชัดเจน ไม่มีใครยอมใคร ถึงแม้จะเป็นเพียงเกมส์ และเป็นส่วนหนึ่งของกิจกรรมคลายเครียด ทว่าไม่ว่าฝ่ายใดก็ล้วนอยากกำราบอีกฝ่ายหนึ่งลงให้ได้ ทุกคนต่างก็มีจิตวิญญาณแห่งเกียรติยศเป็นน้ำหนึ่งใจเดียวกันในทีม——เอ่อ ยกเว้นจางเย่ หมอนี่ไม่สนใจการแข่งขันแบบนี้เลยสักนิด
จางเย่ไม่สุงสิงกับใคร เอาแต่จัดการหากินเองเงียบๆ เขาผู้ซึ่งอยู่ท่ามกลางหมู่มวลดอกไม้นับหมื่นได้ตัดสินใจวางหน้าที่ตนเองเอาไว้เพียงอย่างเดียวเท่านั้น คือถ้าแพ้ก็ช่วยทีมอาจารย์หญิงดื่ม เรื่องอื่นเขาไม่ยุ่ง
“มาเริ่มกันเถอะ!”
“ไม่ต้องแย่งแล้ว มาแข่งกันดีกว่า”
“ฝ่ายไหนจะตั้งโจทย์ก่อน?”
“สุภาพสตรีก่อน”
“ได้”
“งั้นพวกเราเริ่มก่อนแล้วกัน”
“ธรรมเนียมเดิม เลือกกรรมการกันก่อนสามคน ตัดสินแพ้ชนะโดยกรรมการ”
ท้ายที่สุด ก็มีอาจารย์ขันอาสามาเป็นกรรมการ ทุกคนจึงไม่ต้องเลือก ตัดสินใจให้พวกเขาทั้งสามเป็นกรรมการไป ซึ่งได้แก่หลี่รุ่ยจากทีมภาษาจีน อาจารย์ชายจากสถาบันภาษาต่างชาติ ส่วนอีกคนเป็นอาจารย์อายุประมาณหกสิบปี เคยเป็นศาสตราจารย์ที่ชิงหัวซึ่งตอนนี้เกษียณแล้ว
นับว่าได้ตำแหน่งกรรมการเป็นที่เรียบร้อย
เหล่าอาจารย์หญิงกระซิบกระซาบกัน ก่อนกล่าวโจทย์ที่หนึ่งออกมา “โจทย์ของรอบแรก เราจะมาแข่งต่อเพลงกัน ให้ทุกคนร้องเพลงคนละหนึ่งท่อน โดยคนถัดไปต้องเอาคำสุดท้ายของเนื้อเพลงที่คนก่อนหน้าร้องไว้มาขึ้นต้นร้องต่อ” นี่เป็นเกมเก่า ที่ทุกครั้งจะต้องนำมาเล่นกัน และเป็นเกมที่เหล่าอาจารย์หญิงเล่นเก่งเสียด้วย
ซึ่งทางเหล่าอาจารย์ชายไม่ได้รู้สึกกังวลเลย
“ได้!”
“มาเลย!”
การต่อเพลงเริ่มขึ้น
ทีมอาจารย์หญิงที่ร้องเป็นคนแรกคือซูน่า “จันทร์กระจ่างจะปรากฏยามใด……” เป็นเพลงของจางเย่นั่นเอง เธอร้องแบบธรรมดาและโชคดีที่ไม่เพี้ยน
ทางด้านอาจารย์ชายมีอาจารย์ประวัติศาสตร์หนุ่มคนหนึ่งก้าวออกมา “ใดๆ ในใจฉันปรากฏสายฝนอันพร่างพรม……”
อาจารย์สาวในทีมหญิงคนหนึ่งยิ้มร่าแล้วร้องต่อ “พรมแดนช่างไม่ชัดเจนแล้วฉันควรตระเวนหนใดกัน……”
หนึ่งคนหนึ่งท่อน เป็นไปอย่างสูสี
จนกระทั่งการแข่งขันเริ่มดุเดือดเข้มข้น ใกล้จะได้รู้ผลแพ้ชนะในนัดแรก สมาชิกทีมอาจารย์หญิงคนหนึ่งก็ร้องเพลงท่อนหนึ่งออกมา เนื้อเพลงจบด้วยอักษรคำว่า ‘摇’ (เหยา...เตาเผา) อักษรตัวนี้ใช้เป็นคำขึ้นต้นเพลงน้อยมาก อาจารย์ชายที่ต้องร้องคนต่อไปมึนงงอยู่นานก็ยังไม่สามารถหาเนื้อเพลงมาต่อได้
ผ่านไปห้าวินาที
กรรมการทั้งสามจึงประกาศ ทีมอาจารย์หญิงเป็นฝ่ายได้แต้ม
เหล่าอาจารย์หญิงนำไปก่อน พวกเธอปรบมือเป็นการฉลอง!
“ชนะแล้ว!”
“ฮิฮิ ง่ายจัง!”
“อาจารย์ฉู่เป็นเกียรติแล้ว”
“ดื่มเลย ดื่มเลย!”
“แพ้แล้วต้องโดน!”
อาจารย์ชายที่ร้องเพลงต่อไม่ทันคนนั้นหันมาคว้าเหยือกเบียร์อย่างเจ็บปวดแล้วดื่มพรวดๆ ลงไปด้วยความพยายามอย่างมาก ดูท่าทางปกติแล้วคงจะดื่มไม่เก่งนัก เมื่อดื่มหมด เขาเริ่มกล่าวอย่างครึกครื้นด้วยฤทธิ์แอลกอฮอล์ “ต่อไปถึงตาพวกเราตั้งโจทย์แล้ว โจทย์ของพวกเราก็คือ แข่งเลียนแบบ!” ที่เขาบอกโจทย์ออกมาได้เร็วขนาดนี้ เห็นได้ชัดว่า ตอนที่พวกอาจารย์หญิงปรึกษากันก่อนหน้านี้ พวกอาจารย์ชายเองก็หารือกันไว้เรียบร้อย
อาจารย์หญิงคนหนึ่งถาม “เลียนแบบอะไรคะ?”
อาจารย์ชายคนนั้นกล่าวต่อ “เลียนแบบท่าทางครับ คนหนึ่งทำท่าทำทาง อีกคนก็เลียนแบบ จากนั้นก็สลับกัน ถ้าฝั่งไหนทำไม่ได้ ก็แพ้”
“นี่เกมใหม่นี่นา”
“เกมนี้ไม่เคยเล่นมาก่อนแฮะ”
“ก็ได้ ไม่มีปัญหา”
“ขอรับคำท้าของพวกคุณ มาเลย!”
บรรดาอาจารย์หญิงต่างมั่นใจกันเต็มร้อย
ท่าแรก อาจารย์ชายคนหนึ่งซึ่งเตรียมตัวคอยท่าอยู่นานแล้วก้าวเข้ามาพลางหัวเราะฮ่าๆ เขาก้มตัวลงกับพื้น แล้วทำท่าดันพื้นด้วยมือข้างเดียว ท่านี้ต่อให้เป็นจางเย่เองก็ทำไม่ได้ เพราะต้องใช้พละกำลังและกล้ามเนื้อล้วนๆ คนธรรมดาต่างก็ทำไม่ไหวเช่นกัน
ปรากฏว่า ทางฝั่งอาจารย์หญิงมีคนที่ทำได้อยู่เช่นกัน เป็นอาจารย์สาวรูปร่างเล็กกะทัดรัดก้าวมากลางสนามอย่างเงียบเชียบ เธอลองใช้สองมือดันพื้นดูก่อน และในที่สุดเธอก็ยกมือซ้ายกลับอย่างรวดเร็ว เลียนแบบท่าทางของอาจารย์ชายไขว้มือซ้ายไว้ข้างหลัง อย่างไรก็ตามเธอเลียนแบบท่ามือเดียวนี้ได้เพียง 1 วินาที แต่เพราะแรงไม่ไหว แม้จะทนทำได้เพียงวินาทีเดียว ก็ถือว่าทำสำเร็จแล้ว
เหล่าอาจารย์ชายพากันร้องอุทาน
“ไอ้หยา!”
“ทำได้ด้วย?”
“อาจารย์ท่านนี้เป็นใครกัน?”
“ฉันรู้จัก เธอไม่ได้เป็นอาจารย์มหาวิทยาลัย เธอเป็นรองหัวหน้าสาขาวิชาภาษาจีนคนสำคัญของโรงเรียนม.ปลายแห่งหนึ่ง ตอนอายุสิบกว่าขวบ ดูเหมือนว่าเธอจะเคยฝึกเต้นมาก่อน สภาพร่างกายจึงดีมาก”
“ดุเดือดเกินไปแล้วนะ!”
“ท่านี้ฉันทำไม่ได้หรอก!”
ทางฝ่ายอาจารย์หญิงต่างปรบมือโห่ร้อง
“อาจารย์กู่ร้ายกาจมาก!”
“อาจารย์กู่ เก่งมาก!”
“ฮ่าๆ!”
จากนั้น อาจารย์กู่ที่ไม่รู้ว่าแซ่กู่หรือชื่อกู่กันแน่คนนี้ก็ยืดตัวยืนขึ้น แล้วทำท่าออกมาบ้าง คือท่าฉีกขากว้างสุด “ต่อไปใคร?”
ท่าฉีกขานับว่าเป็นท่าที่พบเห็นกันอยู่บ่อยครั้ง แต่ก็เป็นข้อได้เปรียบสำหรับสรีระที่ยืดหยุ่นกว่าของผู้หญิง เพราะสำหรับผู้ชายแล้วนั้น แม้ว่าจะตัวอ่อนแค่ไหน ท่าฉีกขาก็ยังยากเกินไปอยู่ดี
อย่างไรก็ตาม ในฝั่งอาจารย์ชายก็ดูเหมือนจะมีคนทำได้อยู่
“ผมขอลองหน่อย” อาจารย์ชายรูปร่างผอมบางก้าวออกมา เขาจัดท่าทางอยู่ครู่ใหญ่ จากนั้นจึงค่อยๆ ฉีกขาลงไปบนพื้น ทว่าจนถึงที่สุดกลับไม่สามารถลงไปต่ำกว่านี้ได้อีกแล้ว เขากัดฟันกรอดแล้วหันไปบอก “ขอสองคนมาช่วยผมที กดผมลงหน่อย น่าจะไม่มีปัญหา”
มีคนออกมาช่วยสองคน
กด!
กดอีก!
ในที่สุดก็ลงไปได้จริงๆ!
ทีมอาจารย์ชายพากันเฮลั่น!
“สวยงาม!”
“อาจารย์หูถึงกับเสี่ยงตายเชียวนะ!”
“ทำได้เยี่ยม!”
“ฉันเคยได้ยินมาว่าตอนว่างๆ เสี่ยวหูชอบฝึกเทควันโด้ ดูท่าจะจริงแฮะ”
“เสี่ยวหูเส้นเอ็นยาวนะเนี่ย!”
อาจารย์ชายคนนั้นถูกคนอื่นพยุงขึ้นมา ขาสั่นไปเล็กน้อย เมื่อครู่นี้ทำให้เขาเจ็บจะแย่ เกือบต้องเอาชีวิตไปทิ้งซะแล้ว
จากนั้น อาจารย์ชายที่ออกมาเอาชนะไปได้รอบนี้ก็ทำท่าต่อไปออกมา ทำให้ฝ่ายอาจารย์หญิงแทบเป็นลมล้มตึง ที่ได้เห็นคนๆ นี้อ้าปากแลบลิ้นออกมา กระดกขึ้น...กระดกขึ้น...และกระดกขึ้น จนในที่สุดก็ค่อยๆ แตะจมูกของเขาเอง!
“ให้ตายเถอะ!”
“อย่างนี้ก็ได้เหรอ!?”
“นี่มันเก่งเกินไปแล้วนะ!”
“......”
“เสร็จแล้ว!”
เหล่าอาจารย์หญิงเงียบกริบ หลังจากความพยายามเลียนแบบนับครั้งไม่ถ้วนผลสุดท้ายคือล้มเหลว อย่าว่าแต่เลียจมูกตัวเองเลย เอาแค่ตรงร่องระหว่างริมฝีปากบนกับจมูกหลายคนยังเลียไม่ถึงเลย
กรรมการหัวเราะพลางประกาศว่า รอบที่สองทีมอาจารย์ชายเป็นฝ่ายได้แต้ม
ซูน่าโบกมือกล่าว “อาจารย์จาง หยุดกินได้แล้วค่ะ รีบมาดื่มเร็วเข้า”
จางเย่จึงวางเปลือกหอยเชิงจื่อ[1]ในมือลง หันมามอง “แพ้แล้วเหรอ?”
อาจารย์สาวคนหนึ่งบอก “แพ้แล้ว หวังพึ่งคุณแล้วนะ”
จางเย่ร้องอ้อแล้วจึงเดินมาคว้าเหยือกเบียร์ ชั่งใจอยู่ครู่หนึ่ง แล้วจึงดื่มอักๆ ลงไปรวดเดียวจนหมด เพราะว่าดื่มเร็วจนเกินไป จึงรู้สึกเซไปเล็กน้อยด้วยฤทธิ์แอลกอฮอล์และฤทธิ์น้ำแข็ง เบียร์เย็นเจี๊ยบเลย!
การแข่งขันดำเนินต่อไปอย่างดุเดือด
เกมที่สาม ทีมอาจารย์หญิงได้คะแนน
เกมที่สี่ ทีมอาจารย์ชายได้ไป
จนกระทั่งแข่งเกมที่หกจบลง ทั้งสองทีมมีคะแนนเท่ากันที่สามต่อสาม
จางเย่เองพอได้ดื่มเบียร์เย็นๆ ไปแล้วถึงสามเหยือก เขาก็เริ่มคออ่อน คราวนี้ดื่มเร็วๆ ไม่ได้แล้ว เพราะน้ำเต็มกระเพาะ
คนอื่นกลับรู้สึกสนุกสนาน พากันหยอกล้อไม่หยุด
“อาจารย์จางไม่ไหวแล้วเหรอ?”
“ฮ่าๆ จางน้อยดื่มต่อไม่ไหวแล้ว งั้นเรามาลุยกันต่อเถอะ”
“ไม่งั้นก็ตัดสินกันในเกมที่เจ็ดนี่แหละ”
“เห็นด้วย เกมที่เจ็ดตัดสินแพ้ชนะกันไปเลย!”
“งั้นใครจะตั้งโจทย์?”
“เพื่อความยุติธรรม ให้กรรมการตั้งโจทย์เกมที่เจ็ดกันเถอะ”
“ดี”
“เอาสิ!”
“แพ้ชนะตัดสินกันในนัดเดียว!”
ทุกคนเห็นพ้องต้องกัน รอบสุดท้ายให้ตัดสินชี้ขาด
กรรมการทั้งสามเริ่มกระซิบกระซาบแลกเปลี่ยนความเห็นกันอยู่ครู่ใหญ่ ในที่สุด ก็ได้โจทย์แล้ว หลี่รุ่ยจากภาควิชาภาษาจีนก้าวออกมาด้านหน้า ยิ้มกล่าว “โจทย์รอบสุดท้าย พวกเราปรึกษากันแล้ว ตัดสินใจว่าจะให้ทุกคนแข่ง…...แต่งกลอน สำหรับโจทย์นี้ ว่ากันว่าภูเขาที่เรานั่งกันอยู่ลูกนี้สมัยก่อนมีสามีภรรยาคู่หนึ่งอาศัยอยู่ และยังเป็นศูนย์รวมของตำนานเรื่องหนึ่ง ดังนั้นเราจะอ้างอิงจากตรงนี้ ขอบเขตของหัวข้อคือเกี่ยวกับ ‘สามีภรรยา’ จะเป็นกลอนรูปแบบไหนก็ได้ ให้เขียนออกมาหนึ่งบท ใครเขียนออกมาได้ปราณีต น่าจับตา และงดงามกว่า ทีมนั้นได้คะแนนไป”
แต่งกลอน?
ทุกคนเห็นด้วยเต็มที่
หลี่รุ่ยผู้เป็นกรรมการนั้นก็คือสมาชิกในทีมออกข้อสอบภาษาจีน คนอื่นที่ไม่ใช่พวกอาจารย์ทีมภาษาจีนต่างรู้ดีว่าทักษะในการแต่งกลอนของจางเย่อยู่ในระดับที่ราวกับฟ้าร้องกรอกหู ซึ่งเป็นไปไม่ได้ที่หลี่รุ่ยจะไม่รู้เรื่องความสามารถข้อนี้ของจางเย่ เพราะแรกเริ่มเดิมทีจางเย่ก็สร้างชื่อมาจากเรื่องนี้อยู่แล้ว ถ้าเป็นแบบนี้หรือจะหมายความว่า...หลี่รุ่ยและกรรมการลำเอียงเข้าข้างทีมอาจารย์หญิง จึงทำให้พวกเธอได้เปรียบที่จะชนะไป? แต่ก็ไม่น่าใช่ อย่างไรก็ตามมีไม่กี่คนที่รู้ดีว่า หลี่รุ่ยไม่ได้สนใจกลอนของจางเย่สักนิด ในตอนที่จางเย่เปิดฉากวิวาทกับผู้คนในวงการวรรณกรรม หลี่รุ่ยเคยเป็นคนหนึ่งที่เข้าร่วมกับคนในเน็ตมาเย้ยหยันจางเย่ อีกทั้งหลี่รุ่ยและอาจารย์ทีมภาษาจีนคนอื่นๆ อย่างเช่นเลี่ยวฉีกับหม่าฉีที่อยู่ในทีมออกข้อสอบด้วยกัน ก็เคยตัดสินจางเย่จากอคติส่วนตัวมาแล้วหลายครั้ง เพราะรู้สึกว่าระดับความสามารถทางวรรณกรรมของเขานั้นถูกผู้คนยกย่องบูชาจนเกินไป ถึงแม้ว่าความสามารถของจางเย่จะสูงมากจริงๆ แต่ดูเหมือนพวกเขายังไม่เชื่ออยู่ดีว่าจางเย่จะมีความสามารถสูงอย่างที่ทุกคนคิด ยังคงรู้สึกว่าเขาไม่ถึงระดับนั้น ในจุดสูงสุดของวงการวรรณกรรมชั้นยอดนั้น มีเพียงปรมาจารย์ผู้ยิ่งใหญ่เพียงไม่กี่ท่านเท่านั้น ทว่าผู้คนมากมายกลับยกให้จางเย่กับปรมาจารย์ในวงการวรรณกรรมเหล่านั้นอยู่ในระดับเดียวกัน พวกเขาจึงรู้สึกว่ารับไม่ได้ จางเย่ไม่คู่ควร!
แล้วกับการตั้งโจทย์แบบนี้...หมายความว่าอย่างไร?
ทันใดนั้น เลี่ยวฉีก็ก้าวออกมา “ข้อนี้ให้ผมลุยเอง!”
เมื่อทุกคนเห็นดังนั้นก็กระจ่าง เข้าใจแล้วถึงเจ็ดแปดส่วน! มิน่าเล่า หลี่รุ่ยถึงยืนกรานออกโจทย์ให้แต่งกลอน เพราะเดิมทีทีมภาษาจีนมีคนไม่ชอบใจจางเย่ จึงอยากฉวยโอกาสนี้ทดสอบเขา แล้วสั่งสอนจางเย่ให้รู้ว่าอะไรเป็นอะไรเสียบ้าง! ชัดเจนว่านี่เป็นการเตรียมการเอาไว้ก่อนแล้ว และการตั้งโจทย์ของพวกเขาก็ค่อนข้างแยบยลทีเดียว ไม่ว่าใครก็รู้ดีว่ากลอนเสียดสีและกลอนด่าคนต่างๆ ของจางเย่นั้นมีระดับที่สูงมาก พวกเขาเองก็ไม่ได้สำคัญตนที่จะกล้าไปเผชิญหน้าตรงๆ กับจางเย่ในด้านนี้ จึงเลือกหัวข้อ ‘สามีภรรยา’ เพราะดูเหมือนว่าจางเย่จะไม่เคยแต่งกลอนหัวข้อประเภทนี้มาก่อน พวกเขาจึงคิดจะใช้ข้อจำกัดของจางเย่มาเล่นงานแล้วเอาชนะเขาให้ได้!


====================
[1] 蛏子 หอยเชิงจื่อ ชื่อหอยกาบคู่ชนิดหนึ่ง มีลักษณะคล้ายหอยหลอด แต่เปลือกจะเป็นรูปทรงสี่เหลี่ยมผืนผ้า มีปลายโค้งมน ญี่ปุ่นเรียก Agemaki Gai เป็นสัตว์เศรษฐกิจที่สำคัญ แพร่กระจายอยู่ตามอ่าวและโคลนชายฝั่งทะเลจีนและญี่ปุ่น ซึ่งเป็นคนละชนิดกับหอยหลอดในไทย
*-*-*-*-*-*-*-*-*-*-*-*-*-*-*-*-*




[Go To Next Chapter]( ./4.md)