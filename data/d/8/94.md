##บทที่ 794 : รายการใหม่ชื่อว่า——
กระบวนการต่อมาแทบจะเรียกได้ว่ารวดเร็วปานสายฟ้าแลบ เหยียนเทียนเฟยถ่ายทอดคำสั่ง จางเย่และลูกทีมรับบัญชา จัดตั้งทีมรายการใหม่เอี่ยมทันใด! ยังไม่ทันแจกแจงคนและระเบียบการทำงานที่เกี่ยวข้อง ฝ่ายบัญชีกลับทำเสร็จเรียบร้อยไปก่อนแล้ว เหยียนเทียนเฟยได้อนุมัติเป็นพิเศษ ให้การเงินเร็วที่สุดเท่าที่จะเป็นไปได้ อย่างกับว่า...ถ้าชักช้าอีกนิดเงินจะติดปีกบินหนีได้เองยังไงยังงั้น สิบกว่านาทีให้หลัง งบประมาณสิบล้านก็โอนมาถึง อีกสิบกว่านาทีต่อมา จางเย่ก็ได้เอกสารก่อตั้งรายการประทับตราบริษัทมากมายมาอยู่ในมือ
ประสิทธิภาพในการจัดการขั้นสูงของเหยียนเทียนเฟย ทำให้คนทั้งหมดต้องตกตะลึงอ้าปากค้าง!
ทันใดนั้น ทุกคนก็หันมาชุมนุมกระซิบกระซาบกันไปมา
“หนะ นี่มันเกิดอะไรขึ้นน่ะ?”
“ไม่รู้สิ ผอ.เหยียนจะทำอะไรเนี่ย?”
“ไม่นับงบส่วนค่าซื้อลิขสิทธิ์ งบประมาณช่องเราที่เหลือตอนนี้ก็น่าจะราว ๆ สิบล้านรึเปล่า? ใช้หมดเลยเหรอ? เอามาทำสารคดีหมดเลย? ฉันจะเป็นลม ผอ.เหยียนคิดอะไรอยู่เนี่ย?”
“สารคดีสิบล้าน? ถ่ายได้เป็นร้อยตอนเชียวนะ!”
“อย่าว่าแต่ร้อยตอนเลย ใช้ประหยัดหน่อย สองร้อยตอนก็ถ่ายได้!”
“ตกลงมันเกิดอะไรขึ้นเนี่ย!?”
“มีใครได้ยินข่าวอะไรมั่งไหม?”
“ดูเหมือนว่าผอ.เหยียนจะไปเจอรองหัวหน้าสถานีมาล่ะ พอกลับมาก็เป็นแบบนี้เลย!”
“ไม่มีสัญญาณอะไรเลยนะ แล้วก็ไม่ได้ยินเรื่องอะไรด้วยเหรอ? อ๊ะ ที่เวที ‘ออกมาเต้น’ ของ CCTV1 นั่นเพิ่งเกิดเรื่องล่ะ มีใครรู้มั่งว่าเกี่ยวกันรึเปล่า?”
ทุกคนต่างไม่เข้าใจ
ถงฟู่สตาฟช่องสิบสี่อุทานออกมา “ฉันรู้แล้ว รองหัวหน้าสถานีนั่นต้องกำลังพยายามช่วย CCTV1 แน่ ๆ ก็เลยจะเอางบประมาณช่องเราไปให้ CCTV1 ! เรื่องอย่างนี้ไม่เคยเกิดขึ้นมาก่อนด้วย ปีที่แล้วงบสถานีตึงหนัก ก็เลยมาจี้ใช้งบของช่องเราด่วนไง!”
หวงตันตันตบขาฉาด “จริงด้วย!”
ถงฟู่กล่าวต่อ “ผอ.เหยียนไม่อยากให้พวกนั้น ก็เลยเอาเงินทั้งหมดโอนให้ผู้กำกับจาง ทำบัญชีใหม่อีกอัน ใช้ให้เกลี้ยงดีกว่าต้องเอาไปให้ CCTV1 เสียเปล่า ๆ แน่นอน!”
คนหนึ่งร้องสบถ “แม่*เอ๊ย! ไอ้ CCTV1 บังอาจเกินไปแล้ว!”
อีกคนหนึ่งกล่าว “รังแกกันฉิ*หาย!”
“เห็นเป็นช่องสิบสี่เราเลยรังแกกันได้ง่าย ๆ งั้นสิ? หา?”
“ทางสถานีก็พอกัน ให้ท้ายช่องหนึ่งทุกที!”
“พวก CCTV1 นั่นลูกรัก ส่วนพวกเราแม่*ลูกเมียน้อยสินะ?”
เสี่ยวหวังคำราม “ไอ้พวก CCTV1 น่ารังเกียจเสมอต้นเสมอปลาย!”
ฮาฉีฉีกล่าว “ลิขสิทธิ์ ‘เดอะวอยซ์’ ของผู้กำกับจาง ตอนแรกพวกนั้นก็จัดการขายข้ามหัวผู้กำกับจางไปเหมือนกัน ไอ้พวกนี้ จะทำเรื่องอะไรก็ไม่แปลกหรอก!”
อู่อี้ “ไอ้พวกเนรคุณ!”
จางจั่วว่า “เลิกพูดเถอะ ยิ่งพูดฉันยิ่งโมโห!”
ลูกทีมจางเย่เองก็พากันด่าอย่างรู้สึกสังเวชขึ้นมา
คนทั้งสองพวกต่างเคียดแค้น CCTV1 มีทั้งแค้นใหม่ แค้นเก่าปะปนกัน
จางเย่ได้ฟังแล้วพลันถึงบางอ้อ ที่แท้ก็มีสาเหตุนี่เอง เวที ‘ออกมาเต้น’ เกิดเรื่องแล้ว? เมื่อกี้เขาเปิดใช้ ‘รัศมีแห่งโชค’ ในห้องทำงานอยู่ตลอด ดังนั้นจึงยังไม่รู้เรื่อง ยิ่งไม่ต้องถามเลย นี่ต้องเป็นผลงานชิ้นโบว์แดงของ ‘รัศมีแห่งโชค’ แน่นอน จางเย่เป็นคนทำเวทีขึ้นมาด้วยตนเอง โดยใส่ใจรายละเอียดปราณีตตามต้นแบบ ‘เดอะวอยซ์’ ของแท้ในโลกเดิมของเขา จางเย่ทุ่มเทแรงกายแรงใจ และยังเป็นสัญลักษณ์สื่อถึงโลกเดิมของเขาอย่างยิ่ง ย่อยยับไปแล้ว? ย่อยยับไปก็ดีแล้ว! รายการใหม่โดนพวกเฉินเหยี่ยฉกไปได้ก็ฉกไป ไม่นับเป็นอะไรได้ แต่จะเหลือเวทีไว้ให้พวกนั้นไม่ได้! และตอนนี้ ‘รัศมีแห่งโชค’ ก็ได้จัดการแก้ปัญหาให้เขาหมดแล้ว ประสิทธิภาพช่างร้ายกาจ จนจางเย่แอบผวาไปเลย!
นี่แหละ ‘รัศมีแห่งโชค (เวอร์ชั่นอัปเกรด)’ !
จ่ายค่าชื่อเสียงไปมหาศาล นี่เป็นสิ่งที่ในเวลาปกติจางเย่จะทนไม่ได้เลย แต่พอใช้ขึ้นมา อานุภาพก็ทรงพลังร้ายกาจ สามารถพลิกกลับตาลปัตรได้อย่างสะเทือนฟ้าสะเทือนดิน!
ฮาฉีฉีกล่าวกับจางเย่ “ผู้กำกับจางคะ ถึงแม้ผอ.เหยียนจะสั่งการมาแล้ว แต่งบประมาณสิบล้านนี่ พวกเราจะใช้ยังไงคะ? ภาพยนตร์สารคดีไม่มีทางได้ใช้เงินสักเท่าไรไม่ใช่หรือคะ? สารคดีทั่วไป แปดหมื่นถึงแสนก็ได้แล้ว”
เมื่อจางจั่วได้ฟัง ก็กล่าวอย่างขมขื่น “ประเด็นคือ ใช้ไม่หมดก็ไม่ได้ด้วย?”
ถงฟู่และหวงตันตันรวมถึงหน้าเก่าของช่องสิบสี่ทุกคนรู้เรื่องดีกว่าพวกเขา และรู้ถึงค่าใช้จ่ายในฟิล์มสารคดียิ่งกว่า สิบล้านนี้สำหรับภาพยนตร์สารคดีเรื่องหนึ่งนับเป็นจำนวนเงินก้อนมหึมาทีเดียว พูดง่าย ๆ ถ้าเอาสิบล้านนี้มาให้พวกเขา พวกเขาก็ใช้ไม่หมดหรอก
จางเย่กลับฟังแล้วกลอกตา ลูกพี่กำลังกังวลว่าเงินจะไม่พอ ได้มาสิบล้านพอดี ทำไมจะใช้ไม่หมดเล่า วางใจได้ จะไม่ให้เหลือแม้แต่หยวนเดียว! พอดีเลย เขากำลังอยากได้งบมาขัดเกลาเพิ่มเติม จะได้เอาสุดยอดสารคดีคลาสสิคของโลกโน้นออกมาโลดแล่นที่นี่ยังไงล่ะ สิบล้านนี่มาได้ทันเวลาจริง ๆ งบประมาณอู้ฟู่ทันใด!
ด้วยจำนวนเงินมากขนาดนี้ เขาไม่ต้องจำกัดอยู่แค่สารคดีซีซันแรกยังได้ แม้แต่ซีซันที่สองก็ถ่ายรวมไปด้วยได้ ขอแค่ไม่ฟุ่มเฟือยใช้กล้องถ่ายอะไรที่ไม่จำเป็น ถ่ายซีซันสอง เรื่องเงินก็น่าจะเพียงพออยู่ ชัดเจนว่าข้อได้เปรียบของจางเย่คือ เขารู้ว่าสารคดีที่ออกมาหลังตัดต่อขั้นสุดท้ายเป็นอย่างไร จึงไม่จำเป็นต้องถ่ายซ้ำหลายรอบ โดยทั่วไป ฟิล์มภาพถ่ายสารคดีที่ใช้ได้จะต่ำมาก ถ่ายไปเป็นพันม้วนสุดท้ายใช้ได้แค่ไม่กี่สิบม้วน ที่เหลือสูญเปล่าหมด แต่สำหรับจางเย่แล้วเรื่องนี้ไม่มีอะไรให้ต้องกังวล ที่เขาจะถ่ายคือสิ่งที่ผ่านการเจียระไนอย่างปราณีตบรรจงโดยผู้เชี่ยวชาญในโลกของเขามาแล้ว เคยพิสูจน์ทดสอบมูลค่าของภาพผ่านตลาดมาเรียบร้อย ดังนั้นเขาจึงสามารถหลีกเลี่ยงการสิ้นเปลืองงบได้อย่างไม่ต้องสงสัย นี่คือข้อได้เปรียบของเขาที่ใครก็ไม่อาจเทียบเคียงได้!
ตอนนี้เอง เลขาของเหยียนเทียนเฟยเดินเข้าออฟฟิศมาอย่างว่องไว
“ผู้กำกับจาง ยุ่งอยู่รึเปล่าครับ?” เลขากล่าวอย่างเกรงใจมากทีเดียว “ผอ.เหยียนเพิ่งแจ้งให้ผมทราบ ทีมของคุณมีกันอยู่ประมาณยี่สิบคน ให้ทำงานอยู่ในออฟฟิศหนึ่งกันหมดก็จะแออัดเกินไปหน่อย ผอ.เหยียนจึงให้ผมเปิดล็อคออฟฟิศสามที่ไม่ได้ใช้ ทำความสะอาดสถานที่สักหน่อย ก็เลยให้ผมมาบอกคุณว่า ตั้งแต่วันนี้เป็นต้นไปทีมรายการใหม่จะประจำอยู่ที่ออฟฟิศสาม และจากนี้ไปที่นั่นจะเป็นออฟฟิศเดี่ยวของพวกคุณครับ”
คนจำนวนยี่สิบคนแยกออฟฟิศเดี่ยว แม้ว่าจะดูมากเกินไปหน่อย ทว่าพนักงานเหล่านี้ก็จัดสรรมาอย่างเป็นระบบและมีประสิทธิภาพ จึงคู่ควร อย่างไรเสียก็เป็นทีมงาน ๆ หนึ่ง
จางเย่ยิ้ม กล่าว “โอเค ขอบคุณมาก ฝากขอบคุณผอ.เหยียนด้วยนะครับ”
เลขายิ้มเล็กน้อย “ส่วนพนักงานจากออฟฟิศหนึ่งและสองนั้น คุณสามารถเลือกเข้าทีมรายการใหม่ได้ตามสบาย ผอ.เหยียนพิจารณาแล้วว่าพวกคุณเพิ่งมาใหม่ อาจจะยังไม่ค่อยคุ้นเคยกับงานและกระบวนการการถ่ายทำสารคดี ยังไงก็ต้องการผู้เชี่ยวชาญไปช่วยให้พวกคุณคุ้นเคยกับงาน”
จางเย่ถาม “ตกลงครับ แต่ผมเพิ่งมาใหม่ ยังไม่ค่อยคุ้นกับที่นี่ เรื่องเลือกคนนี้……”
“งั้นให้ผมแนะนำให้ไหมครับ?” เลขา
จางเย่ “งั้นก็ดีเลยครับ”
เลขาหันไปมองคนของช่องสิบสี่ พลางกล่าว “ถงฟู่ก็ไม่เลว ตอนที่เพิ่งก่อตั้งช่องมาเขาก็อยู่ด้วย เป็นหน้าเก่าแล้ว ทุกครั้งที่ช่องเราต้องถ่ายทำสารคดีเอง ถงฟู่ก็จะอยู่ในทีมด้วยเป็นประจำ ทำงานคล่อง รอบคอบ เขาได้ทั้งนั้น”
จางเย่กล่าวกลั้วหัวเราะ “ได้ แต่ผมต้องเคารพความคิดเห็นของเจ้าตัวด้วย ไม่บังคับ” กล่าวจบก็หันไปทางถงฟู่ เขาประทับใจคนผู้นี้ เมื่อเช้าตอนที่เพิ่งมาก็ได้เจอแล้ว ทั้งเขากับหวงตันตัน กระตือรือร้นอยู่ในออฟฟิศมาก นับว่าเป็นคนค่อนข้างเปิดเผย จางเย่เองก็ชอบคบหากับคนประเภทนี้เช่นกัน
ถงฟู่หัวเราะร่าเริง “ผมย่อมไม่มีปัญหาอยู่แล้ว กลัวแต่ผู้กำกับจางจะไม่เชื่อมือผมมากกว่า ถ้าคุณไม่รังเกียจ ผมก็เต็มที่แน่นอน!”
จางเย่ยินดียิ่ง “งั้นก็เป็นอันตกลง!”
ถงฟู่เริ่มเก็บของทันที เตรียมไปที่ออฟฟิศสาม แต่ระหว่างเก็บไปด้วย เขาแอบส่งสายตาให้เลขาผอ.เหยียนไปด้วย ท่าทางทั้งสองคุ้นเคยกันมาก
เลขาผอ.เหยียนจ้องเขา กระแอมออกมาเล็กน้อย พึมพำกับตัวเองพลางชี้ไปยังหญิงสาวคนหนึ่ง——ซึ่งก็คือหวงตันตัน เลขากล่าว “เอ่อ ผู้กำกับจางครับ หวงตันตันเองก็ไม่เลว เป็นคนค่อนข้างมีไหวพริบ มีความสามารถในการติดต่อสื่อสาร ไม่เพียงแต่เป็นนักข่าวที่ค่อนข้างเก่งของช่องเรา ตอนที่คนไม่พอ เธอก็เป็นตากล้องได้อย่างไม่มีปัญหา ทุกครั้งที่ไปกับทีมถ่ายงานฟุตบอลบาสเกตบอล เธอจะได้รับเลือกเป็นคนแรก ประสบการณ์พอตัว”
“แค่ก ๆ พูดจนฉันเขินไปหมดแล้ว ฉันเก่งขนาดนี้เลยเหรอ?” หวงตันตันเกาหัวแกรก ๆ ก่อนก้าวมาข้างหน้าหนึ่งก้าว “ผู้กำกับจาง ต่อไปถ้าคุณสั่งไปทางไหน ฉันกับถงฟู่ก็จะไปทางนั้นค่ะ เข้าทีมคุณไปแล้ว อย่างอื่นฉันไม่กล้ารับปาก แต่ยังไงก็จะไม่ทำให้คุณขายหน้าแน่นอนค่ะ!”
จางเย่ยื่นมือออกมา “ยินดีต้อนรับ!”
ถงฟู่และหวงตันตันจับมือตอบกับจางเย่
ที่จริงจางเย่ก็ดูออกถึงอะไรบางอย่างแล้ว กวาดตามองสองคนนี้แค่แวบเดียว ก็มั่นใจว่าเป็นคนรักกันถึงแปดส่วน เดาว่าคนทั้งออฟฟิศคงรู้กันทั่ว
จากนั้น เลขาของผอ.เหยียนก็แนะนำคนให้จางเย่อีกสองคน จางเย่ยิ้มรับทุกอย่าง ไม่มีข้อแม้สักคำ รับคนเข้าทีมอย่างเต็มใจ
เลขาเห็นดังนั้นก็รู้สึกอบอุ่นในใจ เขารู้ว่าจางเย่ให้ความไว้วางใจแก่เขา “ผู้กำกับจาง เรื่องอุปกรณ์นั้น ผอ.เหยียนช่วยคุณยืมมาได้แล้ว เมื่อกี้เพิ่งโทรมาบอก พรุ่งนี้น่าจะส่งมาถึงครับ”
จางเย่กล่าวอย่างประหลาดใจ “เร็วขนาดนี้เชียว?” เคยชินกับความล่าช้าของโครงสร้างสถานีโทรทัศน์และหัวหน้าช่องมาแล้ว แต่พอได้มาเจอกับหัวหน้าที่รวดเร็วปานสายฟ้าเช่นนี้ เขายังไม่ชินจริง ๆ นั่นแหละ
เลขากล่าว “อุปกรณ์ HD ไม่กี่ชุด พวกเขายังต้องไว้หน้าพวกเราอยู่แหละ เอ่อ ผู้กำกับจาง ยังต้องการให้ผมแนะนำคนต่อไหมครับ?”
จางเย่หัวเราะเบา ๆ “ไม่ต้องแล้วครับ พอแล้ว ถ้าเอาคนไปมากกว่านี้ ออฟฟิศอื่นคงโล่งกันพอดี ผอ.เหยียนไม่เคืองผมแย่รึ?”
คัดคนเสร็จแล้ว หลายคนสงบนิ่งอยู่ได้ แต่หลายคนมีสีหน้าเสียใจอย่างเห็นได้ชัด ท่าทางจะอยากไปอยู่ทีมรายการใหม่ด้วยเช่นกัน น่าเสียดายที่ไม่ได้ถูกเลือก จางเย่เป็นตำนานแห่งวงการ ทีมงานของเขาก็เป็นทีมที่ถูกกล่าวขานว่าได้สร้างผลงานเขย่าวงการวาไรตี้ การได้เข้าไปทำงานกับทีมระดับตำนานนี้ สำหรับหลาย ๆ คนแล้วนับว่าเป็นประสบการณ์และความรู้ ตอนหลังจะได้เอามาคุยโวได้ว่า : ฉันเคยทำรายการอยู่ในทีมของจางเย่นะ! ใครจะไม่ชื่นชมบ้างล่ะ? บางทีถึงจะออกจาก CCTV ไปแล้ว อาศัยคุณวุฒินี้ก็คงหางานดี ๆ ได้ไม่ยาก!
แกร๊ง โซ่กุญแจถูกเลขาผอ.เหยียนไขออก
นับจากวันนี้เป็นต้นไป ออฟฟิศที่สามของ CCTV14 จะเป็นที่ประจำทีมรายการของจางเย่อย่างเป็นทางการ!
เงินพร้อม!
เครื่องมือพร้อม!
คนก็พร้อม!
จางเย่รู้สึกตื้นตันใจขึ้นมา ดีล่ะ เมื่อทุกอย่างพร้อมแล้ว เวทีก็พร้อมสรรพ เหลือแค่คอยดูฉันบ้างล่ะ! ลูกพี่จะทำให้คน CCTV1 รู้ว่า ถึงแม่*จะย้ายฉันมาช่องสิบสี่ ถึงจะให้ฉันมาทำสารคดี ฉันก็สามารถบดขยี้พวกนายได้อยู่ดี!
เลขารีบถามขึ้นมาว่า “ผู้กำกับจาง รายการใหม่ของคุณชื่ออะไรครับ? กลับไปผมจะได้ให้คนทำป้ายแขวนไว้หน้าประตูออฟฟิศ”
พวกฮาฉีฉี จางจั่วมองมา
ถงฟู่ หวงตันตันและคนช่องสิบสี่ต่างเงี่ยหูรอฟังอย่างใคร่รู้
จางเย่มองทุกคนแวบหนึ่งก่อนยิ้มออกมา “รายการใหม่มีชื่อว่า——‘จีนบนปลายลิ้น[1]’ !”
เฉินเหยี่ย?
‘ออกมาเต้น’?
CCTV1 ?
เดือนธันวาคมเจอกัน ไม่พบไม่เลิกรา!


==================
[1] 舌尖上的中国 แปลตรงตัวว่า ประเทศจีนบนปลายลิ้น
เป็นรายการสารคดีเกี่ยวกับประวัติศาสตร์อาหาร การกิน และการทำอาหารในประเทศจีน ออนแอร์ครั้งแรกเมื่อวันที่ 14 พฤษภาคม 2012 ทาง CCTV9 เป็นภาพยนตร์สารคดีที่นิยมและได้เรตติ้งสูงอย่างรวดเร็วทั้งในจีนและต่างประเทศ ชื่อภาษาอังกฤษว่า ‘A Bite of China’ มีผู้ทำพากย์ไทยเผยแพร่ซีซั่นแรกในชื่อ ‘อาหารจีนโอชารส’ ต่อมารายการโลกหลากมิติช่อง ThaiPBS ได้นำซีซั่นสองมาฉายในชื่อว่า ‘สุดยอดเมนูแดนมังกร’


*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<


[Go To Next Chapter]( ./95.md)