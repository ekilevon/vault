##บทที่ 789 : เตรียมแผนสารคดี!
คนของช่องสิบสี่ทุกคนแทบจะเล่นแต่เกมอย่างเดียว!
ตอนนี้เอง มีคนสังเกตเห็นจางเย่เข้า
“อ๊า! ดูนั่นเร็ว!”
“ผู้กำกับจาง!”
“อาจารย์จางเย่!”
“ได้เจอตัวเป็น ๆ แล้วโว้ย!”
“โว้ว! ผู้กำกับจางมาแล้ว!”
“ฉันต้องถ่ายรูปลงเวยป๋อก่อน! คนข้างหน้าหลบไปซิ! หลบไป!”
เมื่อคนของช่องสิบสี่เห็นจางเย่ยืนอยู่ที่ปากประตู แต่ละคนล้วนตื่นเต้นสุดขีด
พวกเขาไม่ใช่พวกพนักงาน CCTV1 เหล่านั้น หรือพนักงานของช่องหนึ่ง ที่แม้แต่พนักงานเบ็ดเตล็ดระดับล่างสุด ก็ยังได้ติดต่อใกล้ชิดกับเหล่าพิธีกรและดาราดังอยู่เสมอ ๆ ไม่ว่าจะเป็นงานเลี้ยง ถ่ายรายการ หรืองานสัมภาษณ์ มีซูเปอร์สตาร์คนไหนที่พวกเขาไม่เคยเจองั้นหรือ? แม้แต่พูดคุยก็ยังเคยมาแล้ว ดังนั้นจึงค่อนข้างจะสงบนิ่งกว่า
แต่กับแผนกใหม่อย่างช่องสิบสี่ที่เพิ่งก่อตั้งได้ไม่กี่ปี คนในแผนกแต่ละคนเรียกได้ว่าแทบจะเป็นหน้าใหม่หมดทั้งสิ้น บวกกับช่องที่ร้างเกินไปของพวกเขา แถมเรตติ้งยังเป็นที่โหล่สุดของช่อง CCTV ทั้งหมด จนแม้แต่ช่องต่างประเทศกับช่องชนบทยังได้เรตติ้งรวมสูงกว่าพวกเขาอยู่หลายชั้นด้วยซ้ำ! ด้วยระดับล่างสุดเช่นนี้ อย่างมากก็ได้เจอเพียงดารานักกีฬาชื่อเสียงปานกลางบางคนตอนไปถ่ายสารคดีฟุตบอลบาสเกตบอลเท่านั้นแหละ ดังนั้นถึงแม้ว่าจะทำงานอยู่ตึก CCTV กันหมด แต่พวกเขาก็ไม่เคยเจอดาราใหญ่จัง ๆ มาก่อน ยิ่งเป็นดาราใหญ่ผู้ปั่นป่วน CCTV1 จนสะท้านฟ้าสะเทือนดินอย่างจางเย่ด้วยแล้ว มีแต่จะทำให้ทุกคนอุทานออกมาพร้อม ๆ กัน ฉับพลัน คนทั้งหลายก็รีบมามุง สีหน้าเปี่ยมไปด้วยความตื่นเต้นยินดี!
พนักงานหญิงคนหนึ่ง “ผู้กำกับจาง ฉันโคตรชอบคุณเลยค่ะ!”
จางเย่ “ขอบคุณครับ”
ถงฟู่รีบถาม “ได้ยินว่าเมื่อวันศุกร์ที่แล้วคุณซัดฝ่ามือใส่โต๊ะหินอ่อนยักษ์ทีเดียวป่นไปเลย จริงรึเปล่า?”
จางเย่ “......”
หวงตันตัน “เหลวไหล โต๊ะอลูมิเนียมอัลลอยหรอกย่ะ!”
จางเย่ “......”
ฉิ*หาย ทำไมกลายเป็นอลูมิเนียมอัลลอยไปได้ล่ะ?
ซัดจนป่นอีก?
แม่*คิดว่าฉันเป็น Iron Man รึไงฟะ!
ฮาฉีฉียิ้มขมขื่นอยู่ด้านข้างกล่าว “เป็นโต๊ะกระจกหนาสองเซนติเมตรน่ะ ลือจนเพี้ยนไปหมดแล้ว”
หวงตันตันอุทาน “นั่นมันก็สุดยอดเหมือนกัน! อ๊ะ ผู้กำกับจาง เล่นเกมไหม?”
หญิงวัยกลางคนคนหนึ่งกล่าวกลั้วหัวเราะ “หมั่นไส้ CCTV1 นั่นมานานแล้ว ทั้งแย่งคนของเราทั้งดูดงบการผลิตเรา ฮึ่ม น่าตบสักที!”
หวงตันตันพยักหน้ากล่าว “นั่นสิ น่าตบให้หายโมโห CCTV1 บ้าอำนาจชะมัด สองปีมานี้บีบคั้นเราไม่น้อย เฮ้ ผู้กำกับจาง คุณจะเล่นเกมรึเปล่า?”
จางเย่เหงื่อตก “ยังไม่เล่นดีกว่า”
ถงฟู่ “ผอ.เหยียนยังไม่มา คุณก็นั่งเล่นตามสบายก่อนเถอะ ผมเองก็ไม่รู้ว่าห้องทำงานไหนของคุณ”
“เหอ ๆ ผมนั่งข้างนอกก็ได้” จางเย่ไม่เรื่องมาก เพิ่งมาใหม่ ย่อมต้องอ่อนน้อมเอาไว้ก่อน เพราะเขามาคราวนี้ไม่ได้กะมาเอ้อระเหยลอยชาย แต่มีจุดประสงค์ต่างหาก
เมื่อจางเย่นั่งลง ฮาฉีฉี จางจั่ว และคนอื่น ๆ ก็ทยอยหาที่นั่งบ้างแล้ว
เมื่อคนช่องสิบสี่เห็นเช่นนั้น ก็ไม่ได้ไปเซ้าซี้จางเย่อีก แต่ล้วนพุ่งเป้าไปที่คนในทีมของจางเย่แทน ต่างคนต่างเริ่มพูดคุยกันขึ้นมา
ผ่านไปประมาณสิบกว่านาที อู่อี้ เสี่ยวหวัง ฮาฉีฉี จางจั่วและคนอื่น ๆ ก็ทนคำรบเร้าของอีกฝ่ายไม่ไหว ทยอยล็อกอินเข้าเกมต่อสู้ ความที่จริงตอนอยู่ CCTV1 ช่วงหนึ่งเดือนมานี้ คนในอดีตทีม ‘เดอะวอยซ์’ อย่างพวกเขาต่างก็ได้แต่เล่นเกม ดูหนังไปเรื่อยเปื่อยอยู่แล้ว เช่นเดียวกับที่อยู่ CCTV1 ฉะนั้นเมื่อมาที่ CCTV14 ก็ไม่มีอะไรแตกต่างกัน ทุกคนล้วนถูกแต่ละคน ‘ยั่วยวน’ เข้าให้ จึงเข้าร่วมสนองความต้องการ
“ผู้กำกับฮา เพิ่มแต้มลง STR (Strength-กำลัง) นะ ใช่แล้วล่ะ อาชีพคุณ HP (Hit Point, Health Point - พลังชีวิต) สำคัญมาก!”
“อ๊าก ฉันโดน Kill แล้ว!”
“อยู่ไหน? เดี๋ยวเราเอาคืนให้!”
“แม่* กล้า Kill คนของเราเหรอ? บังอาจ!”
“ใครจะลงดันมั่ง? ปาร์ตี้นี้ขาดหนึ่งคน!”
“มีคนเล่น ‘Plants VS. Zombies’ เปล่า? ด่านนี้ผ่านไงอ่ะ?”
เห็นทุกคนใจจดใจจ่ออย่างนี้ จางเย่ทั้งหมดอาลัยทั้งพูดไม่ออกแล้วจริง ๆ ทำช่องสารคดีไม่รอดหรอก มีแต่พวกติ๊งต๊องนี่จะสำเร็จได้ก็แปลกล่ะ
ทันใดนั้น ด้านนอกพลันมีเสียงฝีเท้าหนึ่งก้าวเข้ามา!
ผู้อำนวยการเหยียนเทียนเฟยแห่ง CCTV14 มาแล้ว เขายังไม่ได้ไปห้องทำงานของตนเอง แต่ตรงมายังออฟฟิศที่หนึ่งตรงนี้แทน
จากนั้น ก็ปรากฏภาพเหตุการณ์ที่ทำให้จางเย่ต้องปากอ้าตาเหลือก!
คนของช่องสิบสี่ที่เพิ่งจะโหวกเหวกเจี๊ยวจ๊าวอยู่เมื่อครู่พลันเปลี่ยนท่าทีกันหมด! ดูเหมือนหน้าจอคอมพิวเตอร์จะกะพริบอย่างไวว่อง แม้แต่จางเย่เองยังดูไม่ทันว่าเกิดอะไรขึ้น ก็พบว่าภาพหน้าจอเกมหายวับไปหมดแล้ว! ‘Plants VS. Zombies’ กลายเป็น โปรแกรม WORD ! เกมออนไลน์กลายเป็นโปรแกรมตัดต่อ! มองไม่เห็นสีหน้าผิดปกติของทุกคนเลยแม้แต่น้อย! ทุกคนอยู่ในอาการสงบนิ่ง เหมือนกับผู้มีประสบการณ์ช่ำชอง!
ถงฟู่หยิบเอกสารขึ้นมาแผ่นหนึ่งแล้วยืนขึ้นกล่าว “ผอ.เหยียน งานที่สั่งเมื่อวานเรียบร้อยแล้วครับ ผมเพิ่งแก้อะไรนิดหน่อย คุณลองดูนะครับว่าใช้ได้ไหม?”
เหยียนเทียนเฟยพยักหน้า “อีกเดี๋ยวค่อยว่ากัน”
หวงตันตันเองก็รีบกล่าวขึ้น “ผอ.เหยียนคะ รายงานนั่นเรียบร้อยแล้วค่ะ ดิฉันส่งเมล์ให้คุณแล้ว และพิมพ์สำเนาวางไว้บนโต๊ะคุณอีกชุดหนึ่งด้วยค่ะ!”
เหยียนเทียนเฟยตอบรับ “ดี”
“ผอ.เหยียน การเจรจาตกลงสัญญาลิขสิทธิ์นั่นเรียบร้อยแล้ว กำลังเตรียมร่าง ตอนเย็นจะส่งให้ครับ”
“ผอ.เหยียน……”
เหยียนเทียนเฟยพออกพอใจ กล่าว “ไม่เลว ไม่เลว ลำบากทุกคนแล้ว!”
ฮาฉีฉี จางจั่ว และคนอื่น ๆ ต่างตะลึงอ้าปากค้าง!
จางเย่เองก็มองดูอย่างนิ่งอึ้ง แม่*เอ็งสิ พวกนายนี่เปลี่ยนไวเป็นบ้าเลย! จางเย่เพิ่งรู้ซึ้งก็ตอนนี้เองว่า ตนเองเพิ่งจะประเมินคนพวกนี้ต่ำไป!
สามารถว่ะ!
พวกนายนี่แม่*สามารถกันทั้งก๊ก!
ฟังรายงานการทำงานของทุกคน เหยียนเทียนเฟยพูดคุยตามสบายอยู่ครู่หนึ่ง ขณะที่สายตาจับจ้องไปยังทีมของจางเย่ตั้งแต่แรกเข้ามาในออฟฟิศ สีหน้าชื่นชม
จางเย่เดินเข้าไปหา “ผอ.เหยียน ผมมารายงานตัวครับ”
เหยียนเทียนเฟยยื่นมือมาจับมือเขา “อธิษฐานขอดวงจันทร์ดวงดาราอยู่ตั้งนาน ในที่สุดก็ประทานอาจารย์จางน้อยมาให้แล้ว”
“อย่าพูดอย่างนั้นสิครับ เกรงใจไปแล้ว” จางเย่ยิ้ม
เหยียนเทียนเฟยประกาศกับทุกคน “จากวันนี้เป็นต้นไป อาจารย์จางน้อยกับทีมของเขาจะมารวมกับช่องสิบสี่เราแล้ว ขอทุกคนให้การต้อนรับด้วยนะ!”
ป้าบ ๆๆ เสียงปรบมือดังสนั่น!
“ยินดีต้อนรับอาจารย์จาง!”
จางเย่ยิ้มบางเบา “ตอนมาถึงก็ต้อนรับไปแล้วล่ะครับ ทุกคนกระตือรือร้นกันมาก เป็นกันเองจนพวกเราเขินเลย”
เหยียนเทียนเฟยหัวเราะร่า “พวกเธอเป็นทีมอันดับหนึ่งในวงการวาไรตี้ จะไม่ให้ตื่นเต้นได้ยังไง?” แต่เมื่อพูดมาถึงตรงนี้ เหยียนเทียนเฟยก็มองหน้าจางเย่และคนอื่น ๆ ขณะที่เสียงหัวเราะแผ่วลง “แต่ว่านะ ได้มาที่ช่องสิบสี่เรานี่ คงทำให้พวกเธอคับข้องใจซะแล้วล่ะ เฮ้อ”
จางเย่โบกมือ “ไม่หรอกครับ แต่ไหนแต่ไรพวกเราไม่เคยอยู่เฉย ต่างก็มาเพื่อที่จะสร้างผลงานกันทั้งนั้น มีอะไรคุณสั่งมาได้เลยครับ”
เหยียนเทียนเฟยกลับบอก “เรื่องงานไม่เร่งร้อน ปกติที่นี่เราก็ไม่ได้งานเยอะอะไร แค่ซื้อพวกลิขสิทธิ์ฟิล์มสารคดีมาจัดตารางฉาย อย่างอื่นก็ไม่มีเรื่องอะไร มา ฉันจะพาเธอไปดูห้องทำงานก่อน แล้วค่อยพูดคุยสถานการณ์แผนกเราให้ฟังไปด้วยดีกว่า” พลางพาจางเย่ออกจากโซนออฟฟิศ “พื้นที่นี้เราก็ไม่ได้ปฏิรูปใหม่ ผอ.คือฉัน เหล่าหลิวคนก่อนเกษียณไปแล้วก็เลยไม่ได้แต่งตั้งรองผอ. ส่วนออฟฟิศโซนเธอก็เห็นแล้ว มีสองโซน ชุดแรกคือชุดถ่ายทำสารคดี อีกชุดทำเกี่ยวกับซื้อขายลิขสิทธิ์ ซึ่งไม่เหมือนกับรายการวาไรตี้พวกเธอ ช่องสารคดีไม่ได้แบ่งออกเป็นทีมรายการ ส่วนใหญ่ก็เป็นหนังสารคดีที่ซื้อลิขสิทธิ์มา เลยไม่จำเป็นต้องตั้งทีมแยกต่างหาก”
ทางเดินข้างหน้าแคบลง ทั้งสองข้างทางแบ่งเป็นห้องทำงานแต่ละห้อง
เหยียนเทียนเฟยพาเขาเปิดประตูห้องทำงานห้องหนึ่งที่อยู่ตรงกลาง พื้นที่ภายในขนาดไม่เล็ก อุปกรณ์ก็ครบครัน กว้างขวางกว่าห้องทำงานของจางเย่ที่ CCTV1 สักสองเท่าได้ ห้องทำงานของเขาที่ CCTV1 นั้นติดกับโซนออฟฟิศ ซึ่งเป็นห้องที่กั้นแบ่งมาจากโซนออฟฟิศห้องหนึ่ง สภาพแวดล้อมจึงไม่ได้แยกอิสระดีเท่าที่นี่
“ต่อไปเธอทำงานที่ห้องนี้นะ พอใช้ได้รึเปล่า?” เหยียนเทียนเฟยถาม
จางเย่ไม่บ่นอยู่แล้ว “ใช้ได้แน่นอนครับ ผมเชื่อฟังคำสั่งคุณครับ”
เหยียนเทียนเฟยหัวเราะเหอ ๆ “จากนี้ไปที่ช่องสิบสี่ เธอยังจะได้เป็นผู้กำกับใหญ่ พอดีผู้กำกับของเราทางนี้หลายคนยังค่อนข้างประสบการณ์น้อย และไม่เคยผ่านการทำหนังสารคดีมามากเท่าไร พูดถึงด้านประการณ์ของเธอทั้ง ‘จางเย่ทอล์คโชว์’ กับ ‘เดอะวอยซ์’ นั่นไม่ใช่สิ่งที่คนใหม่อย่างพวกเขาจะเทียบได้เลยล่ะ แม้ว่ารายการวาไรตี้กับฟิล์มสารคดีจะไม่ใช่ของสิ่งเดียวกัน แต่โดยรวมแล้วก็มีการจัดการที่เกี่ยวข้องกันแหละนะ เลยจะวานให้เธอคอยสอนพวกเขาสักหน่อย ดูแลพวกเขา เหมือนกับที่เธอดูแลคนในทีมของเธอเหล่านั้น จริงสิ ยังมีเรื่องขอบเขตงานรับผิดชอบของเธอ เรื่องงานเธอขึ้นตรงกับฉันคนเดียวก็พอ”
จางเย่ถามทันที “งั้นงานของพวกเราคือ?”
เหยียนเทียนเฟยมองเขา กล่าวตามตรง “ที่จริงเธอก็เห็นแล้ว ทางเราไม่ได้ขาดคน และไม่ได้มีงานอะไรมากมายนัก เหตุผลที่ฉันไปเรียกร้องขอคนที่ CCTV1 หลัก ๆ ก็เพราะทนพฤติกรรมแบบนี้ไม่ไหว เรื่องอะไรมาฉกคนใหม่ที่สมัครเข้าแผนกเราไปอย่างนั้น? อาจารย์จางน้อย ฉันรู้ว่าวันเวลาที่เธออยู่ CCTV1 มันย่ำแย่ ต้องสู้รบตบมือกับพวกนั้นมากมาย แต่เธอวางใจได้ หึหึ ในเมื่อเธอมาช่องสิบสี่แล้ว ต้องไม่มีคนมาหาเรื่องพวกเธอโดยไม่มีเหตุผล หรือสร้างความลำบากให้พวกเธอแน่นอน เธอผ่อนคลายสบาย ๆ ได้เลย ตั้งใจทำงานก็พอ”
หาเรื่องฉัน?
ฉันไม่เกรงคนหาเรื่อง ลูกพี่กลัวก็แต่ไม่มีอะไรทำต่างหาก!
แต่ว่าความรู้สึกนี้ของเหยียนเทียนเฟย จางเย่จำเป็นต้องรับไว้ และเขาเองก็รู้สึกซาบซึ้งมากที่เหยียนเทียนเฟยให้สิ่งที่ตนเองต้องการที่ช่องสิบสี่ ทำให้เขามีโอกาสตอบโต้นโยบายกำจัดนั่น ได้มีโอกาสสนองคืนเวรกรรมแก่ CCTV1 !
พูดคุยกันอยู่อีกสิบนาที
ทั้งสองคนก็เป็นอันพูดคุยทำความเข้าใจพื้นฐานส่วนใหญ่ของอีกฝ่ายเรียบร้อย
จางเย่กะพริบตาปริบ ๆ สุดท้ายกล่าว “ผอ. ครับ ถึงแม้ว่าปกติงานจะไม่เยอะ ทีมของพวกเราก็ทำอะไรอย่างอื่นไม่เป็น ทำเป็นแต่พวกสร้างรายการ คุณว่า ช่องเราน่าจะทำหนังสารคดีของตัวเองกันไหมครับ? แบบที่ผลิตโดยเราน่ะ?”
เหยียนเทียนเฟยตอบแบบไม่ต้องคิด “แน่นอนสิ พวกเธอสร้างได้ตามใจเลย!”
จางเย่ตะลึง “งั้นหน้าที่ผู้กำกับใหญ่ก็ให้ผมนำ?”
เหยียนเทียนเฟยหัวเราะ “ได้สิ”
จางเย่ “งั้นรูปแบบรายการ……”
“เป็นฟิล์มสารคดีรึเปล่า?”
“เป็นแน่นอน”
“งั้นก็ทำตามสะดวกเลย เดิมทีเราก็เป็นช่องสารดีอยู่แล้ว!”
“งั้นทุนสร้างกับอุปกรณ์……”
“เธอทำแผนมาให้ฉันก่อน เดี๋ยวฉันหาเงินให้”
เชี่*!
ราบรื่นงี้เชียว?
จางเย่กระแอมเล็กน้อย รีบกันเอาไว้ก่อน โดยกล่าวยิ้ม ๆ ว่า “ตกลงครับ เดี๋ยวผมจะทำแผนมา แต่เรื่องงบประมาณกับอุปกรณ์ อาจจะไม่ใช่จำนวนน้อย ๆ ผมเกรงว่า……”
เหยียนเทียนเฟยหัวเราะกว้าง กล่าวอย่างห้าวหาญ “งบช่องเรา ปกติเอาไว้แค่ซื้อพวกลิขสิทธิ์ ที่เหลือก็ไม่ได้ใช้อะไรเป็นพิเศษ เธออยากลองถ่ายสารคดีอะไรก็ถ่ายเลย เรตติ้งจะดีหรือไม่ก็ไม่เป็นไร ยังไงเงินพวกนี้ช่องเราก็ต้องได้อยู่แล้ว ถ่ายหนังสารคดีม้วนเดียวจะใช้เงินสักเท่าไรกันเชียว? ถึงเวลาฉันจัดให้เธอเลยหนึ่งล้าน เธอน่ะ อยากถ่ายอะไรก็ถ่ายเถอะ!”
...หนึ่งล้าน?
…...อยากถ่ายอะไรก็ถ่าย?
จางเย่น้ำตาคลอ ก็ว่าแล้ว...ว่าไม่มีทางราบรื่นปานนี้!
ถ้าจะให้ทำหนังสารคดีตามความคาดหวังของลูกพี่ แล้วให้งบแค่หนึ่งล้าน? อย่าว่าแต่หนังสารคดีทั้งตอนเลย เงินแค่นี้แค่ครึ่งตอนแม่*ก็ไม่พอแล้วโว้ย!


*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<








[Go To Next Chapter]( ./90.md)