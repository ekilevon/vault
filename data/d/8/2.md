##บทที่ 702 : งานแข่งขันรื่นเริงของเหล่าอาจารย์?
ช่วงสาย
11 โมง
บนเนินเขาปกคลุมไปด้วยเมฆ กลุ่มเมฆหนาเคลื่อนคล้อยลอยเอื่อยช้าๆ บดบังไม่ให้ศีรษะถูกแดดเผา พร้อมกันกับร่มเงาครึ้มของต้นไม้บนยอดเนิน สายลมเย็นพัดผ่านไปทั่วทั้งท้องเนิน บรรยากาศสดชื่นสบายยิ่ง
ขณะนี้ ที่เนินเขาเต็มไปด้วยเหล่าครูบาอาจารย์
“ดร.เฉิน มาแล้วเหรอ?”
“ไง เตรียมพร้อมหมดแล้วหรือ?”
“เบค่อนล่ะ? เบค่อนอยู่ไหน?”
“ในถังแช่ช่องที่สองน่ะ หยิบระวังนะ ในนั้นมีแต่น้ำแข็ง”
“ย่างถ่านกันเถอะ!”
“รอแป๊บ คนยังมาไม่ครบเลย”
“ฮ่าๆ ท้องฉันร้องไปหมดแล้ว”
“อาจารย์ผู้ชายมาช่วยกันย้ายเตาหน่อย”
“ได้เลย!”
ทั้งเตาย่าง ทั้งวัตถุดิบ ล้วนถูกตระเตรียมไว้พร้อมสรรพ
จางเย่เดินตามอาจารย์หนุ่มสองคนในกลุ่มคณิตศาสตร์ขึ้นมาบนเนินเขา พอเห็นสนามที่อยู่ตรงหน้านี้เข้า ก็ถูกบรรยากาศมีชีวิตชีวาโดยรอบทำให้จิตใจกระเตื้องขึ้นมาทันควัน อดคาดหวังไม่ได้ว่าบรรดาอาหารที่อยู่ตรงนี้ จะช่วยชำระล้างความเหนื่อยยากตรากตรำหลายวันที่ผ่านมาให้หายเป็นปลิดทิ้ง เหลือแค่รอกินให้จุใจเท่านั้น
ไกลออกไป ซูน่ากำลังดื่มน้ำอัดลมพลางพูดคุยกับอาจารย์หญิงสองสามคนที่อยู่ข้างๆ
อาจารย์ชายหลายคนเปิดถังน้ำแข็งที่บรรจุเบียร์กระป๋องเอาไว้ แล้วเปิดกระป๋องเริ่มยกซดกันเรียบร้อย หากเป็นวันก่อนๆ แน่นอนว่ามีกฎห้ามแอลกอฮอล์เด็ดขาด แต่ตอนนี้ไม่เป็นไรแล้ว
“รองศาสตราจารย์จาง ทางนี้!”
“อยู่นี่ๆ”
คนจากภาควิชาคณิตศาสตร์จำนวนไม่น้อยนั่งกันอยู่ในศาลา พอเห็นจางเย่กับเพื่อนร่วมงานมาถึง ก็พากันส่งเสียงเรียกพวกเขาให้มาหาทันที
คนหนึ่งกล่าว “อาจารย์จาง ได้ยินมาว่านักเรียนเตรียมสอบชาวเมืองหลวงพากันรุมคุณอยู่เหรอ?”
อาจารย์สาวยกมือปิดปากหัวเราะคิกคัก “ฉันก็ได้ยินคนที่เป็นกรรมการจัดสอบพูดมาเหมือนกันค่ะ ว่ากันว่าเป็น ‘ปฏิบัติการ’ ขนาดใหญ่ พวกนักเรียนเตรียมสอบเกรี้ยวกราดกันหนักเลยล่ะค่ะ”
จางเย่ได้ยินดังนั้นก็พูดด้วยน้ำเสียงหดหู่ “ฮ่าย อย่าพูดถึงมันเลยครับ คุณว่าผมไปทำอะไรแหย่ใครเข้าอีกล่ะครับ? คราวนี้พี่ชายคนนี้ถึงได้ไปล่วงเกินคนจำนวนมากอีกจนได้ จะว่าไป ผมไปวางแผนทำอะไรที่ไหนล่ะเนี่ย!”
อาจารย์จากคณะวิทย์คนหนึ่งที่อยู่ด้านนอกศาลาได้ยินเข้า จึงหันมาถาม “ข้อสอบวิชาวิทย์คราวนี้เปลี่ยนให้ยากมากเลยนะ แต่คำถามคณิตของพวกคุณก็ยังยากเหมือนกันหรือ?”
อาจารย์คณิตคนหนึ่งหลุดหัวเราะ “ไม่ใช่แค่ยากนะ เดี๋ยวคุณกลับไปดูก็รู้เอง โดยเฉพาะพวกโจทย์ที่อาจารย์จางตั้งไว้นั่นน่ะ โจทย์แต่ละข้อเป็นกับดักเสียยิ่งกว่ากับดักอีก!”
คนๆ นั้น “......”
เวลาผ่านไปสิบกว่านาที อาจารย์กลุ่มสุดท้ายก็ขึ้นมาถึงบนเนินเขา ด้านหน้ามีคณบดีพานของทีมออกข้อสอบวิชาคณิตศาสตร์ แต่กลับไม่เห็นหัวหน้าทีมอวี๋ผู้รับผิดชอบทีมภาษาจีน เดาว่าอาจมีธุระจึงมาไม่ได้ จากนั้นไม่นาน บนยอดเขาก็เต็มไปด้วยควันโขมง เพราะเริ่มจุดไฟตั้งเตากันตามจุดต่างๆ นับๆ ดูแล้ว มีเตาถ่านอยู่ถึงประมาณหกเจ็ดเตาด้วยกัน ซึ่งเพียงพอต่อการย่างอาหารของเหล่าอาจารย์หลายสิบท่านที่อยู่ในสนามแห่งนี้แล้ว วัตถุดิบก็มีครบครันมากเท่าที่จะสรรหาได้ ต่อให้กินกันทั้งวันยังกินได้ไม่หมดเลย
“เหมือนจะมาครบแล้วนะ!”
“จุดไฟเถอะ!”
“เอาเลยๆ!”
“ย่างหอยเชลล์กันก่อนดีกว่า อากาศร้อน มันจะเสียง่าย!”
“มาช่วยฉันเผากุ้งด้วยสิ ขอบใจจ้ะ”
อาจารย์ชายหลายคนขันอาสาอยู่หน้าเตาอย่างกระตือรือร้น วัตถุดิบลงเตาเพียงไม่นาน ก็ส่งเสียงมันหยดดังซู่ซ่า ส่งกลิ่นหอมลอยฟุ้งกระจายทั่วบริเวณ
ตอนนี้เอง อาจารย์ชายวัยกลางคนจากชิงหัวก็ตะโกนขึ้น “สหายทั้งหลาย! ติดแหงกกันมาอยู่หลายวัน นับว่างานได้เสร็จสิ้นสมบูรณ์ลงแล้ว จากนี้ไปพวกเราไม่ต้องเค้นสมองวิเคราะห์อะไรแล้ว มาผ่อนคลายกันเถอะครับ ผมขอเสนอว่า เรามาทำตามธรรมเนียมเดิมกันเถอะ!”
อาจารย์สาวกล่าวกลั้วหัวเราะ “ตกลง!”
อาจารย์หญิงรูปร่างอวบเล็กน้อยอีกคนกล่าวขึ้น “เห็นด้วย!”
อาจารย์ทีมภาษาจีนคนหนึ่ง “สนับสนุน!”
อาจารย์ทีมศิลปศาสตร์ “หึหึ ไม่มีปัญหา!”
หลายคนที่นี่คุ้นเคยกับการเป็นทีมออกข้อสอบเข้ามหาวิทยาลัยประจำเขตนครหลวงกันดีอยู่แล้ว มีอาจารย์บางคนถึงขนาดเข้าร่วมมาแล้วเจ็ดแปดปีต่อเนื่อง นอกจากหน้าใหม่ที่เพิ่งเข้าร่วมในปีนี้เพียงไม่กี่คน อย่างเช่นจางเย่กับซูน่าและอาจารย์หนุ่มสาวบางคนแล้ว คนอื่นๆ ไม่มีท่าทีแปลกใจกับ ‘ธรรมเนียมเดิม’ ที่อาจารย์ชิงหัวคนนั้นพูดเลยแม้แต่น้อย อย่าเห็นแต่ว่าคนเหล่านี้เป็นผู้ทรงคุณวุฒิในวงการศึกษา ชนิดที่ตอนอยู่ในโรงเรียนจ้องไปทางไหนพวกนักเรียนเป็นต้องขวัญหนีดีฝ่อ เพราะความจริงแล้วพวกเขาไม่ได้เข้มงวดอยู่ตลอดเวลาอย่างที่คนภายนอกคิด ดื่มมากไปก็อาเจียนได้ฉันใด ทำงานเหนื่อยก็ต้องการการผ่อนคลายฉันนั้น
จางเย่ไม่ค่อยเข้าใจนัก จึงหันไปถามพานหยางที่อยู่ด้านข้าง “คณบดีพาน ธรรมเนียมเดิมอะไรหรือครับ?”
พานหยางหัวเราะหึหึ กล่าว “ถ้าทุกคนเอาแต่กินกันเฉยๆ ก็ไม่มีอะไรน่าสนใจน่ะสิ ผมเองก็ลืมไปแล้วว่าเริ่มตั้งแต่ปีไหน งานฉลองทุกครั้งหลังออกข้อสอบเสร็จ ทุกคนจะพร้อมใจกันจัดกิจกรรมขึ้นมา อย่างเช่นการแสดง ร้องเพลง คัดอักษร แบ่งพวกอาจารย์ออกเป็นกลุ่มๆ กลุ่มไหนแพ้ก็จะถูกลงโทษให้ดื่มหรือไม่ก็ลงโทษอย่างอื่น”
จางเย่ร้องอ๋อ “อย่างนี้นี่เอง”
อาจารย์คณิตวัยกลางคนกล่าวอย่างครื้นเครงว่า “งานนี้สนุกทุกปีเชียวนะ”
จางเย่กลับไม่ค่อยสนใจ หมอนี่หันไปชะเง้อมองยังเตาย่าง หิวจะตายอยู่แล้ว
ทุกคนเริ่มพูดคุยกัน แย่งกันพูดจนฟังไม่รู้เรื่อง
“ปีนี้จะแบ่งกลุ่มยังไง?”
“ปีก่อนๆ แบ่งเป็นอาจารย์ทีมสายศิลป์ กับอาจารย์ทีมสายวิทย์ตลอดเลย แต่ทำให้แข่งกันได้น้อยอย่างไปด้วย อีกทั้งอาจารย์สายวิทย์ทำกิจกรรมเกี่ยวกับวรรณกรรมได้น้อยมาก ทุกปีพวกอาจารย์สายศิลป์เราก็เลยนำมาตลอด”
“เฮ้ย พวกเราอาจารย์วิทย์ก็เคยชนะอยู่นะใช่ไหม?”
“ฮ่าๆ ก็แค่สองครั้งเอง เหล่าโจวคุณยังจำได้อยู่เหรอ?”
“นั่นก็ชนะแหละน่า! แล้วพวกนายหลายคนทำงานสายศิลป์ต่างก็เก่งวรรณคดี เต้นได้ เขียนได้ วาดได้ ชนะพวกเราที่มีแต่ครูคณิต ฟิสิกส์ เคมี จะน่าภูมิใจรึไง?”
“ว่าไปก็จริงนะ งั้นปีนี้จะทำไงกันดีล่ะ?”
“ถ้าไม่แบ่งเป็นศิลป์-วิทย์ จะแบ่งตามสถาบันก็ไม่ดีมั้ง? ชิงหัว เป่ยต้า มหาวิทยาลัยประชาชน วิทยาลัยครู ถ้างั้นทีมจะเยอะเกินไป จัดการยากนะ”
“ไม่งั้นก็แบ่งชาย-หญิงดีไหม?”
“ใช่เลย! ความคิดนี้เข้าท่า!”
“ฉันก็ว่าโอเคนะ!”
“แบ่งเป็นทีมหญิงทีมชาย แข่งกันก็น่าสนุก!”
“ถ้าแพ้แล้วจะลงโทษอย่างไร?”
“ลงโทษให้ดื่มสิ! เบียร์ตั้งเยอะแยะ”
“ได้! ตามนี้นะ?”
“เอาแบบนี้แหละ!”
“มาเลย ใครกลัวกันล่ะ!”
บนภูเขาใหญ่ซึ่งตอนนี้เป็นพื้นที่ปิดออกไปไหนไม่ได้อย่างนี้ ความกระตือรือร้นของทุกคนในการสรรหาความบันเทิงให้ตนเองจึงสูงกว่าปกติไม่รู้ตั้งกี่เท่าต่อกี่เท่า ไม่ว่าจะเป็นอาจารย์หนุ่มสาวหรือเพื่อนร่วมงานเก่าแก่ต่างให้ความร่วมมือเป็นอย่างดี ด้วยความรวดเร็ว เมื่อเหล่าอาจารย์ทุกคนรับทราบกติกาการแบ่งทีมดังนี้แล้ว ทุกคนก็เริ่มยืนจับกลุ่มกัน ฟากหนึ่งเป็นอาจารย์ชาย อีกฟากหนึ่งเป็นอาจารย์หญิง ทว่าเมื่อมองดูตอนสุดท้าย ทางฝ่ายอาจารย์หญิงมีจำนวนคนน้อยกว่าอย่างเห็นได้ชัด ซึ่งมีเพียงสองในสามของจำนวนทีมอาจารย์ชาย
อาจารย์หญิงไม่เห็นด้วยแล้ว “ไม่ไหวนะ คนเราน้อยเกินไป”
ซูน่าหัวเราะคิกคัก “นั่นสิ ผู้หญิงเราก็ดื่มไม่เก่งกันสักคน คนยังมาน้อยอีก ไม่ยุติธรรมนะคะแบบนี้”
เลี่ยวฉีทีมภาษาจีนถาม “งั้นพวกคุณว่าทำไงดี?”
อาจารย์หญิงวัยกลางคนเสนอแนะ “งั้นพวกคุณก็เอาอาจารย์มาให้พวกเราสักคนสิ อย่างน้อยๆ ก็ดื่มแทนพวกเรา”
อาจารย์ชายปรึกษากันและไม่ได้คัดค้านอะไร เพราะอย่างไรเสียก็เป็นกิจกรรมเพื่อความบันเทิงเท่านั้น จึงกล่าว “ตกลง งั้นพวกคุณเลือกสิ แต่ได้แค่คนเดียวนะ”
อาจารย์หญิงได้ยินดังนั้น ก็สุมหัวซุบซิบกันทันที
อาจารย์ชายหลายคนยืดหลังตรง คาดหวังสุดๆ ว่าทางฝั่งอาจารย์หญิงจะเลือกตนเอง การได้เป็นสีเขียวท่ามกลางหมู่มวลดอกไม้ ก็เหมือนได้รับความนิยมอย่างหนึ่ง ต่อให้แพ้แล้วช่วยเหล่าอาจารย์หญิงดื่มนิดหน่อยนับเป็นอะไรได้!
พวกอาจารย์หญิงคุยกัน บางทีก็ชี้นิ้วที่พวกเขาไปด้วย
“อาจารย์ฉู่เป็นไง?”
“ไหวอยู่นะ”
“อาจารย์อู๋ล่ะ?”
“ก็ไม่เลว”
“ไอ้หยา แล้วจะเลือกใครดีล่ะ!”
“ต้องเอาคนที่ดื่มเก่ง”
“ไม่ก็เอาคนที่ช่วยให้เราชนะได้ หึๆ”
ความกระตือรือร้นในการเข้าร่วมกิจกรรมของจางเย่กับพวกเขาแทบจะเป็นศูนย์ หมอนี่แยกตัวออกไปเรียบร้อย ตรงดิ่งไปหน้าเตา เห็นหอยเชลล์ย่างสุกแล้วก็ลงมือเขมือบทันที เขาเป่านิ้วมือฟู่ๆ เป็นครั้งคราวเพราะความร้อนที่ลวกนิ้ว รสชาติใช้ได้ จะขาดก็แค่โรยกระเทียม!
ทันใดนั้น ศาสตราจารย์หญิงจากมหาวิทยาลัยประชาชนซึ่งเป็นหัวหน้าก็ลุกยืน “พวกเราตัดสินใจแล้วค่ะ”
เลี่ยวฉีถาม “จะให้ใครไปอยู่ทีมคุณครับ?”
เหล่าอาจารย์หนุ่มต่างตั้งอกตั้งใจ เงี่ยหูฟัง
ศาสตราจารย์สาวคนนั้นยิ้มเล็กน้อย “ขอเชิญอาจารย์จางเย่ค่ะ”
ได้ยินชื่อตนเอง จางเย่ผู้ซึ่งกำลังสวาปามเนื้อคำโตอยู่อีกด้านก็หันขวับมาด้วยสีหน้ามึนงง “อ๋า?”
เลี่ยวฉีเลิกคิ้ว “พวกคุณแน่ใจนะ?”
ศาสตราจารย์สาวยิ้ม “แน่ใจ”
พานหยางร้องเรียก “รองศาสตราจารย์จาง อย่าเพิ่งกินต่อเลย คุณงานเข้าแล้วล่ะ”
ซูน่าเองก็กวักมือเรียกเขา “อาจารย์จาง รีบมาเถอะค่ะ”
อาจารย์สาวคนหนึ่งเอ่ย “หึหึ มีจางเย่อยู่ อย่างน้อยประลองวรรณคดีพวกเราไม่แพ้แน่ และถ้าทีมอาจารย์ชายเล่นตุกติกยกโจทย์เลขหรือปัญหาเชาว์มา เราก็มีโอกาสชนะร้อยเปอร์เซ็นต์ ที่เหลือถ้าแข่งร้องแข่งเต้นอะไร ก็เป็นจุดแข็งของอาจารย์หญิงเราแล้ว ใครจะมาก็ไม่กลัว!” ในกลุ่มอาจารย์หญิง ประกอบไปด้วยอาจารย์ภาษาอังกฤษ ประวัติศาสตร์ รัฐศาสตร์ และภูมิศาสตร์เป็นส่วนใหญ่
ด็อกเตอร์หญิงคนหนึ่งเอ่ย “อาจารย์จาง หวังพึ่งคุณแล้วนะคะ คุณคอแข็งอยู่มั้ง?”
จางเย่ทำหน้าเจื่อน “แก้วเดียวผมก็ร่วงแล้วครับ เมาแล้วพวกคุณต้องหิ้วผมลงเขาด้วยนะ”
ซูน่าเปิดโปงเขา “ไม่ต้องเลยคุณน่ะ เห็นคุณดื่มทีไรไม่เคยดื่มน้อยหรอก ดวดเบียร์ทีละสองขวดตลอดเลยไม่ใช่เหรอคะ? อาจารย์จาง เราเป็นทีมหญิงด้วยกันแล้วนะคะ อย่าทำพังเชียว!”
พอเข้าร่วมทีมหญิง อาจารย์สาวหลายคนก็มารายล้อมชวนจางเย่พูดคุย
“จางน้อย ฉัน ซุนฟางจากวิทยาลัยครูจ้ะ”
“ครับ พี่ซุน”
“มีเรื่องให้เธอช่วยหน่อยน่ะ”
“ว่ามาสิครับ?”
“ขอลายเซ็นจางหย่วนฉีกับฟ่านเหวินลี่ให้หน่อยได้ไหม? ลูกฉันชอบพวกเธอสองคนเป็นพิเศษเลย ตอนนี้เธอเป็นหัวหน้าพวกเขานี่นา”
“เฮ้ย หัวหน้าอะไรกันล่ะครับ ก็แค่ผู้กำกับรายการเอง ตอนทำรายการพวกเธอก็เชื่อฟังผมอยู่หรอก พอลงเวทีก็คนละเรื่องเลย แต่ไม่มีปัญหา ผมจัดให้ตามที่คุณขอ แลกเบอร์กัน เดี๋ยวกลับไปแล้วผมไปขอมาให้ครับ”
“อาจารย์จาง ฉันก็ขอด้วยค่ะ”
“ใช่ค่ะ ให้ฉันด้วยนะคะ”
“ฉันไม่อยากได้ลายเซ็นคนอื่นหรอกค่ะ รองศาสตราจารย์จาง คุณเซ็นให้ฉันสักสิบใบนะคะ เดี๋ยวพอคุณได้เป็นดาราระดับ A แล้ว ฉันจะได้เอาลายเซ็นคุณไปประมูลขายในเน็ต”
เห็นจางเย่เป็นที่นิยมขนาดนี้ เหล่าอาจารย์ชายก็ไม่แปลกใจนัก ในบรรดากลุ่มอาจารย์อย่างพวกเขา คนที่มีชื่อเสียงที่สุดก็คือจางเย่ ต่อให้ไม่มีชื่อเสียงด้านวิชาการ หรือเป็นนักคณิตศาสตร์ผู้เลื่องลือ จางเย่ก็ยังคงเป็นดาราระดับ B ชื่อดังของประเทศอยู่ดี อาจารย์สาวพวกนั้นอาจจะไม่รู้จักชื่ออาจารย์หนุ่มอย่างพวกเขา แต่ย่อมรู้จักจางเย่กันแน่นอน นอกจากอาจารย์บางคนในภาควิชาภาษาภาษาจีนที่เคยตั้งแง่กับจางเย่ หรือดูถูกเขาในด้านภาษาจีนแล้ว อาจารย์คนอื่นส่วนใหญ่ไม่ได้สงสัยอะไรในตัวจางเย่ คนที่จะได้รับการโหวตเลือกจากบรรดาอาจารย์หญิง จึงเป็นเขาไปโดยปริยาย


*-*-*-*-*-*-*-*-*-*-*-*-*-*-*-*




[Go To Next Chapter]( ./3.md)