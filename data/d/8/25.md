##บทที่ 725 : บทสรุปของ ‘เดอะวอยซ์’!
วันจันทร์
หมดช่วงลาพักร้อน จางเย่ตื่นเช้ามาก็เข้าไปที่ CCTV เพิ่งขึ้นลิฟต์ไปออฟฟิศ ‘เดอะวอยซ์’ เหล่าทีมงานก็ตรงเข้ามารุมล้อมเขาทันที มีทั้งคนหยอกล้อ มีทั้งคนเป็นห่วง
"ผู้กำกับจาง คุณมาแล้วเหรอครับ?"
"เมื่อวานทำพวกเราตกใจหมด!"
"นั่นสิ คิดว่าจะไม่กลับมาแล้วแน่ะ"
"ตำรวจหาเรื่องคุณรึเปล่า?"
"คุณไม่ได้รับบาดเจ็บอะไรใช่ไหมผู้กำกับจาง? ทำไมถึงไปทะเลาะกับเขาอีกแล้วล่ะ?"
"เมื่อกี้อยู่บนลิฟต์ ได้ยินผู้บริหารของ CCTV1 คุยกัน บอกว่าต่อไปคงไม่ปล่อยให้คุณลาพักอีก กลัวว่าพอว่างปุ๊บคุณจะ... เหอๆ คุณไม่อยู่ ‘เดอะวอยซ์’ เราก็ถ่ายรายการต่อไม่ได้ ตอนที่อัดไว้ล่วงหน้าฉายจบหมดแล้วด้วย"
“นั่นสิ ต่อไปคุณอย่าทำพวกเราตกใจแบบนี้อีกเลย พวกเราใจแกว่งไปหมดล่ะ”
เหล่ารองผู้กำกับและทีมงานล้วนแล้วแต่พูดกันคนละที
จางเย่หัวเราะ “ผมไม่เป็นไรหรอก รบกวนทุกคนเป็นห่วงแล้วครับ ว่าแต่ เรื่องอัดรายการวันนี้ไปถึงไหนแล้ว? โค้ชจะมาถึงกี่โมงครับ?”
ฮาฉีฉี “โค้ชทั้งสี่จะมาถึงตอนสิบโมงเช้าค่ะ”
จางจั่ว “ผู้เข้าแข่งขันมากันหมดแล้ว กำลังซ้อมอยู่ครับ”
จางเย่รับคำ "รอบไบลด์ออดิชั่นอัดจบหมดแล้ว วันนี้จะเริ่มอัดรอบแบทเทิล คราวนี้ไม่เหมือนกับช่วงก่อน ดังนั้นขอให้ทุกคนรักษาความตื่นตัวเอาไว้ จัดการไปตามแผนงานที่ผมเคยชี้แจงไปแล้ว กล้องหลักมีสี่ตำแหน่ง เตรียมให้เรียบร้อยนะ"
“รับทราบ”
“โอเค”
“ครับ/ค่ะ!”
ภายใต้คำสั่งของจางเย่ ทีมงานรายการก็เริ่มการทำงานอย่างรวดเร็ว ทุกคนมีสีหน้ามั่นใจอย่างที่ไม่เคยปรากฏมาก่อน นี่คือสิ่งที่จางเย่มอบให้พวกเขา นี่คือสิ่งที่ ‘เดอะวอยซ์’ มอบให้พวกเขา เรตติ้งของ ‘เดอะวอยซ์’ ที่ออกอากาศมาหลายต่อหลายตอนยังคงร้อนแรง ครองอันดับหนึ่งสำหรับรายการบันเทิงของประเทศ ทิ้งห่างอันดับสองอยู่ช่วงใหญ่ ดังนั้นทีมงานรายการของ ‘เดอะวอยซ์’ จึงได้มีศักยภาพและพลังที่จะเชื่อมั่น อย่างน้อยก็ตอนนี้ พวกเขาคือทีมรายการที่ยอดเยี่ยมที่สุดในบรรดาทีมงานรายการวาไรตี้ของประเทศเชียวนะ!
……
สิบโมงกว่า
ที่ห้องอัด
โค้ชมากันแล้วสามท่าน ขาดเพียงจางหย่วนฉี พี่สาวจางได้ให้คนโทรมาบอกแล้วว่าเธอกำลังอยู่ระหว่างทาง
ขณะนี้การเตรียมการถือว่าแล้วเสร็จ ฮาฉีฉีกับจางจั่วและพวกกำลังตรวจสอบรอบสุดท้าย
ด้านล่าง จางเย่กำลังคุยกับโค้ชทั้งหลาย
เฉินกวงกล่าวกลั้วหัวเราะ "เมื่อวานคุณก่อเรื่องอีกเหรอ? ผมกับเหวินลี่เห็นข่าวแล้วนะ"
จางเย่ "เรื่องเล็กน่า"
เฉินกวงหัวเราะ "รถของชิงหัวโดนฟาดจนหมด เรื่องเล็กตรงไหนเนี่ย?"
"ความเจ้าอารมณ์ของเธอนี่นะ" จางเสียอดกล่าววิจารณ์ไม่ได้ "รีบๆ แก้ไขซะ ฉันไม่เห็นเธอเป็นคนนอกหรอกนะถึงได้เตือน ดูคนในวงการบันเทิงเราสิ มีดาราคนไหนนิสัยแบบเธอบ้าง? ยังไงนั่นก็ชิงหัวนะ เว้นทางถอยให้เขาหน่อย"
จางเย่กล่าวอย่างจริงจัง "ได้ครับ ผมจะเชื่อฟังคุณย่าจาง"
จางเสียอดกล่าวไม่ได้ "ปากเธอน่ะก็พูดไป ไว้เชื่อฟังฉันจริงๆ น่ะค่อยว่ากัน"
ฟ่านเหวินลี่หัวเราะคิก ยักไหล่แล้วกล่าว "แต่ว่าไปแล้ว ดูเหมือนผู้กำกับจางจะคลุกคลีในวงการบันเทิงได้อย่างดีด้วยนิสัยแบบนี้ของเขานะคะ นี่ถือว่าเป็นความสามารถอย่างหนึ่งด้วย คิกๆ ถ้าเป็นตาเฉินกับฉัน เราทำแบบนี้ไม่ได้แน่ๆ ทุกครั้งที่มีข่าวในแง่ลบ ถึงจะเป็นข่าวลือปลอมๆ ชื่อเสียงเราก็ได้รับผลกระทบไม่น้อย เราไม่เหมือนคุณเลยสักนิด มีข่าวเสียๆ หายๆ หรือมีเรื่องเดือดร้อนทีไร ชื่อเสียงคุณเพิ่มทุกที นี่คือสิ่งมหัศจรรย์ของวงการบันเทิงชัดๆ!"
จางเย่หลุดหัวเราะ "พี่สาวฟ่าน อย่ายอผมสิครับ มหัศจรรย์อะไรกัน คนอื่นเขาเรียกผมว่าตัวประหลาดในตัวประหลาด ผมรู้นะ"
มีแต่จางเย่ที่ไม่สนใจว่าคนอื่นวิพากษ์วิจารณ์เขาอย่างไร เรื่องที่เขาต้องการกระทำ เรื่องที่เขาคิดจะทำ เรื่องที่เขาเห็นว่าถูกต้อง ใครก็ห้ามเขาไม่ได้!
ด้านนอกมีเสียงวุ่นวาย
เป็นเสียงฝีเท้าก้าวเข้ามา จางหย่วนฉีมาถึงแล้ว
"ขอโทษที่มาสายนะคะ" พี่สาวจางขอโทษอย่างสุภาพขณะที่เดินเข้ามา "เกิดอะไรขึ้นฉันขอไม่อธิบาย แต่ว่าหลังเราอัดรายการวันนี้เสร็จ ขอฉันเลี้ยงข้าวทุกคนนะคะ วันนี้เกิดเหตุไม่คาดฝันจริงๆ" ความจริงเคยเกิดเหตุดาราใหญ่อย่างสตาร์คิงเข้ากองถ่ายสายไปสามชั่วโมง ผู้กำกับและทีมงานเองก็ไม่ว่าอะไร ทั้งทีมรอให้เขามาเท่านั้น แต่พี่สาวจางนั้นให้ความสำคัญต่อพฤติกรรมและคำพูดของตนเองมาก มาสายแค่สิบนาที เธอก็ยังขอโทษกับสิ่งที่เกิดขึ้นในทันทีที่มาถึง นี่คือเหตุผลที่พี่สาวจางยังคงมีความสัมพันธ์อันดีกับทุกคนแม้จะทำงานมานานหลายปี อย่างน้อยเบื้องหน้า เธอเป็นมิตรอย่างยิ่ง
เฉินกวงยิ้ม "ไม่เป็นไร พวกเราก็เพิ่งมาถึงกัน"
จางเสียถาม "แฟนคลับพัวพันเหรอ?"
"ค่ะ" จางหย่วนฉีหัวเราะอย่างสุภาพ "เพิ่งออกจากบ้านก็โดนนักข่าวกับแฟนคลับรุม แทบออกมาไม่ได้เลยค่ะ" พูดจบเธอก็หันมองจางเย่ "ฉันคิดว่าคุณจะโดนตำรวจซิวไปแล้วเสียอีก"
จางเย่กล่าวกลั้วหัวเราะ "ใครๆ ก็บอกว่าผมตายยากทั้งนั้น"
จางหย่วนฉีกล่าวกับเขาด้วยความหวังดี "ดูแลตนเองดีๆ"
"ครับ" จางเย่เห็นเหล่าทีมงานมากันพร้อมก็กล่าวว่า "ผู้ชมเข้าประจำที่แล้ว พร้อมแล้วล่ะครับ"
เหล่าทีมงานเปิดประตูให้ผู้ชมเข้ามาในห้องอัด ขณะเดียวกันเพื่อนร่วมงานใน CCTV จากรายการอื่นก็ตามผู้ชมเข้ามาด้วย พวกเขาหาที่นั่งตามที่ได้ ไม่มีที่นั่งก็ยืนหลบมุม ชัดเจนว่าพวกเขาเข้ามาดูการอัดรายการตอนใหม่ของ ‘เดอะวอยซ์’ ซึ่งตอนรอบไบลด์ออดิชั่นนั้นทุกคนรู้เรื่องการทำรายการหมดแล้ว แต่สำหรับรายการในรอบแบทเทิลวันนี้ หลายคนเข้ามาดูและเรียนรู้ แม้จะมีคนของ CCTV ไม่ยอมรับกับการที่จางเย่เป็นพิธีกรจอมหาเรื่อง แต่ทราบดีว่าผลงานเขาเป็นของจริงที่เห็นได้อยู่ตรงหน้า รายการที่เป็นอันดับหนึ่งของเรตติ้งรายการวาไรตี้ทั่วประเทศ อาจมีผู้ชมทางบ้านบางคนไม่ดูรายการนี้เพราะไม่ชอบคอนเซ็ปต์รายการ ทว่าสำหรับคนในวงการ ถึงจะเป็นรายการกลุ่มที่พวกเขาไม่ชอบก็ยังต้องดู เพราะนี่คืองาน พวกเขาต้องการเรียนรู้ว่าทำไมรายการของจางเย่ถึงสร้างยอดวิวได้สูงขนาดนี้ขณะที่พวกเขาทำไม่ได้ พวกเขาต้องการเหตุผล!
การอัดรายการเริ่มต้นอย่างรวดเร็ว
ไฟเวทีกะพริบวิบวับ เอฟเฟคต์ควันพ่นลอย!
จางเย่ก้าวขึ้นเวทีช้าๆ "ปีนี้ไม่เอาอะไรไม่เอาอะไรจะเอาเบรนโกลด์ปีนี้ไม่ดูทีวีโชว์จะดูก็ดูแต่โชว์เดอะวอยซ์ผลิตภัณฑ์สุขภาพของแท้เดอะวอยซ์เสียงจริงขอเชิญรับชมเดอะวอย์มหาชนสนับสนุนการออกอากาศโดยผลิตภัณฑ์เบรนโกลด์ผลิตภัณฑ์สุขภาพชั้นนำผู้สนับสนุนหลักอย่างเป็นทางการดื่มน้ำแร่โจวซันให้เสียงดีมีแรงเชียร์เดอะวอยซ์ลูกทีมสุดโปรดของโค้ชทั้งสี่ในเดอะวอยซ์ซีซั่นนี้จะได้รับการสนับสนุนทัวร์ดนตรีในฝัน..."
ยังคงเป็นอาขยานไว!
ยังคงเป็นคำโฆษณาเดิม!
ทว่าเมื่อได้ยินแล้ว กลับทำให้เหล่าผู้ชมตื่นเต้นขึ้นอย่างเคย ทุกครั้งที่ได้ยินจางเย่พ่นกระสุนอาขยานไว ทุกคนก็ยังคงตื่นเต้นจนต้องร้องเฮ!
จางจั่ว ฮาฉีฉีที่ด้านล่างเวทีหันสบตากันแวบหนึ่ง ในใจยังคิดขอบคุณที่เมื่อวานจางเย่ไม่เกิดเรื่องอะไรขึ้น ไม่อย่างนั้น คนอื่นอาจจะเข้ามานั่งตำแหน่งผู้กำกับได้ แต่พิธีกรของ ‘เดอะวอยซ์’ ไม่มีใครมีความสามารถพอ มีเพียงจางเย่เท่านั้น!
……
วันเวลาผ่านไปในแต่ละวัน
ทีละตอน...
ทีละตอน…...
ไปอีกตอน……....
รายการโชว์ร้องเพลงรายการหนึ่ง ไม่สามารถดึงเวลาอะไรได้มากมายนัก ราวเดือนกว่าให้หลัง
‘เดอะวอยซ์’ ซีซั่นหนึ่งก็จบลงท่ามกลางสายตาของผู้ชมทั้งหลาย!
ความเศร้่าเสียใจเล็กๆ ของจางเย่เพียงอย่างเดียวก็คือ ในคืนการแข่งขันคืนสุดท้าย จางเย่ร้องขอต่อ CCTV1 อย่างจริงใจในการถ่ายทอดสดรายการ เขาต้องการเพียงจะให้เป็นเหมือนรายการในโลกของเขาที่คืนสุดท้ายนั้นเป็นรายการสด แต่ด้วยฐานะของ CCTV1 ที่เป็นสถานีแห่งชาติมากกว่าสถานีท้องถิ่น พวกเขาต้องคิดถึงเรื่องนี้อย่างจริงจังกว่า พวกเขาไม่อาจเสี่ยงให้เกิดอะไรผิดพลาดจนยากควบคุม ดังนั้นคำร้องขอของจางเย่จึงถูกปฏิเสธ ทีมงานของพวกเขาได้แต่ยึดแนวทางเก่าในการอัดรายการก่อนออกอากาศ ข้อดีเพียงอย่างเดียวคือเอฟเฟคต์และคุณภาพรายการที่ถือว่าดีเยี่ยม
ผู้ชนะของ ‘เดอะวอยซ์’ ซีซันหนึ่งออกมาแล้ว
อันดับหนึ่ง ต่งฮ่าว
อันดับสอง เฉียนผิงฝาน
อันดับสาม หลัวอวี่
คืนสุดท้ายของ ‘เดอะวอยซ์’ ทั้งเวยป๋อและเทียปาล้วนแต่มีกระทู้ของ ‘เดอะวอยซ์’ เต็มไปหมด คืนนี้ เป็นค่ำคืนที่ลิขิตให้เป็นของ ‘เดอะวอยซ์’!
"เฮ้อ หยวนถงของฉัน! ได้เข้ารอบแค่แปดคนสุดท้าย!"
"ฉันก็ชอบหยวนถง สวยก็สวย เสียงก็ดี!"
"ฉันชอบโจวต้าเหนียน ไม่คิดว่าจะตกรอบสามไปก่อน เสียดายมากกกกกกกกกกกก!"
"ต่งฮ่าวได้ที่หนึ่ง? นี่มันม้ามืดชัดๆ! หน้าตาก็ธรรมดา ร้องได้ไม่เลวแต่ก็ไม่ได้พิเศษอะไร แค่เล่นกับเวทีได้ดีมาก นี่คงเป็นผู้ชนะตามขนบของการแข่งขันล่ะมั้ง ถึงทำให้เขาเอาชนะมาได้น่ะ!"
"เฉียนผิงฝานทำไมได้ที่สองฟะ! ล้มโต๊ะ!"
"ฉันชอบหลัวอวี่! เธอไม่ควรได้แค่ที่สามเลย!"
"ต่งฮ่าวที่หนึ่ง ต่อไปดังใหญ่!"
"ไร้สาระ! ผู้ชนะในใจฉันคือโจวต้าเหนียน! ท่านผู้เฒ่าร้ายกาจมาก!"
"ยังไงก็แล้วแต่ ‘เดอะวอยซ์’ แม่*โคตรสนุก เป็นรายการวาไรตี้ที่สนุกที่สุดแล้วในความคิดฉัน ไม่มีใครสู้ได้!"
"ใช่ จางเย่ร้ายกาจจริงๆ นะคราวนี้! ทำให้ทุกคนตะลึงด้วยความคาดไม่ถึง! ไม่คิดเลยว่าประเทศเราจะทำรายการวาไรตี้ที่สนุกแบบนี้ออกมาได้"
"อาจารย์จางเย่ ขอบคุณที่ให้พวกเราได้ดูรายการบันเทิงที่ยอดเยี่ยมขนาดนี้!"
"ฉันรักเฉียนผิงฝาน ฉันรัก ‘เดอะวอยซ์’ ฉันรักคุณจางเย่!"
"รอซีซั่นสองของคุณอยู่นะ! รอจนตาย!"
"นี่คือรายการบันเทิงที่ดีที่สุดของปีนี้เลย!"
"คอนเซ็ปต์รายการ เอฟเฟคต์เวที ทักษะของพิธีกร ความสามารถของผู้เข้าแข่งขัน ไม่ว่าทางไหน ‘เดอะวอยซ์’ ก็เหนือกว่ารายการประกวดร้องเพลงอย่างเห็นได้ชัด!"
"เสพติด!"
" ‘เดอะวอยซ์’ ขอบคุณที่อยู่กับพวกเราจนจบหน้าร้อน!"
มีคำวิจารณ์ มีการวิเคราะห์ มีความขอบคุณ แต่ก็ยังมีคนด่า เกิดการถกเถียงกันไม่หยุดหย่อน!
……
คืนนั้น เรตติ้งของ ‘เดอะวอยซ์’ ถูกคำนวณล่วงหน้า ตั้งแต่ ‘เดอะวอยซ์’ ตอนแรกออกอากาศ เรตติ้งก็นับว่าสูงมาตลอดทาง!
ตอนที่สอง : 2.12%
ตอนที่สาม : 2.04%
ตอนที่สี่ : 1.95%
ตอนที่ห้า : 1.98%
ตอนที่หก : 2.09%
ตอนที่เจ็ด : 2.13%
ตอนที่แปด : 2.22%!
เรตติ้งเฉลี่ยมากกว่า 2% โดยตลอด!
จนมาถึงคืนสุดท้ายของรายการ เรตติ้งของ ‘เดอะวอยซ์’ นับว่าสร้างสถิติใหม่ เป็นการทำลายสถิติที่ทุกคนต้องตะลึง 2.45%!
มหัศจรรย์!
——คนในวงการทุกคนได้แต่ใช้คำนี้มาอธิบายการปิดม่านของ ‘เดอะวอยซ์’!




*-*-*-*-*-*-*-*-*-*-*-*-*-*-*-*-*


[Go To Next Chapter]( ./26.md)