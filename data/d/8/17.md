##บทที่ 717 : มือตลกสุดพิถีพิถัน!
เมื่อเจอกับคำเฉลยของจางเย่ ก็มีแต่คำว่า ‘แม่*เอ็งสิ’ เท่านั้นที่สื่อถึงความรู้สึกของเหล่าชาวเน็ตได้!
“มึนไม่หาย!”
“ตอบได้จริงเว้ย!
“นายแม่*มีเฉลยจริงๆ ว่ะ!”
“สุดยอด! ฉันล่ะนับถือๆ!”
“พรืด ฉันก็นับถือเลย!”
“ขำจนแทบเป็นลมคาคีย์บอร์ดอยู่แล้ว อาจารย์จางก็ช่างสมกับเป็นอาจารย์จาง วิธีศึกษาช่างไม่เหมือนใคร ทำผู้คนหัวเราะได้ตลอด ประหลาดมหัศจรรย์ตลอด ไอ้คำถามที่ดูไม่เกี่ยวอะไรกันเลยพวกนี้ ฉันยังคิดอยู่เลยว่าเขาปั้นเรื่องขึ้นมาเองเรื่อยเปื่อยแหงๆ ที่ไหนได้ดันมีคำตอบอยู่จริงๆ!”
“อาจารย์จางต้องรู้สึกเบื่อมากแค่ไหนกัน ถึงได้คิดโจทย์บ้าๆ นี่ออกมาได้! แถมตัวเองแม่*ยังแก้โจทย์บ้าๆ ของตัวเองได้อย่างแจ่มแจ้งเป็นเหตุเป็นผลอีก!”
“คุกเข่าคำนับเลย!”
“จางเย่ ฉันก็ขอคุกเข่าให้คุณด้วย!”
“อาจารย์จางคุณช่างแข็งแกร่งยิ่งนัก! โลกนี้ไม่อาจต้านทานย่างก้าวอันบ้าบอแต่น่าอัศจรรย์ของคุณได้แล้ว! ชาวเน็ตยูสเซอร์679 พูดถูก คุณคงเบื่อมากสินะ!”
เหล่าชาวเน็ตพากันเป็นลมล้มตึงกันเป็นแถว!
อาจารย์เป่ยต้าหลายคนก็ถูกลากออกมา
เวยป๋อของคณบดีพานของภาควิชาคณิตศาสตร์และวิทยาศาสตร์ “......”
เวยป๋อของซูน่าภาควิชาภาษาจีน “......”
เวยป๋อของหัวหน้าภาควิชาภาษาจีนฉางข่ายเกอ “......”
โจทย์เหล่านี้ จางเย่แค่ยกมือก็เขียนออกมาได้ โดยไม่จำเป็นต้องพึ่ง ‘แคปซูลความจำ’ ไปย้อนดู ไม่ใช่เพราะเขาความจำดี จนจำเอาโจทย์จากโลกเดิมของเขาออกมาได้ แต่เป็นเพราะเมื่อครั้งที่ทำรายการ ‘จางเย่ทอล์คโชว์’ ที่สถานีออนไลน์นั้น จางเย่เคยกิน ‘แคปซูลความจำ’ เพื่อเรียกดูความทรงจำเกี่ยวกับ ‘ทอล์คโชว์คืนนี้ปี‘80 ’ กับ ‘โจวลี่ป๋อโชว์’ รวมถึง ‘วิ่งให้ไวข่าวใหญ่มาแล้ว’ และรายการประเภททอล์คโชว์ต่างๆ มาหมดแล้วครั้งหนึ่ง ทั้งยังได้ทำการคัดลอกความทรงจำเอาไว้แล้วตั้งแต่ตอนนั้น ด้วยเหตุนี้ เขาจึงสามารถเรียกออกมาใช้ได้โดยไม่ต้องเสียเวลาใช้ความคิดเลยด้วยซ้ำ และโจทย์ที่เอาออกมาในวันนี้ ก็ล้วนเป็นโจทย์ที่อยู่ในรายการ ‘วิ่งให้ไวข่าวใหญ่มาแล้ว’ จากโลกโน้นทั้งสิ้น
ถ้าหากเอาโจทย์พวกนี้มาทำเป็นข้อสอบเข้าสักสองสามข้อ แน่นอนว่าจะทำให้เนื้อหามีจุดที่ไม่เข้มงวดจริงจัง แต่อย่างน้อยก็ทำให้ทุกคนหัวเราะได้ นั่นก็เพียงพอแล้ว เท่านี้จางเย่ก็บรรลุวัตถุประสงค์แล้ว เขาใช้ความเข้มงวดแค่ตอนออกข้อสอบเข้าก็พอ ส่วนตอนนี้เพิ่งสอบเข้าเสร็จ ขืนไปเข้มงวดขนาดนั้นคงไม่วายถูกตำหนิยับ สู้ปล่อยไปสักสองสามมุข ไอค่อกแค่กสักสองสามประโยค แล้วได้ประโยชน์ต่อภาพลักษณ์ของเขา ช่วยกอบกู้ภาพลักษณ์ของเขากลับมายังจะดีเสียกว่า
จากที่สังเกตท่าทีขณะนี้ ผลลัพธ์นับว่าไม่เลวทีเดียว
“อาจารย์จางยังมหัศจรรย์พันลึกอย่างนั้นได้อีกแน่ะ!”
“นั่นสิ ออกโจทย์ฟิสิกส์โจทย์ภูมิศาสตร์มา อย่างกับแสดงเซี่ยงเซิงแน่ะ!”
“ฉันคือเด็กสอบเข้าเขตนครหลวงที่ถูกจางเย่ทารุณในปีนี้ อย่างหนึ่งที่ฉันเกลียดที่สุดเกี่ยวกับหมอนี่ก็คือเกลียดยังไงก็เกลียดไม่ลง! จางเย่สามารถเดินหมากอย่างแตกต่างทำให้ผู้คนบันเทิงไปด้วยได้เสมอ อยากจะด่าเขาสักหน่อยก็ยังต้องด่าไปขำไป ไฮ้! นี่อาจจะเป็นสไตล์เฉพาะตัวของจางเย่ในการเป็น——มือตลกสุดพิถีพิถันก็ได้! คำพูดสอดแทรกเรื่องขำ ในรายการมีเรื่องฮา ในกลอนมีอารมณ์ขัน ขนาดตั้งโจทย์ยังเป็นมุขตลกอีก!”
“นับวันยิ่งชอบจางเย่มากขึ้นทุกที!”
“เป็นรองศาสตราจารย์ที่มหัศจรรย์พันลึกชะมัด!”
“ที่ไหนมีจางเย่ ไม่เคยขาดข้อสงสัย ไม่เคยขาดเสียงก่นด่า แต่ในขณะเดียวกันก็ไม่เคยขาดความบันเทิง เขากลายมาเป็นดาราตลกในดวงใจไปแล้วอ่ะ!”
ตอนนี้เอง มีชาวเน็ตโพล่งขึ้นมา
“แล้วข้ออื่นล่ะ?”
“เฉลยข้ออื่นว่ายังไงอีก?”
“โจทย์ข้อปาขี้นั่น นายแก้ยังไง?”
ทว่า ตอนที่จางเย่กำลังจะโพสต์เฉลยของข้อนี้ ได้ปรากฏคำตอบที่มีคนเขียนขึ้นด้วยตนเองเด้งมาในคอมเมนต์ของเวยป๋อพอดี และคำตอบนั้นทำให้คนทั้งหมดต่างสั่นสะท้าน! ไม่ใช่เพราะเขียนออกมาได้โดดเด่นเป็นพิเศษ แต่เป็นเพราะคำตอบที่คนผู้นั้นโพสต์มาทำให้คนทั้งหมดต่างมองแล้วไม่เข้าใจ แกนX แกนY ผลต่างเชิงอนุพันธ์ ฟังก์ชัน อนุกรมสูตรที่ล้วนถูกบีบอัดมาอยู่ตรงนั้น ทำให้คนที่ถึงแม้จะดูไม่รู้เรื่อง แต่แค่ได้เห็นยังต้องรู้สึกตะลึง!
“เหย**** คนๆ นี้เป็นใครเนี่ย!?”
“มีคนที่คำนวณออกมาได้ด้วยเหรอ?”
“โคตรเทพ!”
“ฮ่าๆๆ โคตรสุดยอด!”
“แก้ได้แล้วเหรอ? คำตอบถูกรึเปล่า?”
เมื่อจางเย่ได้เห็นก็ตะลึงไปเช่นกัน แล้วรีบกดไลก์ให้กับโพสต์คำตอบนั้นทันที เมื่อมองดูชื่อบัญชีเวยป๋ออีกครั้ง เขาก็ตะลึงไปอีกครั้งก่อนจะแปรเปลี่ยนเป็นเสียงหัวเราะ ชื่อบัญชีของคนผู้นั้นคือ——หลิงหลิงPO จากสัญชาตญาณ จางเย่มั่นใจแปดสิบเปอร์เซ็นต์เลยว่าคนๆ นี้ก็คือหวงหลิงหลิง เด็กผู้หญิงตัวน้อยที่เขาบังเอิญเจอในงานแข่งขันโอลิมปิคคณิตศาสตร์ระดับโลกทีมเยาวชนที่พระราชวังฤดูร้อนคนนั้น!
จากนั้น หลิงหลิงPO ส่งข้อความส่วนตัวมาคุยกับจางเย่โดยตรง “อาจารย์ คำตอบของหนูถูกไหมคะ?”
จางเย่ตอบกลับทันที “นักเรียนหวงเขียนได้ดีมาก!”
นักเรียนหวง? หลิงหลิงPO มีท่าทีตกตะลึงไปวูบหนึ่ง “คุณ ทำไมคุณถึงรู้ว่าเป็นหนู? อาจารย์คะ คุณ…...ยังจำหนูได้หรือ?”
จางเย่ส่งออโมติค่อนหน้ายิ้มออกไป “ฉันเดาเอาน่ะ แล้วฉันก็จำเธอได้…...ฉันยังไม่ขี้หลงขี้ลืมขนาดนั้นหรอกน่า น้องชายเธอได้สอบเข้าหรือยัง?”
หวงหลิงหลิง “เขาสอบปีหน้าค่ะ หนูสอบเร็วกว่าเขาหนึ่งปี”
จางเย่ “ฉันเห็นกระดาษคำตอบวิชาเลขของเธอแล้ว ได้คะแนนเต็ม เก่งมาก เธอเป็นนักเรียนสอบเข้าเขตนครหลวงเพียงคนเดียวในปีนี้ที่ได้คะแนนเต็มวิชาเลข ไม่มีใครได้เต็มเป็นอันดับสองอีก”
หวงหลิงหลิง “แหะๆ ขอบคุณค่ะอาจารย์ หนูจะขยันให้มากขึ้นไปอีกค่ะ!”
จางเย่ถาม “เลือกอันดับหนึ่งไว้ที่ไหนหรือ?”
หวงหลิงหลิงตอบโดยไม่ต้องคิด “แน่นอนว่าคือที่เป่ยต้าค่ะ! เป้าหมายสูงสุดของหนูก็คือการได้เป็นนักเรียนของคุณ แต่ไม่รู้ว่าจะติดไหม เพราะวิชาอื่นหนูทำไม่ได้ดีเท่าคณิตศาสตร์เลยค่ะ”
จางเย่บอก “ไม่มีปัญหา ถ้าไม่ผ่านเกณฑ์ระดับคะแนน ก็มาหาฉัน ฉันจะจัดการให้”
หวงหลิงหลิงกล่าวอย่างลิงโลด “หา จริงหรือคะ!? ขอบคุณ! ขอบคุณค่ะอาจารย์!”
คะแนนระดับหนึ่งประกาศออกมาแล้ว แต่เกณฑ์คะแนนเข้ามหาวิทยาลัยเป่ยต้าและมหาวิทยาลัยชิงหัวตอนนี้ยังคงค่อนข้างคลุมเครือ ไม่มีเส้นแบ่งที่แน่ชัด บางครั้งที่ดูเหมือนว่าคะแนนจะสูงมาก ก็ยังไม่แน่ว่าจะติดมหาวิทยาลัยเป่ยต้าหรือมหาวิทยาลัยชิงหัวได้ ในทางกลับกัน การที่คะแนนไม่สูง ก็ไม่แน่ว่าจะไม่ติดมหาวิทยาลัยเป่ยต้าและมหาวิทยาลัยชิงหัว
เกณฑ์แบ่งคะแนนของสถาบันอุดมศึกษาทั่วไปนั้นอาจจะชัดเจนมาก ตัวอย่างเช่นคะแนนเท่านี้ติดวิทยาลัยครู หรืออย่างเช่นถ้าคะแนนอยู่ระหว่างเท่านี้ลงไปก็ติดมหาวิทยาลัยประชาชน และการที่เลือกอันดับหนึ่งอันดับสองเอาไว้ก็ค่อนข้างสำคัญ เมื่อวิเคราะห์เสร็จสิ้นก็จะมีการจัดอันดับโดยอัตโนมัติ แต่โควต้าของมหาวิทยาลัยเป่ยต้าและมหาวิทยาลัยชิงหัวนั้นค่อนข้างมีอิสระสูง ไม่มีข้อบังคับมากมายเหมือนอย่างสถาบันอื่นๆ พวกเขาตัดสินใจเรื่องการรับนักศึกษาเองได้ และมีกระทั่งโควต้าพิเศษ นับว่ามีอำนาจค่อนข้างมากทีเดียว แต่มีบ้างบางกรณีที่ยกเว้น อย่างกรณีที่มีนักเรียนสอบเข้าเลือกอันดับหนึ่งไว้ที่มหาวิทยาลัยเป่ยเจียว และมีคะแนนถึง ตามหลักแล้วน่าจะถูกแอดมิทเข้ามหาวิทยาลัยเป่ยเจียว ส่วนสถาบันที่เลือกไว้อันดับสองจะไม่สามารถมาแย่งตัวไปได้ และไม่มีโอกาสแย่งได้ด้วย ทว่ามหาวิทยาลัยเป่ยต้าและมหาวิทยาลัยชิงหัวมีอำนาจที่จะเลือกนักเรียนสอบเข้าได้ตามอำเภอใจ ซึ่งไม่ได้อยู่ในกฎเกณฑ์สถานการณ์เดียวกับสถาบันเหล่านั้น โดยสามารถถามความสมัครใจของนักเรียนสอบได้ หลังจากที่ได้คำตอบว่า ‘ต้องการ’ ก็สามารถรับเข้าได้ทันที นี่คือสิทธิพิเศษของสถาบันชั้นนำอันดับหนึ่งและอันดับสองของประเทศ——ก็แค่ไร้เหตุผลเช่นนี้เอง
สนทนากับหวงหลิงหลิงอีกไม่กี่ประโยค พูดคุยสัพเพเหระกับเหล่าชาวเน็ตอีกไม่กี่คำ จางเย่ซึ่ง ‘ตีเนียน’ ไปกับเหล่าชาวเน็ตจนสำเร็จผล เมื่อได้หน้าแล้วก็ถอยฉาก ออฟไลน์ไป


*-*-*-*-*-*-*-*-*-*-*-*-*-*-*-*-*




[Go To Next Chapter]( ./18.md)