##บทที่ 784 : ตำนานมหาวิทยาลัยสื่อฯ !
เพียงพริบตา เทศกาลไหว้พระจันทร์ก็มาถึง
ค่ำวันนี้ บรรดาญาติ ๆ มารวมตัวกันกินข้าวพร้อมหน้าพร้อมตากันที่บ้านยายของจางเย่ คึกคักยิ่ง
น้าสะใภ้ใหญ่กินเสร็จเป็นคนแรก ก็ลุกออกจากโต๊ะ ไปนั่งบนโซฟาแทะเมล็ดแตงโมพลางกดรีโมทหาช่องโทรทัศน์ จนเจอรายการเวทีวันไหว้พระจันทร์ของ CCTV1 เป็นภาพที่เฉินเหยี่ยพิธีกรมากชื่อของ CCTV กำลังหัวเราะเฮฮาแนะนำรายการกับพิธีกรของ CCTV อีกสามคน แม้ว่าชื่อเสียงโดยรวมของเฉินเหยี่ยตอนนี้ไม่สูงเท่าจางเย่แล้วก็ตาม แต่ตำแหน่งใน CCTV และวงการพิธีกรนั้นยังไม่มีใครมาแทนที่เขาได้ เขาสามารถจับความรู้สึกคนและมีอารมณ์ขัน เป็นธรรมดาที่งานแสดงเวทีใหญ่ระดับนี้ของ CCTV1 จะขาดเขาไปไม่ได้แน่นอน
เมื่อยายเหลือบไปเห็นก็เบ้ปากบ่น “ไม่มีเย่น้อยของบ้านเราเสียหน่อย จะดูมันไปทำไม”
น้ารองกล่าวกลั้วหัวเราะ “มีแต่ไอ้พิธีกรนี่ทุกปี ดูจนรำคาญแล้ว ลองเย่น้อยของเราไปร่วมสักทีสิ ได้เบียดพวกนั้นกระเด็น”
น้าสะใภ้รองเสริม “นั่นสิ ทั้งชื่อเสียง ทั้งความสามารถ เย่น้อยมีอะไรเทียบพวกนั้นไม่ได้?”
น้องสาวสามกล่าวแทรก หัวเราะคิกคัก “ความสัมพันธ์กับผู้คนไม่เท่าพวกนั้น”
เฉินเฉินซึ่งกำลังกินกุ้งทอดตัวใหญ่อยู่ได้ยินก็พยักหน้าน้อย ๆ “ใช่”
จางเย่ถลึงตาใส่น้องสามกับเฉินเฉิน “พูดงั้นหมายความว่ายังไง? ความสัมพันธ์กับผู้คนฉันแย่ขนาดนั้นที่ไหนกัน? เธอเชื่อไหมล่ะว่าลูกพี่คนนี้โทรกริ๊งเดียวก็เชิญหัวหน้า SARFT มากินข้าวบ้านเราได้แล้ว?”
เฉินเฉิน “หึหึ”
น้องสอง “หึหึ”
น้องสาม “หึหึ”
จางเย่ “......” ในใจร้องบอกพวกเธอนี่ไม่รู้จักของดีเกินไปแล้ว ถึงได้มาดูถูกฉันแบบนี้!
คนในครอบครัวต่างขำขัน
น้าสะใภ้สามถอนหายใจ “ที่จริงถ้าไม่โดนแช่แบบนี้นะ ใคร ๆ ก็บอกแหละ ว่าพิธีกรงานไหว้พระจันทร์ปีนี้อาจจะเป็นเย่น้อยก็ได้ ถึงเย่น้อยจะยังไม่เคยเป็นพิธีกรเวทีใหญ่มาก่อน แต่ชื่อเสียงส่วนใหญ่ก็พอ ๆ กันแล้ว พูดถึงชื่อเสียงโดยรวม เย่น้อยก็ไม่ได้ด้อยไปกว่าพิธีกรเวทีคนไหนเลย ขนาดยังไม่เคยผ่านมาก่อนนะ บวกกับชื่อเสียงรายการวาไรตี้เรตติ้งอันดับหนึ่งของประเทศอีก ความคาดหวังยิ่งสูง แต่ แต่ใครจะรู้ว่าไอ้พวกนั้นจะทำแบบนี้ น่าเจ็บใจนัก! เล่นงานจนเย่น้อยของเราไม่ได้ทำรายการสักอย่างเลย!”
น้องสาวคนโตถามอย่างอ่อนหวาน “พี่คะ พี่จะยอมอยู่เฉย ๆ อย่างนี้เหรอ?”
จางเย่หัวเราะเบา ๆ “ปล่อยไปเถอะ”
ยายมองมาทางหลานชาย “หาวิธีทำอะไรสักอย่างสิ”
“ผมรู้แล้วครับยาย” จางเย่ไม่พูดอะไรมาก
……
วันต่อมา
จางเย่ตื่นสาย พอลืมตาตื่นก็สิบโมงแล้ว ทว่าก็ยังอาบน้ำแต่งตัวขับรถไปทำงานอย่างไม่เร่งร้อน แต่เมื่อมาถึงหน่วยงาน ก็ต้องงุนงงกับภาพตรงหน้า เมื่อเห็นว่าที่นั่งบริเวณออฟฟิศแต่เดิมที่มีคนน้อยเพียงครึ่ง ตอนนี้กลับอึกทึกขึ้นมา ที่นั่งอื่นที่ยังว่างกลับถูกคนนั่งเต็มแล้ว บ้างก็กำลังจัดโต๊ะ บ้างกำลังย้ายคอมพิวเตอร์ ขนอุปกรณ์
พวกฮาฉีฉีอยู่กันครบ
“ผู้กำกับจาง!” หลายคนเดินมาหา
จางเย่ขมวดคิ้ว “พวกนี้ทำอะไรกัน? ใครน่ะ?”
จางจั่วกล่าวอย่างวิตก “เป็นคนของทีมรายการใหม่ครับ”
“ทีมรายการใหม่?” จางเย่ไม่เข้าใจ
ฮาฉีฉีจึงอธิบาย “เพิ่งติดประกาศเมื่อเช้าเองค่ะ รายการงบแปดสิบล้านที่สัญญาจะให้พวกเราทำก่อนหน้านี้ คุณถูกถอดออกจากตำแหน่งผู้กำกับใหญ่และพิธีกรไปเรียบร้อยแล้วล่ะค่ะ โดนคนพวกนี้แย่งไปแล้ว เปลี่ยนคนเป็นผู้กำกับใหญ่ พิธีกรก็เปลี่ยนเป็นเฉินเหยี่ย” พลางชี้ไปทางป้ายหน้าประตู “ป้ายชื่อทีมเราก็ถูกปลดออกหมดด้วย ส่วนคนพวกนี้เป็นทีมใหม่ แต่เพราะไม่มีโซนออฟฟิศเหลือแล้ว ก็เลยมาเบียดที่ของพวกเรา ดูจากเจตนาของผู้บริหาร พวกเราอาจจะต้องรวมเข้ากับทีมใหม่ของพวกนั้นแล้วล่ะค่ะ”
การโดนปลดจากตำแหน่งผู้รับผิดชอบรายการใหม่นั้น จางเย่ไม่แปลกใจเลยแม้แต่น้อย นี่เป็นเรื่องที่คาดการณ์ไว้นานแล้ว เพียงแต่ไม่คิดเลยว่างบผลิตรายการใหม่แปดสิบล้านที่ตนเองลงทุนลงแรงมาแต่แรกเริ่มนี้ จะถูกเฉินเหยี่ยชุบมือเปิบไปได้? เอาเปรียบนี่?
“ผู้กำกับจาง คุณตัดสินใจยังไงคะ?”
“พวกเราจะทำยังไงดี?”
“ไม่ใช่แค่ฮุบผลประโยชน์ไป แต่ยังจะฮุบออฟฟิศเราด้วย?”
ชัดเจนว่าผลสำเร็จจากเรตติ้งและชื่อเสียง ‘เดอะวอยซ์’ ที่พวกเขาทุ่มเทมา ตอนนี้กลับถูกคนอื่นมาสวมรอยแทน ฮาฉีฉี เสี่ยวหวัง อู่อี้ และคนอื่น ๆ ต่างรู้สึกเคว้งคว้างอยู่ในใจ
แต่จางเย่กลับไม่รู้สึกสะทกสะท้านอะไร ทุนแปดสิบล้าน? CCTV1 นี่มือเติบจริง ๆ เป็นการสร้างขนาดใหญ่ชนิดที่หาดูได้ยากในวงการวาไรตี้ของประเทศในทุกวันนี้ ทว่า นายต้องมีความสามารถที่จะทำออกมาด้วยนะ นายต้องมีความสามารถในการสร้างรายการที่คุ้มค่ากับงบการผลิตด้วยสิ กลับกัน ถ้าเอาแปดสิบล้านนี้มาให้จางเย่ เขาย่อมรู้ว่าจะใช้ยังไง และย่อมสร้างรายการออกมาได้ดีแน่ แต่นี่..ดันเอาไปให้พวกนายที่ถูกเรียกว่ากลุ่มก้อนไม้ประดับของ CCTV1 เนี่ยนะ? จางเย่ได้แต่รอดูแล้วหัวเราะเยาะใส่พวกเขา ใช่ แน่นอนล่ะ ไม่มีทางที่คนพวกนี้จะทำออกมาได้ดีจริง ๆ
จางเย่จึงกล่าว “อย่าไปสนใจพวกนั้น พวกเราทำสิ่งที่ควรทำก็พอ”
ฮาฉีฉีทำท่าจะพูดอะไร แต่แล้วก็เปลี่ยนใจไม่พูดดีกว่า
ความจริงช่วงนี้จางเย่เริ่มคิดหาหนทางแก้ปัญหาแล้ว เขาไม่อาจยินยอมให้ CCTV1 จับแช่อยู่อย่างนี้ได้อีกต่อไป เขาจำเป็นต้องหลุดพ้นจากกรงขังและวังวนนี้ ไม่อาจอยู่โดยไม่ผลิตรายการในครึ่งปีนี้ได้ อย่างน้อย ก่อนที่จางเย่จะจบสัญญากับ CCTV1 เขาจะต้องได้ทำรายการส่งท้ายอีกสักรายการสิ อย่างไรก็ต้องทำให้เรตติ้งรายการทีวีของตนเองเพิ่มขึ้นมาอย่างมหัศจรรย์อีกครั้งให้ได้ แบบนั้นจึงจะนับว่าสมบูรณ์แบบ จางเย่จึงจะสามารถวางใจเอาชื่อเสียงไปลุยสายงานอื่นต่อได้ นี่เป็นแผนที่เขาวางไว้แต่ต้น
แม้ว่าตอนนี้จางเย่จะประสบกับอุปสรรคใหญ่และสถานะลำบาก แต่ถึงอย่างนั้น เขาก็ค่อย ๆ มองเห็นช่องทางเล็ก ๆ เรียบร้อยแล้วล่ะ อย่างเช่น——ก่อเรื่อง?
สิบเอ็ดโมง
หัวหน้าทีมรายการใหม่นั้นมาถึงแล้ว
คนหนึ่งเป็นผู้กำกับใหญ่สวีอีเผิง เขาเป็นผู้กำกับที่มีชื่อเสียงคนหนึ่งของ CCTV1 เมื่อสามปีก่อนและเมื่อปีก่อนยังเคยได้รับตำแหน่งรองผู้กำกับงานคืนส่งปี เคยจับงานใหญ่มาแล้วหลายงาน และเคยทำรายการวาไรตี้ที่ค่อนข้างโดดเด่นออกมาสองสามรายการ เพียงแต่เรตติ้งไม่สูงไม่ต่ำ เปอร์เซ็นต์ผลสำเร็จในการทำรายการวาไรตี้นั้นไม่แน่ไม่นอน แต่ผู้บริหาร CCTV1 ก็ยังคงเชื่อมั่นในตัวเขา คิดว่าสวีอีเผิงเป็นคนมีความสามารถ
หัวหน้าทีมรายการใหม่อีกคนหนึ่ง ก็คือเฉินเหยี่ย เฉินเหยี่ยเป็นพิธีกรเวทีคืนส่งปีของ CCTV1 ในช่วงหลายปีมานี้ เป็นดาวเด่น เพราะชื่อเสียงโด่งดังและมีคุณภาพไม่เลว อีกทั้งทุกวันนี้ทาง CCTV1 ก็ค่อย ๆ กระจายอำนาจไปให้เขาแล้ว ชุดเจนว่าสถานีนี้ลงทุนกับรายการใหม่อย่างเต็มที่ ไม่เพียงแต่ให้เฉินเหยี่ยรับหน้าที่งานพิธีกรเท่านั้น ยังให้เขารับตำแหน่งรองผู้กำกับด้วย ให้เขาและสวีอีเผิงร่วมทีมกันแสดงฝีมือชั่วคราว
เช่นเดียวกันกับคนอื่นในทีมรายการใหม่ล้วนแต่เป็นหัวกะทิที่ถูกคัดสรรมาจากหลากหลายแผนกของ CCTV1 สองคนที่ถูกแย่งมาจากช่องสิบสี่ก็อยู่ในนี้เช่นกัน ทีมงานใหม่นี้ เรียกได้ว่าเป็นกองทัพคนเก่งกาจของ CCTV1 ในเวลานี้เลย ทางฝ่ายผู้บริหาร CCTV1 คาดการณ์เอาไว้ว่า หัวกะทิมากมายขนาดนี้มาอยู่พร้อมหน้า ผนึกกำลังกันน่าจะเหนือกว่า ‘เดอะวอยซ์’ ไอ้ทีมลูกผีลูกคนของจางเย่นั่นหลายเท่าอยู่ล่ะมั้ง? ในเมื่อทีมงาน ‘เดอะวอยซ์’ ยังสร้างปรากฏการณ์ได้ พวกเฉินเหยี่ยกับสวีอีเผิงก็ไม่มีเหตุผลที่จะทำไม่ได้!
“ยุ่งกันอยู่สินะ?” สวีอีเผิงยิ้มน้อย ๆ
เฉินเหยี่ยกล่าวอย่างเริงร่า “สวัสดีทุกคน”
คนของทีมใหม่ต่างหยุดงานในมือลง ส่งเสียงอย่างกระตือรือร้น
“ผู้กำกับสวี!”
“สวัสดีอาจารย์เฉิน!”
“สวัสดีผู้กำกับสวี!”
สีหน้าท่าทางของทุกคนนั้นไม่เลว อย่างไรก็เป็นรายการใหม่งบแปดสิบล้านเชียวนะ ใครล่ะจะไม่ยินดี? ในหมู่พวกเขายังไม่มีคนเคยได้ทำรายงานวาไรตี้งบมโหฬารขนาดนี้มาก่อนเลย!
สวีอีเผิงยิ้ม กล่าว “อาจารย์เฉิน กล่าวอะไรหน่อยสิ?”
เฉินเหยี่ยโบกมือ “เชิญผู้กำกับสวีเถอะครับ”
“ก็ได้ งั้นผมพูดสักนิดก่อนแล้วกัน” สวีอีเผิงเริ่มพูดด้วยศัพท์เทคนิคทางการ วาดภาพยกใหญ่ ในการเริ่มก่อตั้งทีมใหม่ ยังไงก็ต้องเรียกขวัญกำลังใจ และต้องพูดถึงส่วนงานหน้าที่และความสำคัญของรายการใหม่อย่างคร่าว ๆ เสียหน่อย
พอเขาพูดจบ เฉินเหยี่ยก็พูดต่ออีกหน่อย เพียงแต่เป็นการพูดกับทีมงานของจางเย่ “ผมเสริมนิดเดียว เบื้องบนอนุมัติมาเรียบร้อยแล้ว ตั้งแต่วันนี้เป็นต้นไป สตาฟในทีม ‘เดอะวอยซ์’ เดิม จะต้องรวมคนเข้ากับทีมรายการใหม่อย่างเป็นทางการ ขึ้นตรงกับผู้กำกับสวีและผมโดยตรง”
เสี่ยวหวังไม่ไว้หน้าเขาอย่างยิ่ง “แล้วผู้กำกับจางล่ะ?”
เฉินเหยี่ยหรี่ตามองเธอ “เขาหรือ? ก็ทำอย่างอื่นล่ะมั้ง ไม่รู้สิ”
พูดจบ ประกาศธุระจบ สวีอีเผิงกับเฉินเหยี่ยทั้งคู่ที่คงจะมีธุระต้องไปทำอีกไม่น้อย จึงผละออกไปจากออฟฟิศอย่างรวดเร็ว
เมื่อเขาทั้งสองไปแล้ว ชายกลางคนค่อนข้างอาวุโสของทีมใหม่มองไปที่เสี่ยวหวัง แล้วสั่ง “เสี่ยวหวังใช่ไหม? กาแฟหมดแล้ว เธอไปชงมาให้ทุกคนใหม่ที”
เสี่ยวหวังเหลือบมองเขา “นายเป็นใครล่ะ?”
ชายวัยกลางคนกล่าว “ฉันเป็นผู้ช่วยของผู้กำกับใหญ่”
เสี่ยวหวังหัวเราะเย็นชา “อยากได้ก็ไปเอาเองสิคะ อย่ามาทำเป็นสนิทกับฉัน!”
“เธอ……” ผู้ช่วยวัยกลางคนโกรธ
ฮาฉีฉีรู้จักเขา “เหล่าชี เพิ่งมาถึงก็ออกคำสั่งใส่คนอื่นแล้วเหรอ? เป็นแค่ผู้ช่วยยิ่งใหญ่ขนาดนี้เชียว? อวดเบ่งมาจากไหนไม่ทราบ?”
จางเย่อารมณ์ดุร้ายขนาดไหนทุกคนล้วนทราบดี เรียกว่า ใกล้ชาดติดแดง ใกล้หมึกติดดำ[1] ชัดเจนว่าคนของเขา ก็ได้รับอิทธิพลมาจากจางเย่ไม่มากก็น้อย อารมณ์ไม่สู้ดีนัก
“ฉันแค่ให้คนไปชงกาแฟก็หาว่าอวดเบ่งแล้ว?”
“นายไม่มีมือมีเท้าหรือ?”
“ก็เธอเป็นแค่เลขา ฉันจะออกคำสั่งไม่ได้เชียวหรือ?”
“นายก็เป็นแค่ผู้ช่วยนี่ งั้นฉันก็ออกคำสั่งนายได้งั้นสิ?”
ทั้งสองฝ่ายแบ่งแยกกันโดยสิ้นเชิง เพิ่งเจอกันครู่เดียวก็แทบจะตีกันแล้ว บรรยากาศพร้อมวิวาทเต็มที่!
หลังจากฟาดฝีปากกันไปสองสามประโยค คนของทีมรายการใหม่ก็จนปัญญากับคนในทีมของพวกฮาฉีฉีกับจางจั่ว จึงได้แค่ข่มกลั้นความขุ่นเคืองเอาไว้ รอให้หัวหน้ากลับมาค่อยคิดบัญชีทีหลัง
ไม่นานนัก จางเย่ก็ออกมา แล้วเดินไปจะกดน้ำที่ตู้
เมื่อเขาปรากฏกาย คนของทีมใหม่ต่างหายใจติดขัดไปตามจิตใต้สำนึกทันที เพราะกลัวจางเย่จะมาหาเรื่อง ในใจต่างคนต่างกระวนกระวายยิ่ง ระแวดระวังเป็นอันมาก กระทั่งพากันชูคอเงยหน้ามองเขากันหมดอย่างพร้อมเพรียงกัน ถึงแม้ท่าทางของแต่ละคนจะดูน่าขบขันมากก็จริง แต่เพราะสำหรับพวกเขามันน่ากลัวสุด ๆ จนต้องพากันหดศีรษะลงอย่างเสียไม่ได้ —— พร้อมกันอีกครั้ง เรื่องที่จางเย่ด่าพวกคนที่มาตำหนิเขาถึงที่จนกระเจิงไปเมื่อวันก่อนนั้น ดูเหมือนจะทิ้งความประทับใจเอาไว้ให้พวกเขาอย่างลึกซึ้ง!
เสี่ยวหวังรีบเข้าไปหาเขา “ให้ฉันทำให้เถอะค่ะผู้กำกับจาง”
“ผมทำเองดีกว่า” จางเย่กล่าวยิ้ม ๆ
ตอนนี้เอง เมื่อชายหนุ่มวัยรุ่นสองคนที่นั่งอยู่ใกล้ตู้กดน้ำเห็นจากเย่เดินมา ต่างก็ยืนขึ้นมาโดยไม่รู้สึกตัวคนหนึ่งท่าทางตื่นเต้น ในขณะที่อีกคนหนึ่งลุกลี้ลุกลน
“รุ่นพี่!”
“รุ่นพี่สวัสดีครับ!”
คำเรียกของทั้งคู่ไม่เหมือนกับคนอื่นเลย
จางเย่งุนงงไปวูบหนึ่ง “พวกเธอคือ?”
สองคนนั้นกล่าว “พวกเราจบมาจากมหาวิทยาลัยการสื่อสารฯ ปีนี้ครับ!”
จางเย่พลันเข้าใจ “โอ้ รุ่นน้องนี่เอง สวัสดีทั้งสองคน” เขามองทั้งคู่ให้ชัด แล้วก็จำได้ว่า นี่น่าจะเป็นสองคนที่ถูกแย่งมาจากช่องสิบสี่ที่เขาได้ยินในลิฟต์วันนั้นล่ะมั้ง? แต่จางเย่กลับดูเหมือนไม่ค่อยกระตือรือร้นกับพวกเขา หลังจากพูดเพียงไม่กี่ประโยคก็หันหลังจากไป ซึ่งอันที่จริงแล้วนี่เพื่อเป็นการดีกว่ากับสองคนใหม่นี้
ตามคาด พอเขาไป คนทีมใหม่ที่อยู่ข้าง ๆ ก็กระซิบกับสองคนใหม่นั้นว่า “พวกเธอมาใหม่ ยังไม่รู้สถานการณ์ที่นี่สินะ ทีหลังหลีกห่างจางเย่เอาไว้ดีกว่า ไม่งั้นถ้าหัวหน้าทีมรายการหรือผู้บริหารช่องหนึ่งรู้เข้า จะส่งผลเสียต่ออนาคตของพวกเธอได้นะ”
สองคนมาใหม่อึ้งไป
ก่อนจะมาก็ได้ยินว่าจางเย่ผู้เป็นตำนานมหาวิทยาลัยการสื่อสารกระจายเสียงนครหลวงของพวกเขานั้นกลายมาเป็นคนที่ CCTV1 จงเกลียดจงชัง วันนี้เมื่อได้มาเห็น ก็เป็นจริงดั่งว่า ในสายตาของพนักงานคนอื่น ๆ ภาพลักษณ์ของจางเย่อาจจะเลวร้าย สมควรด่า สมควรหยาม แต่ในสายตารุ่นน้องมหาวิทยาลัยสื่อฯ อย่างพวกเขาสองคน จางเย่ในตอนนี้ช่างองอาจ ทำให้พวกเขาชื่นชมอย่างหาใดเปรียบ รู้สึกว่ารุ่นพี่คนนี้โคตรสุดยอด!
นี่มัน CCTV1 เชียวนะ!
ประวัติศาสตร์ครั้งแรกที่ฟ้องดำเนินคดีกับ CCTV1 แล้วยังว่าความด้วยตนเองเชือดทนายมืออาชีพของแผนกกฎหมาย CCTV ทิ้งอย่างง่ายดายจนชนะคดี สุดท้ายยังทำไม่รู้ไม่ชี้อยู่ที่นี่อย่างไม่บุบสลาย อยากจะด่าเพื่อนร่วมงานลงเวยป๋อก็ด่า อยากตะบันหน้าใครก็ตะบัน! ความองอาจเหล่านี้ คู่ควรถูกเลื่องลือยกย่องโดยอาจารย์และนักศึกษามหาวิทยาลัยการสื่อสารกระจายเสียงนครหลวงให้เป็นตำนานโดยแท้!


==================
[1] 近朱者赤近墨者黑 ใกล้ชาดติดแดง ใกล้หมึกติดดำ เป็นสำนวน หมายถึง อยู่ใกล้คนเช่นไรย่อมติดนิสัยเป็นคนเช่นนั้น
*-*-*-*-*-*-*-*-*-*-*-*-*-*-*






[Go To Next Chapter]( ./85.md)