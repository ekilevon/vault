##บทที่ 766 : กวาดเรียบ!
“จริงหรือนี่?”
“โอ้มายก้อด!”
“ข้อมูลนี้โอ้อวดเกินไปแล้ว!”
“เรา…..เราแม่*จะแหกกฎธรรมชาตินี่ได้เหรอ?”
“ฉันมีลางสังหรณ์อย่างหนึ่ง ว่าคราวนี้บริษัทเราอาจจะทำให้ช็อกวงการทั้งในและต่างประเทศขึ้นมาจริง ๆ ก็ได้นะ!”
ทุกคนสูดหายใจเข้าลึก บางคนนิ่งอึ้งไม่ไหวติง บางคนยกมือกุมหน้าอกที่ใจเต้นโครมคราม และบางคนตื่นเต้นจนมือไม้สั่น พวกเขาไม่รู้แล้วว่าควรระบายความรู้สึกข้างในออกมาอย่างไรดี เวลานี้ ดูเหมือนจะส่งเสียงโห่ร้องหรือตะโกนดีใจได้ยากลำบาก เพราะตัวเลขเหล่านี้มันยากที่จะเชื่อว่าเป็นเรื่องจริง คนเหล่านี้จึงร้องไม่ออกเพราะมัวแต่ตะลึง!
ผู้ช่วยกล่าวด้วยเสียงสั่นสะท้าน “เจ๊อ้วน”
ผู้ช่วยอีกคนหนึ่งปาดเหงื่อออกจากหน้าผาก ถาม “เราควรประกาศตัวเลขนี้ไหมครับ? ประกาศตอนนี้เลย?”
เจ๊อ้วนเป็นผู้ที่มีจิตใจเด็ดเดี่ยวเหนือพวกเขาทั้งหมดไม่น้อยกว่าเท่าหนึ่ง ทว่าเวลานี้กลับมีเหงื่อกาฬผุดออกมาบนหน้าผาก เธอซับเหงื่อแล้วตอบ “อย่าเพิ่งประกาศ ถึงประกาศไปตอนนี้ก็คิดว่าคงไม่มีใครเชื่อ ให้ทุกคนปิดเอาไว้ก่อน ไปทำโฆษณาและงานของวันนี้ให้เสร็จก่อน ไว้วันพรุ่งนี้หลังจากวางขายครบยี่สิบสี่ชั่วโมงแล้วค่อยประกาศตัวเลขทั้งหมดทีเดียว!”
“ได้ครับ!”
“ขะ เข้าใจแล้ว!”
เจ๊อ้วนนึกขึ้นมาได้อีกเรื่อง “ใช่แล้ว แจ้งให้อาจารย์จางน้อยทราบด้วย เขาเป็นผู้ก่อตั้งคนสำคัญที่สุด เกมนี้มีส่วนของอาจารย์จางด้วยเช่นกัน ไม่ต้องปิดบังเขา”
“รับทราบ!”
เจ้อ้วนโบกมือสั่งการ “เร็วเข้า ไปทำงานกันได้!”
เสียงของเธออ่อนระโหยเล็กน้อย สั่นนิดหน่อย——เห็นได้ชัดว่าเป็นเพราะหัวใจเต้นรัวแรงเกินไปทำให้เลือดสูบฉีดเร็วเกินไปจนกระทบต่อปฏิกิริยาตอบสนอง
……
ไช่ซื่อโค่ว
บ้านพ่อแม่
จางเย่รับสายจากบริษัทเจ๊อ้วน ได้รับแจ้งยอดดาวน์โหลดครั้งแรกภายในเวลาสี่ชั่วโมงของ ‘Plants VS. Zombies’ หลังจากฟังตัวเลขนี้จบ จางเย่ก็สูดหายใจเข้าลึก รู้ดีว่ายังเร็วไปที่จะด่วนสรุป เป็นใครก็หยุดความแรงของ ‘Plants VS. Zombies’ ไม่ได้อยู่แล้ว! ทว่าเขาไม่ถึงกับตื่นตระหนกเหมือนกับพวกคนที่บริษัทเจ๊อ้วน ประการแรกเป็นเพราะจางเย่ค่อนข้างผ่านประสบการณ์มามาก จะมีเหตุการณ์ไหนที่ใหญ่เทียบเหตุการณ์นี้ไม่ได้บ้างล่ะ? เขาจึงมีจิตใจเด็ดเดี่ยวไม่เลว อีกประการหนึ่ง จางเย่อาจจะเป็นเพียงคนเดียวที่รู้ดีถึงรายละเอียดของ ‘Plants VS. Zombies’ ในโลกใบนี้ เดิมทีโลกเดิมของเขา เกมนี้ขายออกได้เท่าไร ยอดดาวน์โหลดเท่าไร เขาเป็นคนที่รู้ดีที่สุด!
……
ในอินเทอร์เน็ต
ความร้อนแรงยิ่งเพิ่มมากขึ้น!
“รีบไปดาวน์โหลด ‘PvZ’ สิ โคตรสนุกเลย! ฉันรับรองด้วยเกียรติเลย!”
“อย่างแจ่ม! เมื่อสองวันก่อนใครว่าอนาคตเกมนี้มืดมน? สักแต่พูดพล่อย ๆ วันนี้ฉันลองดาวน์โหลดมาเล่นดูแล้ว ปรากฏว่าติดเฉย! เมื่อก่อนพวกเกมปริศนามีไว้ฆ่าเวลาเท่านั้น ไว้แค่ผ่อนคลาย แต่ ‘Plants VS. Zombies’ ไม่ได้มีไว้เพียงแค่ผ่อนคลายธรรมดาเว้ย แต่แม่*ติดจริง ๆ อย่างกับตอนเล่นพวกเกมวางแผนแน่ะ! อย่างมันส์!”
“ยอดดาวน์โหลดเท่าไรแล้ว?”
“ไม่รู้สิ!”
“ใครรู้บ้าง? เผยออกมาทีสิ!”
“เขาไม่ประกาศ ใครรู้ข้อมูลบอกหน่อยสิ!”
“ฉันมีความรู้สึกว่ายอดดาวน์โหลดเกมนี้ไม่น่าต่ำกว่า ‘Fishing Master2’ อย่างน้อยก็ใกล้เคียง! ไม่งั้นก็ไม่สมเหตุสมผลล่ะ!”
เหล่าชาวเน็ตมากมายดาวน์โหลดเกมกันหมดแล้ว ต่างเล่นกันอย่างคึกคักสนุกสนาน ดูจากที่พูดคุยกันในอินเทอร์เน็ตเกี่ยวกับ ‘Plants VS. Zombies’ แล้ว ทุกคนก็รู้ว่าคนเล่นเกมนี้ไม่น่าจะน้อยเกินไป ทว่าจะเป็นเท่าไรนั้น พวกเขาเองก็ไม่ทราบ มีเพียงการเอาข้อมูลมาพูดคุยเท่านั้นจึงจะปักใจเชื่อ
หลายคนต่างรอคอย รอคอยดูผลลัพธ์ของ ‘Plants VS. Zombies’!
เวลาประมาณบ่ายสามโมง
เวยป๋อของแอดมินเว็บไซต์เกมแห่งหนึ่งมีความเคลื่อนไหว เขากล่าวว่า “ทุกคนเตรียมใจเอาไว้ดีกว่า ข้อมูลการดาวน์โหลด ‘Plants VS. Zombies’ อาจจะเหนือเกินกว่าจินตนาการของคนทั้งหมดไปแล้วก็ได้ ที่ผมยังไม่มีผลรวมยอดดาวน์โหลดของเกมนี้ แต่แค่ลำพังปริมาณกับตัวเลขดาวน์โหลดเฉพาะบนเว็บไซต์ของเรา ก็ทำให้เดาไปได้เจ็ดแปดส่วนแล้ว อย่ามาโทษว่าผมไม่เตือนก็แล้วกัน เตรียมใจเอาไว้ด้วย!”
เหล่าชาวเน็ตเห็นดังนั้น ต่างพุ่งมาทันที!
“ประมาณเท่าไรล่ะ?”
“แม่*เอ๊ย อย่ายึกยักเซ่!”
“มาปั่นกันรึเปล่าเนี่ย? เว็บไซต์พวกนายยอดดาวน์โหลดเท่าไร?”
“น้องสาวนายสิรีบบอกมาเร็ว!”
“เตรียมใจทำไม? หรือว่ายอดดาวน์โหลด ‘PvZ’ ในวันเปิดตัวจะทะลุสองแสน? คิดมากไปหรือเปล่า? ยอดดาวน์โหลดวันเปิดตัวของ ‘Fishing Master 2’ ยังได้แค่เก้าหมื่นกว่าเอง ‘PvZ’ จะมากกว่าเป็นสองเท่าได้เหรอ? คงไม่สูงขนาดนั้นมั้ง? ฉันรู้ว่า ‘PvZ’ น่ะสนุก แต่ ‘Fishing Master 2’ เป็นภาคต่อคลาสสิคของทางอเมริกันเชียวนะ ชื่อเสียงนั่นก็มี ‘FM1’ อยู่ด้วย ไม่ใช่กระจอก ๆ”
“รีบบอกมาเถอะน่า อยากรู้จะตายแล้ว!”
“หรือว่าจะมีคนโหลดสองแสนครั้งในวันเปิดตัวจริง ๆ?”
“เชี่* ถ้าเป็นแบบนั้นจริง ๆ งั้น ‘Plants VS. Zombies’ ไม่ฝืนธรรมชาติแย่เหรอ?”
“หรืออาจจะเป็นหนึ่งแสนห้าหมื่นครั้ง?”
“แสนห้าก็สูงเกินพอเถอะ!”
ผู้คนพากันคาดเดาไปต่าง ๆ นานาไม่หยุด!
ผู้เชี่ยวชาญในวงการเกมก็โผล่ออกมา วิเคราะห์และคาดเดาไปพร้อมกับทุกคน
ทว่าคนในแผนกที่เกี่ยวข้องอย่างเป็นทางการเหล่านั้น เวลานี้ล้วนเก็บตัวสงบเงียบ ไม่พูดอะไรออกมาสักคำ มีนักข่าวนิตยสารเกมคนหนึ่งเจาะจงโทรไปถามทางโอเปอเรเตอร์เว็บไซต์แห่งหนึ่ง ก็ได้รับคำตอบว่าให้พวกเขาเตรียมใจเอาไว้ให้ดีก่อน แต่กลับไม่เผยข้อมูลตัวเลขแม้แต่น้อย!
ยืดเยื้อเกินไปแล้ว!
ยิ่งเป็นแบบนี้ ทุกคนยิ่งแปลกใจ!
หนึ่งชั่วโมง……
สองชั่วโมง……
มีบางเรื่องที่บางทีแม้จะปิดบังผู้เล่นได้ แต่กลับไม่อาจปิดบังคนวงในได้ คนที่อยู่ในวงการเดียวกันทั้งหมดนั้น ไม่ว่าใครต่างก็มีเส้นสายสัมพันธ์อยู่ และแล้วข้อมูลเกี่ยวกับยอดดาวน์โหลด ‘Plants VS. Zombies’ ก็แพร่สะพัดไปยังคนวงในนับไม่ถ้วนอย่างรวดเร็ว!
เวลานี้ วงการเกมเงียบสงัดขึ้นมาทันใด!
เหมือนกับกดปุ่มปิดเสียงยังไงยังงั้น เพียงครู่เดียว คนทั้งหมดต่างก็เงียบกริบ!
ท่ามกลางบรรยากาศแปลกประหลาดสุดขีดเช่นนี้ ช่วงเวลาสำคัญของวันเปิดตัว ‘Plants VS. Zombies’ ก็ได้ผ่านพ้นไปจนครบยี่สิบสี่ชั่วโมง!
วันต่อมา
ตอนเช้า แปดนาฬิกายี่สิบนาที
ภายใต้การจับตามองของทั้งประเทศ ทางฝั่งผู้ผลิตและผู้จัดจำหน่ายก็ได้ประกาศตัวเลขการดาวน์โหลดทั้งหมดของเกม ‘Plants VS. Zombies’ โดยมีข้อมูลสถิติรวมทั้งสิ้นยี่สิบสามเว็บไซต์เรียงตามรายชื่อ ผลลัพธ์สถิติท้ายที่สุด ยอดรวมการดาวน์โหลด ‘Plants VS. Zombies’ ยี่สิบสี่ชั่วโมง :
1,580,000 !
“ฮ่า ออกมาแล้ว!”
“ในที่สุดสถิติก็ออกมาเสียที! รอจนเงกแล้ว!”
“เท่าไรกัน?”
“เอ๊ะ ทำไมเลขศูนย์เยอะงี้ล่ะ?”
“ขอฉันนับศูนย์แป๊บ!”
“หน่วย สิบ ร้อย พัน หมื่น แสน ละ…...ละ…...ล้าน!?”
เมื่อกวาดตามองเบื้องต้น ผู้คนยังคงไม่คิดอะไร แต่เมื่อนับเลขศูนย์แต่ละตัวผ่านไป คนทั้งหมดต่างช็อกกับตัวเลขตรงหน้าทันที!
“อะไรนะ?”
“เหย******!”
“หนึ่งล้านห้าแสนแปดหมื่น!?”
“ขะ ข้อมูลนี้มัน……”
“มะ…...แม่*ไปลงนรกซะ[1]!”
“ทำไมแม่*สูงขนาดนี้ได้ล่ะโว้ย!?”
“นี่มันตัวเลขอะไรกันเนี่ย?”
เหล่าเกมเมอร์ตกตะลึง!
สื่อนักข่าวตกตะลึง!
แม้แต่คนวงในที่เตรียมใจไว้นานแล้วก็ยังตกตะลึง!
นี่เห็นได้ชัดว่าไม่ใช่ยอดดาวน์โหลดที่เกมปริศนาเล็ก ๆ จะมีได้ อย่าว่าแต่เกมปริศนาเลย แม้แต่พวกเกม RPG[2], ACT[3], FPS[4] ชื่อดังของโลกนี้ ในวันเปิดตัวยังมียอดขายไม่เท่านี้! แล้วเกมที่ปกติจะมีเพียงผู้เล่นกลุ่มน้อยเท่านั้นล่ะ?
…...คนดาวน์โหลดหนึ่งล้านกว่าครั้ง?
ถ้าสถิติไม่ได้ออกมาผิด ก็เป็นผู้เล่นบ้าไปแล้วล่ะ!
‘Fishing Master2’ สุดยอดไม่สุดยอด? นี่แหละเกมปริศนายอดฮิตของปัจจุบันนี้ ยอดดาวน์โหลดวันเปิดตัวในประเทศไม่ถึงหนึ่งแสน! นั่นยังมีชื่อเสียงแต่เดิมที่สะสมมาจนเริ่มมีผลลัพธ์ที่ท้าทายธรรมชาติแบบนี้! แต่ ‘Plants vs Zombies’ น่ะเหรอ? เกมใหม่หมดจด โดยบริษัทเกมที่ไม่มีใครเคยได้ยินชื่อมาก่อน แถมยังผลิตในประเทศ ยอดดาวน์โหลดของนายกลับแซง ‘Fishing Master 2’ ไปเป็นสิบเท่า?
วงการเกมอึกทึกครึกโครม!
เหล่าเกมเมอร์ถอนหายใจอย่างไม่อยากเชื่อ!
หลายวันมานี้ คำชมเชยของ ‘Plants VS. Zombies’ เป็นที่รู้กันถ้วนทั่ว หลังทดลองเล่นจบก็รู้สึกว่าดีมาก หลายคนชื่นชมไม่หยุดปาก ในวงการเองก็ได้รับคำชมอย่างสูง ทว่าอย่างไรก้ตาม เมื่อผลลัพธ์นี้ประกาศออกมา ทุกคนก็ยังรู้สึกตะลึงงัน! ตกใจจนเป็นลมกันคนแล้วคนเล่า!
วันเปิดตัวคนโหลดหนึ่งล้านห้าแสนกว่าครั้งล่ะ!
อย่าว่าแต่เกมปริศนาทั้งหมดในปีนี้เลย ต่อให้นับรวมเกมปริศนาที่เปิดตัวทั้งหมดที่มีมาในประวัติศาสตร์โลกนี้ ก็ไม่ได้ผลลัพธ์เท่าขนาดนี้!
นี่เป็นการสร้างประวัติศาสตร์ใหม่แห่งวงการเกมปริศนา!
มิหนำซ้ำยังเป็นการทุบสถิติที่เคยมีมาในประวัติศาสตร์ทั้งหมดหลายเท่าโดยสิ้นเชิง!
สถิติที่ใกล้เคียงกับ ‘Plants VS. Zombies’ มากที่สุด คือเกมเมื่อห้าปีก่อนที่มีชื่อว่า ‘My Orchard’ ! เป็นเกมของอเมริกา ยอดดาวน์โหลดวันเปิดตัวที่อเมริกาคือสี่แสนสองหมื่นครั้ง! เป็นเกมยามว่างที่ขายดีที่สุดในประวัติศาสตร์โลก! แต่ ‘Plants VS. Zombies’ กลับทำได้สูงกว่าเกมปริศนาอันดับหนึ่งที่มีประวัติศาสตร์มายาวนานของโลกนี้ไปสามสี่เท่า!
“สวรรค์!”
“โอ้มายก้อด!”
ในอินเทอร์เน็ตเดือดแล้ว เต็มไปด้วยข้อความตื่นตะลึงนับไม่ถ้วน!
เกมในประเทศของพวกเขา เอาชนะเกมนอกได้แล้วครั้งหนึ่งจริง ๆ? แถมยังไม่แค่ชนะเท่านั้น แม่*ยังบดขยี้จนราบเป็นหน้ากลอง!
นี่ยังนับแค่ยอดดาวน์โหลดวันเปิดตัว แล้วถ้าอีกหกเดือนถึงหนึ่งปีหลังจากนี้ล่ะ? ยอดดาวน์โหลด ‘Plants VS. Zombies’ ไม่พุ่งไปร้อยล้านเลยเหรอ!?
คิดมาถึงตรงนี้ ทุกคนต่างต้องตกตะลึงอีกหน!
คนดาวน์โหลดหนึ่งร้อยล้านครั้ง?
นี่แม่*ยังเป็นเกมปริศนาอยู่ไหม?
แม่*ยังเป็นเกมปริศนาที่ปกติจะมีคนเล่นน้อยเสียยิ่งกว่าน้อยอยู่ไหม!?
===================
[1] 我顶你个肺 แปลตรงตัวว่า ‘ฉันจะตีปอดนาย’ ประโยคฮิตจากตัวละครโจรในเรื่อง 疯狂的石头 เป็นวลีที่มาจากภาษากวางตุ้ง โดยคำว่า ‘肺 fèi(ปอด)’ มาจากคำว่า ‘fai hai’ ในภาษากวางตุ้ง fai เป็นลักษณะนาม hai เป็นอวัยวะส่วนหนึ่งของผู้หญิง ตัดทอนคำจนกลายมาเป็นคำนี้ โดยเจ้าของภาษาให้คำอธิบายไว้ว่าใกล้เคียงกับ ‘ไปลงนรกเสีย’ ถือว่าเป็นคำหยาบ โดยปัจจุบันใช้กันในสามความหมาย 1. อุทานแสดงประหลาดใจ 2. คำอุทานเมื่อรู้สึกโกรธ 3. เป็นคำด่า
[2] RPG เกมเล่นตามบทบาท หรือ เกมอาร์พีจี (อังกฤษ: Role-playing game: RPG) คือเกมประเภทหนึ่งที่ผู้เล่นสมมุติรับบทเป็นตัวละครหนึ่งในเกม โดยเล่นตามกฎกติกาของเกมผ่านการป้อนคำสั่งและเลือกเงื่อนไขที่เกมกำหนดมา โดยผลลัพธ์ที่เกิดจะแตกต่างกัน ตามเงื่อนไขที่เลือก
[3] ACT เกมแอ็กชัน (อังกฤษ: action game) เป็นประเภทของเกมที่เน้นการท้าทายทางกาย เช่นการประสานสายตากับมือ และปฏิกิริยากับเวลา เกมประเภทนี้จะแบ่งได้เป็นประเภทย่อยอีกมากมาย เช่น เกมต่อสู้ เกมยิงปืน และเกมแพลตฟอร์ม ซึ่งถือว่าเป็นเกมแอ็กชันที่สำคัญที่สุด แม้ว่าเกมแนววางแผนแบบทันที (real-time strategy) ก็ถือว่าเป็นเกมแอ็กชันเช่นกัน
[4] FPS เกมยิงมุมมองบุคคลที่หนึ่ง (อังกฤษ: first-person shooter : FPS) เป็นวิดีโอเกมประเภทหนึ่งที่มีจุดศูนย์กลางอยู่ที่อาวุธปืนและการโจมตีโดยใช้อาวุธผ่านมุมมองบุคคลที่หนึ่ง กล่าวคือ ผู้เล่นจะพบกับการกระทำผ่านดวงตาของตัวเอก และในบางครั้งอาจเป็นดวงตาของฝ่ายตรงข้าม
*-*-*-*-*-*-*-*-*-*-*-*-*-*-*-*


[Go To Next Chapter]( ./67.md)