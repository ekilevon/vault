##บทที่ 752 : เริ่มสอบกฎหมาย!
***ขั้นตอนการสอบในเรื่องนี้อ้างอิงจากกระบวนการสอบทนายของไทยไม่ได้เลย ไม่เหมือนกัน เอาไปปนกันไม่ได้***
วันนี้
เป็นวันสอบกฎหมายวันแรก
บนเวยป๋อปรากฏข่าวลือ ซึ่งออกมาอย่างต่อเนื่องในช่วงนี้
“จะเริ่มสอบกฎหมายแล้วสิ!”
“ได้ยินว่าจางเย่ก็ร่วมสอบด้วย?”
“ต้องเป็นแค่ข่าวมั่วแหงอ่ะ”
“แต่มีคนพูดกันเยอะเลยนะ ไม่มีมูลข่าวลือไม่เกิดหรอกมั้ง?”
“เขายังมีเรื่องปวดหัวในงานอยู่ ไหนเลยจะมาหาเรื่องสอบกฎหมายอีกล่ะ!”
“ฉันก็ว่าไม่จริงหรอก เขาเป็นพิธีกร จะสอบใบอนุญาตทนายไปทำไมล่ะ? หลังจากนี้เขาคิดจะเป็นทนายความจริง ๆ เหรอ? ถึงจะสอบผ่านได้จริง ก็ต้องฝึกงานอยู่สำนักงานทนายอีกหนึ่งปี ถึงจะมีคุณสมบัติไปว่าความในศาลได้จริง ๆ นะ เขาจะสอบไปเพื่อ?”
“นั่นก็ไม่แน่ วิธีคิดของจางเย่ คนธรรมดาไม่เข้าใจหรอก”
“ฉิ* เมนต์บนพูดถูก ฉันเถียงอะไรไม่ออกเลย!”
“ใช่หรือไม่ใช่ข่าวลือ วันนี้น่าจะได้รู้กันแหละ”
.…
นครหลวง
ประตูโรงเรียนมัธยมปลายหมายเลขหกสิบหก
ที่นี่คือหนึ่งในศูนย์สอบกฎหมาย ซึ่มยืมโรงเรียนมัธยมปลายแห่งหนึ่งมาเป็นสถานที่สอบ ขณะนี้ ยังเหลืออีกหนึ่งชั่วโมงกว่าจะถึงเวลาสอบ มีผู้เข้าสอบทยอยเข้ามามากแล้ว เพื่อป้องกันการทุจริตและดูแลความเรียบร้อย การรักษาความปลอดภัยภายในจึงเข้มงวดเป็นอย่างยิ่ง แค่พนักงานรักษาความปลอดภัยอย่างเดียวก็มีมากกว่ายี่สิบนาย
“กรุณาแสดงบัตรประจำตัวและบัตรเข้าสอบ”
“ผ่าน เข้าไปได้”
“คนต่อไป”
ภายในรถ BMW รุ่น X5 กันกระสุนคันหนึ่งที่จอดอยู่ข้างถนน
จางเย่กำลังคุยโทรศัพท์กับแม่อย่างร่าเริง
จางเย่ “ผมมาถึงแล้ว”
แม่แทบพูดไม่ออก “นี่แกจะไปสอบจริง ๆ เรอะ?”
“แน่นอนสิ ก็บอกไปตั้งนานแล้วไม่ใช่เหรอ!” จางเย่กล่าวอย่างเหลือทน
แม่กล่าว “ฉันนึกว่าแกพูดเล่น!”
“เรื่องแบบนี้ผมจะพูดเล่นได้ไงเล่า” จางเย่กล่าวขำ ๆ “เอาล่ะ ไม่คุยแล้ว จะเข้าสนามสอบแล้ว ยังไงก็เถอะ แม่คอยฟังข่าวชัยชนะของผมก็แล้วกัน”
แม่ “อย่าทำคะแนนต่ำนักล่ะ ถึงเวลาลงหนังสือพิมพ์ขึ้นมา คนอื่นจะหัวเราะเยาะแกเอา”
จางเย่ “แม่ไม่ต้องมาใส่ใจผมก็ได้ ฮึ่ม แค่นี้นะ”
วางสายเสร็จ จางเย่ก้าวลงจากรถ ปรากฏว่าเป็นต่งซานซานโทรมา
จางเย่รับสาย ขณะเดินไปข้างหน้า “ฮัลโหล เพื่อนนักเรียน มีธุระเหรอ?”
“มีธุระ” ได้ยินเสียงต่งซานซานหัวเราะ “ทางนี้มีงานเลี้ยงตอนเที่ยง โปรดิวเซอร์หูเฟยจัด ต่างเป็นเพื่อนร่วมงานเก่านายทั้งนั้น จะมาไหม?”
จางเย่ดูนาฬิกา “วันนี้ไม่ได้ล่ะ ฉันมีธุระทั้งวัน”
ต่งซานซานกล่าวยิ้ม ๆ “งานนายก็เกือบจะไม่มีแล้ว นายจะมีธุระอะไรได้?”
“สอบกฎหมายไง” จางเย่ตอบ “ฉันมาถึงศูนย์สอบแล้ว”
ต่งซานซานพลันตะลึง “ฮ้า? นายไปสอบกฎหมายจริง ๆ เหรอ?”
จางเย่ “ก็จริงน่ะสิ”
ต่งซานซาน “โว้ว ฉันนึกว่าเป็นแค่ข่าวลือในเน็ตนะเนี่ย”
จางเย่หัวเราะ “ไม่คุยแล้ว เปลี่ยนวันค่อยนัดนะ”
ทางต่งซานซานที่วางสายไปแล้ว ก็รีบเข้าไปบอกหูเฟยและคนอื่น ๆ ในออฟฟิศทันที พอได้ยินว่าจางเย่ไปสอบกฎหมายจริง ๆ พวกเพื่อนร่วมงานเก่าของจางเย่ก็เป็นลมล้มกันเป็นแถบ!
เสียวหลวี่ปาดเหงื่อ “ยังคงเป็นอาจารย์จางผู้เล่นพิเรนทร์สินะ!”
โหวเกอไม่รู้จะหัวเราะหรือร้องไห้ดี “นี่ก็แหวกแนวเกิน!”
ต้าเฟย “สายอาชีพที่อาจารย์จางเชี่ยวชาญคือพิธีกรประกาศ แล้วดูตอนนี้สิกลายเป็นอะไรไปแล้ว นักคณิตศาสตร์ นักแต่งเพลง นักกวี นักผลิตโฆษณา นักแสดงเซี่ยงเซิง นับนิ้วก็แทบไม่หมดแล้วเนี่ย ยิ่งตอนนี้อาจารย์จางยังจะสอบเทียบทนายด้วยอีก? นี่ยังไม่หมดอีกเหรอ! คลุกคลีไปทั่วเป็นวงกว้างเกินไปแล้วนะ! ทั่วทั้งประเทศสาธารณรัฐนี้ ไม่สิ ทั่วทั้งโลกนี้คงหาคนที่มีอาชีพมากมายเท่าอาจารย์จางไม่ได้อีกแล้ว!”
โหวตี้หัวเราะ “อาจารย์จางติดใจการต่อสู้ในศาลเข้าแล้วสิ!”
หูเฟยกล่าวออกมาประโยคหนึ่ง “จางน้อยคนนี้เป็นคนที่นึกจะทำก็ทำ แต่จะสอบผ่านหรือไม่นั่นเป็นอีกเรื่อง อัตราการสอบกฎหมายผ่านมีแค่ไม่กี่เปอร์เซ็นต์เท่านั้น”
เสียวหลวี่เห็นด้วย “อาจารย์จางอาจจะแค่ไป ‘เล่น ๆ’ ก็ได้”
เหล่าเพื่อนร่วมงานเก่าต่างพูดไม่ออกแล้วจริง ๆ!
ยังมีเหล่าผู้เข้าสอบกฎหมายที่พูดไม่ออกเช่นกัน!
ทางเข้าจุดตรวจค้นของศูนย์สอบโรงเรียนมัธยมปลายหมายเลขหกสิบหก เจ้าหน้าที่หลายต่อหลายคนและบรรดาผู้เข้าสอบทั้งหลายต่างตะลึงงันไปเรียบร้อย!
“นั่นจางเย่!”
“เชี่* เขามาจริงด้วย!”
“ที่ในเน็ตพูดกันเรื่องจริงเว้ย!”
“นี่มันอะไรกันเนี่ย?”
“ไอ้หยารีบถ่ายรูปเร็ว โพสต์ลงเวยป๋อด่วน!”
การปรากฏตัวยังศูนย์สอบกฎหมาย ณ โรงเรียนมัธยมปลายหมายเลขหกสิบหกของจางเย่เป็นเหตุให้เกิดการโต้เถียงกันไม่น้อย ขณะที่ตัวจางเย่เองกลับไม่เหมือนคนที่เพิ่งมีเรื่องมีราวมา เขาจัดแจงเข้าสู่สนามสอบ หาที่นั่งของตนเองเรียบร้อย
……
บนเวยป๋อ
เวลานี้ครึกโครมไปทั่วแล้ว มีข้อความข่าวเกี่ยวกับจางเย่ผุดออกมาไม่หยุด!
“ชัวร์หรือมั่วเนี่ย?”
“เขาไปจริงดิ?”
“ฉันไม่รู้ควรพูดอะไรดีแล้ว!”
“สวรรค์ ทำไมวงการอะไร ๆ แม่*มีแต่เงาของจางเย่ทั่วไปหมดฟะ!”
“เมนต์บนด่วนสรุปไปแล้ว อาจารย์จางอาจจะสอบไม่ผ่านก็ได้ ฉันเองก็เคยมีประสบการณ์ไปลองพยายามสอบกฎหมายมาก่อน คำถามนั่นมันไม่ธรรมดาเกินไปหรอก หากไม่ใช่สายกฎหมายมาก็ไม่ไหวจริง ๆ!”
“ใช่แล้ว สอบกฎหมายยากมาก!”
“อาจารย์จางที่ถนัดไม่ทำจริง ๆ ฉันล่ะสงสัยชะมัดว่าคราวนี้เขาจะได้กี่คะแนน ถ้าเขาผ่านการสอบกฎหมายปีนี้ไปได้จริงล่ะก็ งานนี้สนุกแน่!”
“นั่นสิ บันเทิงแน่นอน!”
“รอดูจางเย่กรีฑาทัพสู่โลกกฎหมาย ฮ่า ๆๆ!”
“เมนต์บนเยอะไปแล้ว อย่าเพิ่งหวังสูง คะแนนอาจารย์จางอาจจะออกมาต่ำเตี้ยเรี่ยดินก็ได้ แน่ล่ะฉันก็แค่เดานะ ยังไงเสียนี่คือจางเย่ ยากมากที่จะเอาสามัญสำนึกปกติไปวัดกับเขา!”
กระแสพูดคุยในอินเทอร์เน็ตทวีความร้อนแรง
เหล่าเพื่อน ๆ ของจางเย่ต่างออกมามากมาย
เวยป๋อของเหยาเจี้ยนไฉ “ข่าวมั่วหรือเปล่า? มีคนพิสูจน์หรือยัง?”
มีคนโพสต์รูปล่าสุดตอบมา
เหยาเจี้ยนไฉ “......จริงเหรอเนี่ย?”
มีคนตอบ “อาจารย์เหยา คุณสนิทกับจางเย่ตั้งขนาดนั้น คุณไม่รู้เชียวหรือ?”
เหยาเจี้ยนไฉตอบเขาไปตามจริง “ฉันจะรู้อะไรเล่า ใครจะรู้ว่าในหัวเขาคิดทำอะไรอีก ไฮ้ คนธรรมดาไปสอบกฎหมาย? เขาปล่อยให้โลกกฎหมายอยู่แบบสงบไม่ได้รึไง! ฉันจะคอยดูเขาได้ศูนย์คะแนนอยู่นี่แหละ ทุกคนมาล้อเขาด้วยกันนะ ฉันไม่เชื่อหรอกว่าเขาจะสอบผ่าน!” เหล่าเหยาโพสต์หยอกจางเย่บนเวยป๋อเล่น และยังทำโหวตว่าจางเย่จะได้กี่คะแนนด้วย คนอื่นก็มองออกว่า ทั้งคู่สนิทกันจริง ๆ
การโหวตมีเพียงสองตัวเลือกเท่านั้น
หนึ่ง : จางเย่จะได้ศูนย์คะแนน
สอง : จางเย่จะได้ต่ำกว่าร้อยคะแนน
หมายเหตุ : การสอบกฎหมายคะแนนรวม 600 คะแนน คะแนนผ่านเกณฑ์ต่ำสุด 360 คะแนน
ต่งซานซานโหวตแล้ว เลือกข้อหนึ่ง แถมยังส่งอีโมติค่อนหน้ายิ้มด้วย
เสียวหลวี่ และนักแสดงตลกหญิงฉือซิ่วฟางเองก็โหวตแล้ว เลือกข้อหนึ่งเช่นกัน ข้อตัวเลือกศูนย์คะแนน
เฉินกวงโหวตเลือกข้อหนึ่ง “ผมก็ไม่เชื่อว่าเขาจะผ่าน!”
ฟ่านเหวินลี่ตามมาติด ๆ โหวตเลือกข้อสองพร้อมคอมเมนต์ “ผู้กำกับจางต้องบรรลุข้อบทกฎหมายได้อย่างแน่นอน หนึ่งร้อยคะแนนรวมน่าจะได้นะ แต่ว่า อืม ก็คงจะได้ไม่เกินร้อยคะแนนล่ะน้า”
เพื่อนดารามากมายหลายคนที่มีความสัมพันธ์อันดีกับจางเย่ ต่างออกมาโพสต์ทับถมจางเย่ เย้าแหย่บ้างอะไรบ้าง ทั้งหมดล้วนหยอกล้อกันสนุกสนานเป็นพิเศษ!
รื่นเริงทั่วกัน!
จางเย่ ชื่อนี้กลายมาเป็นสัญลักษณ์แห่งความบันเทิงไปเสียแล้ว ทุกครั้งที่มีข่าวเรื่องเขา ชาวเน็ตก็จะสนุกสนานไปทั้งวัน ชายหนุ่มมักจะทำให้ผู้คนชอบดูชอบฟังเสมอ
อย่างไรก็ตาม ยังมีคนที่ขำไม่ออกอยู่เช่นกัน
อย่างเช่น...วงการกฎหมาย
หลังจางที่คนของสภาทนายความได้เห็นข่าวนี้แล้วก็ไม่รู้จะพูดอะไรดี จางเย่มาสอบกฎหมาย? คนมีชื่อเสียงอย่างนี้มาเข้าสอบความรู้ด้านกฎหมาย เป็นที่แน่นอนกับคนในโลกกฎหมายอย่างพวกเขาแล้ว แต่พวกเขากลับขำไม่ออก จางเย่เป็นคนอย่างไรพวกเขาไม่เคยพบเห็นด้วยตาตนเองมาก่อน แต่กลับได้ยินติดหู ว่านี่คือคนที่วัน ๆ เอาแต่ทะเลาะกับคนในวงการเดียวกัน! คือคนที่ไปยังวงการไหนก็ทำให้วงการนั้นลุกเป็นไฟ! จากวงการพิธีกรไปจนถึงวงการวรรณกรรม จากวงการวรรณกรรมไปจนถึงวงการอักษรพู่กัน จากวงการอักษรพู่กันไปจนถึงวงการเซี่ยงเซิง จากวงการเซี่ยงเซิงไปจนถึงวงการศึกษา เขาอยู่ที่ไหน วงการนั้นมีอันแตกกระเจิงหลังจากนั้น! คราวนี้หมอนี่ยังจะมาป่วนวงการกฎหมายอีก!?
ไปให้พ้นเลย!
นายแม่*รีบไปให้พ้นเลยนะ!
การมาถึงวงการทนายของจางเย่ ต่างมีการเตรียมมาตรการป้องกันขั้นสูงสุด ไม่ใช่ว่าพวกเขาวิตกจริตเกินเหตุ และไม่ใช่เพราะพวกเขาหูเบา แต่เพราะชื่อเสียงหมอนี่เลื่องลือเกินไป!
แต่ว่ามาคิด ๆ ดู พวกเขาก็วางใจลงอยู่บ้าง รู้สึกว่าความกังวลของพวกเขาที่จริงออกจะมากเกินไปสักหน่อย จางเย่เป็นคนนอก สำหรับพวกเขาแล้วไม่น่าจะผ่านความยากเฉพาะด้านของการสอบกฎหมายมาได้ ยิ่งกว่านั้น ได้ยินว่าข้อสอบปีนี้ยากขึ้นเป็นพิเศษด้วย!


*-*-*-*-*-*-*-*-*-*-*-*-*-*-*-*
ปล. รางวัลของเดือนที่แล้ว จะทยอยลงตั้งแต่วันเสาร์นี้ ทุบไหได้แล้วววววว






[Go To Next Chapter]( ./53.md)