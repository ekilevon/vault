##บทที่ 753 : ผลสอบกฎหมายทั้งประเทศสด ๆ ร้อน ๆ!
สนามสอบโรงเรียนมัธยมปลายหมายเลขหกสิบหก
ห้องเรียนที่หนึ่งซ้ายมือชั้นสอง
จางเย่นั่งอยู่แถวที่ห้าตรงตำแหน่งติดหน้าต่างเรียบร้อย หยิบอุปกรณ์เตรียมสอบออกมา ไม่ได้สนใจผู้เข้าสอบที่รายล้อมอยู่ข้าง ๆ แม้แต่น้อย เขาหลับตาลงพักสายตา เตรียมตัวพร้อมเจอกับโจทย์ข้อสอบอยู่นานแล้ว
มีผู้เข้าสอบหญิงคนหนึ่งเห็นเขา ก็รวบรวมความกล้าอย่างหนักเดินเข้ามา “อาจารย์จางคะ ฉันขอลายเซ็นคุณหน่อยได้ไหมคะ?”
จางเย่ลืมตาหันมามอง ยิ้ม “ได้สิ”
“จริงเหรอคะ? ขอบคุณมาก ๆ เลยค่ะ!” ผู้เข้าสอบหญิงตื่นเต้นมาก ๆ รีบหยิบสมุดออกมายื่นให้เขา
ผู้เข้าสอบหลายคนที่อยู่ด้านหลังเห็นดังนั้น ต่างเข้ามารุมล้อม!
“ฉันก็อยากได้ อยากได้ค่ะ!”
“อาจารย์จางให้ฉันด้วย!”
“ชอบกลอนของคุณมาก ๆ เลย!”
จางเย่ไม่ปฏิเสธใครเลย เซ็นให้ทีละคน พร้อมทั้งกล่าวขอบคุณ “ขอบคุณในความกรุณานะครับ”
เวลานี้เอง อาจารย์คุมสอบสองคนเดินเข้ามา พบเห็นเหตุการณ์ตรงหน้า ทั้งคู่ถึงกับซวนเซเล็กน้อย รีบกล่าว “เงียบกันได้แล้ว ทำอะไรกันน่ะ กลับเข้าประจำที่ให้หมด จะแจกข้อสอบแล้ว”
เหล่าผู้เข้าสอบทุกคนจึงผละไป
ข้อสอบชุดที่หนึ่งช่วงเช้า เป็นการสอบวัดความรู้ทั่วไป รวมถึง : นิติศาสตร์ กฎหมายรัฐธรรมนูญ ประวัติศาสตร์กฎหมาย กฎหมายเศรษฐศาสตร์ กฎหมายระหว่างประเทศ กฎหมายมหาชนระหว่างประเทศ กฎหมายการค้าระหว่างประเทศ หน้าที่และมรรยาททนายความ[1]เป็นต้น ล้วนแล้วแต่เป็นข้อสอบปรนัย
ข้อสอบถูกแจกมาอย่างรวดเร็ว
จางเย่รีบขยับปากกาเริ่มหาคำตอบ เคลียร์โจทย์ข้อที่หนึ่ง A มองไปยังโจทย์ข้อที่สอง D ต่อด้วยข้อสาม D ตอบคำถามอย่างรวดเร็วราวกับว่าไม่ได้ใช้สมองเลย พอมองคำถามปุ๊บ คำตอบก็มาปรากฏตรงหน้าโดยอัตโนมัติเรียบร้อย จากนั้นก็ตอบไปทีละข้อ ๆ เรื่อย ๆ
ก่อนเที่ยง
การสอบชุดที่หนึ่งเสร็จสิ้น
เมื่อข้อสอบถูกส่งไปแล้ว เหล่าผู้เข้าสอบต่างส่งเสียงคุยกันจอแจขึ้นมา
“ยากไปแล้ว!”
“คำถามปีนี้มันอะไรกันเนี่ย!”
“ออกยากขนาดนี้ ไม่โกงไปหน่อยเหรอ!”
ผู้เข้าสอบคนหนึ่งที่นั่งอยู่ข้างจางเย่ถามเขา “อาจารย์จางสอบเป็นยังไงบ้าง?”
จางเย่ตอบ “ก็ดี”
ผู้เข้าสอบคนนั้นไม่เชื่อ “ข้อสอบคราวนี้ยากเชียวนะ ถ้าสอบตั๋วทนายความไม่ผ่านก็ไม่แปลกหรอก พวกเราที่เรียนนิติก็ได้มาแค่ไม่กี่คนเอง ข้อสอบนี่จงใจคัดคนส่วนใหญ่ออกอยู่แล้ว!”
ตกบ่าย
เริ่มสอบข้อสอบชุดที่สอง
ข้อสอบชุดที่สองคือระบบรัฐสภา กฎหมายปกครองและคดีอาญา ได้แก่ : กฎหมายอาญา ประมวลกฎหมาย วิธีพิจารณาความอาญา กฎหมายปกครองและกฎหมายว่าด้วยวิธีปฏิบัติราชการทางปกครองเป็นต้น ล้วนเป็นข้อสอบปรนัยดังเช่นที่แล้วมา
จางเย่ตอบอย่างรวดเร็วตามเคย นอกจากจะมีโจทย์ไม่กี่ข้อที่ทำให้เขาหยุดคิดนิดหน่อยก่อนเขียนคำตอบลงไปแล้ว ข้ออื่นส่วนใหญ่เขาไม่มีการลังเลอะไร โจทย์คำถามทุกข้อ เกือบทั้งหมดสามารถค้นเจอ ‘แม่แบบ’ ได้จากภายในสมองของเขา ไม่ว่าจะเป็นบทบัญญัติกฎหมายของแท้ หรือตำรานิติศาสตร์ที่เคยเปิดผ่าน
ไม่กี่ชั่วโมงให้หลัง ก็ถึงเวลาส่งข้อสอบชุดที่สอง
“ชุดสองค่อยยังชั่ว”
“อืม อันนี้ยากปกติ”
“งั้นเหรอ? ทำไมฉันรู้สึกว่ายากมาก!”
“ฉันก็รู้สึกว่าไม่ง่าย แต่ง่ายกว่าชุดแรกเยอะ”
“เฮ้อ คราวนี้หายนะแหง!”
“พรุ่งนี้อีกวัน ทุกคนสู้ ๆ นะ!”
หลังออกจากสนามสอบ จางเย่ไม่ได้กลับบ้าน แต่ไปเช็คอินโรงแรมที่อยู่ใกล้ ๆ หอสมุดหลวงแทน จากนั้นก็ไปหอสมุดเริ่มชาร์จความรู้อีกครั้ง
……
วันที่สอง
เริ่มสอบข้อสอบชุดที่สาม
โจทย์ปรนัยเช่นเคย ขอบเขตข้อสอบคือประมวลกฎหมายแพ่งและพาณิชย์ ได้แก่ : กฎหมายแพ่ง กฎหมายพาณิชย์ ประมวลกฎหมายวิธีพิจารณาความแพ่ง(กระบวนการอนุญาโตตุลาการ[2])
ช่วงบ่ายเป็นข้อสอบชุดที่สี่ คราวนี้ไม่ใช่โจทย์ปรนัยแล้ว แต่เป็นข้อสอบอุทาหรณ์[3] วินิจฉัยข้อเท็จจริงประกอบไปด้วย : กฎหมายอาญา ประมวลกฎหมายวิธีพิจารณาความอาญา กฎหมายแพ่ง ประมวลกฎหมายวิธีพิจารณาความแพ่ง กฎหมายปกครองและกฎหมายว่าด้วยวิธีปฏิบัติราชการทางปกครอง เป็นต้น อีกทั้งเป็นชุดข้อสอบยากที่สุดชุดหนึ่งของการสอบกฎหมาย จะสอบผ่านได้หรือไม่ คะแนนจะถูกฉุดไปทิศทางใด โดยพื้นฐานล้วนขึ้นอยู่กับข้อสอบชุดนี้ และเป็นชุดที่ทำให้ผู้เข้าสอบกฎหมายทั่วประเทศปวดหัวได้มากที่สุด กล่าวได้ว่าข้อสอบกฎหมายในปีนี้มีความยากมากที่สุดในระดับที่คิดไม่ถึง เนื้อหาอุทาหรณ์ที่ยกมาวินิจฉัยหลายข้อล้วนเป็นกฎหมายข้อบังคับที่ใช้บ่อย เป็นจำพวกคดีที่มีความซับซ้อนและมีข้อขัดแย้งอย่างยิ่ง จึงไม่ต้องสงสัยเลยว่าจะยากขนาดไหน!
เมื่อข้อสอบชุดสุดท้ายเสร็จ ผู้เข้าสอบทั้งหมดต่างพากันส่งเสียงร้องทุกข์ท่วมท้องถนน[4]!
“นี่มันอะไรกันเนี่ย!”
“ใจคอจะไม่ให้คนผ่านเลยเหรอ!”
“นี่ก็ยากเกิน!”
“สอบจนมึนไปหมดแล้ว!”
“ปีที่แล้วมีอัตราสอบผ่าน 9% ? ปีนี้น่ะผ่านถึง 5% ก็บุญแล้ว! ฉันว่าเผลอ ๆ จะไม่ถึง 4% ? 3% ? ด้วยซ้ำ”
“ง่อยเลย คงได้แต่มาใหม่ปีหน้าเท่านั้น!”
เมื่อเดินออกมาจากศูนย์สอบไปตามทาง จางเย่ได้ยินเสียงร้องระงมของผู้คนรอบ ๆ เขากะพริบตาปริบ ๆ ไม่มีความรู้สึกรู้สาเกี่ยวกับความยากของข้อสอบ ไม่ใช่เพราะเขารู้สึกว่ามันง่ายเกินไป แต่เพราะเขาไม่มีความคิดเห็นอะไรต่างหาก เพราะอย่างไรเสียหมอนี่ก็ออกบวชกลางทาง[5] เมื่อก่อนไม่เคยได้ยุ่งเกี่ยวกับข้อกฎหมาย ทั้งไม่เคยทำข้อสอบการสอบกฎหมายมาก่อนด้วย ดังนั้นเขาจึงไม่รู้เหมือนกันว่าอะไรเรียกว่าง่ายอะไรเรียกว่ายาก
กลับมาถึงบ้าน
พ่อแม่ทำกับข้าวไว้รอเขาเรียบร้อย
แม่ถามอย่างไม่ค่อยใส่ใจเท่าไรนัก “มาแล้วเหรอ? สอบเป็นไงบ้างล่ะ?”
จางเย่หัวเราะเหอะ ๆ กล่าว “ก็ดี”
แม่เบ้ปากหัวเราะ “พอเถอะ แกก็เลิกทำเป็นหมาป่าหางพอง[6]ได้แล้ว สอบตกก็ตกสิ จะเป็นไรไป แม่กับพ่อแกได้ยินมาแล้วน่า ข้อสอบปีนี้ยากเป็นพิเศษ”
จางเย่กลอกตา “เรียกผมว่าหมาป่าหางพองอะไรกันล่ะ การสอบมันก็ดีจริง ๆ นี่นา”
พ่อโบกมือ “มากินข้าวเถอะ พาเฉินเฉินไปล้างมือเสียสิ”
แม่หันมาบอก “ในเน็ตมีคนเดาว่าแกจะได้คะแนนเท่าไรกันตั้งเยอะแยะแน่ะ”
“จริงเหรอ? เดี๋ยวผมไปดู” จางเย่ล้างมือให้เฉินเฉิน แล้วมากินข้าว กินเสร็จก็เปิดคอมพิวเตอร์ในห้องตัวเอง เสิร์ชเน็ตดู
เห็นแค่ผ่าน ๆ จางเย่แทบจะพ่นเลือดออกมา! เหล่าเหยานี่! ยังจะมาทำโหวตให้ฉันอีก? เหล่าเฉินเหล่าฟ่านทำไมถึงเอากับเขาด้วยเล่า! ฉันสอบได้ศูนย์? เชี่*พวกนายเงียบไปเลยนะ! ดูถูกลูกพี่กันเกินไปแล้ว! พวกนายนี่ไม่ถือเอาซาลาเปาเป็นอาหารแห้ง[7]จริง ๆ!
จางเย่ล็อกอินเข้าเวยป๋อทันที แจกอิโมติค่อนหน้าโกรธ!
ชาวเน็ตพากันขำจะแย่!
“ก๊าก ฮ่า ๆๆๆๆ!”
“จางเย่โผล่มาแล้ว!”
“จี้จะตายแล้วฉัน ผู้กำกับจางโดนเหยียบย่ำไปทั่ว!”
“อาจารย์จางสอบเสร็จแล้วเหรอ?”
“ดูท่าอาจารย์จางคงโดนความยากของข้อสอบกฎหมายคราวนี้ทำร้องไห้แหง!”
เหยาเจี้ยนไฉปรากฏตัวอย่างรวดเร็ว คุยผ่านเวยป๋อ “สอบได้กี่คะแนนล่ะไอ้น้องชาย? บอกมาซิว่านายทำอาชีพประจำของนายไม่ไหวแล้วสินะ ถึงได้หายตัวไป คราวนี้สอบไม่ดีจนขายหน้าแล้วใช่ไหม?”
จางเย่ “......”
เฉินกวงเองก็หัวเราะนำมาอย่างขันแข็ง “ผมกับเหล่าฟ่านพนันกันไว้ว่าคุณจะได้กี่คะแนนด้วยล่ะ ผมว่าคุณได้ต่ำกว่าห้าสิบคะแนนลงไป ส่วนภรรยาผมบอกว่าคุณจะได้ต่ำกว่าร้อย พนันกันด้วยล้างจานหนึ่งเดือนแน่ะ”
ย่าจางเสียก็มา “จางน้อยแต่ก่อนทำให้คนรู้สึกว่าเก่งเกินไปทุกอย่าง ทำอะไรก็ได้หมด ทำอะไรก็สามารถทุกสิ่ง ในที่สุดคราวนี้ก็จะได้หัวเราะเยาะเจ้าเด็กนี่เสียที ช่างให้ความรู้สึกเบิกบานเสียจริง หึหึ”
จางเย่ “......”
เพื่อนดารามากมายต่างมาทับถม!
แม้แต่คุณย่าจางศิลปินผู้อาวุโสแห่งชาติก็ยังผสมโรงไปกับเขาด้วย!
จางเย่ถึงกับตาเหลือก ในใจร้อง ก็ได้! ก็ได้เลยพวกนาย! แต่ละคนล้อเลียนฉันกันไม่ยั้งเลยสินะ? พวกนายแม่*ใจร้าย! เพ้ย น่าโมโหฉิ*!
ขณะเดียวกันในอินเทอร์เน็ตก็มีข่าวออกมาไม่น้อย
‘จางเย่ถูกเหล่าดาราหัวเราะเยาะ!’
‘การสอบกฎหมายปีนี้กลายมาเป็นความเจ็บปวดใหญ่สุดของจางเย่!’
‘ข้อสอบกฎหมายบอกกับจางเย่ว่า : เชิญใหม่ปีหน้า’
‘สอบกฎหมายปีนี้จะยากเท่าไร? พิธีกรมากชื่อจางเย่หลั่งน้ำตาคาสนามสอบ!’
หลังจากที่จางเย่ได้เห็น ก็ยิ่งโกรธจนลมจับ ฉันหลั่งน้ำตาคาสนามสอบอะไรกันล่ะเว้ย? หลั่งน้ำตาน้องสาวเอ็งสิ! พวกนายรวมหัวกันล้อเลียนฉันชัด ๆ!
ฮึ่ม! คอยดูเถอะ!
คอยดูตอนผลคะแนนออกแล้วกัน!
การสอบกฎหมายในโลกนี้กับโลกเดิมของจางเย่ไม่เหมือนกันนิดหน่อย นั่นคือการสอบกฎหมายในโลกนี้ได้รับความสนใจค่อนข้างสูง มีการทุ่มเทกำลังคนอย่างมาก เหมือนกับการรับสมัครที่ไม่มีหยุดเว้นระยะ หลังปิดรับสมัครเพียงห้าวันก็เข้าสู่การสอบได้แล้ว อย่างเช่นงานตรวจข้อสอบ สามชุดแรกเป็นข้อสอบปรนัย ก็อาจจะใช้เครื่องมือตรวจได้ เพื่อความรวดเร็ว หรือข้อสอบชุดที่สี่เองก็มีการทุ่มกำลังอาจารย์กฎหมายและกำลังคนลงไปอย่างมาก เหมือนกับการสอบเข้า ไม่ต้องใช้เวลานานนักผลคะแนนก็ออกมาแล้ว
……
ไม่กี่วันต่อมา
เสียงขำขันในอินเทอร์เน็ตยังคงเดิม
“ทำไมอาจารย์จางไม่โผล่มาเลยหว่า?”
“ยังต้องถามอีก กร๊าก ก็หมายความว่าเพราะสอบไม่ได้แน่นอนไง!”
“อาจารย์จางอายุตั้งเท่าไรแล้ว คุณต้องหนักแน่นเอาไว้สิ!”
“ใช่แล้วอาจารย์จาง อย่าให้ความทุกข์ทนมาทำให้ล้มลงได้! คุณทำได้ ปีหน้าคุณทำได้แน่!”
“ออกมาเถอะอาจารย์จาง พวกเราไม่แหย่คุณแล้ว ฮ่า ๆๆๆๆ!”
“เมนต์บน เสียงหัวเราะนายหลุดออกมาแล้วนั่น!”
“เหวย ๆๆ พวกนายทำแบบนี้ใจร้ายเกินไปชะมัด อาจารย์จางสอบกฎหมายตก เจ้าตัวก็หดหู่พอแล้วน่า พวกนายยังจะไปเหยียบย่ำซ้ำเติมอีก!”
“จะได้เห็นจางเย่เป็นตัวตลกสักที ง่ายที่ไหน!”
“พรืด ตอนนี้ฉันแค่อยากรู้ว่าอาจารย์จางจะสอบได้กี่คะแนน ผลคะแนนน่าจะใกล้ออกแล้วรึเปล่า?”
สองสามวันมานี้ในอินเทอร์เน็ตคุ้นชินกับบรรยากาศการแหย่จางเย่ สื่อก็ดี ดาราก็ดี ชาวเน็ตก็ด้วย ต่างร่วมขบวนการเดียวกัน จางเย่โดนทุกคนเย้าแหย่โดยถ้วนหน้า!
ปรากฏว่าวันนี้เอง ในขณะที่หลายคนกำลังกระเซ้าเย้าแหย่จางเย่บนบอร์ดเวยป๋ออย่างเฮฮาไม่หยุดนั้น ผลคะแนนสอบกฎหมายก็ออกมาแล้ว!
“โว้ว!”
“ออกแล้ว ๆ!”
“ประกาศแล้ว!”
“รีบไปดูกันเร็ว!”
“ในที่สุดก็มาถึงแล้ว!”
เพียงครู่เดียว คนนับไม่ถ้วนต่างมาออกัน!
“อะไรน่ะ? อัตราการผ่านทำไมต่ำงี้?”
“ไอ้หยา ทำไมคนตั้งเยอะได้แค่ร้อยสองร้อยคนเอง ต่ำเกินไปแล้ว!”
“รอบนี้สอบกฎหมายยากนะ ไม่แปลก!”
“อัตราการผ่านนี้ 4% ก็ไม่ถึงรึเปล่า?”
“จางเย่ล่ะ? คะแนนของจางเย่ล่ะ?”
“ไม่รู้สิ ยังไม่เห็น”
“เอ๋? ทั้งประเทศมีสามคนได้ศูนย์คะแนน คงตอบไม่ได้สักข้อสินะ? ทำไมไม่มีชื่อจางเย่หว่า? นี่ไม่สมเหตุผล! ไม่สมเหตุผลเลย!”
“ไฮ้ ดูคนที่ได้คะแนนสิบกว่าก็ไม่มีชื่อจางเย่เหรอ?”
“ไม่มีเหมือนกัน”
“โฮ่ อาจารย์จางใช้ได้นี่ งั้นก็แสดงว่าเขาได้มากกว่าร้อยคะแนนสิ?”
“ฮ่า ๆ สำหรับจางเย่ มากกว่าร้อยคะแนนก็ไม่เลวเว้ย!”
ทว่าทันใดนั้นเอง มีคนเมนต์ขึ้นมาว่า “ถล่มแม่*สิ พวกนายมาดูเร็ว!”
มีคนถาม “ดูอะไรเหรอ?”
คนนั้นตอบ “ดูคะแนนของจางเย่น่ะสิ!”
ชาวเน็ตบอก “พวกเราหาไม่เจอนะ! อยู่ไหนล่ะ?”
คนนั้นบอกอย่างตื่นตะลึง “พวกนายไปหาอะไรหน้าหลังเล่า! พวกนายรีบไปดูแผ่นคะแนนหน้าแรกสุดสิ! เร็ว!”
“หน้าแรกสุด?”
“ดูหน้าแรกสุดทำไมหว่า?”
“นั่นสิ หมอนี่จะสอบได้สักกี่คะแนนเชียว?”
ผลคือ ชาวเน็ตนับไม่ถ้วนและเหล่าเพื่อนดาราทั้งหลายของจางเย่ต่างรีบไปดู พอเห็นแล้วเท่านั้นแหละ คนทั้งหมดต่างถูกหน้าจอที่ปรากฏอยู่ต่อหน้าสายตาทำเอาตกตะลึงค้างกันเป็นแถว!
ลำดับคะแนนผู้สอบทั่วประเทศ
รายชื่ออันดับที่หนึ่ง : จางเย่!
คะแนนรวม…...600 คะแนน!


===================


[1] มรรยาททนายความ หมายถึง จรรยาบรรณที่กำหนดเป็นข้อปฏิบัติ และข้อห้ามปฏิบัติในการประกอบวิชาชีพทนายความ มรรยาททนายความจึงเป็นข้อบังคับที่เป็นแนวทางในการประกอบวิชาชีพทนายความ ซึ่งทนายความทุกคนต้องเคร่งครัดถือปฏิบัติตาม เพื่อให้วิชาชีพทนายความเป็นวิชาชีพที่ผดุงความยุติธรรมได้อย่างแท้จริง
[2] อนุญาโตตุลาการ คือ วิธีการระงับข้อพิพาทที่คู่กรณีตกลงกันเสนอข้อพิพาทที่เกิดขึ้นแล้วหรือที่จะเกิดขึ้นในอนาคตให้บุคคลภายนอกซึ่งเรียกว่า อนุญาโตตุลาการ ทำการพิจารณาชี้ขาด โดยคู่กรณีผูกพันที่จะปฏิบัติตามคำชี้ขาดของอนุญาโตตุลาการ
[3] ข้อสอบอุทาหรณ์ มีชื่อเรียกทั่วไปว่า ข้อสอบตุ๊กตา เพราะข้อสอบประเภทนี้มักจะสมมติข้อเท็จจริงบางอย่างขึ้นมา แล้วถามว่า การกระทำของตัวละครสมมติในข้อสอบนั้น หรือเหตุการณ์ในอุทาหรณ์นั้น ส่งผลทางกฎหมายอย่างไร
[4] 怨声载道 เสียงร้องทุกข์ท่วมท้องถนน เป็นสำนวน หมายถึง เดือดร้อน, ร้องร่ำระงม
[5] 半路出家 ออกบวชกลางทาง เป็นสำนวน หมายถึง เพิ่งศึกษา หรือ เข้าวงการทีหลัง
[6] 大尾巴狼 หมาป่าหางพอง เป็นสำนวน หมายถึง ทำเป็นนิ่ง ๆ กล้า ๆ แต่ที่จริงในใจหวาดหวั่น
[7] 不拿豆包当干粮 ไม่ถือเอาซาลาเปาเป็นอาหารแห้ง ซาลาเปาในแถบชนบททางภาคตะวันออกกลางของจีน เป็นอาหารแห้งที่มีชื่อเสียง ลักษณะจะเป็นซาลาเปาอบแห้ง ไม่ได้นึ่งแบบที่เราคุ้นเคย เป็นคำเปรียบเปรย หมายถึง รู้ดีว่าสิ่งของหรือคนที่พูดถึงมีดีแต่ทำเป็นไม่รู้ไม่ชี้


*-*-*-*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<






[Go To Next Chapter]( ./54.md)