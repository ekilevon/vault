##บทที่ 777 : ชื่อเสียงฉาวโฉ่ไปทั่วโลก!
เช้าวันรุ่งขึ้น วันนี้เป็นวันจันทร์
เพิ่งจะหกโมงกว่า กริ่งประตูบ้านก็ดังแล้ว
พ่อกับแม่พาเฉินเฉินกลับมาจากเทียนจินตั้งแต่เมื่อเย็นวาน คนอื่น ๆ ยังหลับกันอยู่ มีแต่แม่ตื่นเช้ามาเปิดประตู
“ใครเหรอ?” แม่ถาม
หานเหอเหนียนกล่าวอย่างสุภาพ “สวัสดีครับคุณน้า คุณเป็นแม่ของรองศาสตราจารย์จางใช่ไหมครับ?”
แม่ของจางเย่มองเขา “มาจากไหน?”
หานเหอเหนียนรีบตอบ “ผมหานเหอเหนียน เป็นอาจารย์ภาควิชาคณิตศาสตร์ของมหาวิทยาลัยเป่ยต้า เป็นเพื่อนร่วมงานของรองศาสตราจารย์จางครับ ผมรับคำสั่งจากมหาวิทยาลัยให้มาเชิญรองศาสตราจารย์จางครับ”
“อ้อ อาจารย์หานเหรอ” แม่กล่าว “เย่น้อยไม่อยู่บ้านน่ะ”
หานเหอเหนียนรีบถาม “เขาไปไหนเหรอครับ? ตอนนี้ทุกคนกำลังรอเขาอยู่ คณบดีพานก็ร้อนใจ สั่งว่ายังไงวันนี้ผมก็ต้องพารองศาสตราจารย์จางกลับไปให้ได้ครับ!”
แม่กล่าว “ฉันเองก็ไม่รู้ เมื่อเย็นวานเขาออกไปแล้วก็ไม่ได้บอกฉันด้วยว่าจะไปไหนน่ะ”
เสียเวลากันอยู่นาน คนจึงยอมจากไป
หลังจากแม่ปิดประตู ก็ขึ้นไปเคาะประตูห้อง "เย่น้อย เมื่อกี้เพื่อนที่ทำงานมา แม่ให้เขากลับไปแล้วนะ"
ไม่นานนักประตูห้องก็เปิด จางเย่เดินออกมาตาปรือปรอยหาวหวอด “รู้แล้วแม่ ขอบคุณครับ ช่วงนี้ใครมาก็บอกว่าผมไม่อยู่บ้านนะ” เขาบอก ก่อนเดินตรงเข้าห้องน้ำ
แม่หรี่ตามองไปทางห้องน้ำ “ง่ายแกน่ะสิ ก่อเรื่องทิ้งไว้แล้วกระโดดหนีหาย ฉันต้องมาคอยรับหน้าแทน ไอ้หนู เมื่อไรแกจะเลิกทำให้ฉันกับพ่อแกกังวล?”
จางเย่เองก็จนปัญญา "ผมก็บอกแล้วว่าไม่ไปอเมริกา ใครจะคิดว่าพวกเขายังไม่ถอดใจ จะให้ผมทำยังไง? ไม่เห็นเหรอว่าผมถึงกับต้องปิดมือถืออ่ะ" จบคำก็ถอนหายใจพรืด "ลูกพี่ทำงานมาปีกว่า เรื่องราวใหญ่น้อยก็ผ่านมามาก นิสัยเสียของผมพวกเขายังไม่รู้อีก บอกว่าไม่ไปก็คือไม่ไป ยังจะมาเกลี้ยกล่อมผมกันทำอะไร"
พูดถึงตรงนี้ โทรศัพท์บ้านก็ดังขึ้น
แม่รับสาย
"ฮัลโหล ใครคะ?"
"สวัสดีครับ ผมมาจากเป่ยต้าภาค..."
"อ้อ โทรผิดแล้วค่ะ"
"หือ? ไม่มั้งครับ ก็เบอร์นี้นี่นา"
"นี่เบอร์ร้านข้าวค่ะ จะรับข้าวราดแกงหรือบะหมี่ดีคะ?"
จางเย่ "......"
แม่วางสายก่อนบ่นคำหนึ่ง
แค่เช้าเดียว มีสายโทรมาหาเขามากกว่าสามสาย ยังมีคนฝากข้อความไว้อีกเจ็ดแปดคน บางคนถึงขั้นหาเบอร์มือถือพ่อกับแม่ของจางเย่อย่างยากลำบาก แต่ไม่มีใครได้คุยกับตัวจางเย่เลย พอหลังเที่ยง สายโทรศัพท์จึงซาลงหน่อย ท่าทางทุกคนคงทราบถึงการตัดสินใจอันเด็ดขาดของจางเย่แล้ว ทราบว่าไม่มีทางโยกคลอนเขาได้


……


ขณะเดียวกัน
มูลนิธิอาเบลของสหรัฐอเมริกาออกแถลงการณ์!
ข้อแรก มูลนิธิอาเบลปลดโยฮันเนสออกจากตำแหน่งผู้รับผิดชอบมูลนิธิ
ประชาชนจีนเมื่อเห็นดังนั้น ล้วนแต่ปรบมือโห่ร้อง
“งดงาม!”
“ปลดได้ดี!”
“กล้าหาเรื่องรองศาสตราจารย์จาง? ไม่ปลดนายจะไปปลดใคร!”
“จิ้งจอกอิงแอบเสือแบบนี้ ก็แค่หนอนแมลงของแวดวงวิชาการ!”
ทว่ามูลนิธิอาเบลออกแถลงการณ์อีกฉบับหนึ่ง ไม่ใช่การชี้แจงหรือขอโทษอย่างที่ชาวจีนคาด ไม่มีคำอธิบายถึงเรื่องที่ทุกคนทราบกันดีว่าเจ้าหน้าที่ของมูลนิธิทำเรื่องยุ่งยากให้กับผู้รับเลือก ไม่มีแม้แต่คำเดียว ประกาศฉบับนี้กลับเป็นการประณามจางเย่!
ต้นฉบับว่าดังนี้ ——
มูลนิธิอาเบล : ทางมูลนิธิได้ทำการตรวจสอบข่าวเรื่องของจางเย่ผู้ปฏิเสธรางวัลแล้วว่าเป็นความจริง เรื่องนี้ทำให้พวกเราเสียใจอย่างสุดซึ้ง ขณะเดียวกันก็เห็นว่าพฤติกรรมเช่นนี้นั้นเป็นพฤติกรรมที่ไร้เดียงสาและน่าขันอย่างยิ่ง รางวัลอาเบล เป็นรางวัลทรงเกียรติที่สุดรางวัลหนึ่งสำหรับนักคณิตศาสตร์ทั่วโลก การปฏิเสธรางวัลเช่นนี้จึงยากทำความเข้าใจ ทางมูลนิธิไม่ทราบว่าจางเย่มีความคิดประการใดในการปฏิเสธรางวัล แต่ทางมูลนิธิได้ลงความเห็นแล้วว่า นับแต่นี้ขอไม่รับพิจารณามอบรางวัลให้จางเย่ตลอดชีพ!
พอมีข่าวนี้ คนก็ยิ่งด่ากันใหญ่!
“เรื่องหมา ๆ อะไรกันวะ!”
“ไม่รับพิจารณามอบรางวัลให้จางเย่ตลอดชีพ? ถุย! อาจารย์จางเป็นคนปฏิเสธรางวัลนี้ชัด ๆ พวกนายยังจะมีหน้าแปะทองใส่หน้าตัวเองอีกเรอะ! เสแสร้ง!”
“ว่าจางเย่ผยอง เจ้าพวกนี่ผยองยิ่งกว่าเป็นสิบเท่า!”
“คราวนี้ได้เห็นกันแล้วล่ะว่ามูลนิธิอาเบลมีโฉมหน้าที่แท้จริงเป็นยังไง! มอบรางวัลให้ คนอื่นต้องเข้ามาพินอบพิเทา? คนเขาไม่รับรางวัล ก็ออกมาโวยวายเพราะขายหน้า? ถึงกับออกแถลงการณ์ประณาม? ไม่รับพิจารณามอบรางวัลให้จางเย่ตลอดชีพ? นี่มันรางวัลระดับนานาชาติบ้าอะไร! เล่นกันแบบนี้น่ะเรอะ!”
“อาจารย์จางไม่รับรางวัลน่ะถูกแล้ว! รางวัลกาก ๆ แบบนี้เอามาทำไม!”
“แถลงการณ์ฉบับนี้ทั้งผยองทั้งมองคนอื่นต่ำ เห็นแล้วโคตรน่าด่า!”
“รางวัลแบบนี้ ไม่รู้จะรอดไปได้อีกกี่ปี!”
ในประเทศบ้าคลั่ง เหล่าประชาชนจีนจำนวนมากออกมาชูธงร่ำร้องแทนเขา หลายคนยังเข้าไปแสดงความเห็นในเว็บไซต์ของมูลนิธิอาเบลอเมริกาและเว็บไซต์คณิตศาสตร์อื่น ๆ!
ขณะเดียวกัน เรื่องราวจึงลุกลามใหญ่โตออกไปนอกประเทศ!
เนื่องจากความล่าช้าในข่าวสารต่างประเทศ นักคณิตศาสตร์ของจีนเองก็ไม่ได้ติดต่อกับโลกมากนัก ทั้งยังมีปัญหาเรื่องความแตกต่างของเขตเวลา แม้มีบ้างบางคนที่ทราบเรื่องนี้ แต่กว่านักคณิตศาสตร์จากทุกประเทศจะทราบเรื่องนี้ก็ตอนที่มูลนิธิอาเบลออกแถลงการณ์ต่อสาธารณชนแล้ว ร่วมกับข่าวในประเทศ วงการคณิตศาสตร์โลกจึงระเบิด นักคณิตศาสตร์ทุกชนชาติล้วนแต่ตะลึงตาค้าง!
นักคณิตศาสตร์ชาวเยอรมันกล่าวกับสาธารณชน “ไม่น่าเชื่อเลยจริง ๆ!”
นักคณิตศาสตร์หญิงจากฝรั่งเศส “สรุปว่าเกิดอะไรขึ้นน่ะ? ใครก็ได้บอกฉันหน่อย?”
นักคณิตศาสตร์อเมริกันชื่อดัง “นี่คือช่วงเวลาที่มืดที่สุดของมูลนิธิอาเบลนับแต่วันแรกที่ก่อตั้ง! ผมไม่อยากจะเชื่อเลยว่าจะมีคนกล้าปฏิเสธรางวัลนี้!”
นักคณิตศาสตร์อเมริกันอีกคนถึงกับวิจารณ์ต่อสาธารณะ “นักคณิตศาสตร์จีนสุดแสนจะผยองอวดดี! พวกเขาต้องรับผลกรรมในอีกไม่นาน!”
นานาชาติเต็มไปด้วยเสียงวิพากษ์วิจารณ์!
แต่ชาวต่างชาติบางคนกลับตั้งข้อสงสัย!


——เยอรมัน
“พวกคุณตั้งคำถามผิดไปหรือเปล่า?”
“สถานทูตสร้างปัญหาให้เขาก่อนไม่ใช่รึไง?”
“ถ้าเกิดผมเป็นคนที่ได้รับเลือกแล้ววีซ่าผมโดนปฏิเสธ ผมก็คิดว่าเป็นการหาเรื่องผมเหมือนกัน ถ้าเป็นผม ผมก็ไม่ไปรับ!”


——อังกฤษ
“นี่คือครั้งแรกที่ได้รู้ว่านักคณิตศาสตร์จีนเจ้าอารมณ์ขนาดไหน!”
“ผมชอบนะ ฮ่า ๆ ถึงขั้นไม่เอารางวัลจริง ๆ ด้วย!”
“รางวัลอาเบลมีเรื่องขนาดนี้ยังไม่ยอมอธิบาย? ไม่พูดถึงว่าทำไมวีซ่าถูกปฏิเสธ? ฉันเคยคิดว่ารางวัลนี้จะเป็นรางวัลทรงเกียรติระดับนานาชาติ แต่ตอนนี้ไม่คิดแล้ว!”
“ที่แท้รางวัลอาเบลก็มีด้านมืดแบบนี้ด้วย!”


ต่อจากคำเคลือบแคลงของสาธารณชน เหล่านักคณิตศาสตร์ทั่วโลกที่ค่อย ๆ คลายความตระหนกจากข่าวที่จางเย่ปฏิเสธรางวัลต่างค่อย ๆ ทราบถึงสาเหตุของเหตุการณ์นี้!
เหล่านักคณิตศาสตร์ที่อยู่กับจางเย่ที่พระราชวังฤดูร้อนตอนทำการพิสูจน์ข้อความคาดการณ์ของเดลจนเกิดเป็นมิตรภาพล้วนแต่ออกมาตั้งคำถามกับมูลนิธิอย่างต่อเนื่อง!
นักคณิตศาสตร์อังกฤษที่เคยเชิญจางเย่ไปอังกฤษครั้งก่อน “ผมไม่เห็นว่าจางผยองตรงไหนเลยในเรื่องนี้ กลับเป็นท่าทีของมูลนิธิต่างหากที่ออกจะไม่น่าสบายใจอยู่บ้าง!”
นักคณิตศาสตร์ชาวเยอรมันผู้นำทีมเยาวชนของประเทศเยอรมันกล่าว “เรื่องนี้สรุปเป็นยังไงผมไม่รู้ แต่ผมรู้ว่าตัวจางเองเป็นคนดี!”


ขณะนั้น มูลนิธิอาเบลตกอยู่ภายใต้แรงกดดันใหญ่หลวง!
แน่นอน บนเวทีคณิตศาสตร์ระดับโลก คนที่ด่าว่าจางเย่ไม่รู้ว่าอะไรดีหรือไม่ดีก็มีไม่น้อย!
การปฏิเสธรางวัลอาเบลไม่ใช่เรื่องใหญ่ของชาวต่างชาติ รางวัลคณิตศาสตร์แค่อันดับหกของโลก ชาวต่างชาติหลายคนจึงไม่ไปสนใจ ทว่าสำหรับนักคณิตศาสตร์นานาชาติแล้ว นี่คือเรื่องใหญ่ นี่คือเรื่องใหญ่สะท้านฟ้าสะเทือนดิน!


……


ในประเทศจีน
ปฏิกิริยาและข่าวต่างชาติค่อย ๆ ถูกตีพิมพ์
ชาวเน็ตล้วนร่ำร้อง
“คนต่างชาติก็มีคนมีเหตุมีผลเหมือนกัน!”
“นั่นสิ นักคณิตศาสตร์ต่างชาติเองก็มีคนหนุนจางเย่หลายคนอยู่เหมือนกัน!”
“แต่ว่าคนที่ด่าเขาก็มีนะ เชี่* แม่*บ้าจริง ๆ!”
“มูลนิธิอาเบลโคตรเลว!”
“มูลนิธิอาเบลทำตัวเหมือนพวกนักเลงงั้นแหละ!”
แต่คนที่รู้เรื่องหน่อยกลับว่า “เหอะๆ ไม่ต้องด่าแล้ว มูลนิธิอาเบลชดใช้ความอหังการของตัวเองแล้วล่ะ อาจารย์จางปฏิเสธรางวัล ไม่เพียงแต่ตบหน้าพวกนั้นฉาดใหญ่ เรื่องปฏิเสธวีซ่ากับเรื่องอื่น ๆ ก็เปิดเผยมาด้วย ตอนนี้ทุกคนเห็นแล้วว่าจางเย่ถูกด่ายังไง เสียรางวัลไปเพราะอะไร ขณะที่ฝ่ายมูลนิธิยังไม่สนใจ พวกเขาก็ขาดทุนใหญ่แล้ว!”
มีคนถาม “หมายความว่าไง?”
“รีบบอก ๆ!”
ชายผู้นั้นกล่าว “ได้ข่าวมาจากเพื่อนในสมาคมคณิตศาสตร์นานาชาติว่าพวกเขาส่งคนไปตรวจสอบที่สำนักงานใหญ่ของมูลนิธิแล้ว ถึงจะไม่น่าเจออะไร แต่รางวัลนี้ก็สิ้นรัศมีอย่างเก่าแล้ว รู้ไหมว่ารางวัลนานาชาติแบบนี้ อะไรสำคัญที่สุด? ไม่ใช่เงินทุน ไม่ใช่เรื่องหน่วยงานวิจัย ไม่ใช่ความเข้มงวดกวดขันของคณะกรรมการมอบรางวัล แต่คือความบริสุทธิ์ยุติธรรม! ที่ทำให้รางวัลเป็นที่น่าเชื่อถือต่อประชาชน! หากสิ้นความยุติธรรม ทุกคนจะเริ่มเคลือบแคลงความบริสุทธิ์ของรางวัล ทำให้รางวัลนั้นร่วงหล่น! รางวัลอันดับห้าอันดับหกของโลกคณิตศาสตร์? เกรงว่านับแต่พรุ่งนี้ เรื่องนี้ก็ไม่มีอีกแล้ว มีคนปฏิเสธรางวัล แล้วยังแฉเรื่องภายใน ถ้ายังอยู่ในสิบห้าอันดับแรกก็ถือว่าโชคดีมากแล้ว! หลายปีผ่านไป พวกเขาอาจจะครองตำแหน่งไม่อยู่ด้วยซ้ำ ชื่อเสียงเสียหายไปใหญ่หลวง! แค่เรื่องนี้ อาจต้องใช้เวลาฟื้นฟูหลายสิบปีทีเดียว!”
โพสต์นี้ถูกคนส่งต่อไปจำนวนมาก!
“จริงหรือเปล่า?”
“อาจารย์จางปฏิเสธรางวัล ถึงกับทำมูลนิธิรับเคราะห์ขนาดนี้?”
“เหย**** ถ้าจริงนี่สะใจโคตร!”
สุดท้ายไม่นาน เรื่องที่ทางสมาคมคณิตศาสตร์นานาชาติส่งตัวแทนเข้าตรวจสอบมูลนิธิอาเบลก็เป็นที่ทราบไปทั่ว!
ชาวจีนต้องตะลึง!
นักคณิตศาสตร์ทั่วโลกต้องตะลึง!
ขณะนั้น ไม่ต้องให้อธิบายทุกคนก็ทราบว่า รางวัลอาเบลเข้าสู่ยุคตกต่ำแล้ว! เรื่องนี้ใหญ่โตจนทางสมาคมฯ ต้องลงมาจัดการด้วยตนเอง!
วงการคณิตศาสตร์โลกวุ่นวายอีกครั้ง!
ผู้รับรางวัลอาเบลปีก่อน ๆ สิบกว่าคนออกหน้า บ้างตั้งข้อสงสัยต่อการพิสูจน์ข้อความคาดการณ์ของเดลของจางเย่ กล่าวว่ามีการอนุมานด้วยตรรกะที่ผิดพลาด บ้างโจมตีเรื่องพฤติกรรมของจางเย่ บ้างก็เสนอให้ปฏิเสธการเสนอชื่อของจางเย่ในทุกรางวัล!
ชัดเจนว่าพวกเขาล้วนเคยรับรางวัลอาเบล รางวัลนี้คือความสำเร็จสูงสุดที่เปล่งประกายบนเกียรติประวัติของตัว ถ้ารางวัลมีปัญหา คนที่รับผลกระทบที่สุดก็คือพวกเขาเอง! นี่คือเหตุที่พวกเขาเริ่มด่าจางเย่เต็มที่! พวกเขาไม่อยากเห็นรางวัลนี้เสียราคา!
รบพุ่งกันวุ่นวาย!
นกบินจากสุนัขหนีหาย!
จางเย่?
นักข่าวและสื่อต่างประเทศหลายแห่งเพิ่งเคยได้ยินชื่อของจางเย่เป็นครั้งแรก!
ในประเทศจีน ถ้าเดินถนนแล้วถามใครสักคน พวกเขาเป็นต้องรู้จักจางเย่ และในสิบคนที่รู้จักจางเย่นั้น ถ้าคุณถามว่าเขาเป็นอย่างไร เก้าในสิบต้องบอกเป็นเสียงเดียวกันว่าจางเย่นั้นมีชื่อฉาวในเรื่อง ตีหัวหน้า ด่าเพื่อนร่วมงาน รบกับดาราเกาหลี ด่ากับชาวต่างชาติ เรื่องทั้งหลายเหล่านี้ไม่ใช่ความลับเลยในประเทศ เด็กสามขวบยังรู้! ชื่อฉาวโฉ่ของจางเย่เป็นที่รู้กันดีทั้งประเทศ!
แต่คราวนี้เป็นครั้งแรกที่ชื่อของจางเย่ได้ปรากฏในเวทีโลก ครั้งแรกที่…ฉาวโฉ่ไปทั่วโลก!


*-*-*-*-*-*-*-*-*-*-*-*-*-*-*


[Go To Next Chapter]( ./78.md)