##บทที่ 726 : ชื่อเสียงพุ่งพรวด! เตรียมตัวดีคือกุญแจสู่ความสำเร็จ!
ยามค่ำคืน
ไช่ซื่อโค่ว
วันนี้กว่าจางเย่จะกลับถึงบ้านก็ดึก เขาเดินโซเซจนเห็นได้ชัดว่าเพราะดื่มมา หลังจากเคาะประตู แม่ก็มาเปิดประตูให้เขา ไฟในห้องนั่งเล่นยังคงสว่าง
แม่ถาม “ทำไมเพิ่งกลับล่ะ?”
“งานเลี้ยงฉลองครับ ทุกคนยังไม่กลับ ผมจะกลับก่อนก็ดูไม่ดี” จางเย่เห็นพ่อนั่งอ่านหนังสือพิมพ์อยู่บนโซฟา “ทั้งสองคนยังไม่นอนเหรอ?”
แม่ยิ้มตอบ “ก็รอลูกอยู่นี่ไงล่ะ”
“เฉินเฉินล่ะ?” จางเย่ถาม
พ่อชี้นิ้วไปที่ห้องนอน “หลับไปนานแล้ว”
ท่าทางแม่อารมณ์ดี ยิ้มแย้มกล่าว “แม่กับพ่อเพิ่งดูข่าวจบ ตอนนี้สื่อเอาแต่พูดถึง ‘เดอะวอยซ์’ กันทั้งนั้น กระแสวิจารณ์บวกเป็นพิเศษด้วยนะ เรตติ้งตอนสุดท้ายของพวกลูกน่ะ ได้ยินว่าทำลายสถิติไปอีกแล้วนี่? ทำได้สวย สมกับเป็นลูกชายที่เชิดหน้าชูตาให้แม่เชียว!”
จางเย่กล่าวอย่างภูมิใจ “ของมันแน่อยู่แล้ว ลูกชายของแม่เป็นใครกันล่ะ”
พ่อกล่าวเตือน “อย่าลำพองนัก หนทางข้างหน้ายังอีกไกล”
“ผมรู้แล้วครับพ่อ” จางเย่นั่งลง หยิบหนังสือพิมพ์ขึ้นมาดู “ไหนดูหน่อยซิว่าพูดถึงรายการผมว่ายังไงบ้าง วันนี้ยุ่งทั้งวันแล้วต้องไปปาร์ตี้งานสังคมอีก เวลาพักสักนาทีก็ไม่มี”
หนังสือพิมพ์กล่าววิจารณ์เย่ในฐานะบุคคลไว้อย่างหลากหลาย แตกต่างกันมากมาย ทว่ากับ ‘เดอะวอยซ์’ ซึ่งเป็นผลงานของจางเย่ในครั้งนี้ บทวิจารณ์ของสื่อกลับแทบจะพร้อมใจไปในทิศทางเดียวกัน มีหนังสือพิมพ์ฉบับหนึ่งเขียนได้อย่างน่าสนใจ พาดหัวด้วยคำถามตรงประเด็นว่า : มีคำกล่าวว่าเป็นคนเช่นไรย่อมทำผลงานออกมาได้เช่นนั้น แต่ประโยคนี้คงใช้ไม่ได้เลยกับจางเย่ บางทีหลายคนอาจจะต้องสงสัยเรื่องหนึ่งไปชั่วชีวิต——นั่นคือ เหตุใดจางเย่ผู้ซึ่งเต็มไปด้วยข่าวด้านลบเป็นคนที่เต็มไปด้วยพลังงานชั่วร้าย กลับสร้างสรรค์ผลงานออกมาได้อย่างเหนือความคาดหมาย ไม่เพียงแต่เต็มไปด้วยพลังงานขั้วบวกเกินร้อยซ้ำยังเป็นที่ต้อนรับของคนทั้งหมด!?
พ่อกับแม่ไปนอนแล้ว
จางเย่ดูหนังสือพิมพ์เสร็จ ก็รีบกลับห้องตัวเองไป ไม่พูดพร่ำทำเพลงกดเปิดคอมพิวเตอร์ แล้วคลิกเปิดเข้าไปเช็กลำดับในทำเนียบคนดังเป็นอันดับแรก
——รายชื่อระดับ S
——ระดับ A
——ระดับB
รายการแสดงออกมาเป็นลำดับ
ในที่สุด จางเย่ก็เจอชื่อของตนเองในทำเนียบคนดังระดับ B จากนั้นคลิกเข้าไปดูกราฟความเปลี่ยนแปลงชื่อเสียงของตนเอง โดยเจาะจงเลือกดูในช่วงสองสามเดือนก่อน ซึ่งเป็นวันที่เขาเพิ่งจะเริ่มเตรียมแผนการผลิต ‘เดอะวอยซ์’ โดยตั้งค่ากราฟแสดงการเปลี่ยนแปลงตั้งแต่วันนั้นจนถึงวันนี้
จากบริเวณด้านซ้ายของกราฟสามารถเห็นได้ชัดว่า แรกเริ่มเดิมทีชื่อเสียงของจางเย่ยังไม่ไปไหน เริ่มแรกขยับขึ้นอย่างเชื่องช้าคงที่ แต่การขยับขึ้นนี้ยังเห็นได้ไม่ชัดนัก ยังคงอยู่เป็นอันดับสุดท้ายของทำเนียบคนดังระดับ B มาโดยตลอด เมื่อ ‘เดอะวอยซ์’ เริ่มออกอากาศในวันที่สอง เส้นกราฟก็ขยับพุ่งทะยานอย่างรวดเร็วในทันที ทำมุมทแยงเกือบสามสิบองศา ไต่อันดับขึ้นอย่างประสบความสำเร็จจากในบรรรดารายชื่อดาราระดับ B ทั้งหมดสามสี่สิบรายชื่อ!
ลำดับที่สามสิบหก!
ลำดับที่สามสิบสาม!
ลำดับที่สามสิบ!
เมื่อ ‘เดอะวอยซ์’ เริ่มออกอากาศถึงตอนที่ห้า ชื่อเสียงของจางเย่ได้มาถึงจุดที่ก้าวแซงฟ่านเหวินลี่ ซึ่งเป็นนักร้องที่อยู่ในทำเนียบระดับ B ล่างๆ เช่นเดียวกัน และยังคงพุ่งพรวดขึ้นไปในระยะเวลาเพียงไม่นานเช่นเดิม!
ลำดับที่ยี่สิบเจ็ด!
ลำดับที่ยี่สิบห้า!
ชื่อเสียงเหล่านี้ส่วนใหญ่มาจาก ‘เดอะวอยซ์’ ในฐานะที่จางเย่เป็นผู้กำกับใหญ่และเป็นผู้วางแผนการผลิตชื่อดัง อีกทั้งในฐานะที่จางเย่เป็นพิธีกรอันไร้ที่ติของ ‘เดอะวอยซ์’ แน่นอนว่า ในระหว่างนี้ชื่อเสียงส่วนหนึ่งก็มาจากทางอื่นด้วย เช่น สงครามก่นด่าในอินเทอร์เน็ต กลบทที่ปล่อยออกมา ข้อสอบเข้าเขตนครหลวงที่จางเย่เป็นคนออกสอบ เรื่องทุบรถของมหาวิทยาลัยชิงหัว ซึ่งล้วนแล้วแต่ทำให้ได้ชื่อเสียงมาเพิ่ม!
เส้นกราฟวิ่งมาถึงจุดสิ้นสุด ซึ่งก็คือวันนี้
อันดับของจางเย่จากทำเนียบคนดังทั่วประเทศระดับ B ในเวลานี้ พุ่งพรวดพราดมาถึงอันดับที่ยี่สิบสองแล้ว จากช่วงเวลาที่เลือกมาดูนี้ พบว่าอันดับไต่ขึ้นมาถึงสิบอันดับโดยฉับพลันเกินคาดสุดๆ และเมื่อพิจารณาจากปริมาณชื่อเสียงเทียบกับระยะเวลาแล้ว นี่คือช่วงเวลาที่จางเย่มีชื่อเสียงเพิ่มขึ้นอย่างถล่มทลายมากที่สุดนับจากเริ่มเข้าวงการ!
ต้องรู้ด้วยว่า ช่องว่างระหว่างชื่อเสียงของคนดังระดับ D หรือระดับ C ก่อนหน้านี้นั้น ในแต่ละขั้นเทียบกับอันดับขั้นของระดับ B ไม่ได้เลยแม้แต่น้อย การจะเลื่อนอันดับขึ้นไปเป็นเรื่องที่ยากมาก ยิ่งไม่ต้องพูดถึงเลื่อนขึ้นไปสิบอันดับเลย แค่คนที่เพิ่งก้าวเข้าสู่ดาราระดับ B เพียงชั่วครู่อย่างจางเย่ เขาลองทำมาหลายสิ่งอย่างกว่าจะไต่ขึ้นมาจากรายชื่อลำดับสุดท้ายของระดับ B จนในที่สุดก็สามารถขยับขึ้นมาได้เพียงหนึ่งถึงสองอันดับเท่านั้น พูดง่ายๆ ก็คือเชื่องช้าราวกับเต่าคลาน คืบไปข้างหน้าทีละเล็กทีละน้อยราวกับหอยทาก เป็นเพราะว่า คนดังแต่ละคนในระดับ B ต่างก็เป็นที่รู้จักทั่วประเทศ โดยพื้นฐานย่อมมีชื่อเสียงมากเป็นทุนเดิมอยู่แล้ว และเมื่อฐานของคุณจะขยับขึ้น ใช่ว่าฐานเสียงของคนอื่นจะหยุดนิ่งไม่เปลี่ยนเสียเมื่อไร ทุกคนล้วนสามารถขึ้นแซงได้ทั้งสิ้น จึงทำให้เลื่อนอันดับได้ช้าไปโดยปริยาย นี่คือสาเหตุทั้งหมด ทว่า ‘เดอะวอยซ์’ ในคราวนี้กลับทำให้จางเย่บดขยี้ไปบนเส้นทางได้อย่างฉลุย จนไต่จากรายชื่อคนดังระดับ B ในอับสุดท้ายไปถึงอันดับกลางๆ โดยไม่ต้องสนเหตุผล ถึงกับแซงชื่อของเฉินกวงไปได้!
ปัจจุบัน รายชื่อที่อยู่ในตำแหน่งติดกับจางเย่เป็นดังนี้
คนดังระดับB :
อันดับที่ยี่สิบเอ็ด : หูฟ่าง
อันดับที่ยี่สิบสอง : จางเย่
อันดับที่ยี่สิบสาม : เฉินกวง
และฟ่านเหวินลี่ ซึ่งอยู่อันดับที่ยี่สิบเก้า
หูฟ่างเป็นใครนั้นจางเย่ยังไม่รู้ ทั้งไม่เคยรู้จักมาก่อน แต่สำหรับคู่สามีภรรยาเหล่าเฉินนั้น ทุกคนล้วนรู้จัก
ก่อนที่จะสร้าง ‘เดอะวอยซ์’ นั้น ชื่อเสียงของคู่สามีภรรยาเฉินกวง-ฟ่านเหวินลี่สูงกว่าจางเย่มาโดยตลอด ฟ่านเหวินลี่นำจางเย่อยู่เล็กน้อย เช่นเดียวกับเฉินกวงที่ทิ้งห่างเขาไปมาก เพราะไม่ว่าสองคนนี้จะเป็นใครก็ตาม ในวงการเพลงนั้นล้วนมีตำแหน่งสูงส่ง แทบจะเป็นซูเปอร์สตาร์ระดับท็อปในวงการเพลงของวงการบันเทิงนี้ ขณะเดียวกันจางเย่ยังเป็นแค่ดีเจวิทยุ ทำพิธีกรรายการโทรทัศน์ออนไลน์ เขียนกลอน สอนหนังสือ แต่งนิยาย พิสูจน์ทฤษฎีบทคณิตศาสตร์ แต่ละสิ่งล้วนเป็นกลุ่มย่อยที่ได้รับชื่อเสียงเพียงน้อยนิดและค่อนข้างซับซ้อน ดังนั้นย่อมเทียบกับเฉินกวงและฟ่านเหวินลี่ไม่ได้แน่นอน!
อย่างไรก็ตาม ‘เดอะวอยซ์’ ได้เปลี่ยนแปลงผลลัพธ์ไป!
ไม่ใช่ว่าชื่อเสียงของเฉินกวงและฟ่านเหวินลี่ไม่เพิ่มขึ้น ในการมาเป็นโค้ชของ ‘เดอะวอยซ์’ นั้น ทำให้ชื่อเสียงของพวกเขาสองสามีภรรยาเพิ่มขึ้นอย่างมหาศาล อันดับจึงขยับขึ้นมา กล่าวได้ว่า คงเพราะชื่อเสียงของจางเย่เพิ่มพรวดพราดอย่างแปลกประหลาดจนเกินไปต่างหาก จนแซงหน้าพวกเขาสามีภรรยาไปไกล
ถ้าจะให้สรุปเหตุผล อาจจะมีปัจจัยอยู่สองประการดังนี้
ประการแรก : จางเย่แย่งซีนเก่งเกินไป เป็นทั้งคนวางแผนผลิต ‘เดอะวอยซ์’ แล้วยังเป็นผู้กำกับใหญ่ ซ้ำยังรับบทบาทพิธีกรไปด้วย ผู้ชมต่างรู้ดีว่า จางเย่เป็นคนวางแผนผลิตและกำกับ ‘เดอะวอยซ์’ จึงเป็นธรรมดาที่ผู้ชมทุกคนจะเพ่งความสนใจส่วนใหญ่ไปที่จางเย่ทำให้ชื่อเสียงไปตกอยู่กับเขา เขาได้แบ่งชื่อเสียงมาจากโค้ชทั้งสี่ ไม่เหมือนกับ ‘เดอะวอยซ์’ เวอร์ชั่นเดิมในโลกของเขา ซึ่งจางเย่สลับบทบาทแขกรับเชิญมาเป็นพิธีกรเสียแทน
ประการที่สอง : เพราะเส้นทางนั้นไม่เหมือนกัน เฉินกวงกับฟ่านเหวินลี่เป็นแถวหน้าในวงการเพลง แต่นอกเหนือไปจากวงการเพลงแล้ว หากพูดถึงระดับของทั้งคู่ในวงการบันเทิงนั้นยังไม่สูงสักเท่าไร ชื่อเสียงของพวกเขาล้วนอยู่ในระดับสุดยอดนักร้อง และเป็นเส้นทางเดียวที่มุ่งไป ซึ่งทั้งคู่ก็ได้มาถึงเกือบสุดทางของหนทางเส้นนี้แล้ว หากจะให้มาถึงจุดที่ไต่ขึ้นสูงกว่านี้นับว่าเป็นไปได้ยากมากทีเดียว ดังนั้นเส้นทางจึงแคบลงไปโดยธรรมชาติ แม้สุดยอดนักร้องจะเป็นตัวหลักในวงการบันเทิง แต่ชื่อเสียงของพวกเขาก็จวนจะถึงจุดอิ่มตัวเต็มที หรือต่อให้จะพยายามเพิ่มเติมอะไรเข้ามา ก็ไม่สามารถถมช่องว่างมหาศาลนั้นได้อยู่ดี ขณะที่จางเย่ไม่เหมือนกัน เวลานี้ความได้เปรียบของจางเย่ปรากฏออกมาแล้ว เขามีทางเดินหลากหลาย อะไรก็ตามในอุตสาหกรรมบันเทิงเขาล้วนมีเอี่ยวทั้งสิ้น ไม่ว่าจะเป็นนิยาย กวี บทเพลง ทำรายการ ออกข้อสอบ สอนหนังสือ ไม่มีอะไรที่เขาไม่ทำ ดังนั้นจึงเป็นการปูทางในอนาคตให้เขาได้ทั้งมากทั้งกว้างยิ่งกว่าใคร ยิ่งไม่ต้องพูดถึงจุดอิ่มตัวเลย จางเย่ในตอนนี้อาจจะเรียกได้ว่าเพิ่งอยู่ในช่วงเริ่มต้นของแต่ละเส้นทางเท่านั้น แม้แต่งานที่จางเย่เชี่ยวชาญ——พิธีกร ก่อนหน้านี้เขาไม่เคยไปพยายามเลื่อนขั้นจากสถานีดาวเทียมระดับจังหวัด ซึ่งมีช่องที่ถ่ายทอดสัญญาณไปทั่วประเทศเลยด้วยซ้ำ อย่างมากสุดก็แค่สถานีโทรทัศน์ออนไลน์กับสถานีโทรทัศน์ท้องถิ่นเท่านั้น นี่เป็นครั้งแรกของจางเย่ที่มาทำพิธีกรเวที CCTV จึงสามารถเห็นผลลัพธ์ได้อย่างชัดเจนว่า เปลี่ยนจากปริมาณมาเป็นคุณภาพ!
คิดย้อนไปตอนที่พวกผู้เชี่ยวชาญบางคนวิจารณ์เขา จางเย่ได้แต่ยิ้มเบาๆ ก่อนหน้านี้พวกคนในวงการต่างไม่สนใจเขา แม้แต่เพื่อนกับญาติของเขาบางคน ก็ยังรู้สึกว่าเขาที่จะโลดแล่นอยู่ในวงการบันเทิงนั้นเป็นเรื่องพิลึก คนรู้จักเขาน้อย คงไปไม่รอดหรอก ขนาดอย่างเฉินกวงที่เป็นซูเปอร์สตาร์ดังแห่งวงการเพลงซึ่งสามารถเปิดคอนเสิร์ตทั้งในและต่างประเทศได้ตอนที่ได้มาถึงระดับ B ยังรู้สึกว่ายากที่จะขยับไปต่อ แต่นายที่เล่นไม่สนใจอาชีพหลักตัวเอง เป็นพิธีกรดีๆ ไม่ว่าดี เดี๋ยวแต่งกลอน เดี๋ยวสอนหนังสือ จะไปได้สักแค่ไหนกันเชียว? จางเย่เองก็เคยสงสัยในเส้นทางของตัวเองไม่น้อยเช่นกัน สุดท้าย ก็เป็นอู๋เจ๋อชิงที่อยู่เคียงข้างให้กำลังใจเขาอย่างไม่มีข้อแม้ คอยชี้เส้นทางที่ชัดเจนให้กับเขา คำพูดของคุณอู๋ในตอนนั้น เป็นสิ่งที่จางเย่จะไม่มีวันลืมไปชั่วชีวิต ทฤษฎีหลากหลายเส้นทางเดินก็คือสิ่งที่คุณอู๋แนะนำไว้!
นี่ก็คือเหตุผลที่นักร้องในวงการเพลงหลายคนไปต่อไม่ได้เริ่มหันมาถ่ายละคร นี่ก็คือเหตุผลที่ดาราหนังหลายคนที่ไปถึงจุดอิ่มตัวแล้วแต่ยังพอมีความสามารถอยู่ ก็อยากจะออกอัลบั้มหรือเขียนนิยาย!
เป็นข้อพิสูจน์ว่า คุณอู๋พูดถูก!
เป็นข้อพิสูจน์ว่า จางเย่มาไม่ผิดทาง!
ในตอนแรกที่ชื่อเสียงยังไม่สูง อาจจะยังมองไม่ค่อยเห็น แต่ตอนนี้ชื่อเสียงมาถึงระดับ B ของประเทศแล้ว ข้อได้เปรียบของจางเย่ที่มีเส้นทางเดินหลากหลายได้เผยออกมาทีละเล็กละน้อย เฉินกวงก้าวไม่ขยับแล้ว ฟ่านเหวินลี่เองก็ไปได้อย่างเชื่องช้าเช่นกัน ในขณะที่เรื่องอย่างนี้ทำให้ดารามาถึงจุดคอขวด ก็ทำให้พวกเพื่อนร่วมอาชีพที่เป็นปรปักษ์กับเขารวมถึงบรรดาสื่อและผู้เชี่ยวชาญทั้งหลายต้องตกตะลึงตาถลนเช่นกัน!
——นี่เรียกว่าการเตรียมตัวที่ดีเป็นกุญแจสู่ความสำเร็จ!


*-*-*-*-*-*-*-*-*-*-*-*-*-*




[Go To Next Chapter]( ./27.md)