##บทที่ 799 : ต้าหงเผาสาปสูญในโลกนี้?
ตอนเที่ยง
เมืองอู่อี๋ซาน
คนในกองถ่ายที่หนึ่งอยู่กันในห้องชุดที่โรงแรม บ้างกำลังเตรียมเก็บกระเป๋า บ้างกำลังเก็บกวาดงานเป็นครั้งสุดท้าย และบางคนก็กำลังพูดคุยหยอกล้อกันสนุกสนาน บรรยากาศผ่อนคลายเต็มที่ วุ่นวายมากว่าสองเดือนเต็ม พอถ่ายทำเสร็จแล้ว พวกเขาดันไม่รู้สึกเพลียเสียอย่างนั้น
จางเย่โทรศัพท์อยู่ตรงหน้าต่าง
“พี่จาง ทางผมเสร็จเรื่องแล้ว”
“ยินดีด้วยนะผู้กำกับจาง”
“ยินดีเหมือนกัน พวกคุณจองตั๋วแล้วหรือยัง?”
“จองเรียบร้อย เที่ยวบินบ่าย กลับเมืองหลวง”
“ดี ทางกองถ่ายที่สามผมก็ให้กลับไปก่อนแล้ว ทางผมต้องรอไฟลท์พรุ่งนี้เช้าล่ะ วันนี้จองไม่ทัน เลยต้องกลับช้ากว่าพวกคุณวันหนึ่ง”
“ได้ครับ งั้นพวกผมจะรอคุณนะ”
“ไม่ต้องรอผมหรอก กลับไปแล้วพวกคุณก็ส่งใบลาพอ ผมอนุมัติแล้ว พักกันให้หมดสักสองสามวัน ฟิล์มต้นฉบับถ่ายเสร็จหมดแล้ว ที่เหลือก็แค่งานตัดต่อกับใส่เสียงบรรยาย นี่เป็นเรื่องของผมล่ะ ผมต้องใช้เวลาตัดส่วนนี้หลายวันหน่อย พวกคุณส่วนใหญ่ไปลาหยุดกันได้”
“ได้เลย”
“งั้นก็ตามนี้ ตอนกลับก็ระวังอุปกรณ์กับฟิล์มต้นฉบับนะ อย่าให้เสียหาย”
“รับทราบ”
“เจอกันเมืองหลวง”
วางสายทางนี้เสร็จ จางเย่กดโทรหาเหยียนเทียนเฟยต่อทันที งานถ่ายทำส่วนแรกสำเร็จราบรื่น เขาย่อมต้องรายงานเหล่าเหยียนเสียหน่อย
เหยียนเทียนเฟยได้ฟังแล้วก็ปลื้มมาก “ในที่สุดก็ถ่ายเสร็จแล้ว ไม่เลว! ไม่เลว! สองเดือนนี้พวกเธอลำบากแล้ว ฉันได้ยินมาคร่าว ๆ แล้วล่ะ อาจารย์จาง เหนื่อยเธอแล้วนะ”
จางเย่รีบกล่าว “เหอ ๆ ผู้อำนวยการเหยียนครับ ดูคุณพูดเข้าสิ นี่ก็เป็นงานของผมเอง เป็นอะไรที่ควรทำทั้งนั้น ที่ลำบากคือพี่น้องกองถ่ายพวกเราเหล่านี้ต่างหาก”
เหยียนเทียนเฟยถาม “จ่ายทุนสร้างไปเท่าไรแล้ว?”
“เก้าล้านเก้าแสนกว่า ๆ” จางเย่กล่าวกลั้วหัวเราะ “ผมจ่ายแหลกเลย รอพักโรงแรมอีกคืน กินอีกมื้อ ส่วนที่เหลือไม่กี่หมื่นนี่ก็ไม่เหลือแล้วครับ”
เหยียนเทียนเฟยค่อยหัวเราะออก กล่าว “ดี! ใช้หมดก็พอแล้ว ตอนนี้ทางสถานีเร่งขอยืมเราอยู่ได้ทั้งวี่ทั้งวันเชียวล่ะ เห็นว่างบทาง CCTV1 นั่นยังไม่ค่อยพอ ถ้าเหลือเงินกลับมา ก็ไม่ถึงมือพวกเราอยู่ดี เพราะงั้นใช้ให้เกลี้ยงไปเลย! อ๊ะ รอพวกเธอกลับมา ฉันจะจัดงานเลี้ยงฉลองให้พวกเธอเอง”
จางเย่หัวเราะ “ได้เลย ขอบคุณผอ.เหยียนล่วงหน้านะครับ”
พอวางสาย จางเย่ก็ได้ยินฮาฉีฉีและคนอื่น ๆ กำลังพูดคุยกันอยู่ข้างหลัง
ฮาฉีฉีสีหน้ายิ้มแย้มกล่าวกับหลาย ๆ คนว่า “ที่แท้สารคดีก็ใช้งบขนาดนี้นี่เอง ทีแรกพอได้ยินว่าโอนงบมาให้พวกเราสิบล้าน ฉันยังนึกว่ายังไงก็ใช้ไม่หมดหรอก ไม่นึกเลยว่าสุดท้ายถ้าไม่ประหยัดหน่อยล่ะก็ ไม่พอจ่ายแน่ะ ภาพยนตร์สารคดีที่ถ่ายทำไปสิบล้าน? ในประเทศที่กล้าสร้างขนาดนี้ ก็คงมีแต่พวกเราที่เดียวแหละ! แล้วนี่ก็ยังเป็นสารคดีล้ำค่าที่แท้จริงอีกด้วย!”
ถงฟู่แทบพูดไม่ออก “นั่นสิ ในประเทศไม่เคยมีคนจ่ายเงินค่าถ่ายทำสารคดีเยอะขนาดนี้มาก่อนเลยจริง ๆ มีบางสารคดีเรื่องสามสี่สิบตอนรวมกัน แค่สองล้านก็คงซื้อได้แล้ว ส่วนเราน่ะเหรอ? ดูแผนของผู้กำกับจางแล้ว เพิ่งสิบกว่าตอนเอง!”
เสี่ยวหวังถาม “พวกนายว่าเทปนี้ดูเป็นไง?”
ถงฟู่อึกอักขึ้นมา “เรื่องนี้ ไม่รู้สิ”
หวงตันตันกระแอม “เอ่อ เรื่องนี้บอกไม่ได้จริง ๆ”
ได้ฟังคำพูดของหนึ่งในสตาฟผู้เชี่ยวชาญด้านสารคดีทั้งสองคน หลายคนก็เข้าใจทันที ที่จริงพวกเขาก็เหมือนกันหมด ถ่ายมาสองเดือน แต่พวกเขาเองก็ยังไม่รู้ว่าเทปนี้มีอะไรพิเศษตรงไหน? ก็แค่การถ่ายทำรูปแบบสารคดีทั่วไปบวกกล้อง HD เท่านั้นนี่? แล้วก็ไม่มีของที่ทำให้พวกเขารู้สึกว่าน่าดึงดูดสายตาด้วย ภาพส่วนใหญ่ก็กองรวม ๆ กันอีก จางเย่สั่งให้ถ่ายที่ไหน พวกเขาก็ถ่ายที่นั่น จางเย่บอกต้องการวัตถุดิบที่ไหน พวกเขาก็ไปตามหาวัตถุดิบนั้น ทั้งที่จริงไม่เข้าใจเลยว่าทำไม
จางเย่เดินเข้ามา ยิ้มเล็กน้อย “คุยอะไรกันล่ะหืม? ขอฟังด้วยสิ”
ทุกคนพลันเก้อเขินขึ้นมา
“เอ้อ ไม่ได้คุยอะไรครับ” ถงฟู่รีบตอบ
“ผู้กำกับจาง ตอนบ่ายพวกเราไปเที่ยวไหนกันดีคะ?” เสี่ยวหวังพาเปลี่ยนหัวข้อเบี่ยงประเด็น
จางเย่ “หืม พวกคุณยังไม่เหนื่อยกันเหรอ?”
เสี่ยวหวังหัวเราะคิก “ฉันไม่เหนื่อยค่ะ ยังไงก็บินกลับพรุ่งนี้ กลับเมืองหลวงแล้วก็มีเวลาพักอยู่”
“เห็นด้วย!” หวงตันตันยกมือสนับสนุน
ฮาฉีฉีหัวเราะออกมา “ที่มีน้ำมั้ง ทั้งน้ำทั้งเขาไม่เลว ที่อื่นก็ไม่มีอะไรน่าเที่ยวแล้วใช่ไหมล่ะคะ? อู่อี๋ซานมีสถานที่โด่งดังอะไรบ้างนะ? หรือว่าเป็นของกิน?”
อู่อี้ “ไม่รู้สิ พวกเราส่วนใหญ่ก็มากันเป็นครั้งแรก”
จางเย่แนะนำขึ้นมา “ถ้าไม่งั้น ตอนบ่ายก็ออกไปจิบชากันสิ”
เสี่ยวหวังตบมือพลางร้อง “ฉันชอบดื่มชาค่ะ!”
“มาอู่อี๋ซานทั้งที ถ้าไม่ได้ลิ้มลองต้าหงเผา[1]ของที่นี่ ก็มาเสียเที่ยวแล้ว” จางเย่หัวเราะกล่าว “แน่นอนว่าต้องเป็นพวกต้นกิ่งตอนนะ ต้นแม่พวกเราไม่มีปัญญาดื่มหรอก แถมคนขายคงไม่มีขายให้เหมือนกันแหละ”
ฮาฉีฉีงุนงง “ต้าหงเผา?”
อู่อี้กระพริบตาปริบ ๆ “กิ่งตอน? กิ่งตอนอะไร?”
เสี่ยวหวังงงงันยิ่งกว่า “ต้นแม่?”
จางเย่มองพวกเขา “อะไร? พวกคุณไม่เคยได้ยินชื่อต้าหงเผากันเหรอ?”
บ้าบอ พวกนายจะทึ่มไปไหน! นี่มันชาขึ้นชื่อที่โคตรล้ำค่าเชียวนะ!
ฟังคำจางเย่แล้ว คนอื่นต่างหันมองหน้ากันเองอย่างงุนงง
ถงฟู่มีสีหน้าไม่แน่ใจ “ต้าหงเผาเป็นชาอะไรเหรอครับ?”
หวงตันตันเกาหัวยิ้มเขิน ๆ “มีชานี้ด้วยเหรอคะ? ฉันเองก็ไม่เคยได้ยินมาก่อนเลย”
“ผู้กำกับจางบอกว่ามีก็ต้องมีแน่นอน ความรอบรู้ของพวกเราย่อมไม่มีทางเทียบเท่าผู้กำกับจางได้หรอก” สตาฟคนหนึ่งรีบประจบประแจง แต่ในแววตาก็เจือความสงสัยเอาไว้เช่นกัน ต้าหงเผา? คุณแน่ใจนะว่าไม่ใช่เสื้อผ้าน่ะ? (大红袍 แปลตรงตัวว่า เสื้อแดงใหญ่) มีชื่อนี้ที่ไหนกันล่ะ!
ทันใดนั้น จางเย่ก็เป็นฝ่ายตะลึงบ้าง คนสองคนไม่เคยได้ยินยังพอเข้าใจได้ แต่ทุกคนที่นี่ไม่เคยได้ยินชื่อต้าหงเผา? นี่มันน่าคิดแล้ว! จางเย่จับความรู้สึกได้ว่าตรงนี้มีอะไรบางยังไม่ถูกต้อง รีบถามเพิ่มอีกประโยค “ชาอู่หลงล่ะ?”
เสี่ยวหวังตอบทันที “ชาอู่หลงฉันรู้ค่ะ ตั้งหลายชนิดแน่ะ ฉันชอบทิกวนอิม[2]”
ฮาฉีฉี “ที่นี่มีทิกวนอิมไหม?”
“ชาของอู่อี๋ซาน ดูเหมือนจะไม่ดังอะไรเป็นพิเศษรึเปล่า? ที่นี่เหมือนจะมีชาอยู่ประเภทหนึ่งเหมือนกัน แต่ความมีชื่อเสียงและคุณภาพสู้ของซูโจวหางโจวไม่ได้” อู่อี้กล่าว
ชาของอู่อี๋ซานไม่มีชื่อเสียง?
เหย*** เป็นโคตรเหง้ามนุษย์ต่างดาวรึไงเอ็ง! ที่นี่มีต้นแม่ต้าหงเผานะเว้ย! เอาไปประมูลขายได้เลยนะ! เคาะกันทีไม่รู้ตั้งกี่ล้าน! นายดันมาบอกว่าชาของอู่อี๋ซานไม่มีชื่อเสียง? ล้อฉันเล่นเรอะ?
ทว่าเมื่อมองดูท่าทีและความไม่แน่ใจของทุกคน จางเย่ก็รู้ว่า อาจจะเป็นตนเองต่างหากที่มาจากดาวอื่น! จิตใจเขาเต็มไปด้วยความประหลาดใจ หรือว่าที่โลกนี้ไม่มีต้าหงเผา? ไม่มีต้นแม่? เป็นไปไม่ได้น่า ถึงโลกนี้จะมีหลายเรื่องที่เปลี่ยนไป แต่อย่างมากในด้านประวัติศาสตร์ทางวัฒนธรรมก็ไม่ได้เปลี่ยนนัก ที่สำคัญกว่าคือ ต้นชาโบราณที่ขึ้นมานานมากกว่าร้อยปีพวกนั้น ไม่ได้เกี่ยวอะไรกับประวัติศาสตร์นี่นา นี่มันเป็นปัญหาทางแหล่งแร่ธาตุทางภูมิศาสตร์ต่างหาก ในโลกใบนี้ ซานซีก็ยังมีถ่านหิน ต้าชิงยังมีน้ำมัน พม่ายังเฟื่องฟูไปด้วยหยกเช่นเดิม เพราะฉะนั้นก็น่าจะไม่เปลี่ยนไปสิ?
ทำไมไม่มีต้าหงเผาแล้วล่ะ?
หรือจะบอกว่า ที่จริงแล้วต้นแม่เหล่านั้นไม่ใช่ไม่มีแล้ว แต่คนในโลกนี้ยังไม่รู้ถึงมูลค่าอันสูงล้ำของมันเลย?
คิดมาถึงตรงนี้ จางเย่หัวใจพลันเต้นแรง ตื่นเต้นขึ้นมาเล็กน้อย ต้นแม่ต้าหงเผา ต้นแม่ต้าหงเผาที่โคตรเป็นตำนาน สุดยอดชาที่แพงที่สุดในโลก ไม่มีอื่นใดเทียบ แพงกว่าทองไม่รู้กี่เท่า! ถ้าเอามาปลูกได้สักสองต้นล่ะก็ คิด ๆ ไปร่างกายพลันสั่นสะท้าน!
จางเย่ควบคุมตัวเองไม่อยู่แล้ว “ไป พวกเราไปดูเขตทิวทัศน์อู่อี๋ซานกัน!”
ฮาฉีฉี “ค่ะ เชื่อฟังผู้กำกับจาง”
เสี่ยวหวังอุทานอย่างยินดี “โอ้ว ไปโลด!”
มีคนหนึ่งที่เหนื่อยแล้ว จึงปล่อยให้เฝ้าของอยู่โรงแรม
คนอื่น ๆ อาบน้ำเปลี่ยนเสื้อผ้า แล้วติดตามจางเย่มุ่งหน้าไปยังเขตทิวทัศน์เขาอู่อี๋ซานอันเลื่องชื่อ
ณ สถานที่แห่งหนึ่งในเขตทิวทัศน์ เป็นตำแหน่งที่มีต้นแม่ต้าหงเผาขึ้นอยู่ ในโลกเดิมของจางเย่ ที่นี่ยังเป็นจุดชมวิวที่มีชื่อเสียงมากแห่งหนึ่ง โดยเรียกกันว่า ‘จุดชมวิวต้าหงเผา’ แต่รวบรวมจากภาพที่นักท่องเที่ยวเคยไปเยี่ยมชม จางเย่รู้ว่ามันอยู่ที่ไหน!
===================
[1] 大红袍 ต้าหงเผา คือชาอู่หลงชนิดหนึ่ง เป็นชาจีนที่มีประวัติยาวนาน มีกรรมวิธีสลับซับซ้อน ทั้งการปลูกและการเก็บเกี่ยวของแต่ละปีจึงไม่มากนัก เปรียบเสมือน ราชาแห่งชาจีน คุณภาพอันโดดเด่นของชาต้าหงเผา คือ กลิ่นหอมหวนคล้ายควันไฟ น้ำผึ้ง หรือลูกพีช และคงความหอมอยู่ได้นาน รสชาติละมุนละไม ดื่มแล้วยังคงเหลือความหอมไว้ทั่วปาก บางคนจึงเปรียบเปรยว่าชาชนิดนี้คล้ายบรั่นดี ซึ่งมีกลิ่นหอม รสชาติเข้มข้น แต่นุ่มละมุนลิ้น
[2] 铁观音 เถี่ยกวนอิน/ทิกวนอิม กวนอิมเหล็ก ชื่อพันธุ์ชาชนิดหนึ่ง ปลูกเป็นหลักในเขตอันซี มณฑลฝูเจี้ยน ได้รับการยอมรับว่าเป็นหนึ่งในสิบชาดังของประเทศจีน มีคำกล่าวว่า ชื่อ ‘ทิกวนอิม’ เป็นชื่อที่จักรพรรดิเฉียนหลงทรงประทานให้ ส่วนในประเทศไต้หวัน จะหมายถึงชาอู่หลงที่ผ่านกระบวนการทำแบบชาทิกวนอิมอย่างเคร่งครัดในทุกขั้นตอน ซึ่งสามารถใช้ใบอ่อนของชาพันธุ์ทิกวนอิมในการผลิต หรือใช้ใบอ่อนของชาพันธุ์พื้นเมืองของไต้หวันก็ได้
*-*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<


[Go To Next Chapter]( ./100.md)