##บทที่ 760 : เกมนี้เป็นฝีมือของจางเย่?
เวอร์ชั่นทดลองเล่นกลายเป็นที่นิยมขึ้นมา!
เสียงอุทานประหลาดใจของเหล่าเกมเมอร์ดังขึ้นอย่างต่อเนื่อง!
ฮาฉีฉีกล่าวอย่างงุนงง “พวกพริตตี้ไปกันหมดแล้วนี่นา ทำไมคนยังเยอะขนาดนี้อยู่อีก?”
“ ‘Plants VS. Zombies’?” เสี่ยวหวังครางออกมา “ชื่อเกมแบบนี้จะสนุกจริง ๆ เหรอ? คนพวกนี้หน้าม้าเกมหรือเปล่า? คนตั้งเยอะแยะขนาดนี้บอกว่าดี? นี่ต้องจ่ายตังค์ไปเท่าไรเนี่ย!”
หน้าม้า?
หน้าม้าน้องสาวเธอสิ!
จางเย่กลอกตา
อู่อี้เองก็ตามมา “ดูกระแสไม่เลวเลย ผมว่าจะลองหน่อย”
อู่อี้ไปต่อแถวแล้ว เมื่อเสี่ยวหวังและทีมรายการ ‘เดอะวอยซ์’ เห็นดังนั้นต่างรู้สึกคันไม้คันมือ จึงไปต่อแถวทดลองเล่นเช่นกัน
ปรากฏว่าเมื่อถึงคิวพวกเขาได้ลองเล่น จากที่รู้สึกเฉย ๆ กันในทีแรกก็แปรเปลี่ยนเป็นตกตะลึง!
เมื่อฮาฉีฉีเริ่มเกมก็ต้องตะลึงค้าง!
เช่นเดียวกันกับอู่อี้ จากนั้นถึงเป็นเสียงคลิกเมาส์รัว ๆ ดังขึ้นมา ไม่ได้ยินเสียงเพื่อนร่วมงานที่คุยกันอยู่ข้าง ๆ อีกต่อไป เพราะใจจดจ่ออยู่แต่กับเกมเท่านั้น
เสี่ยวหวังอุทานอย่างประหลาดใจยิ่งกว่า “เกมนี้สนุกกว่าเกม ‘Fishing Master’ ตั้งสิบเท่าแน่ะ! นี่เกมใหม่หรือว่าภาคต่อเนี่ย? สนุกขนาดนี้ทำไมฉันไม่เคยได้ยินมาก่อนนะ?”
อู่อี้ร้องอย่างทึ่ง ๆ “เล่นไปสองด่าน แม้แต่ผมที่เป็นคนไม่ค่อยเล่นเกมยังติดหน่อย ๆ เลย ดูคอนเซ็ปท์ กราฟฟิก ดีไซน์ แล้วก็ความใส่ใจในรายละเอียดนี่สิ บริษัทเกมต่างประเทศรึเปล่าเนี่ย?”
ผู้กำกับบทหญิงชี้ไปทางหนึ่ง “ไม่ใช่หรอก ดูสิ เป็นบริษัทเกมในประเทศเรานี่แหละ”
อู่อี้กล่าวอย่างไม่อยากเชื่อ “มีบริษัทในประเทศเราที่สามารถผลิตเกมคุณภาพอย่างนี้ออกมาได้ด้วยเหรอ?”
เสี่ยวหวังรีบหันไปโบกมือด้านนอกแล้วกล่าว “ผู้กำกับจาง คุณมาลองดูสิคะ ลองเล่นดูค่ะ!”
จางเย่หัวเราะ “ผมไม่เป็นไรหรอก”
“สนุกมากเลยนะคะ จริง ๆ นะ!” เสี่ยวหวังกล่าวชมเสียงดัง
จางเย่คิด ๆ ดูแล้วถึงค่อยไปต่อแถวบ้าง เกมนี้เป็นอย่างไรเขาย่อมรู้ดีอยู่แก่ใจ ในโลกเดิมของเขานั้น อย่าว่าแต่ ‘Plants VS. Zombies’ เลย แม้แต่ ‘Plants VS. Zombies2’ เขาก็เคยเล่นมาหมด ที่เข้ามาทดลองเล่นดูหลัก ๆ เพียงเพื่อจะดูว่าบริษัทเจ๊อ้วนทำเกมนี้ออกมาจากของเดิมได้กี่มากน้อย จะเป็นไปตามแผนที่เขาออกแบบเอาไว้ทั้งหมดหรือไม่ หรือมีบั๊กอะไรหรือเปล่า เขาจะได้ให้เจ๊อ้วนแก้ไขได้ทัน
เมื่อได้ลอง จางเย่ก็มัวแต่ครุ่นคิดเสียเป็นส่วนใหญ่
ทำออกมาได้คุณภาพสูงทีเดียว!
อย่างน้อยก็เหมือนของแท้เกือบเก้าในสิบส่วน!
จางเย่จึงวางใจลง เมื่อรู้ว่าพวกเจ๊อ้วนทำตามแผนของตนออกมาได้ โดยไม่ได้เปลี่ยนอะไรเอาเองสักนิด ไม่ว่าจะเป็นดีไซน์ของพืช ประเภทและความเร็วของซอมบี้ รูปแบบฉาก เวลาคูลดาวน์ของพืชแต่ละชนิด ล้วนใกล้เคียงกับของเดิม
ตอนนี้เอง คนจากหนังสือพิมพ์และนิตยสารเกมหลายคนก็ถูกความคึกคักจากทางนี้ดึงดูดเข้ามา ภายใต้ความพิศวง พวกเขาต่างต่อแถวรอทดลองเล่นเช่นกัน และแล้วเมื่อถึงเวลาพวกเขาหลายคนต่างต้องมองหน้ากันไปมา ล้วนแต่เห็นความตกตะลึงในแววตาของอีกฝ่าย จากนั้นจึงรีบก้มหน้าศึกษาเกมนี้ต่อ ดูจากท่าทาง ต่างก็ตกใจกับ ‘Plants VS. Zombies’ นี้ ขณะเดียวกันก็รู้สึกอัศจรรย์ใจเกินจะกล่าว!
บริษัทเกมภายในประเทศ?
หนำซ้ำยังเป็นบริษัทเกมเล็ก ๆ ที่ไม่เคยได้ยินชื่อมาก่อนอีกด้วย?
ไหนจะการผลิตที่มีคุณภาพสูงเกินไป! ไม่เคยได้ยินมาก่อนเลยว่าในประเทศจะมีบริษัทเกมปริศนาระดับนี้! ไปขุดมาจากหินก้อนไหนกันนะ?
เกมปริศนาอะไรกันนี่? ท่ามกลางสายตานับไม่ถ้วนของคนในวงการนี้ เกมปริศนาในความคิดคือเกมที่มีภาพง่าย ๆ ป้อนคำสั่งธรรมดา ๆ และการทำงานพื้น ๆ ทว่าในวันนี้ ‘Plants VS. Zombies’ นั้นกลับเปิดโลกของพวกเขาให้กว้างขึ้น ทำให้ทุกคนต้องทำความเข้าใจต่อเกมปริศนาใหม่หมด กลยุทธ์ฉับพลัน? ผสมผสานกับการป้องกันป้อมปราการ? ดูตัวเลือกที่ยังไม่เปิดในเวอร์ชั่นทดลองเล่นแล้ว ข้างในยังมีโหมดผจญภัย? โบนัส? และมินิเกมอีก? ความหลากหลายของรูปแบบตัวละครและการรีเพลย์ได้ตลอดของเกมทำให้ดีกว่าเกมอื่นสิบกว่าเท่าหรือกระทั่งหลายสิบเท่า! หากเกมปริศนามีการแยกประเภทตามขนาดเล็กกลางใหญ่แล้วล่ะก็ ‘Plants VS. Zombies’ คงเป็นเกมปริศนาขนาดยักษ์อย่างเห็นได้ชัด!
คนของสื่อเกมเหล่านี้รู้สึกเหลือเชื่อสุด ๆ!
เหล่าเกมเมอร์ที่เคยทดลองเล่นแล้วมุงอยู่โดยรอบก็รู้สึกประหลาดใจกันสุด ๆ!
“ฉันแม่*มีลางสังหรณ์! เกมนี้ต้องฮิตแน่!”
“สร้างชื่อให้ประเทศเราจริง ๆ!”
“นั่นสิ นึกถึงในประเทศเรา ไหนเลยจะเคยมีเกมปริศนาขั้นสุดยอดขนาดนี้ออกมาได้? เมื่อก่อนมีครั้งไหนไม่ลอกของเหลือจากต่างประเทศมาบ้าง?”
“แม้จะไม่อยากยอมรับ แต่การพัฒนาการผลิตเกมปริศนาในประเทศเรายังห่างไกลจากต่างชาติอีกหลายขุม ระดับของผู้ผลิตนำหน้าพวกเราอยู่ถึงสี่ห้าปี ดูอย่าง ‘Fishing Master’ ที่ฮิตที่สุดตอนนี้สิ นั่นก็ของโรงงานผลิตต่างชาตินะ แต่แค่บริษัทในประเทศและเราซื้อลิขสิทธิ์มาเท่านั้นเอง ถ้าพูดถึงเกมปริศนาของบ้านเรา ไม่มีสักเกมที่เอามาเทียบได้เลยจริง ๆ แต่ตอนนี้ไม่เหมือนกันแล้ว! ตอนนี้มีออกมาแล้วหนึ่ง! เกมนี้ต้องไปอยู่ระดับประเทศได้ชัวร์ป้าบ!”
“ไม่คัดค้าน! ฉันว่า ‘Plants vs. Zombies’ ก็มีระดับนำหน้าต่างชาติอยู่ปีสองปีเช่นกัน! จะว่าไปยังไม่เคยได้ยินว่าชาวต่างชาติจะทำเกมเล็ก ๆ ออกมาได้มีประสิทธิภาพขนาดนี้นะ! โคตรสนุกเลย!”
“จะวางตลาดเมื่อไรนะ?”
“ฉันทนรอแทบไม่ไหวแล้วสิ!”
“แม่* แต่ก่อนฉันเล่นแต่เกมละเมิดลิขสิทธิ์มาตลอด แต่คราวนี้ต้องสนับสนุนลิขสิทธิ์ซะหน่อยแล้ว! ไหน ๆ ประเทศเราจะได้มีเกมที่ฟาดฟันกับเกมต่างชาติได้ทั้งที!”
……
หอประชุมสาม
พนักงานเฝ้าบูธเกมหลายคนกำลังพูดคุยกัน
“เอ๊ะ ทำไมคนน้อยลงล่ะ?”
“นั่นสิ ไปไหนกันหมด?”
“นี่ยังไม่ถึงเวลาพักกินข้าวเลยนะ เมื่อกี้คนยังเยอะอยู่เลย ผ่านไปแป๊บเดียวทำไมเหลือคนแค่นี้เนี่ย? ปีก่อนไม่ใช่แบบนี้นี่หว่า?”
“พวกนายยังไม่รู้เรื่องหรือไง?”
“รู้เรื่องอะไรเหรอ?”
“คนส่วนใหญ่ไปที่หอประชุมสองกันหมดแล้ว ได้ยินว่าที่นั่นมีเกมปริศนาออกมา เรียกว่าต้นไม้ตีซอมบี้อะไรนี่แหละ ดังใหญ่เลย มีแต่เกมเมอร์ไปรุมล้อม พวกคนของสื่อและนิตยสารเกมยี่สิบกว่ารายก็ไปอยู่ตรงนั้นเหมือนกัน ดูเหมือนจะมีการถกเถียงกัน ส่วนรายละเอียดฉันก็ไม่แน่ชัดหรอก”
“เกมปริศนาเนี่ยนะ? เกมเล็ก ๆ จะมีอะไรน่าสนใจกันล่ะ!”
“ฉันจะเป็นลม เกมยักษ์ใหญ่สามมิติของพวกเรากลับไม่มีใครมาลองเล่น แต่ดันวิ่งไปเล่นเกมพัซเซิลเกมเดียวหมดเลย? จะเป็นไปได้ยังไง! คนพวกนี้เพี้ยนไปแล้วเรอะ?”
“ฉันก็สงสัยเหมือนกัน!”
……
บูธเกม ‘Plants VS. Zombies’
ขณะนี้ที่นี่แออัดด้วยผู้คนไปเรียบร้อย แม้แต่ระยะด้านนอกบูธสิบกว่าเมตรยังแน่นขนัด!
หลังจากที่ผู้จัดได้รับข้อความก็รีบรุดมาทันที ยังคิดว่าไอ้คนพวกนี้เอาพวกพริตตี้บิกินีกลับเข้ามาอีกล่ะสิ จึงรีบเร่งพาเจ้าหน้าที่รักษาความปลอดภัยฝ่าเข้ามา ปรากฏว่าเมื่อมาถึงตรงนี้ พวกเขาก็ต้องงงงันกับภาพที่เห็นตรงหน้า! อย่าว่าแต่พริตตี้บีกินนีเลย แม้แต่พริตตี้ชุดยูนิฟอร์มยังถูกเบียดจนกระเด็นหายไปไหนแล้วก็ไม่รู้ ทั่วทั้งบูธมีแต่เกมเมอร์! ภูเขาทะเลเกมเมอร์!
นี่……นี่มันสถานการณ์อะไรกัน?
แม่*ทำไมเกมเมอร์เยอะขนาดนี้ล่ะ!
ก็ว่าทำไมบูธเกมอื่นในหอประชุมสองถึงไม่มีคนเลย ที่แท้คนก็วิ่งมาอยู่ตรงนี้หมด! พวกนายมางานเกมหรือมางานแจกเงินกันแน่? ฮิตเกินไปแล้วเว้ย!
อีกด้านหนึ่ง
จางเย่และคนอื่น ๆ ทดลองเล่นเสร็จก็พากันเบียดฝ่าออกมาแล้วเรียบร้อย เมื่อมาถึงด้านนอกพวกเขาจึงสังเกตเห็น เจียงหยวนที่พาลูกและคนของ CCTV1 สิบกว่าชีวิตต่อแถวอยู่ด้านใน เตรียมตัวทดลองเล่นบ้าง
เจียงหยวนเองก็เห็นพวกเขาแล้ว แต่กลับไม่แม้แต่จะมองไปตรง ๆ ความสัมพันธ์ของ CCTV1 กับจางเย่ได้แตกหักโดยบริบูรณ์แล้ว ไม่ได้ลิขสิทธิ์ต่างประเทศ ‘เดอะวอยซ์’ ของจางเย่มาครอง ก็เท่ากับการเจรจาตกลงซื้อขายอันราบรื่นรอเพียงลงนามกับชาวต่างชาติได้กลายเป็นเป็ดต้มบิน[1]ไปแล้ว! บวกกับการที่จางเย่เลือกที่จะฟ้องร้องดำเนินคดีกับ CCTV1 อย่างไม่ไว้หน้า ไม่ว่าจะในแง่หน้าตาหรือแง่ผลประโยชน์ ก็ไม่อาจเยียวยาความขัดแย้งนี้ได้อีกโดยสิ้นเชิง ตอนนี้พวกเขาทั้งสองฝ่ายเหลือเพียงคำเดียว——ห้ำหั่น! คอยดูความเก่งกาจในการกำจัดคนด้วยการแช่แข็งของพวกเรา CCTV1 หรือนายจางเย่มีความสามารถกว่ากัน! ศึกนี้แค่เริ่มต้นก็ได้ถูกลิขิตไว้เรียบร้อยแล้ว ไม่ว่าจางเย่จะชนะคดีพวกเขามากมายแค่ไหน ก็ไม่อาจหนีจากการแช่แข็งของพวกเขาพ้น! ทำให้ดาราคนหนึ่งสูญเสียฐานชื่อเสียงในเวลาไม่ถึงปี นี่เป็นสาเหตุการดับหนทางอย่างไม่ต้องสงสัย สำหรับดาราแล้วพูดกันตามจริงก็คือความตาย! ดังนั้นเมื่อเรื่องราวกลายเป็นครึกโครมอย่างนี้ ไม่ว่าจางเย่จะมีพรสวรรค์สักเท่าไร เจียงหยวนก็ไม่สนใจจะมองอีกต่อไป คน ๆ นี้สร้างปัญหาให้กับพวกเขา CCTV1 จนทำให้ผู้บริหารช่องหนึ่งหลาย ๆ คนต่างเกลียดเข้ากระดูกดำ!
“ป๊ะป๋า ถึงตาพวกเรายัง?” เสี่ยวฉีเร่ง
เจียงหยวนตอบ “เดี๋ยวก็ถึงแล้ว อีกห้าคนเอง”
เสี่ยวฉีกล่าวอย่างฉุนเฉียว “ทำไมพวกนั้นชักช้าจัง ให้พวกนั้นเร็วหน่อยสิ!”
ด้านข้าง เลขาของเจียงหยวนกล่าวเสียงดังขึ้นมา “รองผอ.เจียง แถวทางผมถึงแล้วครับ ให้เสี่ยวฉีมาทางนี้เถอะ!”
“ดี” เจียงหยวนให้เสี่ยวฉีเดินไป
ด้านข้าง สักพักพนักงานอายุน้อยของ CCTV1 ก็พูดประจบบ้าง “รองผอ.เจียง คุณมาทางนี้เถอะครับ ทางผมมีที่แล้ว!”
เจียงหยวนไม่เกรงใจ เพราะเครื่องทดลองเล่นด้านข้างเป็นลูกชายเขาพอดี เขาจึงเดินไปอย่างเชื่องช้า จับเมาส์ขึ้นมาเล่นเป็นเพื่อนลูกชาย
ด้านในสุด
ผู้จัดการหญิงของบูธ ‘Plants VS. Zombies’ คนหนึ่งก็ออกมาต้อนรับสื่อในที่สุด “ทำให้ทุกท่านรอนานแล้ว ตอนนี้พร้อมรับการสัมภาษณ์แล้วค่ะ” ดูท่าทางเธอเองก็ตื่นเต้นอย่างมาก ทั้งไม่คาดคิดเลยว่าจะมีภาพฮิตถล่มทลายขนาดนี้ เมื่อครู่เธอได้โทรรายงานสถานการณ์กับทางบริษัทไปเรียบร้อยหลายสาย
ข้างกายเธอเวลานี้รายล้อมไปด้วยสื่อเจ็ดแปดราย!
มีทั้งนิตยสารเกม หนังสือพิมพ์ และแม้แต่สถานีโทรทัศน์ CCTV ก็มา!
นักข่าวนิตยสารเกมชั้นแนวหน้าของประเทศกล่าวอย่างรวดเร็ว “งานนิทรรศการเกม CG แห่งชาติครั้งนี้เพียงวันแรก เกมของบริษัทคุณก็ขึ้นนำมาเป็นอันดับหนึ่ง แซงหน้าเจ้าอื่นอย่างเช่น ‘ปฐมบทสงครามโลกภูติ’ กับ ‘เทพจุติ’ ซึ่งเป็นเกมออนไลน์และเกม RPG ที่ทุกคนต่างให้ความคาดหวังมาอย่างยาวนาน พูดได้ว่าเป็นม้ามืดที่มาแรงที่สุดระดับประเทศในเวลานี้ทีเดียว! ไม่ทราบว่านี่เป็นสิ่งที่พวกคุณคาดการณ์ไว้ล่วงหน้าหรือไม่?”
ผู้จัดการหญิงคนนั้นยิ้ม “บริษัทเรามีความเชื่อมั่นเต็มเปี่ยมในตัวเกมของเราค่ะ แต่พูดตามตรง” เธอหันไปมองทางบูธแวบหนึ่ง ยิ้มขื่น “ไม่ได้คิดถึงภาพนี้มาก่อนเลยค่ะ เป็นความกรุณาของทุกท่านแล้ว!”
นักข่าวหนังสือพิมพ์รายหนึ่งรีบถามต่อ “เกมของพวกคุณลงทุนไปเท่าไรครับ?”
ผู้จัดการหญิงลังเลไปชั่วครู่ “ฉันพูดได้เพียง มากกว่าสิบล้านค่ะ”
นักข่าวสื่อเมืองหลวงคนหนึ่งกล่าวต่อ “เมื่อครู่ผมเพิ่งได้ลองเล่นตัวเกมมา ทำให้คนแทบหยุดหายใจได้จริง ๆ นะครับ การพัฒนาเกมปริศนาในประเทศกำลังอยู่ในระยะเริ่มต้นเท่านั้น แค่เพียงย่างก้าวแรกยังไม่จบดี ทว่าระหว่างนั้นกลับมีผลงานชิ้นเอกที่ทำให้ผู้คนสรรเสริญออกมา ไม่ทราบว่าพวกคุณทำได้อย่างไรครับ? ด้วยก้าวที่ค่อนข้างยิ่งใหญ่เกินไปนี้ บริษัทของพวกคุณอาศัยอะไรเป็นแรงบันดาลใจจนสามารถสรรสร้าง ‘Plants VS. Zombies’ ออกมาได้ครับ?”
ผู้จัดการสาวได้ยินดังนั้น ก็ยิ้มเบา ๆ “อาศัยแรงบันดาลใจอะไร ที่จริงฉันเองก็ไม่ทราบหรอกค่ะ”
“เอ๋?” บรรดาสื่องุนงง
เหล่าผู้เล่นที่รุมล้อมอยู่ได้ยินก็ต่างจินตนาการไม่ออก เธอก็ไม่รู้? เชี่* เธอเป็นบริษัทผลิตเกมนะ พวกเธอไม่รู้แล้วใครจะรู้ล่ะ?
ผู้จัดการสาวหัวเราะ “เกมของพวกเรานี้ อันที่จริงแล้วมีผู้สูงส่งให้ความช่วยเหลือค่ะ”
“ผู้สูงส่ง?”
“ผู้สูงส่งอะไรกัน?”
“ไม่ทราบว่าคำพูดนี้หมายความว่าอะไร?”
ทุกคนล้วนฟังไม่เข้าใจ
ด้านข้างห่างจากพวกเขาไม่ไกล
เสี่ยวฉีปรบมือร้องตะโกน “โคตรมันส์เลย! ป๋า เกมนี้สนุกจังเลย!”
เจียงหยวนก็เล่นไปแล้วสองด่านอย่างอัศจรรย์ใจ กล่าวแสดงความคิดเห็น “นั่นสิ เกมนี้ไม่เหมือนกับเกมปริศนาเกมอื่นเลย ป๋าของลูกไม่เคยเล่นเกมมาก่อน แต่พอเริ่มเล่นก็ไม่รู้สึกเป็นอุปสรรคเลย หึหึ เกมนี้ค่อนข้างสนุกอยู่บ้าง สนุกอยู่!”
ผู้บริหารก็ชอบเล่น?
เลขาของเจียงหยวนรีบกล่าวสนับสนุน “รองผอ.เจียง แสดงความคิดเห็นได้เยี่ยมครับ เกมนี้สนุกจริง ๆ เข้าใจง่าย เล่นได้ทั้งเด็กและคนแก่ ไม่แบ่งแยกอายุ!”
คนของ CCTV1 คนหนึ่งกล่าว “ที่แท้เกมปริศนาก็สนุกขนาดนี้ได้!”
ชายแก่คนหนึ่งของ CCTV1 ที่เคยปะทะกับพวกฮาฉีฉีหัวเราะ “เดี๋ยวฉันจะต้องซื้อให้ลูกชายตัวน้อยบ้างแล้ว เขาต้องชอบแน่ ๆ”
เสี่ยวฉีพูดบ้าง “ป๋า ผมก็อยากได้!”
เจียงหยวนยิ้มน้อย ๆ “ได้สิ เดี๋ยวซื้อให้นะลูก ป๋าก็สนใจเล่นเกมนี้เหมือนกัน ทำเกมก็เหมือนกับทำรายการ นั่นคือการให้ความสำคัญกับคอนเซ็ปท์เป็นอันดับหนึ่ง เกมนี้คือความโดดเด่นท่ามกลางทั้งหมดทั้งมวล ก็ไม่รู้หรอกว่าเป็นฝีมือของบริษัทไหน ที่ทำให้ฉันผู้ซึ่งเป็นคนไม่เล่นเกมรู้สึกสนใจขึ้นมาได้อย่างนี้”
จางเย่มองไป
ฟังเจียงหยวน กับเลขาและคนอื่น ๆ ชื่นชมอย่างเต็มปากเต็มคำ ฮาฉีฉี กับเสี่ยวหวัง และคนอื่น ๆ ที่อยู่ด้านนอกเองต่างก็จ้องมองพวกเจียงหยวนเช่นกัน
ทว่าทันใดนั้นเอง คำตอบที่ผู้จัดการบูธ ‘Plants VS. Zombies’ หญิงกล่าวตอบคำถามของนักข่าว กลับทำให้คนทั้งหมดล้วนตะลึงตาค้าง!
ต่อหน้าไมค์และกล้องของบรรดาสื่อ ได้ยินเพียงผู้จัดการสาวหัวเราะหึหึแล้วกล่าว “ผู้สูงส่งท่านนี้ ฉันก็อยากจะเล่าอยู่ค่ะ พอดีขอถือโอกาสนี้ประกาศเลยแล้วกันนะคะว่า ‘Plants VS. Zombies’ จะวางตลาดอย่างเป็นทางการในสัปดาห์หน้า และสำหรับสัญญาแอมบาสซาเดอร์เกมทางเราได้ตกลงกับซูเปอร์สตาร์ท่านหนึ่งไว้เรียบร้อยแล้ว โดยอาจารย์จางเย่ จะเป็นแอมบาสซาเดอร์ให้ทางเราค่ะ” ไม่รอให้ทุกคนมีปฏิกิริยาตอบกลับ เธอก็ปาระเบิดออกไปอย่างหนักหน่วงอีกลูก “และอาจารย์จางก็เป็นผู้สูงส่งที่ดิฉันเพิ่งพูดถึงไปเมื่อครู่ เกมนี้ได้อะไรมาเป็นแรงบันดาลใจพวกเราจึงไม่ทราบจริง ๆ เพราะอาจารย์จางเย่ท่านนี้เป็นผู้เสนอ ชื่อ ‘Plants vs. Zombies’ ตั้งแต่การตั้งค่าตัวละคร ภาพและสี ความช่วยเหลือทางเทคนิค ตัวแบบเชิงคณิตศาสตร์ ออกแบบด่าน และอื่น ๆ อีกมากมาย การสร้างเกมทั้งหมดนี้ล้วนมาจากความปราดเปรื่องสมบูรณ์แบบของอาจารย์จางเย่ค่ะ อาจจะพูดได้ว่า เกมนี้เป็นโปรเจกต์ที่อาจารย์จางเย่และบริษัทเราคิดค้นพัฒนาร่วมกันค่ะ!”
ผู้ชมทั้งหมดโกลาหลในพริบตา!
“อะไรนะ?”
“เชี่*! อาจารย์จางเป็นคนสร้าง?”
“หา?”
“แม่*พูดจริงพูดเล่น?”
“ทำไมจางเย่ถึงโดดเข้าไปในวงการเกมอีกแล้วล่ะ!?”
“เหย*****!”
“จางเย่อีกแล้วเหรอ จางเย่อีกแล้ว?”
สื่อตะลึงงัน!
เกมเมอร์ตกตะลึง!
ทุกคนล้วนตกอยู่ในความสับสนชุลมุน!
ฮาฉีฉีเบิกตาถลน!
เสี่ยวหวังอ้าปากค้างมองจางเย่ที่อยู่ข้างกาย!
อู่อี้อุทานว่าเชี่* ท่าทางสั่นสะท้านอย่างตกตะลึง!
จากนั้น เมื่อคลื่นความตกตะลึงผ่านพ้นไป ฮาฉีฉี อู่อี้และคนอื่น ๆ ฉุกนึกอะไรออก ฉับพลันทั้งหมดก็หันไปจ้องมองเจียงหยวน เลขา และคนอื่น ๆ ที่กำลังทดลองเล่นเกม ‘Plants VS. Zombies’ ทันที จ้องกันเป็นตาเดียว มองคนพวกนี้อย่างไม่กะพริบตา!
เจียงหยวนใบหน้าเขียวคล้ำ!
เลขาของเจียงหยวนร้องออกมาว่า “ฉิ*หาย” พลันเขวี้ยงเมาส์ที่อยู่ในมือทิ้งทันที!
คนอื่น ๆ ของ CCTV1 ที่เพิ่งชื่นชมเกมนี้ไม่หยุดปากอยู่เมื่อครู่ ต่างพากันมองหน้ากันตาเหลือกลาน ใบหน้าเดี๋ยวแดงก่ำเดี๋ยวซีดเผือด สลับกันไปมา!
จางเย่?
เกมที่พวกเขาเล่นอยู่ตั้งนาน ชื่นชมอยู่ตั้งนานนั่น...เป็นเกมที่จางเย่สร้างขึ้น?
ทันใดนั้น ภายในฝูงชนก็มีผู้เล่นหลายคนอุทานขึ้นมากะทันหัน!
“เอ๊ะ พวกนายดูคนที่เล่นเกมตรงนั้นสิ ทำไมคุ้นหน้าคุ้นตาจัง?”
“เอ๋? นี่…...นี่มันคนที่เป็นคดีความกับจางเย่ที่ออกทีวีคนนั้นรึเปล่า?”
“ฉันนึกออก ฉันนึกออก ๆๆ แล้ว! เคยเห็นในทีวีหลายวันก่อน เขาเป็นรองผอ.ช่องของ CCTV1 ชื่อเจียงหยวน! ก็ไอ้ผู้บริหาร CCTV1 ที่ไม่ยอมจ่ายค่าแรงแถมยังคิดจะแย่งลิขสิทธิ์ของอาจารย์จางคนนั้นไงเล่า!”
“ไม่ใช่มั้ง? ก็เมื่อกี้เขาเล่นแบบติดมากเลยนะ แถมยังโอ้อวดเกมนี้อยู่ตั้งนานแน่ะ”
“ก็เขานั่นแหละ เขาแหละ ไม่ผิดแน่!”
เจียงหยวน “......”
เลขาของเขา “......”
เมื่อคำพูดนี้หลุดออกมา ทั่วทั้งบริเวณดูเหมือนแทบจะเงียบสงัดลง ทุกคนหันไปมองทางเจียงหยวนและคนของ CCTV1 เหล่านั้น ดวงตาฉายแววกระจ่างแจ้ง!
กริบ!
เงียบกริบ!
ช่วงเวลานี้ ราวกับได้ยินเสียงแตกร้าวดังมาจากที่ใดสักแห่ง ราวกับมีมือที่มองไม่เห็นกระทบฉาดเข้าบนใบหน้าของเจียงหยวน เลขาของเขา และคนอื่น ๆ เข้าอย่างจัง!
ฮาฉีฉีมุมปากกระตุก
เสี่ยวหวังกลั้นหัวเราะจนหน้าแดงซ่านไปหมด!
พนักงานของช่องข่าว CCTV ที่กำลังสัมภาษณ์เองก็ตะลึงพรึงเพริด ยกกล้องค้างอยู่อย่างนั้นโดยไม่ขยับเขยื้อน!
อู่อี้ก็ยืนอึ้งอยู่นาน เคยเห็นผู้กำกับจางของพวกเขาตอกหน้าก็จริง แต่ไม่เคยเห็นตอกจนสาหัสขนาดนี้เลยสักครั้ง พวกเขาไม่เคยเห็นมาก่อนจริง ๆ!
นี่ก็สาหัสสากรรจ์เกิน!
การตอกหน้าหนนี้ ทำเอาเกือบอุจจาระเล็ดออกมา!
ขณะนี้เจียงหยวนคิดแค่อย่างเดียว ถ้าหากบนพื้นมีท่อล่ะก็ เขาอยากจะมุดหนีไปอย่างไม่ลังเลทันที!
ไอ้คนแซ่จาง!
โคตรเหง้าศักราชปู่เอ็งสิ!
===================
[1] 煮熟的鸭子飞 เป็ดต้มบิน เป็นสุภาษิตคำพังเพย หมายถึง เรื่องที่อยู่ในมือหลุดลอยไป
*-*-*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<


[Go To Next Chapter]( ./61.md)