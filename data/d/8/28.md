##บทที่ 728 : ถูกรางวัลใหญ่(กลาง)
ครู่ต่อมา สล็อตแมชชีนหมุนช้าลง ไอค่อนบนหน้าจอค่อยๆ เลื่อนลง ความเร็วลดลงเรื่อยๆ เวลานี้สามารถมองเห็นอยู่สามช่อง แบ่งออกเป็นหมวดสเตตัส หมวดสกิลและว่าง จากประสบการณ์ก่อนหน้านี้ จางเย่คาดคะเนว่าเครื่องสล็อตน่าจะหยุดอยู่ในสามช่องนี้แหละ
แกร๊ก
ช่องแรกหมวดสเตตัสผ่านไป ไม่หยุด
จางเย่โอดครวญเสียงแหบแห้ง “หยุดเซ่! พอเถอะ!”
ด้วยความเร็วอย่างกับเต่าคลานไปอีกพักหนึ่ง แกร๊ก หมวดสเตตัสช่องที่สองก็...ไม่หยุด ผ่านเลยไปภายใต้สายตาจับจ้องอย่างเงียบงันของจางเย่ทั้งอย่างนั้น จนในที่สุดถึงไปหยุดอยู่ที่ช่องๆ หนึ่งสักที!
——ว่าง!
ไม่ได้อะไรเลยสักอย่าง!
ความโกรธคับแค้นใจของจางเย่พวยพุ่งไปถึงสวรรค์! นั่นค่าชื่อเสียงตั้งมหาศาลเชียวนะ หมวดพิเศษล่ะเฮ้ย? จะถูกรางวัลลอตเตอรี่ระบบใหม่ทำไมมันยากเย็นขนาดนี้ฟะ! หรือต้องเปิดใช้ ‘รัศมีแห่งโชค’? จางเย่รู้สึกเจ็บปวดขึ้นมาบ้าง หลังจากที่ค่าชื่อเสียงมูลค่าสิบล้านสูญสลายหายไปอย่างนี้ ตัวเลขไม่ใช่น้อยๆ หลังจากที่ได้ ‘ว่าง’ ไปเหมือนเดิมสองครั้ง เดิมทีจางเย่ตั้งใจว่าจะประหยัดค่าชื่อเสียงจากการใช้ ‘รัศมีแห่งโชค’ เสียหน่อย แต่ปรากฏว่าสุดท้ายแล้ว ไม่เพียงต้องจ่ายค่าชื่อเสียงออกไปเท่านั้น ยังต้องมาสูญเปล่าอีก รู้งี้น่าจะเปิดใช้ ‘รัศมีแห่งโชค’ ดีกว่า ถึงแม้จะต้องจ่ายค่าชื่อเสียงเยอะหน่อย แต่จะดีจะเลวยังไงก็ยังได้หีบสมบัติออกมาชัวร์!
เล่นอีกรอบสิ!
ฉันแม่*ไม่เชื่อหรอก!
จางเย่ชักหงุดหงิดเต็มที แต่หมอนี่ตัดสินใจที่จะเพิ่มความเคี่ยวกับตนเอง เขาจะไม่ยอมเปิดใช้ ‘รัศมีแห่งโชค’ เขาอยากจะรู้นักว่ารางวัลจะไม่ออกมาสักอย่างเลยหรือไงกัน!
อีกที!
จางเย่จ่ายค่าชื่อเสียงสิบล้านจุดอีกครั้ง กดสุ่มอย่างโมโห!
เครื่องสล็อตเริ่มหมุน!
หมุนๆๆ!
แก๊งๆๆ!
คราวนี้ จางเย่จงใจไม่มอง หันไปจุดบุหรี่สูบอีกทางแทน และยังหยิบโทรศัพท์มือถือขึ้นมาเปิดเล่นอยู่พักหนึ่ง ขณะภาพที่ฉายจากแหวนเกมบนนิ้วก้อยของเขาสั่นไปมาไม่หยุด จางเย่ยังคงไม่หันไปมอง จนในที่สุดเมื่อได้ยินเสียง ติ๊ง ผลการสุ่มออกมาแล้ว จางเย่จึงหันไปจ้องดู หลังจากที่เห็นผลลัพธ์ก็หัวเราะออกทันที! ในที่สุดคราวนี้ก็เริ่มออกรางวัลแล้ว หน้าจอเครื่องสล็อตหยุดลงที่หมวดใช้แล้วทิ้ง!
หีบสมบัติ(กลาง) ปรากฏ!
จางเย่ก้มลงเปิดฝาหีบสมบัติขนาดกลางออก ลำแสงสาดออกมา ระยิบระยับอยู่ครู่หนึ่ง หลังจากที่แสงแผ่วลง ภายในหีบปรากฏเป็นการ์ดสีขาวใบหนึ่ง ลอยขึ้นมาตั้งตระหง่านกลางอากาศ ซึ่งหมุนวนแล้วค่อยๆ หยุดลง ที่ขอบของการ์ดมีลวดลายสีเงินเกี่ยวกระหวัดอย่างสวยงาม
เมื่อรับไอเทม มีตัวหนังสือปรากฏออกมา
【การ์ดกำหนดหมวดการสุ่มรางวัล(สีขาว)】*1 : หลังจากใช้ จะสามารถกำหนดประเภทหมวดการสุ่มรางวัลได้ เฉพาะหมวดใช้แล้วทิ้ง หมวดสเตตัส หมวดสกิล ไม่รวมหมวดพิเศษ
กำหนดหมวด?
หลังจากอ่านวิธีใช้การ์ด นอกจากหมวดพิเศษที่ไม่มีทางกำหนดได้แล้ว อยากสุ่มหมวดไหนก็ได้?
รางวัลชิ้นนี้น่าจะไม่เลว จางเย่วิเคราะห์ศึกษาอยู่นาน ถึงค่อยรู้สึกว่าของสิ่งนี้มีค่าเป็นอย่างยิ่ง แม้ว่าจะดูไม่สมราคาค่าชื่อเสียงที่จ่ายไปเป็นสิบล้านจุดกับแค่การ์ดใบหนึ่ง และท่าทางว่าการใช้งานจะไม่ได้ยิ่งใหญ่อะไรก็ตาม แต่ความจริงแล้วหากลองขบคิดอย่างระมัดระวังและตั้งใจล่ะก็…...เอ้อ ก็ยังคงไม่ได้เรื่องอะไรอยู่ดี!
นี่มันของโหลยโท่ยอะไรฟะ!
เทียบกับราคาแล้วทำไมมันกากขนาดนี้!
แม้จะบอกว่าการ์ดกำหนดหมวดนี้ สามารถป้องกันการสุ่มได้ช่องว่าง อาจจะนับว่าเป็นโอกาสถูกรางวัลร้อยเปอร์เซ็นต์เลยก็ว่าได้ แต่ราคานั้นก็ไม่ได้สูง ถ้าไม่มี ‘รัศมีแห่งโชค’ อยู่แล้วยังพอว่า แต่ทุกวันนี้จางเย่มีไอเทมวิเศษอย่าง ‘รัศมีแห่งโชค’ เวอร์ชั่นอัปเกรดอยู่แล้ว ซึ่งราคาสำหรับเขาก็ไม่ได้สูงอะไร นั่นหมายความว่าผลลัพธ์ที่การ์ดใบนี้ทำได้ ‘รัศมีแห่งโชค’ ก็ทำได้เช่นกัน แม้แต่ค่าชื่อเสียงที่ต้องจ่ายก็ยังถูกกว่านิดหน่อยด้วยซ้ำไป ไหนเลยจะเหมือนการ์ดใบเดียวที่ต้องแลกมาตั้งสิบล้านจุด คุณสมบัติเพียงข้อเดียวของการ์ดใบนี้ คือสามารถกำหนดประเภทการสุ่มรางวัลได้ อย่างเช่นว่า อยากได้หมวดสเตตัสก็เป็นหมวดสเตตัส อยากได้หมวดสกิลก็เป็นหมวดสกิล แต่ถ้าพูดอีกแง่หนึ่ง เวลาจางเย่สุ่มลอตเตอรี่ปกติก็ไม่ได้มีเป้าหมายอะไร และไม่ได้เจาะจงอะไรเลย จะสุ่มได้หมวดอะไรก็ไม่ได้สนใจ ขอเพียงมีประโยชน์เป็นพอ ดังนั้นเมื่ออ่านคำอธิบายของการ์ดใบนี้ถึงคำว่ายกเว้นเฉพาะหมวดพิเศษ ไอเทมนี้จึงไม่ค่อยมีประโยชน์กับจางเย่สักเท่าไร เทียบกับราคาแล้วเจ็บไข่ชะมัด!
วันนี้อับโชคจังแฮะ!
ไม่ได้สิ ฉันไม่เชื่อหรอก!
ทุ่มค่าชื่อเสียงมากมายขนาดนี้แล้ว ผลที่ได้คืนมากลับน้อยนิด จางเย่ย่อมรับไม่ได้และไม่พอใจ เขาอยากลองอีกครั้ง เพียงแต่คราวนี้จางเย่ไม่ได้ลำพองใจอีก หนนี้เขาเตรียมเปิดใช้งาน ‘รัศมีแห่งโชค’ แล้ว จำเป็นต้องรับรองอัตราความสำเร็จและคุณภาพของรางวัลเสียหน่อย ไม่อย่างนั้นคงต้องไปขอขมาวันเวลาตลอดวันคืนที่เขาทุ่มเททำ ‘เดอะวอยซ์’ ออกมาแล้ว ค่าชื่อเสียงเหล่านี้ล้วนแลกมาด้วยเลือดและน้ำตาเชียวนะ!
ลุกไปเข้าห้องน้ำ ล้างหน้า ล้างมือเสร็จ จางเย่ก็กลับเข้ามาในห้องนอนของตนเอง ตรงไปนั่งที่เตียง แล้วเปิดรายการไอเทมขึ้นมา เลือกของที่เพิ่งสุ่มมาได้ซึ่งก็คือ ‘การ์ดกำหนดหมวดการสุ่มรางวัล(สีขาว)’ มากดใช้!
【เปิดใช้หรือไม่】
จางเย่กดเลือก 【ใช่】
【กรุณาเลือกหัวข้อลอตเตอรี่และกำหนดหมวดหมู่ที่ต้องการ】
จางเย่เลือกหัวข้อ ลอตเตอรี่(2) จากนั้นลังเลอยู่ครู่หนึ่ง สุดท้ายกดเลือกกำหนดของรางวัลในหมวดใช้แล้วทิ้ง
【ยืนยันหรือไม่】
จางเย่จิ้ม 【ยืนยัน】
ครู่ต่อมา การ์ดแสดงผล หลังจากที่สีขาวของการ์ดเปลี่ยนเป็นรัศมีแสงแตกกระจาย รัศมีแสงก็รวมตัวเป็นเส้น พุ่งเข้าไปยังหน้าจอของลอตเตอรี่(2) หน้าจอลอตเตอรี่ก็ถูกกระตุ้นให้เปิดขึ้นมา จางเย่ไม่ได้รีบร้อนสุ่มรางวัล แต่ออกไปยังหน้าจอร้านค้าก่อน สูดหายใจเข้าออก กำหมัดแน่นแล้วกด ‘รัศมีแห่งโชค(อัปเกรด)’ เมื่อรัศมีถูกเปิดใช้ ทันใดนั้น เหนือศีรษะของเขาก็มีวงแหวนปรากฏขึ้นมา เปล่งแสงสาดกระจายไม่หยุด เป็นภาพที่สุดยอดมาก!
-100,000!
-100,000!
‘รัศมีแห่งโชค’ เริ่มสูบค่าชื่อเสียงแล้ว ลดลงไปทีละหนึ่งแสนๆ!
จางเย่ไม่มัวรีรอชื่นชมว่าตนเองมีสภาพเยี่ยงวีรบุรุษในเวลานี้ เขารู้ดีว่าทุกวินาทีเป็นเงินเป็นทอง จึงรีบเร่งกลับไปยังหน้าจอลอตเตอรี่(2)
หืม?
นี่คือ?
เมื่อจางเย่เปิดเข้าไป พลันสังเกตเห็นข้อความที่ดูเหมือนว่าจะไม่เคยสังเกตมาก่อน ตรงมุมขวาล่างของเครื่องสล็อต มีของที่คล้ายกับคันบังคับอยู่อันหนึ่ง ไม่เหมือนกับที่ดึงคันโยกเวลาสุ่มของ คันบังคับอันนี้มีขนาดเส้นรอบวงเล็กกว่านิดหน่อย และบนเครื่องสล็อตมีลวดลายและสีสันเพิ่มเข้ามา ถ้าไม่มองอย่างใส่ใจก็อาจมองข้ามไปได้ เห็นได้ชัดว่าคันบังคับอันนี้มีอยู่ก่อนแล้ว แต่จางเย่ไม่เคยสังเกตมาก่อนเลย
หมายความว่ายังไงหว่า?
ลองดู!
จางเย่ลองวางมือลงไปเบาๆ แตะคันบังคับเล็ก ลองดึงซ้ายดึงขวา ผลักไปผลักมา ผลปรากฏว่ามีตัวอักษรโผล่มาทันที!
【เพิ่มเดิมพัน】
【เพิ่มเดิมพันรวม : 1】
จางเย่กระพริบตาปริบๆ ดึงคันบังคับมาหนึ่งที
【ลดเดิมพัน】
【เพิ่มเดิมพันรวม : 0】
ตอนนี้จางเย่เข้าใจแล้ว นี่คือคันบังคับเพิ่มเดิมพัน ซึ่งคล้ายกับพวกปุ่มเพิ่มเดิมพันในลอตเตอรี่(1) นั่นเอง เพียงแต่รูปแบบและวิธีใช้งานต่างกัน แต่ให้ผลลัพธ์ไม่ต่างกันเท่าไร ที่แท้ลอตเตอรี่(2) ก็มีฟังก์ชันเพิ่มเดิมพันด้วยสินะ ตอนนี้จางเย่ใช้ทั้ง ‘รัศมีแห่งโชค’ ใช้ทั้ง ‘การ์ดกำหนดหมวดการสุ่มรางวัล(สีขาว)’ นับว่าลงทุนไปมหาศาลจริงๆ ดังนั้น ขืนกดยกเลิกกลางคันก็เสียเปล่าสิ!
เพิ่ม!
จางเย่รู้ดีว่าเวลาไม่คอยท่า จึงตัดสินใจเพิ่มเดิมพันอย่างเร็วรี่ แก๊กๆๆ แก๊กๆๆ!
จนกระทั่งตัวเลขเดิมพันเพิ่มไปสิบเท่า ซึ่งก็คือการจ่ายค่าชื่อเสียงไปร้อยล้าน จางเย่จึงเริ่มสุ่มลอตเตอรี่ ดึงคันโยก ปล่อยให้เครื่องสล็อตเริ่มหมุน!
ไอค่อนบนหน้าจอเริ่มเลื่อนขึ้นลงอย่างรวดเร็ว ทีละช่องๆ!
ไอค่อนทั้งหมดไม่แตกต่างกันแม้แต่น้อย ทุกช่องมีแค่ไอค่อนเดียวทั้งหมด!
หมวดใช้แล้วทิ้ง!
หมวดใช้แล้วทิ้ง!
หมวดใช้แล้วทิ้ง!
ตั้งแต่หัวจรดหางมีเท่านี้ ทุกๆ ช่องคือหมวดใช้แล้วทิ้ง ดูเหมือนกันไปหมด แต่ความจริงแล้วน่าจะมีความแตกต่างกันอยู่ เพราะข้างหลังไอค่อนหมวดใช้แล้วทิ้งทุกช่องจะมีรูปหีบสมบัติตามมา ซึ่งแทบจะไม่ต่างกัน เพียงแต่จากภายนอกยังดูไม่ออก จางเย่เองก็ไม่รู้เหมือนกันว่าอันไหนดีอันไหนแย่
สิบวินาที……
ครึ่งนาที……
อย่างช้าๆ ผลลัพธ์เริ่มออกมา
ในที่สุดก็เห็นหน้าจอเครื่องสล็อต หยุดอยู่กลางหน้าจอหมวดใช้แล้วทิ้ง
เมื่อจางเย่จิ้มดู หีบสมมติ(กลาง) รูปร่างเหมือนกันสิบใบปรากฏสู่สายตา!
สิ่งที่ทำให้จางเย่ถึงกับตะลึงในเวลาต่อมาก็คือ ไอเทมที่ยากนักจะได้เหมือนกับไอเทมก่อนหน้าทุกประการไม่ผิดเพี้ยนที่ออกมาจากหีบ! นี่เป็นเรื่องที่จางเย่ซึ่งสุ่มรางวัลมาหลายครั้งจนป่านนี้ยังไม่เคยเกิดขึ้นมาก่อน!
【การ์ดกำหนดหมวดการสุ่มรางวัล(สีขาว)】*10
เป็นของห่วยๆ นี่อีกแล้ว?
คราวนี้เป็นการ์ดสิบใบ?
จ่ายด้วยค่าชื่อเสียงลูกพี่ไปร้อยล้าน?
…...จริงดิ?
จางเย่แทบล้มไปกองเดี๋ยวนั้น! นี่คือเปิด ‘รัศมีแห่งโชค’ เลยนะ! ต้องโหดร้ายขนาดนี้เลยเรอะ!? ฉันแม่*จะเอาการ์ดกำหนดหมวดไปทำซากอะไรเยอะแยะวะ!
ทว่าขณะที่จางเย่กำลังจะก่นด่าสาปส่งของที่ได้มาอยู่นั้นเอง การ์ดพลันเกิดความเปลี่ยนแปลง!
การ์ดทั้งสิบใบส่องแสงสว่างขึ้นมาพร้อมๆ กัน หน้าจอตัวหนังสือปรากฏขึ้นมาอย่างไม่มีปี่ไม่มีขลุ่ย!
【สะสมการ์ดสุ่มรางวัลครบสิบใบ】
【ต้องการผสานหรือไม่?】
【ใช่ / ไม่】
จางเย่ที่ยังคงตะลึงไม่หาย กด 【ใช่】 ไปโดยไม่รู้ตัว
การ์ดสีขาวสิบใบแตกกระจายออกเป็นชิ้นเล็กชิ้นน้อย กลายเป็นแสงระยิบระยับอยู่บนอากาศ เพียงเสี้ยววินาทีหลังจากนั้น พลันเกิดการรวมตัว จนในที่สุดก็กลายมาเป็นการ์ดสีดำใบหนึ่ง!
จางเย่ยื่นมือไปคว้ามาอย่างอัศจรรย์ใจ
【การ์ดกำหนดหมวดการสุ่มรางวัล(สีดำ)】: หลังจากใช้ จะสามารถกำหนดประเภทหมวดการสุ่มรางวัลได้ทั้งหมดทุกหมวด!
ทั้งหมด?
ทั้งหมดทุกหมวด?
ก็หมายความว่า...รวมหมวดพิเศษด้วย?
เหย*****!
จางเย่หลุดหัวเราะออกมาครืนใหญ่ นี่สิโอกาสที่เหนือความคาดหมาย จวบสิ้นหวังจนมีหวัง นี่มันเร้าใจเกินไปแล้ว!
หนึ่งร้อยล้านแลกกับการอัปเกรดเป็นหมวดพิเศษหนึ่งครั้งเพื่อสิทธิ์ซื้อของในร้านค้า?
คุ้มไหม?
แน่นอนว่าคุ้ม!
โคตรคุ้มเลยด้วยซ้ำ!
จางเย่เพิ่งนึกขึ้นมาได้ว่าตอนนี้ ‘รัศมีแห่งโชค’ ยังเปิดไว้อยู่ ชัดเจนว่าทุกวินาทีจะหมดค่าชื่อเสียงไปทีละหนึ่งแสนจุด เขาจึงรีบเคลื่อนไหวไม่ลังเลต่อไปอีก ใช้การ์ดสีดำนี้ทันที คราวนี้เขาไม่ได้เพิ่มเดิมพัน เพราะหมวดพิเศษไม่ใช่ไอเทม แต่เป็นสิทธิ์ซื้อไอเทมในร้านค้า ถึงจะเพิ่มเดิมพันเข้าไป สุดท้ายก็ยังได้สิทธิ์ในการซื้อของร้านค้าได้จำกัดเหมือนเดิม เป็นการสิ้นเปลืองไปเปล่าๆ!
จ่ายทันทีสิบล้าน!
เริ่มสุ่มรางวัล ลอตเตอรี่(2)!
มองหน้าจอเครื่องสล็อตนั้นกะพริบแวบวาบ อย่างรวดเร็ว ภาพเช่นนี้ทำให้จางเย่รู้สึกสั่นสะท้านจริงๆ เหตุผลเพราะไม่มีอย่างอื่นเลย นอกจากไอค่อนบนหน้าจอทั้งหมดที่เป็นแบบเดียวกัน!
——หมวดพิเศษ!
เป็นหมวดพิเศษหมดเลยเว้ย!
แออัดหนาแน่น แค่มองไปก็ทำให้ต้องตื่นเต้นแทบบ้า!
คราวนี้ค่าชื่อเสียงของลูกพี่แทบหมดตูดเชียวนะ สิบล้านขอดีๆ สักอันเถอะ!
*-*-*-*-*-*-*-*-*-*-*-*-*-*-*-*
***727-730 ลดราคา เป็นตอนละ 3 บาท น้ำจนรังโจรรองเท้าแดงรับบ่ด๊ายยยยย T.T***


[Go To Next Chapter]( ./29.md)