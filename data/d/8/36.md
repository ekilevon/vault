##บทที่ 736 : คนบ้านนี้มันตัวอัศจรรย์ทั้งบ้าน!
บ่ายแก่
สี่โมงกว่าแล้ว
งานเอกสารเสร็จเรียบร้อยแล้วจางเย่ก็พาเฉินเฉินกลับ ระหว่างทางได้ยินแต่เสียงจางเย่ทั้งดุทั้งด่าด้วยความโมโหจนคนขับแท็กซี่ต้องชำเลืองมองมาด้านหลังเป็นระยะ สุดท้ายต้องออกปากเกลี้ยกล่อม ส่วนเฉินเฉินกลับไร้ปฏิกิริยาใด จางเย่พูดกับเธอ เธอไม่แม้แต่จะตอบกลับ ศีรษะน้อยๆ หันมองวิวนอกหน้าต่างด้วยท่าทางสบายใจ ทำให้จางเย่ยิ่งโมโหหนักกว่าเดิม
"ที่ฉันพูดไปเธอฟังหรือเปล่าน่ะ?"
"อือ"
"ไม่มีครั้งหน้าแล้วนะ!"
"อือฮึ"
"อันตรายมากนะ! คิดว่าเธอเป็นฉันหรือยังไง?"
ไช่ซื่อโค่ว
กลับมาถึงบ้านพ่อกับแม่แล้ว
จางเย่เพิ่งเปิดประตู เฉินเฉินก็มุดลอดเข้าไปทันที
เธอรีบไปหาแม่ของจางเย่ที่กำลังทำกับข้าวอยู่ในครัว "คุณย่าขา หนูทำความดีมาแหละ!"
แม่งุนงง "หืม?"
จากนั้นเฉินเฉินก็วิ่งต๊อกๆ ไปหาพ่อของจางเย่ในห้องนั่งเล่น "คุณปู่ขา หนูทำความดีมาแหละ"
"ความดีอะไรจ๊ะ?" พ่อถามเธอด้วยความเอ็นดู
แม่เดินออกมาจากในครัวทั้งๆ ที่มือยังเปียก ใบหน้าประดับรอยยิ้ม "ช่วยพ่อกับแม่ของเมิ่งเมิ่งทำกับข้าวเหรอจ๊ะ? ไม่เลวเลยนะ ขยันจริงๆ ไปกินข้าวบ้านเขาก็ต้องช่วยงานสักหน่อยนะ"
จางเย่บ่นเสียงดัง "ช่วยทำกับข้าวอะไรเล่า ยัยเด็กน่าตายนี่พาเมิ่งเมิ่งกับเพื่อนไปจับโจรแน่ะ! ทำกรมเมืองตกใจกันไปหมด! ไม่แค่นั้นนะ พวกสื่อในเมืองหลวงยังแห่มาทำข่าวกันหมดแล้ว!"
แม่ตะลึง "หือ? ห๊ะ?"
พ่อกังวลขึ้นมา "เรื่องมันยังไงกัน?"
จางเย่เล่าเรื่องทั้งหมดตั้งแต่ต้นจนจบรอบหนึ่งด้วยความหงุดหงิด จากนั้นเริ่มบ่นซ้ำ "พ่อกับแม่ว่ามันน่าโมโหไหมล่ะ? ผมตกใจเกือบตาย! ถ้าเกิดเรื่องอะไรขึ้น ป้าเธอกลับมาผมจะบอกเขาว่ายังไง! ถ้ายังทำแบบนี้อีกล่ะก็ ผมไม่สนใจแล้ว! ให้ประเทศนี้เลี้ยงเธอเองเถอะ!"
เฉินเฉินเบ้ปาก
จางเย่จ้องเขม็ง "ดูสิ ยังจะทำหน้าทำตา!"
เฉินเฉินไม่ยินดีฟังนัก "หนูทำความดีมานะ"
จางเย่แค่นเสียง "พอเถอะเธอน่ะ ความดีอะไรของเธอ!"
"หนูทำความดี!" เฉินเฉินเถียง
แม่ตีลูกชายเธอเอง "แกก็พูดน้อยๆ หน่อยน่า อย่าดุเด็กมันมากนัก คดีลักทรัพย์ครั้งใหญ่ที่สุดในประเทศถูกเฉินเฉินเราคลี่คลายได้ ไม่ใช่ความดีครั้งใหญ่หรือไง?" แม่ตรงเข้าไปลูบหัวเฉินเฉิน "ทำได้ดีมากนะเฉินเฉิน ย่าประทับใจมากเลยจ้ะ"
เฉินเฉินพึงพอใจอย่างยิ่ง "หนูสมควรทำค่ะ"
พ่อยังหวั่นใจไม่หาย "แต่ว่าอันตรายมากเลยนะ"
แม่เข้าข้างเฉินเฉิน กล่าว "กับโจรลักเล็กขโมยน้อยมันจะไปอันตรายอะไรกัน? ลูกแกสู้กับโจรจี้เครื่องบินมือเปล่าแล้วยังขับเครื่องบินต่ออีก ทำไมไม่บอกว่าอันตรายบ้างล่ะ?"
พ่อ "..."
เฉินเฉินพยักหน้า พูดอย่างจริงจัง "จางเย่ คุณไม่เชื่อฟังเลย"
จางเย่โมโหแทบตาย "...เชื่อหรือเปล่าว่าฉันจะตีเธอน่ะ?"
แม่เตะลูกชายเบาๆ ไปเท้าหนึ่ง "แกจะตีใครของแก รีบมาช่วยฉันทำกับข้าว ทำเด็กมันตกใจหมด วันนี้ต้องฉลอง เฉินเฉินของเรายอดเยี่ยมที่สุด!"
เฉินเฉินฟังแล้วก็ดีใจ หย่อนก้นนั่งลงบนโซฟา วางมาดเป็นขุนนางใหญ่โต "จางเย่ หนูหิวแล้ว"
เห็นดังนั้นจางเย่ก็ได้แต่เหลือกตาขาวใส่ "ยังจะวางมาดใหญ่โตอีกนะ!"
ไม่นาน มีสายโทรเข้าหาจางเย่ เป็นเจ้าหน้าที่หญิงจากทางกรมเมือง "สวัสดีค่ะ ญาติของเหราเฉินเฉินหรือเปล่าคะ?"
จางเย่กล่าว "ใช่ครับ"
เจ้าหน้าที่หญิงนั้นถามต่อ "คุณเป็นผู้ปกครองตามกฎหมายของเหราเฉินเฉินด้วยไหมคะ?"
จางเย่กล่าว "ตอนนี้ถือเป็นผู้ปกครองชั่วคราวครับ ผมเป็นเพื่อนป้าของเธอซึ่งเป็นผู้ปกครองตามกฎหมาย เพราะไม่อยู่ในเมืองหลวงสักระยะ เลยฝากเด็กคนนี้ไว้ให้ผมคอยดูแล มีอะไรบอกกับผมได้ครับ"
เจ้าหน้าที่หญิงอธิบายเสียงนิ่มนวล "ได้ค่ะ พวกเราจัดการเรื่องนี้แยกเป็นคดีพิเศษ รางวัลสำหรับคนที่ช่วยคลี่คลายคดีถึงได้สั่งจ่ายและอนุมัติออกมารวดเร็วที่สุด เงินรางวัลของเหราเฉินเฉินเป็นเงินสดสองแสนหยวน พาเธอมารับรางวัลที่กรมเมืองพรุ่งนี้ได้ไหมคะ? อาจจะมีงานแถลงข่าวพรุ่งนี้ด้วย อีกอย่าง เหยื่อที่ถูกลักทรัพย์ไปสี่สิบล้านหยวนจากชุนซู่หยวนเพิ่งติดต่อเรามาว่าขอให้คุณไปด้วยพรุ่งนี้ จะได้ขอบคุณเป็นการส่วนตัว เขาถึงกับทำป้ายผ้าไหมยกย่องเหราเฉินเฉินกับเพื่อนด้วยนะคะ เจ้าทุกข์คดีนี้ประทับใจจนย้ำเราแล้วย้ำเราอีกว่าให้บอกคุณให้ได้ค่ะ"
"เอ๋?" จางเย่ตกใจ "เงินรางวัลสองแสน?"
เฉินเฉินตาเป็นประกายวูบ
พ่อกับแม่ของจางเย่ก็ตกใจเช่นกัน
เจ้าหน้าที่หญิงกล่าว "ใช่ค่ะ เพราะว่าเป็นคดีใหญ่ และเป็นเด็กๆ ช่วยกันไขคดีแค่ไม่กี่คน เพื่อยกย่องความกล้าหาญและสติปัญญาอย่างนี้ เงินรางวัลก็เลยมากหน่อย"
จางเย่รีบกล่าว "ได้ครับ พรุ่งนี้พวกเราจะไปแน่นอน"
วางสายไป แม่ก็รีบถาม "เงินรางวัลทำไมเยอะขนาดนั้นล่ะ?"
จางเย่ฉุกคิดอะไรได้ก็พยักหน้ากับตนเองเบาๆ ก่อนหันมองเฉินเฉิน "เธออายุยังน้อย ไม่ต้องใช้เงินมาก เงินนี่ฉันจะรับฝากไว้ให้เธอก่อนแล้วกัน ถึงเวลาจะได้ไว้เป็นสินส่วนตัวตอนแต่งงาน"
เฉินเฉินโมโห "จางเย่! นั่นเงินรางวัลหนูนะ!"
จางเย่กระพริบตาปริบ "ก็เงินเธอไง ฉันเก็บไว้ให้ก่อนเอ๊ง"
แม่จัดการฟาดหลังจางเย่ไปป้าบหนึ่ง "อย่ามาทำตัวแบบนี้นะ เงินรางวัลของเด็กมัน แกจะไปยุ่งอะไร กลับมาก็เอาชื่อแกไปเปิดบัญชีให้เฉินเฉินสักเล่ม ทำบัตร ATM แล้วก็ให้เฉินเฉินถือเอาไว้!"
จางเย่บ่นงึมๆ งำๆ "เธอไขคดีได้ ก็เพราะผมคอยสั่งสอนอบรมเอาใจใส่ต่างหาก เงินรางวัลนี่ก็ต้องให้ผมส่วนหนึ่งสิ!"
เฉินเฉินโมโห "จางเย่ คุณนี่ไม่เหมือนผู้ใหญ่เลยสักนิด!"




……




เย็นวันเดียวกัน
เรื่องนี้ออกข่าวอย่างต่อเนื่อง!
โทรทัศน์ หนังสือพิมพ์ วิทยุ อินเทอร์เน็ต ล้วนแต่ออกข่าวที่ชวนตกตะลึงนี้ทุกหนแห่ง ไม่ว่าใครที่อ่านหรือฟังก็ตาม ปฏิกิริยาแรกที่มีคือไม่อยากจะเชื่อ!
‘คดีลักทรัพย์ชุนซู่หยวนคลี่คลาย!’
‘เด็กประถมไขคดี! คดีอันดับหนึ่งของประเทศ!’
‘จับรวด! โจรกว่าห้าสิบคน! ทรัพย์ของกลางกว่าสี่สิบล้าน!’
‘เด็กประถมคลี่คลายคดีใหญ่! ตามรอยไปถึงรังโจร!’
‘จางเย่ปรากฏตัวมารับคนกลับจากที่เกิดเหตุ!’
‘ข่าวอินไซด์สุดช็อก! หัวหน้าทีมเด็กประถมผู้สาวถึงแก๊งโจรได้เป็นญาติจางเย่!’
รายงานในหนังสือพิมพ์จำนวนมากทำให้คนทั้งประเทศต้องตะลึง!




……




ร้านอาหารแห่งหนึ่งในเมืองหลวง
ฮาฉีฉี จางจั่ว และพวกทีมงาน ‘เดอะวอยซ์’ กำลังกินมื้อเย็นกันอยู่ อู่อี้เมามากจนขึ้นไปร้องเพลงอยู่บนโต๊ะ ทันใดนั้น ข่าวเรื่องคดีลักทรัพย์ครั้งใหญ่ก็ปรากฏขึ้นบนทีวี!
"หยุดร้องๆ!"
"รีบดูข่าวเร็วเข้า นั่นมัน..."
"เด็กน้อยที่ไขคดี? ญาติของจางเย่?"
"เชี่* พวกนายดูเงานั่นสิ นั่นมัน นั่นเฉินเฉินนี่!"
อู่อี้สร่างเมาขึ้นมาทันควัน มองโทรทัศน์ตะลึงตาค้าง!
ภาพของเฉินเฉินกับเพื่อนปรากฏบนโทรทัศน์ แต่เพราะจางเย่กับพ่อแม่ของเด็กๆ ยืนกรานอย่างหนักแน่นไม่ยอมให้ภาพปรากฏ พวกเขาจึงได้แต่ให้เห็นด้านหลังของพวกเธอ ถึงขั้นทำภาพโมเสกเบลอเอาไว้ คนส่วนใหญ่จึงจดจำพวกเธอไม่ได้ แต่ทีมงาน ‘เดอะวอยซ์’ นั้นต่างไป ด้วยข่าวที่ว่าเป็นญาติจางเย่และข้อมูลว่าเป็นเด็กประถม แค่เห็นเงาหลังพวกเขาก็เดาได้แล้วว่าเป็นเฉินเฉิน! ก่อนนี้เฉินเฉินอยู่ที่ CCTV กับพวกเขาช่วงหนึ่ง ฮาฉีฉีกับพวกล้วนคุ้นเคยกับเธอ พวกเขายังค่อนข้างชอบ ‘ผู้กำกับใหญ่ตัวน้อย’ ที่ชอบเดินไปชี้นิ้วสั่งคนอื่นๆ คนนี้อีกด้วย
"เฉินเฉินจริงด้วย!"
"สวรรค์! เฉินเฉินจับโจรเหรอนี่?"
"ฉันรู้อยู่นะว่าเฉินเฉินน่ะฉลาดเป็นกรด ไม่เหมือนเด็กคนอื่นๆ แต่ถึงขั้นคลี่คลายคดีนี่มัน... ไม่ใช่อะไรที่เด็กประถมจะทำได้เลยนะ!"
ฮาฉีฉียิ้มเจื่อน "เฉินเฉินเป็นคนแบบเดียวกับผู้กำกับจางเราจริงๆ นั่นแหละ!"
จางจั่วหัวเราะ "เออใช่ เหมือนจริงๆ!"
ทุกคนได้ยินแล้วก็เห็นด้วย นิสัยของเด็กกับผู้ใหญ่คู่นี้เหมือนกันมาก ผู้กำกับจางก็เหมือนกันไม่ใช่หรือไง อยู่ว่างๆ ยังก่อเรื่องขึ้นมาได้? แถมถ้าเกิดมีเรื่องอยู่แล้ว เขายังก่อเรื่องได้ใหญ่โตยิ่งกว่านั้นอีก!




……




ในโลกออนไลน์พลันบ้าคลั่ง!
เพื่อนดาราของจางเย่ล้วนส่งคำ ‘แสดงความยินดี’!
เหยาเจี้ยนไฉ "..."
จางเสีย "..."
ฟางเว่ยหง "..."
ต่งซานซาน "..."
คู่สามีภรรยาเฉินกวงฟ่านเหวินลี่ "..."
พวกดาราออกมาแสคงความตระหนกตกตะลึง!
ชาวเน็ตบางคนยังไม่รู้จะมีปฏิกิริยาอย่างไรแล้วจริงๆ!
"ตาบอดแล้วฉัน!"
"สวรรค์! เด็กประถมสมัยนี้มันจะเก่งกาจเกินไปแล้วไหม!?"
"นี่ฉันอยู่ในโลกแบบไหนกันแน่ฟะ!"
"เด็กประถม? ฉันไม่กล้าจ้องตรงๆ เลยอะ!"
"นี่มันจะบ้าเกินไปแล้ว!"
"ฉันผิดไปแล้ว ต่อไปไม่มีทางดูถูกเด็กๆ เหมือนเดิมอีกแล้ว! พวกเธอชนะแล้ว!"
"เป็นไปได้ไงกัน ข่าวปลอมหรือเปล่า?"
"ไม่ปลอมหรอก หนังสือพิมพ์ออกข่าวกันทุกฉบับแน่ะ!"
"เชี่*เอ๊ย มีอะไรไม่น่าเชื่อยิ่งกว่านี้อีกไหมเนี่ย! ตอนฉันอยู่ ป. สองฉันยังเล่นขี้โคลนอยู่เลยเว้ย ผู้หญิงผู้ชายต่างกันยังไงฉันยังไม่รู้เลย! เด็กประถมสมัยนี้แม่*จับโจรได้แล้ว? คดีใหญ่ที่สุดของประเทศอีก? มันจะต่างกันมากไปแล้วโว้ย!"
"คนเปรียบคนเปรียบจนตายจริงๆ ฉันคารวะเด็กประถมพวกนี้แล้ว!"
"ฉันยังไม่อยากจะเชื่อเลย เป็น เป็นไปไม่ได้น่า! ไม่มีเหตุผลเลย!"
"เป็นไปไม่ได้อะไรกัน? เหอๆ นายดูรูปนี้ คนที่เดินมากับเด็กเป็นใคร มีข่าวนี้อีก ดูเอา!"
"หือ หมอนี่คุ้นตาจัง?"
"เชี่* นี่มันจางเย่นี่!"
"หา? ญาติของจางเย่หรอกเรอะ?"
"ฉันว่าแล้ว! ฉันว่าแล้วเชียว!"
"ถ้าเกิดเป็นญาติของจางเย่จริงๆ งั้นทุกอย่างก็อธิบายได้หมด! ไม่แปลกใจเลยว่าทำไมถึงน่าอัศจรรย์นัก เพราะผู้ใหญ่ในบ้านก็เป็นแบบเดียวกันนี่เอง มีแต่ญาติอย่างจางเย่เท่านั้นแหละที่เลี้ยงเทพแบบนี้ออกมาได้!"
"ฮ่าๆๆๆๆ ขำแทบตายแล้ว! ที่แท้ก็ญาติจางเย่หรอกรึ!"
"อาจารย์จางดังอีกแล้ว! สรุปเขาสอนเด็กขึ้นมายังไงกันแน่! สั่งสอนจนเด็กคนนี้แทบจะเหาะทะลุฟ้าได้แล้ว! โลกนี้รับมือเขาไม่ไหวแล้วล่ะ!"
"สองวันก่อนจางเย่ทุบรถที่ชิงหัว หลังจากก่อเรื่องใหญ่ขนาดนั้นไม่ถึงสองวัน ญาติเขาก็มารับช่วงต่อเรอะ? ทำลายสถิติสร้างแผ่นดินใหม่อีก? บ้านนี้จะชำนาญเกินไปแล้วรึเปล่าน่ะ? ก้าวหน้าได้ต่อเนื่องจริงๆ!"
"ขำเยี่ยวเล็ด!"
"ต้องตลกกันขนาดนี้เหรอวะ!"
ชาวเน็ตอัศจรรย์ใจ!
คนทั่วไปตื่นตะลึง!
แต่ปฏิกิริยาทั่วไปคือเห็นเป็นเรื่องตลก ข่าวนี้สร้างความขบขันให้พวกเขาไม่น้อย ขอแค่มีข่าวเกี่ยวกับจางเย่ ล้วนแต่กลายเป็นเรื่องขำขันทุกคราวไป ถึงกับทำให้คนที่ก่อนนี้ไม่ชอบจางเย่นักยังหัวเราะลั่นจนหยุดไม่ได้ เพราะเรื่องนี้นั้นความจริงก็น่าอัศจรรย์มากอยู่แล้ว!
ผู้ใหญ่ก็น่าขำ!
เด็กยังจะน่าขำเข้าไปอีก!
บ้านจางเย่นี่แม่*เป็นตัวอัศจรรย์ทั้งบ้านจริงๆ!


*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./37.md)