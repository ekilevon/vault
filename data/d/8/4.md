##บทที่ 704 : จางเย่ออกโรง!
บนเขา
บรรยากาศรอบข้างเหล่าอาจารย์ทุกคนแปรเปลี่ยนเป็นกระตือรือร้นขึ้น
“น่าสนุกนี่นา!”
“นั่นสิ แข่งกลอนงั้นเหรอ?”
“นี่เป็นจุดแข็งของจางเย่ซะด้วย!”
“จุๆ อาจารย์เลี่ยวก็ใช่ย่อยนะ เลี่ยวฉีน่ะไม่เพียงแต่เป็นผู้ช่วยศาสตราจารย์ที่ชิงหัว ยังมีตำแหน่งที่สมาคมเพลงกลอนด้วย ทักษะแต่งกลอนสูงส่งมาก”
“ถึงงั้นก็ยังไม่ใช่คู่มือจางเย่อยู่ดี จางเย่อยู่ระดับไหนมีใครบ้างไม่รู้”
“ฮ่าๆ มันก็ไม่แน่หรอก อาจารย์เลี่ยวไม่ได้กระจอก เพียงแต่กลอนของอาจารย์เลี่ยวค่อนข้างเน้นทางวรรณศิลป์มากกว่า ไม่ได้เป็นกลอนมวลชนอย่างของจางเย่ที่แพร่หลายไปทั่วอย่างนั้น ไม่ใช่สักแต่ว่ามีคนรู้จักเต็มไปหมดแล้วจะพูดได้ว่าระดับของอาจารย์เลี่ยวเทียบจางเย่ไม่ติดเสียหน่อย”
“ใช่ ฉันว่าพวกเขาก็พอๆ กัน”
“เหอๆ อาจารย์เลี่ยวคงเตรียมตัวไว้นานน่าดู”
“นั่นสิ กล้ามาท้าประลองกลอนกับจางเย่ คงเตรียมตัวมาแล้วแหง ท่าทางจะมีอะไรสนุกๆ ให้ดูแล้วสิ!”
“แข่งเลย!”
“อาจารย์จาง ออกมา!”
“อาจารย์เลี่ยวสู้เขา!”
หลายคนส่งเสียงเชียร์อย่างต่อเนื่อง ต่างคนต่างคาดหวังกับฝ่ายของตน
ซูน่าขยิบตาให้จางเย่ พยายามสื่อความหมายให้กับเขา เธอเองก็เป็นสมาชิกคนหนึ่งในทีมออกข้อสอบภาษาจีน จึงรู้ดีว่าเลี่ยวฉีกับอาจารย์สาขาวิชาภาษาจีนของชิงหัวและมหาวิทยาลัยประชาชนจำนวนหนึ่งไม่ชอบใจจางเย่นัก โดยเฉพาะการที่ ‘มะเร็งร้าย’ ของโลกวรรณกรรมและวงการศึกษาอย่างจางเย่จะโลดแล่นไปได้ดีขนาดนี้! ชัดเจนว่าที่คนพวกนี้เอาเกมนี้ออกมาเล่น จะต้องเป็นแผนหรือเจตนาร้าย เธอจึงสบตาจางเย่เพื่อเตือนให้เขาระวังตัวเอาไว้ แม้ว่าในแง่ของการแต่งกลอน ซูน่าไม่ได้กังวลเลยสักนิด เธอรู้ดีว่าจางเย่มีพรสวรรค์เพียงใด!
ข้างหลังจางเย่ อาจารย์สาวคนอื่นๆ จากเป่ยต้าสองคนเข้ามาสะกิดจางเย่อย่างเงียบเชียบ เพื่อเตือนเขาด้วย เพราะพวกเธอเองก็ดูออกเช่นกัน แม้ว่าเมื่อกี้ทุกคนจะแสดงออกอย่างสุภาพ เป็นกันเอง พูดคุยยิ้มแย้มแจ่มใสต่อกันดี แต่นั่นก็แค่กับเกมเลียนแบบและเกมต่อเพลง เพื่อความบันเทิงกันเท่านั้น ขณะที่โจทย์ ซึ่งออกมาคราวนี้ไม่เหมือนกัน นี่เป็นการเคลื่อนไหวที่มีจุดประสงค์ก่อสงคราม ต้องการเล่นงานมาที่จางเย่โดยเฉพาะ! ดังนั้น ไม่ต้องบอกก็รู้ว่าพวกอาจารย์จำนวนมากของเป่ยต้าย่อมอยู่ฝั่งจางเย่แน่นอน เดิมทีเป่ยต้ากับชิงหิวก็เป็นคู่ปรับกันมาช้านาน เมื่อโดนยั่วยุท้าทายเช่นนี้ ทุกคนจึงไม่อาจนิ่งเฉยได้!
กรรมการหลี่รุ่ยถาม “ทีมอาจารย์ชายตัดสินใจเลือกคนได้แล้วยังครับ?”
เลี่ยวฉีขานรับคำหนึ่ง
“ทีมอาจารย์หญิงล่ะ?” หลี่รุ่ยมองมาทางอีกฝั่ง
อาจารย์หญิงจากชิงหัวคนหนึ่งกล่าวยิ้มๆ “พวกเราทางนี้ ต้องส่งอาจารย์จางออกไปแน่นอนอยู่แล้วค่ะ ความสามารถทางโคลงกลอนของอาจารย์จางฉันคงไม่ต้องสาธยายหรอกนะคะ”
อีกฟาก อาจารย์ชายคนหนึ่งจากชิงหัวก็พูดผสมโรง “ใช่ ได้ยินชื่อเสียงปลายพู่กันร่ายกลอนของอาจารย์จางมานานแล้ว ยังไม่เคยเห็นกับตาสักที อาจารย์จางออกมาสิครับ!”
อาจารย์ชิงหัวหลายคนเรียกร้องรับส่งเป็นจังหวะกันดี ในน้ำเสียงเคลือบแฝงความกระเหี้ยนกระหือรือรอเชือด!
แต่ใครจะคิด พอจางเย่ได้ยินก็โบกมือปัดโดยไม่ต้องคิด “ผมไม่เอาด้วยหรอก ก่อนหน้านี้ก็บอกไปแล้วนี่ ผมมาช่วยดื่มแทนทีมสุภาพสตรีเฉยๆ ยังไงผมก็เป็นผู้ชายไม่ใช่ทีมอาจารย์หญิงอยู่ดี”
หลี่รุ่ยยิ้มบางกล่าว “ทีมอาจารย์หญิงได้ตัวคุณไป คุณก็ต้องเป็นสมาชิกทีมอาจารย์หญิงแล้วสิ ในเมื่อทุกคนต่างเสนอชื่อคุณ คุณก็แค่มาเล่นรอบสุดท้ายนี่จะเป็นไรไป?”
จางเย่ยืนอยู่หน้าเตาย่าง กำลังง่วนกับการจัดการเนื้อย่างให้ตัวเองกินเพียงอย่างเดียว “พวกคุณเล่นไปเถอะ ผมจะกินเนื้อของผม ทักษะการแต่งกลอนของผมก็ไม่ได้มีอะไรด้วย” เขายังคงยืนกราน ไม่คิดสนใจเกมการแข่งกลอนนี่เลยสักนิด “จริงสิ อาจารย์ซูน่าก็มีฝีมือดีนะ ให้อาจารย์ซูไปแข่งสิ”
ซูน่า “......” ให้ฉันไปแข่งกับผีอะไรล่ะ!
จางเย่โบ้ยไปโบ้ยมา ไม่รับภาระมาเข้าตัว
หากเปลี่ยนเป็นคนอื่นมาทำหลบเลี่ยงเช่นนี้ ทุกคนคงคิดว่าคนๆ นั้นใจไม่ถึง กลัวแพ้ กลัวเสียหน้า จึงไม่กล้าเข้าร่วมแข่งเกมนี้แน่นอน แต่เมื่อคนที่พูดแบบนี้คือจางเย่ ทุกคนกลับไม่มีใครคิดเช่นนั้น เพราะพรสวรรค์ในการแต่งกลอนเขียนเพลงเป็นเรื่องที่รับรู้กันไปทั่ว อย่างผลงานกลอน ‘ระยะทางที่ไกลที่สุด’ ‘น้ำนิ่ง’ ‘ชมเขาไท่ซาน’ เหล่านี้ต่างก็เป็นที่ประจักษ์ถึงความสามารถสุดมหัศจรรย์ ไม่ต้องสงสัยเลยว่า จางเย่ไม่มีทางที่จะปอดแหกและไม่มีทางที่จะกลัวแพ้ การที่เขาไม่รับคำท้า อธิบายได้เพียงอย่างเดียวเท่านั้น —— จางเย่ไม่สน หรือไม่ก็ไม่มีอารมณ์มาตั้งแต่แรกแล้ว
ทุกคนยังคงเรียกร้อง
“จางเย่ ไปสิ”
“นายไม่ไป ทีมอาจารย์หญิงไม่มีคนแข่งแล้วนะ”
“นั่นสิ คนในทีมอาจารย์หญิงที่แต่งกลอนแต่งคำเก่งก็มีแค่คุณคนเดียว”
“นี่นัดสุดท้ายแล้ว เป็นตัวตัดสินเลยว่าใครแพ้ใครชนะ ทุกคนต่างก็เล่นกันสนุกขนาดนี้ อาจารย์จางเย่ ทำไมคุณไม่ไว้หน้ากันบ้างล่ะ”
“ใช่ แข่งสักตาน่า”
หลังจากเรียกร้องอยู่นาน
เลี่ยวฉีจากทีมอาจารย์ชายเห็นเช่นนั้น ก็กล่าวขึ้นมาว่า “ในเมื่อทีมอาจารย์หญิงยังเลือกคนไม่เสร็จ งั้นผมขอบังอาจลงมือก่อนแล้วกัน โจทย์คือ ‘สามีภรรยา’ ใช่ไหม?”
กรรมการหลี่รุ่ยตอบ “ถูกต้อง”
เลี่ยวฉีถาม “มีพู่กันน้ำหมึกไหม?”
“มี” อาจารย์คนหนึ่งบอกพลางหัวเราะ “เตรียมการแข่งกันทุกปี เลยรู้อยู่แล้วว่าต้องมีรายการนี้ด้วย ถึงได้เตรียมไตั้งว้แต่แรก นี่ๆ อยู่ทางนี้หมดแล้ว” เขากับอาจารย์อีกสองสามคนขนของมาวางจนครบ มีโต๊ะอย่างง่ายกางอยู่เรียบร้อยแล้ว แน่นอนว่าบนภูเขาอย่างนี้อุปกรณ์ที่มีจึงไม่ถึงกับพิถีพิถันอะไรนัก เป็นแค่โต๊ะธรรมดาตัวเก่ากับชุดกระดาษพู่กันและหมึกฝน
ความกระหายใคร่รู้ของทุกคนถูกกระตุ้นขึ้นมาแล้ว!
“เริ่มได้!”
“อาจารย์เลี่ยวมั่นใจมากเลยนะ”
“พวกคุณว่าใครจะชนะ?”
“ถ้าจางเย่เข้าแข่งด้วยล่ะก็นะ ต้องเป็นจางเย่แน่นอนที่ชนะ แต่ถ้าจางเย่ไม่แข่ง ทีมอาจารย์หญิงก็ไม่มีใครสู้อาจารย์เลี่ยวได้หรอก”
“ฉันก็ว่างั้น”
“โจทย์ให้แต่งกลอน ‘สามีภรรยา’ นี่ไม่ง่ายเลยแฮะ”
ท่ามกลางสายตาของเหล่าอาจารย์ทั้งหมด เลี่ยวฉีแห่งภาควิชาภาษาจีนชิงหัวก้าวช้าๆ มาหยุดยืนอยู่หน้าโต๊ะ เขาทำสมาธิครู่หนึ่ง ราวกับกำลังครุ่นคิด ทันใดนั้นดวงตาของเขาพลันใสกระจ่าง เขายกมือขึ้น หยิบพู่กันอย่างมั่นคง ดูเหมือนว่าจะคิดออกแล้ว จึงขยับพู่กันเขียนลงไป!
……
อักษรตัวบรรจงปรากฏโลดแล่นอยู่บนกระดาษ :
ผัวเมียร่วมสัมพันธ์
รักมั่นไม่เคลือบแคลง
……
ไม่มีหยุดชะงัก เพียงอึดใจเดียวก็ปรากฏเป็นกลอนหนึ่งบท!
เมื่อเลี่ยวฉียกมือจับพู่กันขึ้นเป็นอันจบ ทุกคนที่มุงดูอยู่รอบข้างต่างอดไม่ได้ที่จะส่งเสียงเชียร์ออกมา!
“ดี!”
“กลอนนี่ไพเราะมาก!”
“ได้อารมณ์ดี!”
“เขียนได้มีชีวิตชีวาเข้าถึงอารมณ์ร่วมแรงร่วมใจในความสัมพันธ์การเป็นสามีภรรยามาก! ยอดเยี่ยมไปเลย!”
“กลอนบทนี้เจ๋งจริงๆ! สัมผัสคล้องจอง ใจความชัดเจน เต็มไปด้วยอารมณ์ ไร้ที่ติ!”
“กลอนนี้สมควรชนะขาด ความสามารถของอาจารย์เลี่ยวสูงส่งจริงๆ!”
“ใช่ ต่อให้เป็นจางเย่ก็ไม่แน่ว่าจะชนะได้!”
“จริงด้วย ต่อให้เป็นจางเย่มาเขียนก็คงไม่ได้ขนาดนี้หรอก!”
“ก็ไม่แน่หรอก กลอนของจางเย่ ข้างในเต็มเปี่ยมไปด้วยพลังที่มากกว่านี้อีก ฉันว่าต้องดีกว่ากลอนนี้เยอะ”
“นานาจิตตังแหละ เดิมทีของที่เป็นศิลปะอย่างนี้แยกสูงต่ำไม่ได้อยู่แล้ว แต่ยังไงฉันก็คืดว่ากลอนของอาจารย์เลี่ยวสมบูรณ์แบบอยู่ดี!”
หม่าฉีทีมภาษาจีนปรบมือชื่นชม “ศาสตราจารย์เลี่ยว กลอนดี!”
กรรมการหลี่รุ่ยเองก็ปรบมือ “วิเศษจริงๆ!”
เลี่ยวฉียิ้มอย่างถ่อมตน “ขอบคุณทุกท่าน ผมเองก็ยินดีที่ได้มาร่วมแสดงฝีมือครับ”
ตอนนี้เอง กรรมการอายุรุ่นๆ คนหนึ่งในบรรดาทั้งสามหันไปทางทีมอาจารย์หญิง ถามยิ้มๆ “ทางนี้จะส่งใครมา? โจทย์นี้ให้เวลาสิบนาที ถ้าไม่มีคนตอบ ก็คงได้เวลาลงโทษแล้วสินะ?”
เลี่ยวฉียิ้มมองไปทางจางเย่
มีสายตาของหลายคนจับจ้องไปทางจางเย่เช่นกัน
ใครจะคิดว่าจางเย่ไม่ได้เหลือบแลพวกเขาเลยสักนิด ยังคงหันหลังเขมือบของกินต่อไป ทั้งหอยเชลล์ หอยนางรม ยืนเคี้ยวกร้วมๆ เต็มปากเต็มคำราวกับรถไถที่กินเท่าไรก็ไม่พอ! นี่ไม่ใช่อาการเสแสร้งแกล้งทำ ทั้งไม่ใช่การพยายามทำตัวไม่เป็นจุดสนใจ แต่เพราะเขาไม่สนใจจะแข่งกลอนกับพวกเขาจริงๆ ต่างหาก! ...แข่งไปแล้วได้อะไรล่ะ?
พี่สาวคนหนึ่งซึ่งเป็นหัวหน้าทีมอาจารย์หญิงเดินมาหา “จางน้อย”
“อ้าไอ(ว่าไง)” จางเย่กินไปพูดไป “งั่มๆ…...มีอะไรเหรอครับ?”
พี่สาวคนนั้นไม่รู้จะหัวเราะหรือร้องไห้ดี “หยุดกินได้แล้วน่า เราจะแพ้กันอยู่แล้วนะ ธรรมเนียมแต่ละปี ทีมไหนแข่งแพ้นอกจากจะต้องดื่มแล้ว ตอนสุดท้ายยังต้องมีการลงโทษร่วมกันอีกนะ อย่าง เต้นทั้งทีม วิ่งรอบสนามทั้งทีมน่ะ น่าขายหน้าแย่เลยนะ”
จางเย่ร้องอ้อ...แล้วกินต่อไป
ซูน่าเดินเข้ามาด้วยอีกคน “อาจารย์จาง ออกไปเถอะค่ะ!”
จางเย่ตอบ “คุณเองก็ระดับสูงนะ คุณไปเขียนสิ เดี๋ยวผมช่วย”
ซูน่ายิ้มอย่างจนใจ “ทักษะกลอนฉันเอามาโชว์ได้ที่ไหนกันล่ะคะ อีกอย่างฉันเห็นกลอนของอาจารย์เลี่ยวแล้ว พื้นฐานอยู่สูงกว่าฉันไปตั้งครึ่ง อย่างน้อยห้าระดับ ฉันไม่อยากทำตัวเองขายหน้าหรอกนะคะ เลยหวังมาพึ่งคุณอยู่นี่ไงอาจารย์จาง ยังไงก็ต้องคว้าคะแนนรอบนี้มาให้พวกเราให้ได้นะคะ!”
“ใช่แล้วจางเย่”
“อาจารย์จาง เร็วเข้าสิ!”
“หวังพึ่งคุณแล้วนะ!”
“หยุดกินเถอะน่า ออกไปเร็วสิ!”
อาจารย์หญิงมากมายพากันส่งเสียงเร่งร้อน มีอาจารย์สาวบางคนเอาจริงเอาจังกับชัยชนะมาก อาจเป็นเพราะไม่อยากถูกลงโทษ ดังนั้นสายตาแต่ละคนจึงมุ่งมั่นคมปราดอยากเอาชนะ!
ทันใดนั้น มีอาจารย์หนุ่มจากชิงหัวคนหนึ่งกล่าวลอยๆ ขึ้น “ถ้าอาจารย์จางเย่ไม่กล้า งั้นก็เปลี่ยนคนอื่นมาเล่นแทนเถอะน่า”
เลี่ยวฉีหัวเราะขำ
หลี่รุ่ยกับคนในทีมภาษาจีนไม่น้อยต่างพากันเบิกบาน
ไม่กล้า?
ไม่กล้าแข่ง?
พอจางเย่ได้ยิน ก็มองหาต้นตอของเสียงจนเจอ แล้วหัวเราะด้วยน้ำเสียงผิดหวัง “ผมได้ยินแล้ว พวกคุณนี่ช่างยุแยงเก่งจริงๆ พวกคุณคิดว่าวิธียั่วยุเล็กน้อยแค่นี้จะทำอะไรผมได้เหรอ?” จางเย่วางอาหารในมือลง ท่าทีพลันเปลี่ยนไป “ใช่สิ ทำได้มากด้วย!”
ซูน่า “พรืด!”
เลี่ยวฉี “......”
หลี่รุ่ย “......”
ตามมาด้วยเสียงหัวเราะร้ายของเหล่าอาจารย์หญิง!
เช็ดมือสะอาดแล้ว จางเย่ก็มายังหน้าโต๊ะ หันไปถามกรรมการทั้งสามประโยคหนึ่ง “ให้เขียนหัวข้อ ‘สามีภรรยา’ ใช่ไหม? ไม่กำหนดประเภทกลอนสินะ?”
หลี่รุ่ยตอบ “ใช่”
จางเย่พยักหน้าหงึกหงัก ยกพู่กันขึ้นมา
คราวนี้ ทุกคนต่างเบียดกันเข้ามาเสียพรึบพรับ ล้อมหน้าล้อมหลังจางเย่เป็นวงกลมรอบตัวเขา แต่ละคนชะเง้อคอมองไปบนกระดาษเซวียน[1]
พวกเลี่ยวฉีเองก็อยู่ในวงนั้นด้วย
แต่ถึงขนาดโดนคนมากมายให้ความสนใจจับจ้องอยู่อย่างนี้ จางเย่กลับไม่มีท่าทีประหม่าใดๆ แม้แต่น้อย ทั้งไม่ได้ตื่นเต้นอย่างเห็นได้ชัด ดูเหมือนว่าเพียงแค่ยกพู่กันขึ้นมาอย่างสบายๆ โดยไม่แม้แต่จะใช้สมองครุ่นคิดเลยสักนิด ก็ตวัดพู่กันเขียนอักษรลงบนกระดาษเซวียนอย่างไม่ใส่ใจ
เป็นอักษรกึ่งหวัดกึ่งบรรจง :
ตาผากมองเขาไกลน้ำกว้าง
ไปมาพลางพานพบกี่ใจหมาย?
==================
[1] 宣纸 กระดาษเซวียน เป็นกระดาษสีขาวที่มีลักษณะลื่นนุ่ม ยับยากและเปื่อยผุพังยาก ใช้สำหรับวาดเขียนอักษรจีนและรูปภาพมาตั้งแต่สมัยราชวงศ์ถัง มีต้นกำเนิดอยู่ที่เมืองเซวียนเฉิง มณฑลอันฮุย กระดาษเซวียนได้รับการบันทึกจากองค์กร UNESCO ให้เป็นมรดกทางวัฒนธรรมที่จับต้องไม่ได้ของมนุษยชาติ (Intangibles Cultural Heritage of Humanity) ในปี2009
====================
结发为夫妻。
ผัวเมียร่วมสัมพันธ์ —แต่งงานเป็นสามีภรรยาร่วมเรียงเคียงหมอนกัน
恩爱两不疑。
รักมั่นไม่เคลือบแคลง —ไม่มีความเคลือบแคลงสงสัยใดๆ ในความรักลึกซึ้งของทั้งสอง
จากบทกลอน 留别妻 (สั่งลานาง) เป็นกลอนห้า ผู้แต่ง 苏武 (ซูอู่) มีชีวิตอยู่ในสมัยราชวงศ์ฮั่น เป็นราชทูตที่ไปเจรจากับซงหนูแต่โดนกักขังถึง 19 ปี ลำนำที่โด่งดังจนถึงปัจจุบันของท่านคือ 苏武牧羊 (ซูอู่มู่หยาง) หรือที่แปลว่าท่านซูอู่เลี้ยงแพะ มีทั้งงิ้วและบทเพลง ประวัติเพิ่มเติมนอกจากนี้มีให้ค้นหาได้ทั่วไป ส่วนกลอน 留别妻 ที่ปรากฏในเรื่องบทนี้นับว่าเป็นกลอนที่ดีมีชื่อเสียงเช่นกัน
*-*-*-*-*-*-*-*-*-*-*-*-*-*-*-*-*


[Go To Next Chapter]( ./5.md)