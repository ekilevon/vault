##บทที่ 797 : ผมยังไม่ได้ไปไหนนะ!
ถ่ายทำวันแรก คนในกองต่างร่าเริงหนักหนา เหมือนมาเที่ยวสบาย ๆ ในวันหยุด
ถ่ายทำวันที่สอง คนในกองเริ่มรู้สึกเหนื่อยล้าขึ้นมาบ้าง
ถ่ายทำวันที่สาม คนในกองถ่ายทั้งสามต่างบังเอิญมีคนป่วยพร้อมกัน บางคนเป็นหวัด บางคนร่างกายปรับสภาพไม่ได้ และยังมีสมาชิกในทีมคนหนึ่งมีอาการแพ้ความสูง(Altitude Sickness)[1]อีกด้วย โชคดีว่าพอไปรักษาตัวที่โรงพยาบาลท้องถิ่น เติมออกซิเจนสักพักก็ค่อย ๆ ฟื้นขึ้นมา
เข้าวันที่สี่ ทั้งทีมก็พากันบ่นอุบ
“วันนี้ยังมีบินอีกเหรอ?”
“คราวนี้ไปกุ้ยโจว?”
“ฉิ*หาย! จะไม่ไหวแล้วง่า!”
“ผู้กำกับจาง ขอลาพักสักวันได้รึเปล่า?”
“นั่นสิผู้กำกับจาง ทุกคนแทบจะไม่ไหวแล้ว ต้องปีนเขาข้ามน้ำทั้งวันซ้ำยังต้องบินด่วนอีก บางทียังต้องนั่งเกวียนเข้าหมู่บ้าน ปกติทุกคนนั่งทำงานอยู่แต่ในออฟฟิศ ไม่เคยออกแรงหนักขนาดนี้มาก่อน อยู่ ๆ ต้องมาใช้พละกำลังหนักขนาดนี้ ทนไม่ไหวแล้วจริง ๆ!”
“ผู้กำกับจางยังไม่บอกว่าเหนื่อยเลยสักคำ พวกเราจะบ่นอะไรล่ะ”
“ถูกต้อง อดทนอีกหน่อยเถอะ ค่อยไปพักตอนอยู่บนเครื่อง”
“เราทำได้น่า เมื่อก่อนตอนทำ ‘เดอะวอยซ์’ ช่วงสองเดือนนั้นมีสักกี่คนเคยได้พักบ้างล่ะ? ทุก ๆ วันใครบ้างไม่ได้ทำงานสิบชั่วโมงขึ้นไป? ช่วงเวลายากที่สุดพวกเราก็ผ่านกันมาหมดแล้ว ลำบากแค่นี้จะนับเป็นอะไร? ผู้กำกับจางเองก็ไม่ได้สบายนะ พวกเราอย่าบ่นไปเลย”
มีทั้งโอดครวญและเรียกขวัญ
จางเย่ฟังแล้ว ได้แต่กล่าวให้กำลังใจทุกคน “ช่วงนี้ยังพักไม่ได้ รออีกหน่อยนะ ไปอัดภาพอีกสองที่ ถ่ายฉากสำคัญ ๆ เสร็จ ก็ได้พักสักวันสองวันแล้ว อดทนกันอีกหน่อยนะ”
วันนี้ จางเย่มากับทีมถ่ายทำกลุ่มสอง ในกลุ่มล้วนเป็นคนเก่าจากทีม ‘เดอะวอยซ์’ เขารู้ดีว่า ที่ทุกคนหมดแรงทนไม่ไหวกันอยู่นี้ นอกจากจะเป็นเพราะการใช้พลังงานมากมายในการข้ามภูเขาแล้ว ยังมีอีกเหตุผลหนึ่ง นั่นคือ——ไม่มีความหวัง เมื่อก่อนตอนที่อัดรายการ ‘เดอะวอยซ์’ แล้วทุกคนเร่งงานทำงานล่วงเวลาซ้ำแล้วซ้ำเล่ากันอย่างสุดชีวิตได้นั้น เป็นเพราะจางเย่หาสปอนเซอร์ราคามหาศาลมาได้ ซ้ำยังดึงดาราดังอย่างจางหย่วนฉี เฉินกวง ฟ่านเหวินลี่ และจางเสียมาเป็นแขกรับเชิญอีก สายตาคนข้างนอกทั้งหมดต่างจับจ้องมาที่พวกเขา แต่ละสื่อรายงานแต่ข่าวรายการพวกเขาทั้งวัน ทุกคนจึงฮึกเหิมมีแรงลุย
แต่ครั้งนี้ล่ะ?
คราวนี้พวกเขาก็แค่มาถ่ายสารคดีที่ไม่รู้อนาคตไง!
แถมมีแค่สื่อเล็ก ๆ รายงานผ่าน ๆ นิดหน่อยก็จบแล้ว แม้แต่สารคดีที่พวกเขาถ่ายชื่ออะไรยังไม่สนใจเสียด้วยซ้ำ ยิ่งไม่ต้องพูดถึงความสำคัญอะไรเลย ต่างจึงรู้สึกว่าถึงถ่ายออกมาก็คงมีคนดูอยู่ไม่กี่คน ทุกคนย่อมแรงน้อยเป็นธรรมดา
จางเย่กล่าวกับทุกคน “พยายามกันอีกหน่อยนะ หลังจากนี้พอทุกคนหันกลับมามองดูอาจจะพบว่า ความยากลำบากตอนนี้เป็นสิ่งมีค่า ไม่แน่สารคดีชุดนี้อาจจะทำให้ทุกคนเซอร์ไพรส์ก็ได้นะ!”
ทุกคนเหงื่อตก
เซอร์ไพรส์?
เซอร์ไพรส์กับผีน่ะสิ!
กับสารคดีจะมีเซอร์ไพรส์อะไรออกมาได้? ขอแค่ถึงเวลาเรตติ้งออกมาอย่าต่ำจนทำพวกเขาผวาก็พอใจแล้ว ไม่ว่าใครก็ไม่หวังจะมีปาฏิหาริย์อะไร ต่างก็คิดว่าผู้กำกับจางแค่ให้ภาพฝันลม ๆ แล้ง ๆ กับพวกเขา อยากจะปลุกทุกคนให้กระเตื้องขึ้นมาจึงพูดอะไรแบบนี้
รองผู้กำกับจางจั่วกล่าวนำ “ผู้กำกับจางวางใจเถอะครับ คุณยังอดทนอยู่ พวกเราก็ไม่หวั่น! รับรองว่าจะไม่มีคนถ่วงให้กองถ่ายเราล่าช้าแน่นอน!”
ตอนนี้เอง สายจากเมืองหลวงก็โทรเข้ามา
เป็นสายจากผู้อำนวยการช่องสิบสี่เหยียนเทียนเฟย
เหยียนเทียนเฟย “อาจารย์จาง กองถ่ายพวกเธอเป็นยังไงแล้วบ้าง?”
จางเย่ตอบทันที “จนถึงตอนนี้ยังคงราบรื่นมากอยู่ครับ กำลังเร่งหาทิวทัศน์กันอยู่”
เหยียนเทียนเฟยกระแอมทีหนึ่ง “ก็ไม่ต้องรีบร้อนเกินไปหรอก ใช่ว่าจะต้องออกอากาศในเดือนธันวาคมแน่นอนเสียหน่อย ฉันได้ข่าวว่าเมื่อวานนี้ทีมพวกเธอมีสตาฟล้มป่วยแล้วใช่ไหม? แถมมีคนหนึ่งเป็นโรคแพ้พื้นที่สูงด้วย? พวกเธอใจเย็นหน่อยสิ ความปลอดภัยต้องมาก่อน นี่สิสำคัญที่สุด รายการจะเป็นยังไงก็ไม่เป็นไรหรอก แต่อย่าให้คนประสบอุบัติเหตุ ฉันรู้ว่าเธอเข้มงวดเรื่องงานศิลป์มาตลอด อยากให้สมบูรณ์แบบเสมอ ก้าวหน้าต่อเนื่อง แต่สารคดีเราไม่เหมือนกับรายการอื่น และไม่จำเป็นต้องถวายชีวิตขนาดนั้น จริงไหม? เอาแค่พอใช้ได้ก็พอแล้ว”
จางเย่หัวเราะ กล่าว “หัวหน้าครับ คุณวางใจได้ ผมมีขอบเขตอยู่ พาคนมาเท่าไร ก็ต้องพากลับไปให้คุณครบสามสิบสองทุกคนแน่นอนครับ”
“ตกลง ในเมื่อเธอมีการคำนวณไว้ในใจก็พอแล้ว” ทีแรกเหยียนเทียนเฟยกะจะพูดอีกหน่อย แต่เมื่อได้ฟังคำพูดรับรองของจางเย่ ก็ไม่คิดจะพูดอะไรอีก ในเมื่อส่งมอบทีมงานให้จางเย่ไปแล้ว เท่ากับว่าจางเย่เป็นคนรับผิดชอบกองถ่ายสูงสุด เหยียนเทียนเฟยก็ไม่ควรยื่นมือเข้าไปก้าวก่ายมากเกินไป เขาก็แค่เป็นห่วงเมื่อได้ยินว่ามีคนเจ็บเข้าโรงพยาบาล จึงอยากจะแนะนำพวกเขาว่าไม่ต้องทุ่มสุดตัวหรอก เดาว่าจางเย่ก็คงไม่ฟังอยู่ดี แต่ไม่เห็นต้องทำถึงขนาดนี้เลยนี่นา หรือว่าจางน้อยคิดจะเอารายการ ‘จีนบนปลายลิ้น’ อะไรนี่มาทำเป็นรายการมหัศจรรย์จริง ๆ?
จะเป็นไปได้ยังไง!
แผนงานเหยียนเทียนเฟยได้อ่านแล้ว ถึงกับต้องอ่านเสียหลายรอบ แต่ก็ไม่เห็นมีอะไรแปลกอยู่ดี
ถ่ายอาหาร ถ่ายวัตถุดิบ ถ่ายวัฒนธรรมท้องถิ่น ซึ่งล้วนเป็นลำดับการถ่ายทำสารคดีทั่วไป ในสิบเรื่องมีอยู่แปดเรื่องที่ทำกันมาแบบนี้ เมื่อก่อนช่องพวกเขาก็เคยถ่ายสารคดีพวกนี้มาบ้าง เข้าป่าไปเก็บภาพของจริง ก็ถ่ายกันอย่างนี้แหละไม่ใช่หรือ? เพียงแต่ว่าไม่ใช้กล้อง HD เท่านั้นเอง ดังนั้นอย่าว่าแต่คนในทีมจางเย่ อย่าว่าแต่สื่อและประชาชนทั่วประเทศเลยที่ไม่คาดหวัง แม้แต่เหยียนเทียนเฟยที่เป็นหัวหน้าแผนกถ่ายทำสารคดีเองก็ไม่คาดหวังอะไรเลยเช่นกัน!
ช่างเถอะ แค่เอาสิบล้านไปใช้ให้หมดก็พอ! เรื่องอื่นไม่สนแล้ว ให้อาจารย์จางน้อยจัดการเองเถอะ อยากทำอะไรก็ทำ รายการจะได้เรตติ้งเท่าไรช่องสิบสี่ของพวกเขาก็ไม่ได้สนใจ อย่างไรเสียพวกเขาก็ครองอันดับต่ำสุดของทุกช่องอยู่แล้ว จะเลวร้ายไปกว่านี้ได้สักแค่ไหนกันเชียว?
………….
ขณะเดียวกัน
ที่เมืองหลวง
ในขณะที่กองถ่าย ‘ปลายลิ้น’ กำลังเร่งออกไปเก็บภาพตามสถานที่อย่างเอาเป็นเอาตายนี้เอง ตรงกันข้ามกับพวกเขาโดยสิ้นเชิงคือ ทีมรายการ ‘ออกมาเต้น’ ของ CCTV1 กลับอิสระเสรีมากสุด ๆ
เริ่มรอบคัดเลือกแล้ว!
หน้าข่าวบันเทิงหลายสำนักถูกพวกเขาจับจองไปเกือบครึ่ง!
‘วิกฤตแต่งงานของเฉินเหยี่ย?’
‘ข้อมูลภายในกล่าวว่า : ผู้กำกับออกมาเต้น สวีอีเผิงอาจขึ้นแท่นกำกับงานคืนส่งปีในปีนี้!’
‘มีผู้เผย ทุนสร้างออกมาเต้นแท้จริงแล้วอาจถึงร้อยยี่สิบล้าน!’
‘ข่าวลือว่าดาวปีสี่สถาบันสอนเต้นจะเข้าร่วมออกมาเต้น?’
‘การแข่งขันเดือดรอบคัดเลือก ผู้มีพรสวรรค์มากมายอุบัติขึ้น!’
พวกนี้ส่วนใหญ่คือข่าวโฆษณาชวนเชื่อ มีทั้งจริงและโม้ แต่ทั้งหมดนั้นคือข่าวลือ
ทว่า ยังมีข่าวที่แน่นอนอยู่
ปักกิ่งไทมส์ : ‘ออกมาเต้น’ เชิญศิลปินนักเต้นอย่างอาจารย์ลี่ลี่เข้าร่วมแล้ว นักข่าวได้รับการยืนยันจากบริษัทเอเจนซี่ของอาจารย์ลี่ลี่เป็นที่เรียบร้อย ไม่ต้องสงสัยเลย นี่คือการเพิ่มดีกรีความหนักหน่วงเป็นพิเศษของ ‘ออกมาเต้น’ อาจารย์ลี่ลี่เป็นหนึ่งในนักเต้นชื่อดังเพียงไม่กี่คนของประเทศซึ่งเคยคว้ารางวัลระดับนานาชาติ ตำแหน่งในวงการเต้นนั้นไร้ข้อกังขา!
หนังสือพิมพ์บันเทิงภาคใต้ : ดาราระดับ A ฮั่วตงฟางยืนยันเข้าร่วมกับ ‘ออกมาเต้น’ ลือกันว่าค่าตัวถึงสิบแปดล้าน เป็นที่รู้กันทั่วว่า ‘ผู้ก่อตั้งฮั่ว’ เริ่มต้นมาจากการเป็นนักเต้นผู้เชี่ยวชาญ แล้วจึงผันตัวมาเป็นนักแสดง ในปีนั้นเคยได้รับรางวัลกำกับศิลป์ยอดเยี่ยมของประเทศในภาพยนตร์เรื่อง ‘เต้นสะบัด’ ซึ่งผู้ก่อตั้งฮั่วได้รับบทนำในเรื่องโดยไม่ใช้นักแสดงแทนเลย เขาแสดงการเต้นในฉากเต้นทั้งหมดด้วยตนเอง กระทั่งท่าเต้นในเรื่องเขาก็เป็นคนออกแบบเอง เพียงจุดนี้ได้พิสูจน์ชัดเจนว่า การเชิญร่วมงานของ ‘ออกมาเต้น’ นั้นสมเหตุสมผล การเข้าร่วมรายการ ‘ออกมาเต้น’ นับเป็นการการันตีชื่อเสียงถึงขีดสุด เรียกได้ว่าเป็นหนึ่งในสุดยอดแขกรับเชิญของรายการ ‘ออกมาเต้น’ เลยก็ว่าได้ ใช่แล้ว ที่กล่าวว่าเป็นหนึ่งใน ก็เพราะยังมีคนที่เหมาะสมยิ่งกว่าอยู่อีก——สตาร์ควีนจางหย่วนฉี ได้ข่าวว่าผู้จัดการของ ‘ออกมาเต้น’ ได้ทำการติดต่อเจรจากับผู้จัดการของพี่สาวจางเป็นที่เรียบร้อย หากสามารถเชิญผู้เชี่ยวชาญด้านศิลปะการเต้นอย่างสตาร์ควีนมาได้เช่นกันละก็ ย่อมกลายเป็นเสือติดปีกอย่างไม่ต้องสงสัย!
ข่าวมากมายในวงการบันเทิง เกือบครึ่งมีแต่ ‘ออกมาเต้น’ !
………………
กว่างซี
สนามบินพลเมืองเล็กแห่งหนึ่ง
จางเย่และทีมงานกำลังรอตรวจบัตรโดยสารขึ้นเครื่อง โทรศัพท์ดังขึ้น เป็นหูเฟยหัวหน้าเก่าที่สถานี BTV โทรมาหาเขา
หูเฟย “จางน้อย อยู่ไหนน่ะ?”
จางเย่สูดหายใจลึก “กว่างซีครับ”
หูเฟยอุทาน “ถ่อไปไกลขนาดนั้นเชียว?”
จางเย่ “ครับ ตอนนี้อยู่กว่างซี อีกเดี๋ยวน่าจะอยู่กุ้ยโจวแล้ว กำลังรอขึ้นเครื่องเลย”
หูเฟย “เธอนี่น้า ทำงานขึ้นมายังทุ่มสุดตัวเหมือนเดิม ได้ข่าวว่าคราวนี้เธอจะถ่ายสารคดี ดังนั้นฉันเลยโทรมาถามไถ่ สารคดีทำไม่ง่ายเลย ปีนั้นตอนที่ฉันเพิ่งเรียนจบ งานแรกสุดก็คือสารคดีนี่แหละ สร้างไปหลายเรื่อง ก็คงนับว่ารู้ดีเลย”
จางเย่หัวเราะ “ไม่ง่ายเลยครับ หลายวันมานี้ผมเจอกับตัวเองแล้ว”
หูเฟยถาม “เธอเห็นโฆษณา ‘ออกมาเต้น’ หรือยัง?”
“เปิดหนังสือพิมพ์แวบ ๆ โปรโมทกันดุเดือดน่าดูทีเดียวครับ” จางเย่ตอบขำ ๆ แม้ว่าเวลาส่วนใหญ่จะอยู่บนภูเขา ไม่ก็ชนบท แต่กับความเคลื่อนไหวของศัตรู จะไม่สนใจได้อย่างไร?
หูเฟยกล่าวเสียงเครียด “รู้ไหมยังมียิ่งกว่าดุเดือดอีกน่ะ? ก็ยังไม่เห็นโฆษณาหรอก แต่อัดข่าวอื้อทุกวัน ฮั่วตงฟางกับอาจารย์ลี่ลี่ก็ถูกพวกนั้นเชิญไปแล้ว ค่าตัวไม่น้อยกว่าใคร ได้ข่าวว่าเฉินเหยี่ยกำลังสนใจจางหย่วนฉีอยู่ กำลังไปเจรจาด้วยตนเองรอบสองแน่ะ”
จางเย่กะพริบตา “พี่สาวจางก็ไปเหรอ?”
หูเฟยว่า “ไม่หรอก ค่าตัวยี่สิบสามสิบล้านสตาร์ควีนไม่สนหรอก ทั้งวงการบันเทิงนี้ ก็มีแต่เธอที่ทำให้สตาร์ควีนไว้หน้าได้ สวีอีเผิงกับเฉินเหยี่ยเชิญเธอไม่ได้หรอก แต่ว่านะ ถึงสตาร์ควีนไม่ไป ทัพ ‘ออกมาเต้น’ ก็หรูพอแล้ว ตอนนี้ทีมรายการเราทุกคนได้รับความกดดันหนักเลย อาจจะเพราะโฆษณาพวกนั้นคึกคักเกินไป เรตติ้ง ‘เซียนเกะเป๊ะเนื้อ’ สองวันมานี้เลยลดลงนิดหน่อย ‘ออกมาเต้น’ นี่ยังไม่ทันได้ออกอากาศเลยก็ครึกโครมขนาดนี้แล้ว ตอนออกอากาศจะไม่ยิ่งกว่านี้รึ? หลังจากนั้น กลัวว่าจะไม่มีวันดี ๆ ของพวกเราเนี่ยสิ เมื่อวานฉันเปิดประชุม ปรึกษากับพวกต่งซานซาน เตรียมปรับรายการตามแผนที่เธอเคยให้ไว้แล้ว หวังว่าจะทำให้คนดูกระเตื้องกับความแปลกใหม่ขึ้นมาได้บ้างนะ”
จางเย่ฟังแล้วพยักหน้า “ตกลงครับ ‘เซียนเกะเป๊ะเนื้อ’ เองก็ฉายมานานแล้ว ควรปรับเปลี่ยนบ้างสักที”
หูเฟยกล่าวอย่างทอดถอนใจ “ถ้าเธอยังอยู่ในแวดวงโทรทัศน์นะ ไอ้พวก ‘ออกมาเต้น’ ไม่มีทางมากำเริบเสิบสานขนาดนี้หรอก พอเธอจากไปแล้ว ตอนนี้วงการบันเทิงก็ไม่มีคนคุมพวกนั้นเลย”
จางเย่หัวเราะ “พี่หู ใครบอกว่าผมจากไปแล้ว?”
หูเฟยตะลึง “หือ?”
จางเย่ “ผมน่ะ ยังไม่ไปซะหน่อยนะ”


==================


[1] อาการแพ้ความสูง (Altitude Sickness) คือ อาการที่ร่างกายไม่สามารถปรับสภาพให้เข้ากับบรรยากาศที่มีออกซิเจนเบาบางอย่างรวดเร็วได้ เป็นอาการที่ต้องระมัดระวังสำหรับนักเดินทางหรือปีนเขาเพราะอาจไปสู่ระยะที่เป็นอันตรายถึงชีวิตได้


*-*-*-*-*-*-*-*-*-*-*-*-*-*-*


>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<




[Go To Next Chapter]( ./98.md)