##บทที่ 708 : วันที่หนึ่งสอบเสร็จ!
ปลายเดือนมิถุนายน
——การสอบเข้ามหาวิทยาลัยวันที่หนึ่ง
อากาศเมืองหลวงร้อนระอุ พระอาทิตย์ดวงโตยามเช้าลอยขึ้นมา สาดแสงแรงกล้า ภายใต้อุณหภูมิสูงราวเพลิงแผดเผานี้ ประตูโรงเรียนต่างๆ ซึ่งเป็นสนามสอบทั่วทั้งเมืองล้วนแน่นขนัดไปด้วยกองทัพผู้เข้าสอบพร้อมด้วยกองทัพผู้ปกครอง บริเวณแยกใกล้สนามสอบทุกจุดต่างมีตำรวจจราจรประจำอยู่เพื่อระบายการจราจร คอยรองรับมาตรการการคมนาคมอย่างเต็มกำลัง พร้อมด้วยรถพยาบาลฉุกเฉินจอดประจำอยู่ในบางจุดของสถานที่สอบ เพื่อกรณีที่เกิดเหตุการณ์ไม่คาดฝัน กล่าวได้ว่า ทุกภาคส่วนต่างไฟเขียวให้กับผู้เข้าสอบอย่างเต็มที่
วันนี้ไม่เพียงแต่เป็นวันสำคัญของบรรดาผู้เข้าสอบเท่านั้น ยังเป็นวันที่ทุกสังคมต่างให้ความสนใจอย่างใกล้ชิด ทั้งสื่อและหนังสือพิมพ์ทุกสำนักต่างเต็มไปด้วยการรายงานข่าวเกี่ยวกับการสอบเข้าตั้งแต่หลายวันก่อนหน้านี้แล้วเช่นกัน
‘ขอความร่วมมือผู้ใช้รถใช้ถนนโปรดหลีกเลี่ยงเส้นทางสนามสอบ’
‘ส่งกำลังใจให้บรรดาผู้เข้าสอบ’
‘ปรับปรุงข้อสอบเมืองหลวง ระดับความยากอาจเกินกว่าที่คาด’
ณ สนามสอบ
“โปรดแสดงบัตรประจำตัวผู้เข้าสอบ”
“นี่ค่ะ”
“โอเค เข้าไปได้”
“แม่ หนูไปก่อนนะ”
“เสี่ยวอิงตั้งใจสอบนะ ไม่ต้องกังวลนะลูก!”
“รู้แล้วค่ะแม่ แม่กลับบ้านเถอะ”
“ไม่ไปหรอก แม่จะรอลูกอยู่ข้างนอกนี่แหละ”
เหตุการณ์คล้ายกันนี้ปรากฏอยู่ทั่วประตูศูนย์สอบในแต่ละจุด พวกผู้ปกครองของผู้เข้าสอบต่างกังวลและประหม่าอย่างเห็นได้ชัด ส่วนท่าทีของพวกนักเรียนแตกต่างกันไป มีสีหน้าไม่ซ้ำกัน บ้างมีสายตาที่เต็มไปด้วยความหวาดวิตก บ้างหัวเราะหึหึ และยังมีบางคนที่ไม่แสดงออกอะไรทางสีหน้า เอาแต่กอดตำราแล้วก้าวออกไปอย่างมาดมั่น
แน่นอนว่า ด้านในก็มีการพูดคุยระหว่างผู้เข้าสอบกันเองเกี่ยวกับระดับความยากของข้อสอบ
“ได้ยินมาว่าปีนี้จะโคตรยากเป็นพิเศษ!”
“เฮ้อ ฉันเองก็กังวลอยู่เหมือนกัน”
“เหอๆ หวังว่าจะไม่เป็นแบบนั้น”
“แค่ยากเท่าปีก่อนหน้าก็เกินพอแล้วนะ ยังต้องปรับปรุงอะไรอีกล่ะเนี่ย!”
“ลองดูวิชาภาษาอังกฤษว่ายังไงกันก่อนเถอะ”
“ฟ้าเจ้าขา ดินเจ้าขา ไหว้ล่ะเจ้าค่ะ ของ่ายๆ ทีเถอะนะเจ้าคะ”
วิชาแรกคือวิชาภาษาอังกฤษ ลำดับวิชาในการสอบและเวลาในการสอบเข้ามหาวิทยาลัยของโลกนี้ค่อนข้างแตกต่างจากโลกเดิมของจางเย่ ไม่เพียงแต่กำหนดการสอบจะเป็นตอนปลายเดือนมิถุนายน ลำดับการสอบก็ไม่เหมือนกัน โดยวันแรกวิชาภาษาอังกฤษช่วงเช้า วิชาของสายศิลป์และสายวิทย์เป็นช่วงบ่าย วันที่สองจึงจะเป็นวิชาภาษาจีนและคณิตศาสตร์ ยิ่งไปกว่านั้น ตัวอย่างเช่นวิชาคณิตศาสตร์ ในโลกนี้ไม่ว่าจะเป็นข้อสอบทั่วประเทศหรือแต่ละเมืองออกโจทย์กันเองก็ตาม ข้อสอบคณิตทั้งหมดจะไม่แบ่งแยกเป็นสายวิทย์-สายศิลป์ แต่จะเป็นชุดข้อสอบมาตรฐานเดียวกันทั้งหมด
8:40 นาฬิกา ผู้เข้าสอบประจำที่นั่งเรียบร้อยเกือบทั้งหมด
9:00 นาฬิกาตรง เริ่มการสอบวิชาภาษาอังกฤษอย่างเป็นทางการ
“Part I Listening Test…....”
ด้วยประกาศเริ่มสอบการฟัง การสอบเข้ามหาวิทยาลัยทั่วประเทศก็ได้เปิดฉากขึ้น!
ข้อที่หนึ่ง
ข้อที่ห้า
ข้อที่สิบ
บรรดาผู้เข้าสอบก้มหน้าก้มตาอย่างมุ่งมั่นตั้งใจ สีหน้าตึงเครียด
เวลาค่อยๆ ผ่านไป
เมื่อกริ่งหมดเวลาดังขึ้น ผู้เข้าสอบจำนวนนับไม่ถ้วนต่างถอนหายใจยาว ส่งกระดาษคำตอบ พูดคุยกันเกี่ยวกับข้อสอบไปพลางเดินออกจากศูนย์สอบ
บรรดาผู้ปกครองพากันกรูเข้ามาหาทันที
“เป็นยังไงบ้าง?”
“สอบเป็นยังไงบ้างเสี่ยวฉี?”
“ภาษาอังกฤษยากไหม?”
“ยากกว่าปีที่แล้ว แต่ก็ยากขึ้นแค่นิดหน่อยไม่มีอะไรมาก พอๆ กับการสอบจำลองรอบสองของพวกเราเลย ก็พอไหวแหละ แต่ไม่นึกว่าตรงกลางจะยากขนาดนั้น”
“จริง ฉันก็ว่าพอไหวอยู่ ที่ยากก็แค่ตรงการฟังนั่นแหละ”
“แม่ หนูทำข้อสอบได้ไม่เลวนะ คราวนี้ต้องได้คะแนนดีแน่ๆ”
“งั้นก็ดีแล้ว เดี๋ยวแม่พาไปภัตตาคารนะลูก!”
“หนูอยากกินปลาย่าง!”
ดูเหมือนว่าผู้เข้าสอบเขตเมืองหลวงส่วนใหญ่ล้วนยอมรับได้กับระดับความยากของข้อสอบ หลายคนดูเหมือนจะทำข้อสอบได้ค่อนข้างมาก จึงไปกับผู้ปกครองด้วยสีหน้ายิ้มแย้มแก้มแทบปริ
ช่วงบ่าย
เริ่มการสอบวิชาที่สอง
นักเรียนสายศิลป์สอบวิชาศิลป์ นักเรียนสายวิทย์สอบวิชาวิทย์
เนื่องจากข้อสอบวิชาสายศิลป์เป็นหมวดแยกที่ใหญ่ที่สุด วิชาในการสอบจึงค่อนข้างมาก ข้อสอบค่อนข้างซับซ้อน ดังนั้นบรรดาผู้เข้าสอบจึงไม่มีใครกล้าผ่อนคลาย ต่างเข้าห้องสอบกันด้วยจิตใจระแวดระวัง แต่เมื่อผู้เข้าสอบทำข้อสอบเสร็จหมดและเดินออกมาแล้วนั้น ใบหน้าของผู้เข้าสอบหลายคนกลับเต็มด้วยรอยยิ้มอีกครั้ง แม้กระทั่งผู้เข้าสอบบางคนที่ยังอยู่ในห้องสอบเอง ก็ดูเหมือนว่าจะตอบได้อย่างง่ายๆ สบายๆ เช่นกัน
เมื่อออกมา เจอเพื่อนร่วมชั้นก็เริ่มพูดคุยกันจอกแจกจอแจ
“ขอห้าเธอตอบอะไร?”
“ข้อ A น่ะ”
“ฮ่าๆ งั้นฉันก็ถูกแล้วสิ!”
“วิชาวิทย์คราวนี้ก็โอเคนะ”
“ใช่ๆ ฉันก็นึกว่าจะยากมากซะอีก”
“แต่ก็ยากขึ้นมานิดๆ ล่ะนะ อย่างฟิสิกส์งี้”
“นั่นสิ ฟิสิกส์ยากขึ้นนะ โจทย์ใหญ่ข้อสุดท้ายฉันดูไม่รู้เรื่องเลย แต่ก็ไม่เป็นไร ฉันไม่ได้เตรียมคำตอบข้อนั้นมาก่อนด้วย เปิดมาก็ยอมแพ้เลย คงมีไม่กี่คนหรอกที่ตอบข้อนั้นได้”
“เอ๊ะ หวังเสวี่ยก็สอบห้องนี้เหรอ? เพิ่งเห็น สายศิลป์พวกเธอเป็นไง?”
“พอไหว”
“ไม่ค่อยยากเหมือนกันเหรอ?”
“ยากแค่วิชาการปกครอง โจทย์ออกมาลวงนิดหน่อย หลายข้อแค่เปลี่ยนเหตุการณ์คำถามน่ะ แต่ที่จริงแอบคล้ายกับพวกคำถามของข้อสอบจำลองที่เคยทำ ส่วนใหญ่แจกคะแนนเน้นๆ ขอแค่แนวคิดพลิกแพลงหน่อยรอบคอบและเข้าใจคำถาม ก็ไม่ค่อยต่างจากข้อสอบปีที่แล้วมากนัก”
“นั่นสิ ยากระดับนี้กำลังดี”
“หนังสือพิมพ์ป่าวประกาศอยู่ทุกวี่ทุกวันว่าจะปฏิรูปปรับปรุงอะไรข้อสอบเขตเมืองหลวงเหรอ? ฮ่าๆ ไม่เห็นปรับเท่าไรเลย ทำฉันกังวลล่วงหน้าซะเปล่าๆ!”
“พูดอีกก็ถูกอีก ปล่อยให้พวกเขาโม้ซะใหญ่โต!”
“ฉันเองก็ตกใจจนสะดุ้งโหยงไปก่อนแน่ะ ที่จริงก็แค่งั้นๆ นี่หว่า”
“ไปล่ะ กลับบ้านเตรียมสอบพรุ่งนี้แล้ว”
การสอบในวันแรกจบลง เหล่านักเรียนสอบเข้าทั้งหลายต่างกลับบ้านไปกับผู้ปกครองอย่างเบิกบาน มองเห็นรอยยิ้มเต็มหน้ากันหลายคน
คืนนั้น คำตอบวิชาภาษาอังกฤษรวมถึงวิชาสายวิทย์-ศิลป์ก็ปรากฏอยู่บนอินเทอร์เน็ต คำตอบนี้ไม่ใช่ประกาศจากทางรัฐบาล แต่เป็นคำตอบที่บรรดาคุณครูโรงเรียนมัธยมปลายนำมาแก้โจทย์ด้วยตนเองทีละข้อๆ หลังจากการสอบ แล้วโพสลงบนอินเทอร์เน็ต เพื่อให้นักเรียนสอบเข้าตรวจคำตอบได้สะดวก
คุณครูวิชาภาษาอังกฤษโรงเรียนสาธิตมัธยมปลายวิทยาลัยครูนครหลวงโพสต์เวยป๋อ “ระดับความยากของข้อสอบการฟังเพิ่มขึ้นอย่างเห็นได้ชัด แต่ข้อสอบวิชาอื่นยังคงอยู่ในขอบเขตการคาดการณ์ของพวกเรา”
คุณครูโรงเรียนมัธยมปลายหมายเลข 15 “วิชาสายวิทย์โจทย์ยากไม่เยอะ”
คุณครูโรงเรียนมัธยมปลายหมายเลข 14 “ข้อสอบคราวนี้โดยรวมยังอยู่ในระดับกลางๆ เปลี่ยนวิถีไปจากโจทย์ที่เคยออกสอบทั้งหมด แต่ไม่ได้โจ่งแจ้ง”
คุณครูโรงเรียนมัธยมปลายหมายเลข 8 “การปฏิรูปข้อสอบก็ดูเหมือนจะเป็นไปอย่างล่าช้าและฝืนทำ ซึ่งไม่สามารถสำเร็จได้เพียงชั่วข้ามคืน ข้อสอบเข้ามหาวิทยาลัยเขตเมืองหลวงในครั้งนี้ มีแค่ไม่กี่ข้อที่น่ากล่าวถึง ดูจะเป็นไอเดียที่น่าสร้างสรรค์ทีเดียว ส่วนจะยากขึ้นหรือไม่นั้น นั่นเป็นอีกเรื่องหนึ่ง”
หลากหลายความคิดเห็นมาจากทุกทิศทาง
ล่าสุดสื่อของเมืองหลวงได้ออกมาตั้งคำถามไว้ว่า ข่าวด่วน : การปฏิรูปข้อสอบเข้ามหาวิทยาลัยเขตเมืองหลวง ฟ้าร้องครืนใหญ่ สายฝนหยาดน้อย[1]?
ในขณะเดียวกัน ผู้เข้าสอบในเขตอื่นกลับไม่ได้สบายอย่างผู้เข้าสอบในเขตเมืองหลวง
“ไฮ้ ปีนี้ไม่ใช่ว่าไม่ง่ายรึไง?”
“นั่นสิ คล้ายกับปีที่แล้วเลย”
“ภาษาอังกฤษยากโคตร ศัพท์ใหม่ตั้งเยอะ ฉันไม่เคยเจอมาก่อนเลยด้วยซ้ำ!”
“พวกนายดูข้อสอบเมืองหลวงสิ ดูเหมือนจะง่ายไม่เปลี่ยน! เฮอะ!”
“ไม่ได้ปฏิรูปหรอกเหรอ?”
“ไม่รู้สิ แต่คำถามพวกนั้นฉันก็ทำได้หมดเลยนะ”
“เชี่* จริงด้วย ถ้าฉันได้ข้อสอบเขตเมืองหลวง คะแนนสอบเข้าฉันคงถึง 500 แหง! น้องสาวนายสิ! พวกเด็กสอบเข้าชาวเมืองหลวงนี่มีความสุขชะมัด!”
“อิจฉาพวกเขาจะตายแล้วเนี่ย!”
“ชาติหน้าฉันก็อยากเกิดมาอยู่เขตเมืองหลวงบ้างจัง!”


======================
[1] 雷声大雨点小 ฟ้าร้องครืนใหญ่ สายฝนหยาดน้อย เป็นสำนวน หมายถึง คำพูดใหญ่โตกว่าการกระทำ
*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./9.md)