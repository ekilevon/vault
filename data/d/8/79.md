##บทที่ 779 : ช่อง CCTV14?
วันต่อมา
เหตุการณ์ปฏิเสธรางวัลวุ่นวายมาสองวันแล้ว ส่วนการแถลงข่าวที่มหาวิทยาลัยเมื่อเย็นวานถือเป็นข้อสรุปของเรื่องนี้ เรื่องราวค่อย ๆ ซาลง จางเย่ผู้นอนขี้เกียจอยู่บ้านหลายวันเห็นว่าวันนี้อากาศดี จึงตัดสินใจออกไปทำงานอย่างหาได้ยากเย็นยิ่ง
รถไปถึงออฟฟิศ
อากาศฤดูใบไม้ร่วงเย็นสบาย ในสายตามองเห็นฟ้าใสเมฆขาว
จางเย่ซื้อหนังสือพิมพ์ที่หน้าตึก เปิดดูขณะเดินเข้าออฟฟิศ พลิกไปได้สองหน้า ก็เห็นรูปของตัวเขาขณะกำลังแถลงข่าวที่มหาวิทยาลัยเมื่อวาน หัวข้อข่าวเห็นเด่นชัดทีเดียว กินพื้นที่ไปราวหนึ่งในเจ็ดของหน้าเน้นด้วยตัวอักษรสี โดยใช้คำพูดของเขาเมื่อวาน —— ‘จางเย่ : ผิดถูกดีเลว ให้ชนรุ่นหลังตัดสินเองเถอะ!’
ความจริงแล้วไม่เพียงแต่หนังสือพิมพ์ปักกิ่งรุ่งอรุณที่รายงานเรื่องนี้ หนังสือพิมพ์ใหญ่ทั่วประเทศก็มีหัวข้อข่าวและความเห็นต่อเรื่องนี้เช่นกัน ข่าวแรกสุดออกเมื่อเย็นวาน ขณะที่ช้าสุดคือเช้านี้ ภาพการแถลงข่าวสดจากเมื่อคืนก็มีบางสถานีนำมาถ่ายทอดโดยไม่ได้ตัดต่อ อีกทั้งคำว่า ‘ผิดถูกดีเลว!’ ของจางเย่ก่อให้เกิดกระแสในสังคมออนไลน์ หลังชาวเน็ตเห็นว่านี่คือคำพูดที่ต้องมีชื่อเสียงแน่ และตามข่าวออนไลน์ล่าสุดล้วนพูดถึง ‘จารึกไร้อักษร’ บทนี้ด้วย
เขาพับหนังสือพิมพ์ ก่อนเข้าเวยป๋อไปดู
แค่คืนเดียว มีข้อความและความเห็นกว่าหมื่นครั้ง!
เสี่ยวไป๋ช่าย “ไอดอลเจ้าขา! พูดได้ดีมากเลยเจ้าค่ะ!”
เฉ่าฉางอิงเฟย117 “ผมชอบ ชอบคุณสุด ๆ ไปเลย! ‘ผิดถูกดีเลว ให้ชนรุ่นหลังตัดสินเองเถอะ’ ช่างยอดเยี่ยม ฟังแล้วสะใจมาก มีแต่คุณนี่แหละที่พูดคำนี้ออกมาจนสะเทือนเลือนลั่นได้!”
DJFOIK “ผมไม่เคยติดตามดาราคนไหนมาก่อน ไม่เคยสนใจเรื่องในวงการบันเทิงด้วย อย่างมากก็ดูในทีวี แต่ก็จำชื่ออะไรไม่ได้ แต่ทันทีที่ได้ยินประโยคของคุณที่ว่า ‘ผิดถูกดีเลว’ ผมถึงกับตะลึงจนต้องไปหาผลงานคุณในเน็ต ดูข่าวต่าง ๆ ในอดีตของคุณ พออ่านหมดแล้วผมอยากจะบอกแค่ว่า คุณน่ะไม่เหมือนดาราคนอื่นเลยสักนิด! นับแต่นี้ คุณมีฐานแฟนคลับเพิ่มขึ้นอีกหนึ่งแล้วนะ ผมไม่ได้ติดตามดารา ผมแค่ติดตามรัศมีที่คุณเปล่งออกมาต่างหาก!”
เสี่ยวเฟย “ฉันจะสนับสนุนคุณตลอดไป อาจารย์จางสู้ ๆ!”
ทุกคนล้วนแสดงความสนับสนุน ในเวลาแค่ไม่กี่วัน เวยป๋อของเขามีผู้ติดตามจากไม่กี่แสนกลายเป็นราวสามล้านแล้ว แม้ว่าผู้ติดตามของเขาจะเทียบกับพวกดาราระดับหนึ่งหรือระดับ S ซึ่งมีผู้ติดตามหลักสิบล้านไม่ได้ เทียบกับพวกไอดอลเกาหลีที่มาดังในจีนไม่ได้ ทว่าทุกคนกลับทราบดีว่าแฟนคลับของจางเย่มีกำลังรบเหนือล้ำกว่าใคร!
โพสต์มั่วซั่ว?
ด่าคนเละเทะ?
ก่อเรื่องวุ่นวาย?
ตามก่อกวนเรื่องราว?
พวกเขาเป็นหนึ่งไม่มีสอง! ในการศึก หนึ่งต้านสามยังไม่เห็นปัญหา! นี่ไม่ใช่แค่พูดลอย ๆ ชื่อเสียเหล่านี้ล้วนได้มาจากศึกแฟนคลับในครั้งเก่าก่อน
จางเย่ยินดีอย่างยิ่งที่ได้เห็นข้อความจากทุกคน ทราบว่าแฟนคลับเขาขยายตัวขึ้นอีกแล้ว ดังนั้นจึงสุ่มตอบข้อความเหล่านี้กลับไป แค่ปฏิเสธรางวัลและข้อความบนจารึกไร้อักษร ก็ทำให้เขาดังได้ขนาดนี้เชียว? นี่คือสิ่งที่เขาไม่คาดคิดมาก่อน!
โลกใบนี้มีบูเช็กเทียน ประวัติศาสตร์สำคัญต่าง ๆ ก็ยังคงอยู่ แต่คำว่า ‘ผิดถูกดีเลว ให้ชนรุ่นหลังตัดสินเองเถอะ’ นั้น ไม่ได้มาจากบันทึกโดยตรง เป็นชนรุ่นหลังตั้งทฤษฎีเหล่านี้ขึ้นต่างหาก บ้างก็ว่าบูเช็กเทียนคิดว่าผลงานความดีความชอบของนางมีมากจนแท่นศิลามิอาจบรรยายได้ถ้วน จึงเว้นว่างไว้ บ้างก็ว่าพระนางไร้คุณธรรม จึงมิได้ทิ้งสิ่งใดบนจารึกศิลา แต่ในโลกนี้ ทฤษฎีเหล่านี้ไม่ปรากฏ! เขาทราบถึงเรื่องนี้ในระหว่างที่ใช้ค่าชื่อเสียงจำนวนมากอ่านหนังสือและสื่ออื่น ๆ หลังออกข้อสอบเข้ามหาวิทยาลัยปีนี้นั่นเอง ตอนนี้เขาเลยคุ้นชินกับโลกใบนี้แล้ว ทำให้เขากล้ายกประโยคนี้ขึ้นมานั่นเอง!
วรรณกรรมโบราณที่สาบสูญไม่ควรถูกฝังกลบไป เพราะนั่นจะเป็นการไม่เคารพประวัติศาสตร์และชนรุ่นหลัง ในฐานะตัวแทนของโลกใบนี้ จางเย่ย่อมมีความรับผิดชอบและหน้าที่ที่จะลอก… ไม่สิ… ที่จะถ่ายทอดวรรณกรรมเหล่านี้ หึ นี่คือจิตวิญญาณของเหลยเฟิงไม่ใช่หรือไง?
หลังขึ้นลิฟต์ไปชั้นบน
ติ๊ง ประตูลิฟต์เปิดเมื่อมาถึงชั้นออฟฟิศของเขา เพิ่งออกจากลิฟต์จางเย่ก็พบว่ามีคนยืนเถียงกันอยู่เสียงดังลั่น
ใครกัน?
มาเถียงอะไรกันแต่เช้าน่ะ?
พอจางเย่มองดี ๆ ก็เห็นเป็นเจียงหยวนกับชายวัยกลางคนคนหนึ่ง
เหยียนเทียนเฟยถลึงตา “เหล่าเจียง CCTV1 จะหาเรื่องเราเรอะ? ฉันเพิ่งรับเด็กจบใหม่ฝีมือดีมาสองคน แล้วดูหน่วยแกทำสิ เอาไปทั้งสองคน? ไม่เหลืออะไรให้ช่อง 14 ของฉันเลย?”
เจียงหยวนมองเขาด้วยความหงุดหงิดรำคาญ ทราบว่าคนผู้นี้รับมือไม่ง่าย เขาเองก็เป็นรองผู้อำนวยการของช่อง ถ้าไม่ใช่อาศัยความสำคัญของ CCTV1 ยศของเขายังสูงกว่าเจียงหยวนที่เป็นแค่รองผู้อำนวยการเสียอีก “ช่อง 14 ก่อตั้งมาสองปียังสร้างชื่อในวงการไม่ได้ ยังจะเอาคนเอาอุปกรณ์ไปทำไม? รองผู้อำนวยการสถานีพิจารณาแล้วว่าเด็กสองคนนั่นไม่เหมาะกับหน่วยของนาย ถึงได้ส่งมาให้ช่องหนึ่ง เหล่าเหยียน ฉันไม่ได้ชิงคนกับนาย รองผู้อำนวยการสถานีเป็นคนจัดการหรอก ถ้าเห็นว่าไม่เหมาะสมก็ไปคุยกับเขา ถ้าเขาโอเค เราก็ปล่อยพวกเขาไปได้ทันทีเหมือนกัน”
เหยียนเทียนเฟยตอบ “คนมาที่หน่วยนาย ฉันก็ต้องมาหานายนี่แหละ”
เจียงหยวนสวนกลับ “มาหาฉันก็ไม่มีประโยชน์ เรื่องนี้พวก ผอ. สถานีประชุมกันต่างหาก”
เหยียนเทียนเฟยไม่ไว้หน้าเขาสักนิด “เหล่าเจียง อย่าเล่นกับฉันแบบนี้ หากพวกนายไม่ขอคนไป สถานียังจะโยกย้ายหรือ? ฉันไม่เข้าใจจริง ๆ ช่องนายเอาไปทั้งเงิน ทั้งคน อะไรดี ๆ ก็เอาไปหมด ส่วนช่องอื่น ๆ เป็นแค่ลูกเมียน้อย? ฉันจะจัดการนายนี่แหละก่อน แล้วค่อยไปถกเหตุผลกับทางสถานี! ฉันต้องการคำอธิบายสำหรับช่อง 14 ! ไม่งั้นก็แย่งกันอยู่นี่แหละ! ถ้าฉันทำงานไม่ได้ พวกนายก็ไม่ต้องคิดจะทำ!”
เจียงหยวนทราบว่าเหล่าเหยียนคนนี้กล้าก่อเรื่องขึ้นจริง ๆ เขาเป็นคนเก่าคนแก่ของ CCTV ผลงานของเขายังเหนือกว่าผู้อำนวยการเจียงหน่ายสยงของช่องหนึ่งเสียอีก ทำงานให้กับสถานีมาทั้งชีวิต ประสบการณ์หลายสิบปี นอกจากนี้เขายังเคยทำงานร่วมกับรองผู้อำนวยการสถานีสองคนในช่องเดียวกัน ดังนั้นแม้เหยียนเทียนเฟยจะเจ้าอารมณ์ ชอบจิกเรื่องเล็ก ๆ น้อย ๆ เขาก็ยังรักษาตำแหน่งผู้อำนวยการช่องสิบสี่ไว้ได้ ผู้อำนวยการสถานีก็ไม่มาวุ่นวายอะไรกับเขานักเพราะทางนั้นก็ควบคุมเขาไม่ได้เช่นกัน!
เจียงหยวน “เหล่าเหยียน นายคิดจะทำอะไร?”
เหยียนเทียนเฟย “เจียงหน่ายสยงล่ะ?”
เจียนหยวนจนปัญญา “ผอ. เจียงยังไม่มา” พอคิด เขาก็เริ่มกังวลกับความเจ้าอารมณ์ของคนผู้นี้ จึงยอมถอยให้ “ฉันตัดสินใจแทนเองแล้วกัน ถ้านายคิดว่าคนนายขาด นอกจากเด็กสองคนนั่นแล้ว เลือกคนที่ว่างหรือไม่ได้ทำรายการในช่องเราได้เลย แค่คนเดียวนะ จะเป็นฝ่ายสคริปต์หรือโปรดิวเซอร์อะไรก็ได้ พอไหม?”
เหยียนเทียนเฟยแค่นหัวเราะ “สองคนนั่นน่ะ คนหนึ่งได้คะแนนระดับสูงตอนสอบเข้าในเขตเจียงซู อีกคนเป็นรองประธานสโมสรนักศึกษาที่เพิ่งจบมาจากวิทยาลัยสื่อสารมวลชน ของดีขนาดนี้ คนของนายสิบคนก็ไม่เทียบเท่า!”
เจียงหยวนสะบัดมือ “งั้นก็ไม่มีทางอื่นแล้ว!”
เหยียนเทียนเฟยเสริม “ให้ฉันเลือกก็ได้ ฉันจะเอาจางเย่จากหน่วยของนาย! จะเป็นสิบสุดยอดตอนสอบเข้าก็ไม่สน เอาจางเย่มา อยากได้คนจากหน่วยฉันคนไหนก็เอาไปเลย!”
เจียงหยวน “…...”
จางเย่ซึ่งเพิ่งจะออกจากลิฟต์พลันชะงักไป
หือ?
ทำไมมาถึงฉันล่ะ?
CCTV14 ? อะไรกันเนี่ย?
*-*-*-*-*-*-*-*-*-*-*-*-*-*-*-*


[Go To Next Chapter]( ./80.md)