##บทที่ 756 : เกมใหม่ใกล้เปิดตัว!
ตอนเที่ยง
ที่โรงอาหาร จางเย่ลงมาทานข้าว เขาเพิ่งเข้ามาในโรงอาหารก็กลายเป็นจุดสนใจ คนลอบชำเลืองมองเขาหลายคน เมื่อจางเย่เดินผ่าน ทุกคนพากันแตกฮือ ล้วนถอยห่างจากจางเย่โดยไม่รู้ตัว ไม่มีใครกล้าเข้าใกล้เขาสักคน แม้แต่คนที่ปกติมักทักทายกับจางเย่เองก็ตาม เพียงอ้าปากจะพูดแต่กลับไม่พูด ชัดเจนว่าไม่มีใครกล้าพูดอะไรมากนัก
ใน CCTV1 ขณะนี้ จางเย่กลายเป็นเช่นเทพเจ้าโรคห่าไปเรียบร้อยแล้ว
จางเย่กลับไม่สนใจ เดินไปเข้าแถวสั่งอาหารเหมือนเคย เขายังได้ยินคนซุบซิบนินทาเรื่องเขาอยู่เรื่อย ๆ ตัวจางเย่เองยังนึกขันเสียด้วยซ้ำ
"เห็นว่าทีมรายการของจางเย่เล่นเกมกันทั้งเช้าแน่ะ"
"นั่นสิ สบายสุด ๆ อิจฉาจัง"
"อิจฉาอะไร เขาโดนแบนอยู่นะเว้ย!"
"วัน ๆ เล่นเกมไม่ต้องทำงาน ถ้าสบายได้ขนาดนั้น ฉันยอมโดนแบนก็ได้นะ!"
“เหอ ๆ อาศัยนาย? ไม่ใช่พี่ชายคนนี้พูดจาไม่น่าฟังนา แต่ไอ้หนูอย่างนายหวังให้ CCTV1 แบนน่ะ ยังไม่ถึงขั้นหรอก ระดับอย่างนาย มองเงินเดือนรับเงินเฉย ๆ ได้ แต่ว่าจางเย่น่ะไม่ได้ เขาเป็นถึงศิลปินระดับ A ถูกแบนน่ะสำหรับนายถือเป็นเรื่องดี แต่สำหรับจางเย่ถือว่าเอาชีวิตกันทีเดียว เขายังมีสัญญากับ CCTV1 ผูกมัดอยู่อีกตั้งครึ่งปีเชียวนะ"
“มาตรการแช่แข็งจางเย่เริ่มต้นขึ้นแล้ว”
“ไม่รู้คราวนี้จางเย่จะทำยังไงนะ”
“ยังจะทำอะไรได้? มีสัญญาอยู่ จะไปหาสถานีโทรทัศน์อื่นยังไม่ได้เลย จะว่าไป ได้ยินว่าทางสถานีโทรทัศน์นครหลวงติดต่อมาหาสถานีเรา แสดงเจตจำนงว่าต้องการขอตัวจางเย่โดนยินดีชำระค่าฉีกสัญญา แต่เห็นว่าทางผู้บริหารของ CCTV1 ตอบกลับไปแค่คำเดียว – ไม่!”
“ทางเหวยหว่อเองก็เห็นว่าต้องการตัวจางเย่ แต่ตกลงกันไม่สำเร็จ”
“แปลว่าเตรียมดองจางเย่อยู่นี่จนหมดสัญญาน่ะสิ!”
“ครึ่งปีกว่าเชียวนะ ที่น่ากลัวที่สุดสำหรับจางเย่คือ CCTV ตัดสินใจแบบนี้เอง เพราะเรื่องคดีความกับการสอบ ชื่อเสียงเขาถึงได้พุ่งทะยาน รอให้จบช่วงนี้ไป เกรงว่าความนิยมของจางเย่ที่ไม่ได้ออกหน้ากล้องไม่ได้ทำรายการ ต้องต่ำเตี้ยเรี่ยดินแหง!”
“นั่นสินะ”
“เฮ้อ จางเย่จบสิ้นแล้ว”
“ไป ๆ ถอยห่าง ๆ เขาหน่อยเถอะ”
“ตอนนี้ใน CCTV1 ไม่มีใครกล้าคุยกับเขาอีกแล้ว ถ้าเกิดผู้บริหารเห็นเข้า ถึงเวลานั้นไม่มีทางปฏิเสธความเกี่ยวข้องได้แน่ ๆ ตอนนี้ใครสนิทกับจางเย่ก็โชคร้ายหน่อยล่ะ ผู้บริหารเพิ่งจะแพ้คดีมา ต้องกลับมาเช็กบิลตามหลังแน่นอน!”
“ความจริงฉันก็ชอบจางเย่มากอยู่นะ”
“งั้นนายก็ต้องหลบให้ดีหน่อย เซียนเขาต่อยตีกัน พวกเราเข้าไปยุ่งไม่ไหวหรอกนะ!”




……




หลังมื้ออาหาร
ที่ออฟฟิศของตนเอง
คอมพิวเตอร์ของจางเย่กำลังเปิดเพลงใหม่ของจางหย่วนฉี ฟังดูไม่เลวก็เปิดฟังอีกรอบ ไม่ได้มีความรู้สึกว่าโดนจับแช่แข็งแต่อย่างใด
ขณะนั้น โทรศัพท์ดังขึ้น
ดูเบอร์ที่โทรมา เป็นหูเฟยจากสถานีโทรทัศน์ดาวเทียมนครหลวง
จางเย่รับสายพร้อมเสียงหัวเราะ “ฮัลโหล พี่หู”
หูเฟย “สะดวกคุยไหม?”
“สะดวกครับ มีธุระอะไรเหรอ?” จางเย่กล่าว
หูเฟย "เมื่อวานฉันกับผู้อำนวยการสถานีคุยกันเรื่องเธอ คิดว่าจะขอตัวเธอกลับมา หนึ่งจะได้ช่วยเธอให้หลุดจากสถานการณ์ สองคือเราสองพี่น้องจะได้ร่วมงานกันอีกครั้ง ทางสถานีโทรทัศน์นครหลวงเองก็เปิดประชุมให้ สุดท้าย ทางเราตัดสินใจจะช่วยเธอจ่ายค่ายกเลิกสัญญา แต่พอติดต่อทาง CCTV ไปกลับถูกปฏิเสธอย่างชัดเจนว่าจะไม่ยอมปล่อยคนกลับไปเด็ดขาด ฉันผู้พี่เองก็ไร้กำลังจะทำอะไร"
จางเย่หัวเราะน้อย ๆ "ขอบคุณครับพี่หู ทำให้คุณต้องกังวลใจแทนผมแล้ว"
หูเฟย "บอกฉันมาตรง ๆ เธอจะทำยังไงต่อไป?"
จางเย่ "ผมยังไม่คิดเลยครับ คงคิดพลางทำพลางนั่นล่ะ"
หูเฟยถอนหายใจ กล่าว "งั้นแปลว่าเธอเตรียมจะถูกแช่แข็งตลอดเจ็ดเดือนหน้าแล้วสิ"
จางเย่กลับหัวเราะ "ผมก็ยังไม่ได้เตรียมตัวเหมือนกัน"
"หือ? หมายความว่ายังไง?" หูเฟยฟังจนงุนงง
จางเย่หัวเราะกล่าว "ปีก่อน SARFT แบนผมยังไม่ได้ นับประสาอะไรกับ CCTV1 กัน อีกอย่างใครบอกว่าผมไม่ออกทีวีไม่เป็นพิธีกรแล้วจะไม่ได้ปรากฏตัวทางอื่นกัน? ถ้าผมอยากออกสื่อล่ะก็ ผมมีวิธีอยู่แล้ว"
หลังวางสายจากหูเฟย จายเย่ก็ได้รับสายที่เขารอมาตลอดหลายวัน
เป็นพี่สาวคนโตของคุณอู๋นั่นเอง
เสียงเจ๊อ้วนดังมาจากปลายสายอย่างตื่นเต้น "จางน้อย!"
จางเย่ถามทันที "เป็นไงบ้างครับเจ๊อ้วน?"
"สำเร็จ! ฮ่า ๆ ทำทันแล้ว!" เจ๊อ้วนยินดีเป็นอย่างยิ่ง "เฉียดฉิวแม่*ฉิ*หาย! วันสุดท้ายพอดีเป๊ะ! ตอนนี้ ‘Plants VS Zombies’ มีทั้งตัวเกมทั้งตัวเดโมพร้อมหมด! ตัวสำเร็จสมบูรณ์ยังเหลืออีกไม่กี่วันนี่แหละ เพราะยังต้องทำการทดสอบแก้ไขบั๊กอีก ส่วนตัวเดโม่น่ะไม่มีปัญหาแล้ว ทำเรียบร้อยออกมาเล่นได้สามด่าน สมบูรณ์แบบดังภูษาฟ้าไร้ตะเข็บ!"
จางเย่ดีดนิ้วเปาะ "ทำทันก็เยี่ยม"
เจ๊อ้วน "ขอบคุณเธอเรื่องตารางค่าสถานะนี่แหละ ประหยัดเวลาทำงานเราไปได้มาก เรื่องความเร็วการเคลื่อนที่ ความเร็วในการโจมตี ความเร็วในการปลูก เรื่องทั้งหลายพวกนี้ ความจริงต้องใช้เวลาให้คนทดสอบนานมาก ความสมดุลของเกมน่ะสำคัญที่สุด แต่มีตารางค่าสถานะแล้ว ทำให้งานเราง่ายขึ้นเยอะ สมเป็นนักคณิตศาสตร์แนวหน้าของประเทศ นักเขียนโปรแกรมของบริษัทเรายังยอมรับนับถือสุดหัวใจ พวกเขาถึงกับบอกว่าถ้างานนี้ให้พวกเขาทำล่ะก็ สองเดือนก็ไม่เสร็จ!"
จางเย่หัวเราะ "ลำบากแค่ยกมือ ผมพอถนัดเรื่องคำนวณอยู่เท่านั้น เรื่องอื่นผมก็ทำไม่ได้แล้ว"


เจ๊อ้วนอารมณ์ดีสุด ๆ "พรุ่งนี้มีงานจัดแสดงโชว์นิทรรศการเกมแห่งชาติพอดี บริษัทและผู้จัดจำหน่ายเกมที่มีชื่อเสียงล้วนไปกันหมด รวมถึงสื่อและเกมเมอร์จากทั่วประเทศ เธอว่างไปใช่ไหม? เธอจะได้เห็นว่าอุตสาหกรรมวงการนี้เป็นอย่างไร ปีนี้มีเกมเปิดตัวใหม่มากเป็นประวัติการณ์ MMOs RPGs แอคชั่น เกมบราวเซอร์ เกมมือถือ เกมไขปริศนา และอื่น ๆ อีกอื้อ ฉันมีตั๋วให้ถ้าเธอจะมาพรุ่งนี้ ที่ศูนย์ประชุมแห่งชาติ"
จางเย่ตอบไม่ต้องคิดเลย "ได้เลย หลายวัยนี้ผมว่างพอดี ต้องไปแน่"
งานนิทรรศการเกมโชว์ในโลกนี้ต่างกับโลกของจางเย่ไม่มาก แต่มีข้อแตกต่างแค่เล็กน้อย โชคไม่ดีที่จางเย่ไม่เคยไปงานประเภทนี้มาก่อน ดังนั้นจึงไม่เคยเห็นเหล่าพริตตี้ในตำนานด้วยตาตัวเอง มาตอนนี้เกมของเขาได้จัดแสดงด้วย เขาย่อมต้องไปชมดูให้เต็มตา!
เจ๊อ้วนหัวเราะร่า "เยี่ยม! งานรอบนี้ใช้ตั๋วอิเล็กทรอนิกส์ ฉันจะส่งให้เธอทางมือถือ บริษัทเราตั้งแต่ผู้บริหารยันแม่บ้านเชื่อในเกมนี้มาก เป็นความเชื่อมั่นที่ฉันไม่เคยเจอมาก่อน หลังทนมาหลายวัน ในที่สุดก็ถึงเวลาส่งมอบเกมใหม่ของเขาให้เหล่าเกมเมอร์ทั่วประเทศแล้ว!"
หลังวางสาย จางเย่ก็ยิ้มน้อย ๆ
อยากจะจับฉันแช่แข็งงั้นเรอะ?
พวกนายมันไร้เดียงสาเกินไปแล้ว!
ฉันไม่ได้ทำเป็นแค่เป็นพิธีกรหรือทำรายการทีวีหรอก เรื่องที่ลูกพี่ทำได้น่ะ เทียบกับพวกนายแล้วเยอะกว่ามากเชียวล่ะ ดูสิ โอกาสเพิ่มชื่อเสียงมาอีกแล้วใช่ไหมล่ะ?


*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<






[Go To Next Chapter]( ./57.md)