##บทที่ 729 : จับรางวัลใหญ่(ปลาย)
เต็มไปด้วยความคาดหวัง!
ในความคาดหวังนั้นแฝงความกระวนกระวาย!
จางเย่ไม่แม้แต่กะพริบตา จ้องหน้าจอสล็อตแมชชีนรอให้หยุด ได้ก็ดีเสียก็ดี เขาก็วางเดิมพันลงไปแล้ว ถ้าเกิดเขาได้สิทธิ์ซื้อไอเทมดีๆ จากร้านค้าย่อมเป็นผลลัพธ์ที่ดีที่สุดเท่าที่จางเย่มีประสบการณ์จากแหวนเกม แต่ถ้าเขาได้สิทธิ์การซื้อไอเทมไร้สาระ อย่างนั้นก็เป็นผลลัพธ์ที่แย่ที่สุดในการเล่นลอตเตอรี่ของจางเย่แล้ว!
สวรรค์? หรือจะเป็นนรก?
ล้วนตัดสินในอึดใจ!
ในที่สุด ภายใต้ความรู้สึกราวกับยาวนานนับชั่วโมง เครื่องสล็อตแมชชีนที่หมุนอยู่นานก็หยุดลงตรงตำแหน่งของไอเทมหมวดพิเศษ!
ติ๊ง!
ไอเทมปรากฏ!
【สิทธิ์การซื้อไอเทม】
【เอฟเฟ็กต์ซ่อนกายา(อัปเกรด)】
เอฟเฟ็กต์ซ่อนกายา?
แบบอัปเกรดด้วย?
จางเย่ใจเต้นแรง เขารีบเข้าร้านค้า ปิดการทำงานของ ‘รัศมีแห่งโชค(อัปเกรด)’ ก่อนที่จะกดดูว่า ‘เอฟเฟ็กต์ซ่อนกายา(อัปเกรด)’ นั้นเป็นอย่างไร ไอเทมใหม่นี้มีรูปไอคอนเป็นเจลกึ่งโปร่งแสงคล้ายอักษรเฮียโรกลิฟิคหรืออักษรภาพบางอย่าง มีคำอธิบายที่ไม่ชัดเจนนักอยู่ด้านล่าง ไม่ได้พูดถึงเรื่องการใช้งานและผลลัพธ์ บอกเพียงว่าช่วยให้ผู้เล่นเข้าสู่ภาวะล่องหน แถมวิธีการใช้งานก็เป็นเหมือน ‘รัศมีแห่งโชค’!
กดแล้วแสดงผล พอกดซ้ำคือยกเลิก
ในเวลาหนึ่งวินาที ใช้ค่าชื่อเสียงไปหนึ่งแสนจุด!
จางเย่โอดครวญ แม่*มันสิ ต้อง ‘สูบ’ ค่าชื่อเสียงแบบนี้เลยหรือ!
ปีก่อนตอนที่เขาเพิ่งได้รับแหวนเกม เขาได้รับ ‘น้ำยาล่องหน’ จากการสุ่มลอตเตอรี่อยู่ครั้งหนึ่ง ตอนนั้นเขาใช้ที่บ้านของคุณน้าเจ้าของห้อง แทบจะถูกเหราอ้ายหมิ่นพบตัว โชคดีที่เขาหลบหนีได้ทัน นี่คือสาเหตุที่เขาไม่ได้รู้สึกแปลกแยกกับการล่องหน เพราะเขาเคยใช้มาก่อน ตอนนั้นผลลัพธ์ของน้ำยาล่องหนนับว่าร้ายกาจจริงๆ ข้อเสียเพียงอย่างเดียวคือผู้ใช้ต้องอยู่ในสภาพเปลือยเปล่า เพราะหากไม่ได้ถอดเสื้อผ้า การล่องหนก็ไร้ความหมาย แต่ ‘เอฟเฟ็กต์ซ่อนกายา(อัปเกรด)’ ที่เขาเพิ่งได้จากการจับรางวัลนี้แตกต่างจากฉบับไม่อัปเกรดอย่างไร จางเย่ไม่แน่ใจ ดังนั้นเขาต้องทดลองดู โชคดีที่เขายังมีค่าชื่อเสียงเหลือ แม้จะไม่มาก แต่น่าจะพอให้เขาทดลองได้
ตู้เสื้อผ้าในห้องนอนเขามีกระจกบานใหญ่อยู่หลังประตู จางเย่เปิดตู้เสื้อผ้ายืนอยู่หน้ากระจก ก่อนเปิดใช้ ‘เอฟเฟ็กต์ซ่อนกายา(อัปเกรด)’!
‘เอฟเฟ็กต์ซ่อนกายยา’ แสดงผล!
-100,000!
ค่าชื่อเสียงเริ่มลดลงฮวบฮาบ!
ในขณะเดียวกัน จางเย่เห็นว่ารอบตัวเขาเปล่งแสงประกายแวบหนึ่ง จากนั้นชั่วพริบตา ภายใต้การจับจ้องของเขา ร่างในกระจกของเขาพลันหายวับไปไม่เหลือแม้แต่เงา!
ผมเผ้าหายวับ!
ใบหน้าหายไป!
ขาก็ไม่มีแล้ว!
เวอร์ชั่นอัปเกรดนี่ ..เสื้อผ้าก็ไม่ต้องถอด? ..ล่องหนไปทั้งหมด?
จางเย่เพิ่งคิดถึงเรื่องนี้ ก็พบว่าบนร่างมีบริเวณหนึ่งที่ยังมองเห็นได้ คือรองเท้าทั้งคู่ของเขา พอขยับเดินสองก้าว ก็เห็นแต่รองเท้าสองข้างเท่านั้นที่ขยับ ช่างเป็นภาพที่แปลกประหลาดจริงๆ จางเย่ขมวดคิ้ว ทำไมเสื้อผ้าล่องหน แต่รองเท้ายังคงอยู่?
ทำไม?
ถุงเท้าล่องหนไปแล้วนี่? ทำไมหว่า?
จางเย่วิเคราะห์ไปมาก่อนพบความเป็นไปได้อย่างหนึ่ง เขาก้มตัวลง สอดนิ้วเข้าไปในถุงเท้าแล้วร่นถุงเท้าลงเล็กน้อยเพื่อให้ข้อเท้าสัมผัสกับรองเท้าได้ อย่างที่คาด ทันทีที่ข้อเท้าสัมผัสกับรองเท้า รองเท้าก็กลายเป็นล่องหนในทันที มองไม่เห็นอะไรอีก จางเย่เข้าสู่ภาวะล่องหนได้อย่างสมบูรณ์!


ที่แท้เงื่อนไขของการทำให้เสื้อผ้าล่องหนคือต้องสัมผัสกับผิวหนังเขาโดยตรง ที่ก่อนหน้านี้รองเท้าไม่ล่องหนตาม เป็นเพราะมีถุงเท้าอยู่ระหว่างเท้ากับรองเท้าของนั่นเอง ดังนั้นในกรณีช่วงหน้าฤดูใบไม้ผลิที่ใส่เสื้อผ้ามากชิ้น ขอแค่จางเย่ปล่อยให้ข้อมือหรือสาบคอเสื้อแตะผิวหนัง เขาก็สามารถล่องหนที่ไหนและเมื่อไรก็ได้!
ช่างเป็นวิธีการที่ง่ายดาย!
แค่ไอเทมชิ้นนี้ การจับลอตเตอรี่ครั้งนี้ก็คุ้มค่าแล้ว! ประโยชน์ใช้งานของไอเทมชิ้นนี้ นับว่าเกินกว่าที่จางเย่คาดหวังและจินตนาการไปไกล! ล่องหนได้เท่าที่ต้องการ? มีความสามารถในการหายตัวได้เมื่อต้องการ? จางเย่เห็นว่านี่คือเทคนิคระดับเทพ ข้อเสียเดียวคือค่าใช้จ่ายที่สิ้นเปลืองเกินไปถึงขั้นวินาทีละหนึ่งแสนจุด!
โอ๊ะ ‘เอฟเฟ็กต์ซ่อนกายา’ ยังทำงานอยู่นี่นา รีบลองทำอย่างอื่นด้วยดีกว่า!
จางเย่ไม่กล้าสิ้นเปลืองเวลา เขารีบเดินไปที่โต๊ะ หยิบปากกาขึ้น ปากกาก็หายวับ จากนั้นใช้อีกมือสัมผัสโต๊ะ โต๊ะขนาดค่อนข้างใหญ่ก็ล่องหนตามไปด้วย ขณะที่เครื่องเขียนที่วางอยู่คล้ายกำลังลอยอยู่กลางอากาศ!
อย่างที่คิด!
สิ่งที่เขาสัมผัสล้วนล่องหน ขอแค่เป็นสิ่งของชิ้นเดียวกัน แม้จะมีคอมพิวเตอร์และหนังสือวางอยู่ แต่ในเมื่อไม่ใช่ของชิ้นเดียวกัน ผลลัพธ์ล่องหนก็ไม่อาจสืบทอดไปได้ ส่วนอะไรที่เรียกว่าเป็นชิ้นเดียวกัน จางเย่ก็ไม่ทราบว่าแหวนเกมตัดสินอย่างไร จางเย่ได้แต่คาดเดาเอาเท่านั้น แต่สำหรับตอนนี้ รู้เท่านี้ก็พอแล้ว
เห็นค่าชื่อเสียงของตนเองลดลงไปเรื่อยๆ จางเย่รีบหยุดการทดลอง ปิดการทำงานของ ‘เอฟเฟ็กต์ซ่อนกายา’ นั่งลงบนเตียงเพื่อคลายความตื่นเต้นครู่หนึ่ง
ยอดเยี่ยม! รางวัลใหญ่ชัดๆ!
ฟ้าไม่ทำข้าผิดหวัง ค่าชื่อเสียงพันกว่าล้านไม่ได้ใช้ไปสูญเปล่า!
พอคิดว่าค่าชื่อเสียงที่เก็บสะสมมาหลายวันแลกได้เป็นทักษะในหมวดการกำกับสองทักษะ ทักษะละร้อยเล่ม และทักษะล่องหนอันยอดเยี่ยม จางเย่ถึงค่อยพออกพอใจอย่างยิ่ง!
เมื่อเปิดแหวนเกมดูหน้าจอช่องเก็บของ จางเย่ก็เริ่มตรวจนับไอเทมในครอบครอง
【ลูกเต๋าปรับระดับความยาก】*1
【ยาหยอดตามองทะลุ】*1
【หยุดเกม】*1
【ยาเพิ่มความอึด(เล็ก)】*10
【แทนชะตา】*1
สิทธิ์การซื้อ : แคปซูลความจำ หนังสือสกิลมวยไทเก๊ก รัศมีแห่งโชค(อัปเกรด) เอฟเฟ็กต์ซ่อนกายา(อัปเกรด)
รวมถึงทักษะที่มี : เขียนอักษร คณิตศาสตร์ชั้นสูง เขียนโปรแกรม ระบบเครือข่ายคอมพิวเตอร์ ทักษะในหมวดพื้นฐานการกำกับ
จางเย่ในวันนี้ ไม่ใช่จางเย่เมื่อหนึ่งปีก่อนที่ไม่มีอะไรอีกต่อไป ตอนนี้ทั้งทักษะ ทั้งไอเทมของเขา แม้เรียกไม่ได้ว่าเต็มสูบ แต่ก็เพิ่มขึ้นทุกๆ วัน แข็งแกร่งขึ้นทุกๆ ครั้ง เข้าใกล้เป้าหมายที่จะเป็นคนดังระดับ A มากขึ้นทุกที!
เมื่อเอนกายลง จางเย่รู้สึกถึงความมั่นใจอย่างเต็มเปี่ยมชนิดที่ไม่เคยมีมาก่อน หัวใจพองโตพึงพอใจขั้นสุด!


*-*-*-*-*-*-*-*-*-*-*-*-*-*-*-*
***727-730 ลดราคา เป็นตอนละ 3 บาท น้ำจนรังโจรรองเท้าแดงรับบ่ด๊ายยยยย T.T***


[Go To Next Chapter]( ./30.md)