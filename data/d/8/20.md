##บทที่ 720 : จางเย่ออกโรง!
ในอินเทอร์เน็ต
พาดหัวข่าวหลายเว็บไซต์พลันกระจายว่อน!
‘ชิงหัว เป่ยต้ายื้อแย่งนักศึกษาถึงขั้น “ลงไม้ลงมือ” !’
‘พบการรับนักศึกษาใหม่บุกถล่มโรงเรียนมัธยมปลายหลายแห่งในเมืองหลวง!’
‘ตะลึง เป่ยต้า ชิงหัวสู้กันอุตลุด!’
‘นักเรียนดีเด่นเผชิญการแย่งชิง ชิงหัวเปิดประเดิมฉุดต่อหน้าธารกำนัล!’
ตามมาด้วยรูปภาพเหตุการณ์อีกหลายภาพ จากภาพสามารถมองเห็นอาจารย์ชิงหัวกีดกันอาจารย์รับนักศึกษาใหม่อย่างกับยักษ์มาร ท่ามกลางใบหน้าซึ่งไร้เดียงสาของเหล่านักเรียนดีเด่น
จากรายงานข่าวต่างๆ ล้วนชี้ให้เห็นถึงจุดวิกฤตของการรับนักศึกษาใหม่หลังสอบเข้า ซึ่งขณะนี้สื่อ นักข่าว รวมถึงทั้งสังคมต่างกำลังให้ความสนใจ เมื่อข่าวเหล่านี้ออกมา ก็ทำให้ประชาชนจับจ้องด้วยปฏิกิริรุนแรงทันที!
“แย่งคนกันอีกแล้วเหรอ?”
“ทำไมปีนี้ปะทะกันอย่างนี้ล่ะ?”
“ปีก่อนไม่เห็นดุร้ายขนาดนี้เลยนะ!”
“ชิงหัวปีนี้เปลี่ยนไปจากปกติทีเดียว ใช้กำลังเข้าจู่โจม?”
“จอหงวนกับนักเรียนคะแนนดีเด่นสิบรายชื่อแรกของการสอบเข้านครหลวง ดูเหมือนจะถูกชิงหัวมารับตัวไปหมด? เหอๆ แค่มาพาตัวไปได้ก็มีเค้าลางมาแล้ว ขอเพียงนักเรียนสอบเข้าตกปากรับคำ เป่ยต้าก็หมดสิทธิ์ทันที การกระทำของชิงหัวรวบรัดตัดตอนชัดๆ ลงมือเฉียบขาดจริงๆ!”
“คราวนี้เป่ยต้าสูญเสียหนักแน่!”
“ทุกปียังขัดแย้งแบบลับๆ มาตลอด พอมาปีนี้เปลี่ยนเป็นศัตรูกันเปิดเผยเลยรึ?”
“ทางกระทรวงการศึกษาสั่งห้ามแย่งชิงนักศึกษาไม่ใช่เหรอ? ทั้งที่เด็กคะแนนสูงหลายคนเลือกเข้าเป่ยต้า แต่ชิงหัวกลับมากระชากไปเนี่ยนะ? นี่มันไม่บังคับกันไปหน่อยเหรอ?”
“เฮ้ย ใครจะสนล่ะ ต่างก็เป็นสถาบันอันดับหนึ่งอันดับสองของประเทศทั้งคู่ พวกเทพทะเลาะกันไง!”
“อาจารย์รับนักศึกษาใหม่ที่เป่ยต้าส่งออกไปคราวนี้ส่วนใหญ่เป็นผู้หญิงซะด้วย ถ้าพูดถึงเรื่องพลกำลังแล้ว ไม่ใช่คู่มือของอาจารย์รับนักศึกษาใหม่ชิงหัวจริงๆ ที่เป่ยต้าคาดการณ์ไว้ก็คงคิดไม่ถึงเหมือนกันว่าปีนี้ชิงหัวจะใช้กำลังแบบนี้!”
ข่าวนี้ทำให้เกิดการพูดคุยกันนับไม่ถ้วน!
ทุกปี นักเรียนคะแนนดีเด่นอาจจะต้องพบกับเหตุการณ์แย่งชิงก็จริง แต่นั่นเป็นเพียงการปะทะกันซึ่งๆ หน้า ขณะที่ปีนี้กลับต่างออกไปและเหตุการณ์นี้ก็ไม่เคยเกิดขึ้นมาก่อน พลอยทำให้ผู้คนจำนวนมากอดมองอย่างประหลาดใจไม่ได้ พวกเขาไม่เคยพบเคยเจอมาก่อนเลยจริงๆ ส่วนสถาบันอื่นๆ เช่น วิทยาลัยครู มหาวิทยาลัยประชาชน มหาวิทยาลัยหนานจิง ต่างเฝ้ามองเหตุการณ์ชวนตะลึงนี้อย่างลับๆ
คราวนี้เรื่องใหญ่แล้วจริงๆ!
……
ที่บ้านคุณอู๋
จางเย่กับอู๋เจ๋อชิงได้เห็นข่าวแล้วเช่นกัน
“ชิงหัว เป่ยต้าเริ่มตีกันแล้ว?” จางเย่พูดไม่ออก แม้ว่าโลกจะเปลี่ยนไป แต่มีบางเรื่องที่ยังคงไม่เปลี่ยนแปลงไปจากเดิม ดังเช่นภาพเหตุการณ์ในตอนนี้ ที่โลกเดิมของจางเย่ก็เคยเกิดขึ้นมามากกว่าหนึ่งครั้ง “เพื่อการแย่งชิงนักศึกษาไม่กี่คน ต้องทำขนาดนี้เชียว?”
คุณอู๋กล่าว “ต้องขนาดนี้จริงๆ ค่ะ”
จางเย่มองคุณอู๋ พลันนึกขึ้นมาได้ว่าก่อนหน้านี้คุณอู๋เคยเป็นรองอธิการบดีเป่ยต้า “เมื่อก่อนตอนที่อู๋อยู่เป่ยต้า ก็แย่งนักเรียนดีเด่นกันอย่างนี้ทุกปีเหรอ?”
คุณอู๋สั่นศีรษะ “อย่างพวกเราไม่เรียกว่าแย่งค่ะ อย่างมากคือทาบทาม ทุกปีจะมีอาจารย์รับนักศึกษาใหม่ออกไปพบนักเรียนดีเด่น ของชิงหัวในปีที่แล้วก็เช่นกัน แต่ว่าปีนี้ วิธีทาบทามนักศึกษาใหม่ของชิงหัวเกินเลยไปหน่อย หากยังปล่อยให้พวกเขาสร้างความวุ่นวายแบบนี้ต่อไป จะต้องเกิดปัญหาแน่นอน”
จางเย่มองเธออย่างใคร่ครวญ รู้ดีว่าถึงแม้คุณอู๋จะไม่ได้มีหน้าที่อยู่ที่นั่นแล้ว แต่ยังคงผูกพันกับเป่ยต้า หลังจากที่ทำงานอยู่ที่เป่ยต้ามาหลายปีขนาดนี้ ก็คงต้องมีความรู้สึกบ้างแหละ “ทางเป่ยต้ารับมือไหวไหม?”
คุณอู๋ “ไม่รู้สิ”
จางเย่กะพริบตา “ถ้างั้น……”
คุณอู๋ยิ้มเล็กน้อยพลางมองเขา “ถ้ายังไงนายไปดูหน่อยไหม?”
จางเย่กล่าวอย่างทอดถอนใจ “ผมโดนพักงานอยู่นะ ขืนไปคงไม่เหมาะ แถมไม่มีสถานะที่จะไปด้วย ผมเชื่อว่าทางเป่ยต้าต้องจัดการได้แน่ๆ”
คุณอู๋ยิ้มเบาๆ เปิดหน้าเว็บข่าวในมือถือของตัวเองส่งให้เขาดู “ในข่าวบอกว่า นักเรียนที่ได้คะแนนวิชาคณิตศาสตร์เต็มเพียงคนเดียวในการสอบเข้านครหลวง ก็ถูกชิงหัวพาตัวไปแล้ว”
“หวงหลิงหลิง?” จางเย่ตะลึงไปวูบหนึ่ง ฉับพลันก็โมโหเดือด! “ถล่มยายคนที่สองมันสิ! นักเรียนของฉันพวกนั้นยังกล้าขโมย!?” จบคำ จางเย่ก็คว้ากุญแจรถมาไว้ในมือ “อู๋ รอผมกลับมากินมื้อกลางวันนะ ผมออกไปแป๊บเดียว! ต้องไปด่ามันสักตั้ง!”
คุณอู๋ “เป็นศาสตราจารย์กันแล้วนะคะ สุภาพหน่อยนะ”
จางเย่สีหน้าถมึงทึง “ผมจะสุภาพไปทำไม นี่มันรังแกกันเกินไปแล้ว!”
พริบตา จางเย่ก็ขับBMW X5 ออกไปจากคฤหาสน์อย่างเกรี้ยวกราด!
เหลือเพียงอู๋เจ๋อชิงที่ยืนส่ายหน้ายิ้มๆ
……
นอกรั้วโรงเรียนมัธยมปลายหมายเลขแปด
เด็กที่ได้จอหงวนสอบเข้าของโรงเรียนกับพวกหวงหลิงหลิงอีกไม่กี่คนถูกกึ่งลากกึ่งจูงขึ้นรถไปแล้ว เลี่ยวฉีนั่งที่ด้านข้างคนขับ รถสองคันสตาร์ท แล้วขับออกไปแล้ว!
พวกอาจารย์หญิงเป่ยต้าพากันไล่กวดตามไปติดๆ
“หยุดนะ!”
“พวกนั้นทำอย่างงี้ได้ยังไง!”
“นี่มันรังแกกันนี่! รังแกกันไม่ใช่เหรอ!”
“ตามพวกนั้นให้ทัน!”
เหล่าอาจารย์รับนักศึกษาใหม่หญิงเป่ยต้าพุ่งไปอย่างโกรธจัด ขับรถไล่กวดไปด้านหลังรถสองคันของชิงหัวอย่างไม่ลดละ ขณะเดียวกันก็กดโทรศัพท์เรียกกำลังเสริมจากทีมรับนักศึกษาใหม่
“ฮัลโหล หัวหน้าคะ!”
“เสี่ยวหู พวกคุณเป็นยังไงบ้าง? ต้องพาเด็กคะแนนท็อปทางโรงเรียนม.ปลายหมายเลขแปดมาให้ได้นะ ปีนี้ชิงหัวกำเริบเสิบสานใหญ่แล้ว เอาตัวเด็กคะแนนท็อปไปไม่น้อยเลย พวกคุณจะต้อง……”
“ทางเราก็ถูกฉกไปแล้วค่ะ!”
“อะไรนะ?”
“เรากำลังไล่ตามพวกนั้นอยู่ ท่าทางพวกนั้นจะกลับไปชิงหัว!”
“ทราบแล้ว ผมจะส่งคนไปทันที!”
รถชิงหัวแล่นอยู่ด้านหน้า รถเป่ยต้ากวดตามอยู่ด้านหลัง ถัดมาคันหลังยังมีรถนักข่าวสำนักต่างๆอีกหกเจ็ดคัน ต่างก็เร่งไล่ตามมาติดๆ ข่าวใหญ่อย่างนี้เรื่องอะไรจะพลาด!
……
ยี่สิบนาทีให้หลัง
ประตูทางเข้ามหาวิทยาลัยชิงหัว
ตอนที่รถของพวกเลี่ยวฉีหักเลี้ยวพ้นหัวมุมมาแล้วเตรียมตัวจะพุ่งผ่านเข้าประตูมหาวิทยาลัยไปนั้น ก็พบว่าข้างหน้าถูกปิดกั้นไว้ด้วยรถจำนวนไม่น้อย พวกเขาถูกกั้นขวางอยู่ตรงนั้น จึงได้แต่เหยียบเบรคจอดรถ
ประตูทางเข้าชิงหัวมีรถจอดขวางกันอยู่สิบกว่าคัน มีทั้งรถเป่ยต้า และรถของชิงหัว ไม่มีจ้อยกเว้น เพราะต่างก็เป็นอาจารย์ทีมรับนักศึกษาใหม่จากทั้งสองสถาบันทั้งสิ้น
ก่อนหน้านี้เพียงสิบกว่านาที เมื่อทีมอาจารย์รับนักศึกษาใหม่ของชิงหัวออกไปฉกชิงคนทั่วสารทิศ ทางเป่ยต้าเองก็ออกมาโต้ตอบด้วยความรวดเร็ว เพราะทั้งสองสถาบันอยู่ใกล้กันมาก ขับรถเพียงไม่กี่นาทีก็ถึง หัวหน้าทีมรับนักศึกษาเป่ยต้าตัดสินใจอย่างรวดเร็วที่จะเฝ้าอยู่หน้าประตูโดยตรง เมื่อรถของทีมรับนักศึกษาใหม่ชิงหัวที่พานักเรียนคะแนนท๊อปขับมาถึง คนของเป่ยต้าก็ขับมาขวางทันที ทำให้คนติดอยู่ตรงนี้!
เหตุการณ์ตรงหน้าสับสนอลหม่าน!
ชิงหัว “พวกเธอหลีกไปนะ! มาก่อกวนใช่ไหม?”
เป่ยต้า “ปล่อยเด็กนักเรียนออกมานะ!”
ชิงหัว “จะทำไม? จะมาขโมยคนเรอะ?”
เป่ยต้า “ใครกันแน่ที่ขโมยคน? พวกชิงหัวนี่พูดจาไม่มีเหตุผลสินะ?”
ชิงหัว “ปิดขวางประตูสถาบันพวกเรา ใครกันล่ะที่ไม่มีเหตุผล? ยังไม่หลีกไปพวกเราจะแจ้งตำรวจแล้วนะ! ทีมรับนักศึกษาใหม่แข่งกันอย่างยุติธรรม พวกเธอไม่มีปัญญาพานักเรียนมาเอง ก็เลยมาขวางประตูพวกเรางั้นเรอะ?
เป่ยต้า “ถ้าแข่งกันอย่างยุติธรรม พวกเราจะไม่ว่าเลย แต่พวกนายน่ะหรือ? มาถึงก็ฉุดกระชากคน ลากเขามาดื้อๆ! แล้วยังแฟนของเด็กสอบเข้ามาเป็นเบี้ยเดิมพัน สัญญาจะให้แฟนของพวกเด็กคะแนนท็อปได้ติดสถาบันมีชื่อ? แข่งขันยุติธรรมของพวกนายเป็นแบบนี้เองน่ะหรือ? ฉันไม่เคยได้ยินมาก่อนเลย!”
เด็กคะแนนท็อปส่วนใหญ่ล้วนถูกชิงตัวมา และยังมีเด็กคะแนนท็อปอีกสองสามคน ที่ทางเป่ยต้าได้ไปสอบถามสถานการณ์กับทางผู้ปกครองของเด็กมาแล้ว นั่นคือถูกอาจารย์รับนักศึกษาใหม่ชิงหัวนำแฟนหนุ่ม แฟนสาวของเด็กสอบเข้ามาต่างเบี้ยเดิมพัน โดยให้สัญญาเงื่อนไขหลายอย่าง จากนั้นก็บังคับพาตัวเด็กคะแนนท็อปออกมา ยังมีเด็กนักเรียนอีกสองคนที่จะมาเจอกับอาจารย์รับนักศึกษาใหม่เป่ยต้า พออาจารย์รับนักศึกษาชิงหัวหาตัวเด็กสองคนนี้ไม่เจอจึงพุ่งไปที่บ้านของเด็ก แล้วเชิญผู้ปกครองของเด็กมาที่ชิงหัว จากนั้นก็ให้ผู้ปกครองโทรหาเด็ก ให้เด็กมาพูดคุยที่ชิงหัวเสียแทน! แม้ว่าอาจารย์ชิงหัวจะไม่ได้มีเจตนาทำร้ายเด็ก แต่นี่มันจะต่างอะไรกับการลักพาตัว? จะบอกว่ากำเริบเสิบสานก็ยังไม่สาสม!
เมื่ออาจารย์รับนักศึกษาใหม่ทั้งสองทีมประจันหน้าก็เริ่มยั่วยุอีกฝ่าย!
“เหล่าโจว พวกนายหน้าไม่อายกันแล้วเหรอ?”
“แน่จริงลองด่าอีกสิ!”
“นายกล้าลงมืออุกอาจ จะไม่ยอมให้พวกเราด่าเรอะ?”
เหล่านักข่าวรีบรุดมาถึง ทะยอยลงจากรถ แต่ถึงจะเห็นนักข่าวอยู่ตรงหน้า พวกอาจารย์รับนักศึกษาใหม่เป่ยต้าชิงหัวก็ไม่ได้ตระหนกสักนิด ยังคงตีกันเหมือนเดิม!
ในรถคันหนึ่ง
หวงหลิงหลิงพูดอย่างกังวล “อาจารย์คะ หนูตกลงกับอาจารย์เป่ยต้าไว้เรียบร้อยแล้ว หนู หนูขอกลับไปก่อนได้ไหมคะ?”
เลี่ยวฉีหันกลับมากล่าวปลอบ “เธอวางใจเถอะนักเรียนหวงหลิงหลิง พวกเราชิงหัวจะให้การรับรองพวกเธอได้ดีกว่าเป่ยต้าแน่นอน ทุนการศึกษาเป็นแค่เงื่อนไขเบื้องต้น ถ้ามีข้อเรียกร้องอะไรอย่างอื่นที่ต้องการ เดี๋ยวถึงเวลาพวกเธอก็บอกออกมา เราจะตกลงกัน” พูดจบ เขาก็เปิดประตูเดินลงจากรถ แล้วหันมาก้มหน้าบอกอาจารย์อีกคนซึ่งเป็นคนขับว่า “ข้างนอกวุ่นวายเกินไป อย่าให้เด็กๆ ตกใจ ล็อคประตูรถเอาไว้”
อาจารย์รับนักศึกษาใหม่คนนั้นพยักหน้า กดล็อคประตูรถ
หวงหลิงหลิงยิ่งกังวลหนักกว่าเดิม
เด็กคะแนนสูงของโรงเรียนมัธยมปลายหมายเลขแปดคนอื่นอีกสามคนก็ตกอยู่ในอาการกลืนไม่เข้าคายไม่ออก แต่เมื่ออีกฝ่ายเป็นอาจารย์ชิงหัว พวกเขาก็ไม่กล้าทำให้ขุ่นเคือง ดังนั้นจึงไม่ได้พูดอะไร
ซูน่าแห่งเป่ยต้าเวลานี้ก็ได้ขับรถมาถึงแล้ว เมื่อเธอลงจากรถก็เห็นรถของทีมรับนักศึกษาเจ็ดแปดคันอยู่เบื้องหน้า บนรถล้วนเป็นเด็กคะแนนท็อปของการสอบเข้านครหลวงปีนี้ ในนั้นยังมีเด็กสอบเข้าที่เธอนัดไว้เมื่อวานอย่างดิบดีแต่กลับถูกอาจารย์ชิงหัวตัดหน้า เดิมทีซูน่าคิดว่ามีแค่เด็กที่ตนเองกับอาจารย์ไม่กี่คนเท่านั้นที่ถูกฉกตัวไป ไม่คิดเลยว่าจะมากมายขนาดนี้ รวมๆ แล้วยี่สิบกว่าคน ทั้งหมดเป็นเด็กสอบเข้านครหลวงที่มีรายชื่อติดอันดับคะแนนสูงสุดสามสิบคนแรก นี่คือกลุ่มเด็กที่มีพรสวรรค์ซึ่งถูกคัดออกมาในปีนี้ แต่กลับมาอยู่ในรถของชิงหัวกันหมด!
ทุกปี ในการแข่งขันระหว่างชิงหัวเป่ยต้านั้น ค่อนข้างสูสีใกล้เคียงกัน มีบางภาควิชาเช่นสาขาวิชาภาษาจีน เป่ยต้าจะดึงดูดได้มากกว่า และมีบางภาควิชาของชิงหัวที่ดึงดูดมากกว่า แต่โดยระดับรวมแล้วไม่แตกต่างกันเท่าไร กระทั่งวิเคราะห์กันว่าระดับของเป่ยต้าอาจจะนำอยู่เล็กน้อย ทว่าตอนนี้? เด็กคะแนนสูงสามสิบอันดับแรกในการสอบเข้านครหลวงเกือบทั้งหมดล้วนถูกชิงหัวไปเชิญมาแล้ว เห็นได้ชัดว่านี่มันไม่ปกติ!
ซูน่าประจันหน้ากับเลี่ยวฉี เธอยิงคำถามใส่เขาทันที “ศาสตราจารย์เลี่ยว พวกคุณชิงหัวทำเกินไปแล้วไหม?”
เลี่ยวฉีกล่าวอย่างเย็นชา “ความสามารถทั้งนั้นมีอะไรเกินไปเหรอ? ภาควิชาของพวกเราก็น่าดึงดูดกว่าพวกคุณ เด็กๆ ก็ย่อมคาดหวังจะมาชิงหัวเพื่อชื่นชมเป็นธรรมดา”
อาจารย์หญิงเป่ยต้าคนหนึ่งที่อยู่ข้างหลังก็รู้จักเลี่ยวฉี เป็นเพื่อนเก่ากันมา ปกติพบหน้าก็จะสนทนาพาที แต่วันนี้กลับไม่รู้ว่ามิตรภาพนั้นไปไหนเสียแล้ว สิ่งที่ชิงหัวกระทำพาให้อาจารย์รับนักศึกษาใหม่เป่ยต้าทั้งหมดเดือดดาลขึ้นมา เธอกล่าว “ภาควิชาภาษาจีนเป่ยต้าติดอันดับหนึ่งของประเทศ คุณพูดถึงความน่าดึงดูดเหรอ?”
เลี่ยวฉีหัวเราะเยือกเย็น “พวกเธอเพิ่งจะติดอันดับหนึ่งปีนี้เองนี่!”
อาจารย์หญิงเป่ยอายุราวสี่สิบคนนั้นกล่าว “ถึงจะนับไปปีก่อนหรือปีหน้า ภาควิชาภาษาจีนของพวกนายชิงหัวก็สู้ไม่ได้อยู่ดี!”
ทันใดนั้น ก็มีหญิงสาวคนหนึ่งก้าวออกมาจากภายในประตูมหาวิทยาลัยชิงหัวอย่างช้าๆ ได้ยินคำนี้ หญิงคนนั้นก็หัวเราะครู่หนึ่ง “ใช่ว่าชิงหัวของพวกเรา จะมีแต่ภาควิชาภาษาจีนเท่านั้นนี่?”
ผู้ที่ปรากฏตัวกะทันหันก็คือซินหย่า!
“ศาสตราจารย์ซิน!”
“ศาสตราจารย์ซิน!”
อาจารย์ชิงหัวหลายคนต่างมองมา
ซินหย่าเป็นคนของสมาคมนักคณิตศาสตร์ และยังเป็นหนึ่งในนักคณิตศาสตร์รุ่นเยาว์ระดับประเทศ ที่งานแข่งขันคณิตศาสตร์โอลิมปิคเยาวชน ณ พระราชวังฤดูร้อนครั้งนั้น จางเย่ก็เคยพบเธอ คนๆ นี้คือเพื่อนสาวคนสนิทของคุณอู๋ ความสัมพันธ์ดีเป็นพิเศษ จากนั้นมาก็ยังเคยได้เจอกันอยู่หลายครั้ง นับว่าไม่ใช่คนแปลกหน้า ความจริงแล้วซินหย่าไม่ใช่อาจารย์ชิงหัว ปัจจุบันนี้เธออยู่ใต้บังคับบัญชาของสถาบันวิจัยแห่งหนึ่ง มีทีมวิจัยของตนเอง มีโครงการวิจัยของตนเอง ทว่าเมื่อหลายปีก่อน ซินหย่าจบการศึกษาจากภาควิชาคณิตศาสตร์มหาวิทยาลัยชิงหัว ดังนั้นความรู้สึกจึงยังแน่นแฟ้นด้วยสายสัมพันธ์ศิษย์เก่า คราวนี้เพื่อการทาบทามเด็กคะแนนสูง หัวหน้าภาควิชาคณิตศาสตร์และยังเป็นอาจารย์คณิตศาสตร์ของซินหย่าในสมัยก่อนจึงตามซินหย่ามา ดึงตัวนักคณิตศาสตร์เลื่องชื่อระดับนานาชาติกลับมา เพื่อใช้จูงใจนักเรียนที่ได้คะแนนสูงเหล่านั้น เป็นการนำชื่อเสียงของซินหย่าที่มีมาใช้นั่นเอง
ซินหย่าซึ่งรออยู่ข้างในมาโดยตลอด ได้ยินว่าบรรดานักเรียนถูกปิดขวางอยู่ด้านนอก จึงออกมาดู “เรามาแข่งกับภาควิชาคณิตศาสตร์กันหน่อยไหม?”
อาจารย์รับนักศึกษาใหม่ชิงหัวทั้งหลายมีกำลังเต็มเปี่ยมขึ้นมา
“ถูกต้อง!”
“ทำไมไม่แข่งกับสาขาคณิตศาสตร์ฟิสิกส์หน่อยล่ะ?”
ความจริงแล้วภาควิชาคณิตศาสตร์เป่ยต้าก็เป็นระดับต้นของประเทศ หลายครั้งยังติดกระทั่งอันดับหนึ่ง แต่ความสำเร็จนี้กลับถูกปัดตกไป ด้วยว่าในปีนี้ภาควิชาคณิตศาสตร์ของชิงหัวทาบทามนักคณิตศาสตร์ระดับประเทศซึ่งมาเป็นศาสตราจารย์กิตติคุณถึงห้าคนด้วยกัน ชัยชนะของภาควิชาคณิตศาสตร์เป่ยต้าดูจะกลายเป็นอดีตไปเสียแล้ว ภาควิชาคณิตศาสตร์ชิงหัวดูจะก้าวเข้ามาอย่างมั่นคงแทนที่เป่ยต้า อย่างน้อยในแง่คุณภาพของคณิตศาสตร์ก็เป็นเช่นนี้
นี่คือเวลาแห่งการอวดอ้าง พวกเขาต่างรู้ดี ว่าเหล่าเด็กสอบเข้าที่อยู่ในรถย่อมต้องได้ยินการปะทะกันของทุกคนอย่างแน่นอน สุดท้ายแล้วจะเลือกสถาบันไหน ก็ขึ้นอยู่กับคำพูดของเหล่าเด็กสอบเข้าเป็นอันตกลง จึงต้องแสดงความเก่งกาจที่สุดของสถาบันตนเองออกมา
คำพูดของซินหย่า ทำให้บรรดาอาจารย์รับนักศึกษาเป่ยต้าหลายคนจนคำพูดไปพักใหญ่
ซินหย่าหัวเราะ “ทำไมไม่พูดอะไรแล้วล่ะ?”
แต่ขณะนี้เอง โดยที่ไม่มีใครทันสังเกต รถBMW โอ่อ่าคันหนึ่งก็จอดที่ข้างทาง เมื่อประตูรถเปิดออก ชายหนุ่มคนหนึ่งก้าวย่างออกมาอย่างสุขุม แทรกเข้าไปตรงกลาง กล่าว “ผมเพิ่งได้ยินมีคนบอกว่า อยากแข่งกับภาควิชาคณิตศาสตร์ฟิสิกส์ของเป่ยต้าเรางั้นใช่ไหม? ได้สิ! ใครจะมาแข่งล่ะ?”
ทุกคนที่ได้ยินเสียงต่างตะลึงงัน ฟังคำพูดของคนหนุ่มคนนั้นแล้ว ความรู้สึกแรกคือช่างอวดดี ความรู้สึกรองลงมาคืออหังการ แต่เมื่อทุกคนหันไปเห็นคนที่มาด้านหลัง กลับต้องพากันสูดหายใจ!
ซูน่าดีใจสุดขีด “อาจารย์จาง!”
พวกอาจารย์รับนักศึกษาใหม่เป่ยต้าแต่ละคนก็พากันร้องระงม!
“นั่นจางเย่!”
“รองศาสตราจารย์จางมาแล้ว!”
“อาจารย์จาง พวกชิงหัวรังแกกันเกินไปแล้ว!”
ในบรรดาอาจารย์รับนักศึกษาใหม่ของชิงหัว มีทั้งรองศาสตราจารย์ แถมยังมีซินหย่าซึ่งเป็นศาสตราจารย์เต็มขั้นที่เพิ่งโผล่ออกมาอีก แต่อาจารย์ทีมรับนักศึกษาเป่ยต้าส่วนใหญ่เป็นเจ้าหน้าที่ทั่วไป ครึ่งหนึ่งไม่ใช่อาจารย์เป่ยต้าเลย แต่เป็นเจ้าหน้าที่ อีกครึ่งหนึ่งแม้จะเป็นอาจารย์บรรยายที่เป่ยต้า แต่ก็ไม่มีศาสตราจารย์อะไร ล้วนแต่เป็นอาจารย์บรรยายทั่วไป หนำซ้ำยังมีแต่คนที่ค่อนข้างอ่อนวัยด้วยซ้ำ เพราะเป่ยต้าไม่ได้วางแผนให้เอาระดับศาสตราจารย์มาไว้ในทีมรับนักศึกษาเข้าใหม่แต่แรก
ดังนั้นพอรองศาสตราจารย์แห่งเป่ยต้าอย่างจางเย่มาที่นี่ เหล่าอาจารย์รับนักศึกษาใหม่ก็หากำลังสำคัญเจอทันที แต่ละคนหน้าตาราวกับมองเห็นคู่ชีวิตปรากฎตัว!
*-*-*-*-*-*-*-*-*-*-*-*-*-*-*-*


[Go To Next Chapter]( ./21.md)