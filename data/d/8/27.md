##บทที่ 727 : ถูกรางวัลใหญ่(ต้น)!
กลางคืน
ดึกสงัดไร้เสียงผู้คน ทุกบ้านช่องล้วนหลับกันหมด
จางเย่อยู่ที่บ้านพ่อกับแม่ กำลังดูคะแนนค่าชื่อเสียงของเขาที่ได้มาในระยะนี้ ทั้งยังระลึกถึงผลงานของเขาในช่วงสองสามเดือนที่ผ่านมา รวมๆ แล้ว เขาพึงพอใจกับเรื่องที่เกิดขึ้นพอสมควร อย่างน้อยๆ เปรียบกับเมื่อต้นปี เขาทำได้ดีขึ้นเรื่อยๆ ชื่อเสียงของเขาก็ทะยานขึ้นอย่างรวดเร็ว ไม่ได้เป็นอย่างเมื่อก่อนอีกต่อไป ดาราคนอื่นๆ อาจมีจังหวะคอขวดบ้างเมื่อเข้าสู่ระดับ B หรือชื่อเสียงเพิ่มขึ้นช้าลง แต่สำหรับจางเย่กลับตรงกันข้าม ดูเหมือนเขาเพิ่งเริ่มจะทะยานสู่จุดสูงสุดของวิชาชีพเท่านั้นเอง
เป้าหมายระยะสั้นเขาทำสำเร็จแล้ว จึงอารมณ์ดีอย่างยิ่ง
อืม จัดการเรียบร้อยทุกอย่าง งั้นก็ได้เวลาจับลอตเตอรี่แล้วสิ
ช่วงที่ออกข้อสอบเข้ามหาวิทยาลัยหลายวันมานี้ จางเย่ใช้ค่าชื่อเสียงที่ได้จากตอนแรกๆ ของ ‘เดอะวอยซ์’ ไปเกือบครึ่ง เพื่อเพิ่มความเข้าใจและความรู้ในโลกนี้โดยอ่านหนังสือสังคมศาสตร์ นวนิยาย ประวัติศาสตร์ต่างประเทศ ภาษาต่างประเทศ และอื่นๆ อีกหลายเรื่อง เขาเปิดอ่านผ่านๆ จากนั้นใช้ ‘แคปซูลความจำ’ เพื่อทบทวนให้จำฝังลึก แน่นอนว่าความรู้ความเข้าใจในโลกนี้ของเขาจึงเพิ่มขึ้นมหาศาล แม้ยังไม่สมบูรณ์ อย่างน้อยก็จะไม่เผลอหลุดว่าเขาไม่ได้อยู่ในโลกนี้เพราะขาดความรู้พื้นฐานอีก จุดอ่อนของเขาค่อยๆ ถูกแก้ไข นับว่ายอดเยี่ยมทีเดียว
ส่วนเรื่องของความรู้เสริมในหนังสือที่เขาเรียนเพิ่มเติม จางเย่ทราบว่าไม่เพียงพอแน่นอน เขาไม่คิดว่าตัวเองจะสามารถเรียกลมเรียกฝนได้จากการอ่านหนังสือแค่ไม่กี่เล่ม ความรู้จากตำรานั้นนับว่าล้าสมัยพอสมควร อีกทั้งเขาไม่มีทางใช้ความรู้จากการทำซ้ำเช่นนี้ออกมาใช้งานจริงได้ในทันที และมันไม่ได้ยอดเยี่ยมขนาดนั้น ไม่อย่างนั้นยังจะมีอาจารย์ไปเพื่ออะไร นี่คือเหตุผลที่ทำให้หนังสือเป็นแค่ความรู้เสริมที่จางเย่ได้แต่ใช้พัฒนาตัวเอง เขาไม่คิดว่าจะได้ใช้เร็วๆ นี้ ถ้ามีอะไรให้เขาพึ่งพาได้มากกว่า ก็คือลอตเตอรี่นี่แหละ ด้วยการคงอยู่ของแหวนเกม นี่คือความช่วยเหลือที่ตรงไปตรงมาและใช้งานได้จริงที่สุดเท่าที่จางเย่มี นี่คือไพ่ใบใหญ่สุดของเขา!
ไม่ได้เสี่ยงลอตเตอรี่มานาน มือเริ่มจะคันๆ แล้ว!
มาดูสิว่ารอบนี้มีค่าชื่อเสียงสักเท่าไร!
จางเย่จัดการกับงานทุกอย่างแล้วเสร็จ ก่อนกดเปิดแหวนเกมที่นิ้วก้อยข้างซ้าย หน้าจอเกมเด้งขึ้นมา พลันปรากฏตัวเลขแสดงผลบนหน้าจอโฮโลแกรม
หนึ่งร้อยแปดสิบสามล้านแปดแสนสองหมื่นจุด!
เฮ้ย!
ขาดไปนิดเอง!
ตัวเลขนี้น้อยกว่าที่จางเย่คิดนิดหน่อย แต่นับว่าพอรับได้
เขาเข้าใจว่าเพราะการพิสูจน์ข้อความคาดการณ์ทางคณิตศาสตร์ในตอนนั้น ทำให้เขาได้ค่าชื่อเสียงมาจำนวนมากพอสมควร อดไม่ได้ที่จะคาดหวังกับสถานการณ์ตอนนี้เพิ่มขึ้น แต่คิดดูดี ๆ แล้ว อันที่จริงชื่อเสียงจำนวนมากที่เขาได้มาช่วงออกข้อสอบเข้ามหาวิทยาลัยและ ‘เดอะวอยซ์’ นั้นเขาใช้ไปจำนวนมากทีเดียว ยิ่งไปกว่านั้น ‘เดอะวอยซ์’ อาจมียอดเรตติ้งสูงด้วยมาตรฐานของโลกนี้ แต่นั่นเทียบไม่ได้กับกระแสจากการพิสูจน์ข้อความคาดการณ์ อย่างไรเสีย ข้อความคาดการณ์ของเดลนั้นนับว่ายิ่งใหญ่ครอบคลุมโลก แม้จะมีคนสนใจจำนวนน้อยในแต่ละประเทศ แต่ค่าชื่อเสียงเขาก็ยังเพิ่มขึ้นเป็นปริมาณมาก ไม่ใช่เรื่องที่น่าแปลกใจสักนิด
ส่วนการที่ข้อความคาดการณ์นั้นไม่ได้สร้างความนิยมในชีวิตจริงได้เทียบเท่า ‘เดอะวอยซ์’ ก็ยังเข้าใจได้เช่นกัน ข้อความคาดการณ์ของเดลหลังได้รับการพิสูจน์ มีคนรู้เรื่องนี้จำนวนมาก ซึ่งสร้างความตื่นตะลึงต่อทุกคน ทว่าเพราะจางเย่เป็นมือใหม่ในวงการคณิตศาสตร์ อีกทั้งข่าวเรื่องนี้ไม่ใช่ข่าวบันเทิง หรือหากให้ระบุก็คือนี่ไม่ใช่ข่าวบันเทิงกระแสหลักที่คนสนใจ ทำให้ข้อความคาดการณ์นี้ไม่ได้เป็นที่รับรู้เท่าที่ควร แม้แหวนเกมจะให้ค่าชื่อเสียงจำนวนมาก รวมๆ แล้ว ระบบสะสมคะแนนในแหวนก็ทำงานสอดคล้องกับโลกแห่งความจริง เว้นแต่สถานการณ์พิเศษอย่างเรื่องข้อความคาดการณ์นี้ที่มีความแตกต่างอย่างชัดเจน
มา ลอตเตอรี่!
เริ่มลองมือเบาๆ ก่อนแล้วกัน!
เปิดหน้าจอลอตเตอรี่ สายตาของจางเย่กวาดมองตัวเลือก เขาไม่เลือกระบบลอตเตอรี่อัปเกรดใหม่ แต่กลับไปเลือกตัวเลือกลอตเตอรี่(1) ซึ่งเป็นลอตเตอรี่ระบบเก่าก่อนระบบอัปเกรดนั่นเอง แม้ของรางวัลจากระบบเก่าจะช่วยอะไรจางเย่มากไม่ได้ก็ตาม แต่เขายังสามารถได้ไอเทมอย่างลูกเต๋าปรับระดับความยากสุดโกง โอกาสล้มเหลวเองก็ต่ำ โอกาสได้หีบเปล่าแทบไม่มี เทียบกับระบบใหม่ที่มีโอกาสได้ช่อง ‘ว่าง’ ประมาณครึ่งหนึ่งหากไม่เปิดใช้ ‘รัศมีแห่งโชค’ กล่าวได้ว่าระบบเก่าให้โอกาสได้รางวัลมากกว่า อีกทั้งจางเย่ไม่ได้ตั้งใจจะเลิกใช้ระบบเก่าเลยสักนิด อย่างวันนี้ที่เขากะจะลองมือด้วยระบบนี้แหละ
กดซื้อ!
ค่าชื่อเสียงหนึ่งแสนหักไปแล้ว!
เห็นเข็มเริ่มหมุน จางเย่ก็กดปุ่มเพิ่มเดิมพันเข้าไปอีกเก้าสิบเก้าครั้งรวดเดียว รวมกับครั้งแรกก็เป็นหนึ่งร้อย จ่ายค่าชื่่อเสียงไปสิบล้านจุด!
หนึ่งรอบ!
ห้ารอบ!
ปลายเข็มหมุนไป ก่อนค่อยๆ ช้าลง!
"หมวดพิเศษ!"
"มาสิหมวดพิเศษ!"
จางเย่ลุ้นระทึกอยู่ในใจ!
สุดท้าย เข็มหยุดลงที่ ——หมวดสกิล!
หีบสีทองขนาดเล็กจำนวนร้อยใบปรากฏขึ้นอย่างรวดเร็ว จางเย่สูดลมหายใจก้มหน้า เปิดหีบออกมา ของข้างในก็ปรากฏ!
【หนังสือทักษะพื้นฐานการกำกับและถ่ายทำ】 *100
พื้นฐานการกำกับและถ่ายทำ? ...นี่มันวิชาพื้นฐานของภาควิชากำกับและเขียนบทนี่?
จางเย่กะพริบตาปริบๆ หนังสือทักษะนี้ทำให้เขาตะลึงเล็กน้อย อย่างน้อยก็ไม่ใช่ของที่ห่วยกว่าที่คิดล่ะนะ ท่าทางวันนี้โชคจะไม่เลว
ดังนั้น จางเย่จึงไม่พูดพร่ำทำเพลงกดหมุนลอตเตอรี่(1) ต่อ!
เริ่ม!
เพิ่มเดิมพันร้อยครั้ง!
ค่าชื่อเสียงอีกสิบล้านถูกใช้ไป!
พอดูกระดานเข็ม จางเย่ก็ต้องร่ำร้องในใจอีกครั้ง แน่นอนว่าสิ่งที่เขาหวังที่สุดคือของในหมวดพิเศษ แม้ว่าระบบจะให้รางวัลหมวดพิเศษเป็นแค่สิทธิ์ในการซื้อของธรรมดา เทียบกับระบบลอตเตอรี่ที่ ‘อัปเกรด’ แล้วไม่ได้ แต่ยังถือเป็นข้อได้เปรียบใหญ่ ไอเทมที่แค่มีค่าชื่อเสียงก็ซื้อมาใช้ได้โดยไม่มีข้อจำกัด อย่างไรก็ดีกว่าไอเทมที่ใช้หมดครั้งหนึ่ง แล้วชีวิตนี้อาจไม่มีโอกาสได้ใช้เป็นครั้งที่สองมากนัก ยกเว้นจะเป็นเหมือนกับ ‘แทนชะตา’ ที่อยู่ในช่องเก็บไอเทมของเขาจึงจะเทียบกันได้ แต่เรื่องนี้ก็ต้องบอกว่า ถ้าได้สิทธิ์ในการซื้อไอเทม ‘แทนชะตา’ ก็ไม่ยิ่งดีกว่าหรือ?
ขอแค่เขาได้รางวัลในหมวดพิเศษ จางเย่ไม่ต้องการรางวัลในหมวดอื่นๆ แล้ว น่าเสียดาย เรื่องนี้เขาไม่มีทางเลือก ได้แต่พึ่งพาโชคชะตา!
ติ๊ง!
เข็มหยุดลง ยังคงเป็นหมวดสกิล!
ลอตเตอรี่สิ้นสุด!
【หนังสือทักษะการถ่ายภาพและวิดีโอ】 *101
จางเย่เห็นแล้วก็ยินดี ในใจยังคิดว่าช่างบังเอิญอะไรขนาดนี้ ทักษะของช่างกล้อง? ควรจะเป็นส่วนหนึ่งของภาควิชาการกำกับฯ เช่นเดียวกันใช่ไหม? รางวัลวันนี้ล้วนเกี่ยวข้องกับงานกำกับ ซึ่งมีประโยชน์กับจางเย่มากทีเดียว แม้ว่าเขาจะเป็นผู้กำกับใหญ่ของ ‘เดอะวอยซ์’ ทว่าทุกคนก็รู้ว่าเขาไม่ใช่ผู้กำกับที่แท้จริง เพียงแต่ทำรายการได้เพราะเขามีต้นแบบรายการจากโลกเก่าให้เดินตามเท่านั้น รายการแสดงความสามารถก็ไม่ได้ต้องการให้ผู้กำกับทำอะไรมากด้วย ไม่ใช่ละครหรือภาพยนตร์ การทำรายการนี้ง่ายกว่ามาก
ตอนนี้ ‘เดอะวอยซ์’ ได้จบลง ส่วนรายการต่อไปจางเย่ยังไม่ตัดสินใจ เขายังไม่คิดว่ารายการหน้าจะทำอะไรดี ดังนั้น ถ้าเขามีทักษะการกำกับทั้งสองคอยเสริมความสามารถจะไม่ยิ่งดีกว่าหรือ? แม้จางเย่จะเคยผ่านจังหวะที่การถ่ายทำทำได้ยากมาก่อน แต่ก็ยังเสี่ยงอยู่ดีเมื่อเป็นผู้กำกับใหญ่ หนังสือทักษะการกำกับและถ่ายภาพอย่างละร้อยเล่ม? ร่วมกับประสบการณ์และรายการในโลกเดิมของเขา จางเย่เชื่อว่าเขาจะสู้กับผู้กำกับคนไหนที่เพิ่งเริ่มงานหรือเพิ่งจบได้ ทำให้เขามีความเชื่อมั่นยิ่งขึ้น ตำแหน่งผู้กำกับใหญ่สำคัญแค่ไหน? ถ้าจางเย่ทำงานได้ทั้งหมด เขาไม่มีทางปล่อยให้คนอื่นทำแน่นอน อีกอย่างเมื่อมีทักษะแบบนี้ ทำหนังทำละครเขาก็ทำได้แล้ว!
กินเถอะ!
หนังสือทักษะทั้งสองร้อยเอ็ดเล่มถูกจางเย่เรียนรู้หมดแล้ว!
กินไปจนหมดแล้ว จางเย่จึงเปิดหน้าจอลอตเตอรี่อีกครั้ง ลังเลอยู่ชั่วครู่ สายตาก็ไปตกที่ช่องลอตเตอรี่(2) นัยน์ตาทอแววมั่นใจ มือเขายกไปกดช่องของระบบลอตเตอรี่ใหม่ แน่นอนว่าเขาคาดหวังยิ่งกว่า ลอตเตอรี่(2) นั้นความเสี่ยงสูงอย่างยิ่ง ครั้งก่อนเขาเสียค่าชื่อเสียงไปก็ไม่น้อย แต่ไอเทมในลอตเตอรี่(2) นั้นดีกว่าลอตเตอรี่(1) จนไม่มีทางเทียบกันได้!
ลองสักรอบ!
คราวนี้ยังเหมือนคราวก่อน จางเย่ยังไม่ได้ใช้รัศมีแห่งโชค(อัปเกรด) เพราะสิ้นเปลืองชื่อเสียงเกินไป หนึ่งวินาทีใช้หนึ่งแสนแต้ม หนึ่งนาทีต้องจ่ายไปหกล้าน ค่าเล่นลอตเตอรี่(2) ก็จ่ายไปอีกสิบล้าน เขาทำใจไม่ลง!
ค่าชื่อเสียงรวมๆ ยังมีอีกร้อยหกสิบกว่าล้าน ดังนั้นจางเย่จึงกดซื้อในทันที!
ค่าชื่อเสียงสิบล้านหายวับไปกับตา!
เครื่องสล็อตแมชชีนเปล่งแสง ภาพตรงหน้าเริ่มเคลื่อนไหว!
หมวดค่าสเตตัส…
ว่าง…
ว่าง…
หมวดใช้แล้วทิ้ง…
หมวดสกิล…
ว่าง…
หมวดสกิล....
ไม่ว่าภาพบนจอสล็อตแมชชีนจะเปลี่ยนไปอย่างไร ในใจจางเย่ยังคงร้องแค่ประโยคเดียว —— ‘หมวดพิเศษ’ แม้ว่าโอกาสปรากฏของหมวดพิเศษในระบบใหม่จะมีน้อยมาก น้อยยิ่งกว่าลอตเตอรี่ (1) เสียอีก แต่ไม่ทราบเพราะจางเย่สายตาไม่ดีหรือไม่ มองภาพบนจอสล็อตแมชชีนอยู่ครึ่งนาที จางเย่ยังไม่เห็นภาพของหมวดพิเศษปรากฏขึ้นแม้แต่ครั้งเดียว!
ผ่านไปนาน เขาเพิ่งเห็นว่ามีภาพไอเทมหมวดพิเศษอยู่ด้วย!
ใช่แล้ว! ไม่ใช่แค่ถูกรางวัล เขาถึงกับเห็นว่ามีสิ่งที่ยากจะพบด้วย คิดดูว่าโอกาสน้อยแค่ไหน!
จางเย่ไม่มั่นใจนัก เขามองเครื่องสล็อตแมชชีนอยู่ครู่ก่อนจะสั่งหยุด หวังว่าปาฏิหาริย์จะเกิดขึ้น!


*-*-*-*-*-*-*-*-*-*-*-*-*-*-*
***727-730 ลดราคา เป็นตอนละ 3 บาท น้ำจนรังโจรรองเท้าแดงรับบ่ด๊ายยยยย T.T***


[Go To Next Chapter]( ./28.md)