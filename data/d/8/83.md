##บทที่ 783 : ก้อนอึแข็งในส้วมสาธารณะ!
ไม้กวนอึ?
พรืด!
ในใจพวกจางจั่ว ฮาฉีฉีต่างขำจนแทบลงไปกลิ้ง!
“จางเย่ แก!”
“ไร้ยางอาย!”
“ร้ายกาจเกินไปแล้วนะแก!”
“ปากนายนี่มัน!”
“อ๊าก! มันน่าโมโห! น่าโมโหชะมัดเลยโว้ย!”
ในโซนออฟฟิศเต็มไปด้วยเสียงขุ่นเคือง คนของทีมรายการ ‘ตะลุยใต้หล้า’ กับ ‘ท่องจักรวาล’ รวมถึงรายการอื่น ๆ ต่างคนต่างโกรธจนร้องระงม!
แต่จางเย่กลับไม่ใส่ใจพวกเขาเลย หันไปกล่าวกับเสี่ยวหวังว่า “ผู้ช่วยหวัง ส่งแขกที”
“ได้ค่ะ” เสี่ยวหวังก้าวมาข้างหน้า กล่าว “ทุกท่าน พวกเรายังต้องทำงานกันอยู่ กรุณากลับไปเถอะค่ะ”
จางเย่จัดแจงกลับไปยังห้องทำงานส่วนตัวของตน
ทีม ‘คุยกับเฉินเหยี่ย’ คนหนึ่งชี้นิ้วมาที่จางเย่พลางตะโกน “จางเย่ แน่จริงนายอย่าหนีนะ!”
จางเย่หยุดแล้วถอยหลัง หันมาถาม “ผมแน่จริงไม่หนีอยู่แล้ว มีธุระอะไรอีก?”
คน ๆ นั้นสะอึก พลันเปลี่ยนเป็นอ้ำอึ้ง
เขาไม่หนี? จางเย่ยืนนิ่งอยู่ตรงนั้นไม่ขยับ แล้วพวกเขาเนี่ยนะจะกล้าทำอะไร? ให้ต่อยเรอะ? ต่อยไหวที่ไหน! ให้ด่าเรอะ? ด่าสู้ไม่ได้เฟ้ย! ฟ้องให้ไล่เขาออก? ก็สมใจอยากน่ะสิ! ทำไปทำมา พวกเขาแม่*ทำอะไรจางเย่ไม่ได้เลยสักนิด หมอนี่แม่*เหมือนก้อนอึแข็งในส้วมสาธารณะ ทั้งแข็ง ทั้งเหม็น!
“จะปล่อยไว้อย่างนี้ไม่ได้!”
“ไป ไปหาผู้บริหาร!”
“ใช่ ฉันไม่เชื่อหรอกว่าจะไม่มีที่ไหนไม่รับฟัง!”
“เรื่องนี้ต้องมีคนจัดการ!”
หลังจากที่คนเหล่านี้โหวกเหวกอยู่สองสามประโยค ต่างค่อย ๆ มีท่าทีหนักแน่น พากันผละจากออฟฟิศจางเย่ไป จากนั้นก็เดินดุ่มอย่างขึงขังไปหาผู้บริหาร CCTV1




……




ขณะเดียวกัน
ตอนที่พวกเขาทำเสียงกันตึงตัง ทั้ง CCTV ก็รับรู้ถึงความวุ่นวายทางนี้แล้ว จางเย่เป็นดั่งก้อน ‘เนื้อร้าย’ ของ CCTV1 มาโดยตลอด ในยามปกติมีสายตาไม่รู้กี่คู่จับจ้องมองเขา ภายใต้ความวุ่นวายอึกทึกนี้ ข่าวย่อมแพร่สะพัดอย่างไว เอาแค่สงครามด่าทอในเวยป๋อก่อนหน้านี้อย่างเดียวก็มีพนักงานของ CCTV จำนวนไม่น้อยเห็นหมดแล้ว
ทุกคนแอบกระซิบกระซาบกัน
“จางเย่นั่นมีเรื่องอีกแล้วล่ะ!”
“ฉันก็ได้ยินมาเหมือนกัน”
“ผู้กำกับจางของเราท่านนี้ไม่ว่างเว้นเลยจริง ๆ เพิ่งจะมีเรื่องรางวัลคณิตศาสตร์ระดับนานาชาติมาหยก ๆ คราวนี้มาสร้างความปั่นป่วนให้เพื่อนร่วมงานอีก? เป็นคนที่ทำสงครามได้คุ้มจริง ๆ!”
“ถูกเผง ได้ยินว่าพวกทีมรายการที่โดนเขาด่าในอินเทอร์เน็ตพากันบุกไปคุยกับเขาล่ะ ปรากฏว่าโดนจางเย่ตอกกลับมากันหมดเลย เดิมทีพวกคนเป็นพิธีกรก็ฝีปากกล้ากันอยู่แล้ว ยิ่งผู้กำกับจางนับว่าเป็นสุดยอดในหมู่พิธีกรด้วย ฝีปากของผู้กำกับจางคนนี้ คนธรรมดาใครจะด่าสู้เขาได้? ทั้งที่รู้ดีว่าด่าสู้เขาไม่ได้คนพวกนี้ก็ยังไปแส่หาเรื่อง พวกเขาช่างว่างไปเจ็บตัวเสียจริง จางเย่เป็นจอมก่อเรื่องที่ดุร้ายอย่างกับอะไรดี สายงานเดียวกันใครไม่เคยโดนเขาด่าบ้างล่ะ? เห็นเวยป๋อ ให้แสร้งทำเป็นมองไม่เห็นก็พอแล้วเว้ย”
“นายก็ว่าไป รายการเดียวแต่คนทั้งทีมนะ จางเย่ด่ารายการพวกเขาแบบสาธารณะ ก็เหมือนด่าคนในทีมรายการทั้งหมดแหละ แกล้งทำเป็นไม่รู้ไม่ได้หรอก ไม่งั้นจะเอาหน้าไปวางไว้ที่ไหน?”
“พวกเขาไปฟ้องแล้วเหรอ?”
“ใช่ ไปหาผอ. แล้ว”
“คอยดูเถอะว่าผู้บริหารจะจัดการยังไง หึ ไม่ต้องบอกก็รู้ จะจัดการยังไงได้?”
“นั่นสิ จะยังจัดการยังไงได้อีกเหรอ?”




……




CCTV1
ห้องทำงานผู้อำนวยการ
เจียงหน่ายสยงกับเจียงหยวนเองก็ไม่รู้ว่าเป็นเพราะเห็นเวยป๋อ หรือว่ามีเรื่องอื่นปรึกษากัน เมื่อคนเหล่านั้นเข้ามา จึงเห็นผู้บริหารคนสำคัญของ CCTV1 ทั้งสองอยู่ในห้องทำงานพร้อมหน้ากันทั้งคู่
“ผอ. !”
“ผอ.เจียง!”
“รังแกกันเกินไปแล้ว!”
“ใช่ครับ จางเย่นั่นป่าเถื่อนสิ้นดี!”
ทุกคนเข้ามากันอย่างกับพายุเพลิงโหม ร้องทุกข์ระงม!
เจียงหน่ายสยงมองดูพวกเขา สีหน้าไม่สู้ดีนัก “อืม ผมเห็นในเวยป๋อแล้วเมื่อกี้”
รองผู้กำกับ ‘คุยกับเฉินเหยี่ย’ คนนั้นกล่าวอย่างขุ่นเคือง “ไม่ใช่แค่เรื่องด่ารายการพวกเราอย่างไม่มีเหตุผลบนเวยป๋อเท่านั้นนะครับ เมื่อกี้พวกเราไปคุยที่ออฟฟิศจางเย่มา ปรากฏว่าโดนเขาด่ากลับมาอีก คำพูดคำจาไม่น่าฟัง ผม ผมรับไม่ได้เด็ดขาด! ตอนนี้เพราะเรื่องนี้ คนในทีมรายการพวกเราล้วนเจ็บแค้น กระทบกระเทือนอารมณ์กันหมด ไม่มีแม้แต่กะจิตกะใจจะทำงานแล้ว!”
“รายการของพวกเราก็ด้วย!”
“ไม่มีเหมือนกัน!”
“ผอ. ครับ พฤติกรรมอย่างนี้ถ้าไม่จัดการ ก็ยากมากที่ทุกคนจะสงบใจลงได้นะครับ ที่ผมได้ยินมาคนที่ทั่วทั้ง CCTV1 ไม่พอใจ ก็มีแต่กับจางเย่คนเดียวนี่แหละ!”
คนเหล่านี้รู้ดีถึงความคิดของผู้บริหาร อย่างไรก็ตามสำหรับพวกเขาแล้ว ความคิดของผู้บริหารที่จะดองจางเย่ไว้ที่ CCTV1 ตลอดครึ่งปีนั้น ไม่ใช่สิ่งที่พวกเขาหวังเลยแม้แต่น้อย หลังจากเจอเรื่องแบบนี้แล้ว ตอนนี้พวกเขาหวังเพียงแต่จางเย่จะไสหัวออกไปไวหน่อย จะไล่ออกก็ดี หรือย้ายไปไหนก็ได้ ขอแค่อย่าให้หมอนี่มารบกวนก่อความวุ่นวายไปทั่วอยู่ที่หน่วยงานอีกเลย จะยังไงก็ได้ พวกเขาไม่อยากจะเจอหน้าหมอนี่อีกต่อไปแล้ว จะให้ดีที่สุดคือชาตินี้ให้หลีกห่างเขาได้ไกล ๆ ถึงจะดี นายคนนี้ร้ายกาจเกินไป คำพูดคำจาร้ายกาจ วีรกรรมก็ร้ายกาจ พื้นฐานไม่มีเหตุผล โดยพื้นฐานแล้วไม่มีทางอยู่ร่วมกันได้——แน่ล่ะ เหตุผลก็เพราะก่อนหน้านี้พวกเขาหรือผู้บริหารทีมรายการพวกเขาเองนั่นแหละที่เคยล่วงเกินจางเย่!
คนพวกนี้ร้องเรียนต่อไป
หลังจากเจียงหยวนฟังความพวกเขาจบ คิ้วก็ขมวดเป็นปม
เจียงหน่ายสยงปรายตามองพวกเขา “เอาล่ะ ผมรู้เรื่องแล้ว กลับไปกันก่อนเถอะ เรื่องนี้ผมกับรองผอ.เจียง ขอปรึกษากันสักครู่ก่อน ถึงจะหาข้อสรุปให้พวกคุณได้”
พวกเขาจึงยอมเลิกราไป
พอปิดประตู เจียงหยวนก็กล่าว “จางเย่นี่ นับวันยิ่งไร้เหตุผล!”
เจียงหน่ายสยงเองก็สีหน้ามืดทะมึน “นายว่าไง? ลงโทษอย่างไรดี?”
เจียงหยวนลังเลอยู่ครู่ “ยังไงก็ไล่เขาออกไม่ได้ใช่ไหมล่ะครับ? ถ้าอย่างนั้นคงสมใจอยากเขา”
“เป็นไปไม่ได้อยู่แล้ว” เจียงหน่ายสยงหัวเราะเยือกเย็น เงยหน้ากล่าว “เมื่อเช้า ผมได้ยินว่าเหยียนเทียนเฟยช่องสิบสี่มาหาคุณว่ายังไงนะ?”
เจียงหยวนพยักหน้า “เพราะเรื่องคนใหม่สองคนนั้น ก็เลยอยากมาตกลงกับเรา เหอะ ๆ แถมยังบอกอีกว่าอยากให้ย้ายจางเย่ไปให้พวกเขา”
เจียงหน่ายสยงกล่าว “เผือกร้อนลวกมืออย่างนี้เขากล้ารับไว้ด้วยหรือ? ตั้งแต่เริ่มฟ้องคดี CCTV1 เป็นต้นมา หัวหน้าสถานี CCTV ก็ได้มีประเด็นกับจางเย่แล้ว บวกกับเพราะเขาไปสะกิดคดีเก่าหลายปีก่อนขึ้นมาพลิกอีก ทุกวันนี้ฝ่ายกฎหมายของ CCTV ไม่เคยได้อยู่ว่างอีกเลย แรงกดดันจากสังคมหนักหน่วง ผลกระทบน่าชิงชัง และสถานีพวกเราถูกล่วงเกิน จนตอนนี้ไม่อาจญาติดีกับจางเย่ได้แล้ว กับคนที่ล่วงเกิน CCTV ไปทั่วขนาดนี้ เหล่าเหยียนก็กล้าขอเหรอ? ช่างไม่รู้จักเกรงกลัว!”
เจียงหยวนกล่าวอย่างอับจน “ผอ.เหยียน ไหนเลยจะเคยเจอเรื่องอะไรแบบนี้? ไม่แน่ บางทีเขาคงไม่เคยขายหน้ากระทั่งผู้บริหารสถานีด้วยซ้ำ อย่าว่าแต่เรื่องพวกนี้เลย มีผู้บริหารสถานีที่มีความสัมพันธ์อันดีกับเขามาตั้งแต่ก่อน แถมยังมีรองหัวหน้าที่เข้ามาเริ่มงาน CCTV พร้อมกับเหล่าเหยียนตั้งแต่หลายสิบปีก่อนอีก ซ้ำยังคลุกคลีอยู่หอพักพนักงานด้วยกันมา นอนเตียงเดียวกัน ดังนั้นพอมีเรื่องขึ้นมา ผู้บริหารสถานีก็ทำอะไรเหล่าเหยียนไม่ได้เช่นกัน ยังไงก็ล้วนมีความสัมพันธ์เก่าแก่กันมา” เว้นระยะไปเล็กน้อย แล้วเขาก็ถาม “ท่านจะย้ายจางเย่ไปจริง ๆ หรือครับ?”
“ช่องของเหล่าเหยียน ไม่มีอะไรเลย แล้วก็ยังไม่มีโอกาสอะไรได้เข้ากล้องออกทีวีด้วย ซ้ำยังไม่ใช่ช่องบันเทิง ที่จริงถึงจางเย่จะไป ก็ไม่ได้ต่างอะไรกับการนั่งโง่อยู่ที่ CCTV1 ของเราทุกวันนี้หรอก โดนแช่ไว้เหมือนกัน” คิดครู่หนึ่ง เจียงหน่ายสยงก็ส่ายหน้ากล่าว “เอาไว้ก่อนแล้วกัน ค่อยว่ากันเถอะ”




……




หนึ่งชั่วโมงให้หลัง
บทลงโทษออกมาแล้ว : หักเงินเดือนจางเย่สามเดือน พร้อมส่งเมล์ภายในแผนก ทั่วทั้งระบบภายใน CCTV ได้รับการประกาศว่ากล่าวตักเตือน!
หลังจากจางเย่อ่านจบก็ไม่ได้มีท่าทีอย่างไร กะพริบตาแวบหนึ่ง แล้วดูหนังต่อ
พวกฮาฉีฉี จางจั่วและลูกน้องทั้งหลายก็อ่านเมล์อย่างเฉยเมย ประกาศตักเตือน? ก็ไม่ใช่ครั้งแรกนี่นะ
ปฏิกิริยาของ CCTV คนอื่นก็ไม่แตกต่างกัน
“ประกาศตักเตือนอีกแล้ว?”
“หักเงินเดือน? จางเย่ขาดแคลนเงินพวกนั้นเหรอ?”
“นั่นสิ ช่องหนึ่งยังคงไม่ไล่เขาออก คงกะเตรียมให้จางเย่ติดแหงกจนตายภายในครึ่งปีจริง ๆ!”
“ใช่ ถ้าไม่ไล่ออก บทลงโทษที่ใช้ได้ก็เล็กน้อยล่ะ!”
“ประกาศตักเตือนจะมีประโยชน์อะไร? ลองเปลี่ยนเป็นพวกเราสิ ได้เมล์แบบนี้มีร้องขอชีวิต อย่าว่าแต่กระทบอนาคตหน้าที่การงานเลย แค่ขายหน้าก็เกินพอแล้ว แต่กับจางเย่น่ะหรือ? ก็เหมือนยุงกัดนิดเดียวไม่รู้สึกรู้สาหรอก เขาถึงกับกล้าฟ้องเอา CCTV ถึงโรงถึงศาล การที่กล้าล้อเล่นกับรางวัลคณิตศาสตร์ระดับโลก ความไร้ศีลธรรมและฉาวโฉ่ของจางเย่นั่นแม้แต่หนังสือพิมพ์นานาชาติแม่*ยังเคยตีพิมพ์ แล้วเขาจะมากลัวกับอิแค่เมล์ตักเตือนภายในเหรอ? ไร้สาระสิ้นดี ถ้าหนังหน้าจางเย่บางอย่างนั้น คงไม่ก่อเรื่องสะท้านฟ้าสะเทือนดินขนาดนั้นหรอก!”
“พูดถูก จางเย่เป็นพวกหน้าหนาหน้าทน ฉันว่าพอเขาเห็นจดหมายแล้ว แม้แต่หางตาคงไม่กระตุกสักนิดด้วยซ้ำ เล็กน้อยเกินไป”
หลังจากที่คนของรายการต่าง ๆ รวมถึง ‘ตะลุยใต้หล้า’ กับ ‘คุยกับเฉินเหยี่ย’ ได้เห็น ก็ไม่พอใจอย่างแรง รู้สึกยังไม่เพียงพอ ยังไม่บรรเทาโกรธ
ปรากฏว่าไม่กี่นาทีให้หลัง หน้าโฮมเพจและเวยป๋อทางการของ CCTV1 มีการอัปเดต เป็นประกาศตักเตือนจางเย่สู่โลกภายนอกซึ่งเป็นการลงโทษที่พบเห็นได้ยาก การนำประกาศเผยแพร่สู่ภายนอกนั้น ชัดเจนว่าเป็นบทลงโทษขั้นรุนแรงที่สุด ผู้บริหาร CCTV1 อาจจะคิดว่า : ถ้าจางเย่ไม่สนใจประกาศตักเตือนภายใน ถ้างั้นพุ่งไปที่ชื่อเสียงของเขาเองเลยเป็นไง? ทำชื่อเสียงเขาให้ฉาวโฉ่ น่าจะบดขยี้เขาลงได้
อย่างไรก็ตาม สิ่งที่ทำให้พวกเขาทั้งหลายคาดไม่ถึงก็คือ ผลลัพธ์ของการลงโทษจางเย่อย่างเปิดเผยต่อสาธารณชนนี้ กลับกลายเป็นว่าไม่ได้มีเสียงตอบรับจากทุกคนมากมายอย่างที่คิด
“ลงทัณฑ์อีกแล้วเหรอ?”
“เฮ้อ ทำไมหักเงินอีกแล้วล่ะ?”
“ประกาศตักเตือน? ไม่มีลูกเล่นอะไรใหม่ ๆ เลยรึไง?”
“จางเย่ด่าคนเป็นข่าวใหม่เหรอ? เขาไม่ด่าคนไม่ตีกับคนสายงานเดียวกันสิน่าเป็นข่าวมากกว่าไหม? ถ้าเมื่อไรที่อาจารย์จางไม่ด่าคนสายงานเดียวกันขึ้นมาเข้าสักวัน พวกนายค่อยประกาศดีกว่าน่า ถึงตอนนั้นฉันต้องตื่นตกใจแชร์เวยป๋อพวกนาย บอกต่อเพื่อนสนิทมิตรสหายทั้งหมดแน่!”
“ให้สองคำ : เหอ ๆ”
“เชยไปแล้วเถอะ”
“เชยไปแล้วเถอะ+1”
เหล่ามวลชนตอบกลับมาประปราย ดูท่าทางอ่านแล้วเวทนาเต็มที
พวกคนที่กำลังรอดูความอับอายของจางเย่อยู่ที่ CCTV ต่างอึ้งกันไปหมด คราวก่อน ตอน CCTV ประกาศตักเตือนพิธีกรคนหนึ่งของพวกเขา ก็มีกระแสตอบรับมากมายเลยนี่นา อะไรกันเนี่ย? ทำไมพอเป็นจางเย่ แม้แต่เสียงผายลมก็ไม่มีดังมาสักแอะ? นี่มันข่าวจางเย่ผู้เลื่องลือออกสื่ออยู่ตลอดเวลาในช่วงนี้เลยนะ เป็นถึงดาราระดับ B นะ ทำไมทุกคนถึงไม่สนใจล่ะเฮ้ย!?
เวลานี้พวกเขาจึงเพิ่งจะรู้ว่า เดิมทีที่พวกเขาคิดว่าชื่อเสียงของจางเย่ฉาวพอแล้ว แต่มาดูตอนนี้ ชื่อเสีย ๆ ของหมอนี่ยังฉาวเกินกว่าที่พวกเขาคิดไปกว่าสิบเท่า! ถ้าชื่อไม่ฉาวถึงเพียงนั้น หลังจากประชาชนได้ยินเรื่องอื้อฉาวของดาราระดับนี้แล้ว คงไม่เอาแต่ยิ้มแล้วผ่านเลยไปเฉย ๆ หรอกเนอะ?






*-*-*-*-*-*-*-*-*-*-*-*-*-*-*-*




[Go To Next Chapter]( ./84.md)