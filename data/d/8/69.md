##บทที่ 769 : พาคุณอู๋เข้าบ้าน
วันเสาร์
หกโมงกว่าตอนเช้าตรู่ อากาศฤดูใบไม้ผลิเย็นสบาย ยากนักจะมีวันที่อากาศดีเช่นนี้
จางเย่ยังคงนอนหลับอุตุอยู่บนเตียง แต่ถูกปลุกด้วยเสียงก๊อก ๆ แก๊ก ๆ จากห้องนั่งเล่น ครู่หนึ่งประตูก็เปิดออก พ่อแม่กับเฉินเฉินอยู่ในชุดดูดีชุดหนึ่ง
พ่อเรียกเขา "จางน้อย พวกเราออกไปแล้วนะ"
จางเย่จนปัญญา "จะไปเที่ยวเล่นที่เทียนจินกันจริงอ่ะ?"
"เมื่อวานก็บอกแกไปแล้วนี่" แม่หัวเราะ "วันหยุดยาวว่าง ๆ พาเฉินเฉินไปเที่ยวหน่อยก็ดี แกหิวก็สั่งข้าวกินเอาเองล่ะ"
เฉินเฉินถาม "จางเย่ จะไปด้วยไหม?"
จางเย่บ่น "ฉันก็อยากไป เธอถามแม่ฉันสิว่าจะให้ฉันไปไหมน่ะ!"
แม่ชำเลืองมองเขาก่อนหยิบกระเป๋าเดินทาง "จะไปทำอะไร เฝ้าบ้านไปเถอะ! แกตามไปพวกเรายังจะได้เที่ยวกะผีน่ะสิ ไปไหนก็มีแต่คนลุมล้อม เอาแต่มาขอลายเซ็นขอถ่ายรูปล่ะ จะไปไหนทีก็ลำบาก เฝ้าบ้านแล้วก็นอน ๆ ให้สมอยากไปนั่นแหละ คืนวันอาทิตย์เราก็กลับแล้ว"
จางเย่พลิกตัวนอนต่อ "รู้แล้วน่า"
ตึง ประตูปิดลง
พ่อกับแม่ออกไปแล้ว ในบ้านเหลือจางเย่แค่คนเดียว เดิมทีเขายังง่วงงุน รู้สึกนอนไม่ค่อยพอนัก แต่หลังจากคนในบ้านจากไป เขาก็นอนไม่หลับแล้ว พลิกไปพลิกมาหาวหวอด ๆ หลายรอบเข้า จางเย่ก็ตบหน้าตัวเองเบา ๆ ก่อนหยิบโทรศัพท์มือถือขึ้นมาดู เข้าเน็ตดูข่าวนี่นั่น เรื่อง ‘Plants VS. Zombies’ แก้ปัญหาเรื่องค่าชื่อเสียงของเขาได้จนมั่นคงแล้ว จางเย่จึงไม่กังวลอะไรอีก เขาใช้เวลาไม่กี่วันนี้หยุดงานโดยไม่สนใจว่าจะมีปัญหาอะไรกับ CCTV1 เขาถึงกับอยากให้ทางนั้นไล่เขาออกเสียด้วยซ้ำ จะได้จบปัญหาเรื่องสัญญาก่อนไปหางานใหม่ แต่เขารู้ว่า CCTV1 ไม่มีทางยอมปล่อยเขาไปแน่
ชื่อเสียงเพิ่มไม่หยุด แถมลาหยุดได้ตามสบาย ยอดเยี่ยมยิ่ง!
ทันใดนั้น โทรศัพท์มีสัญญาณเตือน
ติ๊ด ๆ เป็นข้อความจากแอพพลิเคชั่นแชท ข้อความมาจาก ‘สุ่ยเหลียนเยว่’ คืออู๋เจ๋อชิงนั่นเอง
สุ่ยเหลียนเยว่ : ตื่นหรือยัง?
จางเย่เห็นดังนั้นก็ยิ้มกว้าง รีบตอบกลับ : เพิ่งตื่น เธอล่ะ?
สุ่ยเหลียนเยว่ : เหมือนกัน ยังนอนอยู่บนเตียงเลยเนี่ย
จางเย่ : วันนี้หยุดเหรอ?
สุ่ยเหลียนเยว่ : อือ มีคนอยู่ใกล้ ๆ ไหม?
จางเย่ : ไม่มีใคร ทำไมเหรอ?
ขณะที่จางเย่กำลังสงสัยว่าคุณอู๋ถามไปทำไม พลันมีเสียงติ๊ดดังขึ้น ต่อด้วยภาพ ๆ หนึ่งที่ถูกส่งมา ตามมาด้วยภาพที่สองสามสี่อย่างรวดเร็ว……
เขากำลังจะตอบกลับ ก็เห็นคำเชิญสนทนาผ่านวิดีโอคอลส่งมาจากอีกฝ่าย
จางเย่รีบตอบตกลงทันควัน แค่ครู่เดียวก็เห็นอู๋เจ๋อชิงบนหน้าจอ
"คุณอู๋" จางเย่ปากคอแห้งเล็กน้อย
อู๋เจ๋อชิงรวบผมขึ้น "ส่งไปได้รับไหม?"
จางเย่พยักหน้าแรง ๆ "ได้แล้ว สวยมากเลย!"
อู๋เจ๋อชิงรับคำ "เหมือนจะผอมลงนิดหน่อย เลยส่งให้ดู ฉันผอมลงไหม?"
"ก็นิดหน่อย ไม่ชัดมาก" จางเย่กลืนน้ำลายอึก "ยังไงเธอก็สวยอยู่ดี!"
คุณอู๋ "ช่วงนี้เป็นไงบ้าง?"
จางเย่กล่าว "ได้หยุดหลายวัน ได้พักผ่อนแบบนี้ ดีอยู่"
คุณอู๋ "ทาง CCTV1 ไม่ต้องให้ฉันช่วยจริงเหรอ?"
จางเย่หัวเราะ "ไม่จำเป็น ความสัมพันธ์ของเราไม่ออกสื่อ ถือว่าไม่เหมาะสม อีกอย่าง ผมก็มีวิธีจัดการเรื่องนี้แล้ว ปล่อยให้สถานการณ์ดำเนินไปเถอะ ไม่ต้องห่วง"
คุณอู๋พยักหน้า "ดีแล้ว งั้นพี่สาวเคารพการตัดสินใจของนายแล้วกัน"
จางเย่โชว์ออฟ "ผมทำ ‘Plants VS. Zombies’ ไป บริษัทของพี่สาวเธอคงได้หน้าไม่น้อยสินะ อย่างน้อยคงไม่ต้องปิดตัวลงแล้วล่ะ"
อู๋เจ๋อชิงหัวเราะคิกคัก "พี่ฉันเพิ่งมาหาเมื่อวาน ถามว่าจะแบ่งหุ้นให้นายเท่าไรดี เรื่องนี้ฉันเองก็ไม่รู้เรื่อง เลยไม่ได้ตัดสินใจให้นายเหมือนกัน"
จางเย่ถอนหายใจ "เท่าไรก็ช่างเถอะ พี่สาวคุณก็พี่สาวผมไม่ใช่รึไง? คนบ้านเดียวกัน คุยเรื่องเงินกันก็น่าเกลียด ความจริงผมไม่สนใจเรื่องเงินหรอก ผมสนใจเรื่องชื่อเสียงมากกว่า อู๋ก็รู้นี่ ที่ผมสนใจคือความก้าวหน้าในวงการมากกว่า อย่างอื่นน่ะสำคัญรองลงไป คราวนี้ความจริงต้องขอบคุณพี่สาวคุณนะ ถ้าไม่มีบริษัทของเจ๊อ้วนทำเกมให้พร้อมกับความเชื่อใจของคนในทีมล่ะก็ ‘Plants VS. Zombies’ ไม่มีทางราบรื่นขนาดนี้หรอก ชื่อเสียงผมก็ไม่มีทางขึ้นสูงขนาดนี้ กลับอาจจะร่วงไปแล้วด้วยซ้ำ"
คุณอู๋ “หึ ๆ พี่สาวกับหลานฉันติดค้างบุญคุณนายทั้งคู่เลยนะ”
จางเย่โบกมือกล่าว “ดูพูดเข้าสิ อู๋เป็นแฟนผมนะ ยังจะมาติดค้างนี่นั่นอะไรกัน ฟังเหมือนคนนอกงั้นแหละ” พูดจบเขาก็เปลี่ยนเรื่อง “เราจะมาวิดีโอคอลกันทำไม? วันนี้พ่อแม่ผมไปเที่ยวเทียนจิน ไม่มีใครอยู่บ้าน มาที่บ้านไหมล่ะ?”
คุณอู๋กล่าวอย่างนุ่มนวล “ตอนนี้เหรอ?”
จางเย่ตอบ “ผมยังไม่กินข้าวเช้า ออกจะหิวนิดหน่อย”
ในสาย คุณอู๋เบือนหน้าไป คงกำลังดูนาฬิกา ก่อนหันกลับมากล่าว “เอาล่ะ ส่งที่อยู่มา ฉันจะไปอาบน้ำแต่งตัวก่อน คงอีกสักชั่วโมงมั้ง”
จางเย่อุทาน “อย่าขนาดนั้นสิ บ้านเราอยู่ใกล้กันจะตาย ชั่วโมงเดียวที่ไหนกัน ขับมาห้านาทีก็ถึงแล้ว ไม่ต้องอาบน้ำหรอก ไม่อาบทั้งปีคุณก็ยังสวยเหมือนเดิม ตรงมาเลยเถอะ จะได้ทำอะไรให้ผมกินด้วย หิวจะเป็นลมแล้วเนี่ย ผมรอไม่ไหวแล้วนะ!”
คุณอู๋ดูเส้นผมที่ห้อยลงมาปิดหน้าว่าศีรษะสกปรกหรือไม่ก่อนกล่าว “ได้ งั้นฉันจะไปถึงในอีกยี่สิบนาที อยากกินอะไรล่ะ?”
จางเย่ “อะไรก็ได้”
คุณอู๋ “อือ วางละนะ”
บนจอภาพเห็นแค่ริมฝีปากล่างและคางของอู๋เจ๋อชิงก่อนสายจะตัดไป
หลังวางโทรศัพท์มือถือ จางเย่สูดลมหายใจลึกก่อนพลิกตัวลงจากเตียง ในบ้านค่อนข้างหนาวนิดหน่อย เขาจึงใส่กางเกงขายาวเสื้อแขนยาวและสวมรองเท้าแตะเดินไปล้างหน้าแปรงฟัน จัดของในห้องนอนกับห้องนั่งเล่น กวาดถูพื้นอย่างตั้งใจ เพราะนี่คือครั้งแรกที่เขาพาแฟนตัวจริงมาบ้าน อย่างน้อยก็ต้องให้คุณอู๋ประทับใจสักหน่อย!


*-*-*-*-*-*-*-*-*-*-*-*-*-*-*-*-*
>>> ประกาศผลกิจกรรมเดือนมิถุนายน ตัดรีวิววันที่ 30 มิ.ย. มีทั้งสิ้น 184 รีวิว แถม ๆ ไปเลย 18 ตอนจ้าาาาาาา!!! <<<
ปล.เริ่มแถมเมื่อไรจะแจ้งอีกทีน้ออ




[Go To Next Chapter]( ./70.md)