##บทที่ 791 : เงินเอ๊ย!
วุ่นวายตลอดทั้งเช้า ในที่สุดก็เขียนแผนเสร็จสมบูรณ์แล้ว
จางเย่ดูเวลา ใกล้จะถึงเวลาพักเที่ยงกินข้าวเต็มที ทว่าเขากลับไม่ได้รีบลงไปพักเที่ยงกินข้าว แต่ตรงดิ่งไม่หยุดไปยังห้องทำงานของเหยียนเทียนเฟย ซึ่งอยู่ถัดห้องกั้นไม่ไกลจากห้องทำงานเขาแทน บนประตูแขวนป้ายโลหะชิ้นหนึ่ง เขียนว่า——ห้องผู้อำนวยการ CCTV14
ก๊อก ๆ
เคาะประตูแล้ว
“เข้ามา ไม่ได้ล็อค” เสียงเหยียนเทียนเฟยดังมาจากข้างใน
เมื่อจางเย่ผลักประตูเข้าไป ก็พบว่าเหยียนเทียนเฟยกำลังจะกินข้าว ก่อนที่จะเห็นว่าถงฟู่แห่งช่องสิบสี่เองก็อยู่ข้างใน กำลังรายงานเรื่องงานกับเหยียนเทียนเฟยอยู่
ถงฟู่หันมายิ้มให้จางเย่อย่างเป็นมิตร จากนั้นจึงกล่าวต่อ “ผอ.เหยียน งั้นผมขอพูดต่อนะครับ”
“ว่ามา”
“ช่องเราสัปดาห์นี้ ‘สำรวจแชงกรี-ลา[1]’ เรตติ้ง 0.014%”
“อืม”
“ภาคต่อ ‘ตะลุยซีหนิง’ เรตติ้งทั่วประเทศอยู่ที่ 0.027%”
“อืม”
“ ‘เยือนชนพื้นเมือง’ เรตติ้ง 0.066%”
“อ้อ”
“ ‘เส้นทางสู่แชมป์บาสเกตบอล CBA[2]’ เรตติ้ง 0.092%”
สถิติเรตติ้งยาวเหยียด ถงฟู่ค่อย ๆ อ่านทีละรายการ
จางเย่คอยฟังอยู่ข้างหลัง ยิ่งฟังยิ่งใจฝ่อ ยิ่งฟังยิ่งถอนใจ
เรตติ้งนี้ น่าเศร้าเกินไปแล้ว!
ไม่สิ นี่มันโคตรโศกนาฏกรรมเลยล่ะ!
พวกศูนย์จุดศูนย์? นี่ก็เรียกเรตติ้งด้วยเหรอ? นี่หรือคือสถานะล่าสุดของช่องสิบสี่? สถานการณ์ปัจจุบันของสายงานฟิล์มสารคดี? นี่มันตกต่ำเกินไปแล้วเว้ย! เรตติ้งกี่ศูนย์จุดศูนย์จะไปนับอะไรได้? อ้างอิงตามรายการทีวีธรรมดาสักรายการแล้ว ไม่ว่าจะเป็นรายการวาไรตี้หรือรายการสัมภาษณ์ เรตติ้งก็เป็นศูนย์จุดหมด! สำหรับจางเย่ที่ขว้างปา ‘เดอะวอยซ์’ มาสู่โลกนี้แต่แรกนั้น เรตติ้งนี้แทบไม่ต่างอะไรกับศูนย์!
เมื่อก่อนตอนจางเย่อยู่ที่ CCTV1 เห็นคนเคยทำสถิติเรตติ้งกับข้อมูลที่เกี่ยวข้องเอาไว้ มีสถิติหนึ่งน่าสนใจมากทีเดียว นั่นคือการหยุดฉายรายการของ CCTV1 ที่ฉายเป็นประจำทุกวันเวลาตีสี่ตีห้า แล้วเปลี่ยนเป็นรูปภาพหลากสีสัน มีดนตรียาวประกอบแทน ใช่แล้ว เป็นของแค่นี้ไม่มีอะไรพิเศษฉายยาวถึงเช้า ลองเดาสิว่าได้เรตติ้งเท่าไร? แม่* 0.02% ไงล่ะ! เป็นพวกคนที่ดูช่อง CCTV1 ตอนดึก ๆ แล้วเปิดทีวีทิ้งไว้ไม่หลับไม่นอน ดังนั้นก็เลยมีตัวอย่างสถิติสัญญาณเรตติ้งในช่วงเวลานี้ออกมาได้ เรื่องความแม่นยำแน่นอนไม่ต้องพูดถึง เพราะลงเป็นข้อเท็จจริงในหนังสือพิมพ์ด้วย!
คิดว่ายังไงล่ะ?
ภาพนิ่งที่ CCTV1 เอาออกมาฉายแทนรายการยามดึก แม่*ได้เรตติ้งสูงกว่ารายการบางส่วนที่ออกอากาศอย่างเป็นทางการทั้งวันของ CCTV14 หรือแม้แต่ในช่วงเวลาไพร์มไทม์ซะอีก เช่นเดียวกับรายการอื่น ๆ ของช่องสิบสี่ที่มีเรตติ้งสูงกว่ารายการของ CCTV ที่ระงับการออกอากาศ ความจริงแล้วก็ไม่ได้สูงเท่าไรเลย ที่ได้สูงสุดอย่างฟิล์มสารคดีจำพวกกีฬาบาสเกตบอล CBA ก็ยังได้เรตติ้งไม่ถึง 0.1 % เสียด้วยซ้ำ!
นี่คือโศกนาฏกรรมอันโหดร้าย!
เป็นโศกนาฏกรรมที่ไม่อาจทนดูได้!
จางเย่หัวเราะไม่ได้ร้องไห้ไม่ออก รู้สึกว่าตนเองมีความเข้าใจเกี่ยวกับช่องสารคดีของโลกนี้ลึกซึ้งและกว้างขึ้นไปอีกขั้น มิน่าล่ะเรตติ้งช่องนี้ถึงได้ต่ำสุดในบรรดาช่องสัญญาณ CCTV ทั้งมวล!
เฮ้อ โชคดีที่ฉันมาแล้ว!
มีลูกพี่อยู่ทั้งคน ลูกพี่จะเขย่าโลกทั้งใบให้พวกนายเอง!
ขณะเดียวกัน
เหยียนเทียนเฟยพยักหน้าน้อย ๆ กล่าวอย่างสีหน้าไร้อารมณ์ “ฉันรู้แล้ว”
ถงฟู่ยิ้มเล็กน้อย “งั้นคุณทานเถอะ ไม่รบกวนแล้วครับ”
พอถงฟู่ไป เหยียนเทียนเฟยจึงหันมาต้อนรับจางเย่ “นั่งสิ”
จางเย่ยิ้มกล่าว “โห หอมจัง” มองกล่องข้าวสองกล่องที่อยู่บนโต๊ะ “ห่อกับข้าวมาเองหรือครับ?”
เหยียนเทียนเฟยชี้ที่กล่องข้าว “แฟนฉันทำมาให้แต่เช้า เที่ยงก็เอาไปอุ่นไมโครเวฟสักหน่อยเป็นอันใช้ได้ เธอมาก็ดีแล้ว วันนี้กับข้าวเยอะไปหน่อย มาแบ่ง ๆ ไปกินสิ นั่ง ๆ”
จางเย่ “อย่าลำบากเลยครับ เดี๋ยวผมค่อยไปกินที่โรงอาหาร”
“กับข้าวที่นั่นไม่ได้เรื่องหรอก” เหยียนเทียนเฟยกล่าวกลั้วหัวเราะ “เธอลองชิมฝีมือแฟนฉันดู รับรองไม่ใช่รสชาติโหล ๆ แบบในโรงอาหารนั่นหรอก ฉันมีตะเกียบอีกคู่ด้วยนะ มา”
เห็นเหล่าเหยียนนั้นไม่ได้แค่ทำตามมารยาท แต่อยากให้เขากินด้วยกันจริง ๆ จางเย่จึงไม่บ่ายเบี่ยง “ก็ได้ครับ งั้นผมไม่ปฏิเสธคำชวนแล้วนะ กับข้าวที่โรงอาหารข้างล่างจัดว่าแย่จริง ๆ นั่นแหละ”
หลังจากกินเสร็จสักพัก
เหยียนเทียนเฟยจึงถาม “มีธุระสินะ ที่เอามาด้วยคือ?”
ฝ่ายจางเย่ส่งร่างกระดาษโหลหนึ่งออกไป “นี่คือแผนรายการที่ผมพูดถึงเมื่อเช้า ลองตรวจดูนะครับ”
“ทำเสร็จไวขนาดนี้เชียว?” เหยียนเทียนเฟยตะลึงไปเล็กน้อย
จางเย่ “ผมเตรียมตั้งแต่วันหยุดแล้วครับ”
เหยียนเทียนเฟยรับมากวาดตาดูอย่างประหลาดใจ
จางเย่เองก็ไม่กินต่อแล้ว กล่าวอธิบาย “ส่วนหน้าเป็นการเตรียมรายการ ส่วนหลังเป็นการถ่ายทำ ประมาณการระยะเวลาและตารางต่าง ๆ”
เหยียนเทียนเฟยชื่นชม “สมกับเป็นอาจารย์จาง มองปราดเดียวก็รู้แล้ว ว่าพวกผู้วางแผนของช่องเราเหล่านั้นกับคุณไม่ได้อยู่ในระดับเดียวกันเลย” แล้วจึงพลิกดูแต่ละหน้าอย่างรวดเร็ว แต่ไม่ได้ดูละเอียด จากนั้นเหยียนเทียนเฟยวางแผนงานลง กล่าว “โอเค ก็ตามที่ฉันคุยกับเธอไว้เมื่อช่วงเช้า รายการนี้ผ่านแล้ว เธอก็เป็นทั้งผู้อำนวยการสร้างกับผู้กำกับใหญ่ จัดสรรคนในทีมอดีต ‘เดอะวอยซ์’ ตามใจเธอ หากคนไม่พอก็ไปยืมคนที่ออฟฟิศหนึ่งได้ ระยะเวลาการถ่ายทำแล้วแต่เธอ ถ่ายเสร็จเมื่อไรก็ไม่ว่ากัน”
ผ่านงี้เลย?
แถมไม่ดูละเอียดด้วย? ก็ตามใจกันเกินไปนะ!
จางเย่ไม่มีทางเลือก รู้ดีว่าเหล่าเหยียนไม่มีแก่ใจ ไม่ได้เอาอะไรกับรายการนี้แต่แรกแล้ว แม้แต่รูปแบบเนื้อหาการถ่ายทำก็ยังไม่ดูให้ละเอียด เดาว่าคงเจตนาให้เกียรติจางเย่ ปล่อยให้จางเย่ได้ทำสารคดีเล่น ๆ สักรายการหนึ่ง โดยไม่คิดคาดหวังว่าจางเย่จะสามารถสร้างหนังสารคดีออกมาได้อย่างไร อีกทั้งช่องสิบสี่ก็ตายซากมาตลอดอยู่แล้ว จะมอบหมายให้พวกเดิม ๆ ไปถ่ายทำหรือให้จางเย่ไปถ่ายทำ ก็เป็นฟิล์มสารคดีเรตติ้งศูนย์จุดศูนย์เศษ ๆ ที่ไม่ค่อยมีคนดูอยู่ดี ใครเป็นคนถ่ายทำแล้วจะต่างกันตรงไหน? เหยียนเทียนเฟยก็คงรู้สึกว่าไม่มีอะไรแตกต่างกันแน่นอนเช่นนี้เอง
ถ่ายห่วยก็ได้ ศูนย์จุดศูนย์เศษ ๆ
ถ่ายดี…...ก็ได้ศูนย์จุดศูนย์เศษ ๆ อยู่ดี
เรตติ้ง 0.01% กับ 0.09% จะมีอะไรแตกต่างกัน?
ถูกต้อง เหยียนเทียนเฟยคิดเช่นนี้จริง ๆ นั่นแหละ
ไม่ใช่ว่าเหยียนเทียนเฟยไม่เชื่อมั่นในตัวจางเย่ ความจริงคือการใช้เวลาเอื่อยเฉื่อยอยู่ที่ช่องสิบสี่ตลอดสองสามปีมานี้ ทำให้เขาได้เข้าใจถึงอุตสาหกรรมฟิล์มสารคดีในประเทศเกินไป ยิ่งเข้าใจ ก็ยิ่งรู้ซึ้งถึงอุตสาหกรรมนี้เป็นอย่างดี สำหรับเขาหรือสำหรับช่องพวกเขาแล้ว ความฝันสูงสุดของพวกเขาคือการที่สารคดีถ่ายทำเองของพวกเขาจะคว้ารางวัลจำพวกภาพยนตร์สารคดีภายในประเทศได้ ไปสู่เส้นทางศิลป์สูงสุด เป็นที่ชื่นชมจากสาธารณชน ชื่อเสียงมากมาย ส่วนเรตติ้งน่ะหรือ? เขาไม่เคยหวังสูงเกินไปว่าหนังสารคดีจะได้เรตติ้งดีเด่อะไร คำว่าเรตติ้งนี้ สำหรับหนังสารคดีในประเทศเป็นความหวังลม ๆ แล้ง ๆ ที่เหลวไหลไร้สาระทั้งเพ หาที่ไหนก็ไม่มี! ไม่ใช่แค่ CCTV14 เท่านั้น ช่องสารคดีของสถานีโทรทัศน์อื่น ๆ ในประเทศนี้ก็เช่นกัน ไม่มีใครยิ้มเยาะใครได้ เพราะไม่มีใครไปไกลกว่ากันเลย!
จางเย่แนะนำ “ผอ.ครับ ถ้ายังไงคุณลองดูก่อนไหม?”
เหยียนเทียนเฟยเห็นด้วย “ได้สิ เดี๋ยวอีกสองสามวันฉันจะลองตรวจดูดี ๆ”
จางเย่เปิดปาก “งั้นเรื่องงบการผลิต……”
เหยียนเทียนเฟยกล่าวอย่างร่าเริง “เมื่อเช้าก็บอกไปแล้วนี่ จัดให้พวกเธอหนึ่งล้านเลย ถ่ายได้เต็มที่! ถ่ายเสร็จเงินเหลือเท่าไรก็ไม่ต้องบอกฉันหรอก ถ้าเธออยากถ่ายเพิ่มก็เอาเลย ถ่ายม้วนสองต่อได้เลย ช่องเราไม่เคร่งอย่างนั้นหรอก อิสระจะตาย!”
ยังจะมาเหลือเท่าไร?
ยังจะมาถ่ายม้วนสองต่อ?
แค่ค่าอุปกรณ์ ล้านเดียวก็ไม่พอแล้ว!
ที่จางเย่วิตกที่สุดคือเรื่องทุนสร้างนี่แหละ ขาดไปมากโขเลย ดังนั้นเขาจึงเปิดปากอย่างยากเย็น “อะแฮ่ม คือแบบว่า ผู้อำนวยการเหยียนครับ เรื่องเงิน…..เอ่อ พอจะเพิ่ม……”
เหยียนเทียนเฟยตะลึง “ทำไม? อย่าบอกนะว่าเงินเท่านี้ไม่พอ?”
พอคนถามมาแบบนี้จริง ๆ จางเย่ก็ยิ่งพูดลำบาก พอคิดดูให้ถี่ถ้วน ที่จริงเหล่าเหยียนก็ดีกับเขามากแล้ว แผนงานไม่ดูอะไรมากก็ให้ผ่านเฉย อยากได้คนก็ได้ อยากได้สิทธิ์คุมรายการก็ได้ แถมวันนี้พวกเขายังติดต่อกันเป็นครั้งแรก นับว่ายังไม่คุ้นเคยระหว่างกันด้วยซ้ำ จะให้จางเย่เอ่ยปากได้อย่างไร?
จางเย่ได้แต่พูดว่า “เปล่าครับ”
เหยียนเทียนเฟยถาม “งั้นเมื่อกี้เธออยากจะบอกอะไรหรือ?”
ก่อนมาจางเย่คิดไว้แล้ว จึงเข้าประเด็นสำคัญถัดไปแทน “ผมอยากจะขอยืมอุปกรณ์ HD[3] หลายเซทหน่อยน่ะครับ ตั้งแต่เครื่องมือไปจนถึงระบบ ต้องการหมด ให้ดีที่สุดขอสามเซท จะได้แบ่งไปสามทีมตามที่ต่าง ๆ ในเวลาเดียวกัน งานจะไวขึ้นหลายเท่า”
เหยียนเทียนเฟยตะลึงงัน “อุปกรณ์ HD ? สามเซท?”
จางเย่ “ครับ”
ในเมื่อเงินไม่น่าจะได้แล้ว หากแก้เรื่องอุปกรณ์ HD ได้ ก็นับว่าประหยัดงบไปก้อนโตเหมือนกัน เครื่องมือและระบบพวกนี้ ไม่ใช่ถูก ๆ แถมถ้าได้มาสามเซทก็จะได้อัดแยกได้ด้วยจริงไหม?
เหยียนเทียนเฟยถาม “ทำไมต้องสามเซท?”
จางเย่ “ผมอยากจะให้เสร็จในเดือนธันวาคม แผนงานก็เสร็จแล้ว ผมอยากมีเวลาผลิตให้ทัน เพราะอีกเดี๋ยวก็จะเข้าฤดูหนาว ถ้ารออากาศหนาวเกินไป บางฉากจะถ่ายไม่ได้แล้วครับ”
เหยียนเทียนเฟยถามอย่างงงงัน “แล้วเธอร้องขออุปกรณ์ HD ไปทำอะไร? อุปกรณ์ธรรมดาถ่ายไม่ได้หรือ?”
“ช่องเราตอนนี้ก็มีสัญญาณ HD แล้ว แม้ว่ารายการสถานีทั้งหมดจะถ่ายด้วยกล้องระบบธรรมดา ฟิล์มสารคดีในประเทศก็ใช้แต่อุปกรณ์มาตรฐานมาโดยตลอด แต่ผมว่าน่าเสียดายเกินไป ในเมื่อมีถ่ายทอด HD รายการ HD ก็ต้องได้คุณภาพกว่าแน่นอน และข้อดีของอุปกรณ์ HD นั้นไม่ได้มีแค่ความคมชัดของภาพ การใส่ลูกเล่นยังหลากหลาย ขยายภาพได้ใกล้ขึ้นมาก ซึ่งทำได้แค่ในกล้อง HD เท่านั้น” จางเย่กล่าว
เหยียนเทียนเฟย “แต่ว่า ไม่มีคนใช้อุปกรณ์ HD มาถ่ายสารคดีหรอกมั้ง?”
จางเย่ยิ้ม “เราก็จะได้เปิดประเดิมเป็นเจ้าแรกไงครับ”
เหยียนเทียนเฟย “แต่ว่าค่าถ่ายทำมันจะสูงขึ้นนะ และไม่ได้สูงขึ้นแค่นิดหน่อยด้วย เธอเคยคิดบ้างหรือเปล่า?”
จางเย่ “ดังนั้นผมก็เลยอยากจะขอให้คุณช่วยเรื่องอุปกรณ์สักหน่อยครับ ช่องเรามีไหมครับ?”
“เราไม่มีหรอก ของเล่นนั่นแพงเกิน สิ้นเปลืองเกินไป อีกอย่างทางสถานีก็ไม่เคยมาเหลียวแลเราหรอก” เหยียนเทียนเฟยใช้ความคิด ก่อนกล่าว “อุปกรณ์กล้องถ่ายทำ HD พวกนี้ ที่ CCTV1 มีอยู่ไม่น้อย แต่ความสัมพันธ์ของฉันกับผอ.และรองผอ.ของพวกนั้นไม่ค่อยดี ถึงอยากยืมก็คงยืมไม่ได้ ที่มีอีกก็รายการต่างประเทศสองเซท ช่องกีฬาน่าจะมีกล้อง HD อยู่สี่ห้าตัว ความสัมพันธ์ของฉันกับผอ.พวกนั้นยังพอไหว ถ้าจะขอยืมล่ะก็ ไม่น่าจะมีปัญหาอะไรมั้ง”
จางเย่รู้สึกดีขึ้น “งั้นรบกวนคุณแล้วครับ!”
เหยียนเทียนเฟยโบกมือ “ฉันทำได้แค่ลองพูดดูเท่านั้น ไม่รู้พวกนั้นจะใช้อยู่รึเปล่าน่ะสิ”
“ผมขอยืมอย่างมากแค่สองเดือน ผมจะให้ทุกคนทำงานล่วงเวลาเร่งอัดให้จบไว ๆ เพื่อช่องของพวกเราพี่น้อง!” จางเย่รับประกันทันที
เหยียนเทียนเฟยกล่าวเสริม “แต่เรื่องคนผมอาจจะยืมมาไม่ได้นะ พวกตากล้องกับนักข่าวช่องเรา ไม่แน่ว่าจะใช้เครื่องมือพวกนั้นเป็นด้วย”
จางเย่หัวเราะ “ไม่เป็นไร ผมทำเป็น!”
เหยียนเทียนเฟยพูดไม่ออก ทั้งไม่ได้จริงจังกับสิ่งที่จางเย่พูด รู้สึกแค่ว่าเป็นข้ออ้างเพื่อให้เขายืมอุปกรณ์ HD มาให้ได้เท่านั้น จึงไม่ได้พูดอะไร
แต่ความจริงจางเย่ใช้เป็นจริง ๆ!
ตอนสุ่มล็อตเตอรี่คราวก่อน จางเย่ไม่เพียงแต่จับได้ ‘หนังสือทักษะพื้นฐานการกำกับและถ่ายทำ’ มาร้อยเล่ม แต่ยังจับได้ ‘หนังสือทักษะการถ่ายภาพและวิดีโอ’ อีกหนึ่งร้อยหนึ่งเล่มด้วย อะไรที่เกี่ยวกับอุปกรณ์ถ่ายทำ เขาล้วนใช้เป็นหมด หนังสือทักษะหนึ่งร้อยหนึ่งเล่มนี้ ไม่ใช่จำนวนน้อย ๆ ถึงจะพูดไม่ได้ว่าเป็นผู้เชี่ยวชาญ แต่ก็คล่องแคล่วอย่างไม่มีปัญหา!
เอาล่ะ ตอนนี้เรื่องอุปกรณ์ก็แก้ไขได้แล้ว ถ้าไม่ต้องซื้อของพวกนี้เข้าหน่วยงานเอาเอง ก็ไม่ใช่รายการทุนสร้างสิบล้านแล้ว ถ้าประหยัด ๆ นิด จำกัดจำเขี่ยหน่อย หกเจ็ดล้านก็น่าจะพอ? นี่เป็นข่าวดี! ประหยัดงบผลิตได้ไม่น้อย แต่ข่าวร้ายก็ยังคงเป็นปัญหาเดิม!
เงินที่เหลือจะไปหามากจากไหนล่ะ? ต้องคิดหาวิธี!
ฟิล์มสารคดีที่จางเย่ต้องการถ่ายทำในครั้งนี้ เป็นรายการชื่อดังของสารคดีชั้นแนวหน้าในโลกเดิมของเขา ถึงเงินจะน้อยก็ไม่ใช่ว่าจะถ่ายทำไม่ได้ ที่จริงไม่ว่าจะมีงบเท่าไรก็ถ่ายได้อยู่หรอก แต่ถ้าอย่างนั้น คุณภาพรายการจะต้องลดลงอย่างมาก และคงไปไม่ถึงผลลัพธ์กับเรตติ้งที่คาดหวังไว้อย่างแน่นอน จางเย่ยอมรับสิ่งนี้ไม่ได้โดยเด็ดขาด เรื่องชุ่ย ๆ แบบนี้จางเย่ไม่มีทางทำ!
ไม่ทำก็ช่างมัน แต่ถ้าจะทำก็ต้องทุ่มสุดตัว!
เพราะฉะนั้น จางเย่จึงคิดจะหาทุนเพิ่มให้ได้ เขาคิดจะทำให้ดียิ่งกว่าในโลกเดิมของเขาด้วยซ้ำไป จึงต้องทุ่มทุนให้กับภาพยนตร์สารคดีสุดคลาสสิคนี้ ทำให้ประชาชนทั้งประเทศ ทำให้ทั้งโลกได้เห็นมาตรฐานสุดยอดสารคดีแห่งประเทศสาธารณรัฐของพวกเขา!
เงินเอ๊ย!
เงินเอ๋ย!
ขาดอีกหลายล้านจะหามายังไง?


==================
[1] แชงกรี-ลา (จีน: 香格里拉县 ออกเสียง เซียงเก๋อหลี่ลา) เป็นนครระดับเทศมณฑลในจังหวัดปกครองตนเองชนชาติทิเบต ตี๋ชิ่ง เดิมชื่อ จงเตี้ยน ภาษาทิเบต เจี้ยนถัง เปลี่ยนเป็น แชงกรี-ลาโดยรัฐบาลจีนเมื่อ พ.ศ. 2545 ตั้งอยู่ทางตะวันตกเฉียงเหนือของมณฑลยูนนาน ที่ราบสูงทางภาคตะวันตกเฉียงใต้ของประเทศจีน มีชนชาติส่วนน้อย 25 ชนชาติอาศัยกันอยู่ อาทิ ชนชาติทิเบต ลีซอ น่าซี ไป๋ และอี๋ เป็นต้น


แชงกรี-ลา เป็นดินแดนสมมุติที่ปรากฏในนวนิยายเรื่อง Lost Horizon ของเจมส์ ฮิลตัน นักเขียนชาวอังกฤษ ตีพิมพ์ครั้งแรกในปี ค.ศ. 1933 ฮิลตันพรรณาว่า แชงกรี-ลาเป็นดินแดนลึกลับอยู่ในเทือกเขาสูงชันทอดยาว ตั้งอยู่ทางทิศตะวันตกของเทือกเขาคุนหลุน ในนวนิยายกล่าวว่าผู้คนที่อาศัยอยู่ที่นี่ล้วนมีชีวิตยืนยาว มีความสุข อาจกล่าวได้ว่าสถานที่นี้เปรียบเหมือนสวรรค์บนดิน


ชื่อ แชงกรี-ลา มาจากภาษาทิเบต ཞང་(Shang) + རི (ri) + ལ (La) มีความหมายว่า ‘Shang Mountain Pass’ (ช่องเขาฉาง) มาจากชื่อจังหวัด Ü-Tsang ทางเหนือของ Tashilhunpo Monastery ในทิเบต


[2] CBA เป็นตัวย่อหลากหลายความหมาย ในภาษาแชทย่อมาจาก Can’t be Arsed หมายถึง “อดไม่ได้ที่จะ” โดยทั้งนี้ขึ้นอยู่กับบริบท ใช้กันในอังกฤษ ออสเตรเลีย นิวซีแลนด์ มากกว่าที่อเมริกา และคำว่า Arse เป็นศัพท์แสลงในบริติชแปลว่า ตูด


ส่วนในเรื่องนี้ CBA ย่อมาจาก Chinese Basketball Association Sports


[3] HD ย่อมาจากคำว่า High-Definition เป็นรูปแบบหรือมาตรฐานใหม่สำหรับการส่งสัญญาณภาพที่มีความละเอียดสูงในระดับ 720p/1080p/1080i ซึ่งให้ภาพที่คมชัดและมีรายละเอียดสูงกว่าภาพทั่วไป


*-*-*-*-*-*-*-*-*-*-*-*-*-*-*
>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<




[Go To Next Chapter]( ./92.md)