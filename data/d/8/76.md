##บทที่ 776 : โยฮันเนสเคาะประตู!
คำชมเชยต่อจางเย่ คำก่นด่าไล่จางเย่ ล้วนแต่มีเสียงเหล่านี้ปะปนวุ่นวาย โยฮันเนสผู้ซึ่งอยู่ที่โรงแรมปักกิ่งเพนนินซูลาเห็นคำวิจารณ์ของประชาชนและเหล่านักวิชาการแล้ว ไม่ทราบจางเย่ตอนนี้รู้สึกอย่างไร และเขาเองก็ไม่อยากจะทราบ! เขาแม่*ทราบแค่อย่างเดียว ตัวเขาแทบกระอักเลือด!
ไอ้หมอนี่มันบ้า!
ไอ้หมอนี่บ้าไปแล้วแน่ ๆ!
“โยฮันเนส คุณทำอะไร! คุณทำอะไรของคุณ?” นายของเขาที่มูลนิธิอาเบลต่อสายตรงข้ามประเทศมาหาโยฮันเนส ชัดเจนว่าทางอเมริกาก็ได้ข่าวนี้!
โยฮันเนสรีบตอบ “เรื่องนี้เข้าใจผิดกันนิดหน่อยครับ…”
นายของเขาตวาด “ผมไม่สนใจว่าเข้าใจผิดหรืออะไร! เรื่องนี้คุณจัดการได้ไหม?”
“ได้ครับ ได้ครับ ผมจะรีบไปจัดการเลยครับ!” โยฮันเนสรีบตอบในทันที
นายของเขาสั่ง “เรื่องนี้ถ้าจัดการไม่ได้ล่ะก็ พรุ่งนี้คุณเตรียมไปลาออกจากตำแหน่งผู้รับผิดชอบของมูลนิธิได้เลย!” ตู๊ด ๆๆ สายตัดไป!
โยฮันเนสตัวเย็นวาบ!
รางวัลคณิตศาสตร์อาเบลมีประวัติมาหลายสิบปี ไม่เคยมีใครปฏิเสธการรับรางวัลมาก่อน แม้แต่ก่อนหน้านี้ที่เคยมอบรางวัลให้นักคณิตศาสตร์อาวุโสของฝรั่งเศสวัยแปดสิบเก้า เขายังมาด้วยตนเองโดยมีหลานชายและหลานสาวช่วยพยุงขึ้นรับรางวัล ซึ่งเห็นได้ชัดถึงคุณค่าและเกียรติยศที่ได้รับจากรางวัลนี้ ไม่ว่าจะเป็นนักคณิตศาสตร์ชนชาติใดก็ไม่มีทางที่จะไม่หวั่นไหว ทุกคนล้วนตื่นเต้นกับรางวัลนี้ ด้วยเห็นว่ารางวัลอาเบลคือเกียรติยศชั่วชีวิตของนักคณิตศาสตร์!
แล้วตอนนี้ล่ะ?
ตอนนี้ล่ะ?
ตอนนี้มีคนบ้าคนหนึ่งปฏิเสธรางวัล!
คนแรกในประวัติศาสตร์ที่ปฏิเสธรางวัลอาเบล!
ภรรยาของโยฮันเนสซึ่งอยู่ข้าง ๆ เขาพลอยลนลานไปด้วย “คุณรีบหาทางเร็ว! เร็วเข้า!”
โยฮันเนสตบโต๊ะผาง “ผมเพิ่งจะโทรหาทางเป่ยต้ากับทางสถานทูตไปเองนะ!”
“คุณก็โทรอีกสิ! บอกพวกเขาว่าเรื่องการอนุมัติวีซ่าดำเนินการแล้ว ขอแค่จางเย่โผล่หน้าไปเซ็นเอกสารเท่านั้น วันนี้ก็เรียบร้อย!” ภรรยาเขากล่าวอย่างกระวนกระวาน
“คุณคิดว่าผมไม่ได้พูดเหรอ!” โยฮันเนสตะโกนใส่ “พวกเขาบอกแต่ว่ากำลังพยายามติดต่อจางเย่แต่ติดต่อไม่ได้! ปล่อยให้ติดต่อกันตั้งนานแล้วก็ยังไม่ส่งข่าวมาเลยเนี่ย!”
ภรรยาเขากล่าว “คุณก็โทรหาจางเย่สิ พูดกับเขาตรง ๆ เลย!”
โยฮันเนสกล่าวอย่างขุ่นเคือง “ผมโทรแล้ว แต่เขาไม่รับสาย!”
ภรรยาของเขาหน้าซีดเผือด “งั้นทำ งั้นทำยังไงดี!”
โยฮันเนสสูดลมหายใจลึกสองครั้งก่อนว่า “ผมจะไปหาจางเย่ที่บ้าน จะไปเคาะประตูบ้าน ผมไม่เชื่อหรอกว่าเขาจะกล้าเทรางวัลนี้จริง ๆ! เขาทำเป็นเสียงดังไปอย่างนั้นแหละ!”
ภรรยาเขาพอฟังก็เห็นด้วย “ใช่ ๆ เขาไม่กล้าหรอก!”
เดิมแผนการของโยฮันเนสเป็นไปด้วยดี เขาคิดว่าแค่ถ่วงการขอวีซ่าของจางเย่ไว้หน่อย เพื่อแสดงอำนาจของตัวเอง เป็นการบอกกับจางเย่ว่าใครคือผู้ตัดสินใจเรื่องรางวัลนี้ ทว่า..ใครจะไปคิดว่าการตอบโต้ของจางเย่จะทับถมโยฮันเนสอย่างหนัก! แค่ปฏิเสธการรับรางวัลก็ทำให้เขากับมูลนิธิมือไม้ปั่นป่วน!
โยฮันเนสทราบว่าความเห็นในกระดานสนทนานั้นเป็นจริงอย่างยิ่ง เขาไม่แน่ใจนักว่าจางเย่ได้รับผลกระทบแค่ไหนถ้าเขาปฏิเสธรางวัล แต่กับมูลนิธิและตัวโยฮันเนสแล้ว นี่คือการจู่โจมจุดตาย! พวกเขารับไว้ไม่ได้! จางเย่ต้องรับรางวัลนี้! ไม่มีข้อต่อรอง! ไม่อย่างนั้นชื่อเสียงของมูลนิธิต้องถูกทำลายป่นปี้! ไม่มีใครแบกรับผลลัพธ์นี้ได้!
……
ที่บ้าน
จางเย่รับสายจากแม่ของเขา
“แกไม่ไปรับรางวัลแล้วรึ?”
“แม่เห็นข่าวแล้วเหรอ?”
“ใครมันจะไม่รู้! พายัยหนูออกไปเที่ยวก็ได้ยินนักท่องเที่ยวใกล้ ๆ พูดกันถึงเรื่องนี้กันให้แซ่ด ไม่สนใจก็ทำไม่ได้!”
“ไม่ว่ายังไงผมก็ไม่รับรางวัลนี้ แม่บอกพ่อให้หน่อยสิครับ”
“ไอ้หนูแกมันบ้าไปแล้ว รางวัลใหญ่ระดับนานาชาติ บอกไม่รับเป็นไม่รับได้เรอะ?”
“ไอ้เจ้าโยฮันส์นั่นหาเรื่องผมเองนะ บอกผมทีสิว่าจะไปยอมอ่อนข้อให้มันทำอะไร?”
“ยังไงก็ไม่เกี่ยวกับรับหรือไม่รับรางวัล มูลนิธิอาเบลไปเกี่ยวอะไรด้วย!”
จางเย่ส่ายหน้า กล่าว “เหอะๆ จะไม่เกี่ยวได้ยังไงล่ะแม่? ตลกแล้ว โยฮันเนสคนเดียวจะระงับการขอวีซ่าผมได้งั้นเหรอ? คิดว่าเขาทำได้? เอกสารคำเชิญที่มีปัญหามาจากมูลนิธิ คิดว่าจะไม่มีใครในมูลนิธิรู้เรื่องเหรอ? ทั้งสองฝ่ายนั่นร่วมมือกันตลอดแหละ!”
แม่โกรธ “ฉันอดสงสัยไม่ได้ แกจะพูดยังไงก็ช่าง เรื่องดี ๆ พอผ่านมือแกดันกลายเป็นมีปัญหาไปหมด ทำไมคนอื่นเขาไม่เห็นมีปัญหาแบบนี้บ้าง? มีแต่แกที่วัน ๆ เจอแต่เรื่องน่ะ?”
จางเย่หัวเราะ “ก็เพราะว่าลูกพี่คนนี้ชิงชังความชั่วร้ายประหนึ่งคู่แค้นส่วนตัวไงล่ะ! ผมทนเห็นเม็ดทรายในหางตาไม่ได้!”
“พอเถอะแกน่ะ ฉันจะโมโหตาย!” แม่บ่นกระแนะกระแหนเขาอีกนิดหน่อยก่อนวางสายไป เธอไม่วุ่นวายอะไรอีกเพราะเธอเองก็เข้าใจลูกชาย จางเย่เป็นคนแบบไหนน่ะเหรอ? ไม่มีเรื่องมีราวก็หาเรื่องจนได้ ยิ่งมีเรื่องขึ้นมาจริง ๆ ก็กลายเป็นว่าเธอเคยชินไปเสียแล้ว
ขณะนั้นเอง กริ่งประตูก็ดังขึ้น
จางเย่นึกฉงนว่าเป็นใคร พอเดินไปเปิดประตูก็พบว่าโยฮันเนสยืนอยู่หน้าบ้าน เอ่อ..ตัวการมาแล้วเหรอ?
โยฮันเนสเหงื่อออกท่วม “จาง ผมหาบ้านคุณเจอจนได้!”
จางเย่ยิ้ม “คุณโยฮันเนส ตอนโทรหาคุณบอกว่าคุณอยู่ต่างประเทศไม่ใช่เหรอ? ไหนว่าสองวันนี้กลับมาไม่ได้ไง? หมายความว่ายังไงกันนะ? ขี่จรวดมางั้นหรือ?”
พอฟัง โยฮันเนสก็กระอักกระอ่วน เขากระแอมไอก่อนตอบ “จาง พอรู้ว่าวีซ่าคุณไม่ผ่าน ผมก็รีบกลับมาทันทีเลยนะ ใครจะไปคิดว่าเพิ่งกลับมาก็ได้ข่าวว่าคุณจะไม่รับรางวัล คุณ คุณวู่วามไปแล้ว วู่วามไป ก็แค่เข้าใจผิดกันนิดหน่อยน่า”
จางเย่หัวเราะ ไม่พูดอะไร
โยฮันเนสเห็นอย่างนี้ เขาเองก็แสร้งพูดด้วยความโมโห “พวกเจ้าหน้าที่สถานทูตก็เหลือเกิน! ผมพูดตรง ๆ นะ ผมก็ทนคนพวกนั้นไม่ได้มานานแล้ว! งานเอกสารง่าย ๆ แค่เรื่องขอวีซ่า ยังต้องทำให้เป็นเรื่องวุ่นวาย ขนาดผม ผมยังโมโห อย่าว่าแต่คุณเลย! ไม่ต้องห่วงนะจาง กลับไปอเมริกา ผมจะไปรายงานเรื่องนี้ให้กับฝ่ายที่เกี่ยวข้อง! เราต้องจัดการมันให้หนัก! ด่าให้สำนึก! เราจะหาทางจัดการช่องทางพิเศษสำหรับนักวิชาการชื่อดังอย่างคุณ! ต้องเปลี่ยนแปลงวิธีขอวีซ่าให้เรียบง่าย เรียบง่าย และยิ่งเรียบง่าย มีประสิทธิภาพ มีประสิทธิภาพ และยิ่งมีประสิทธิภาพ! ดังนั้นนักวิชาการผู้ชาญฉลาดอย่างคุณไม่ควรต้องเสียเวลามากังวลกับการขอวีซ่าเลย!”
โยฮันเนสมีภรรยาเป็นชาวจีน เขาย่อมเรียนรู้แก่นแท้ของภาษาจีนเช่นกัน!
“จาง เรื่องนี้คุณไม่ต้องพะวง เอาพาสปอร์ตมาให้ผม แล้วพวกเราไปสถานทูตกันตอนนี้เลย แค่โผล่หน้าไปเป็นใช้ได้ ผมจะให้พวกเขาจัดการเอกสารให้คุณเอง!” โยฮันเนสตบอกกล่าวรับรอง
จางเย่กลับยิ้ม “ไม่ต้องแล้ว”
โยฮันเนสรีบกล่าว “จาง ไม่ต้องเกรงใจหรอก อย่าเกรงใจสหายชาวอเมริกันของคุณคนนี้ ผมจะจัดการเรื่องนี้ให้คุณเอง!”
จางเย่ไม่พูดจา
“จาง!” โยฮันเนสพยายามเปลี่ยนใจเขา “อย่าปฏิเสธรางวัลแค่เพราะคุณไม่พอใจพวกเจ้าหน้าที่สถานทูตสิ ไม่คุ้มกันเลยนะ! พวกนั้นอาจจะทำอะไรผิดไปบ้าง คุณต้องให้โอกาสกลับตัวกลับใจสิ!”
จางเย่มองเขา
โยฮันเนสกล่าว “จาง ผมขอร้องแทนพวกเขาล่ะ ให้โอกาสพวกเขาเถอะ อย่าไปเอาอะไรกับพวกเขามากเลย คุณจะไว้หน้าโยฮันส์คนนี้หน่อยได้ไหม ได้รึเปล่า?”
จางเย่ถาม “พูดจบหรือยัง?”
โยฮันเนส “หา? หือ?”
สุดท้ายจังหวะต่อมา จางเย่ก็ปิดประตูเบา ๆ “บาย”
ข้างนอก โยฮันเนสผู้กำลังวิตกกังวลพลันยิ่งกระวนกระวาย เขาเคาะประตูรัว ๆ ตะโกนดังลั่น “จาง! ออกมาก่อน! ออกมาคุยกันก่อน! คุณอย่าวู่วาม อย่าวู่วามสิ คุณกำลังขาดความรับผิดชอบทั้งต่อตัวเอง ครอบครัว และวงการคณิตศาสตร์นะ! เปิดประตูเถอะจาง! มาคุยกันก่อน!”
“จาง!”
“คุณเปิดประตูนะ! เปิดประตู!”
“จางเย่!”
“เปิดประตูเถอะ!”
“ปู่เอ็งสิจางเย่!”
ตะโกนอยู่ครึ่งค่อนวัน สุดท้ายโยฮันเนสก็ตะโกนด่า
จางเย่ได้ยินก็โมโห ม้วนแขนเสื้อขณะเดินไปเปิดประตู แต่พอเปิดประตู โยฮันเนสก็กลับไปแล้ว แต่จางเย่ทันได้ยินเสียงฝีเท้าเพิ่งวิ่งลงไปตามทางเดิน!
จางเย่ได้แต่ตะโกนด่าไล่หลัง “ปู่เอ็งสิวะ!”
ประตูปิดลง เขากลับเข้าห้องนอนทำตามใจตัว ไม่นานโทรศัพท์มือถือก็ดังขึ้น เป็นเบอร์โทรมาจากทางอเมริกา ถึงจะใช้เท้าคิดจางเย่ก็ทราบว่านี่คือการติดต่อจากทางมูลนิธิอาเบลซึ่งกำลังเป็นกังวล จึงตัดสายไปทันที ไม่แม้แต่จะยกโทรศัพท์ขึ้น เขาตั้งใจแล้ว ส่งใครมาก็ไร้ประโยชน์!
……
ในโลกออนไลน์ บนเวยป๋อ หรือแม้แต่ตามรายการวิเคราะห์เหตุการณ์ เหล่าผู้เชี่ยวชาญและคนในวงการล้วนแต่แบ่งออกเป็นสองฝ่าย ถกกันไม่หยุด!
บัณฑิตจากสภาวิทยาศาสตร์แห่งชาติ “ศักดิ์ศรีสำคัญกว่าตัวรางวัล!”
นักวิพากษ์สังคม “จางเย่กำลังล้อเล่นกับคนทั้งโลก! ผมไม่เห็นว่านี่คือศักดิ์ศรีและความเคารพกันตรงไหน! นี่คือการแสดงให้เห็นถึงความใจแคบและขาดการควบคุมตัวเองมากกว่า!”
นักวิชาการศึกษา “ใจกว้างไม่ใช่การอดทนกับอะไรก็ได้!”
นักร้องชื่อดัง จางเสีย “นี่คือรางวัลส่วนตัวของจางเย่ รับหรือไม่รับ เราล้วนต้องเคารพการตัดสินใจของเขา ทำไมทุกคนหันมาด่าเขาล่ะ?”
วันนี้ ข่าวทุกพาดหัวล้วนถูกจางเย่ยึดครอง!
ครั้งนั้น ตอนที่จางเย่แสดงการพิสูจน์ข้อความคาดการณ์ของเดล เขาได้สร้างกระแสความปั่นป่วนไว้ในโลกนี้แล้ว ทุกคนล้วนรู้จักเขากันหมด ต่อให้เขารับรางวัลนี้ ผู้คนก็เห็นแต่เพียงเป็นเรื่องเกินคาดหมาย แต่ไม่ได้ไร้เหตุผลอะไร แม้จะเป็นที่ตื่นตะลึง แต่ก็ไม่ได้น่าตระหนกตกใจอะไรขนาดนั้น ดังนั้นแม้จางเย่จะไปรับรางวัลที่อเมริกา ชื่อเสียงเขาก็ไม่ได้เพิ่มขึ้นมากนัก
แต่การปฏิเสธการรับรางวัลของเขานี่เองทำให้ชื่อเสียงของเขาพุ่งทะยาน ยิ่งมีการพูดคุยถกเถียงกันเช่นนี้ จางเย่ยิ่งพุ่งทะยาน!
รับรางวัลไม่ได้ชื่อเสียง ปฏิเสธรางวัลกลับยิ่งโด่งดัง?
ไม่ผิด ในโลกใบนี้ เรื่องราวบางอย่างก็แปลกประหลาดเช่นนี้เอง!
*-*-*-*-*-*-*-*-*-*-*-*-*-*-*-*-*


[Go To Next Chapter]( ./77.md)