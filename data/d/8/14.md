##บทที่ 714 : พบอู๋เจ๋อชิง
สุดสัปดาห์
ยามเช้า
ในอินเทอร์เน็ตเต็มไปด้วยเสียงโห่ร้องกันวุ่นวาย ขณะที่คนต้นเรื่องอย่างจางเย่กลับนอนตื่นสายสบายใจเฉิบอยู่บ้าน อาจเพราะช่วงนี้เหนื่อยมาหลายวัน คนที่ปกติไม่ค่อยกรนอย่างเขายังกรนดังออกมา ผ้าห่มถูกดึงมากอด น้ำลายไหลแหมะลงบนหมอน ช่างเป็นท่านอนที่ไม่ได้ดูน่ารักเอาเสียเลย
ประตูห้องนอนเปิดออก
แม่เดินเข้ามา “เย่น้อย”
“อือ?” จางเย่งึมงำตอบ
แม่ “ลุกมากินข้าวได้แล้ว”
จางเย่พลิกตัวนอนตะแคงขด “ไม่กินแล้ว จะนอน”
แม่ “ซื้ออาหารเช้ามาพร้อมแล้ว มีน้ำเต้าหู้ปาท่องโก๋”
“วันนี้ผมไม่ได้กะเตรียมตัวตื่นเช้าอ่ะ ง่วงมากเลย ข้าวเที่ยงค่อยมาเรียกผมนะแม่” จางเย่ตอบเสียงงัวเงีย
พ่อที่อยู่ห้องข้างนอกได้ยิน กล่าว “เมื่อคืนบอกเองนี่ว่าวันนี้จะไปเดินเล่นเป็นเพื่อนแม่ที่ห้างไม่ใช่รึ ลูกเองก็ไม่ได้หยุดกลับมาพักที่บ้านได้ง่ายๆ สักหน่อย เลิกนอนได้แล้ว”
จางเย่โอดครวญ “พ่อ ผมลุกไม่ไหวจริงๆ เหนื่อยอ่า”
เฉินเฉินเดินดุ่มๆ เข้ามาในห้องนอน มองมาบนเตียง “จางเย่ จอมขี้เกียจ”
แม่จ้องเขาดุๆ “ดูสิ แม้แต่เฉินเฉินน้อยยังว่าให้เลย อายมั่งไหมล่ะหา”
จางเย่กล่าวเสียงอู้อี้ “ใครจะว่าไงผมก็ลุกไม่ไหวอยู่ดี”
แม่ “ไป รีบลุก ข้าวเย็นหมดแล้ว”
“ไม่กินอ่า” จางเย่ขดตัวขี้เกียจอยู่บนเตียงพูดอย่างอ่อนเปลี้ยเพลียแรง “แม่ ไม่ใช่ว่าผมไม่อยากลุก แต่ผมลุกไม่ไว้จริงๆ นา ลูกแม่น่ะตอนนี้เพลียสุดๆ เจ็บไปหมดทั้งตัว ผมต้องนอนต่อถึงบ่าย ต่อให้ฟ้าถล่มลงมาผมก็ไม่ลงจากเตียง” พูดจบ หนังตาที่ฝืนไว้ ก็ปิดลงอีกครั้ง
พอแม่เห็นว่าปลุกอย่างไรเขาก็ไม่ตื่น จึงเตรียมจะเดินออกห้องไปอย่างช่วยไม่ได้
ตอนนั้นเอง โทรศัพท์มือถือของจางเย่ที่วางอยู่บนหมอนก็ดังกริ๊งกร๊างขึ้น
จางเย่ถูกปลุกอีกครั้ง คว้าโทรศัพท์มือถือมากดรับสายอย่างหมดความอดทน “นั่นใคร?”
ปลายสายเป็นเสียงไพเราะแสนอบอุ่นของหญิงสาวคนหนึ่ง “ฉันเองค่ะ”
“โอ๊ะ อู๋” อู๋เจ๋อชิงนั่นเอง! “อู๋ตื่นแล้วเหรอครับ?”
คุณอู๋ “ยังนอนอยู่หรือคะ?”
จางเย่ “ครับ วันนี้เธอไม่ทำงานเหรอ?”
คุณอู๋ “ได้หยุดแล้วค่ะ วันนี้คุณมีธุระอะไรไหม?”
จางเย่ “ไม่มีครับ”
คุณอู๋ “ฉันคิดว่าเราสองคนไม่ได้เจอกันนานมากแล้ว นานๆ จะได้หยุดสองวัน ถ้านายไม่มีธุระอะไรมาที่บ้านพี่สาวคนนี้ไหม? หรืออยากนอนต่อ? วันอื่นค่อยว่ากันอีกทีคะ?”
ได้ยินดังนั้น จากเย่พกระเด้งจากเตียงผลุดขึ้นมานั่งทันที “......หลับเต็มอิ่มตั้งแต่เช้าแล้ว ผมจะรีบไปให้ถึงทันทีเลยครับ!” วางสายเสร็จเขาก็ลุกจากเตียงอย่างกระฉับกระเฉง “พ่อ แม่ ผมไปเที่ยวบ้านเพื่อนนะ ไปล่ะ!”
แม่ “......”
พ่อ “......”
เฉินเฉิน “......”
ทุกคนต่างพูดไม่ออก!
เอ็งเพิ่งบอกว่าต่อให้ฟ้าถล่มลงมาก็ลุกจากเตียงไม่ไหวหรอกไม่ใช่เรอะ!
……
ช่วงเช้าแปดโมงกว่า
เถาหรานถิง แถวๆ ตงเหมิน ซึ่งเป็นเขตที่พักอาศัยชั้นสูง
ตอนที่จางเย่ขับรถผ่านไป พบว่ารั้วคฤหาสน์บ้านอู๋เจ๋อชิงเปิดเอาไว้ เขาเองก็ไม่ได้หยุดรถแต่อย่างใด เพียงขับตรงมายังสนามหญ้าเลย เพราะรู้ว่าอู๋เจ๋อชิงเปิดประตูไว้ให้ตนเอง พอลงจากรถ จางเย่ก็มองเห็นคุณอู๋ซึ่งอยู่ในสนามหญ้า หญิงสาวกำลังนั่งอยู่ตรงสวนหย่อมถืออะไรบางอย่างทิ่มลงดินช้าๆ ดูเหมือนกำลังดูแลแปลงดอกไม้อยู่สินะ
อู๋เจ๋อชิงเงยหน้ามองมาพอดี สายตาทั้งคู่สบประสานกันชั่วขณะ
ไม่ได้เจอหน้าคุณอู๋มานานเท่าไรนะ? จางเย่จำไม่ค่อยได้แล้ว รู้อย่างเดียวว่านานมากทีเดียว น่าจะสักเดือนสองเดือนแล้ว ก่อนหน้านี้อู๋เจ๋อชิงเพิ่งเข้ารับตำแหน่งผู้ดูแล SARFT จึงงานยุ่งมาก หลังจากนั้นทางจางเย่เองก็รับข้อเสนอทำรายการให้ CCTV1 และหน้าที่ออกข้อสอบเข้ามหาวิทยาลัย จึงงานยุ่งขึ้นจนแทบไม่มีเวลาทำอะไรอื่น ดังนั้นส่วนใหญ่ทั้งคู่จึงได้แต่ติดต่อกันด้วยการส่งข้อความสั้นๆ หรือโทรหากันบ้างเท่านั้น ไม่มีเวลาได้พบหน้ากันเลย คราวนี้เมื่อได้เจออู๋เจ๋อชิงอีกครั้ง ใจของจางเย่พลันเต้นตูมตามขึ้นมาเสียดื้อๆ ท่าทางตื่นเต้นสุดๆ และคิดถึงมากด้วย ไม่งั้นตอนคุณอู๋โทรมา เขาคงไม่รีบลุกจากเตียงมาทันทีหรอก
จางเย่รีบเดินเข้าไปหา “ทำอะไรอยู่ครับ?”
อู๋เจ๋อชิงหัวเราะ “ฉันเหรอ พรวนดินให้ดอกไม้อยู่น่ะค่ะ ช่วงก่อนเดินทางทั้งสัปดาห์ เพิ่งกลับมาถึงเมืองหลวงเมื่อวานนี้เอง ไม่ได้ดูแลต้นไม้นานแล้ว”
“ให้ผมช่วยนะ” จางเย่ขันอาสา
อู๋เจ๋อชิงกล่าว “อย่าให้เลอะมือเลยค่ะ ตรงนี้ทำเสร็จแล้วล่ะ”
“ก็ผมว่างนี่นา” จางเย่หยิบส้อมพรวนดินบนพื้นขึ้นมาได้ก็ลงมือพรวนดินอยู่ข้างๆ จากนั้นช่วยรดน้ำต้นไม้
ขณะที่ทำไป คนทั้งสองชวนคุยกันไปเรื่อยเปื่อย
คุณอู๋ “เจ๊ได้ยินว่าตอนนี้นักเรียนสอบเข้าหลายคนด่าว่านายใหญ่เลยสินะ?”
จางเย่สำลักไอทันที “แค่กๆ จริงเหรอ?”
อู๋เจ๋อชิงมองเขายิ้มๆ “จริงสิ มีออกข่าวหนังสือพิมพ์ด้วยล่ะ”
จางเย่ “เฮ้อ อย่าพูดถึงมันดีกว่า เรื่องนี้มันไม่ยุติธรรมกับผมเอาซะเลย ผมยังไม่ทันได้ชี้แจงเหตุผลอะไรเสียด้วยซ้ำ เป็นทางกรรมการจัดสอบนครหลวงหรอกที่มาตามผม เพราะต้องการปฏิรูปให้ได้ จึงให้ผมช่วยคนที่ออกสอบให้ออกข้อสอบยากๆ สักหน่อย พอผมได้ยินอย่างนั้นน่ะเหรอ? ก็ตอบตกลงไป ออกก็ออกสิ แค่นี้เอง แต่พอข้อสอบออกมา พวกเด็กสอบเข้าดันมาโทษผมกันหมดเลย ทำไมไม่พูดถึงพวกคนที่ออกโจทย์คนอื่นบ้างล่ะ? ทำไมไม่ด่าพวกกรรมการจัดสอบนครหลวงบ้างล่ะ? เจ๊ว่ามันยุติธรรมกับผมรึเปล่า? ดังนั้น ช่วงนี้ผมเลยโผล่หัวออกไปไหนไม่ได้ ต้องหลบๆ ซ่อนๆ ไปสักพัก รอให้ผ่านพ้นวิกฤตช่วงนี้ไป เพื่อที่ลูกพี่จะกลายเป็นผู้กล้า!”
ปัดเศษดินออกจากมือเสร็จ อู๋เจ๋อชิงยันกายขึ้น “เอาล่ะ เสร็จหมดแล้ว นายเข้าไปนั่งในห้องก่อนเถอะ เจ๊ขอจัดการที่เหลืออีกสักแป๊บ จริงสิ บนโซฟามีกล่องอยู่สองสามกล่อง ลองเปิดดูสิ”
จางเย่แปลกใจ “กล่องอะไรเหรอ?”
อู๋เจ๋อชิงยิ้มน้อยๆ “ตอนเดินทางได้แวะซื้อของนิดหน่อย ก็เลยซื้อชุดมาฝากสองตัว นายลองดูหน่อยว่าเหมาะไหม ฉันว่าน่าจะไม่เลวนะ”
จางเย่ร้องเฮ้ย “เธองานยุ่งขนาดนี้ ยังอุตส่าห์ซื้อชุดอะไรให้ผมได้อีกนะ”
อู๋เจ๋อชิงหัวเราะ “ลองดูนะคะ”
ปากจางเย่ต่อล้อต่อเถียงอยู่สองประโยค แต่ที่จริงในใจเบิกบานเหลือล้น รีบเดินเข้าไปในคฤหาสน์ หาของที่ชั้นหนึ่ง จนเจอกล่องต่างๆ อยู่บนโซฟา จึงเข้าไปเปิดดูทีละกล่อง หลังจากชื่นชมดูรอบหนึ่งก็ไม่พูดพร่ำทำเพลงคว้าชุดเดินขึ้นชั้นบน ไปเปลี่ยนชุดทันที
ชั้นล่าง
“เรียบร้อยครับ” จางเย่เต๊ะท่า
อู๋เจ๋อชิงเคลียร์สวนหย่อมเสร็จเรียบร้อยจึงกลับเข้าห้องมาแล้วเช่นกัน “ไหนดูหน่อย” มองสำรวจเขาจนทั่ว แล้วพยักหน้าน้อยๆ ยิ้มกล่าว “ก็ไม่เลว สีกับดีไซน์เหมาะกับนายนะ พอดีตัวไหมคะ?”
จางเย่เองก็ชอบมาก “พอดีเป๊ะ”
“งั้นก็ดีค่ะ” อู๋เจ๋อชิงเดินเข้าไปใกล้แล้วลงมือจัดปกเสื้อให้เขา “ตรงนี้ยับนิดหน่อย อีกเดี๋ยวนายถอดออกนะ ฉันจะได้เอาไปรีดให้”
“โอเคครับ” จางเย่เดินไปส่องกระจก “เธอนี่สายตาหลักแหลมจริงๆ ช่วงนี้ผมกำลังกลุ้มใจอยู่เลยว่าไม่มีเสื้อผ้าจะใส่แล้ว ไม่ได้ซื้อชุดใหม่มาตั้งหลายเดือนแล้วด้วย”
คุณอู๋ “นับว่าประหยัดค่ะ”
จางเย่กล่าวแก้ “ไม่ใช่ประหยัดหรอกครับ ไม่มีโอกาสได้ซื้อต่างหาก เดี๋ยวนี้พอไปห้างก็โดนคนจำได้ ซื้ออะไรก็ไม่สะดวก ไหนเลยจะเหมือนศิลปินคนอื่น ที่มีผู้จัดการมีบริษัทนายหน้ามาคอยดูแลเป็นธุระให้ บางคนยังมีกระทั่งบริษัทผู้เชี่ยวชาญมาจัดการเรื่องเครื่องแต่งกายให้อีก ผมไม่มีทั้งผู้จัดการและบริษัทนายหน้า ที่ทำงานก็มีอยู่หรอก แต่ที่ CCTV จำกัดจำเขี่ยมากเลย เสื้อผ้าที่ใช้ถ่ายรายการพวกเขามีเตรียมให้ก็จริง แต่พอถ่ายเสร็จก็ต้องส่งคืน ต้องลงชื่อด้วย ถ้าไม่ลงชื่อแล้วชุดหาย พวกเราก็ต้องชดใช้”
อู๋เจ๋อชิงมองเขาในกระจก คลี่ยิ้มให้ “ครางหลังถ้าเกิดอยากซื้อเสื้อผ้าก็บอกนะคะ ฉันจะได้ช่วยดู นายเป็นบุคคลสาธารณะแล้ว ทั้งยังเป็นรองศาสตราจารย์อีก ต้องเอาใจใส่เรื่องเครื่องแต่งกายกันหน่อย ให้คนได้เห็นอย่างน้อยต้องมีราศีรองศาสตราจารย์หน่อยดีไหมคะ?”
“ตกลงครับ”
“ทานข้าวหรือยังคะ?”
“ยังเลย คุณล่ะ?”
“ฉันเพิ่งทานไป ยังมีโจ๊กเหลืออยู่นิดหน่อย ทานไหม?”
“โจ๊กอะไรเหรอ?”
“โจ๊กข้าวฟ่าง”
“เอาครับ”
“ไข่ด้วย?”
“กิน ผมขอไข่ดาวนะ!”
“คิกคิก รอแป๊บนะ”
“ลำบากอู๋แล้ว”
“ไม่ลำบากค่ะ”
จางเย่เองก็ไม่เกรงใจ ทำตัวประหนึ่งมาถึงบ้านตัวเอง เดินทอดน่องไปแผ่หราบนโซฟาเสร็จ ก็กระดิกนิ้วเท้ารอกินอาหารเช้า หรี่ตาปรือสบายสุดขีด
ทุกครั้งที่ได้อยู่กับคุณอู๋ แต่ไหนแต่ไรคุณอู๋ไม่เคยให้เขาต้องทำอะไร ก่อนหน้านี้จางเย่ยังเคยพยายามเถียงอยู่บ้าง จนในที่สุดก็เลิกขัดขืน


*-*-*-*-*-*-*-*-*-*-*-*-*-*-*




[Go To Next Chapter]( ./15.md)