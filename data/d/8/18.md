##บทที่ 718 : สตรีผู้ยิ่งใหญ่!
สนามหญ้าหน้าบ้านคุณอู๋
จางเย่กดปิดหน้าเว็บลง
อู๋เจ๋อชิงยิ้มขณะดึงสายตากลับมาจากหน้าจอโน้ตบุ๊ก “นี่หรือโจทย์ที่นายตั้ง?”
“อะฮ่ะ” จางเย่มองเธอ “ใช้ได้ไหม?”
อู๋เจ๋อชิงตอบ “ดีมากเลยค่ะ”
จางเย่อวด “โจทย์พวกนี้น่ะ ผมยังมีอีกเป็นกะตั้กเลย เดี๋ยวไว้วันไหนผมอารมณ์ดี จะเอาออกมาให้ทุกคนเล่นอีก แม้ว่าจะเพิ่มชื่อเสียงได้ไม่ค่อยเยอะ เทียบกับตอนที่ผมทำรายการทีวี เขียนกลอน เขียนงานประพันธ์ไม่ได้ก็ตาม แต่ได้แฟนคลับมาเพิ่มสักหน่อยก็ยังดี ยุงถึงแม้จะตัวเล็กก็ยังเป็นเนื้อ”
คุณอู๋หัวเราะน้อยๆ “อิอิ หัวขโมยไม่ยอมจากไปมือเปล่าสินะ”
“อะไรคือหัวขโมยไม่ยอมจากไปมือเปล่ากัน?” จางเย่ถือโอกาสคุยโว “อย่างผมนี่เขาเรียกว่าใช้เวลาว่างให้เป็นประโยชน์ต่างหาก ถ้าลูกพี่ไม่คอยให้ความบันเทิงกับทุกคน ชื่อเสียงจะเพิ่มขึ้นมาได้ไวขนาดนี้เหรอ ดูสิ ตอนนี้มาไกลถึงระดับ B แล้ว ปีนี้เป้าหมายของผมก็มีแค่เข้าไปสู่ทำเนียบคนดังระดับ A กะจะลองพยายามสักตั้งว่าไหวรึเปล่า อีกทั้งคราวนี้รายการ ‘เดอะวอยซ์’ ช่วยเพิ่มชื่อเสียงให้ผมได้ไม่น้อยทีเดียว”
คุณอู๋ยิ้มบางเบา “ถ้ามีอะไรที่ฉันช่วยได้ล่ะก็ บอกนะ”
จางเย่โบกมือปฏิเสธ “ไม่รบกวนดีกว่า”
“ยังจะเกรงใจกันอยู่อีกหรือ?” คุณอู๋มองเขา
จางเย่ทอดถอนใจ “ไม่ใช่ว่าเกรงใจอะไรหรอก แต่ตอนนี้เธอเป็นถึงผู้ดูแลของ SARFT คุมทั้งวงการบันเทิง ยิ่งเป็นแบบนี้ก็ยิ่งรับความช่วยเหลือจากเธอไม่ได้ ถ้าคนอื่นรู้เข้า อาจจะทำให้เธอถูกครหาลับหลังได้ จะกลายเป็นเธอที่เดือดร้อนนะ อีกอย่างตอนนี้ผมก็ไม่ได้เป็นไร ขอแค่ไม่มีคนจ้องทำลายผมจนย่อยยับหรือแบนผม ในวงการบันเทิงน่ะ จะมีใครทำอะไรลูกพี่ได้?”
ที่จางเย่กล่าวมานั้นมีเหตุผลทีเดียว ตอนนี้ทั้งในวงการบันเทิงหรือแม้แต่ในโลกวิชาการ หมอนี่คือคนที่ได้ชื่อว่าเป็นก้อนหินส้วมสาธารณะ——ทั้งเหม็นทั้งแข็ง[1]
คุณอู๋ยิ้มน้อยๆ “ฉันไม่กลัวว่าคนอื่นจะพูดลับหลังยังไง ทั้งไม่มีใครทำอะไรฉันได้ ถ้ามีเรื่องนายก็แค่บอกมา ตอนนี้นายเป็นแฟนหนุ่มของฉันนะ ถูกไหม?”
จางเย่แก้คำพูด “ไม่ใช่แค่ตอนนี้ ต่อไปก็เช่นกัน”
คุณอู๋พยักหน้าเห็นด้วย “ใช่ค่ะ ต่อไปก็เช่นกัน”
“ผมดีใจที่ได้ยินแบบนี้” จางเย่ยิ้มกว้าง “ตกลงครับ วางใจเถอะว่าผมไม่ได้มัวแต่เกรงใจ ถ้าผมรู้สึกว่าต้องการความช่วยเหลือตรงไหนจากเธอล่ะก็ ผมต้องบอกเธอแน่ แต่กับเรื่องทั่วไปผมจัดการได้ ไหนเลยจะต้องให้เธอออกหน้า อ๊ะ! จะว่าไปแล้ว ถ้าพวกศัตรูในวงการบันเทิงรู้เข้าว่าเธอเป็นแฟนลูกพี่ ทีนี้จะยังมีใครกล้ามาหาเรื่องอีกล่ะ แล้วจะไปหาความบันเทิงจากไหนเนี่ย ถ้าขืนคนพวกนั้นไม่มาหาเรื่องทะเลาะกับลูกพี่บ่อยๆ มีหวังคงต้องเบื่อตายชัก ชื่อเสียงของลูกพี่มาจากการวิวาททั้งนั้นเลยนะ!?”
ในวงการบันเทิง คู่ควงดาราไม่ว่าใครก็มักจะเป็นคนในแวดวงเหล่านี้
หนึ่ง : นักธุรกิจ เศรษฐี เศรษฐีนี ไม่ก็ทายาทรุ่นสอง
สอง : คือดาราด้วยกันเอง ที่มีชื่อเสียงใกล้เคียงกัน
สาม : คนนอกวงการ แต่ปกติแล้วจะมีสถานะหรือภูมิหลังบางอย่างอยู่
คู่ควงดาราส่วนใหญ่ล้วนหนีไม่พ้นสามประเภทนี้ แม้จะมีที่เป็นข้อยกเว้นก็นับว่ามีน้อยมาก อย่างไรเสีย จางเย่ก็ยังได้ควงกับระดับผู้บริหารของ SARFT และยังไม่ใช่แค่ผู้บริหารระดับล่าง แต่เป็นถึงผู้ควบคุมดูแล SARFT กล่าวได้ว่าเป็นข้อยกเว้นท่ามกลางข้อยกเว้นในบรรดาข้อยกเว้น เรื่องนี้ถึงพูดไปคงไม่มีใครเชื่อ อันที่จริงแม้แต่จางเย่เองก็ยังมีบางคราวที่เมื่อคิดถึงเรื่องนี้ ก็ยังรู้สึกราวกับอยู่ในฝันที่ไม่มีวันเป็นจริง
คุณอู๋หัวเราะอย่างเอ็นดู “นี่นายติดใจชอบการทะเลาะไปแล้วสินะ?”
“ไม่ใช่ว่าผมติดใจนะ แต่เพราะพวกเขาชอบมาหาเรื่องผมอยู่เรื่อยต่างหาก คิดว่าผมจะไม่ตอบโต้ได้เหรอ? นั่นไม่ใช่สไตล์ผมนะ” จางเย่กล่าวอย่างร่าเริง “เพราะฉะนั้น ผ่านไปนานเข้า พอไม่มีใครด่าผมก็เลยไม่ชิน เฮ้อ เธอว่าผมเป็นคนแส่หาเรื่องไหม? ให้พวกเขามาโวยวายใส่น่ะ?”
“สู้ไปสู้มาจนกลายเป็นปกติไป และกลายเป็นขาดไม่ได้สินะ คิกๆ รายการที่นายทำออกมาครั้งนี้เยี่ยมมากเลยนะ” คุณอู๋บอก “พี่สาวดู ‘เดอะวอยซ์’ แล้ว ได้ยินที่ภายใน SARFT คุยกันลับๆ ด้วย หลายคนได้ดูรายการใหม่ของนาย ก็ประเมินกันไว้สูงเชียว”
จางเย่พยักหน้ารับ “นับจากพวกบทเพลงกลอนกวีและนิทาน รายการทีวีพวกนั้น จนมาไกลขนาดนี้ นี่เป็นผลงานที่สร้างชื่อให้ผมมากที่สุดแล้ว”
คุณอู๋ถาม “ทำ ‘เดอะวอยซ์’ เสร็จแล้ว จะไปทำอะไรต่อ?”
จางเย่ตอบ “ยังไม่ได้คิดไว้เลย ถึงเวลาค่อยว่ากันอีกที”
คุณอู๋ “จะทำซีซั่นสองต่อเลยไหม?”
จางเย่ “คงไม่ล่ะครับ ยังไงซีซั่นสองก็ต้องเว้นช่วงสักปี ระยะเวลาที่สั้นเกินไปจะกระทบต่อแบรนด์รายการได้ ซึ่งไม่เป็นผลดีต่อความยั่งยืนและการพัฒนาระยะยาว”
ทั้งสองพูดคุยสนทนากันเรื่องงานอยู่นาน
อู๋เจ๋อชิงเป็นหัวหน้า SARFT จึงย่อมรู้ข้อมูลข่าวสารอันแม่นยำทั้งหมดจากทาง SARFT ฉะนั้นคำแนะนำทั้งหลายที่คุณอู๋ให้จางเย่ไปนั้นจึงเชื่อถือได้ร้อยเปอร์เซ็นต์ และยังช่วยให้จางเย่ได้รับรู้เข้าใจถึงเรื่องราวข่าวสารที่ไม่รู้มาก่อนได้มากขึ้น อย่างเช่นแนวโน้มมาตรการเกี่ยวกับรายการวาไรตี้โชว์หลังจากนี้ หรือรูปร่างทิศทางทั้งหมดของประเภทรายการทีวีในตอนนี้เป็นต้น ทำให้จางเย่ได้คุ้นเคยกับวงการนี้ลึกซึ้งยิ่งขึ้นไปอีกก้าวหนึ่ง กระทั่งนโยบายเกี่ยวกับสายงานโทรทัศน์ที่กำลังอยู่ในขั้นตอนการร่างแผน คุณอู๋ก็บอกให้จางเย่รู้ก่อนอย่างไม่มีอะไรปิดบังไว้แม้แต่น้อย ทั่วทั้งวงการบันเทิงนี้จำนวนคนที่จะได้ล่วงรู้ถึงสิ่งเหล่านี้ล่วงหน้าก่อนคนอื่น อาจจะมีแค่จางเย่เพียงคนเดียวเท่านั้น และมีแค่เขาเพียงคนเดียวที่จะได้รับการปฏิบัติเป็นพิเศษเช่นนี้ นี่ก็คือที่เรียกว่าต้นไม้ใหญ่ให้ร่มเงาเหลือเฟือ[2]!
ยิ่งได้สัมผัสกับคุณอู๋ จางเย่พบว่าตนเองยิ่งชื่นชมเธอมากขึ้นเรื่อยๆ ไม่ใช่เพราะการที่คุณอู๋ให้ความช่วยเหลือเขาได้ ความจริงแล้วโดยเนื้อแท้ของจางเย่นั้นเป็นคนที่ไม่ชอบพึ่งพาใคร สิ่งที่เขาชอบ คือสิ่งที่ทำได้ด้วยตนเอง ถ้าเป็นเรื่องที่ทำเองไม่ได้ก็จะไม่ทำ ยากนักที่จะร้องขอความช่วยเหลือจากคนอื่น ซึ่งสอดคล้องกับบุคลิกและนิสัยทั้งหมด เขาก็แค่เป็นคนเช่นนี้เอง
จุดที่เขาชื่นชมคุณอู๋มากที่สุด ก็คือไม่ว่าเขาจะทำอะไร ตราบใดที่ไม่หันเหไปจากคติประจำของเธอ คุณอู๋ล้วนสนับสนุนเขาเต็มร้อย ยิ่งไปกว่านั้นยังสามารถให้กำลังใจเขา และยังใช้แง่มุมประสบการณ์ที่มีวุฒิภาวะของตัวคุณอู๋เองมาช่วยวิเคราะห์และแนะนำให้เขาได้อีกด้วย ไม่เพียงแต่ช่วยจางเย่ได้มากในแง่การให้แนวคิดเท่านั้น อันที่จริงสิ่งที่ช่วยจางเย่ได้มากที่สุดคือการยกระดับภายในจิตใจของเขา มีแฟนสาวที่พยายามอย่างเต็มที่ขนาดนี้มาคอยหนุนหลังอยู่ เขายังจะต้องการอะไรอีกเล่า?
บางทีคุณอู๋อาจจะทำตัวเอาแต่ใจไม่เป็น ไม่ได้โรแมนติกมากมาย และไม่ใช่หญิงสาววัยละอ่อนเช่นนั้น แต่คุณอู๋คือผู้หญิงประเภทที่จะคอยพาคุณกลับเข้าร่องเข้ารอยถ้าคุณหลงเดินผิดทาง คอยฉุดคุณขึ้นมาในยามที่ท้อแท้ คอยดึงไม่ให้คุณหลงระเริงไปกับความโอ้อวด เป็นผู้หญิงที่จะคอยให้กำลังใจและสนับสนุนคุณไปจนสุดทางสำเร็จ ผู้หญิงประเภทนี้ ต่อให้ค้นหาไปทั่วทั้งโลกก็ไม่อาจเจอ จางเย่ไม่รู้ว่าชาติก่อนตนเองต้องทำบุญมามากมายขนาดไหน จึงทำให้เขามีวาสนา ได้ผู้หญิงแบบนี้มาเป็นแฟน
พูดไปพูดมา อิสตรีน่ะนะ ภายในสิถึงจะสำคัญที่สุด!
สวยแล้วมีประโยชน์หรือ?
สูงยาวเข่าดีแล้วมีประโยชน์หรือ?
หน้าอกโตแล้วมีประโยชน์หรือ?
จางเย่พึมพำกับตนเองชั่วครู่
…...ก็ได้ เอิ่ม ของพวกนี้ก็นับว่าสำคัญเช่นกัน


====================
[1] 茅坑里的石头——又臭又硬 ก้อนหินส้วมสาธารณะ——ทั้งเหม็นทั้งแข็ง เป็น 歇后语 คือคำพังเพยปริศนาพักท้าย ประกอบด้วยส่วนหน้าที่เป็นปริศนา(谜语) และ ส่วนหลัง เป็นคำตอบ(谜底) ก้อนหินในส้วมสาธารณะ —ทั้งเหม็นทั้งแข็ง คือ อาจมที่แข็งจนกลายเป็นก้อนหินใช้น้ำราดไม่ลง คาอยู่ในส้วมจัดการยาก ใช้เปรียบเทียบกับ คนที่ดื้อด้านและไร้เหตุผล


[2] 大树底下好乘凉 ต้นไม้ใหญ่ให้ร่มเงาเหลือเฟือ หมายถึง ผลประโยชน์ไร้ขีดจำกัดที่มาจากผู้ทรงอิทธิพล
*-*-*-*-*-*-*-*-*-*-*-*-*-*-*-*-*




[Go To Next Chapter]( ./19.md)