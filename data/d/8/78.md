##บทที่ 778 : ผิดถูกดีเลว ให้ชนรุ่นหลังตัดสินเองเถอะ!
วันเดียวกัน
คณบดีพานแห่งเป่ยต้าโทรหาแม่ของจางเย่หลายครั้งจนแม่เองทนต่อไปไม่ไหว ในที่สุดเธอยอมแพ้ ปล่อยให้เขาพูดกับจางเย่
จางเย่รับมือถือของแม่เอาไว้
“คณบดีพาน ผมยุ่งอยู่จริง ๆ”
“ต่อให้ฟ้าถล่มเธอก็ต้องมาหาฉัน!”
“ก็ปฏิเสธรางวัลไปแล้ว ยังจะให้ผมไปทำไมล่ะครับ?”
“นักข่าวมาออกันอยู่หน้าบ้านแล้ว พวกนักข่าวต่างประเทศก็ด้วย!”
“งั้นก็ช่วยผมรับมือหน่อยสิครับ?”
“เธอเป็นตัวต้นเรื่อง เธอไม่มา ใครมันจะไปรับมือได้? ทุกคนรอเธอโผล่หน้ามานี่แหละ รีบกลับมาเลยนะ! ทั้งโลกรู้กันหมดแล้วเรื่องเธอปฏิเสธรางวัล มูลนิธิอาเบลก็ออกแถลงการณ์แล้ว ไม่มีใครจะสั่งให้เธอรับรางวัลอีกแล้ว อยากได้ก็ไม่มีให้ ฉันจะให้เธอกลับมารับมือสื่อแล้วจัดการเรื่องนี้ด้วยตัวเองนี่แหละ เรื่องนี้ยังไงก็ต้องจัดการ จะบอกว่าไม่เอาแล้วเลยไม่โผล่หน้ามาได้ยังไง? ถ้าพวกสื่อนอกเห็น พวกเขาจะไม่คิดหรอกรึว่าศาสตราจารย์แต่ละคนของเราล้วนไร้เหตุผลน่ะ!”
“งั้น…ก็ได้ครับ”
“การแถลงข่าวจะเริ่มแล้ว มาเดี๋ยวนี้เลยนะ”
“ได้ครับ รับทราบ”
“ต้องมาที่นี่นะ!”
“รู้แล้วครับ ไม่ทำให้คุณลำบากอีกแน่”
หลังวางสาย จางเย่ก็บอกกล่าวกับพ่อและแม่ก่อนเปลี่ยนชุดเป็นชุดทางการ คณบดีพานพูดถูก ตั้งแต่เกิดเรื่องเมื่อวาน จางเย่ไม่เคยออกมาปรากฏตัวต่อสาธารณชนหรือแสดงท่าทีอะไรเลย มาตอนนี้เรื่องราวยากกลับกลาย เขาปฏิเสธรางวัล โยฮันเนสถูกปลดออกจากตำแหน่ง มูลนิธิอาเบลเองก็เสียหายใหญ่โต จางเย่เองก็ถูกวิพากษ์วิจารณ์จากคนในวงการคณิตศาสตร์โลก ไม่ว่าอย่างไร จางเย่ก็ต้องปรากฏตัวสักครั้ง ทั้งไม่ควรปล่อยให้คณบดีพานกับมหาวิทยาลัยเป่ยต้าต้องรับแรงกดดันนี้ลำพัง เรื่องแบบนี้ จางเย่เคยชินเสียแล้ว


……


มหาวิทยาลัยเป่ยต้า
เวลาหนึ่งทุ่ม
เมื่อจางเย่ขับรถมาถึง งานแถลงข่าวเล็ก ๆ นี้ได้ถูกดำเนินการอยู่ที่ห้องประชุมเล็ก จางเย่ถูกเจ้าหน้าที่ของมหาวิทยาลัยพาไปเข้าทางประตูหลัง เมื่อเข้าไปถึงพบว่าในห้องประชุมเต็มไปด้วยนักข่าว มีกล้องจัดเรียงเต็มไปหมด นักข่าวฝรั่งผมทองเก้าคนยืนอยู่ในฝูงชน ทุกคนจับจ้องไปที่คณบดีพานและรองอธิการบดีแห่งมหาวิทยาลัยเป่ยต้าแล้วยิงคำถามใส่ทั้งสอง
เมื่อจางเย่ปรากฏตัว บรรยากาศของงานก็เปลี่ยนไปทันที!
“รองศาสตราจารย์จาง!”
“จางเย่มาแล้ว!”
“อาจารย์จาง คุณปฏิเสธรางวัลเพราะมูลนิธิอาเบลสร้างความยุ่งยากให้กับคุณหรือ?”
“รองศาสตราจารย์จาง คุณทราบรึเปล่าว่าความวุ่นวายในวงการคณิตศาสตร์ทั่วโลกตอนนี้เกิดจากการปฏิเสธรางวัลของคุณ? คุณมองการวิจารณ์ของนานาชาติเหล่านี้อย่างไรบ้างครับ?”
พวกนักข่าวยิงคำถามเหมือนเพิ่งได้ยาโด๊ปมา ล้วนรัวคำถามอย่างต่อเนื่อง
เจ้าหน้าที่มหาวิทยาลัยพยายามจัดระเบียบ “ทีละคนครับ! ทีละคำถามนะครับ!”
คณบดีพานมองจางเย่
รองอธิการบดีของมหาวิทยาลัยก็มองจางเย่ด้วยสายตาตำหนิ ตั้งแต่เกิดเรื่อง นี่เป็นครั้งแรกที่ได้พบกับเขา เรื่องที่จางเย่ไม่รับรางวัล ถ้าบอกว่าไม่สนใจก็ถือว่าโกหก ใครบ้างไม่อยากเห็นจางเย่ประดับรางวัลนี้? แต่พูดอะไรไปก็สายไปเสียแล้ว นั่นคือเรื่องที่ผ่านไปแล้ว จะทำอย่างไรได้? พวกเขาได้แต่หวังว่าหลังการพิสูจน์ซ้ำข้อความคาดการณ์ของเดลจะได้รับการยืนยันเสียที เขาจะได้มีโอกาสรับรางวัลระดับโลกอีกครั้ง ดังนั้น จางเย่ไม่ควรจะวู่วามเช่นนี้อีก ไม่อย่างนั้น หลังเหตุการณ์นี้ใครจะกล้ามอบรางวัลให้จางเย่? หมอนี่เชื่อถือไม่ได้ขนาดนี้ ตัวปัญหาชัด ๆ!
จางเย่ขึ้นเวที นั่งข้างรองอธิการบดีของมหาวิทยาลัย เปรียบกับท่าทีอึมครึมของทุกคน จางเย่ตัวต้นเรื่องกลับดูผ่อนคลายกว่ามากนัก ถึงกับยิ้มเป็นครั้งคราว ทำให้รองอธิการบดีและคณบดีพานต้องกัดฟันกรอด
จางเย่กล่าวขึ้นหลังนั่งลงแล้ว “สวัสดีครับสหายนักข่าวทุกท่าน เหตุผลการปฏิเสธรางวัลในครั้งนี้เป็นเหตุผลส่วนตัว กรุณาอย่าเน้นย้ำที่เรื่องนี้เลยครับ”
พอฟัง รองอธิการบดีและคณบดีพานก็พยักหน้าน้อย ๆ สีหน้าดูดีขึ้น เขาทราบว่าจางเย่พูดไปหลังจากใคร่ครวญแล้ว เรื่องนี้ควรจบ ในเมื่อเขาได้แก้แค้นและได้ระบายความคับข้องใจแล้ว หากยังพูดเรื่องวีซ่าอีกนับว่ามีแต่ไร้สาระ ทั้งยังแสดงให้เห็นถึงความใจแคบของเขา ดังนั้นเขาจึงไม่ควรยกเรื่องนี้ขึ้นอีก หากยังคงวุ่นวายกับเรื่องนี้ต่อไป ย่อมมีคำวิจารณ์ต่อตัวจางเย่เพิ่มขึ้น ถ้าเป็นดังนั้น ต่อไปรับรองว่าไม่มีใครกล้ามอบรางวัลอะไรให้เขาอีกแหง เรื่องนี้จางเย่เข้าใจกระจ่าง
แต่ยิ่งจางเย่เข้าใจเรื่องนี้ คณบดีพานและรองอธิการบดีนั้นยิ่งจนใจ ใครบอกว่าจางเย่โง่? หมอนี่ไม่โง่แม้แต่น้อย รู้เรื่องเข้าใจทุกอย่าง เพียงแต่ความชาญฉลาดของเขากลับเอาไปทำสิ่งที่ยิ่งดูไร้เหตุผล ถึงกับทำให้คนไม่รู้จะตอบโต้อย่างไร!
จางเย่ตอบคำถามต่อไป “สำหรับเรื่องคำวิพากษ์วิจารณ์จากทั่วโลก เนื่องจากผมไม่ได้เข้าอินเทอร์เน็ตเลย เรื่องนี้ผมไม่ทราบชัด แต่ผมต้องขอบอกไว้ตรงนี้ว่าการปฏิเสธรางวัลนี้เป็นการตัดสินใจส่วนตัวของผม ถ้ามีข้อสงสัยประการใด กรุณามุ่งเป้ามาที่ผมคนเดียว อย่าได้กระจายลงไปยังหัวหน้าและเพื่อนร่วมงานผมที่มหาวิทยาลัยเลยครับ”
คำถามสาดเข้ามาอย่างต่อเนื่อง
หนึ่งคำถาม…
สิบคำถาม…
ยี่สิบคำถาม…
จางเย่ล้วนตอบโดยไม่ปิดบัง ด้วยน้ำเสียงเป็นทางการที่สุด
ผ่านไปหนึ่งชั่วโมง รองอธิการบดีก้มมองนาฬิกาข้อมือก่อนแทรกเหล่านักข่าวเข้ามา ประกาศว่า “เวลาล่วงเลยมามากพอสมควร ผมเชื่อว่าทุกคนน่าจะถามกันพอแล้ว ขอจบการแถลงข่าวไว้ ณ ที่นี้ครับ”
จางเย่กับคนของเป่ยต้าลุกขี้นเตรียมจะจากไป
รองอธิการบดีลงจากเวทีแล้ว ตามมาด้วยคณบดีพานที่จากไปด้วยความสะดวก ทว่าไม่ใช่กับจางเย่ เพราะเขาถูกเหล่านักข่าวกรูกันเข้ามารุมล้อมที่เวที!
นักข่าวจากปักกิ่งรุ่งอรุณ “อีกสักนิดสิครับอาจารย์จาง!”
จางเย่จนปัญญา “เอาล่ะ งั้นผมจะตอบคำถามสุดท้ายคำถามเดียวแล้วกันครับ”
นักข่าวต่างชาติ “คุณจาง ผมได้ยินมาว่ามีนักคณิตศาสตร์จีนบางคนแสดงความไม่พอใจกับการปฏิเสธรางวัลของคุณ คุณคิดเห็นอย่างไรกับความเห็นเหล่านี้ครับ?”
นักข่าวหญิงของปักกิ่งไทมส์ตั้งคำถาม “รองศาสตราจารย์จาง ตอนนี้มีคนยกย่องคุณ ทั้งมีคนไม่น้อยที่ด่าคุณอยู่ ความเห็นที่มีต่อคุณล้วนผิดแผกแตกต่าง แต่ที่ฉันอยากรู้ไม่ใช่ความเห็นที่คนอื่นมีต่อคุณ เพราะนั่นคือสิ่งที่รู้กันทั่วไป ฉันสงสัยมากกว่าว่าคุณมองตัวเองอย่างไร? ถ้ามีอนุสาวรีย์หนึ่งก่อตั้งขึ้นโดยชนรุ่นหลัง และให้คุณเลือกเขียนผลงานความสำเร็จของคุณ หรืออาจจะเป็นความเสียใจและการวิพากษ์ตนเอง คุณจะเขียนอะไรลงไปคะ?”
นี่เป็นคำถามที่น่าสนใจอย่างยิ่ง
จางเย่มองเธอ ยิ้มตอบว่า “บนอนุสาวรีย์นั้น ผมไม่สามารถเขียนอะไรลงไปได้หรอกครับ”
“ไม่สามารถเลยเหรอคะ?”
“เพราะอะไรกัน?”
“หมายความว่ายังไง?”
จางเย่สีหน้าเรียบเฉย อ้าปากกล่าวออกมาช้า ๆ “ผิดถูกดีเลว ให้ชนรุ่นหลังตัดสินเองเถอะ!” พูดจบ จางเย่ก็หันกายจากไป ไม่พูดอะไรอีก
คณบดีพานพอฟังยังต้องตะลึง
รองอธิการบดีพอได้ยินยังต้องชะงักเท้า ชำเลืองมองจางเย่แวบหนึ่ง
พวกนักข่าวล้วนแต่ตระหนก!
คำพูดของจางเย่ คนในโลกนี้ไม่เคยได้ยินมาก่อน แต่ว่าในโลกของจางเย่ ฉบับที่มีชื่อเสียงที่สุดก็เช่น ‘ให้คนรุ่นหลังดูเอาเถอะ’ หรือ ‘ปล่อยให้อนุชนตัดสิน’ ความหมายของคำเหล่านี้ก็คือ บางทีในหลายสิบหลายร้อยปีให้หลัง อนุชนรุ่นต่อ ๆ ไปจะสามารถพิจารณาได้ด้วยความยุติธรรม แต่จางเย่ไม่ได้หมายถึงเช่นนี้ เขาเลือกคำว่า ‘ให้ชนรุ่นหลังตัดสินเองเถอะ’ คือไม่สนใจว่าคนรุ่นต่อไปจะตัดสินเขาอย่างไร ยกย่องชมเชย ก่นด่าไล่หลัง อย่างไรเสียจางเย่ล้วนไม่สนใจ ที่เขาสนใจก็คือ : ไม่ละอายแก่ใจตน!
ส่วนเรื่องอื่น ๆ น่ะเหรอ?
อยากจะพูดอะไรก็พูดไปเถอะ!




*-*-*-*-*-*-*-*-*-*-*-*-*-*-*-*




[Go To Next Chapter]( ./79.md)