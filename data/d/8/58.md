##บทที่ 758 : ผู้จัดงานตื่นตัว!
หอจัดแสดงหมายเลข 2
บูธของ ‘Plants VS Zombies’
ฝูงชนคลาคล่ำวุ่นวาย หนุ่มกลัดมันจำนวนมากโห่ร้องไปตามเสียงเพลงและท่วงท่าลีลา มีคนไม่น้อยเลือดกำเดาแทบไหล แต่ละคนเบิกตากว้างเสียยิ่งกว่าปกติ นัยน์ตาจับจ้องเรือนร่างของเหล่าพริตตี้ ไม่ต้องการคลาดสายตาไปแม้แต่นิดเดียว!
“สวรรค์!”
“โคตรแจ่ม!"
“เลือดกำเดาจะทะลัก! แจ่มเชี่* ๆ!"
“นี่แหละพริตตี้มืออาชีพ!”
“อย่าผลักสิ! อย่าผลัก!"
“ข้างหน้าก้มลงหน่อย! มองไม่เห็นเว้ย!"
"เชี่*เอ๊ย ต้องเซ็กซี่แบบนี้เชียวเรอะ! บิกินีเนี่ยนะ?"
"เกมต้องสนุกแหง! ชัวร์ป้าบ!"
"ฉันจะลองเล่นดู!"
"อย่าแซงคิวดิ! เชี่*!"
"เทียบกับบูธนี้นี่ บูธอื่นเป็นเหมือนเด็กใส่เสื้อหนาวปิดมิดชิดอยู่ในบ้านเลยว่ะ!"
เหล่าผู้ชมวิพากษ์วิจารณ์กันเจี๊ยวจ๊าว ต่างรุมล้อมเข้ามาทางนี้อย่างตื่นเต้น บ้างต้องการมาทดลองเล่นเกม บ้างตรงเข้าไปหาเหล่าพริตตี้ ให้เพื่อนถ่ายภาพตนเองกลับไปอวด!
เสี่ยวหวังตาโต "ฮอตมากเลย!"
ฮาฉีฉีเหลียวซ้ายแลขวา "บูธรอบ ๆ นี่ไม่มีคนเลยนะ เฮ้อ เกมเมอร์โดนดึงเข้ามาบูธนี้หมดแล้วสิ"
บูธเกมรอบ ๆ ‘Plants VS Zombies’ ทั้งสี่ห้าบูธนั้น ขณะนี้เงียบเหงาเย็นเยือก เห็นแค่พริตตี้ในชุดเรียบ ๆ ยืนกระจัดกระจาย แทบไม่มีเกมเมอร์เลยแม้แต่น้อย เหล่าทีมงานสีหน้ายากทนดู ล้วนกัดฟันมอง ‘Plants VS Zombies’ กรอดเพราะทำอะไรไม่ได้ นอกจากมองเกมเมอร์กลุ่มใหญ่ถูกแย่งตัวไปอย่างจนปัญญา ความนิยมที่ได้รับต่างกันราวฟ้ากับดิน!
ทางนี้
เหล่าทีมงานเฝ้าบูธวุ่นวายจนหัวหมุน!
"เข้าแถวนะครับ กรุณาเข้าแถว!"
"ทีละคนนะครับ!"
"อย่าแซงคิว สหายท่านนั้น กรุณารักษาระยะห่างจากพริตตี้หน่อยนะครับ ขอบคุณครับ!"
เหล่าทีมงานของ ‘Plants VS Zombies’ นั้น ที่จางเย่เคยเจอหน้าเหมือนจะมีแค่คนสองคน ที่เหลือไม่รู้จักแล้ว ไม่เห็นตัวเจ๊อ้วนด้วย แต่พอคิด ๆ ดู ในฐานะเจ้าของบริษัทเกม เจ๊อ้วนคงไม่มาร่วมงานออกหน้าด้วยตนเองหรอก แต่การวางแผนงานและว่าจ้างพริตตี้ คงเป็นเจ๊อ้วนจัดการและอนุมัติด้วยตนเอง
เยี่ยมมาก!
แบบนี้แหละที่เขาต้องการ!
จางเย่ยืนมองด้วยความตื่นเต้นอยู่ไม่ไกล
เสี่ยวหวังเอามือถือออกมาส่งข้อความให้เพื่อนร่วมงาน : มาที่หอจัดแสดง 2 ทางนี้มีสาวใส่บิกินีแน่ะ เซ็กซี่กว่าฝั่งพวกนายเยอะ!
ผ่านไปแค่ห้านาที พวกอู่อี้ก็มากันแล้ว!
"ไหน ๆ?"
"บิกินีอะไร? จริงเรอะ?"
“เชี่* จริงด้วยเว้ย!”
“นี่…นี่…นี่มันสวรรค์ชัด ๆ เลย!”
“เลือดกำเดาของช้านนน!”
เหล่าทีมงานของ ‘เดอะวอยซ์’ ชมดูกันจนตาค้าง!
คนมารวมกันทางด้านนี้มากขึ้นเรื่อย ๆ ความวุ่นวายที่เกิดขึ้นยิ่งมายิ่งใหญ่โต ไม่เพียงดึงคนในหอจัดแสดง 2 เท่านั้น แม้แต่หอ 1 กับหอ 3 ก็มากันด้วยความประหลาดใจเมื่อทราบข่าว พวกเขาอยากเห็นนักว่ามีอะไรน่าตื่นตา และเมื่อได้เห็น ทุกคนก็ต้องตะลึงไปด้วยความตระหนก!
เปิดเผย!
เปิดเผยเกินไปแล้ว!
ทันใดนั้น คนที่ทดลองเล่นอยู่ด้านในก็ระเบิดเสียงโห่ร้อง!
"เกมนี้สนุกจริง ๆ!"
"ไอเดียนี่ เทพสุด ๆ!"
"เกินคาดมาก ยังคิดว่าเกมนี้ดาษ ๆ อีกแน่ะ!"
"นี่เกมพัซเซิลแน่เรอะ? ไม่ใช่ใช่ไหม? ทำไมยังกะ RTS ล่ะ!? ไอ๊หยา ดีไซน์เกมได้ยอดเยี่ยม สนุกมากเลย!"
"เหล่าหลิว มาเร็ว เกมนี้สุด ๆ!"
"จริงเปล่า? ฉันลองซิ!"
"ปลูกทานตะวันก่อน เก็บดวงอาทิตย์ถึงค่อยซื้อพืช"
"หือ แบบนี้ก็ได้เหรอ?"
"ใช่ ออกแบบได้ดีมาก!"
"ฉันเล่นเดโมจบแล้ว! เชี่* ทำไมแค่สามด่านล่ะ! ไม่สะใจเลย!"
"เกมของบริษัทไหนน่ะ? เจ๋งขนาดนี้เชียว?"
"ไม่รู้สิ ไม่เคยได้ยินชื่อบริษัทนี้มาก่อน สงสัยเพิ่งเปิดมาไม่กี่ปี ไม่มีเกมดัง ๆ ก่อนหน้านี้ด้วย ไม่งั้นไม่มีทางไม่เคยได้ยินหรอก"
"เหอ ๆ พี่น้องข้างหน้า สรุปว่าสนุกจริงรึเปล่าน่ะ? โม้เกินไปแล้วมั้ง เห็นสาวใส่บิกินีน้อยชิ้นหน่อยก็อวยเข้าเรอะ?"
"เฮ้ย สนุกจริง ๆ นะ!"
"นั่นสิ ไม่เชื่อก็ลองเข้าไปเล่นดู!"
บูธนี้คึกคักมาก เรียกได้ว่าเป็นบูธที่ฮอตที่สุดในงานนี้บูธหนึ่งเลยทีเดียว คนเข้าชมมากขึ้่นเรื่อย ๆ จนสถานการณ์ยากจะควบคุมอยู่บ้าง!
จางเย่ เสี่ยวหวัง ฮาฉีฉี และคนอื่น ๆ ที่ต้องการทดลองเล่นเกมนี้ก็ต่อแถวกันอยู่ แต่ด้านหน้าม่ีคนหลายสิบ ในขณะที่มีเครื่องเดโมเพียงสิบเครื่องเท่านั้น ทุกแถวเป็นเหมือนกันหมด ดูท่าทางแล้ว รอจนเที่ยงก็ยังไม่ได้เล่นแหง หันไปดูท้ายแถวก็มีเกมเมอร์ต่อแถวยาวอีกสองสาย ล้นไปถึงหน้าบูธเกมอื่น ๆ ด้วย!
บริษัทอื่นเริ่มเข้ามาโวยวายด้วยความขุ่นเคือง!
ทีมงานบูธฝั่งตะวันออก "เกินไปแล้ว!"
บูธฝั่งเหนือ "กะอีแค่เกมพัซเซิล ต้องขนาดนี้เชียวเรอะ!"
บูธ #271 ฝั่งใต้ "กะอีแค่ใส่เสื้อผ้าน้อยชิ้น! นี่ดูเกมหรือมาดูเนื้อหนังน่ะหา!"
สุดท้าย คณะผู้จัดงานก็ต้องตื่นตัว เหล่าพนักงานรักษาความปลอดภัยตรงเข้ามาจัดระเบียบฝูงชน ท้ายที่สุดไม่ทราบด้วยเหตุใด ผู้จัดการของงานนี้ยังต้องมาด้วยตัวเอง หลังหารือกันสั้น ๆ เมื่อเห็นเหตุการณ์นี้แล้วก็ต่อสายสองสามครั้งก่อนสั่งให้เหล่าพริตตี้ของ ‘Plants VS Zombies’ ออกจากงาน!
ทีมงานของ ‘Plants VS Zombies’ ไม่ยอมง่าย ๆ "ทำไมกัน!"
ผู้จัดการงาน "พวกคุณสร้างผลกระทบไปยังเกมอื่น พวกเขารวมตัวกันร้องเรียนบูธของคุณ อีกอย่าง พริตตี้ของบูธคุณละเมิดกฎของเราอย่างร้ายแรง ต้องออกจากงานในทันที คนนั้น นั่น นั่น ยังอยู่ได้ ส่วนคนที่ใส่แค่บิกินีต้องกลับไปให้หมด ไม่งั้นเราจะลงโทษพวกคุณด้วยการเพิกถอนสิทธิ์ในการเปิดบูธ!"
พวกเขาแค่ทำตามขั้นตอน เสื้อผ้าเครื่องแต่งกายของพริตตี้ในบูธนี้นั้นนับว่าละเมิดกฎจริง ๆ ถ้ามีแค่เกมเมอร์น่ะไม่ใช่ปัญหา แต่มีนักข่าวมาจากทั่วประเทศ ถ้าเกิดมีข่าวออกไปล่ะก็ ต้องกลายเป็นความขัดแย้งในสังคม คณะผู้จัดงานอย่างพวกเขาจึงปล่อยเรื่องนี้ผ่านไปไม่ได้ ไม่อย่างนั้นปัญหาต้องตามมาหาพวกเขาแน่ ดังนั้นพวกเขาจึงต้องจัดการให้เรียบร้อย
เหล่าเกมเมอร์ฟังแล้วก็ไม่พอใจนัก
"ได้ยังไงกันเล่า!"
"ก็ดีแล้วไม่ใช่รึไง!"
"นั่นสิ! พริตตี้ก็ลำบากเหมือนกัน!"
"ก็ไม่ได้ใส่น้อยเกินไปนี่นา!"
"ฉันว่านี่ก็พอสมควร ทำไมต้องให้ออกไปด้วยล่ะ?"
"อย่าเพิ่งสิ! พวกเรารอดูอยู่เลยนะ!"
เหล่าหนุ่มเนิร์ดโวยวาย
ฝ่ายคณะผู้จัดงานกลับยังยืนกรานแข็งขันว่าต้องจัดการกับเรื่องนี้
จางเย่เองก็หงุดหงิดไม่เบา นี่มันละเมิดกฎตรงไหน? มีกฎข้อไหนให้ละเมิดกัน? ก็พอรับได้อยู่นี่นา ยังมีเสื้อผ้าปิดนี่ บิกินีแล้วยังไง? ผิดตรงไหนกัน? ถ้าเกิดรับไม่ได้ งั้นชายหาดทั่วประเทศก็ปิด ๆ ไปให้หมดซะสิ ห้างร้านทั่วประเทศก็ห้ามขายบิกินีด้วย! บิกินีผิดอะไร? ใส่แล้วมีปัญหาตรงไหน? นี่คือสิ่งประดิษฐ์ขั้นสุดยอดในประวัติศาสตร์โลกเลยนะเว้ย! ที่พวกนายทำคือการหมิ่นประมาทความรู้ที่สั่งสมมาของมวลมนุษยชาติ! ไร้ซึ่งความเคารพนับถือต่อประชาชน!
มีเงื่อนงำ!
เรื่องนี้ต้องมีเงื่อนงำ!
น่าอับอายที่สุด!
จางเย่หงุดหงิดจนนึกถล่มบรรพบุรุษทั้งแปดรุ่นของผู้จัดงานในใจ!
ส่วนเรื่องการบอยคอตและพฤติกรรมที่ควรกำจัดที่เขาเคยพล่ามไว้ก่อนหน้านี้... เรื่องที่ว่าประเทศชาติจะถดถอยลงเพราะอย่างนี้... ไอ้หมอนี่ลืมไปหมดแล้วแน่นอน!


*-*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<


[Go To Next Chapter]( ./59.md)