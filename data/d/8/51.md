##บทที่ 751 : จางเย่จะสอบตั๋วทนาย!
วันต่อมา
จางเย่รับโทรศัพท์สายหนึ่งแต่เช้า
เป็นฮาฉีฉีผู้ช่วยผู้กำกับทีมรายการของเขาโทรเข้ามา “สวัสดีค่ะ ผู้กำกับจาง รบกวนการพักผ่อนของคุณรึเปล่าคะ?”
“ไม่หรอก ผมตื่นแล้ว” จางเย่ลุกขึ้นมานั่งบนเตียง ตบ ๆ เฉินเฉินที่ยังคงหลับอยู่ข้าง ๆ เป็นการปลุก “มีเรื่องอะไรหรือครับ?”
ฮาฉีฉีชี้แจง “คืออย่างนี้ค่ะ ฉันอยู่ที่บ้าน เพิ่งได้รับแจ้งจากที่หน่วยมาว่า ที่หน่วยให้ทีมงานรายการพวกเราทุกคนหยุดหนึ่งสัปดาห์ พวกจางจั่วก็เหมือนกัน ก็นั่นไงคะ เอ่อ ฉันเกรงว่าคุณจะยังไม่ทราบ ดูเหมือนว่าที่หน่วยจะไม่ได้แจ้งทางคุณ ก็เลยโทรมาบอกหน่อยน่ะค่ะ”
จางเย่กล่าวอย่างช่วยไม่ได้ “โอเค หยุดก็หยุดเถอะ”
ฮาฉีฉีสะอื้นออกมาคำหนึ่ง “ทางคุณไม่มีเรื่องอะไรนะคะ?”
“ผมจะไปมีเรื่องอะไรล่ะครับ?” จางเย่กล่าวติดตลก “ที่ควรกินก็กิน ควรดื่มก็ดื่ม ควรนอนก็นอน”
ฮาฉีฉีเหงื่อตก ในใจก็เช่นกัน ตอนนี้อยากพูดว่าที่มีเรื่องจริง ๆ ก็คงจะเป็น CCTV1 มีเรื่อง แพ้คดีไปหนึ่งไม่พอยังเจอคดีต่ออีกสองทันที ทำให้พวกผู้บริหาร CCTV1 ดิ้นเป็นไก่บินเตลิด หมาวิ่งพล่าน[1]ไปหมดแล้ว ตอนนี้พวกเขานี่แหละที่ยุ่ง!
วางสายเสร็จ
แม่ผลักประตูเข้าห้องมา “ตื่นแล้วหรือ?”
“อืม” จางเย่บิดขี้เกียจ
เฉินเฉินกลับไม่ขยับ ยังคงหลับปุ๋ย
พ่อถามมาจากข้างนอก “วันนี้ไปทำงานไหม?”
“เพื่อนร่วมงานเพิ่งโทรมาบอกเมื่อกี้ ว่าพวกเราได้หยุดหนึ่งอาทิตย์ ไม่ไปแล้ว” จางเย่ยิ้มน้อย ๆ พลางตอบ
แม่ร้องฮึ่ม “พวกมันไม่อยากเห็นหน้าลูกสักนาทีน่ะสิ ก็เลยจัดแจงให้พวกลูกพักงานเสียนาน” เรื่องที่เหล่าศิลปินรวมกลุ่มกันโจมตี CCTV1 นั้น พ่อกับแม่ก็ได้รู้จากข่าวเมื่อวานแล้ว เวลานั้นแม่ยังตบเข่าฉาด หัวเราะชอบใจไปทั้งคืนอีกด้วย
จางเย่ก็รู้แจ้งแก่ใจดี เขารู้ดีว่า ครั้งนี้ตนเองต่อยหน้า CCTV1 ได้เจ็บปวดจริง ๆ ไม่งั้นทางนั้นคงไม่ให้เขาหยุดอย่างนี้หรอก
“ไปล้างหน้าบ้วนปากไป ล้างเสร็จแล้วก็มากินข้าว” แม่ไปง่วนอยู่ในครัวต่อ
จางเย่อุ้มเฉินเฉินขึ้นมา ลงจากเตียงไปแปรงฟันและล้างหน้าให้เฉินเฉิน
ตอนกินข้าว พ่อซึ่งกำลังกินไข่ต้ม ถามขึ้นมาว่า “แล้วช่วงนี้วางแผนจะทำอะไรล่ะ?”
จางเย่ยักไหล่ กัดหมั่นโถวทอดคำหนึ่ง “ไม่รู้สิ ตอนนี้ไม่มีอะไรทำ ก็ดี คงได้ถือโอกาสพักผ่อนสักหน่อยล่ะมั้ง”
แม่ถาม “จะอยู่บ้านเฉย ๆ รึ?”
“งั้นจะให้ผมไปทำอะไรล่ะ?” จางเย่ย้อนถาม
ระหว่างนั้นเอง โทรทัศน์ก็มีเสียงดังออกมาว่า “วันนี้เป็นเส้นตายประกาศรับสมัครสอบนักกฎหมายประจำปี[2] ตามรายงาน ปีนี้จำนวนผู้สมัครสอบมีจำนวนเพิ่มมากขึ้นกว่าปีที่ผ่านมา จากการเปิดเผย คาดว่ามีจำนวนคนเพิ่มขึ้นถึง 7%.......”
จางเย่ร้องโอ้ขึ้นมา “จะเริ่มสอบวัดทนายกันแล้วเหรอ?”
แม่ว่า “ประกาศรับสมัครตั้งนานแล้วนี่?”
จางเย่แทบจะไม่คิดเลย เหมือนกล่าวออกมาเล่น ๆ ว่า “ได้ อยู่บ้านเฉย ๆ ก็เสียเวลาเปล่า งั้นผมไปสอบเอาตั๋วทนาย[2]กลับมาแล้วกันเนอะ”
แม่อึ้งไป “ลูกจะไหวเรอะ?”
“คดีความผมก็เคยผ่านมาแล้ว ทำไมผมจะไม่ไหวล่ะ?” จางเย่ครางเสียงต่ำ
พ่อมองเขา “คนที่ไปสอบมีแต่นักศึกษานิติกับเจ้าหน้าที่ทั้งนั้น ไม่ค่อยมีคนสายสังคมที่ไม่ได้จบนิติมาหรอก!”
จางเย่บอก “การสอบนี้ไม่ได้จำกัดสายสักหน่อย (ที่ไทยต้องจบนิติศาสตร์เท่านั้น) สมัครก็ไม่ได้เหรอ?”
แม่กล่าวอย่างพูดไม่ออก “สมัครน่ะได้ แต่ลูกจะสอบผ่านเหรอ? ที่ลูกว่าความได้นั่นเพราะโชคช่วยหรอก คนเป็นทนายไม่ได้เจอแต่คดียักยอกค่าแรงนะ ยังมีคดีหย่าร้าง คดีอสังหาฯ สายงานพิธีกรอย่างลูก จะไปเข้าใจกฎหมายอะไรล่ะ ต่อให้เอาไม้ไผ่แปดต้นมาต่อกันก็ไปไม่ถึงอีกฝั่ง[3]! ข้อสอบทนายมีไว้ให้คนสอบกฎหมายที่เรียนมาจนรอบ ไม่ใช่ลูกจะมากอดขาพระพุทธรูป[4]อ่านกฎหมายแรงงานไม่กี่ข้อแล้วจะได้นะ มันไม่เหมือนกัน”
จางเย่ประท้วงอยู่ในลำคอ กล่าวอย่างไม่ยอมแพ้ “งั้นถ้าผมสอบผ่านล่ะ?”
แม่กล่าวกลั้วหัวเราะ “ไม่เชื่อแกก็ไปสอบสิ! ไอ้ลูกคนนี้นี่!”
“ก็ผมยังไม่เชื่อจริง ๆ นี่นา” จางเย่หัวร่องอหายกล่าว “สอบก็สอบ กินเสร็จแล้วผมจะไปสมัครเลย ใต้หล้านี้ไม่มีใบอนุญาตใดที่จางเย่สอบไม่ผ่าน!”
เฉินเฉินผู้ง่วงงุนแค่นเสียง “หึๆ”
แม่เม้มปาก “โม้เข้า โม้เข้าไปเถอะ”
จางเย่กลอกตา “ได้ แม่คอยดูแล้วกัน! ฮึ่ม คราวนี้จะให้แม่ได้เห็นว่าเบ๊อ๋องเอี๋ย[5]มีกี่ตา[6]!”
เขากับพ่อแม่โต้เถียงกันอยู่นาน ความจริงแล้วในใจไอ้หมอนี่ไม่ได้มั่นใจอะไรนัก ที่ชนะคดีคราวนี้ ก็ล้วนด้วยเพราะตนเองจำกฎหมายแพ่งและรัฐธรรมนูญเอาไว้ ไม่ได้เป็นเพราะเขามีระดับความเชี่ยวชาญด้านกฎหมายอย่างแท้จริงแต่อย่างใด เขายังไม่เคยกินหนังสือทักษะประสบการณ์ด้านกฎหมายมาก่อน พูดให้ชัดก็คือ เขายังมีช่องว่างระหว่างความช่ำชองด้านกฎหมายอยู่อีกมากแน่นอน ถ้าทนายความแค่อัดข้อกฎหมายบางข้อเข้าไปก็เป็นกันได้ อย่างนั้นก็ง่ายแล้ว แต่เมื่อเผชิญกับความท้าทาย จางเย่ไม่เคยหวั่น ในเมื่อคะเนแล้วว่าหนึ่งถึงสองสัปดาห์นี้ตนเองไม่มีเรื่องงานอะไรให้ทำแน่นอน ธุระอะไรก็ไม่มี พักอยู่บ้านก็เป็นการเสียเวลาเปล่า ไม่สู้ตนเองหาเรื่องอะไรทำดีกว่า ไปออกข่าวเพิ่มความสนใจ แถมได้ใบอนุญาตมาไม่ดีกว่ารึ ความสามารถยิ่งเยอะก็ยิ่งมีวิธีสร้างชื่อได้มากกว่า หนทางของจางเย่ก็เป็นแบบนี้มาตลอด
หลังอาหารเช้า
จางเย่เปิดคอมพิวเตอร์ค้นดูเกี่ยวกับขั้นตอนการสมัครและข้อจำกัดในการสอบกฎหมายทันที เขาพบว่า การสอบเป็นนักกฎหมายของโลกนี้แตกต่างจากโลกเดิมของเขาอยู่บางข้อ ข้อแตกต่างที่ใหญ่ที่สุดก็คือ ระยะเวลาในการสมัครกับการสอบจริงห่างกันไม่มาก ในโลกเดิมของเขานั้น จะต้องสมัครล่วงหน้าหลายเดือน แต่ที่นี่ ปิดรับสมัครวันนี้เสร็จ อีกห้าวันให้หลังก็สอบแล้ว ประสิทธิภาพสูงมาก
กรอกแบบฟอร์ม
เตรียมสำเนาบัตรประชาชนและเอกสารที่เกี่ยวข้อง
หลังจากดำเนินการเสร็จเรียบร้อย จางเย่ก็บึ่งรถออกไปยังจุดรับสมัครทันที สวมแว่นตากันแดดยืนต่อแถวอยู่ราว ๆ ครึ่งชั่วโมง ในที่สุดก็ถึงตาเขาเข้าไป
เจ้าหน้าที่รับสมัครจำจางเย่ไม่ได้ในทีแรก เพราะชายหนุ่มสวมทั้งแว่นตาดำทั้งผ้าปิดปากเอาไว้เสียมิดชิด แน่นอนว่าหลังจากส่งเอกสารใบสมัครและสำเนาบัตรประชาชนให้อีกฝ่ายแล้ว เจ้าหน้าที่หลายคนต่างพากันร้องออกมาด้วยความตกตะลึงทันที!
“จางเย่!”
“เชี่***!”
“คุณ คุณคืออาจารย์จาง?”
“คุณมาทำไม? มาสมัครหรือ?”
แต่ละคนตกใจตาค้างปากอ้า ให้ตายพวกเขาก็คาดไม่ถึงว่าจางเย่จะมาสมัครสอบกฎหมายในวันนี้! คุณมาผิดที่หรือเปล่า? คุณแม่*เป็นพิธีกรไม่ใช่เรอะ? คุณจะมาสอบวัดเอาตั๋วทนายทำซากอะไรหา!? เป็นพิธีกรรายการยอดเยี่ยมไม่พอสินะ? คุณจะเพิกเฉยต่ออาชีพที่แท้จริงของคุณอย่างนี้น่ะเหรอ!
ทว่าเมื่อคิดโยงไปถึงเรื่องที่จางเย่เพิ่งจะว่าความคดีด้วยตนเองเมื่อวานนี้ พวกเขาจึงหยุดตกตะลึงได้เล็กน้อย สำหรับพวกเขาแล้ว จางเย่น่าจะมีพื้นฐานด้านกฎหมายเพียงเล็กน้อยเท่านั้น หรือจะพูดว่า เขาอาจจะเตรียมตัวในคดีนั้นมาอย่างเต็มที่ เตรียมข้อกฎหมายและการโต้ตอบฝ่ายตรงข้ามเอาไว้เรียบร้อยแล้ว ไม่เช่นนั้นเขาคงไม่อาจชนะคดีกับ CCTV1 ได้หรอก อย่างไรก็ตาม การว่าความเองกับการสอบกฎหมายเป็นอะไรที่แตกต่างกันโดยสิ้นเชิง ทุกปีการสอบกฎหมายล้วนวัดกฎหมายที่ค่อนข้างกว้าง ยาก และซับซ้อน ถ้าไม่ได้ฉลาดจนเรียนด้วยตนเองได้จริง ๆ หรือไม่ ก็เป็นคนที่เรียนจบนิติศาสตร์และบุคคลที่ทำงานเกี่ยวข้องกับกฎหมายมาโดยตรง ก็แทบจะพูดได้เลยว่าไม่มีโอกาสสอบผ่าน อัตราการสอบผ่านทั้งหมดไม่ถึงสิบเปอร์เซ็นต์เลยด้วยซ้ำ แค่ไม่กี่เปอร์เซ็นต์ คงทำให้จินตนาการออกว่ายากแค่ไหน นักศึกษาที่เรียนกฎหมายมาโดยตรง ส่วนใหญ่ยังสอบไม่ผ่านเสียด้วยซ้ำ!
เจ้าหน้าที่หญิงคนนั้นกล่าวตะกุกตะกัก “คุณมาสมัครจริง ๆ เหรอคะ?”
“แน่นอนสิครับ” จางเย่แทบพูดไม่ออก “ไม่งั้นผมจะมาทำอะไร?”
“อึก โอเคค่ะ” เจ้าหน้าที่หญิงคนนั้นได้แต่ทำตามขั้นตอนให้เขา สุดท้าย เธอจึงมองจางเย่แล้วกล่าวอย่างหวังดีว่า “อาจารย์จาง การสอบกฎหมายในครั้งนี้ อาจจะยากกว่าปีที่ผ่าน ๆ มามากหน่อย พวกเราเองก็ได้ข่าวมาจากวงใน ถ้าคุณอยากสอบจริง ๆ ต้องเตรียมตัวไม่น้อยเลยนะคะ”
จางเย่กะพริบตาปริบ ๆ ถาม “ถ้างั้นคุณช่วยแนะนำตำราด้วยตนเองให้ผมหน่อยได้ไหมครับ?”
เจ้าหน้าที่หญิงคนนั้นสำลักออกมาคำหนึ่ง มองไปทางประตู เห็นว่าประตูปิดสนิท จึงเปิดลิ้นชักอย่างแผ่วเบาหยิบตำราเล่มหนาเตอะออกมาเจ็ดแปดเล่ม “นี่ให้คุณค่ะ”
จางเย่ร้องถาม “จะดีหรือครับนี่?”
หญิงสาวหัวเราะ “เป็นตำราส่วนตัวของฉันทั้งนั้นค่ะ ฉันยกให้คุณ”
เจ้าหน้าที่อีกสองคนที่อยู่ด้านข้างก็ทำเป็นไม่รู้ไม่เห็น ก้มหน้าก้มตาประทับตรา สำเนาเอกสารไป
“โอเค งั้นขอบคุณมากครับ!” จางเย่ซาบซึ้งเป็นอย่างยิ่ง
หญิงสาวกล่าว “ถ้าคุณจำพวกนี้ได้หมด ก็น่าจะพอผ่านนะคะ ถ้าหากอยากให้แน่นอนล่ะก็ ยังจำเป็นต้องทบทวนตำราอีกหน่อย หรือไม่ก็ยิ่งอ่านมากยิ่งดี โดยเฉพาะตำรากฎหมายพิจารณาคดี แต่ว่าหนังสือพวกนี้ที่ฉันไม่มีแล้ว”
จางเย่รับหนังสือมา “ไม่รู้จะพูดอะไรดี ขอบคุณมากครับ!”
หญิงสาวโบกมือ “ไม่ต้องขอบคุณหรอกค่ะ ฉันก็เป็นแฟนคลับของคุณเหมือนกัน”
นี่ก็คือข้อได้เปรียบของคนดัง ทำธุระค่อนข้างสะดวก เพราะหน้าใหญ่!
……
ออกมาจากจุดรับสมัคร
จางเย่กลับไปถึงที่รถ ไม่ได้บิดกุญแจสตาร์ทรถ แต่กลับหยิบหนังสือที่เจ้าหน้าที่มอบให้บางเล่มมาพลิกเปิดอย่างรวดเร็ว ต่อด้วยเล่มที่สอง เล่มที่สาม เมื่อพลิกเปิดหนังสือทั้งหมดเสร็จ จางเย่ก็รีบเปิดร้านค้าในแหวนเกมขึ้นมา กดซื้อ ‘แคปซูลความจำ’
จากที่สุ่มรางวัลไปคราวก่อน ทำให้ค่าชื่อเสียงของเขาถูกใช้จนเหลือไม่มากแล้ว ถัดมาก็ถูกใช้จำกฎหมายแพ่งและรัฐธรรมนูญไปไม่น้อย ยังดีที่ช่วงสองสามวันนี้ออกข่าวทั้งวันลงหนังสือพิมพ์บ่อย จึงได้สะสมค่าชื่อเสียงเพิ่มขึ้นมาบางส่วน เมื่อกลืนลงไปพอแล้ว จางเย่ก็เริ่มเรียกคืนความจำทุกตัวอักษรในหนังสือเหล่านี้ออกมาทีละเล่ม!
ไม่ถึงหนึ่งชั่วโมง ก็จำเสร็จหมด
จางเย่รู้สึกยังไม่มั่นคงพอ รู้สึกว่ายังขาดอยู่อีก จึงบิดกุญแจสตาร์ทเครื่องยนต์ มุ่งหน้าตรงไปยังหอสมุดขนาดใหญ่ที่อยู่ในเขตซีตัน ใส่ผ้าปิดปากสวมแว่นตาดำเอาไว้อย่างดิบดี เดินตรงไปยังหมวดหนังสือกฎหมายที่อยู่ชั้นบน ไม่พูดพร่ำทำเพลง ก็หยิบหนังสือออกมาเริ่มพลิกเปิดตามสะดวก แล้วต่อด้วยหนังสือเล่มถัด ๆ ไปทันที!
ประชาชนทั่วไปที่มาใช้บริการหอสมุดซึ่งอยู่รอบ ๆ หลายคนเห็นฉากนี้เข้า ต่างรู้สึกพูดไม่ออกแล้วจริง ๆ! ในใจสงสัยสุด ๆ ว่านี่ใครกัน! นั่นนายอ่านหนังสือยังไงของนาย? หยิบหนังสือออกมาแค่เปิดผ่าน ๆ เร็วขนาดนี้จะทันเห็นตัวหนังสือสักตัวไหม? ผ่านไปสักพักยังไม่กะพริบตาสักนิด? นายจะบ้าเรอะ?
ไม่ใช่ว่าไม่มีคนคลับคล้ายคลับคลาว่าคน ๆ นี้คล้ายกับดาราบางคนหรอก แต่กับการกระทำที่คนอื่นไม่เข้าใจในที่สาธารณะเช่นนี้ ทำให้หลายคนไม่ได้นึกว่าจะเป็นจางเย่ เพราะคิดว่าซูเปอร์สตาร์ดังอย่างจางเย่ไม่น่าจะมาปรากฏตัวที่นี่!
สิบเล่ม……
ยี่สิบเล่ม……
สามสิบเล่ม……
ความรอบรู้เชี่ยวชาญด้านกฎหมายในสมองของจางเย่กำลังเพิ่มขึ้นพรวดพราดอย่างรวดเร็วในแต่ละวินาที!


==================


[1] 鸡飞狗跳 ไก่บินเตลิด หมาวิ่งพล่าน เป็นสำนวน หมายถึง สภาวะเหตุการณ์ที่วุ่นวายสับสนอลหม่าน
[2] ตั๋วทนาย คือ ใบอนุญาตให้เป็นทนายความ สำหรับการสอบรับตั๋วทนายที่ปรากฏในเรื่องนี้ไม่เหมือนกับการสอบการสอบตั๋วทนายที่ไทย โดยที่ไทยแบ่งวิธีสอบออกเป็น 1.ตั๋วรุ่น ผ่านหลักสูตรอบรมแล้วสอบ 2. ตั๋วปี ผ่านการฝึกในสำนักงานทนายความครบ 1 ปี และสอบ ส่วนการขึ้นทะเบียนรับใบอนุญาตว่าความมี 2 ประเภท ได้แก่ ใบอนุญาตธรรมดา มีอายุ 2 ปี และ ใบอนุญาตตลอดชีพ
[3] 八竿子都打不着 ต่อให้เอาไม้ไผ่แปดต้นมาต่อกันก็ไปไม่ถึงอีกฝั่ง หมายถึง ระยะทางที่ห่างไกลมาก
[4] 临时抱佛脚 กอดขาพระพุทธรูป หมายถึง คนที่จะสอบแต่ปกติไม่อ่านหนังสือมากอดขาพระพุทธรูปเอานาทีสุดท้ายเพื่อขอให้สอบได้
[5] 马王爷 เบ๊อ๋องเอี๋ย ที่คนไทยรู้จักคือเทพ ฮั้วกวงไต่เต่ (華光大帝) มีหลายชื่อดังนี้ โหงวเฮี่ยงไต่เต่ (五顯大帝), โหงวเฮี่ยงเหลงกวนไต่เต่ (五顯靈官大帝), เหลงกวนเบ๊หง่วนโซ่ย (靈官馬元帥), ฮั้วกวงเทียนอ๋อง (華光天王), เบ๊เทียนกุน (馬天君) เป็นหนึ่งในสี่แม่ทัพเทวดาที่ปกป้องรักษาพระพุทธศาสนา มีชื่อเดิมว่า เบ๊เหลงเอี๋ยว (馬靈耀) ชาวบ้านนับถือเป็นเทพแห่งไฟอีกองค์หนึ่ง เนื่องจากมีสามตา จึงถูกขนานนามว่า เบ๊อ๋องเอี๋ยซำเจียะงั้ง (馬王爺三只眼) แต่เป็นคนละองค์กับเทพสามตายี่นึ้งซิ้งกุน （二郎神） หรือที่ภาษาจีนกลางเรียกว่าเอ้อหลางเสินนั่นเอง
[6] 马王爷有几只眼 เบ๊อ๋องเอี๋ยมีกี่ตา มาจากประโยคที่ว่า 不给你点厉害瞧瞧，你都不知道马王爷几只眼 ไม่ชี้ความเก่งให้ดู ก็คงไม่รู้ว่าเบ๊อ๋องเอี๋ยมีกี่ตา เป็นสำนวน หมายถึง ไม่แสดงออกให้เห็นก็ไม่รู้ว่ามีฝีมือแค่ไหน


*-*-*-*-*-*-*-*-*-*-*-*-*-*-*


>>> กิจกรรมประจำเดือนมิถุนายน : กลับไปรีวิวเล่ม 7 ใน Fictionlog กันเถอะ!!! มันร้างจนปวดใจจจจ ของเดิมมี 29 รีวิวเอง ดังนั้นทุก ๆ 20 รีวิว มีตอนแถมให้ 1 ตอน! กิจกรรมตัดวันที่ 30 มิ.ย. จ้า ^ . <! <<< แจ้งความคืบหน้ารีวิวเล่ม 7 มี 124 รีวิว เรารังกรีดร้องกันแล้ว ปั่นไปร้องไปกันเลยทีเดียว TOT (ไม่น่าเลย)


ปล. รางวัลของเดือนที่แล้ว จะทยอยลงตั้งแต่วันเสาร์นี้ ทุบไหได้แล้วววววว


[Go To Next Chapter]( ./52.md)