##บทที่ 730 : พบพี่น้องอู๋เจ๋อชิง!
วันต่อมา
รายการต่อไปยังไม่กำหนด จางเย่ยังคงลางานต่อ
หลังมื้อเช้า จางเย่อารมณ์ดีเป็นพิเศษ ฮัมเพลงท่วงทำนองสั้นๆ ที่ไม่มีใครเข้าใจอือๆ อาๆ ไปด้วยขณะจัดการตั้งโต๊ะในห้องนอน วางสมบัติห้องหนังสือทั้งสี่ลง หายากนักที่เขาจะมีอารมณ์หัดคัดลายมือ แม้บ้านเขาจะไม่กว้าง ที่ว่างมีไม่มาก แต่นับว่าเพียงพอให้ใช้งาน ในเมื่อเป็นแค่การฝึกฝน พื้นที่กว้างไม่กว้างจึงไม่สำคัญ ขอแค่มีพู่กัน กระดาษ และน้ำหมึก
ยกพู่กัน สะบัดหมึก
ปากเขาก็ท่องไปพร้อมกับขยับมือเขียน
"เล่านิทานขับขานกล่อมผู้คน"
"สามทางหนเลือกมัชฌิมวิถี"
"ดีชั่วกรายศีรษะสิ้นกันที"
"อันวิถีแห่งโลกหล้า..."


ขณะที่กำลังร้องด้วยอารมณ์สุนทรีย์ แม่ของเขาก็เคาะประตูจากด้านนอก "หยุดร้องน่า หนวกหู!"
จางเย่โอด "หนวกหูอะไรกัน นี่ศิลปะนะแม่"
พ่อกล่าวขึ้นมา "เฉินเฉินอยากออกไปข้างนอกแน่ะ"
"ออกไปข้างนอกทำไม อยู่บ้านดูทีวีไปแหละดีแล้ว" จางเย่ไม่เห็นด้วย
ประตูเปิดออก เฉินเฉินเดินเข้ามา "จางเย่ หนูจะไปเล่นกับเพื่อน นัดเอาไว้แล้ว"
จางเย่เบ้ปาก "ข้างนอกวุ่นวายจะตายชัก อย่าออกไปซี้ซั้วเลยน่า"
เฉินเฉินไม่สนใจ "จางเย่ ไปส่งหนูที"
แม่กล่าว "เฉินเฉินจะไปบ้านเพื่อนที่โรงเรียน เพื่อนๆ เขานัดกันไปกินข้าวที่บ้านเมิ่งเมิ่ง ไม่ไกลหรอก พาเฉินเฉินไปส่งเถอะ บ่ายๆ ค่อยไปรับกลับ"
จางเย่โอด "ผมยุ่งอยู่นี่นา"
แม่ตวัดตามอง "แกยุ่งอะไร?"
"ผมทำงานศิลปะ" จางเย่บอกอย่างภาคภูมิใจ
เฉินเฉินเดินเข้าไปมองลายพู่กันบนเซวียนจื่อ เหยียดปากส่งเสียงเยาะเย้ย "หึ หึ"
แม่เบ้ปาก "เขียนตัวหนังสือห่วยๆ สองสามตัวก็เรียกศิลปะ? งั้นแม่นึ่งหมั่นโถวสองลูกก็เรียกการวิจัยทางวิทยาศาสตร์แล้ว! ไม่ต้องเถียง รีบพาน้องไปส่ง เพื่อนๆ รออยู่นะ เมื่อกี้แม่คุยกับแม่ของเมิ่งเมิ่งเรียบร้อยแล้ว ที่บ้านเริ่มทำกับข้าวมื้อเที่ยงกันอยู่"
จางเย่จนปัญญา "ก็ได้ รู้แล้วครับ" พูดจบเขาก็หันมองเฉินเฉิน บ่นกระปอดกระแปด "ทำฉันวุ่นวายจริงๆ น้าสาวเหราก็ด้วย บอกว่าเดือนเดียวจะกลับมา นี่สามเดือนแล้วยังไม่มาอีก ลูกพี่จะกลายเป็นพี่เลี้ยงเด็กมืออาชีพแล้วเนี่ย ไปๆ เชิญท่านทวดตัวน้อย"
สวมแว่นกันแดดและผ้าปิดปากแล้ว จางเย่ก็จูงมือเฉินเฉินลงจากตึก บ้านของเมิ่งเมิ่งอยู่ที่ถนนจือซิน นับว่าไม่ไกล เขาจึงไม่ขับรถแต่เดินไปกับเฉินเฉินแทน
วันนี้ท้องฟ้าปลอดโปร่งแจ่มใส อากาศเย็นสบาย หมื่นลี้ไร้หมอกควัน เมืองหลวงทุกวันนี้ ยากจะพบฟ้าครามเมฆขาว ดังนั้นแค่เดินเล่นก็สบายใจ
มาถึงที่หมาย ที่นี่เป็นบ้านเก่าในตรอกที่ยังไม่ถูกรื้อถอนทำลาย
"เฉินเฉิน!"
"เฉินเฉินมาแล้ว!"
"อ๊ะ อาจาง!"
"อาจางสวัสดีค่ะ/ครับ"
เด็กๆ ทั้งหลายรุมล้อมกันเข้ามาทักทายเสียงเจื้อยแจ้ว
จางเย่หัวเราะ "พวกเธอสบายดีนะ"
เด็กๆ เหล่านี้จางเย่เคยพบมาก่อนตอนที่เข้าประชุมผู้ปกครองของเฉินเฉิน ทั้งสี่คนล้วนแต่เป็นเด็กห้องเดียวกัน เป็นชายสองหญิงสอง แต่จางเย่ไม่ทราบชื่อ
ผู้ปกครองของเมิ่งเมิ่งปรากฏตัว
"อ๊ะ อาจารย์จางมาแล้วเหรอ?"
"อาจารย์จาง มาๆ มานั่งในบ้านก่อน"
พ่อแม่ของเมิ่งเมิ่งต้อนรับอย่างอบอุ่นและสุภาพ
จางเย่รีบโบกมือ "ไม่ล่ะครับ ให้เด็กๆ เล่นกันเถอะ ผมขอไม่เข้าไปแล้วกัน เฉินเฉินซนหน่อย มีเรื่องอะไรก็ต้องรบกวนคุณสองคนให้ลำบากแล้วครับ"
แม่ของเมิ่งเมิ่ง ยิ้มกล่าว "ไม่ลำบากๆ เฉินเฉินสนิทกับเมิ่งเมิ่งเราที่สุดแล้วค่ะ"
พ่อของเมิ่งเมิ่ง " ‘เดอะวอยซ์’ จบแล้ว บ้านเรายังไม่รู้จะดูอะไรกันต่อดี รายการใหม่คุณเตรียมจะทำเมื่อไรครับ?"
"เร็วๆ นี้แหละครับ" จางเย่ตอบ
เกรงใจกันอยู่นาน
เฉินเฉินทนไม่ไหวก็ดึงแขนเสื้อจางเย่ "จางเย่ กลับได้แล้ว"
จางเย่แทบพูดไม่ออก "หึ ไล่ฉันแล้วเรอะ?"
ทุกคนหัวเราะพรืด
“เอาล่ะ งั้นฉันค่อยกลับมารับแล้วกัน” จางเย่เตือนเฉินเฉินอีกครั้งให้ว่าง่าย อย่าได้ก่อเรื่องอะไร ก่อนจะออกไปเดินเล่น ความจริงเขากังวลกับเฉินเฉินอย่างยิ่ง แม้เขาจะเอาแต่บ่นเรื่องข้อเสียของเธอ ทว่าพอยัยแสบนี่พ้นสายตา จางเย่พลอยรู้สึกไม่ชินนัก กังวลแต่เธอจะไปก่อเรื่องหรือจะเกิดเรื่องไม่ดีขึ้น เขากังวลเพราะเด็กคนนี้ไม่เหมือนเด็กคนอื่นๆ ในวัยเดียวกัน ความคิดอ่านเธอไม่อาจบอกได้ว่าเป็นเด็กเสียทีเดียว
เขาเดินเล่นไปเรื่อยเปื่อย
จนใกล้ถึงประตูทิศเหนือของสวนสาธารณะเถาหรานถิง
ขณะกำลังคิดว่าจะเข้าไปชมวิวทะเลสาบในสวนสาธารณะดีหรือไม่ ก็เหลือบไปเห็น BMW ซีรีย์ 7 จอดอยู่ที่ถนนฝั่งตรงข้าม ดูคุ้นเคยอย่างยิ่ง เพราะ BMW ซีรีย์ 7 สีนี้ไม่ได้พบบ่อยนักแถวๆ นี้ จริงสิ คุณอู๋ก็อยู่แถวนี้พอดี! ไม่รอช้าจางเย่รีบเดินเข้าไปดูป้ายทะเบียน อ่อ รถของอู๋เจ๋อชิงจริงๆ ด้วย! บังเอิญจริงๆ! เขาจึงข้ามถนนไปยืนข้างรถ ระหว่างยืนรอก็มองหาเธอไปพลางๆ
ราวห้านาที
ร่างของอู๋เจ๋อชิงปรากฏตัวออกมาจากตรอกมืดๆ แคบๆ ของตลาด มือถือถุงใหญ่ถุงน้อย ตรงมายังรถ BMW ที่จอดไว้
จางเย่โบกมือ “คุณอู๋!”
อู๋เจ๋อชิงหันหน้ามามอง คลี่ยิ้มอ่อนโยน “ทำไมมาอยู่ที่นี่ล่ะคะ?”
"ผมมาโต๋เต๋แถวนี้แล้วเห็นรถเธอเข้าน่ะ" จางเย่ชี้ไปที่ BMW "ซื้อกับข้าวเหรอ? ตรงถนนไท่ผิงก็มีซูเปอร์มาร์เก็ตนี่?"
คุณอู๋ "ที่นี่ถูกกว่านิดหน่อย"
"วันนี้ไม่ไปทำงาน?"
"ลาครึ่งวัน บ่ายค่อยไป นายก็ลาหรือ?"
"ครับ ทั้งทีมลาสองวัน" จางเย่เหลือบตาเห็นของในมือจึงถาม "ซื้ออะไรเยอะแยะ? มีคนมาที่บ้านเธอหรือ?"
"ญาติมาเยี่ยมน่ะ" คุณอู๋ยกของวางบนรถ เรียกเขาขึ้นมา "ไปบ้านฉันไหม?"
จางเย่เหงื่อตก "ญาติอยู่บ้านไม่ใช่เหรอ? ผมจะไปได้ยังไง"
คุณอู๋หัวเราะคิก "มีอะไรไปไม่ได้กัน ไม่ได้มีอะไรทะเลาะกันซะหน่อย มาเร็ว"
จางเย่ลังเล "อย่างนั้นก็...ไม่เหมาะมั้ง? เราสองคนยังไม่ได้เปิดตัวกันสักหน่อย ผมยังคิดว่าจะรอให้มีวันเหมาะๆ ซะอีก..."
คุณอู๋มองเขาพลางยิ้มน้อยๆ "ไม่กล้าไปรึเปล่านะ?"
ได้ยินอย่างนั้น จางเย่ก็ปล่อยเสียงหัวเราะลั่น เขาคนนี้ไม่อาจทนรับการยั่วยุได้จริงๆ จางเย่หันหน้าตรง โน้มตัวไปใกล้ เอามือป้องหูเหมือนได้ยินเธอพูดไม่ชัด “เอ๋ เธอว่าอะไรนะ? เหมือนจะได้ยินเธอบอกว่าฉัน ‘ไม่กล้า’? ไม่กล้าไป? ฉัน? ไม่กล้าไป? ไอ้หยา! อู๋ ทำไมฉันจะไม่กล้าไปล่ะ! นี่มันตลกแล้ว! นิสัยฉันเนี่ยนะ? ไปๆ ขึ้นรถ! วันนี้ยังไงก็ต้องไป! ไป! ออกรถเลย!” จบคำ เขาก้าวขึ้นรถ BMW ตรงที่นั่งข้างคนขับทันที
คุณอู๋ "..."
คนที่เดินผ่านไปผ่านมาบ้างเหลือบมองเป็นระยะๆ นึกในใจว่าคนบ้าอะไรใส่ทั้งแว่นดำทั้งผ้าปิดปาก?
พอออกรถ เพียงสามนาทีก็มาถึงคฤหาสน์ของคุณอู๋
พอจอดรถ จางเย่ก็กระแอม ท่าทางขยาดขึ้นมาเสียอย่างนั้น "อ่า..ให้ผมเข้าไปจริงๆ?"
คุณอู๋หัวเราะคิก "จริงสิ"
"ญาติอยู่ครบหมดเลย?"
"ไม่อ่ะ แค่พี่สาวฉัน"
"เฮ้ย งั้นก็บอกก่อนสิ!"
พอลงจากรถ จางเย่ยืดหลังตรง เขาไม่กลัวต้องพบกับพี่สาวของอู๋เจ๋อชิงหรอก ที่กังวลคือการพบพ่อแม่เธอเท่านั้นแหละ ถ้าเกิดทั้งบ้านมากันครบ จางเย่ไม่มีทางกล้าจะลงมาเจอด้วยเห็นว่าเวลายังไม่สุกงอมดี ไหนจะชื่อเสียงกับสถานะของเขาตอนนี้อีก หากที่บ้านของคุณอู๋เจอเขา ทางนั้นคงสั่งให้เลิกกันแน่!
คุณอู๋ยอมเป็นแฟนนั้นถือเป็นขั้นแรกเท่านั้น ชัดเจนว่าหากอยากแต่งกับคุณอู๋ล่ะก็ หนทางของเขายังมีความลำบากอีกเยอะ!
ที่บ้าน
ผ่านประตูเข้าไป จางเย่ก็พบกับเงาร่างอวบเงาหนึ่ง
"กลับมาแล้ว?" หญิงร่างอวบหันมา
คุณอู๋วางกับข้าว "ฉันพาเพื่อนมาด้วย เจอกันระหว่างทางพอดี"
จางเย่ทักทาย "สวัสดีครับ" จากนั้นก็ถอดหน้ากากและแว่นตา
หญิงร่างอวบพลันตกใจ "ไอ้หยา! นั่นอาจารย์จางนี่!? เจ๋อชิง! เธอเป็นเพื่อนกับอาจารย์จาง? ไม่บอกเลยนะ!"
คุณอู๋แปลกใจ "ฉันไม่พูดถึง? จางน้อยก็เป็นฉันพามาที่เป่ยต้าเองนะ โฆษณา ‘เบรนโกลด์’ ของบริษัทเสี่ยวม่อนั่น พูดไปแล้วก็ฉันเป็นคนแนะนำให้"
“คุณ…” จางเย่เปิดปากจะพูดอะไรบ้าง แต่กลับไม่รู้จะเรียกหญิงร่างอวบอย่างไรดี จริงอยู่ที่ไม่มีใครรู้ว่าเขาคบกับคุณอู๋ แต่เขาก็เรียกหญิงร่างอวบว่าน้าไม่ได้ใช่ไหมล่ะ? อืม ลำดับอาวุโสดูจะวุ่นๆ นิดหน่อยแฮะ ผู้หญิงตรงหน้ามีหน้าตาคล้ายอู๋เจ๋อชิงทีเดียว เพียงแต่อายุห่างกันมาก ดูเหมือนจะราวๆ สักสี่ห้าสิบปี เขาจำได้ว่าคุณอู๋เคยบอกว่าเธอเป็นคนที่สี่ในครอบครัว มีพี่สาวสองคน พี่ชายอีกหนึ่งคน จากที่สังเกตหญิงร่างอวบคนนี้น่าจะเป็นพี่สาวคนโตของบ้าน
ขณะเดียวกันหญิงร่างอวบก็กล่าวว่า "เรียกฉันว่า เจ๊อ้วน ก็พอ ทุกคนก็เรียกงี้"
มีชื่อเล่นด้วย? จางเย่ยังเกรงๆ "ได้ครับ งั้นให้ผมเรียกเจ๊อ้วนเนอะ?"
คุณอู๋กล่าวอย่างอ่อนโยน "พวกเธอคุยกันไปก่อนนะ ฉันไปทำกับข้าวก่อน บางอย่างต้องทำนาน ทอดแล้วยังต้องหมักซ้ำอีก"
เจ๊อ้วนโบกมือ “ไปเถอะ ฉันจะคุยกับจางน้อย” จากนั้นเธอก็ลากจางเย่ด้วยความกระตือรือร้นมานั่งบนโซฟา “ถ้ารู้ว่าเธอสนิทกับน้องสาวฉัน ฉันคงเรียกเธอมากินข้าวบ้านเรานานแล้ว เธอไม่รู้หรอก แต่ฉันดูรายการทีวีของเธอทุกรายการเลยนะ โดยเฉพาะ ‘เดอะวอยซ์’ นี่ ดูแล้วชอบสุดๆ ถึงกับดูออนไลน์ซ้ำตั้งหลายรอบ สนุกจริงๆ!”
จางเย่กล่าว "โอ้ ขอบคุณมากครับ"
"เฉียนผิงฝานเป็นยังไง? ฉันชอบเขาที่สุดเลยนะ ทำไมไม่ชนะล่ะ? มีโกงอะไรกันรึเปล่า?"
"เฮ้ย ไม่มี!"
"แน่นะ?"
"มีบริษัทเซ็นสัญญากับเสี่ยวเฉียนไปแล้ว เท่าที่รู้ อีกไม่นานก็จะออกซิงเกิล ถือว่าเขาได้เปิดตัวเป็นทางการแล้วล่ะ"
"หลัวอวี่เธอสนิทไหม?"
"สนิทครับ"
"มีคนบอกว่าเป็นเลสเบี้ยน จริงเหรอ?"
"เฮ้ย! ไม่จริงๆ ข่าวลือทั้งนั้น"
พี่สาวของอู๋เจ๋อชิงช่างพูด เธอคุยและวิจารณ์ได้ทุกเรื่อง บังเอิญที่จางเย่เองก็คุยเก่งเช่นกัน วิธีพูดและนิสัยก็คล้ายกัน ยิ่งคุยยิ่งรู้สึกว่าเข้ากันได้อย่างยิ่ง พลอยทำให้บรรยากาศในห้องนั่งเล่นนั้นเต็มไปด้วยเสียงหั่นของสดของอู๋เจ๋อชิงและเสียงคุยกันของจางเย่กับเจ๊อ้วน
ราวหนึ่งชั่วโมงให้หลัง
เจ๊อ้วน "จางน้อย เธอนี่ไม่เลว เราต้องรู้จักกันเป็นเพื่อนไว้แล้วล่ะ!"
จางเย่ก็ว่า "แน่นอนครับ ถ้าต่อไปอยากให้ผมช่วยอะไร บอกได้เลยนะ"
“พูดแบบนี้ งั้นฉันก็มีอะไรให้ช่วยจริงๆ ล่ะ” เจ๊อ้วนเปลี่ยนเรื่อง “ฉันเห็น ‘เบรนโกลด์’ ที่เธอโฆษณาให้เสี่ยวม่อหลานฉันขายดีเป็นเทน้ำเทท่า ก่อนหน้านี้บริษัทเขามีมูลค่าการตลาดแค่หนึ่งในสิบของฉันเอง แต่พอได้เธอช่วย ก็กลายเป็นผู้นำตลาดผลิตภัณฑ์สุขภาพ จากนั้นเด็กคนนั้นก็เอาแต่โม้เรื่องจะเอาบริษัทเข้าตลาดหลักทรัพย์ทุกวัน ในฐานะผู้อาวุโส ฉันเองก็กดดัน จางน้อย ทำไมไม่มาเป็นแบรนด์แอมบาสเดอร์ของบริษัทฉันบ้างล่ะ? เราก็ตั้งเป้าจะเข้าตลาดเหมือนกันนะ!”
จางเย่ตอบโดยไม่ต้องคิด “ตกลงครับ”
ความจริงเจ๊อ้วนแค่ล้อเล่น ไม่คิดว่าจางเย่จะตอบรับจริงๆ หลังชะงักไปวูบหนึ่ง เธอก็กล่าว “ฉันพูดจริงนะ”
จางเย่หัวเราะ ยิ้มกล่าว “ผมก็พูดจริงนะ”


=================


说书唱戏劝人方。
เล่านิทานขับขานกล่อมผู้คน
三条大道走中央。
สามทางหนเลือกมัชฌิมวิถี
善恶到头终有报。
ดีชั่วกรายศีรษะสิ้นกันที
人间正道……
อันวิถีแห่งโลกหล้า...


*-*-*-*-*-*-*-*-*-*-*-*-*-*-*
***727-730 ลดราคา เป็นตอนละ 3 บาท น้ำจนรังโจรรองเท้าแดงรับบ่ด๊ายยยยย T.T***


[Go To Next Chapter]( ./31.md)