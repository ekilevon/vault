##บทที่ 739 : ผู้กำกับจางพิโรธ!
ตกบ่าย
ข่าวเรื่องนี้ก็กระจายใน CCTV
คนกลุ่มหนึ่งกำลังนั่งคุยซุบซิบกันถึงเรื่องของจางเย่
"เฮ้ย ได้ยินรึยัง?"
"อะไร?"
"จางเย่ทะเลาะกับรองผู้อำนวยการของ CCTV1!"
"หา? เรื่องตั้งแต่เมื่อไร? เกิดอะไรขึ้น?"
"ได้ยินว่าผู้บริหารของ CCTV1 อยากจะขอแก้สัญญาของจางเย่ ต้องการให้เขายอมปล่อยมือจากลิขสิทธิ์ของ ‘เดอะวอยซ์’ และรายการต่อ ๆ ไป แต่จางเย่ไม่ยอม เลยทะเลาะกันน่ะ"
"แก้สัญญา?"
"เป็นฉัน ฉันก็ไม่ยอมหรอก!"
"นั่นสิ อาศัยอะไรจะแก้น่ะ?"
"ดูเหมือนค่าลิขสิทธิ์ต่างประเทศที่ CCTV1 เตรียมจะขายออกค่อนข้างสูง อยู่ในช่วงสิบยี่สิบล้าน เงินก้อนใหญ่ขนาดนี้ถ้าไม่ไหลเข้ากระเป๋าของ CCTV1 ก็ไม่ค่อยดีเท่าไร อีกอย่างเรื่องนี้อาจจะเกี่ยวกับพวกการเมืองอยู่บ้าง เพราะเป็นครั้งแรกที่รายการวาไรตี้ในประเทศจะขายลิขสิทธิ์ออกนอกประเทศได้ เรื่องนี้นับว่าเป็นความสำเร็จครั้งใหญ่เชียวนะ แต่ถ้าขายออกไปในนามของจางเย่ CCTV1 ก็เสียหน้าไม่น้อย ทางบอร์ดบริหารเลยอยากจะแก้สัญญา พวกเขาเองก็ไม่มีทางเลือกเหมือนกันแหละ"
"แต่จะบังคับให้เขาแก้สัญญาก็ไม่ได้นา"
"บังคับไม่ได้ แต่ก็ปล่อยไปไม่ได้ อย่าลืมสิว่าจางเย่มีสัญญากับ CCTV อยู่ 1 ปี ถ้า CCTV จะแช่แข็งและไม่ยอมปล่อยจางเย่ไป จางเย่ก็ทำอะไรไม่ได้หรอก จำผู้ประกาศจูจากช่องข่าว CCTV เราได้ไหม? โดนแช่แข็งอยู่สามปีหลังมีปัญหากับคนอื่น พอหมดสัญญา เหล่าจูก็หมดความนิยมไปแล้ว ยังเห็นเขาออกทีวีไหมล่ะ? ไม่รู้เขาไปทำอะไรแล้วตอนนี้ อย่างไรก็ตาม นี่คือสิ่งที่จางเย่ต้องเผชิญเหมือนกัน ถึงตอนนี้เขาจะดัง แต่ถ้าไม่ได้ออกรายการอะไรสักอย่าง นับว่าจบเห่แน่ ต่อให้มีชื่อเสียงแค่ไหนก็สูญเปล่า จางเย่รับสถานการณ์นี้ไม่ได้หรอก"
"ก็จริง!"
"แต่นิสัยจางเย่น่ะดุดันจะตาย ได้ยินว่าเขามีเรื่องกับหัวหน้าบ่อย ยังคิดอยู่เลยว่าเป็นข่าวลือเสียอีก ไม่คิดว่าเขาจะเป็นแบบนั้นจริง ๆ!"
"เรื่องนี้จัดการไม่ง่ายหรอก"
"ต้องคอยดูว่าจางเย่จะรับมือยังไง"
"เฮ้อ เรื่องในที่ทำงานน่ะ บอกว่าใครผิดใครถูกก็ยาก อีกอย่างเกี่ยวกับผลประโยชน์ของผู้บริหารด้วย พวกเราได้แต่รอดูนั่นแหละว่าจะแก้ปัญหานี้ยังไง โดยเฉพาะอาจารย์จางที่โชคร้ายมากกว่า เพราะต้องมาเจอกับสถานการณ์แบบนี้ สื่อรายงานว่าจางเย่ก่อเรื่องไปทุกแห่ง แต่ดูเหมือนจะเป็นเพราะเขาดังเกินไปมากกว่า ถ้าจางเย่ไม่ได้เก่งขนาดนี้ ยอดวิวรายการเขาไม่สูงขนาดนี้ ลิขสิทธิ์นั่นก็ไม่มีทางสร้างปัญหาอะไรได้ แต่เพราะเขาเก่งจนไม่ต้องไปหาเรื่องใคร คนอื่นก็ยังมาหาเรื่องเขาอยู่ดี!"
"นั่นสิ ทำไงได้ล่ะ"
CCTV แบ่งเป็นหลายแผนก และ CCTV1 เป็นแค่แผนกหนึ่งในนั้น แต่ก็เป็นเหมือนบริษัทเล็ก ๆ แห่งหนึ่ง ในเมื่ออยู่ในตึกเดียวกัน ทั้งมีคนเห็นจางเย่ทะเลาะกับเจียงหยวน ข่าวนี้จึงแพร่กระจายไปอย่างรวดเร็วจนยากจะปกปิด
……
ออฟฟิศทีมรายการ ‘เดอะวอยซ์มหาชน’
ทีมงานรายการได้ยินเรื่องนี้แล้วเช่นกัน ล้วนแต่ตกตะลึง!
"นี่..."
"ทำไมถึงต้องแก้สัญญาล่ะ?"
"นั่นสิ ไม่มีเหตุผลเลย เกินไปรึเปล่าน่ะ?"
"ไอ๊หยา ทำไมอาจารย์จางทะเลาะกับหัวหน้าอีกแล้วล่ะ? รายการใหม่จะโดนอะไรรึเปล่าเนี่ย?"
"โดนแหง ถ้าไม่จัดการให้ดี CCTV1 อาจจะเอารายการให้คนอื่นทำก็ได้! รายการพร้อมงบการผลิตแปดสิบล้าน มีคนแค่ไหนรองับอยู่น่ะ!"
"แล้วเราจะทำไงล่ะ?"
"ผู้อำนวยการเจียงแย่มาก!"
"จุ ๆ พูดเบา ๆ สิ เรื่องนี้พวกเราไม่ควรคุยกันนะ"
"เบา ๆ อะไรล่ะ ผู้กำกับจางดีกับพวกเราตลอดนะ! ถ้าเราไม่ออกหน้าพูดแทนผู้กำกับจางยังจะออกหน้าแทนใคร? นี่เพราะพวกฝ่ายบริหารของ CCTV1 หิวเงินกันจนหน้ามืดต่างหาก!"
"ทำไมถึงเป็นแบบนี้นะ รายการใหม่จวนจะเริ่มแล้วด้วย!"
ฮาฉีฉี จางจั่วและคนอื่น ๆ พอพูดกันขึ้นมา ทุกคนก็อดเป็นห่วงสถานการณ์ของจางเย่ไม่ได้ บางคนถึงกับมีข้อสรุปว่าจางเย่จะโดนทาง CCTV1 จับแช่แข็ง แค่คิดถึงเรื่องนี้ทุกคนก็หน้าถอดสี ว่ากันจากใจจริง พวกเขาชอบทำงานกับจางเย่มากกว่า แม้งานจะหนักและจางเย่ตั้งมาตรฐานไว้สูง แต่ทุกคนก็ยังยินดีจะทุ่มเทให้กับเขา จากที่เดิมทีเป็นทีมรายการห่วย ๆ กลายเป็นทีมรายการที่เจ๋งที่สุดในประเทศได้ นี่นับเป็นเกียรติของพวกเขาที่สุด! ยอดเยี่ยมจนไม่ยอมเอาอะไรมาแลกเลยทีเดียว!
"ไม่ถึงขั้นดองกันหรอกมั้ง?"
"ไม่มั้ง ไม่น่าจะขนาดนั้นนะ!"
"นั่นสิ นี่ไม่ใช่เรื่องใหญ่อะไรสักหน่อย ยังตกลงกันได้น่า และต้องดูด้วยว่าผู้กำกับจางจะจัดการยังไง แต่ด้วยนิสัยของเขานี่...พูดยาก!"
ทุกคนต่างไม่มีกะจิตกะใจจะทำงาน
ขณะนั้น จางเย่ผลักประตูเข้ามา
ฮาฉีฉีรีบทัก "ผู้กำกับจาง!"
จางจั่วพูดขึ้นทันที "มีอะไรให้พวกเราช่วยก็บอกได้เลยนะครับ!"
จางเย่หัวเราะพลางโบกมือปฏิเสธ "ไม่มีอะไร ทำงานของพวกคุณไปเถอะ"
เห็นจางเย่ยังหัวเราะได้ในเวลาแบบนี้ ทุกคนล้วนลอบนับถือในใจ สมกับฉายาดาวไม้กวาดแห่งวงการบันเทิงผู้ผ่านเรื่องใหญ่น้อยมาแล้วทั้งสิ้นจริง ๆ
ความจริงจางเย่ได้เตรียมใจรับสถานการณ์เลวร้ายที่สุดไว้แล้ว อย่างไรก็ตาม เขายังคงทำสิ่งที่เขาสมควรทำ ไม่ปล่อยให้ปัญหานี้กระทบกับการทำงาน
จางเย่ "แผนรายการเขียนหรือยัง?"
ฮาฉีฉี "มีสองไอเดียง่าย ๆ ค่ะ ลองดู"
จางเย่ "อืม พอใช้ได้"
หลังพูดคุยกันเรื่องรายการ จางเย่เองก็ออกไอเดียและแบ่งปันมุมมองของเขาก่อนจะเลิกประชุม ที่พวกเขาต้องทำก็คือรอให้งบอนุมัติผ่าน ทีนี้ก็จะสามารถกำหนดแผนการที่แน่ชัดและทิศทางการผลิตรายการทันที จางเย่มีแนวคิดหลายอย่าง แต่ยังต้องผ่านการขัดเกลาอีกเล็กน้อย
ติ๊ด ๆ
โทรศัพท์มือถือของฮาฉีฉีดังขึ้น
ติ๊ด ๆ
โทรศัพท์มือถือของคนอื่น ๆ ในออฟฟิศก็ดังขึ้นในเวลาไล่เลี่ยกัน
"อ๊ะ เงินเดือนออกแล้ว!" เสี่ยวหวังกล่าวด้วยความยินดี
จางจั่วเห็นแล้วต้องอุทาน "แปดหมื่น?"
ฮาฉีฉีเองก็ตะลึง "ฉันก็แปดหมื่น แปดหมื่นเจ็ด?"
อู่อี้ตกใจ "หกหมื่นเก้า!"
เสี่ยวหวังเองก็ถือโทรศัพท์มือถือ อ้าปากค้าง "ฉันเองก็เกินห้าหมื่น! ไอ๊หยา ทำไมเดือนนี้ได้เยอะจัง? โบนัสสี่หมื่นเจ็ด?"
ฮาฉีฉีกล่าว "ต้องขอบคุณผู้กำกับจาง เพราะผู้กำกับจางช่วยขอโบนัสให้กับเรานั่นแหละ นี่น่าจะเป็นโบนัสของเดือนก่อนหน้านี้ ของเดือนหน้าเองก็น่าจะได้ไม่น้อย"
เสี่ยวหวังยินดีอย่างยิ่ง "ขอบคุณค่ะผู้จัดการจาง!" เธอแอบกระซิบถามต่อ "ผู้กำกับจางได้เท่าไรคะ? มากกว่าพวกเราหลายเท่าเลยใช่ไหมล่ะ? ต้องเลี้ยงข้าวพวกเรานะ"
ทุกคนหัวเราะอย่างเบิกบานใจ
เมื่อจางเย่เอาโทรศัพท์มือถือออกมาดู กลับไม่พบข้อความอะไร "อ้าว ของผมยังไม่ออกแฮะ"
ฮาฉีฉีงุนงง "ไม่มั้ง"
จางจั่วเองก็แปลกใจ "เราใช้ระบบจ่ายโอนอัตโนมัตินี่นา?"
ระบบภายในของ CCTV นั้น ธนาคารที่ใช้ไม่เหมือนกัน แผนกใหม่หน่อยใช้งานธนาคารแห่งประเทศจีน ในขณะที่แผนกเก่าหน่อยใช้งานธนาคารการก่อสร้างแห่งประเทศจีน ดังนั้นในเมื่อพนักงานของ CCTV1 สั่งจ่ายผ่านธนาคารเดียวกัน จึงเป็นไปไม่ได้ที่จะเกิดการล่าช้า เงินเดือนทั้งหมดควรได้รับพร้อมกัน ต่อให้เกิดความล่าช้าไปบ้าง ก็เป็นไปไม่ได้ที่จะมีจางเย่คนเดียวที่ยังไม่ได้รับจริงไหม?
เสี่ยวหวัง "คุณไม่ได้เปิดแจ้งเตือนทางมือถือรึเปล่า?"
จางเย่ไม่ตอบ เพียงแต่หัวเราะ "ท่าทางพวกคุณต้องเลี้ยงข้าวผมแทนแล้วล่ะ"
แต่รอยยิ้มของจางเย่นี้กลับทำให้พวกฮาฉีฉี จางจั่ว และคนอื่น ๆ ต่างไม่สบายใจ ดูเหมือนอาจารย์จางกำลังจะพิโรธอีกแล้ว!
ฝ่ายการเงินเป็นอะไรนะ?
คนอื่นได้เงินเดือนหมด แต่ของผู้กำกับจางไม่ออก?
ไม่มีอาจารย์จาง เรียกได้ว่าไม่มี ‘เดอะวอยซ์’ ผู้กำกับจางสร้างรายได้ให้ CCTV1 ตั้งเท่าไร สร้างชื่อเสียงให้ตั้งขนาดไหน แต่ทำไมถึงได้รับการปฏิบัติเช่นนี้? นี่คือ..วิธีจัดการกับลูกจ้างตัวอย่าง? นี่คือ..วิธีจัดการกับคนที่สร้างยอดเรตติ้งให้กับ CCTV ?
ฮาฉีฉีลุกขึ้นกล่าว "ฉันจะไปแผนกการเงินกับคุณ! สงสัยจริงว่าพวกเขาทำอะไรกัน!"
จางเย่ทราบกระจ่างแก่ใจดีว่าเกิดอะไรขึ้น ความโกรธที่สะสมในใจพุ่งถึงขีดจำกัดแล้ว! คิดกันจริง ๆ หรือว่าคนอย่างจางเย่กลัวพวกนาย CCTV1 น่ะ?
ไม่รับค่าเข้าร่วมงาน!
ไม่รับโบนัส!
รายการเป็นฉันคิด!
รายการเป็นฉันผลิต!
สปอนเซอร์เป็นฉันหา!
มาถึงตอนนี้ แค่ค่าลิขสิทธิ์ต่างประเทศก็ยังไม่คิดจะเหลือให้ฉัน? ยังจะมาเตะถ่วงเงินเดือนแค่แปดพันของลูกพี่อีกด้วย?
เพ้ย!
พวกนายอยากเล่นอะไร ไหนบอกฉันมาซิ?
*-*-*-*-*-*-*-*-*-*-*-*-*-*-*-*-*


[Go To Next Chapter]( ./40.md)