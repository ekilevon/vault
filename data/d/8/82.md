##บทที่ 782 : ใครก็ทำอะไรจางเย่ไม่ได้!
โซนออฟฟิศชุลมุนวุ่นวาย!
ทีมรายการ CCTV1 ที่ถูกจางเย่เอ่ยถึงเหล่านั้น มีทั้งผู้กำกับ ทั้งคนเขียนบท หรือแม้แต่พิธีกร ต่างก็บุกมาประณามความโหดร้ายของจางเย่ถึงที่! ถ้าเป็นคนอื่นมาด่ารายการพวกเขา พวกเขาคงหาไม่เจอหรอก แต่นี่มันบัญชีทางการเวยป๋อของจางเย่เชียวนะ ชื่อเวยป๋อนั่นเป็นที่รับรู้กันทั่ว เป็นเพื่อนร่วมงานของพวกเขาคนหนึ่ง เป็นคนที่ทำงานอยู่ในตึกเดียวกัน พวกเขาจะหาไม่เจอได้อย่างไร!?
“เหล่าฮา ผู้กำกับจางของพวกเธอล่ะ?”
“จางจั่ว เรียกผู้กำกับใหญ่ของพวกนายออกมานะ!”
“ไม่มีใครทำนอกจากเขา!”
“อยู่ที่ CCTV มาตั้งหลายปี ฉัน...ฉันไม่เคยพบเคยเจอคนไร้ยางอายขนาดนี้มาก่อน!”
ลำพองว่ามีคนมากกว่า แข็งแกร่งกว่า ทุกคนจึงพากันโห่ตะโกนเรียกให้จางเย่ออกมา เสียงโห่ร้องทางนี้พาให้ออฟฟิศที่อยู่ฟากตรงข้ามสะดุ้งไปด้วย หลายคนที่ยังไม่รู้ว่าเกิดเรื่องอะไรขึ้น ต่างแอบย่องมาส่องดู จากนั้นชี้มือชี้ไม้กระซิบกระซาบกัน
“เกิดเรื่องอะไรขึ้นน่ะ?”
“ทำไมอีกฟากทำท่าจะตีกันล่ะ? จางเย่มีเรื่องอีกแล้วเหรอ?”
“พวกเธอดูเวยป๋อสิ”
“เวยป๋อ?”
“จางเย่ถล่มใส่รายการ CCTV1 ไม่น้อยเชียวนะ!”
“หา? ถล่มในเวยป๋อสาธารณะน่ะนะ? เขากล้าจริงดิ?”
“ดูเธอพูดเข้าสิ จางเย่มีหรือจะไม่กล้า?”
“เชี่* จริงด้วย”
เวลานี้ ภายใต้การจับตามองของทุกคน ในที่สุดจางเย่ก็ออกมาจากห้องทำงาน
เมื่อเห็นในออฟฟิศของตนเองเต็มไปด้วยคนมากมายขนาดนี้ จางเย่เองก็ตกตะลึงไปเช่นกัน ก่อนถามยิ้ม ๆ “โอ้ เกิดอะไรขึ้นทำไมตรงนี้คึกคักกันจัง?”
รองผู้กำกับ ‘ท่องจักรวาล’ เอ็ดตะโรลั่น “นายอย่ามาทำไขสือ!”
จางเย่กะพริบตาปริบ ๆ “ไขสืออะไร?”
คนของทีม ‘ท่องจักรวาล’ ที่อยู่ด้านข้างได้ฟังดังนั้น ก็ดึงรองผู้กำกับคนนั้นเบา ๆ อย่างเงียบเชียบ แม้ว่าจะโมโหไม่แพ้กัน แม้ว่าความจริงปัจจุบันนี้จางเย่จะถูก CCTV1 ดองไปเรียบร้อยแล้วก็ตาม แต่อย่างไรจางเย่ก็ยังคงเป็นจางเย่คนนั้น ชื่อเสียงยังคงก้อง อันที่จริงหากไม่ใช่เพราะว่าคราวนี้จางเย่ล่วงเกินคนมากเกินไป ด่าหลายรายการเกินไป คงไม่มีใครคิดอยากออกตัวเป็นคนแรกหรอก ใครบ้างจะไม่รู้ว่าจางเย่ไม่ใช่พวกที่รับมือง่าย ไม่ดูอย่างพวกผู้บริหารทั้งหลายที่เต้นอยู่ในกำมือเขาเป็นตัวอย่างนั่นดูล่ะ ตอนนี้พวกนั้นได้แต่วิ่งวุ่นกับการฟ้องร้องคดีความอยู่เลย หรือจะให้พูดอีกอย่างก็คือ ต่อให้จางเย่จะถูกกดขี่ที่ CCTV1 ไม่ให้รับตำแหน่งสำคัญมากมายแค่ไหน เขาก็ยังเป็นพิธีกร ผู้กำกับใหญ่และผู้วางแผนผลิตคนสำคัญของรายการวาไรตี้ที่ครั้งหนึ่งเคยได้เรตติ้งอันดับหนึ่งของประเทศอยู่ดี ส่วนรายการของพวกเขาน่ะหรือ? เทียบกับ ‘เดอะวอยซ์’ ไม่ได้สักเศษเสี้ยว เมื่อต้องเผชิญหน้ากับคนระดับตำนานอย่างจางเย่ พวกเขาเองก็ยังต้องยำเกรงอยู่บ้าง
ผู้กำกับทีมรายการ ‘ตะลุยใต้หล้า’ สีหน้าเย็นชา “ครึ่งชั่วโมงก่อนนายพูดเอาไว้ในเวยป๋อไง อย่ามาบอกว่าพริบตานายก็ลืมแล้วสิ คงไม่น่าความจำเสื่อมหรอกเนอะ!”
จางเย่ถึงบางอ้อ “เรื่องนี้นี่เอง”
มีคนกล่าวขึ้นอีก “จางเย่ นายทำเกินไปแล้ว! นายมีสิทธิ์อะไรมาด่ารายการพวกเรา?”
จางเย่กล่าวอย่างงงงวย “ผมเปล่าด่ารายการพวกคุณนี่? เป็นคนสายงานเดียวกัน เป็นเพื่อนร่วมงานกัน ผมจึงคาดหวังกับรายการของทุกคนเป็นพิเศษ ก็เลยแสดงความคิดเห็นไปสองสามประโยคเอง จะเรียกว่าด่าพวกคุณได้ไง?”
“นั่นเรียกว่าแสดงความคิดเห็นงั้นเรอะ?” คนหนุ่มผู้หนึ่งเกรี้ยวกราด “อะไรคือใส่กางเกงในอุ่นขาเข้ากล้อง!”
คนหนึ่งกล่าว “นายรู้ว่าพวกเราเป็นเพื่อนร่วมงานกันด้วยเรอะ? ทุกคนล้วนอยู่ CCTV1 กันหมด ทำไมนายถึงโจมตีคนสถานีตัวเองได้ลงคอ? คำพูดแบบนั้นใครจะพูดก็ได้ แต่จะมาจากคนของตัวเองในหน่วยงานเดียวกันไม่ได้! ไม่งั้นทุกคนจะมองพวกเราว่ายังไง?”
เมื่อคำพูดนี้ออกมา ในบรรดาคนสามสี่สิบคน มีคนที่รู้สึกกระดากขึ้นมาอยู่ไม่น้อย จึงกระแอมเบา ๆ
ฮาฉีฉีกับพวกจางจั่วที่อยู่ข้าง ๆ ยิ้มเย็นชา
เพื่อนร่วมงาน?
คนของตัวเอง?
ช่างกล้าพูดออกมาได้!
ตอนแรกที่หัวหน้าจางโดนแผนของผู้บริหาร CCTV1 นั่นกีดกัน แถมยังบีบคั้นให้เขาส่งมอบลิขสิทธิ์ต่างประเทศของ ‘เดอะวอยซ์’ จนสุดท้ายต้องไปฟ้องร้องดำเนินคดีกับ CCTV1 ทั้งหมดเพียงลำพัง! ตอนนั้นพวกนายมัวทำอะไรกันอยู่? พวกนายมีแต่คอยเหยียบย่ำซ้ำเติมไงล่ะ! มอบกายถวายหัวให้พวกผู้บริหาร! ช่วยพวกเจียงหน่ายสยงกับเจียงหยวนประณามผู้กำกับจาง! เพื่อนร่วมงานเรอะ? คนของตัวเองเรอะ? ตอแหลสิ้นดี! ตั้งแต่แรกที่พวกนายตัดสินใจประณามผู้กำกับจาง ก็ต้องเตรียมตัวโดนเอาคืนในสักวันด้วยเช่นกันสิ!
ฮาฉีฉีทนฟังต่อไปไม่ไหว “ตอนนี้เป็นเวลางาน พวกคุณไม่ทำการทำงานแต่วิ่งมาออฟฟิศเราทำไม? โวยวายอะไร? จะตะโกนแข่งกันเพื่อ?”
แต่จางเย่กลับหัวเราะ กล่าวอย่างไม่ใส่ใจนัก “พี่สาวฮา ไม่เป็นไรหรอกครับ ให้พวกเขาพูดเถอะ”
รองผู้กำกับรายการ ‘คุยกับเฉินเหยี่ย’ เป็นคนที่มีคุณวุฒิค่อนข้างสูงในท่ามกลางคนเหล่านี้ เหตุผลเพราะตำแหน่งหน้าตาของเฉินเหยี่ยที่สถานี รายการของพวกเขาจึงนับว่าเป็นรายการสัมภาษณ์ที่มีคุณภาพ นับเป็นป้ายชื่อแผ่นหนึ่งให้กับ CCTV1 ด้วย ดังนั้นเขาจึงพูดขึ้นมาด้วยความกราดเกรี้ยวที่ไม่น้อยกว่าคนอื่น “จางเย่ นายนี่บังอาจนัก! ไม่รู้จักแยกแยะผิดชอบชั่วดีมาด่ารายการพวกเรา สักแต่หาเรื่อง! ทำให้การผลิตงานของพวกเราต้องมาด่างพร้อย! ใช้วิธีชั้นต่ำที่สุด! นายลำพองไปเถอะ ลำพองไปได้ไม่กี่วันหรอก พวกเราจะไปรายงานผู้บริหารให้หมด! พฤติกรรมใช้อิทธิพลส่วนตัวมาแทงข้างหลังพวกเราของนายแบบนี้ ผู้บริหารต้องจัดการกับนาย! ลงโทษนายแน่!”
“พูดถูกต้อง!”
“การกระทำชั่วร้ายหนักหนา!”
“ต้องลงทัณฑ์!”
“พูดได้ดี! ทุกคนไปกัน! ไปหาผู้บริหารพร้อมกัน!”
“ใช่ พฤติกรรมแบบนี้ถ้ายังไม่ลงโทษให้สาสม แล้วจะไปลงโทษอะไรได้อีกล่ะ!”
ทุกคนออกความเห็นรุมประณาม เสียงดังเซ็งแซ่ไม่หยุดหย่อน!
ฮาฉีฉีเริ่มรำคาญเต็มที!
จางจั่วหงุดหงิดเต็มทนแล้วเช่นกัน ในใจคิดพวกแม่*บ่นไม่ยอมจบสินะ?
คนของจางเย่ต่างมองมาทางเขา ในขณะที่พวกคนที่มาประณามต่างลอบสังเกตท่าทีของจางเย่เป็นพัก ๆ เช่นกัน อย่างไรเสียชื่อเสียงของหมอนี่ก็ฉาวโฉ่เกินไป ไม่มีใครรู้ว่าเขาอาจจะดุร้ายขึ้นมาตอนไหนก็ได้ จึงต่างระแวดระวังอยู่
อย่างไรก็ตาม ในตอนที่คนทั้งหมดต่างคิดว่าจางเย่จะดุร้ายขึ้นมานั่นเอง จางเย่กลับมีสีหน้าเปื้อนยิ้ม ไม่โกรธเคืองพวกเขาเลยแม้แต่น้อย ไม่เพียงเท่านั้น ท่าทางและสายตาของจางเย่ ยังเจือกระทั่งวี่แววยินดีออกมาเล็กน้อย “จริงเหรอ? ลูกพี่มีความผิดใหญ่หลวงขนาดนี้เลยสินะ? ดีจังเลย พวกคุณพูดถูกมาก ๆ ถูกที่สุดเลย! ผมเห็นด้วยกับพวกคุณร้อยเปอร์เซ็นต์ เรื่องที่ทุกคนจะไปรายงานผู้บริหารให้ลงโทษผมนั้น ผมสนับสนุนเต็มที่!”
ฮาฉีฉีและคนอื่น ๆ เป็นงง!
พวกคนที่มาหาเรื่องเหล่านั้นล้วนยืนเซ่อไปทันที!
นายว่าอะไรนะ? นายเห็นด้วยกับพวกเรา? แถมยังสนับสนุนให้พวกเราไปรายงานผู้บริหารมาลงโทษนายอย่างเต็มที่!?
ทันใดนั้น เมื่อคนเหล่านี้นึกถึงเรื่องหนึ่งออกก็ต่างผงะหงาย บ้างซวนเซเป็นลม บ้างกระอักเลือด ร่วงไปกองกันตรงนั้น ในใจต่างพากันสบถสาปส่งบรรพบุรุษจางเย่ไปสิบแปดชั่วโคตร!
ไอ้คนแซ่จาง แกมันชั่วร้ายฉิ*!
ลงทัณฑ์นาย? ไล่นายออก? ไอ้โง่ที่ไหนก็รู้ว่าเป็นไปไม่ได้เว้ย!
มีใครไม่รู้บ้างล่ะ ว่าจดหมายลาออกของจางเย่ถึงมือเบื้องบนตั้งนานแล้ว แต่จะมีใครอนุมัติ? ลำพังผู้บริหารล่ะก็ไม่มีทาง ผู้บริหารพวกนั้นเตรียมตัวบดขยี้นายให้แหลกคามือ เตรียมให้นายตกระกำลำบากอยู่ที่ CCTV1 ไม่ให้รายการใด ๆ ไปทำทั้งสิ้น นี่คือการแก้แค้นของ CCTV1 ! ประเด็นก็คือผู้บริหารจะมาไล่นายออกเพราะเรื่องแค่นี้ได้ยังไงจริงไหม? นายก็แค่ล่วงเกินด่ากราดไปทั่ว จะเจียงหยวนหรือเจียงหน่ายสยงก็ไล่นายออกไม่ได้! ไม่งั้นผู้บริหารทุกคนจะพยายามลงทุนลงแรงแช่นายไว้ทำไมกันล่ะ! นายคิดว่าพวกแม่*เล่นเป็นเด็กกันอยู่เรอะ!?
ดังนั้นเมื่อคิดมาถึงตรงจุดนี้ คนที่มาหาเรื่องเหล่านี้ต่างตระหนักขึ้นมาทันที และพลันรู้สึกหมดอาลัยตายอยาก หายใจได้ไม่ทั่วท้อง เจ็บปวดเหมือนกลืนแมลงวันลงไป! พวกเขายังนึกสงสัยอยู่เลยว่าทำไมวันนี้จางเย่ผู้ดุร้ายจึงอารมณ์ดีจัง ทำไมพูดจาดีอะไรอย่างนี้! ไม่เพียงแต่คล้อยตามพวกเขาอย่างสนุกสนาน ยังเห็นด้วยกับพวกเขาและสนับสนุนให้พวกเขารายงาน?
ผายลม!
ใครจะรายงานแม่*ก็ไม่มีประโยชน์หรอก!
ที่ CCTV1 ตอนนี้ ใครหน้าไหนก็ถูกไล่ออกได้ทั้งนั้น แต่ต้องไม่ใช่จางเย่!
เห็นพวกเขาไม่พูดไม่จา จางเย่จึงประท้วงขึ้นบ้าง “นี่เป็นอะไรกันไปแล้ว? พวกคุณไม่ต้องเกรงจะกระทบกับความสัมพันธ์เพื่อนร่วงงานของพวกเราหรอกนะ ไม่ต้องกลัวเลยจริง ๆ รับรองกับพวกคุณได้เลย ว่ามิตรภาพความเป็นเพื่อนร่วมงานของพวกเราจะไม่มีวันเปลี่ยนตลอดชาติ พวกคุณวางใจเถอะ ไปรายงานเลย ผมไม่คิดเล็กคิดน้อยจริง ๆ ผมไม่ใช่คนใจแคบอะไรอย่างนั้นน่า ผมฟังพวกคุณพูดแล้ว พฤติกรรมของผมมันน่ารังเกียจจริงแท้! ต้องจัดการลงโทษให้สาสม! ไล่ออกยังน้อยไปด้วยซ้ำ!”
ทุกคน “......”
ทุกคนหยุดโวยวาย และนิ่งอึ้งไป
พวกฮาฉีฉีหลุดขำอย่างสุดจะกลั้นออกมา
คนในทีมงานรายการเหล่านั้นสีหน้าไม่น่ามองอย่างยิ่ง พวกเขาเพิ่งจะค้นพบว่า การที่พวกเขาบุกมาที่นี่ด้วยตนเองช่างไร้ความหมาย ไร้ความหมายสิ้นดี!
เจ็บใจ!
โคตรเจ็บใจฉิ*หายเลยเว้ย!
เห็นได้ชัดว่าไอ้คนแซ่จางด่าพวกเขาอย่างไม่มีเหตุผล แต่ปรากฏว่าไงน่ะเหรอ? ไม่ว่าจางเย่จะด่าพวกเขายังไง จะโจมตีรายการพวกเขาขนาดไหน นอกจากอย่างมากก็แค่หักเงินเดือนนิด ๆ หน่อย ๆ ไม่เจ็บไม่คันแล้ว ก็ไม่มีอะไรอื่นอีกเลย? การหักเงินเดือนสำหรับพวกเขาหลายคนนั้นเป็นเรื่องคอขาดบาดตาย เพราะพวกเขาต้องคาดหวังจะอยู่ได้ด้วยเงินเดือนนั้นในแต่ละวัน ทว่าสำหรับจางเย่ผู้ซึ่งเป็นถึงดาราระดับ B ของประเทศแล้ว เงินเดือนแค่ไม่กี่พันจะนับเป็นอะไรได้? ก็แค่ผายลมไง! พูดแบบหยาบ ๆ ก็คือ เป็นคนที่แค่พ่นลมหรือผายลมเพียงไม่กี่ครั้ง ก็เสกเงินหลายพันออกมาได้!
ด้านนอก ทีมรายการอื่นมากมายที่รายล้อมมุงดูอยู่อย่างคึกคักก็ขำกลิ้ง!
รองผู้กำกับรายการ ‘คุยกับเฉินเหยี่ย’ สีหน้าราวกับจมน้ำ การบุกมาประณามถึงที่คราวนี้ ดูเหมือนจะกลายเป็นเรื่องตลกไปเสียแล้ว เขาเดือดดาลเป็นที่สุด ได้แต่พ่นอย่างอัดอั้นเพียงไม่กี่คำ “จางเย่ นายลำพองไปเถอะ! ระวังตัวเอาไว้ให้ดี ๆ เถอะ! เราจะได้เห็นดีกัน!”
คนอื่นก็ผสมโรงเดือด
“ใช่ คอยดูไปเถอะ!”
“ไม่ช้านายก็จะหัวเราะไม่ออก!”
“ฉันจะคอยดูว่านายจะยังลำพองไปได้สักแค่ไหน!”
หลังจากที่ได้ฟัง จางเย่หัวเราะน้อย ๆ “โอเค ความคิดเห็นของเพื่อนร่วมงานต้องเคารพอยู่แล้วสิ จากนี้ไปผมจะไม่ลำพองอีกแล้ว จะไม่ไปทำตัวเป็นไม้กวนอึกับพวกคุณแล้วครับ”
ทุกคนตกตะลึงสุดขีด
อ้าวเฮ้ย หมอนี่เปลี่ยนไปแล้วรึ?
หายากนะเนี่ย นายรู้ตัวกับเขาด้วยเหรอว่านายเป็นไม้กวนอึน่ะ!
จากนั้น จางเย่ก็ถอนหายใจ “เฮ้อ ผมนี่มันเป็นไม้จริงๆ เป็นไม้จริงๆ”
ตอนแรกคนเหล่านี้ยังไม่มีปฏิกิริยาอะไร เป็นไม้กวนอึกับพวกเรางั้นหรือ? นายเป็นไม้? จากนั้นทุกคนที่เพิ่งจะรู้สึกตัวก็แทบจะพ่นคำสบถด่าพ่อล่อแม่ออกมาอย่างเกรี้ยวกราด!
เชี่*!
ถ้านายเป็นไม้?
งั้นพวกเราก็อึน่ะสิ!?
ไอ้คนแซ่จาง! นายแม่*โคตรร้ายกาจ!
——มีภาษาถิ่นเมืองหลวงเรียกว่า ‘นักเลงเก่า[1]’ ไม่ได้อธิบายถึงวัยของจางเย่ หากแต่กล่าวถึงนิสัยระห่ำไปทั่วของจางเย่!
==================
[1] 老炮儿 นักเลงเก่า เป็นคำแสลงในภาษาท้องถิ่นปักกิ่ง มีความหมายทั้งเชิงเสียดสีและเลื่อมใส กล่าวคือเป็นคำเรียกคนที่ไม่ทำงานลอยชายไปวัน ๆ แต่ก็ให้ความรู้สึกเป็นวัฒนธรรมอย่างหนึ่ง ที่สื่อถึงความซื่อสัตย์ทุ่มเท และให้กลิ่นอายคนปักกิ่งรุ่นเก่า คำ ๆ นี้ยังเป็นชื่อภาพยนตร์เรื่องหนึ่ง ใช้ชื่อภาษาอังกฤษว่า ‘Mr.Six’ ซึ่งมาจากตัวเอกในเรื่องที่เป็นนักเลงเก่า ทวงคืนลูกชายที่ถูกจับตัวไปทุกวิถีทางแบบบ้าระห่ำจนตัวร้ายนับถืออีกด้วย
*-*-*-*-*-*-*-*-*-*-*-*-*-*-*


[Go To Next Chapter]( ./83.md)