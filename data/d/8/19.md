##บทที่ 719 : ชิงหัว - เป่ยต้าแย่งชิงนักศึกษา!
วันต่อมา
เช้าตรู่วันอาทิตย์
ภายในห้องนอนแขกห้องหนึ่งที่ชั้นบนบ้านคุณอู๋ จางเย่นอนกรนคร่อกฟรี้อยู่บนเตียงใหญ่ เมื่อคืนเขากับคุณอู๋พากันศึกษาเกี่ยวกับการคัดอักษรพู่กันไปไม่น้อย ทั้งลงมือเขียนไปด้วยหลายแผ่นจนเวลาล่วงเลยถึงดึกดื่น จางเย่จึงถือโอกาสอยู่ค้างคืนซะเลย อันที่จริงตอนที่เขานี่มาก็ไม่ได้วางแผนว่าจะกลับตั้งแต่แรกอยู่แล้ว กว่าจะมีวันหยุดตรงกันกับคุณอู๋ได้สองวันแบบนี้ไม่ง่ายเลย ดังนั้นไม่ว่าอย่างไรจางเย่ก็อยากจะใช้เวลาอ้อยอิ่งอยู่กับคุณอู๋ไปอีกสักพัก
เวลาแปดโมง
“ตื่นหรือยังคะ?” อู๋เจ๋อชิงเดินเข้ามาหา
จางเย่ได้ยินเสียงก็ค่อยๆ ลืมตาตื่น “..คุณอู๋”
คุณอู๋คลี่ยิ้มบางเบา “ไปกันค่ะ ลงไปกินข้าวข้างล่างเถอะ ฉันทำเสร็จหมดแล้ว”
“กี่โมงแล้ว?” จางเย่ถามอย่างงัวเงีย
“แปดโมง” คุณอู๋ในชุดนอนตอบ
“เพิ่งจะแปดโมงเอง ผมของีบอีกแป๊บ” จางเย่ยังงัวเงียคุดคู้อยู่ใต้ผ้าห่ม หาวติดๆ กันสองครั้ง “หลายวันมานี้ไม่รู้ทำไมถึงเพลียขนาดนี้”
คุณอู๋ยิ้ม “งั้นไม่กินข้าวแล้ว?”
จางเย่จุปาก “กิน อู๋ทำมาทั้งทีผมจะไม่กินได้ไง”
คุณอู๋กล่าวต่อ “งั้นฉันไปยกขึ้นมาให้ดีกว่า กินในห้องนอนนะ?”
“อ่า อย่างนี้ก็ได้” จางเย่รู้สึกสุขสบายสุดๆ ถ้าเป็นที่บ้านตัวเองหรือที่หอของคุณน้าเจ้าของห้องเช่า จางเย่ไม่มีทางกล้าร้องขอเรื่องแบบนี้แน่ คงไม่แคล้วโดนตีแหง ทว่าเมื่อมาอยู่ที่บ้านของคุณอู๋ แฟนสาวคนนี้ ชัดเจนว่าจางเย่ได้ใช้วันเวลาสุขสบายเป็นคุณชายสักที เอื้อมมือไปข้าวก็มาถึงปาก
ไม่นานนัก คุณอู๋ก็ยกถาดกลับมา “รีบกินตอนยังร้อนเถอะค่ะ เพิ่งทำมาทั้งนั้น เย็นแล้วจะไม่อร่อย” เธอโน้มตัวลง ดันนาฬิกาตั้งโต๊ะหลบ ก่อนวางถาดอาหารเช้าไว้บนหลังตู้ข้างมือจางเย่
เมื่อก้มต่ำลง คอปกชุดนอนตรงอกของคุณอู๋ก็ตกลงมาตามแรงโน้มถ่วง เผยล่องลึกในคอเสื้อที่เปิดกว้างอยู่แวบหนึ่ง จางเย่เลยเผลอย้ายสายตา มองตามคอเสื้อของเธอไปด้านในกระทบเข้ากับเนินขาวราวหิมะสองลูกที่กำลังกระเพื่อมไหว ส่วนสีเข้มนั้นถูกบดบังซ่อนเร้นด้วยชุดชั้นในสีเนื้อที่สวมใส่อยู่ เพียงแวบถัดมา คุณอู๋ก็ยันกายขึ้น จางเย่จึงมองไม่เห็นอะไรอีก เหลือเพียงความรู้สึกคันยุบยิบในหัวใจไม่หยุด
ถ้าไม่มีชุดชั้นในก็ดีเซ่!
เพ่ย! บอกหน่อยสิว่าไอ้บ้าตัวไหนมันคิดประดิษฐ์ของห่วยๆ ที่เรียกว่าชุดชั้นในขึ้นมา เอามาทำซากอะไรฟะ ความเชื่อใจขั้นพื้นฐานระหว่างมนุษย์อยู่ที่ไหนกัน!
“อู๋กินรึยัง?”
“ยังเลย”
“งั้นมากินด้วยกันสิ”
“อืม”
อู๋เจ๋อชิงลากเก้าอี้มานั่งข้างๆ
จางเย่ชันตัวขึ้นนั่ง ไม่ได้ลงจากเตียง เพียงแต่นั่งลงมือกินข้าวอยู่ข้างเตียงด้วยกันกับแฟนสาว กินไปคุยไป ชมอาหารเช้าฝีมือคุณอู๋ไม่หยุดปาก นี่ไม่ใช่การยกยอปอปั้นแต่อย่างใด เป็นเพราะอร่อยจริงๆ ฝีมือการทำครัวของคุณอู๋เก่งกว่าแม่ของเขาไม่ใช่น้อยเลย “ได้มาพักสบายอยู่บ้านอู๋สองวัน ลูกพี่คนนี้คงอ้วนขึ้นอย่างน้อยห้ากิโล”
คุณอู๋ถาม “วันนี้ก็ไม่ทำงานหรือ?”
จางเย่ตอบรับ “ช่วงนี้วันหยุดพอดี”
“ทางเป่ยต้าน่าจะเริ่มลงทะเบียนรับนักศึกษาใหม่แล้วมั้ง ปีนี้เป็นยังไงบ้าง? เด็กแววดีเยอะไหม?” คุณอู๋เคี้ยวอาหารและกลืนอย่างช้าๆ หมดคำถึงค่อยถาม
จางเย่บิซาลาเปาไส้หมูสับต้นหอมที่คุณอู๋นึ่งเอง “ดูเหมือนเกณฑ์คะแนนของเป่ยต้าจะยังไม่ออกนะ แต่ว่าน่าจะเริ่มรับลงทะเบียนแล้ว นักเรียนคะแนนท็อปแย่งมายาก จึงต้องลงมือก่อนแน่นอน แต่ว่าเบื้องลึกนั้นผมไม่รู้หรอก ผมไม่มีบทบาทที่เป่ยต้า แถมยังอยู่ในช่วงพักการสอนอีก ยังไม่เคยได้กลับไปเลย”
คุณอู๋กล่าว “เรื่องพักการสอนของนาย กลับไปฉันจะถามให้”
“ไม่เป็นไร” จางเย่กล่าวอย่างไม่ยี่หระ “ตอนนี้ผมปลงแล้ว ปล่อยไปตามธรรมชาติเถอะ ถ้าคืนสถานะให้ผมจริงๆ ก็ยังไม่แน่ว่าผมจะมีเวลากลับไปสอนน่ะ ทาง ‘เดอะวอยซ์’ ก็ยังอยู่ในช่วงยุ่งๆ จากนั้นก็ยังมีเรื่องพัฒนารายการอีก”
หลังอาหาร
จางเย่นึกเรื่องหนึ่งขึ้นมาได้ เห็นคุณอู๋ลงไปล้างจานแล้ว เขาจึงหยิบมือถือขึ้นมากดโทรหาคณบดีพานของเป่ยต้า “ฮัลโหล คณบดีพาน เกณฑ์คะแนนออกหรือยังครับ?”
คณบดีพานตอบ “ยังไม่ออก แต่ว่าใกล้แล้ว น่าจะเร็วๆ นี้แหละ ทำไมหรือ?”
จางเย่หัวเราะ “คืออย่างนี้ครับ คุณรู้จักหวงหลิงหลิงไหม?”
“หวงหลิงหลิง?” คณบดีพานนึก “คนที่ทำข้อสอบคณิตศาสตร์นครหลวงได้เต็มคนนั้น?”
จางเย่กล่าว “ใช่ครับ เด็กคนนี้ทำคะแนนวิชาอื่นอาจจะไม่ได้สูงเท่าวิชาเลข ผมกลัวว่าเธอจะไม่ผ่านเกณฑ์คะแนนเข้าเป่ยต้า ทำให้เมล็ดพันธุ์ชั้นดีหลุดลอยไป”
คณบดีพานกล่าวทันที “วางใจเถอะ ไม่พลาดเธอหรอก ทางทีมรับนักศึกษาใหม่ออกไปพบปะเด็กคะแนนสูงแล้ว ในรายชื่อมีชื่อหวงหลิงหลิงอยู่ด้วย”
“โอเค ผมทราบแล้วครับ”
วางสายเสร็จ จางเย่ลุกจากเตียงลงไปชั้นล่าง ไปคุยกับคุณอู๋ต่อ
……
ขณะเดียวกัน
โลกภายนอก งานรับนักศึกษาใหม่ในปีนี้เริ่มเปิดฉากลุกลามราวกับไฟป่า!
ทีมรับนักศึกษาใหม่ของเป่ยต้าได้ถูกจัดตั้งขึ้นเรียบร้อย เช่นเดียวกับปีก่อน ในปีนี้เป่ยต้าได้ส่งเจ้าหน้าที่และกำลังพลรับนักศึกษาใหม่จำนวนมาก ออกไปทาบทามคนจากทุกทิศทาง ทั้งจากโรงเรียนสำคัญๆ และทางบ้านของเด็กสอบเข้า ภายในทีมรับนักศึกษาใหม่ส่วนใหญ่เป็นเจ้าหน้าที่หญิงและอาจารย์สาว เช่นเดียวกับนโยบายในปีก่อน เล่นที่อารมณ์ความรู้สึก ที่ความอ่อนโยน สร้างสัมพันธ์กับเด็กสอบเข้าแล้วดึงตัวมา หากจำเป็นก็จะมีการสัญญาเรื่องการให้ทุนและสิทธิพิเศษอื่นๆ
ซูน่าเองก็เป็นสมาชิกคนหนึ่งของทีมรับนักศึกษาใหม่ในครั้งนี้ รุ่งเช้า เธอมาถึงพื้นที่เล็กๆ ในเฉิงซีเพียงลำพัง เดินขึ้นชั้นบน แล้วเคาะประตูเรียก
ประตูเปิดออก เผยให้เห็นใบหน้าของหญิงสาววัยกลางคนผู้หนึ่ง
ซูน่ายิ้ม กล่าวอย่างอ่อนโยน “คุณป้าซ่งสินะคะ”
ผู้หญิงคนนั้นถาม “คุณคือ?”
ซูน่ากล่าว “ฉันเป็นอาจารย์ในทีมรับนักศึกษาใหม่ของเป่ยต้าค่ะ ที่โทรติดต่อคุณเมื่อวานตอนเย็นน่ะค่ะ”
“โอ้ อาจารย์ซูนั่นเอง” ผู้หญิงคนนั้นดูเกรงใจมาก
ซูน่ามองเข้าไปด้านใน ยิ้มๆ “เสี่ยวเฉินอยู่บ้านไหมคะ? ฉันอยากจะคุยกับเขาหน่อย”
ผู้หญิงคนนั้นรู้สึกกดดันเล็กน้อย “ลูกชายของฉันเขา…...เขาเพิ่งถูกอาจารย์ชิงหัวพาตัวไปแล้วค่ะ”
ซูน่าตะลึง “พวกเรานัดกันไว้เมื่อวานแล้วไม่ใช่หรือคะ?”
ผู้หญิงคนนั้นกล่าวอย่างรู้สึกเสียใจ “ขอโทษด้วยค่ะอาจารย์ซู ฉันก็อยากจะให้ลูกชายรอคุณเหมือนกัน แต่อาจารย์นักศึกษาใหม่ของชิงหัวสองคนมาที่บ้านฉันตั้งแต่ตอนหกโมงเช้า ไม่ว่าอย่างไรก็จะพาลูกชายของฉันไปกับพวกเขาให้ได้ สุดท้ายถึงกับใช้กำลังฉุดออกไป ฉันกับลูกชายสู้แรงคนไม่ไหว ก็เลย……”
ซูน่าพลันใจคอไม่ดี ชิงหัว?
……
ขณะเดียวกันอีกด้านหนึ่ง
โรงเรียนมัธยมปลายหมายเลขสี่
หานเหอเหนียนพาทีมสาขาวิชาคณิตศาสตร์ของเป่ยต้ามา ปรากฏว่าเพิ่งมาถึงประตูโรงเรียนมัธยมปลายหมายเลขสี่ ก็ถูกยามเฝ้าประกับกับคุณครูสองคนของโรงเรียนมัธยมปลายหมายเลขสี่ขัดขวางเอาไว้
ยามเฝ้าประตู “พวกคุณมาทำอะไร?”
หานเหอเหนียนลงจากรถ “สวัสดีครับ พวกเราคือทีมรับนักศึกษาใหม่เป่ยต้า อยากจะคุยกับนักเรียนชื่อจางจื้อเผิงและซูเสี่ยวทั้งสองคนหน่อย รบกวนเปิดประตูสักครู่”
คุณครูโรงเรียนมัธยมปลายหมายเลขสี่คนหนึ่งมองพวกเขา “วันนี้เป็นพิธีปัจฉิมนิเทศของนักเรียน กำลังจะเริ่มแล้ว พวกคุณรอตอนเที่ยงค่อยมาเถอะ”
เจ้าหน้าที่หญิงของทีมรับนักศึกษาใหม่เป่ยต้าคนหนึ่งกล่าว “พวกเราแค่อยากจะคุยกับนักเรียนสองคนสั้นๆ เดี๋ยวเดียวเองค่ะ ไม่ทำให้พิธีปัจฉิมของพวกคุณล่าช้าหรอก แล้วนี่ก็เพื่ออนาคตของเด็กไม่ใช่หรือคะ?”
ครูโรงเรียนมัธยมปลายหมายเลขสี่คนนั้นโบกมืออย่างหมดความอดทน “วันนี้ไม่ได้ เชิญกลับไปเถอะ”
พูดอย่างไรก็ไม่ยอม สุดท้าย หานเหอเหนียนกับพวกจึงได้แต่ขับรถไปข้างทาง ปักหลักรออยู่ตรงนี้ วันนี้พวกเขาต้องตามหานักเรียนสองคน แต่เป็นสองคนที่ได้คะแนนสอบเข้าเขตนครหลวงซึ่งติดอันดับหกและสิบเอ็ด ทางเป่ยต้าได้กำหนดเป้าหมายมาแล้ว จำเป็นต้องต่อสู้แย่งชิงมาให้ได้ หานเหอเหนียนเองก็ถูกใจนักเรียนที่ชื่อจางจื้อเผิงเช่นกัน วิชาเลขของเด็กคนนี้ขาดเพียงห้าคะแนนเท่านั้นจะได้เต็ม และไม่เพียงเท่านั้น วิชาอื่นก็เกือบจะได้เต็มเช่นกัน ดังนั้นหานเหอเหนียนจึงมาด้วยตนเอง เพราะอยากรู้ว่าจะชวนมาเป็นนักศึกษาของเขาได้หรือไม่
รอแล้วรอเล่า ยามเฝ้าประตูยังคงไม่ยอมให้พวกเขาเข้าไป
ทันใดนั้น มีรถซีดานคันหนึ่งขับผ่านมา หยุดอยู่ที่ประตูใหญ่เพียงครู่ ก็ขับผ่านเข้าไปได้
พวกหานเหอเหนียนยังคิดว่านี่คือรถของเจ้าหน้าที่หรือครูในโรงเรียนจึงไม่ได้ระวัง แต่สิบนาทีให้หลังเมื่อรถคันนี้ขับออกมา ผ่านสายตาคมปลาบของอาจารย์สาวคนหนึ่งแล้วเธอก็ร้องขึ้น
“นั่นจางจื้อเผิงกับซูเสี่ยว!”
“หา?”
“พวกเขาโดนพาตัวไปแล้ว!”
“ที่นั่งข้างคนขับนั่นมันเหลาสวี่จากชิงหัวนี่?”
คนในทีมรับนักศึกษาใหม่ของเป่ยต้าเริ่มรู้สึกตัว รีบเข้าไปถามคนของโรงเรียนมัธยมปลายหมายเลขสี่ทันที “นี่มันเรื่องอะไรกัน? พวกคุณบอกว่าพิธีปัจฉิมใครก็เข้าไปไม่ได้ไม่ใช่หรือ?”
ครูโรงเรียนมัธยมปลายหมายเลขสี่คนนั้นพูดแก้ตัวฉอดๆ “พิธีจบไปแล้ว ก็ต้องเข้าได้แล้วสิ”
หานเหอเหนียนโกรธสุดขีด “นาย!”
ในที่สุดพวกเขาก็ดูออกแล้ว ที่แท้คนจากทีมรับนักศึกษาชิงหัวกับพวกครูโรงเรียนมัธยมปลายหมายเลขสี่บางคนได้รวมหัวเตี๊ยมกันไว้ก่อนแล้ว ว่าจะไม่ให้คนในทีมรับนักศึกษาเป่ยต้าผ่านเข้าประตูไป ให้พวกเขาไม่มีโอกาสได้ติดต่อกับนักเรียนคะแนนท็อป!
……
ภาพเหตุการณ์เดียวกันนี้เกิดขึ้นที่โรงเรียนมัธยมปลายหมายเลขแปดเช่นกัน
ที่โรงเรียนมัธยมปลายหมายเลขแปดในวันนี้มีการเรียกประชุมพบปะนักเรียนคะแนนท็อปกับนักข่าว เพราะในปีนี้โรงเรียนมัธยมปลายหมายเลขแปดได้ผลิตนักเรียนที่มีรายชื่อเป็นจอหงวน[1] และติดอันดับร้อยคนแรกอีกจำนวนห้าคนในการสอบเข้าเขตนครหลวง บวกกับการที่มีนักเรียนสอบเข้าคนหนึ่งท้าทายจนได้คะแนนเต็มในวิชาคณิตศาสตร์นครหลวง และยังเป็นเพียงคนเดียวที่ได้คะแนนเต็มวิชาคณิตศาสตร์ ดังนั้นการประชุมพบปะวันนี้จึงมีคนมามากมาย ทั้งนักข่าวหนังสือ สถานีโทรทัศน์ ผู้ปกครองเด็กสอบเข้า และยังมีคนจากทีมรับนักศึกษาใหม่ชิงหัวกับเป่ยต้าที่มารอคอยตั้งแต่เช้าด้วยความกระตือรือร้น
เมื่อการสัมภาษณ์เสร็จสิ้นลง อาจารย์ชายสี่คนจากทีมรับนักศึกษาใหม่ชิงหัวก็พุ่งเข้ามา
หนึ่งในอาจารย์ชิงหัว เป็นคนที่อยู่ในทีมออกข้อสอบปีนี้ เคยมีความขัดแย้งตอนที่ดวลกลอนกับจางเย่มาก่อน คือ เลี่ยวฉี นั่นเอง
“นักเรียนหวงหลิงหลิง พวกเรามาจากชิงหัว!”
“นักเรียนโจวเจิ้ง เรามาคุยกันเถอะ รถจอดอยู่ข้างนอก พวกเราศาสตราจารย์จากชิงหัวมารอพวกเธอที่โรงเรียนแล้ว พวกเราจะมาพูดคุยกันเกี่ยวกับอันดับที่เรียนของพวกเธอ”
ไม่ทันไรนักเรียนคะแนนดีเด่นหลายคน ก็ถูกคนในทีมรับนักศึกษาใหม่ชิงหัวล้อมเอาไว้หมดเรียบร้อย!
ทีมรับนักศึกษาใหม่เป่ยต้ามีอาจารย์มาแค่สามคน คนหนึ่งอายุสี่สิบกว่า อีกสองคนสามสิบกว่า และยังเป็นผู้หญิงกันหมด แน่นอนว่าย่อมแทรกเข้าไปไม่ถึงพวกเขา ได้แต่ตกตะลึงอยู่ด้านนอก เพราะฝ่าเข้าไปไม่ได้
อาจารย์หญิงเป่ยต้าคนหนึ่งกล่าวอย่างเดือดดาล “พวกนายทำอะไรน่ะ! หวงหลิงหลิงกับโจวเจิ้งกรอกเลือกเป่ยต้าของพวกเราเป็นอันดับหนึ่งนะ! ใช่กงการอะไรของพวกชิงหัวเรอะ!”
ศาสตราจารย์เลี่ยวฉีแห่งชิงหัวมองมาทางเธออย่างเย็นชา “ทุกคนล้วนมีโอกาส ใครเป็นคนตั้งกฎว่ากรอกเลือกพวกเธอเป็นอันดับหนึ่งแล้ว จะต้องเข้าเป่ยต้าของพวกเธอแน่นอน? ต้องเคารพความสมัครใจของนักเรียนสอบเข้าสิ!” พูดจบ ก็ดึงหวงหลิงหลิงกับโจวเจิ้งสองคนออกไป “หลีกๆ หลีกทาง!”
หวงหลิงหลิงถูกดึงไป ก็พูดอย่างตื่นกลัว “หนู หนูเลือกเข้าเป่ยต้าแล้วค่ะ”
อาจารย์ชิงหัวคนหนึ่งชี้ไปที่เลี่ยวฉี “นี่คือศาสตราจารย์เลี่ยวแห่งชิงหัวของพวกเรา ศาสตราจารย์เลี่ยวมารับพวกเธอด้วยตนเอง ก็นับว่าเป็นการแสดงศรัทธาในตัวพวกเธอแล้ว อันดับที่เลือกไว้จะไปคู่ควรอะไร ขอเพียงพวกเธอสมัครใจเข้าชิงหัว พวกเราทางนี้ก็รับเข้าได้โดยตรงทันที ไปเถอะ ไปคุยกันที่ชิงหัว มีอาจารย์คอยเล่ารายละเอียดให้พวกเธอฟังอยู่”
หวงหลิงหลิงกล่าวอย่างร้อนรน “หนูไม่ไปจริงๆ ค่ะ หนู……”
อาจารย์หญิงทั้งสามของเป่ยต้าพูดอย่างโกรธเคือง “นี่เหรอเคารพความสมัครใจของนักเรียนสอบเข้าของพวกนาย!”
เมื่อเหล่านักข่าวได้เห็นพวกอาจารย์เป่ยต้าชิงหัวเปิดฉาก ‘ปะทะ’ กันขึ้น ต่างมองหน้ากันไปมา ไม่คิดเลยว่าศึกชิงนักศึกษาใหม่ในปีนี้จะดุเดือดถึงเพียงนี้!
ปีก่อน ทั้งสองสถาบันการศึกษาชั้นนำของประเทศต่างใช้แผนดึงอารมณ์ หลายปีมานี้ต่างก็ทำอย่างนี้ แต่ใครจะคิดล่ะว่าปีนี้ชิงหัวจะเปลี่ยนยุทธวิธีไปโดยสิ้นเชิง ด้วยนโยบายใช้กำลังเข้ามาแย่งไปอย่างไม่คาดคิด ไม่คิดจะใช้อารมณ์ความรู้สึกมาพูดคุยกันทั้งสิ้น คนที่มาส่วนใหญ่ยังเป็นอาจารย์ชายที่ล้วนมีพลกำลัง มองปราดเดียวก็รู้ว่านี่คือยุทธการ——ฉุดนักเรียนดีเด่นมาก่อนค่อยคุยทีหลัง! นี่ทำให้คนจากทีมรับนักศึกษาใหม่ไม่ทันตั้งตัว!
อาจารย์หญิงเป่ยต้า “นี่คือนักศึกษาของพวกเรานะ!”
เลี่ยวฉีสายตาเย็นเยียบ “หลีกไป!”
อาจารย์หญิงเป่ยต้า “พวกคุณยังมีเหตุผลกันอยู่ไหม?”
พวกอาจารย์ชายชิงหัวไม่ต่อปากต่อคำกับพวกเธอ ยังคงบีบบังคับฉุดลากนักเรียนออกไป!
เหล่าครูโรงเรียนมัธยมปลายหมายเลขแปดต่างตกตะลึง ล้วนทำอะไรไม่ถูก เรื่องนี้พวกเขาเองก็ไม่สามารถเข้าแทรกแซงได้!
==================
[1] 状元 จ้วงเยวียน คือ ชื่อตำแหน่งของคนที่สอบได้คะแนนการสอบสูงที่สุด โดยคำว่า ‘จอหงวน’ นั้น คนไทยเรียกเลียนเสียงมาจากภาษาจีนแต้จิ๋วว่า ‘จ่อง้วง’
*-*-*-*-*-*-*-*-*-*-*-*-*


[Go To Next Chapter]( ./20.md)