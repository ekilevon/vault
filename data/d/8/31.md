##บทที่ 731 : กำเนิด ‘Plants vs. Zombies’!
จากการพูดคุยสัพเพเหระกลายมาเป็นการเจรจาธุรกิจ
เดาว่าพี่สาวของอู๋เจ๋อชิงเองก็เป็นคนประเภทพูดแล้วถึงไหนถึงกัน เมื่อคุยมาถึงตรงนี้ก็ไม่ได้อ้อมค้อม อยากจะเชิญดาราที่มีความสามารถมาเป็นแบรนด์แอมบาสเดอร์จริงๆ และจางเย่ที่บางครั้งทำอะไรไม่ต้องมีการวางแผน ทำถึงไหนถึงกันนั้น ทำให้เป็นคนที่ค่อนข้างง่ายๆ สบายๆ เช่นกัน
ไปๆ มาๆ กลายเป็นว่าเข้ากันเป็นปี่เป็นขลุ่ย
เรื่องใหญ่แบบนี้ พูดคุยกันง่ายๆ ครู่เดียวเพียงไม่กี่ประโยคก็เป็นอันตกลงกันเรียบร้อย
เจ๊อ้วนเองก็รู้สึกว่ารีบร้อนไปหน่อย ไม่ใช่ตัวเธอที่ด่วนสรุป เธอเกรงว่าจางเย่จะเป็นฝ่ายใจเร็ว กลัวว่าจางเย่แค่พูดไปเรื่อยเปื่อยเท่านั้น จึงเล่าสภาพการณ์ของบริษัทตนให้ฟัง “สองสามปีก่อนฉันกับพวกเปิดบริษัทขึ้นมาด้วยกันบริษัทหนึ่ง ฉันเป็นผู้ถือหุ้นรายใหญ่ ส่วนบริษัทเป็นบริษัทผลิตเกม หลักๆ ก็ไม่ใช่เกมขนาดใหญ่อะไร แน่นอนว่าบริษัทพวกเราที่มีขนาดเล็กไปชนกับพวกบริษัทเกมใหญ่ๆ ไม่ไหวหรอก เราเน้นทำพวกเกมบราวเซอร์[1] ประเภทเกมปริศนา[2]เป็นหลัก ถึงขนาดของบริษัทจะไม่ใหญ่ แต่ก็ไม่ใช่เล็กๆ ค่อนข้างมีชื่อเสียงในวงการอยู่พอสมควร อีกทั้งเรายังอยากจะพัฒนาให้เติบโตยิ่งขึ้นมาโดยตลอด ดังนั้นบริษัทจึงใช้เวลาศึกษาค้นคว้ามายาวนาน ทุ่มไปกับเกมปริศนา ลงเงินไปไม่น้อย ก็เพื่อให้ได้ฟาดฟันอยู่แถวหน้านั่นแหละนะ ส่วนตลาดตอนนี้ เธอก็รู้ ว่ามีการแข่งขันกันอย่างดุเดือด และต่างให้ความสนใจไปที่การโฆษณา ตอนนี้บริษัทเกมหลายแห่งต่างทุ่มงบไปกับค่าโฆษณาทั้งนั้น กระทั่งมากกว่างบของตัวเกมเองไปเยอะเลยด้วยซ้ำ เท่านี้ก็คงดูออกถึงความสำคัญของโฆษณาแล้วสิ”
จางเย่พยักหน้า ฟังต่อ
เจ๊อ้วนกล่าวเข้าประเด็น “ก่อนหน้านี้ตอนประชุมพวกเราเคยคุยกัน เรื่องพิจารณาคัดเลือกดาราบางคน เรื่องค่าตัวแบรนด์แอมบาสเดอร์ก็เช่นกัน แต่ป็นดาราเล็กๆ ทั่วไปทั้งนั้น ส่วนกับดาราใหญ่ชื่อดังเหมือนเธอ พวกเราได้แต่บอกตามตรงเลยว่ายังไม่เคยคิดถึงมาก่อนจริงๆ เพราะจ่ายค่าตัวแอมบาสเดอร์สูงขนาดนั้นไม่ไหว ก็เลย……”
จางเย่ขัดขึ้นทันที “ผมฟังออกแล้ว เจ๊กำลังด่าผมนี่นา”
เจ๊อ้วนกล่าวทันที “เปล่านะ!”
จางเย่กล่าวอย่างไม่ยินดี “เจ๊เนี่ยแหละว่าผม ดาราใหญ่อะไร คนดังอะไรกัน ผมมันก็แค่ศิลปินตัวเล็กๆ เอง ค่าตัวแอมบาสเดอร์อะไรกันไม่เอาๆ เจ๊อย่าให้ผมต้องอับอายเลยได้รึเปล่า?”
“ยังไงก็ต้องตกลงเรื่องเงินกันนะ”
“ถ้าเจ๊จะคุยเรื่องเงิน ผมคงไม่เป็นแบรนด์แอมบาสเดอร์ให้เจ๊แล้ว”
“จางน้อย เธอดูถูกฉันใช่ไหม?”
“ผมเปล่า”
“เธอดูถูกฉันชัดๆ ถ้าเราไม่คุยค่าตัวแบรนด์แอมบาสเดอร์กันแล้วฉันจะให้เธอทำงานให้เปล่าๆ ได้ยังไง?”
“คุณอู๋เป็นเพื่อนผม ผมจะไปเก็บเงินเจ๊ได้ไง? ทำไมเจ๊ดื้ออย่างนี้เนี่ย สักแดงเดียวก็ไม่ต้องเลย จะเซ็นสัญญาเมื่อไร บอกมาคำเดียวจบ!”
“เธอไม่สนใจแบบนี้ไม่ได้สิจางน้อย ในการคุยธุรกิจ ถึงเธอจะเป็นเพื่อนน้องสาวฉัน ก็เป็นเรื่องของพวกเธอสองคน ส่วนธุรกิจก็ต้องเป็นธุรกิจสิ!”
“แต่ผมถือว่าเจ๊เป็นเพื่อนเหมือนกันนี่ เจ๊นั่นแหละไม่ถือว่าผมเป็นเพื่อน!”
“เธอนั่นแหละไม่เห็นฉันเป็นเพื่อน! เธอพูดจาเหลวไหลเกินไปแล้ว!”
“เจ๊นั่นแหละเหลวไหล! กะอีแค่เป็นแอมบาสเดอร์เกมตัวเดียว ถ่ายรูปแปะไม่กี่ใบก็จบแล้ว เจ๊ยังจะมาเสนอเงินให้ผมอีก ไฮ้! เจ๊ไม่เหนื่อยรึไง?”
ทั้งคู่เกือบจะตีกันอยู่รอมร่อ เถียงกันไปเถียงกันมา อันที่จริงก็ไม่ใช่การทะเลาะกันหรอก เพราะทุกประโยคของทั้งสองต่างเป็นการปฏิเสธอย่างถ่อมตัว บทสนทนาเช่นนี้ในทั่วประเทศจะเห็นได้จากที่เมืองหลวงเพียงแห่งเดียวเท่านั้น เป็นลักษณะพิเศษเฉพาะของชาวเมืองหลวง ที่อื่นหาดูได้ยากยิ่ง!
จนกระทั่งถึงตอนเที่ยง ทั้งคู่ยังคงส่งเสียงโช้งเช้งเพราะปัญหาเรื่องค่าตัวแอมบาสเดอร์ไม่หยุด
“สามล้าน มากกว่านี้พวกเราไม่ไหว!”
“สักแดงเดียวผมก็ไม่เอา!”
“แล้วกิตติศัพท์จางเย่เธอจะเอาไปวางไว้ที่ไหนเล่า ยังไงก็สามล้าน!”
“ผมมีกิตติศัพท์อะไรกันเล่า ไม่มีกิตติศัพท์อะไรทั้งแหละ ใครจะมารู้จักผมล่ะ!”
“เธอพูดไม่รู้เรื่องนะจางเย่! เธอเหลวไหลมาก!”
อีกด้านหนึ่ง อาหารปรุงเสร็จหมดแล้ว
คุณอู๋ยกสำรับตั้งโต๊ะเสร็จสรรพ หันมองมายังคนทั้งสองด้วยท่าทางอันงามสง่า “น่าจะพอได้แล้วนะคะ ตั้งแต่ฉันเริ่มเตรียมอาหารถึงตอนนี้ พวกเธอสองคนเถียงกันมาสองชั่วโมงครึ่งแล้วนะ สนุกหรือ?”
เท่านั้นเจ๊อ้วนถึงสูดหายใจหนักๆ สองที คว้าแก้วชาที่อยู่บนโต๊ะขึ้นมา พลางบ่นพึมพำแล้วซดชาที่เหลือซึ่งเย็นชืดแล้วจนหมด “ฮู่ว คอแห้งจะตายแล้ว!”
จางเย่สบโอกาสพูดทันที “ตกลงเอาแบบนี้แหละเจ๊อ้วน”
คุณอู๋กล่าวเสริม “จางน้อยก็ไม่ใช่คนนอก เขาเต็มใจเป็นแอมบาสเดอร์เกมให้พี่ พี่ก็ใช้เขาเต็มที่เถอะ มอบเหรียญสัญลักษณ์อะไรเป็นค่าตัวแอมบาสเดอร์แทนก็ได้ สภาพการเงินบริษัทพวกพี่ก็ไม่ค่อยดีไม่ใช่หรือ?”
เจ๊อ้วนร้อง “ไม่ควร ไม่สมควรเลย! ถึงจางน้อยจะเป็นศิลปินระดับ B แต่ในวงการใครๆ ก็รู้ว่าเขาควรได้ค่าตัวเทียบเท่าศิลปินระดับ A ยิ่งตอนนี้กระแส ‘เดอะวอยซ์’ ยังอยู่ ค่าตัวแบรนด์แอมบาสเดอร์ไม่ถึงหลายล้านพูดไปไม่มีคนเชื่อหรอก ให้ได้แค่สามล้านฉันก็รู้สึกว่าน่าเกลียดแย่แล้ว!”
คุณอู๋หัวเราะคิกๆ ก่อนกล่าวต่อ “อย่างมากก็รอให้ปล่อยเกมออกไปก่อน พอลงตัวแล้ว ค่อยมาแบ่งเป็นค่าตัวแอมบาสเดอร์ชดเชยให้จางน้อย ทีนี้ก็ไม่มีอะไรเสียหายนี่คะ”
เจ๊อ้วนกล่าว “เกมจะเป็นยังไงมั่งก็ไม่รู้เนี่ยสิ อีกไม่นานก็จะมีงานเทศกาลเกมทั่วประเทศแล้ว แถมเวอร์ชั่นทดลองเล่นยังทำไม่เสร็จอีก ยังต้องจัดการรายละเอียดหลายอย่าง ถ้าเกิดมันไม่เวิร์ค ฉันจะเอาอะไรมาชดเชยให้จางน้อยล่ะ”
เริ่มลงมือกินข้าว
จางเย่เองก็พูดจนหิวโหย จึงใช้ตะเกียบกวาดข้าวสวาปามไม่ยั้ง
คุณอู๋นั่งลง กล่าวก่อนเริ่มลงมือกิน “เรื่องเกมฉันไม่รู้หรอก แต่พี่คุยกับจางน้อยได้เลย เขาหัวไว ไอเดียก็เยอะ”
“ใช่ ผมช่วยแนะนำเจ๊ได้นะ” จางเย่เคี้ยวตุ้ยๆ เต็มปากเต็มคำพลางพูด
เจ๊อ้วนไม่คิดอะไรจริงจัง คีบเนื้อใส่ชามจางเย่ กล่าว “เรื่องเกมกับการทำรายการทีวีถ่ายโฆษณามันไม่เหมือนกัน หลักการแตกต่างกันโดยสิ้นเชิงเลย ฉันรู้ว่าจางน้อยมีความสามารถในการวางแผนลึกล้ำ แต่เรื่องเกมเขาคงเข้าใจนิดเดียวแน่ๆ เกมล่าสุดที่ทางเรากำลังพัฒนาอยู่ เป็นเกมปริศนาจำพวกกลยุทธ์การต่อสู้ในสงคราม ผู้เล่นสามารถควบคุมพลทหารได้ฝ่ายหนึ่ง มีอาวุธหลากหลาย และฝั่งศัตรูก็คือกองทหารอีกฝ่ายซึ่งเป็น AI คอมพิวเตอร์ ยศทหารและยุทธภัณฑ์แต่ละอย่างจะมีพลังทำลายล้างที่แตกต่างกัน สุดท้ายในกรณีที่กองทหารของผู้เล่นฝ่าไปถึงจุดปักธงตรงกลางได้ก่อน ก็จะเป็นฝ่ายชนะ ผ่านเข้าสู่ด่านต่อไป แต่ละด่านจะมีความยากสูงขึ้น แล้วก็มีบอสด้วย”
เธออธิบายภาพรวมกติกาของเกมในรวดเดียว
ท้ายที่สุด เจ๊อ้วนกล่าวอย่างปวดหัวว่า “ตอนนี้พวกโมเดลเกมน่ะทำเสร็จหมดแล้ว ก็มีแค่ส่วนกองทหารสงครามนั่นล่ะ หลายคนที่บริษัทพอทดลองเสร็จแล้วรู้สึกว่ามันโบราณแล้วก็ซ้ำซากเกินไป ไม่มีอะไรใหม่ๆ จุดเด่นก็งั้นๆ แต่ว่าคุณสมบัติของเกมเราคือวิธีเล่นค่อนข้างแข็งแกร่ง ด่านก็เยอะ คร่าวๆ ที่ออกแบบไว้ก็มีถึงหกสิบแปดด่าน ตอนนี้ที่พวกเราคิดหนักคือจะทำยังไงให้เกมเพิ่มจุดที่น่าสนใจและแปลกใหม่ได้”
ฟังมาถึงตรงนี้ จางเย่เงยหน้ากะพริบตาปริบๆ
เจ๊อ้วนมองเขา “ก็ไม่แน่น่ะ ตรงนี้จะเปลี่ยนแปลงเมื่อไรก็ได้”
จางเย่ลังเลอยู่ครู่ ก่อนจะยิ้มกล่าว “งั้นผมมีไอเดียให้เจ๊ ลองฟังหน่อยไหมว่าเป็นไง”
“ว่าไง?” เจ๊อ้วนไม่คาดหวังอะไรนัก
กับครอบครัวแฟนสาวของตนเอง จางเย่เต็มใจให้โดยไม่มีกั๊ก “เปลี่ยนกองทหารฝ่ายผู้เล่น ให้เป็นพืชชนิดต่างๆ ที่มีความสามารถในการป้องกันต่างๆ ไม่เหมือนกันได้ไหม? และเปลี่ยนฝ่ายศัตรูให้เป็นซอมบี้ประเภทต่างๆ ได้รึเปล่า?”
เจ๊อ้วนตะลึง “พืช? ซอมบี้?”
จางเย่หยุดกิน วางตะเกียบลงแล้วหากระดาษปากกาขึ้นมาขีดๆ เขียนๆ “โมเดลที่ผมพูดถึง ก็คล้ายๆ กับพื้นฐานเกมของเจ๊แหละครับ ข้อแตกต่างคือเป้าหมายหลักของผู้เล่นจะเฝ้าอยู่ที่ฐาน ซึ่งก็จะเป็นเกมประเภทปกป้องป้อมปราการนั่นเอง โดยจะกลัวซอมบี้บุกเข้ามา ซอมบี้ทุกชนิดจะมีจุดเด่นไม่เหมือนกัน ตัวอย่างเช่น ซอมบี้หัวถัง จะมีความต้านทานแข็งแกร่ง ซอมบี้จอมขุดจะสามารถขุดดินลอดใต้พื้นที่ที่มีพืชปลูกอยู่เข้ามาได้ เป็นต้น” ทุกครั้งที่พูดออกมาอย่างหนึ่งจางเย่ก็วาดรูปง่ายๆ ออกมาบนกระดาษไปพร้อมกัน เพื่อแสดงให้เจ๊อ้วนดู “วิธีป้องกันซอมบี้ของฝ่ายผู้เล่นก็คือการปลูกพืช พืชทุกชนิดจะมีความสามารถไม่เหมือนกัน ตัวอย่างเช่น เชอรี่บอมบ์ สามารถเป่าซอมบี้ภายในรัศมีที่แน่นอนกระจุยได้ และดอกไม้กินคนสามารถรวบซอมบี้ที่เข้าใกล้ตัวมันเองไปกินได้ทีละหนึ่งตัว ผู้เล่นสามารถจัดการจุดอ่อนซอมบี้ชนิดต่างๆ ได้โดยปลูกพืชให้เหมาะสม ซึ่งนี่คือเคล็ดลับในการเอาชนะ”
เจ๊อ้วนฟังอย่างตั้งอกตั้งใจ และไม่สนใจจะกินข้าวต่อแล้ว รีบถาม “งั้นด่านจะน้อยไปรึเปล่า?”
“จะน้อยได้ไงล่ะครับ? ตอนแรกเจ๊บอกว่าออกแบบไว้แล้วตั้งหกสิบแปดด่านนี่นา? ผมว่าไม่น้อยนะ ถ้าอิงตามแบบที่ผมพูด พืชทุกชนิดจะมีลักษณะพิเศษในการโจมตีและคุณค่าของมันอยู่ ซึ่งจะค่อยๆ มีเยอะขึ้น โดยการรวบรวมชิ้นส่วนจิ๊กซอว์ ตัวเกมยังอาจจะมีหลายโหมด อย่างเช่น โหมดผจญภัย โหมดเอาตัวรอด โหมดทุบไห มินิเกม สวนเซน” เขาอธิบายลักษณะรูปแบบทุกอย่างส่วนใหญ่พักหนึ่ง สุดท้ายเสริมว่า “แล้วก็เซทอุปสรรคให้เพิ่มพวกกลางคืน หลังคา หมอกหนา สระน้ำเข้าไป ผมว่าด่านของเกมนี้…...แทบจะไม่จำกัดเลย!”
อธิบายยาวไปอีกครึ่งชั่วโมง จางเย่ก็ยังพูดได้อย่างลื่นไหล ยิ่งพูดยิ่งกระตือรือร้น กระดาษA4 บนโต๊ะถูกเขาขีดเขียนใช้ไปแล้วสิบกว่าแผ่น!
ภาพร่างฉากด่าน……
ชื่อพืช……
รูปร่างและลักษณะเด่นของซอมบี้……
แทบทุกอย่าง ครอบคลุมละเอียดยิบ!
เจ๊อ้วนตกตะลึงแทบสิ้นสติไป “เกมนี้มีชื่อเรียกว่าอะไร!?”
จางเย่ตอบยิ้มๆ “ผมอยากจะเรียกมันว่า…… ‘Plants vs. Zombies’ !”


=====================
[1] Browser-based Game หมายถึงเกมออนไลน์ท่ีใช้เว็บบราวเซอร์ในการเล่นเพียงแค่มีIE หรือ Firefox หรือโปรแกรม browser อื่นๆก็สามารถเล่น Browser-based Game ได้โดยเพียงไปยัง เว็บไซต์ที่ให้บริการและสมัครสมาชิกภายในเว็บนั้นๆ ใน บางเกมทางผู้พัฒนายังเปิดให้ผู้เล่นสามารถ ดาวน์โหลดภาพกราฟฟิคและสคริปเกมบางส่วนมาไว้ในเครื่อง เพื่อให้การทํางานของเว็บเกมนั้นๆ รวดเร็วขึ้น ข้อแตกต่างที่เห็นได้ชัดระหว่าง Online Game และ Browser-based Game คือ Browser- based Game นั้นสามารถเล่นได้ทุกที่ที่มีInternet โดยใช้เพียงเว็บเบราเซอร์เท่านั้นแต่Online Game ต้องใช้โปรแกรม Client เฉพาะของเกมนั้นๆ จึงจะสามารถเล่นได้
[2] Puzzle Game คือ เกมที่ต้องแก้ปัญหาให้ลุล่วงตามวัตถุประสงค์หลักของเกม
*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./32.md)