##บทที่ 755 : กลับเข้าหน่วยไปทำงาน!
วันที่สอง
ทะเลสาปปาอี ตึกสถานีโทรทัศน์ CCTV
เมื่อจางเย่เพิ่งก้าวเข้าประตูใหญ่มา ก็มีเสียงอึกทึกทันที!
“เฮ้ย! จางเย่มาแล้ว!”
“จริงด้วย!”
“ผู้กำกับจางในที่สุดก็มาทำงานจนได้!”
“พวกนายได้ดูข่าวเมื่อวานไหม?”
“ดูแล้ว! สอบกฎหมายได้คะแนนเต็ม ในประวัติศาสตร์ไม่เคยมีมาก่อน!”
“แม่*สุดยอดจริง!”
“ปีที่แล้วลูกฉันก็เคยสอบกฎหมาย เขาเลยเข้าใจทางด้านนี้ เมื่อวานลูกฉันเข้ามาพูดกับฉันอย่างตกอกตกใจว่า คะแนนที่สูงที่สุดเท่าที่เคยปรากฏในประวัติศาสตร์การสอบกฎหมายก็คือ 502 คะแนน เป็นครั้งแรกและครั้งเดียวที่มีคนได้เกิน 500 คะแนน คนอื่น ๆ นอกจากนั้นไม่มีใครได้ถึง 500 อีกเลย แต่ปรากฏว่าจางเย่กลับทำลายสถิติ 502 คะแนนนี้ไปได้ถึงเกือบร้อยคะแนน? ลูกฉันบอกว่าทั้งวงการกฎหมายตกตะลึงกันไปหมดแล้วเหมือนกัน!”
“โคตรสุดยอด!”
“สอบได้ไงแบบนี้!”
“นี่แหละจางเย่ จอมเทพ!”
ในข่าวช่วงนี้มีแต่ข่าวจางเย่ พาดหัวข่าวเกือบทั้งวัน เดิมทีหลังจากที่ ‘เดอะวอยซ์’ เสร็จสิ้นลงจางเย่ก็ไม่ได้ทำผลงานอะไรใหม่ออกมา ถ้าเปลี่ยนเป็นดาราคนอื่น ช่วงเวลานี้กระแสชื่อเสียงคงลดลงอย่างแน่นอน ต่อให้ดีที่สุดก็ยังไม่อาจรักษาระดับเอาไว้ได้ แต่จางเย่น่ะเหรอ? ชื่อเสียงไม่เพียงไม่ลด ดูเหมือนจะยังเพิ่มขึ้นอีกไม่น้อย ดูจากอันดับใหม่ล่าสุดในทำเนียบคนดังเมื่อวานนี้ ตำแหน่งในระดับ B ของจางเย่ก็เพิ่มขึ้นมาอีกระดับหนึ่งแล้ว!
เรียกร้องสิทธิ์เพื่อระบายโทสะ!
เดินหน้ามุ่งจุดชนวน!
ชื่อเสียงทวีคูณ!
เวลานี้จางเย่อารมณ์ดียิ่งนัก ดูจากท่าทีของเขาที่มาทำงานในวันนี้ก็รู้ได้ หน้าตาสดชื่นแจ่มใส ตอนขึ้นลิฟต์ยังฮัมเพลงอีกด้วย
ชั้นบน
ทีมรายการ ‘เดอะวอยซ์’
จางเย่เดินเข้ามา คนในออฟฟิศต่างพากันยืนขึ้น
“อ๊ะ ผู้กำกับจาง!” เสี่ยวหวังทักอย่างประหลาดใจ
ฮาฉีฉียิ้ม “ผู้กำกับจาง อรุณสวัสดิ์ค่ะ”
จางจั่วทักทาย “สวัสดียามเช้าครับผู้กำกับจาง ขอแสดงความยินดีที่สอบกฎหมายผ่านฉลุย!”
อู่อี้ชูนิ้วโป้งให้เขา “นั่นสิครับ คุณนี่เก่งกาจชะมัด!”
จางเย่ยิ้มเล็กน้อย “ไม่มีอะไรให้ต้องยินดีหรอก ผมน่ะ ก็แค่ไปลองเล่นเฉย ๆ งานถนัดผมยังไงก็ยังเป็นพิธีกรรายการ ก็เลยกลับมาทำงานแล้วนี่ไง”
จางเย่ไม่ได้รู้สึกอะไรกับความตกตะลึงของทุกคน จากที่พวกเขาพูดกันก็ฟังออกว่าข้อสอบกฎหมายนั้นยากมากทีเดียว ทว่าจางเย่ไม่ได้คิดอะไรเลยจริงๆ ก็หมอนี่เล่นเอาตำราเกี่ยวกับกฎหมายแทบทั้งหมดของโลกนี้ที่หาได้ยัดใส่สมองไปดื้อ ๆ สำเนาความรู้เชิงทฤษฎีและข้อกฎหมายทุกตัวอักษรล้วนอยู่ในสมองหมดเรียบร้อยแล้ว ตอนตอบคำถามหลายข้อก็เพียงเรียกข้อมูลขึ้นมาเขียนเป็นคำตอบ ถ้าเขารู้สึกยากก็แปลกล่ะ อย่างไรเสียสำหรับผลลัพธ์ที่จางเย่พอใจ แน่นอนว่าอย่างหนึ่งคือการที่ชื่อเสียงเพิ่มขึ้น อย่างน้อย ๆ หลายวันมานี้ของเขาก็ไม่สูญเปล่า ค่าชื่อเสียงเหล่านั้นไม่ได้จ่ายไปฟรี ๆ ได้ขยับเข้าใกล้ระดับ A ขึ้นไปอีกก้าวแล้ว!
เขาพกซาลาเปานึ่งที่ซื้อมาจากข้างล่างมาด้วย จางเย่ยังไม่เข้าห้องทำงานของตนเอง เพียงหาที่นั่งว่าง ๆ ด้านนอกแล้วกินไปคุยไปกับทุกคน “ช่วงนี้พวกเราทางนี้ไม่เป็นไรสินะ?”
ฮาฉีฉีหัวเราะเจื่อน “คุณหมายถึงด้านไหนล่ะคะ?”
“ทุกด้าน” จางเย่กล่าว
ฮาฉีฉีกล่าวอย่างมีนัยยะ “ทุกด้านก็…...จริง ๆ ก็ไม่เป็นไร แต่ไม่เป็นไรเป็นพิเศษ”
จางเย่หัวเราะ “อะไรคือไม่เป็นไรเป็นพิเศษ?”
จางจั่วยกมือ “พวกเราแต่ละคนว่างมาหลายวันแล้วล่ะครับ เรื่องรายการใหม่เองก็ไม่ได้ข่าวเลย ส่วนงานอื่น เบื้องบนก็ไม่ได้มอบหมายอะไรมาให้ เลยไม่มีอะไรทำสักอย่าง งานอะไรก็ไม่มี แถมช่วงหลายวันนี้ไม่มีคนนอกเข้ามาโซนออฟฟิศพวกเราด้วยเช่นกัน พวกเราจึงไม่มีอะไรที่ต้องทำ ได้แต่เล่นเกมพูดคุยกันอยู่ในออฟฟิศ ดูเหมือนเบื้องบนจะลืมทีมรายการเราไปแล้ว แม้แต่เพื่อนร่วมงานทั้งหลายก็หลบลี้หนีหน้าไปจากโซนออฟฟิศเราครับ”
เสี่ยวหวังกล่าวแก้ “ไม่ใช่ลืม ทิ้งต่างหาก”
จางเย่มองพวกเขา “เป็นเพราะผมทำให้ทุกคนลำบากตลอด ขอโทษจริง ๆ ครับ”
จางจั่วรีบกล่าว “พูดอะไรของคุณน่ะ จะเป็นไปได้ไงล่ะครับ!”
ฮาฉีฉีเองก็รีบเสริม “ถ้าไม่มีคุณ ไหนเลยจะมีทีมรายการและประสบความสำเร็จยิ่งใหญ่อย่างทุกวันนี้? ไหนเลยจะมีพวกเรา? คุณพูดอย่างกับเป็นคนอื่นไกลงั้นแหละค่ะผู้กำกับจาง!”
อู่อี้เองก็ดูเข้าใจดี “ช่วงที่ CCTV1 จ้องจะฮุบลิขสิทธิ์คุณไปเป็นของตัวเองนั้น ความจริงก็เตรียมเขี่ยพวกเราให้พ้นทางไว้เรียบร้อยแล้วครับ เรื่องนี้โทษคุณไม่ได้หรอก”
จางเย่โบกมือปฏิเสธ กล่าว “ไม่ว่าจะเพราะเหตุผลอะไร ไม่ว่าจะพูดยังไง การฟ้องคดี CCTV1 คราวนี้ก็เป็นการตัดสินใจและการเลือกของผมโดยลำพัง หากมันไปกระทบกับงานของทุกคนหลังจากนี้ ผมต้องขอโทษก่อนเลย แต่ว่าถ้าหากหลังจากนี้ทุกคนไม่อยากทำงานที่ CCTV ต่อแล้วล่ะก็ บอกผมมาคำเดียว ผมจะช่วยพวกคุณหาเส้นสายให้เอง ต้องมีที่ดี ๆ ให้พวกคุณแน่นอน ถึงแม้ว่าในวงการบันเทิงชื่อเสียงผมจะไม่ดีนัก แต่ก็ยังพอมีหน้าค่าตาอยู่บ้าง”
ฮาฉีฉีกล่าว “คุณยังไม่ไปไหนเลย พวกเราจะไปได้ไงล่ะคะ”
จางจั่วเองก็กล่าว “ยังเร็วไปที่จะพูดแบบนี้ตอนนี้นะครับ บางทีสถานการณ์อาจพลิกกลับก็ได้”
พนักงานหญิงคนหนึ่งถาม “ผู้กำกับจาง งั้นตอนนี้พวกเราทำอะไรดีคะ?”
เสี่ยวหวัง “ใช่แล้วค่ะ คุณได้โปรดมอบหมายงานให้พวกเราที”
“ตอนนี้น่ะเหรอ?” จางเย่คิดครู่หนึ่งก่อนกล่าว “ทุกคนดูหนังกันเถอะ”
มีคนคิดบางอย่าง แล้วโพล่งขึ้นมา “ใช่แล้ว ดูหนังชาร์จพลังกัน!”
อีกคนกล่าว “ในหนังมีไอเดียหลากหลายมากมาย คงช่วยพวกเราคิดรายการได้ไม่น้อย”
มีคนกล่าวชื่นชมอีกว่า “เป็นเพราะผู้กำกับจางมองการณ์ไกล ใช่แล้ว เราจะหดหู่ไม่ได้ ไม่ใช่ว่าเบื้องบนไม่สนใจเราแล้วเราจะไม่ทำอะไรสักหน่อย พวกเราต้องทำตัวเองให้เข้มแข็งต่อไป! ไต่ขึ้นไปอย่างไม่หยุดยั้ง!”
ทุกคนต่างฮึกเหิมขึ้นมา แต่ละคนต่างตะโกนเรียกขวัญกำลังใจโดยพร้อมเพรียง!
ปรากฏว่าพอจางเย่ได้ยินกลับอ้ำอึ้งไป กระแอมกล่าว “ไม่ใช่ว่าว่างจนไม่มีอะไรทำรึไง ทุกคนจะดูหนังก็ได้ เล่นเกมก็ได้ ไม่เป็นไรทั้งนั้น”
ทุกคน “......”
ฉิ* ที่แท้ไม่มีความหมายอื่นหรอกเหรอ? ที่แท้จะทำอะไรก็ได้ซะงั้น?
ฮาฉีฉีกล่าวปลอบท่ามกลางบรรยากาศกระอักกระอ่วน “ได้ยินผู้กำกับจางแล้วนี่ ทุกคนอยากทำอะไรก็ทำกันเถอะ เหมือนเป็นวันหยุด แต่ยังได้เงินเดือน นี่ไม่ดีเหรอ?”
เสี่ยวหวังอึกอัก “งั้น งั้นพวกเราเล่นเกมออนไลน์ได้ไหมคะ?”
จางเย่ยิ้ม “ทำไมจะไม่ได้ล่ะ? ยังไงก็ไม่มีใครมากวนอยู่แล้ว”
เสี่ยวหวังกล่าวอย่างสดใส “งั้นก็ดีสิคะ! มีเรื่องดี ๆ แบบนี้ด้วย!”
จางเย่กล่าว “ใช่ วันพักผ่อนของพวกเราตอนนี้เริ่มต้นอย่างเป็นทางการแล้ว เรื่องที่ทุกคนอยากทำที่หน่วยแต่ทำไม่ได้ก่อนหน้านี้ ตอนนี้ผมอนุญาต ทำได้หมดเลย ขอแค่ไม่พังห้องทำงานเละ จะทำอะไรก็ได้ทั้งนั้น อยากลาก็ได้ ใครไม่มาก็ไม่เป็นไร ไม่ถือว่าขาดงาน”
“รับทราบ!”
“ขอบคุณผู้กำกับจาง!”
“เชี่* นี่มันจะสบายเกินไปไหม?”
“มันจะดีเหรอ?”
จางเย่หัวเราะ “ผมบอกว่าดีก็ดีสิ”
ความจริงแล้วตอนที่จางเย่ไม่อยู่ ช่วงไม่กี่วันมานี้พวกเขาก็เล่นเกมดูหนังดูละคร เพียงแต่ต่างคนต่างแอบทำลับ ๆ ล่อ ๆ ถ้ามีคนข้างนอกเดินผ่านมา พวกเขาก็จะย่อหน้าต่างเอาไว้ กลัวจะถูกผู้บริหารเห็นเข้า แต่ตอนนี้ จางเย่ผู้ซึ่งเป็นหัวหน้ากลับแสดงเจตนาให้ทุกคนเล่นได้ดูได้ตามสบาย ทุกคนจึงยังรู้สึกว่าไม่ค่อยดีอยู่นิดหน่อย
พอจางเย่กลับเข้าห้องทำงานไป ทุกคนก็เริ่มง่วนทันที
เสี่ยวหวังเปิดเกมวางแผนปริศนาชื่อดังของต่างประเทศ ชื่อเกม ‘Fishing Master’ ขึ้นมาเล่น
เสียวหลี่ที่อยู่ข้าง ๆ กะพริบตาถาม “เธอจะเล่นจริงน่ะ?”
เสี่ยวหวัง “ผู้กำกับจางอนุญาตแล้วนี่?”
“เชี่* เธอนี่ไม่มีเกรงใจเลย!” เหลาหลี่พูดอย่างวิงเวียน
เสี่ยวหวังหัวเราะคิก “จะให้ฉันเกรงใจอะไรล่ะ ฉันก็เล่นเกมตามคำสั่งอยู่นี่ไง พวกเธอจะเล่นไม่เล่น? เกมนี้สุดยอดมากเลยนะ ทั้งในและนอกประเทศกำลังฮิตเชียวนะ นี่เป็นสุดยอดเกมวางแผนปริศนาของตอนนี้เลย กุญแจสำคัญคือเล่นผ่านเครือข่ายได้ล่ะ แลกของระหว่างผู้เล่นได้ด้วย”
ฮาฉีฉีมองมา “ฉันก็เคยได้ยินเกมนี้”
จางจั่ว “เกมนี้ผมเล่นผ่านหมดแล้ว ไหน ๆ ก็ไม่มีอะไรทำ เดี๋ยวผมไปเล่นเป็นเพื่อนเธออีกรอบดีกว่า”
“ฉันเอาด้วย”
“เสี่ยวหวัง เข้าเซิร์ฟยังไงอ่ะ?”
“ฉันด้วย ๆ ทุกคนมาตกปลากัน!”
“อ๊า ฉันตกได้ตัวใหญ่! สีทองด้วย!”
“ว่าไงนะ? เอามาให้ฉัน ๆ! เอามาให้ฉันเร็ว!”
“ไปไกล ๆ เลย ไม่ให้ ฉันตกได้!”
“ไอ้หยา ปลาสีทองนั่นดรอปของตีบอสด้วย ฉันติดอยู่ด่านนี้ตลอดเลยอ่ะ!”
เพียงครู่เดียว ภายในโซนออฟฟิศทีมรายการ ‘เดอะวอยซ์’ ทั้งหมดก็เต็มไปด้วยเสียงคลิกเม้าส์ เคาะแป้นพิมพ์ และเสียงตะโกนคุยกันโหวกเหวกของทุกคน เรียกได้ว่าอึกทึกครึกโครม!
บังเอิญมีเพื่อนร่วมงาน CCTV1 บางคนเดินผ่านมามองเห็นภาพนี้จากตรงประตูทางเข้า คนเหล่านั้นได้แต่มองกันตาค้าง ต่างคนต่างงงงัน!
เชี่*!
นี่มันอะไรกันวะเนี่ย?
คนพวกนี้แม่*ไม่ทำการทำงานเอาแต่เล่นเกมพร้อมหน้า? นี่! นี่มันไม่สบายเกินไปหน่อยเรอะ!
เดิมทีหลายคนยังคิดว่าหลังจากเหตุการณ์คราวนี้แล้วทีมรายการของจางเย่จะต้องย่ำแย่แน่ ๆ แต่ใครจะคิด ว่าคนในทีมรายการกลับสบายกว่าใครพวกที่สุดใน CCTV1 ! พวกนายไม่รู้รึไงว่าพวกนายโดนกำจัดแล้วน่ะ? พวกนายไม่รู้เหรอว่าพวกนายโดนหน่วยดองแล้ว? ทำไมพวกนายใจใหญ่ขนาดนี้! เวลาแบบนี้ยังมีหน้ามาเล่นเกมอย่างสนุกสนานได้หน้าตาเฉย?
แม่*เอ๊ย!
เคยเห็นคนใจใหญ่ แต่ไม่เคยเห็นใครใหญ่ขนาดนี้!
เพื่อนร่วมงานบางคนที่เดินผ่านมาต่างทั้งเคืองทั้งขำ ช่วงนี้พวกเขาเหนื่อยแทบตาย ได้มาเห็นภาพนี้เข้าย่อมรู้สึกไม่ยุติธรรมเป็นอย่างยิ่ง ใจอยากจะเข้าไปตำหนิสักหน่อย แต่เมื่อคิดได้ว่าวันนี้จางเย่มาทำงานแล้ว ก็ไม่มีใครกล้าเข้าไปพูดอะไรกับพวกนั้น ก็ใครจะไปกล้าพูดกับจางเย่ล่ะ! ทั่วทั้ง CCTV1 ตอนนี้ยังจะมีใครกล้าไปแหยมกับหมอนี่อีก? ในเมื่อทำอะไรไม่ได้ พวกเขาได้แต่เดินจากไปอย่างเงียบ ๆ ปลง ๆ เท่านั้น!
ตลอดทั้งเช้า คนในทีมรายการจางเย่ต่างใช้เวลาเล่นเกมกันอย่างสนุกสนาน ระหว่างนั้นมีเพื่อนร่วมงานที่เดินผ่านไปผ่านมานับไม่ถ้วน มีแม้แต่ผู้จัดการแผนกของ CCTV1 หลังจากที่ได้เห็นแล้วก็ต่างคนได้แต่พูดไม่ออก สุดท้ายกลายเป็นไม่มีใครกล้าว่าอะไร ล้วนแล้วแต่เดินห่างไปให้ไกล
ไม่มีใครกล้ามายุ่งกับพวกเขา
และไม่มีคนหันกลับมามองรบกวนพวกเขา
CCTV1 ตอนนี้กำลังสู้คดีอยู่ สองคดีนี้แม้ว่าจะนำ CCTV มาเป็นหลักในการฟ้องศาลก็ตาม แต่พุ่งเป้าไปที่ CCTV1 ทั้งสิ้น ล้วนเป็นเรื่องใน CCTV1 หลายคนที่เคยพัวพันกับการกระทำของ CCTV1 เมื่อหลายปีก่อนหลายวันมานี้ต่างก็ยุ่งจนไม่อาจปลีกตัว ไปช่วยเป็นพยานให้กับช่องหนึ่งเอย ไปคุยกับพนักงานเมื่อหลายปีก่อนเอย และยังมีรายการของพวกเขาเองที่ต้องจัดการอีก ล้วนยุ่งเป็นบ้าเป็นหลังไปแล้ว ทางผู้บริหารของ CCTV1 เองก็เช่นกัน ไม่เพียงแต่ต้องเตรียมตัวขึ้นศาล แต่ยังต้องรับมือกับงานสื่อและความสัมพันธ์กับสาธารณชนไปด้วย มีเรื่องต้องกู้หน้าอีกหลายอย่าง จะยังมีใครมีเวลามาวุ่นวายกับจางเย่อีกเรอะ!


*-*-*-*-*-*-*-*-*-*-*-*-*-*-*-*-*


>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<




[Go To Next Chapter]( ./56.md)