##บทที่ 743 : จางเย่ประกาศสงคราม!
เพียงนาทีเดียว ใต้ข้อความข่าวบนเวยป๋อก็มีความคิดเห็นต่อกันลงมานับพัน โพสต์พุ่งขึ้นมาแทบจะในพริบตา ดูราวกับถูกปาระเบิด เต็มไปด้วยความคิดเห็นที่ตกตะลึง!
“แม่*โคตรแย่!”
“เชี่*!”
“ฉันตาฝาดไปรึเปล่า?”
“ใครก็ได้บอกฉันทีว่านี่มันไม่จริง!”
“นี่…...นี่มันข่าวจริงหรือข่าวปลอมกันแน่?”
“โคตรช็อก!”
“คิดไม่ถึงเลย! ไม่อยากจะเชื่อ!”
“ผิดจากที่ฉันพูดไว้โคตร ๆ!”
“อาจารย์จาง คุณนี่สุดจริง ถล่มแม่*น่ะสิ!”
“ที่แท้เหตุผลที่จางเย่นิ่งเงียบ ก็เพราะเขาไปหานักกฎหมายมาร่างสำนวนฟ้องร้องนี่เอง! เขาไม่ได้เสียเวลาไปต่อล้อต่อเถียงด้วย แต่เล่นฟ้องศาลตรง ๆ เลย!”
ปะทุแล้ว!
ในอินเทอร์เน็ตดุเดือด!
วงการบันเทิงครึกโครม!
คนในทุกระดับชั้นต่างตกตะลึงยกใหญ่!
……
ที่บ้านจางเย่
เพื่อนบ้านสนิทรายหนึ่งวิ่งมาทุบประตูปัง ๆ
แม่เปิดประตู “โอ้ พี่สาวหลี่? กินข้าวหรือยัง? ฉันกำลังกินข้าวเย็นกับตาจางอยู่ล่ะ มาพอดีเลย เข้ามา ๆ มากินด้วยกัน”
พ่อกล่าวทักทายประโยคหนึ่ง
ปรากฏว่าสะใภ้หลี่กลับละล่ำละลัก “ยังจะมากินข้าวอะไรกันอีกเล่า ฉันเพิ่งได้ดูข่าว เย่น้อยของเธอเกิดเรื่องใหญ่อีกแล้วนะ เขาฟ้อง CCTV1 ต่อศาลแล้ว!”
แม่ “......”
พ่อ “......”
เฉินเฉิน “......”
……
ในขณะเดียวกัน
สถานีโทรทัศน์นครหลวง
ทีมงานรายการ ‘เซียนเกะเป๊ะเนื้อ’ ทุกคนต่างเพิ่งจะเสร็จจากการทำงานล่วงเวลา
ทันใดนั้น ก็ได้ยินต้าเฟยร้องเสียงหลง “เชี่***!”
โปรดิวเซอร์หูเฟยตำหนิ “ต้าเฟย อย่าทำให้ตกอกตกใจสิ”
ต่งซานซานกับพวกโหวเกอโหวตี้หันมา “มีอะไรเหรอ?”
ต้าเฟยจับโทรศัพท์มือถือด้วยอาการตาเหลือกปากสั่น “ไม่กี่นาทีก่อน เพิ่งมีข่าวล่าสุดว่า อาจารย์จางเย่…...ฟ้องร้อง CCTV ต่อศาล!”
“นายว่าไงนะ?” หูเฟยพลันแข้งขาอ่อนแทบล้ม!
เสียวหลวี่และโหวเกอโหวตี้เซตกลงบนเก้าอี้ “ฉิ*หาย!”
ลูกตาทั้งสองของต่งซานซานกลายเป็นจุด ตกตะลึงพูดไม่ออกอยู่นาน!
……
ห้องอัดรายการสัมภาษณ์แห่งหนึ่ง
“เลิกกอง”
“ลำบากอาจารย์ทุกท่านแล้ว”
รายการจบลง พิธีกรและโค้ชฟ่านเหวินลี่แห่ง ‘เดอะวอยซ์’ เดินลงจากเวทีพลางยิ้มแย้มพูดคุย เตรียมตัวกลับ
ตอนนี้เอง พลันมองลงมาเห็นทีมงานหลายคนกระซิบกระซาบพูดคุยกันหน้าตาตื่น พวกเธอทั้งสองประหลาดใจ จึงเดินไปดูว่าเกิดอะไรขึ้น
พิธีกรหญิงถาม “ดูอะไรกันอยู่หรือคะ?”
ผู้กำกับศิลป์คนหนึ่งหอบหายใจตอบ “พี่อวี้ วงการบันเทิง…...เกิดเรื่องใหญ่แล้ว!”
ฟ่านเหวินลี่ตะลึง “เกิดเรื่องอะไรขึ้น?”
ผู้จัดรายการคนหนึ่งที่อยู่ด้านข้างพูดอย่างไม่รู้จะหัวเราะหรือร้องไห้ดี “มีคนฟ้องคดี CCTV !”
ฟ่านเหวินลี่ได้ฟังก็นึกว่าล้อเล่น “จะเป็นไปได้ยังไง?”
พิธีกรหญิงรายการสัมภาษณ์คนนั้นเองก็ไม่เชื่อ ยังคงถามกลั้วหัวเราะ “ใครจะฟ้องคดีกับ CCTV ได้ล่ะ? ฮ่า ๆๆ นอกจากคนบ้า! ฉันไม่เชื่อหรอกค่ะ”
ฟ่านเหวินลี่เองก็คิดเช่นเดียวกัน มีแต่คนบ้าเท่านั้นแหละ ไม่มีใครทำแบบนี้จริงหรอก ทว่าเพิ่งคิดมาถึงตรงนี้ ฟ่านเหวินลี่พลันเย็นวาบขึ้นมาในใจ เธอคิดออกอยู่คนหนึ่ง หากจะบอกว่าในวงการบันเทิงมีคนกล้าฟ้องคดี CCTV อยู่คนหนึ่งจริง ๆ ถ้าจะบอกว่าทั่วทั้งประเทศมีอยู่คนหนึ่งที่กล้าทำบ้า ๆ อย่างนี้ ฟ่านเหวินลี่แทบจะมั่นใจ ทั่วทั้งวงการบันเทิงนี้ ก็มีแค่ไอ้บ้าคนนั้นที่กล้าทำแบบนี้!
ความจริงปรากฏตรงตามลางสังหรณ์ของฟ่านเหวินลี่!
เมื่อได้ยินผู้จัดคนนั้นกล่าวเสียงขื่น ๆ “เป็นจางเย่! เพราะไม่ได้รับค่าแรงจำนวนแปดพันกว่าหยวนเป็นระยะเวลาเกินกว่ากำหนดไปหนึ่งวัน เป็นเหตุให้เขา…...ฟ้องร้อง CCTV !”
ฟ่านเหวินลี่สีหน้าปั้นยากสุด ๆ!
พิธีกรหญิงพลันวิงเวียนซวนเซ “คุณพูดจริงหรือ?”
ผู้จัดรายการเหงื่อแตกพลั่ก “ข่าวรายงานเพียบเลย ตอนนี้ทั่วทั้งเน็ตพูดกันแต่เรื่องนี้ทั้งนั้น! ดุเดือดกันไปหมดแล้ว!”
คนที่อยู่รอบ ๆ ได้ยินเข้า พนักงานทั้งหลายตกตะลึงอ้าปากค้างไปทันที!
“คุณว่าไงนะ?”
“พระเจ้าช่วย!”
“ขอดูหน่อย!”
“สวรรค์! ฟ้องจริงด้วย?”
“แม่*โคตรดุดันเลยเว้ย!”
“วงการบันเทิงครึกโครมอีกแล้วคราวนี้!”
……
ปักกิ่งไทมส์
กองบรรณาธิการหนังสือพิมพ์เวลานี้ตกอยู่ในความปั่นป่วน!
“นี่แหละจางเย่!”
“ผิดปกติเกินไปแล้ว! เขากล้าทำแบบนี้จริงดิ?”
“ใครบอกว่าคราวนี้เขายอมแพ้? ใครบอกว่าเขาอดทนเพราะต้องการประนีประนอม? ย่าทวดนายสิ! จางเย่ก็ยังคงเป็นจางเย่ อันธพาลยังไงก็อันธพาลอย่างนั้น! ต่อให้ปลาตายตาข่ายขาดก็ไม่มีทางถอยหนีแม้แต่ก้าวเดียว!”
“นี่มันข่าวใหญ่มาก!”
“จางเย่เจ๋งโคตร ๆ!”
“นี่ต้องถูกบันทึกเป็นข่าวใหญ่แห่งประวัติศาสตร์วงการบันเทิงแน่นอน ไม่ว่าจางเย่กับ CCTV ใครจะแพ้ใครจะชนะ จะเดินหมากกันยังไง ย่อมต้องมีคน ‘ดับอนาถ’ ทั้งนั้น!”
“หลากหลายอารมณ์จริง ๆ แม้ว่ารูปร่างจางเย่จะไม่สูง ร่างกายไม่ได้แข็งแกร่ง แต่ถ้าพูดถึงนักสู้แห่งวงการบันเทิงล่ะก็ จางเย่นี่แหละคนหนึ่งแน่นอน เป็นบุรุษเหล็กผู้เหี้ยมหาญแท้จริง!”
“เร็วเข้า รีบไปล่าข่าวให้ได้เป็นคนแรก!”
“เหล่าซุน คุณไปที่ศาล! เหล่าหู คุณไป CCTV1 ! เริ่มปฏิบัติการได้! พวกเราสายแล้ว ช้ากว่าคนอื่นตั้งก้าวหนึ่งแน่ะ! ต้องไปแย่งข่าวนี้มาให้ได้! ไปกันให้หมดนี่แหละ! ตอนนี้ทีมข่าวบันเทิงที่ทำโอทีไปกันหมดแล้ว! หยุดเรื่องอื่นให้หมด! เรื่องอื่นไม่สำคัญแล้วตอนนี้!”
“รับทราบ!”
“รับประกันงานลุล่วง!”
เหล่านักข่าวต่างขานรับกันอย่างฮึกเหิม!
ข่าวนี้เรียกได้ว่าเป็นข่าวดังระเบิดได้จริงๆ! สั่นสะเทือนผู้คนเกินไป สั่นสะเทือนจนเหล่าศิลปินดาราทั่วทั้งวงการบันเทิงต้องหันมาจับตามอง แม้กระทั่งคนดังจากฮ่องกง - ไต้หวัน ซึ่งไม่ค่อยรู้จักศิลปินภายในแผ่นดินใหญ่ ยังได้รู้จักชื่อจางเย่เป็นครั้งแรกอย่างอัศจรรย์และต้องตกตะลึงไม่แพ้กัน พากันติดตามถามไถ่จากทางเพื่อนที่คุ้นเคยในแผ่นดินใหญ่ว่านี่เป็นคนดุร้ายจากไหนกันอย่างไม่หยุดหย่อน!
ในขณะที่คนทั้งหมดจากโลกภายนอกกำลังขวัญหนีดีฝ่อไปตาม ๆ กัน มีเพียงสถานที่แห่งเดียวที่มีปฏิกิริยาต่างไปจากทุกคน!
นั่นก็คือ CCTV1 !
……
ที่บ้านของรองผอ.เจียงหยวน
เจียงหยวนที่เพิ่งกำลังกินข้าวอยู่เมื่อครู่ทำถ้วยข้าวคว่ำเละเทะอยู่เบื้องหน้า ตะเกียบร่วงอยู่บนพื้น ปัดโทรศัพท์มือถือซึ่งบนหน้าจอแสดงข่าวที่อยู่บนโต๊ะทิ้ง!
ภรรยาของเขากล่าวอย่างระมัดระวัง “เหล่าเจียง”
เจียงหยวนคำรามอย่างโกรธจัด “ไอ้บ้าเอ๊ย! นี่มันบ้าชัด ๆ!”
“คุณโกรธน้อย ๆ หน่อยเถอะ” ภรรยาของเขาพยายามปลอบ
เจียงหยวนตบโต๊ะ “จะให้โกรธน้อยหน่อยอะไรหา! ยังจะเรียกค่าชดเชยร้อยล้านอีก? นี่มันตั้งใจจะทำอะไรกันแน่! ทำไมมันกำเริบเสิบสานขนาดนี้!”
ผู้บริหาร CCTV1 คนอื่น ๆ ก็มีสภาพไม่ต่างจากเขานัก!
เจียงหน่ายสงโมโหเดือด ผู้บริหารและผู้จัดการ CCTV1 คนอื่น ๆ ต่างโกรธจัดจนปอดแทบระเบิด!
“ไอ้อันธพาลฉาวโฉ่!”
“เหล่าเจียงทาบทามเขาเข้ามาเป็นเรื่องพลาดมหันต์!”
“นี่มันกบฏชัด ๆ!”
พวกเขาไม่เคยคาดคิดมาก่อนเลยจริง ๆ ว่าจะมีวันปีอย่างนี้เข้าสักวัน วันที่มีพิธีกรมาฟ้องร้องพวกเขา โดยที่ไม่ทันได้ตั้งตัวเลยสักนิด! ทว่าวันนี้ ก็ปรากฏออกมาแล้วคนหนึ่ง แค่เพราะค่าแรงไม่กี่พันนั่น ถึงกับต้องลากพวกเขาขึ้นโรงขึ้นศาล ถึงกับเอาชีวิตเข้าแลก ตกตายไปพร้อมกัน!
นี่มันเรื่องบ้าอะไรกัน!?
เหล่าผู้บริหาร CCTV1 โกรธจนคลั่ง พวกเขาเริ่มรู้สึกเสียใจที่ใช้วิธีนี้มาบีบคั้นให้จางเย่ส่งมอบลิขสิทธิ์เช่นกัน เดิมทีพวกเขาตั้งใจแก้ไขกันเองภายใน ชัดเจนว่าไม่อยากให้เรื่องปูดไปถึงสื่อ และยิ่งไม่อยากให้เรื่องส่วนแบ่งล่วงรู้ไปถึงผู้บริหาร CCTV ยิ่งกว่า! สัญญาของจางเย่เป็นสิ่งที่พวกเขา CCTV1 ตัดสินใจกันเอาเอง โดยอยากผูกขาดลิขสิทธิ์ของเขาและเป็นแผนของผู้บริหาร CCTV1 บางคน ขณะที่ฝ่ายผู้บริหารเบื้องบนของ CCTV ไม่ได้ล่วงรู้ความจริงนี้ด้วย! หากมีคนรู้เข้าคงไม่เป็นการดีต่อใครแน่ ทว่าในตอนนี้ คนอื่น ๆ รับรู้กันหมดแล้ว คราวนี้กลายเป็นเรื่องใหญ่โตขึ้นมาแล้วไม่มีทางปิดได้อีกต่อไป! หัวค่ำวันนี้ สื่อต้องพาดหัวข่าวผู้บริหาร CCTV1 ว่ายักยอกค่าแรงพิธีกรเต็มไปหมดแน่ เห็นได้ชัดว่านี่ไม่ใช่สถานการณ์ที่พวกเขาอยากเจอ! ไม่ต้องพูดถึงเลยว่าจากนี้ไปงานของจางเย่ในอนาคตจะเป็นอย่างไร และไม่ต้องพูดถึงเลยว่าพวกเขายังจะสามารถตักตวงผลประโยชน์จากจางเย่จากนี้ได้อีกหรือไม่ ชัดเจนว่าการะกระทำของจางเย่ในเวลานี้ เท่ากับเป็นการถอนฟืนใต้กระทะ[1]กับพวกเขาผู้บริหาร CCTV1 หลายคนเลยทีเดียว!
จางเย่ได้ประกาศสงครามกับ CCTV1 แล้ว!
หนังสือฟ้องร้องฉบับนี้ คือการตอกหน้าด้วยตัวของมันเอง!
คือการตอกไปยังใบหน้าของพวกเขาเหล่าช่องหนึ่ง!
สุดชอกช้ำ!
แสนสาหัส!


================
[1] 釜底抽薪 ถอนฟืนใต้กระทะ เป็นหนึ่งในกลยุทธ์ติดพันของ 36 กลศึกสามก๊ก หมายถึง การเอาฟืนใต้หม้อที่กำลังเดือดออก, ตัดกำลัง, บั่นทอนขวัญกำลังใจ
*-*-*-*-*-*-*-*-*-*-*-*-*






[Go To Next Chapter]( ./44.md)