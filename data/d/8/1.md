##บทที่ 701 : งานเลี้ยงฉลอง!
วันจันทร์
ทุกคนในทีมออกข้อสอบของเขตเมืองหลวงราวกับยกภูเขาออกจากอก
“ในที่สุดก็เรียบร้อยสักที!”
“เฮ้อ ไม่ง่ายเลยนะเนี่ย!”
“สุดท้ายก็เสร็จจนได้!”
“ถึงวันหยุดแล้ว พรุ่งนี้ฉันจะนอนให้เต็มอิ่ม!”
“งานออกข้อสอบคราวนี้ยากชะมัด ปีหน้าฉันคงไม่มาอยู่ทีมออกข้อสอบแล้ว เหนื่อยแทบขาดใจตายแน่ะ อาทิตย์นี้แทบไม่ได้หลับไม่ได้นอน”
“ยังไงงานเราก็เสร็จแล้ว สบายได้แล้วน่า”
“อืม ที่เหลือก็แค่รอช่วงสอบเอนทรานซ์เสร็จ”
“อิสระเสรี!”
วันนี้เป็นกำหนดเส้นตายวันสุดท้าย ทีมออกข้อสอบแต่ละภาควิชาต่างพากันส่งงานเร่งด่วนกันเรียบร้อย ทั้งข้อสอบหลักข้อสอบย่อยและโจทย์สำรองที่ไม่ได้รับเลือกต่างๆ ล้วนจัดสรรออกมาเรียบร้อยแล้ว โดยทางเจ้าหน้าที่ที่เกี่ยวข้องจะส่งมอบให้กับเบื้องบน จากจุดนี้ ข้อสอบเข้าของเมืองหลวงปีนี้จึงนับว่าได้รับการคอนเฟิร์มไปโดยปริยาย งานคัดสรรและเปลี่ยนแปลงรายละเอียดที่เหลือ จะเป็นหน้าที่ของคนในคณะกรรมการจัดสอบเบื้องบนตัดสินใจ ซึ่งจะใช้โจทย์ข้อไหน โจทย์ข้อใดใช้ไม่ได้นั้น กรรมการจัดสอบและเบื้องบนจะประชุมและเป็นผู้ตัดสินใจในขั้นสุดท้าย อีกทั้งส่วนใหญ่ก็ไม่ค่อยเกี่ยวกับพวกเขาทางนี้ที่เป็นอาจารย์ออกข้อสอบด้วย งานของพวกเขาถือว่าสำเร็จเสร็จสิ้นไปแล้ว ตอนนี้มีเวลาเหลือให้พวกเขาพักผ่อน รอจนช่วงสอบเอนทรานซ์เสร็จ พวกเขาจึงจะได้กลับบ้านใครบ้านมัน
บนเนินเขา
จางเย่กับซูน่ากำลังวิ่งออกกำลังกายยามเช้า
ซูน่าสวมชุดออกกำลังกาย มีผ้าขนหนูพาดอยู่บนไหล่ หน้าผากชุ่มไปด้วยเหงื่อ จางเย่สภาพดีกว่าเยอะ เขาไม่เหนื่อยเลยสักนิด วิ่งมาสักพักยังไม่หอบเลยสักแอะ
“ไม่ไหว ไม่ไหวแล้ว ฉันขอพักแป๊บ” ซูน่าหยุดอยู่กับที่ วิ่งไม่ออกแล้ว “อาจารย์จาง แรงดีจังเลยนะคะ”
จางเย่จึงชะลอฝีเท้าลงบ้าง “ผมเองก็แย่กว่าเมื่อก่อนนะ ตอนนั้นยังพอได้ฝึกร่างกายออกกำลังทุกเช้า แต่ตอนนี้กลับไม่ได้ทำเลย แค่งานก็ยุ่งจนทำแทบไม่ทัน ทำงานใช้สมองหนักๆ มานานเพิ่งได้มาวิ่งผ่อนคลายสักสองสามรอบนี่ล่ะครับ” สภาพร่างกายของเขาไม่นับว่าดีมาก แต่อย่างน้อยก็ต้องแข็งแรงกว่าผู้หญิงที่ไม่ค่อยออกกำลังกายอย่างซูน่าแน่นอน อย่างไรเสียร่างกายของจางเย่ก็มีทักษะการต่อสู้แฝงอยู่ เพียงแต่เดี๋ยวผลุบเดี๋ยวโผล่ก็เท่านั้น
ซูน่าหัวเราะยกมือปาดเหงื่อ พลางถาม “ช่วงนี้คุณเป็นไงบ้างคะ?”
จางเย่ยิ้ม “เรื่อยๆ ครับ เรื่องทำรายการ ยังไงก็เป็นงานถนัดของผม”
ซูน่าโอดครวญคำหนึ่ง “ถนัดอยู่แล้วอะไรล่ะคะ งานถนัดของคุณคืออะไรตอนนี้ฉันล่ะงงไปหมดแล้ว คณิตศาสตร์ วรรณกรรม ดนตรี วิทยุ โทรทัศน์ สายไหนที่คุณไม่เคยผ่านมาบ้างล่ะคะ ว่าแต่คุณถนัดอันไหนกันแน่? ถ้าคุณไม่พูด ฉันก็ลืมไปตั้งนานแล้วว่าสายอาชีพคุณทำอะไร แล้วคุณก็ดันเก่งอีก ไม่ว่าจะไปสายไหน ก็ทำได้เก่งกาจโดดเด่นในสายนั้น ไปทางไหนก็ก่อคลื่นลมปั่นป่วนไปหมด”
จางเย่พูดพลางถอนหายใจ “เฮ้อ ผมน่ะนะ อะไรก็ไม่เก่ง จะมีก็แต่ความสามารถในการปรับตัวนี่แหละครับที่เป็นจุดแข็ง”
ซูน่า “คราวนี้ทีมออกข้อสอบไปตามหาคุณ ฉันล่ะคิดไม่ถึงเลยจริงๆ ฉันประเมินว่าหลายคนก็ไม่ได้เตรียมตัวเรื่องนี้มาก่อน ถ้าระบบการศึกษาส่งสัญญาณมาแบบนี้ เห็นทีปีนี้คุณน่าจะได้กลับมาที่เป่ยต้าแล้วล่ะมั้งคะ? คงพักการสอนของคุณไม่ได้ตลอดหรอก พวกนักศึกษาที่เป่ยต้าหลายคนเอาแต่พูดถึงคุณด้วยล่ะ หึหึ ไม่ต้องพูดถึงอย่างอื่นหรอกค่ะ เอาแค่ที่ขึ้นเป็นประเด็นกันอยู่บนบอร์ด ม.เป่ยต้า พวกนักศึกษาพากันแสดงเจตจำนงให้คืนตำแหน่งให้คุณตามเดิมกันซ้ำแล้วซ้ำเล่าไม่หยุดหย่อนเชียวนะ”
“จริงหรือครับ?” จางเย่ประทับใจมาก “ที่แท้พวกนักศึกษาก็ยังจำผมได้อยู่”
ซูน่าเสียงเปลี่ยน “แต่ว่านะ ก็มีแบนคุณเหมือนกัน”
จางเย่ไม่เข้าใจ “หา?”
ซูน่ากระพริบตาถี่ๆ หัวเราะหึหึ กล่าว “ไม่รู้ใช่ไหมล่ะคะ? ฉันเองตอนเพิ่งตื่นเมื่อเช้านี้ก็เพิ่งบังเอิญเจอคนที่คณะกรรมการจัดสอบส่งมา ในนั้นมีคนของม.เป่ยต้าอยู่คนหนึ่ง ตอนกินข้าวเช้าเม้าท์กันใหญ่เลยว่า ตอนนี้ในเน็ตน่ะ คุณกลายเป็นศัตรูของผู้คนอีกแล้วล่ะค่ะ รู้ไหมว่าคราวนี้ใครเรียกร้องให้มีการแบนคุณ? ก็พวกนักเรียนเตรียมสอบเข้าชาวเมืองหลวงปีนี้กับพวกผู้ปกครองไงล่ะ ต่างเรียกร้องให้กรรมการจัดสอบขับไล่คุณกลับไปบ้าน เมืองหลวงตอนนี้กระทู้เกี่ยวกับการสอบเข้าทั้งในเว็ปบอร์ดและเวยป๋อ มีปฏิบัติการอะไรที่เรียกว่า ‘ส่งจางเย่กลับบ้าน’ นี่แหละแพร่ไปทั่ว พวกเขาบอกที่บ้านคุณตอนนี้ไม่เพียงแต่มีกลุ่มสาวสวยมารอต่อคิวอยู่ที่ห้องน้ำ ห้องนอนก็เต็มไปด้วยเงินทอง มีกระทั่งการขุดค้นพบสุสานโบราณแห่งราชวงศ์ถังด้วย ให้คุณรีบกลับบ้านไปดูโดยด่วน ตอนฉันได้ยินคนของมหา’ลัยบอกมา ทำเอาขำแทบตายแน่ะ! บ้านคุณตอนนี้โดนคนเอามาลือกันให้แซ่ด!”
จางเย่แทบลมใส่ เมื่อเพิ่งรู้สถานการณ์โลกภายนอก ถึงกับโอดครวญออกมา “ไอ้หยา อะไรทำไมต้องมาแบนผมล่ะ? ลูกพี่เอ็งจะเป็นผู้เชี่ยวชาญด้านการโดนแบนอยู่แล้วนะ มันจะบ่อยไปไหมแบบนี้!?”
ซูน่า “ใครใช้ให้คุณตั้งโจทย์เลขประถมน่าพิศวงแบบนั้นแต่แรกล่ะ พวกนักเรียนเตรียมสอบเลยกลัวว่าคุณจะออกข้อสอบยากเกินไป ก็เลยก่อปฏิบัติการนี้ขึ้นมา แถมพากันเล่นอย่างเมามันเป็นพิเศษอีกต่างหาก ทั้งพวกนักเรียนเตรียบสอบไปจนถึงผู้ปกครองหรือแม้แต่แฟนคลับของคุณเอง ทุกคนต่างใส่สีตีไข่ให้คุณอย่างสนุกสนานเชียวค่ะ ฮ่าๆ”
จางเย่แทบพูดไม่ออกเลยจริงๆ ก่อนคุยโวหน้าไม่อายว่า “ตั้งแต่ลูกพี่เข้าวงการบันเทิงมา ก็เดินหน้าสายไอดอลชายหนุ่มผู้ไร้ที่ติมาโดยตลอด ไหงตอนนี้กลับกลายมาเป็นสายตลกไปได้หว่า?”
ซูน่า “......”
ทั้งสองพูดคุยกันสบายๆ ขณะเดินกลับจากขึ้นเขาไปด้วย
เพิ่งจะถึงประตูทางเข้าหอพัก ก็เจอเข้ากับคณบดีพานพอดี
“อาจารย์จาง เสี่ยวซู ไปจ๊อกกิ้งกันมาหรือ?” พานหยางโบกมือทัก
ซูน่าตอบ “ใช่ค่ะคณบดีพาน ทานอะไรรึยังคะ?”
พานหยางยิ้ม “ยังเลย เก็บท้องไว้รอมื้อกลางวันน่ะ จริงสิ พวกคุณก็เตรียมตัวด้วยล่ะ รีบไปอาบน้ำล้างตัวเปลี่ยนเสื้อผ้าเร็ว เดี๋ยวช่วงสิบเอ็ดโมง เที่ยงๆ นี้ไปรวมกันที่ยอดเขานะ จะมีงานเลี้ยงฉลอง ทุกคนจะได้ไปพบปะกับกินอะไรด้วยกันที่นั่น เป็นปิ้งย่างกลางแจ้ง วันนี้อากาศดี เมฆเต็มฟ้า ไม่ค่อยร้อนหรอก”
ซูน่าถาม “คณะกรรมการจัดสอบเป็นคนจัดเหรอคะ?”
พานหยางตอบ “เปล่า พวกอาจารย์จัดกันเอง ทุกปีก็แบบนี้ล่ะ สุดท้ายกลายเป็นกิจกรรมประจำไป เรื่องซื้อเครื่องปรุงวัตถุดิบ เดี๋ยวจะมีคนงานจากฝ่ายกรรมการจัดสอบมาช่วยเราซื้อให้ตามลิสต์ พวกคุณอยากกินอะไรก็ไปบอกทางนั้นได้ เอาลิสต์รายการให้พวกเขาไปนะ”
จางเย่หัวเราะ กล่าวรับอย่างขันแข็ง “ได้เลยครับ”
ซูน่ากล่าว “ตอนนี้ฉันอยากซดแค่น้ำอัดลมเย็นๆ เท่านั้นล่ะค่ะ”
“มีหมดเลย” คณบดีพานกล่าวอย่างอารมณ์ดี “ยังมีโปรแกรมอื่นอีกนะ ร้องเล่นเต้นรำอะไรก็มี ใครอยากทำอะไรก็เตรียมตัวล่วงหน้าหน่อย อย่าสายล่ะ”
ซูน่าบอก “ถ้างั้นต้องไปให้ตรงเวลาแล้วค่ะ!”
……
ยังไม่ทันจะเก้าโมงก็มีคนไปถึงยอดเขาแล้ว ส่วนจางเย่ไม่ได้รีบร้อนอะไร เห็นว่ายังเช้าอยู่ เขาอาบน้ำเปลี่ยนเสื้อผ้าเสร็จแล้ว ก็เดินเรื่อยเปื่อยไปที่ชั้นหนึ่ง ไม่มีอินเทอร์เน็ตไม่มีมือถือ กิจกรรมผ่อนคลายของเขาที่เหลืออยู่เพียงอย่างเดียวตอนนี้จึงมีแค่การอ่านหนังสือเท่านั้น ห้องค้นคว้าของที่นี่มีชั้นหนังสืออยู่มากมาย ทั้งหนังสือประเภทวรรณกรรม ประวัติศาสตร์ วิทยาศาสตร์ สังคมล้วนครบครัน หนังสือนอกเวลาก็ไม่น้อย หนังสือในห้องค้นคว้าไม่ได้จำกัดอยู่เพียงหนังสือที่เกี่ยวกับการสอบเข้าเท่านั้น
ด้านในไม่มีคน หลังจบงาน ทุกคนต่างออกไปกันหมดแล้ว จึงไม่มีคนมาหอบหนังสือหรือเอกสารอ้างอิงให้พรึ่บพรับกันอยู่แถวนี้อีก
ดึงประตูปิด เปิดเครื่องปรับอากาศ จากนั้นจางเย่ค่อยนั่งลง เขาไม่ได้เจาะจงประเภทหนังสืออะไรเป็นพิเศษ หยิบเล่มไหนได้ก็เอามาพลิกอ่านดู อืม..พูดให้ชัดน่าจะบอกว่าถึงจะมีสภาพภายนอกไม่เหมือนกัน แต่เขาก็เป็นเครื่องถ่ายเอกสารคัดลอกได้แบบหน้าต่อหน้า ทั้งยังมีความเร็วสูงมากเครื่องหนึ่ง หนึ่งหน้าเพียงเสี้ยววินาที เมื่อสายตากวาดตัวอักษรทั้งหมดไปรอบหนึ่ง เสี้ยววินาทีต่อมาก็คัดลอกหน้าสองต่อ ซึ่งความไวในการอ่านหนังสือนี้สามารถทำให้คนตกตะลึงอ้าปากค้างได้
‘ทำเนียบคนดังสมัยราชวงศ์ซ่ง’
‘รวมโจทย์เรขาคณิตเชิงพีชคณิต’
‘ประวัติศาสตร์ดนตรีสากล’
‘หมากล้อมเบื้องต้น’
‘ภาษาโปรตุเกสพื้นฐาน (ตอนต้น)’
และอื่นๆ อีกมากมายเท่าที่จะสรรหาได้จากที่นี่
หนังสือเล่มต่างๆ ที่จางเย่หยิบมาอ่าน ไม่ได้ขึ้นอยู่กับว่าเขาสนใจหรือไม่ แต่ขึ้นอยู่กับว่าเขาคว้าเล่มไหนมาพลิกเปิดได้ต่างหาก แต่ละเล่มนั้นไม่ได้มีเงื่อนไขใดในการเลือกมา
หลังจากที่คัดลอกหนังสือไปเกือบยี่สิบเล่ม จางเย่จึงหยุดพัก ยกมือขึ้นเปิดแหวนเกมอย่างเงียบเชียบ มองดูค่าชื่อเสียงจำนวนมากที่ได้มาจากสองตอนของ ‘เดอะวอยซ์’ แล้ว เขากดเลือกไปที่หน้าจอซื้อไอเทมทันที เพียงอึดใจเดียวก็จ่ายค่าชื่อเสียงหนึ่งล้านซื้อ ‘แคปซูลความจำ’ หนึ่งร้อยเม็ด หลังจากกลืนลงไปเม็ดหนึ่ง เขาก็เรียกความทรงจำเนื้อหาในหนังสือเล่มแรกที่คัดลอกออกมาอย่างรวดเร็ว แล้วเริ่มเรียกพวกมันออกมาทีละเล่มจากในสมอง
ก่อนหน้านี้ จางเย่ใช้ ‘แคปซูลความจำ’ เรียกความรู้จากโลกเดิมของเขาเพียงอย่างเดียว แต่ตอนนี้ จางเย่รู้ว่ามันไม่พออีกต่อไป อย่างเช่นความแตกต่างในการสอบเข้าในครั้งนี้ ก็ได้ส่งสัญญาณเตือนให้จางเย่เช่นกัน เขาค่อนข้างแปลกหน้าสำหรับโลกใบใหม่นี้อยู่บ้าง เพราะโลกทั้งสองไม่เหมือนกัน การสอบและเนื้อหาในแบบเรียนย่อมมีข้อแตกต่างในทุกๆ ด้าน หากเขามัวแต่พึ่งพาความรู้ทั่วไปและวิธีคิดจากโลกเดิมของเขาอยู่ แน่นอนว่าต่อไปอาจเกิดปัญหาได้ ดังนั้นจางเย่จึงต้องหาเวลาทำความเข้าใจและศึกษาเรียนรู้โลกใบนี้ให้ลึกซึ้งไว้ตั้งแต่เนิ่นๆ
นอกจากบางจุดที่โลกทั้งสองแตกต่างกัน หลายเรื่องราวยังคงเหมือนกันอยู่ เรื่องที่จางเย่ไม่มีโอกาสเคยได้เรียนตอนอยู่โลกเดิม ความจริงแล้วสามารถเรียนจากที่นี่ได้ทั้งหมด อีกทั้งไม่มีทางที่เขาจะอ่านหนังสือจากโลกเดิมได้และไม่มีทางที่จะกลับไปได้อีก และที่โลกนี้ก็ยังมีเนื้อหาที่โลกนั้นอยู่เช่นเดียวกัน จางเย่จึงฉวยเอาหนังสือและข้อมูลภาพที่เกี่ยวข้องมากวาดสายตาอย่างรวดเร็วหนึ่งรอบ และด้วย ‘แคปซูลความจำ’ จึงสามารถจำพวกมันไว้ได้หมด ทำให้ความเร็วในการเรียนรู้ของเขาพุ่งทะลุถึงขีดสุด นอกจากนี้ยังเหลืออีกหลายวันกว่าจะถึงเวลาสอบเข้าในครั้งนี้ ระหว่างนี้เขาเองก็ไม่มีทางออกไปข้างนอกได้ ทำได้แต่อยู่บนเขาลูกนี้ กับวันเวลาเหลือเฟือเช่นนี้ คงไม่มีอะไรเหมาะสมไปกว่าการทำแบบนี้แล้ว จะให้เสียเวลาไปเปล่าๆ ไม่ได้ เพราะสิ่งที่ต้องเรียนรู้ช่างมีมากมายเหลือเกิน
หนึ่งเล่ม……
สามเล่ม……
ห้าเล่ม……
เพียงพริบตาเดียว จางเย่ได้หวนนึกถึงเนื้อหาหนังสือจากในส่วนลึกของสมองไปแล้วถึงห้าเล่ม กระทั่งขั้นตอนการจำเนื้อหากลับหน้ากลับหลัง ก็ล้วนเรียกออกใช้มาได้อย่างไหลลื่น
ชัดเจนว่า มูลค่าที่จำเป็นต้องจ่ายเพื่อ ‘แคปซูลความจำ’ เป็นจำนวนมาก คือค่าชื่อเสียงระดับมหาศาลนั่นเอง โชคดีที่รายการใหม่ของจางเย่ได้สั่งสมค่าชื่อเสียงเอาไว้ให้เขาอย่างเหลือเฟือ ทำให้เขาสามารถใช้จ่ายได้ลื่นไหลไม่มีสะดุด ใช้จ่ายค่าชื่อเสียงไปสักกี่ล้านจางเย่ก็ไม่ปวดใจแล้ว การเหลือค่าชื่อเสียงทิ้งไว้เฉยๆ สิ ที่ถือว่าเปล่าประโยชน์ ส่วนเรื่องใช้เพื่อหาความรู้นั้นไม่เหมือนกัน เทียบกันแล้วไม่ทำให้ปวดใจเลย ยิ่งไปกว่านั้น ‘เดอะวอยซ์’ เพิ่งจะออกอากาศได้เพียงสองตอน รอตอนหลังๆ ทะยอยออกอากาศก็จะมีค่าชื่อเสียงเข้ามามากขึ้น เขาจึงใช้จ่ายปริมาณมหาศาลขนาดนี้ไหว ดังนั้นเรื่องที่สำคัญที่สุดสำหรับจางเย่ตอนนี้ก็คือประเทืองความรู้ให้ตัวเอง ‘ใส่เกราะ’ ให้ตัวเอง ความรู้คือพลัง คือบันไดเชื่อมสู่ทำเนียบคนดังระดับ A สิ่งที่เขาทำอยู่ตอนนี้ ล้วนเป็นการทำเพื่อไต่ขึ้นไปยังเวทีระดับสูงกว่า ต้องเตรียมตัว!
เล่มที่หก……
เล่มที่เจ็ด……
ดูนาฬิกา ใกล้ได้เวลาแล้ว จางเย่จึงเดินโงนเงนขึ้นไปบนยอดเขา เพื่อไปร่วมงานเลี้ยงฉลองที่ทุกคนจัด เตรียมตัวกินแหลก!


*-*-*-*-*-*-*-*-*-*-*-*-*-*-*-*
อัพตอนใหม่ทุกวันจันทร์ - วันอาทิตย์ เวลา 20.00 น.






[Go To Next Chapter]( ./2.md)