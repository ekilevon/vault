##บทที่ 787 : ช่องสารคดี CCTV !
ช่วงบ่าย
ทั่วทั้ง CCTV ต่างซุบซิบกันไปทั่ว
ทุกวันนี้จางเย่ตกอับอยู่ที่ CCTV1 อยู่ในจุดที่ยากลำบาก ข่าวสารก็ถูกปิดกั้น เขาแทบจะได้รับข้อมูลข่าวสารเป็นคนสุดท้าย แถมยังเป็นคนของเขาเองที่เข้ามาแจ้ง
ประตูถูกผลักเปิด โดยลืมสิ้นแม้แต่การเคาะประตูก่อน!
ฮาฉีฉีกับจางจั่วสองคนพรวดพราดเข้ามา!
“ผู้กำกับจาง!” ฮาฉีฉีรีบร้อนกล่าว “พวกเราถูกย้ายซะแล้วค่ะ!”
จางเย่สบตาทันที “ย้ายอะไร?”
จางจั่วละล่ำละลักอธิบาย “เมล์ภายในเมื่อกี้ คุณกับทีม ‘เดอะวอยซ์’ ของเรา ตั้งแต่พรุ่งนี้เป็นต้นไปจะย้ายไป CCTV14 ครับ ไปทำงานที่นั่น ไม่ขึ้นตรงกับ CCTV1 แล้ว! ตั้งแต่พรุ่งนี้ไป ข้อมูลคนของเราทุกอย่างจะไปสังกัดอยู่ช่องสิบสี่ รวมถึงประกันสังคมก็ย้ายไปที่นั่นด้วย!”
หัวใจของจางเย่เต้นแรงขึ้นมา “เป็นความจริงเหรอ?”
“จริงสิคะ คุณลองเช็กเมล์ดูสิ!” ฮาฉีฉีกล่าว
จางเย่ไม่วางใจ รีบเร่งยืนยันทันที ปรากฏว่า มีคำสั่งย้ายจริง ๆ!
อะฮ่า!
เยี่ยมไปเลย!
ก่อเรื่องไปทั่วจนในที่สุดก็ได้ผลอย่างไม่ต้องสงสัย!
แรกเริ่มเดิมทีการที่จางเย่ไปด่ารายการ CCTV1 ทั้งหลายไปทั่วบนเวยป๋อนั้น ความจริงแล้วเป็นการหว่านพืชหวังผล แต่ก็ไม่ได้คิดอะไรมาก สิ่งที่เขาทำแต่ไหนแต่ไรก็ไม่ได้ไตร่ตรองไว้ก่อนอยู่แล้ว แต่หลังจากที่ด่าแล้วเขาจึงพบว่า CCTV1 ทำอะไรเขาไม่ได้จริง ๆ เพราะอย่างไรพวกนั้นก็ต้องการแช่เขาเอาไว้นิ่ง ๆ อยู่แล้ว ดังนั้นก็เลยมีข้อจำกัดในการจัดการกับเขา หรืออาจจะพูดว่าไม่สามารถทำอะไรเขาได้เลย เมื่อเห็นอย่างนั้น ทำให้จางเย่เกิดไอเดียขึ้นมา รู้สึกว่าต้องลองก่อเรื่องครั้งแล้วครั้งเล่า เพราะไหน ๆ สถานการณ์ของเขากับหน่วยก็ไม่อาจเยียวยาได้อีกแล้ว ชื่อเสียงฉาวโฉ่มานานจนไม่มีอะไรจะให้เสียแล้ว จุดประสงค์ของจางเย่ ก็แค่อยากลองดูว่าจะหลุดออกจากเงื่อนไขตรงนี้ได้หรือไม่ เพื่อจะแหวกออกจากจุดตายนี้ —— เขาไม่เคยยอมแพ้ที่จะสร้างรายการขึ้นอีกครั้งมาโดยตลอด!
ไม่คิดเลยว่าจะสำเร็จแล้วจริง ๆ!
ทำ CCTV1 โมโหจนไม่รู้จะโมโหยังไงได้แต่ต้องสั่งย้ายตนเองจริง ๆ!
ได้ยินเสียงจางจั่วถาม “หัวหน้าจาง ตอนนี้พวกทำไงกันดีครับ?”
ฮาฉีฉีเองก็ถาม “เรื่องนี้ตกลงมันดีหรือไม่ดีคะ?”
“ผอ.ช่องสิบสี่เหยียนเทียนเฟยผมเองก็เคยได้ยินมาบ้าง เป็นมือเก๋าของ CCTV ไปแล้ว บางครั้งก็ค่อนข้างเจ้าอารมณ์เกินไป ความสัมพันธ์ของผอ.เหยียนกับสถานีรวมถึงภายใน CCTV1 กับอีกหลายช่องไม่สู้ดีนัก ถ้าผู้บริหาร CCTV1 ต้องการให้ผอ.เหยียนแช่แข็งพวกเราต่อไป เกรงว่าผอ.เหยียนก็อาจจะไม่ฟังพวกเขา และพูดได้ว่า พวกเราอาจจะได้ผลิตรายการใหม่อีกครั้ง?” จางจั่ววิเคราะห์
แต่ฮาฉีฉีกลับไม่เห็นด้วย “แต่ว่าช่องสิบสี่มัน……”
พอจางจั่วได้ฟัง ก็ใจแป้วขึ้นมาทันควัน “จริงด้วย ช่องสิบสี่ ที่จริงแล้วแบบว่า…...อ่ะแฮ่ม”
จางเย่ได้ยิน ก็กล่าวกับทั้งสอง “พวกเพื่อนร่วมทีมรู้เรื่องกันหมดหรือยัง? พวกคุณออกไปก่อน ไปแจ้งให้ทุกคนทราบที ผมขอเช็กสถานการณ์ทางนี้หน่อย เดี๋ยวตามไป”
“ได้ครับ”
“เข้าใจแล้วค่ะ”
ทั้งสองก้าวออกจากห้องทำงานไป
เหตุผลที่จางเย่ไม่พูดอะไรมาก เป็นเพราะตอนนี้เขายังไม่รู้ว่าช่องสิบสี่ตกลงแล้วเป็นยังไงแน่ และที่ไม่ได้ซักถามฮาฉีฉีกับจางจั่วเมื่อกี้ เพราะเกรงว่าตัวเองจะดูไม่เป็นมืออาชีพ เขาใช้คอมพิวเตอร์ของตนเองตรวจสอบดูเอาเอง ว่ากันตามหลักแล้ว ไม่ว่าจะเกิดเรื่องอะไรขึ้น เจียงหน่ายสยงกับพวกเจียงหยวนต่างชิงชังเขาเข้ากระดูก ย่อมไม่ยอมปล่อยให้เขาย้ายไปโลดแล่นที่ช่องอื่นง่าย ๆ หรอก แบบนั้นจะเป็นการขัดกับเจตนากำจัดเขาไปเปล่า ๆ ช่องวาไรตี้หรือ? ไม่มีทาง! ช่องต่างประเทศ? เป็นไปไม่ได้! ยิ่งช่องกีฬาหรือช่องรายการเด็กก็ไม่ได้ทั้งนั้น เพราะช่องเหล่านี้มีพิธีกรกันหมด ถึงเรตติ้งช่องเหล่านี้ตกต่ำแค่ไหน CCTV1 ก็ไม่วางใจให้เขาไปที่เหล่านี้แน่ ๆ ไม่มีทางปล่อยโอกาสให้จางเย่ได้ออกทีวีเด็ดขาด ไม่อย่างนั้นจะเรียกว่าแช่แข็งได้ยังไง?
งั้นที่ไหนล่ะ?
ช่องสิบสี่นี้เป็นที่แบบไหนกัน?
หลังจากตรวจสอบอยู่ครู่หนึ่ง จางเย่ก็ตกตะลึงไปในทีแรก จากนั้นจึงเห็นแสงสว่าง CCTV14 นี้เป็นแค่โลโก้รายการสถานี แท้จริงแล้วชื่อเต็มของช่องนี้ก็คือ —— ช่องสารคดี CCTV !
มิน่าล่ะ มิน่า CCTV1 ถึงวางใจยอมย้ายเขาไปสินะ ที่แท้ก็เพราะเป็นช่องถ่ายทอดสารคดีนี่เอง เมื่อตรวจสอบต่อไป จางเย่จึงเข้าใจได้ทั้งหมด เดิมทีช่องสารคดี CCTV ของโลกนี้ ความจริงนั้นไม่มีพิธีกร ไม่ใช่ไม่มีการรับสมัครพิธีกร แต่ที่ช่องสิบสี่นี้ไม่มีตำแหน่งพิธีกรมาให้ตั้งแต่ต้นแล้วต่างหาก ปกติการทำงานของช่องสิบสี่จะเป็นอะไรที่ธรรมดาสามัญมาก
สารคดีของพวกเขามีแค่น้อยนิดที่ถ่ายทำกันเอง อย่างเช่นการส่งนักข่าวและตากล้องออกไปที่สนามกีฬา ทีมไหนที่ชนะเลิศ ก็ไปบันทึกภาพเบื้องหน้าเบื้องหลังที่น่าสนใจมา จากนั้นค่อยกลับมาตัดต่อทำเป็นฟิล์มสารคดีออกอากาศ หรือไม่งั้นก็ไปหาสถานที่ที่น่าสนใจ สถานที่ท่องเที่ยวต่าง ๆ ส่งนักข่าวไปบันทึกภาพหาข้อมูล แล้วส่งกลับมาออกอากาศ รายการอื่นนอกเหนือไปจากนี้ ก็หันไปติดต่อขอความร่วมมือจากหน่วยงานต่าง ๆ เช่นบริษัทภาพยนตร์หรือสถานีต่างประเทศซื้อลิขสิทธิ์รายการมา แล้วก็เอามาฉายซ้ำแล้วซ้ำเล่า สมมุติมีฟิล์มสารดีอยู่สิบกว่าม้วน พอผ่านไปครึ่งปีฉายครบหมดแล้ว ก็เอากลับมาฉายซ้ำวนไปอีกห้าหกครั้ง นั่นถือว่าวนฉายน้อยแล้ว
นี่ก็คือสถานะของช่องสิบสี่ : คนน้อย เงินน้อย รายการห่วย เรตติ้งต่ำ!
ถ้าไม่ใช่คนว่างจัดจริง ๆ ก็แทบจะไม่มาอยู่ที่ช่องนี้ หรือต่อให้ได้เข้ามาอยู่ที่นี่ วินาทีให้หลังเป็นต้องรีบขอเปลี่ยนทันที โดยไม่ลังเลใด ๆ ทั้งสิ้น!
ใช่แล้ว ถ้าจะบอกว่าช่องสิบสี่มีข้อดีอะไรล่ะก็ มีเพียงสัญญาณที่ครอบคลุม เพราะเป็นช่องสัญญาณ CCTV ดังนั้นจึงมีการบันทึกช่องสัญญาณทีวีเอาไว้แถวหน้า เมื่อกดไปที่ช่องหนึ่ง ก็จะเป็นช่องกลางหนึ่ง เมื่อกดไปที่ช่องสิบสี่ ก็จะเป็นช่องสารคดี CCTV แล้ว อยู่ใกล้กันมาก และช่องสิบสี่กับช่องหนึ่งช่องสองก็เหมือนกัน ตรงที่ล้วนส่งสัญญาณไปทั่วประเทศ ไม่ว่าประชาชนทุกคนจะได้ดูหรือไม่ อย่างน้อยก็มีสัญญาณไปถึง นี่เป็นข้อดีเพียงอย่างเดียวของช่องสิบสี่
ทำความเข้าใจส่วนใหญ่หมดแล้ว จิตใจของจางเย่ก็เริ่มเต้นรัวขึ้นมา!
ไม่นานหลังจากนั้น เขาก็เดินออกจากห้องทำงาน
“ผู้กำกับจางว่าไงบ้าง?”
“ยังไม่ได้พูดอะไร”
“ไอ้หยา หลังจากนี้พวกเราจะต้องย้ายไปช่องสิบสี่จริง ๆ เหรอ?”
“ได้ยินว่าที่นั่นเป็นสถานที่ไก่กา พอพวกเราไปแล้ว ก็ไม่ต้องหวังจะได้ชูคอขึ้นอีกแหง”
“คงจะดีกว่าอยู่กับ CCTV1 ล่ะมั้ง? ยังไงที่นี่ก็สั่งกำจัดพวกเราแล้ว”
“ดีกว่าอะไร? ฉันว่าไม่เห็นต่างกันเลย ไปอยู่ช่องสิบสี่ ก็โดนเชือดต่ออยู่ดี อีกอย่างเงินเดือนกับสวัสดิการก็ลดลงไปตามการย้ายด้วย โหดร้ายชะมัด!”
“ยังไงก็รอฟังผู้กำกับจางก่อนเถอะ”
“ใช่ ผู้กำกับจางไปไหนฉันก็ไปด้วย!”
“อย่างมากก็แค่ลาออกไม่ทำมันแล้ว!”
“พูดได้ไม่ผิด!”
ข้างนอก สวีอีเผิงกับเฉินเหยี่ยพาคนของพวกเขาไปประชุมแล้ว ในออฟฟิศจึงเหลือแต่คนในทีมของจางเย่พูดคุยกันจอแจ ต่างกำลังปรึกษาเรื่องการย้ายอยู่
จางเย่เดินออกมาแล้ว “เสี่ยวหวัง ปิดประตูให้ที ผมมีเรื่องอยากพูดนิดหน่อย”
ทุกคนเงียบลงชั่วขณะ เสี่ยวหวังเดินไปปิดประตูออฟฟิศอย่างแน่นหนา
ฮาฉีฉีกล่าว “หัวหน้าจางพูดมาเถอะค่ะ รอก็แต่คำสั่งคุณเท่านั้น!”
จางเย่พยักหน้า กล่าว “เรื่องย้ายหน่วย ทุกคนน่าจะทราบกันแล้ว สำหรับผม ที่จริงแล้วผมไม่มีตัวเลือกที่ดีกว่านี้อีก แต่พวกคุณมี ถ้าพวกคุณจะยื่นจดหมายลาออก ผมก็เชื่อว่าเบื้องบนคงไม่ขัดขวาง พวกคุณยังมีโอกาสที่จะไป”
จางจั่วขัดขึ้น “ผู้กำกับจาง คุณเคยพูดแบบนี้มาหลายครั้งแล้ว!
จางเย่ยกมือเป็นความหมายขอให้ตนเองพูดให้จบก่อน “เคยพูดแล้วก็ยังต้องพูดอยู่ เพราะมันไม่ใช่เรื่องเล็ก ๆ พวกเราร่วมแรงทุ่มเทด้วยกันมานานแล้ว ความเจ้าอารมณ์ของผมพวกคุณทราบกันดี มีอะไรผมก็พูดตรง ๆ ผมไม่ชอบทำตัวปกปิดอะไรด้วย ถ้าพวกคุณจะลาออก ก็ต้องมีหน่วยงานเห็นความสำคัญของพวกคุณแน่นอน ชื่อเสียงทีมรายการวาไรตี้อันดับหนึ่งของประเทศของพวกเราไม่ใช่ย่อย สถานีอื่นต้องรีบมาแย่งพวกคุณไปแน่นอน ดังนั้นการจากไปไม่ใช่จุดจบ พวกคุณอาจจะได้พบสิ่งที่ดีกว่าข้างหน้า ถ้าพวกคุณรู้สึกว่าสถานีพวกนั้นเงื่อนไขไม่ดี ไม่พอใจ ผมก็สามารถช่วยเจรจาให้พวกคุณได้ ในวงการ ผมก็ไม่ใช่ว่าไม่รู้จักใคร ยังไงก็ยังพอมีหน้ามีตาอยู่บ้าง”
ฮาฉีฉีกล่าวอย่างไม่ยินดี “ผู้กำกับจางนี่คุณดูถูกพวกเราอยู่นะคะ!”
เสี่ยวหวังตะโกนอย่างหนักแน่น “แต่ฉันไม่ไปค่ะ!”
อู่อี้พูดเสียงดังยืนยันเช่นกัน “ใช่ ผมก็ไม่ไปเหมือนกัน! พวกเราไม่เคยทำอะไรที่ต้องขอโทษ CCTV ! ทำไมจะต้องไปอย่างหน้าเศร้าหดหู่ด้วย!”
“หัวหน้าจาง เรื่องนี้คุณอย่าพูดอีกเลย” จางจั่วกล่าวอย่างหนักแน่น “คุณไป พวกเราก็ไป คุณไม่ไป พวกเราก็จะไม่ไปไหนทั้งนั้น เราจะอยู่ด้วยกันจนสุดทาง!”
“ใช่!”
“ไปไหนไปกัน!”
“ติดตามหัวหน้าจางจนสุดทาง!”
สตาฟหญิงคนหนึ่งที่ปกติจะไม่ค่อยพูดก็กล่าวขึ้นมาด้วย “ตอนที่ตั้งทีมเรานั้น พวกเราหลายคนมาจากที่ต่าง ๆ สี่ทิศแปดทาง บางคนมาจากช่องห้า บางคนก็มาจากช่องสิบ ส่วนใหญ่ต่างคนต่างไม่รู้จักกัน แต่หลายเดือนมานี้ นับวันฉันยิ่งรู้สึกผูกพันกับทีมนี้ ความรู้สึกของทุกคนนับวันก็ยิ่งแน่นแฟ้น หัวหน้าจางคะ เป็นคุณนะคะที่รวมเราทุกคนไว้เป็นอันหนึ่งอันเดียวกัน เมื่อก่อนตอนที่ฉันอยู่ช่องสิบ วัน ๆ ก็ได้แต่คอยรองรับอารมณ์หัวหน้า อดทนกับการบีบคั้นกลั่นแกล้งของเพื่อนร่วมงาน แต่ที่ทีมรายการของเรา แต่ละวันฉันมีความสุขมากเลยค่ะ ทุก ๆ วันเวลาหกโมงเช้าก็ตั้งหน้าตั้งตารอคอยที่จะได้มาทำงาน รู้สึกว่าได้มาทำงานที่หน่วยยังสนุกกว่าพักผ่อนอยู่บ้านเป็นไหน ๆ ผู้บริหาร CCTV1 จะทำยังไงกับพวกเรา พวกเราไม่สนใจเลย ฉันรู้แต่ว่าคุณดีกับพวกเรา ตอนที่ได้ค่าตอบแทนน้อย ขาดไปแม้แต่หยวนเดียวคุณก็ไปต่อสู้มาเพื่อเรา ตอนที่พวกเราถูกรังแก คุณก็แค่ถลกแขนเสื้อกล้าไปด่าทีมรายการอื่น เรื่องเหล่านี้ ทุกคนล้วนได้เห็นชัดประจักษ์แก่สายตา พวกเราเป็นทีมเดียวกัน คุณอยู่ที่ไหน พวกเราก็ขออยู่ที่นั่น!”
“ไม่เลว!”
“พูดได้ดีจริงๆ!”
“แบบนี้แหละ ฉันก็จะไม่ไปไหน!”
“ฉันก็เหมือนกัน!”
ทุกคนยิ่งพูดยิ่งประทับใจ คนทั้งหมดต่างยืนยันที่จะอยู่
จางเย่เห็นแล้วรู้สึกซาบซึ้งยิ่ง “ดี ถ้าเป็นเช่นนี้ ผมก็จะไม่พูดอะไรอีกแล้ว!”
ฮาฉีฉีถามทันที “ถ้าหากทุกคนจะอยู่ งั้นต่อไปนี้……”
จางเย่หัวเราะออกมา “ต่อไปนี้ ผมจะพาทุกคนไปสร้างผลงานที่ช่องสิบสี่!”
“สร้างผลงาน? เอ่อ แต่ว่านั่นมันช่องสารคดีนะครับ พวกเรา……” จางจั่วกล่าวอย่างลังเล
ฮาฉีฉีเองก็ไม่มีความเชื่อมั่นเลยสักนิด “นั่นสิคะ ช่องนี้จะไปสร้างผลงานได้ยังไง? ข้อแรกเรตติ้งมันต่ำเกินไป ข้อสองสารคดีส่วนใหญ่ก็ไม่มีคนสนใจ อีกอย่าง เรามีแต่ประสบการณ์ทำรายการวาไรตี้ แต่กับสารคดี? ไม่เคยมีใครทำมาก่อนเลยนะคะ!”
การที่ทุกคนจะติดตามจางเย่ไป ล้วนเป็นการพิสูจน์ความภักดีอย่างเต็มเปี่ยม ทว่าใครก็ไม่เชื่อว่าการไปอยู่ที่ช่องสารคดีจะสามารถพัฒนาตนให้ยิ่งใหญ่ได้อย่างไร!
จางเย่ยิ้มน้อย ๆ ไม่ได้ตอบอะไรใด ๆ
ใครบอกว่าช่องสารคดีจะทำรายการให้คนทั้งประเทศตะลึงออกมาไม่ได้? แม้แต่สถานที่ซึ่งถูกพระเจ้าทอดทิ้งนั่น ขอแค่ให้เขามีสิทธิ์ทำรายการ จางเย่ย่อมมีหนทางทำให้ที่นั่นมีดอกไม้เบ่งบานได้!


*-*-*-*-*-*-*-*-*-*-*-*-*-*


>>> ประกาศนับจากวันนี้ไปจะลงรางวัลจากกิจกรรมเดือนที่แล้วทั้งสิ้น 18 ตอน ตั้งแต่วันที่ 20 ก.ค. - 6 ส.ค. (18 วัน) ขอบคุณรีด ๆ ผู้น่ารักทุกคนที่ร่วมทุบกรุเรารังโจรรองเท้าแดงแตกอีกแล้ว > . ^ <<<






[Go To Next Chapter]( ./88.md)