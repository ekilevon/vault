##บทที่ 715 : เปิด ‘ห้องเลคเชอร์จางเย่’ อีกครั้ง!
หลังอาหารเช้า
“อู๋ ผมอิ่มแล้วครับ”
“อาหารเป็นไงบ้างคะ?”
“อร่อยสุดยอดไปเลย! พี่ชายคนนี้ไม่ได้พูดประจบเธอนะ ฝีมือการทำอาหารของเธอยอดเยี่ยมจริงๆ ตั้งแต่เล็กจนโต แม่ครัวที่ผมเคยเจอมา เธอเป็นที่สุดของที่สุดเลย ไม่เคยกินอะไรอร่อยขนาดนี้มาก่อน ดูสิ ผมกินโจ๊กข้าวฟ่างเข้าไปตั้งสามชามเชียว ยังกินต่อไหวก็จริง แต่ท้องผมจะแตกแล้ว ตอนนี้ยัดอะไรไม่ไหวล่ะ”
“ชอบก็ดีแล้ว คิกๆ”
“ของมันแน่อยู่แล้ว”
“ตามสบายนะ พี่สาวไปล้างจานก่อน”
“อ๊ะ มีโน้ตบุ๊คไหม?”
“โน้ตบุ๊คเหรอ? มีค่ะ อยู่ชั้นบน ที่โต๊ะลิ้นชักในห้องนอนฉันน่ะ”
“โอเค งั้นผมขอใช้หน่อยนะ”
“ใช้เถอะค่ะ ขึ้นไปเอาเองนะ”
จางเย่ไม่ได้เกรงใจอะไร ขึ้นมาชั้นบน เดินตรงไปหาโน้ตบุ๊คในห้องนอนของหญิงสาว แล้วคว้าลงมาชั้นล่าง พลันสังเกตเห็นตรงสนามหญ้าหน้าคฤหาสน์ใต้ร่มเงาไม้มีเก้าอี้หินอยู่ตัวหนึ่ง ตั้งอยู่ใกล้ๆ กับแปลงดอกไม้ของคุณอู๋ ดูแล้วท่าทางไม่เลว เขาจึงเดินไปที่สนาม หย่อนตัวลงบนม้านั่งหินอ่อนครึ่งหนึ่ง ยกโน้ตบุ๊คขึ้นมาวางบนตักอย่างสบายๆ กดปุ่มเปิดเครื่อง เข้าเน็ต เปิดเพลงฟังไปด้วย
คุณอู๋กำลังล้างจาน จากตรงนี้จางเย่มองเห็นเธอได้ บรรยากาศสอดคล้องกัน บางครั้งคนเป็นแฟนกันก็เป็นเช่นนี้ ไม่ได้มีอาการร่ำไห้โหยหวนหาคู่ราวกับฟ้าจะถล่มดินจะทลายถึงขนาดนั้น แต่เป็นการที่คนทั้งสองต่างทำธุระของตนเองไปโดยไม่มีใครพูดอะไร ขอแค่อยู่ในจุดที่สามารถมองเห็นอีกฝ่ายได้เรื่อยๆ นับว่าดีกว่าอะไรทั้งนั้น แค่นี้ก็มีความสุขมากแล้ว
วันนี้คุณอู๋สวมเสื้อเชิ้ตแขนสั้นสีขาว ไม่มีลวดลาย ดูเรียบง่ายสบายๆ ชายเสื้อสอดไว้ในกางเกงสีกาแฟเนื้อผ้าดูเบาสบาย โดยด้านหน้าผูกเป็นโบว์ ท่าทางคล่องแคล่วกระฉับกระเฉง ขณะล้างจาน ไม่มีน้ำกระเด็นโดนเสื้อผ้าสักหยด ช่างเป็นภาพที่งดงามจับตานัก
เมื่อคิดว่าหญิงสาวงดงามขนาดนี้ได้กลายมาเป็นแฟนสาวของตัวเอง ทั่วทุกอณูเซลล์ในร่างกายของเขาต่างตื่นเต้นยินดี ยิ่งคิดก็ยิ่งสวย ยิ่งมองก็ยิ่งแช่มชื่น กล่าวได้ว่าอารมณ์คนมีผลต่อการกระทำจริงๆ ใจคนเบิกบาน ต่อให้เจอปัญหาอะไรล้วนไม่เป็นปัญหา จางเย่ฮัมเพลงตามเพลงที่เปิดไว้ในเครื่อง ขณะจัดแจงล็อกอินเข้าเวยป๋อ
ลงมือพิมพ์หัวข้อ : ข่าวดี! ข่าวดี! ห้องเลคเชอร์จางเย่ เริ่มล่ะนะ!
เดิมทีจางเย่ตัดสินใจไว้ว่าช่วงนี้จะหายหัวไปก่อน กะจะไม่โผล่มาสักครึ่งเดือน แต่วันนี้หมอนี่ดันระริกระรี้อารมณ์ดีจนทนไม่ไหว ไม่ว่าอย่างไรก็ต้องเสนอหน้าโผล่ออกไปให้ได้!
เมื่อเขาปรากฏกาย เวยป๋อพลันคึกคักทันตาเห็น!
“ไอ้คนแซ่จางมาเว้ย!”
“นายยังกล้าโผล่มาอยู่เหรอ?”
“จับสัตว์ป่าจางเย่!”
“สาปแช่งเขาซะ!”
“ทุกคนรีบมารุมตีหมอนี่เร็ว! จางเย่จะตั้งโจทย์อีกแล้ว!”
“ห้องเลคเชอร์จางเย่อีกแล้ว? คราวก่อนแค่โจทย์เลขประถมไม่กี่ข้อก็เล่นเอาฉันแทบรากเลือด คราวนี้จะเป็นโจทย์อะไรอีก? ที่สำคัญคือมีรางวัลเป็นอะไร?”
“เชอะ ไม่มีรางวัลฉันไม่เล่นด้วยหรอก!”
“ฉันอยากจะรู้นักว่าคราวนี้นายจะยังตั้งโจทย์มหัศจรรย์อะไรได้อีก!”
ชาวเน็ตไม่น้อยเข้ามารุมล้อม มีทั้งเด็กสอบเข้าปีนี้ ทั้งแฟนคลับของจางเย่ และยังมีชาวเน็ตมุงทั้งหลาย ทำให้เวยป๋อกลายเป็นที่รวมจุดสนใจไปทันควัน
เมื่อจางเย่เห็นว่าได้จังหวะแล้ว จึงหัวเราะขณะพิมพ์ “ยังคงกติกาเดิม ผมตั้งโจทย์ ทุกคนที่ตอบถูกมีรางวัล และเนื่องจากความยากของข้อสอบเข้าภาษาจีนและคณิตศาสตร์คราวนี้ ทุกคนมีความคิดเห็นเกี่ยวกับผมมากมาย ดังนั้นผมจึงตัดสินใจเพิ่มรางวัล ใครก็ตามที่ตอบถูกนอกจากจะได้รับภาพอักษรที่ผมเขียนด้วยตนเองแล้ว ยังจะได้มาชี้หน้าด่าผมตัวเป็นๆ อีกเป็นเวลาครึ่งชั่วโมง รางวัลไม่จำกัดจำนวน มาก่อนได้ก่อน รีบมานะ!”
เมื่อโพสต์ออกไป เหล่าชาวเน็ตต่างตื่นเต้นขึ้นมาทันที!
“พูดจริงพูดเล่น?”
“คุณเอาจริงเหรออาจารย์จาง?”
“ฮ่าๆๆๆ! ฉันต้องเข้าร่วมให้ได้!
“จะได้ด่านายซึ่งๆ หน้าจริงดิ? งั้นก็สวยเซ่!”
“นับฉันด้วย! ทุกคนมาช่วยกันตอบ!”
“มาให้หมดเลย คนยิ่งเยอะยิ่งแข็งแกร่ง ชนะแล้วจะได้ไปด่าจางเย่ต่อหน้ากัน!”
“มาเลย ตั้งโจทย์เลย!”
“จางเย่ดูถูกพวกเราเกินไป! หลังจากโจทย์เลขประถมคราวก่อน ฉันก็จับทางวิธีตั้งโจทย์ของจางเย่ได้ล่ะ คราวนี้ฉันต้องตอบถูกหมดแน่!”
“ทุกคนช่วยกัน อย่าปล่อยให้โอกาสหลุดมือ!”
“ลูกพี่แม่*คอยวันนี้มานานแล้ว!”
“ชัดเจนแจ่มแจ้งนะ ชาวเน็ตทุกคนเป็นพยาน อย่าให้จางเย่มีสิทธิ์ปฏิเสธความพ่ายแพ้!”
“เฮ้ยๆ แคปหน้าจอไว้หมดยัง? คราวนี้ต้องทำให้จางเย่ได้ลิ้มรสความพ่ายแพ้สักครั้งโว้ย!”
จากหนึ่งเป็นสิบจากสิบเป็นร้อย เพียงพริบตาก็มีคนแห่เข้ามานับไม่ถ้วน! โดยเฉพาะเหล่าเด็กสอบเข้าเขตนครหลวงในปีนี้ แต่ละคนต่างขบเขี้ยวเคี้ยวฟัน เมื่อเห็นว่ามีเรื่องดีๆ แบบนี้รออยู่ ทั้งหมดต่างวางธุระในมือลงแล้วเร่งรุดเข้ามาทันที บ้างร้องตะโกน บ้างขู่คำรามไม่มีใครยิ่งหย่อนไปกว่าใคร!
เห็นความกระเหี้ยนกระหือรือของเหล่าชาวเน็ตแล้ว จางเย่แสยะยิ้มหัวเราะร้าย “คราวนี้ไม่ตั้งโจทย์เลขประถมแล้ว คำถามคราวนี้จะอยู่ในระดับข้อสอบเข้า ไม่แบ่งแยกวิชา”
“มาเลย!”
“แล้วแต่คุณ!”
“โจทย์อะไรฉันก็ตอบได้ทั้งนั้น!”
“ตั้งมาเร็วเข้า ฉันรอตอบแทบไม่ไหวแล้ว!”
“โจทย์สอบเข้าก็ไม่กลัว พวกเราเคยติวเด็กสอบเข้าอยู่ หรือต่อให้พวกเราจะไม่ไหว ก็ยังมีเด็กมหา’ลัยอยู่ เด็กมหา’ลัยไม่ไหว พวกเราก็ยังมีนักศึกษาป.โท ป.เอก อยู่ ทุกคนมาร่วมมือกันโค่นล้มจางเย่เถอะ!”
ชาวเน็ตไม่น้อยมารวมตัวกันอยู่บนเวยป๋อ ต่างจับจ้องตาเขม็งรอคอยที่จะตอบคำถามอย่างพร้อมสรรพ!
ตอนนี้เอง อู๋เจ๋อชิงล้างจานเสร็จพอดี ได้เดินออกมาจากตัวคฤหาสน์ “แชทอยู่เหรอ?”
จางเย่เงยหน้าขึ้นมากระพริบตาปริบๆ ตอบยิ้มๆ “กำลังจัดกิจกรรมอยู่น่ะ ตอบคำถามมีรางวัล”
“ขอดูหน่อย” คุณอู๋เดินเข้ามาใกล้
จางเย่กระเถิบไปด้านข้างให้ทันที “อู๋นั่งด้วยกันไหม?”
ความจริงขนาดเก้าอี้ไม่ได้ใหญ่อะไรนัก ม้านั่งหินจะกว้างสักเท่าไรกันเชียว?
คุณอู๋ก้มลงมอง ไม่ได้กล่าวอะไร เพียงตรงเข้าไปนั่งลงชิดกันกับเขา
คุณอู๋ดูเวยป๋อของเขาเสร็จ หันมาถาม “นายอยากให้ชาวเน็ตมาด่าซึ่งๆ หน้าเหรอ?”
จางเย่จุปาก “จะเป็นไปได้ยังไง”
“งั้นทำไมพูดแบบนั้น?” คุณอู๋ถามยิ้มๆ
จางเย่ยืดตัว กล่าวหน้าระรื่น “ก่อนอื่นพวกเขาก็ต้องตอบคำถามของผมให้ได้เสียก่อนสิ”
คุณอู๋พิงบนเก้าอี้หิน รู้สึกสนใจมากทีเดียว “ถ้างั้นพี่สาวจะคอยดูว่านายจะเตรียมคำถามอะไรออกมา”
บนเวยป๋อมีผู้คนจำนวนไม่น้อยเร่งรัดกดดันกันแล้ว
“เร็วหน่อยเซ่!”
“ไปไหนหว่า?”
“อาจารย์จางคงไม่ได้กลัวจนหนีไปแล้วหรอกนะ?”
“รีบตั้งโจทย์มาเร็วสิ ใจร้อนจะตายอยู่แล้ว! นายบอกเองนะว่าถ้าตอบถูกหมดจะได้ไปด่านายต่อหน้าน่ะ พวกเรามีหลักฐานนะ หนีไปก็ไม่มีประโยชน์หรอก!”
“อาจารย์จาง คราวนี้คุณแพ้แน่!”
ทุกคนต่างตื่นเต้นกันยกใหญ่
ครู่ต่อมา เวยป๋อของจางเย่ก็มีการเคลื่อนไหว ในแต่ละบรรทัดปรากฏออกมาเป็นโจทย์คำถามน่าสนใจหลายข้อที่เขาเคยเห็นแล้วจากโลกเดิม


*-*-*-*-*-*-*-*-*-*-*-*-*-*-*-*




[Go To Next Chapter]( ./16.md)