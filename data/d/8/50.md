##บทที่ 750 : นับจากวันนี้ไป จะไม่ยอมอยู่เงียบ ๆ อีก!
ข่าวนี้สะเทือนผู้คนเกินไป ปั่นป่วนไปหมดแล้ว!
“เหย*****!”
“เหล่าหลัว คุณสุดยอดไปเลย!”
“เหล่าหลัวเป็นคนดี!”
“ในที่สุดคุณก็ออกมา! ในที่สุดคุณก็พูดแล้ว!”
“น้ำตาจะไหล ปีก่อน ๆ ก็เป็น CCTV1 นี่แหละที่ทำลายเหล่าหลัว!”
“ฟ้องมัน! พวกเราทั้งหมดสนับสนุนคุณนะเหล่าหลัว! เรื่องปีก่อน ๆ ใครถูกใครผิดทุกคนต่างก็รู้ดี! คุณ…...ทำไมคุณถึงเพิ่งออกมาเอาป่านนี้!”
หลัวอี้เฉียงโพสต์ลงบนเวยป๋อ “ขอบคุณเหล่าสหายที่สนับสนุนผมมาโดยตลอด ผมรู้ดีว่าคำฟ้องนี้ค่อนข้างสายไป แต่อย่างไรก็มาแล้ว ไม่ว่าจะชนะหรือล้มเหลวอย่างไร ผมต้องดำเนินคดีนี้ให้ได้ เพราะเมื่อตอนเที่ยง มีกลอนบทหนึ่งที่ดังก้องอยู่ข้างหูผมไม่หยุด ดังซ้ำแล้วซ้ำเล่า หลบซ่อนอย่างไรก็ไม่พ้น——ยามเป็นคนเด่นล้ำ ครั้นตายกลายผีหาญ ย้อนระลึกเซี่ยงอวี่ มิยอมหวนเจียงตง! ขอบคุณจางเย่ นายบุกเบิกแก่วงการบันเทิง! นายกรุยทางแก่เหล่าศิลปิน! นับจากวันนี้ไป ผมจะไม่ยอมอยู่เงียบ ๆ อีกต่อไป! วงการบันเทิง ผมกลับมาแล้ว!”
แฟนคลับเหล่าหลัวพากันมารวมตัว!
“เหล่าหลัว พวกเรารอคอยคุณมาตลอดเลยนะ!”
“ฟ้องเลย! จากนั้นก็กลับมาเถอะ! ทุกคนคิดถึงคุณนะ!”
“ตื่นเต้นจัง! เหล่าหลัวในที่สุดคุณก็กลับมาสักที! จางเย่ ฉันขอเป็นตัวแทนแฟนคลับเหล่าหลัวทั้งหมดขอบคุณนาย! ยิ่งไปกว่านั้น @กองทัพแฟนคลับจางเย่ ต่อไปนี้มีเรื่องขอแค่บอกมา! ต่อแต่นี้ถ้ามีสงครามที่พวกนายจะสู้อีก ขอให้นับรวมพวกเราด้วย! จะขอสู้สุดใจ! ไม่มีอิดออดแน่นอน!”
พี่ชายดาบยักษ์เป็นตัวแทนกองทัพแฟนคลับจางเย่กล่าวตอบ “ขอบคุณสหายจากแดนไกล หากมีเรื่องต้องการความช่วยเหลือก็ขอให้พวกนายบอกมาเช่นกัน” จากนั้น เธอประกาศกร้าว “พี่น้องแฟนคลับอาจารย์จางเย่ไม่ปฏิเสธ ที่จะมีคนมากขึ้น!”
แฟนคลับเหล่าหลัวตอบสนอง!
“ขอบคุณสหาย!”
“เหล่าหลัวจะฟ้องคดี พวกเราต้องขอให้พวกนายช่วยสอนประสบการณ์ให้แล้วจริง ๆ!”
“ใช่ ๆ ต้องช่วยเป็นแรงส่งเสริมให้เหล่าหลัวฟ้องร้องต่อไป!”
“มีประสบการณ์อะไรชี้แนะได้บ้างไหมสหาย?”
พี่ชายดาบยักษ์ตอบกลับไป “พวกเราไม่มีประสบการณ์ มีแต่ด่า! ด่ามันเข้าไป! ด่ายี่สิบสี่ชั่วโมงรวด! ด่าจนพวกมันไม่มีปากเสียง! ด่าจนพวกมันส่งเสียงไม่ได้สักแอะ!”
แฟนคลับเหล่าหลัว “......”
แฟนคลับจางเย่ดุร้ายเกินไปแล้ว หลายวันมานี้ ชาวเน็ตทั้งหมดต่างได้ประจักษ์ชัด แฟนคลับกลุ่มนี้ไม่ใช่ธรรมดา ล้วนเป็นไปตามที่พี่ชายดาบยักษ์หัวหน้ากองทัพแฟนคลับจางเย่ว่าไว้จริง ๆ ทั้งด้วยจำนวนคนมากมายขนาดนี้ อย่างกับว่าทั่วทั้งเวยป๋อทั้งเทียปามีแต่คนของพวกเขาอยู่เต็มไปหมด! หากมีใครพูดไม่ดีเกี่ยวกับจางเย่สักคนล่ะก็ พวกเขาจะปรี่ไปเปิดฉากรุมด่ากับฝ่ายตรงข้าม เมื่อวันก่อนตอนที่เกิดเรื่องนั้น เพียงแค่ภายในชั่วโมงเดียวบรรดาแฟนคลับจางเย่ก็พากันผรุสวาทลงบนเวยป๋อที่เอาไว้ด่า CCTV1 อย่างเกรี้ยวกราด ทำเอาหน้าเว็บเพจเวยป๋อนั้นมีชื่อเสียงฮิตติดอันดับท็อปเท็น! ในที่สุดเมื่อผู้ดูแลเวยป๋อพบเข้า จึงรีบจัดการลบเวยป๋อนั้นเป็นการด่วน จากเรื่องนี้ คนทั้งหมดต่างได้ล่วงรู้ถึงแสนยานุภาพของกองทัพแฟนคลับจางเย่ พวกเขาเป็นอันหนึ่งอันเดียวกันสุด ๆ! แม้ว่าในยามปกติตอนไม่มีเรื่องอาจจะไม่ได้เห็นพวกเขา แต่เมื่อเกิดเหตุขึ้นมาจริง ๆ ล่ะก็ พวกเขาก็พร้อมดาหน้าพากันบุกจริง ๆ!
ในขณะที่ชาวเน็ตและผู้คนในวงการนับไม่ถ้วนกำลังตกตะลึงกับข้อความนี้อยู่นั่นเอง ทันใดนั้น ก็มีอดีตผู้กำกับรายการหนึ่งของ CCTV1 ซึ่งหายสาบสูญไปนานแล้วปรากฏตัวขึ้น!
เวยป๋อของไป๋เฟยประกาศ “ขณะนี้ได้รวบรวมหลักฐานอย่างเป็นทางการ รวมถึงทนายที่เชื่อถือได้ เพื่อฟ้องร้องดำเนินคดีกับ CCTV1 ในเร็ว ๆ นี้ ต่อเรื่องขโมยไอเดียผลงานเมื่อปีก่อน สมควรจะให้ผมได้ใช้กฎหมายคุยแล้ว! นับจากวันนี้ ผมจะไม่ยอมเงียบเฉยอีกต่อไป!”
จากนั้น ก็เป็นอดีตพนักงานของ CCTV1 และเป็นผู้ร่วมงานของไป๋เฟย “ผมก็ขอร่วมฟ้อง CCTV1 กับไป๋เฟย ต่อแต่นี้ไป พวกเราจะไม่ยอมอยู่เงียบ ๆ อีกต่อไป!”
มาอีกคน!
มาแล้วอีกสองคน!
“ผู้กำกับไป๋?”
“ผู้กำกับไป๋มาแล้ว!”
“สวรรค์ ทุกคนพากันออกมาแล้ว!”
“เร้าใจชะมัด! ตื่นเต้นโคตร!”
“คราวนี้ล่ะ CCTV1 โดนจนอ่วมแน่!”
“ทุกคนไม่เงียบเฉยอีกต่อไปแล้วโว้ย!”
“เมื่อกี้นี้ใครบอกว่าคดีของจางเย่ไม่มีผู้ชนะ? จางเย่ไงล่ะผู้ชนะ! เขายอมจ่ายราคาตัดหนทางทำรายการหนึ่งปี กลับเขย่าปลุกจิตวิญญาณอันซบเซาแห่งวงการบันเทิง! ปลุกเลือดอันเร่าร้อนในหัวใจของทุกคน! นี่คือสมรภูมิที่ริเริ่มโดยจางเย่! ถึงวาระแห่งสงครามที่จะถูกบันทึกลงในประวัติศาสตร์แห่งวงการบันเทิงสักที!”
“สุดยอด!”
“มีคนตอบรับจางเย่ตั้งขนาดนี้เชียว!”
“ตอนนี้ฉันอยากจะเห็นสีหน้าของพวกผู้บริหาร CCTV1 นักล่ะ!”
“ไม่ต้องถามเลย ต้องมหัศจรรย์มากแน่ ๆ!”
ใช่แล้ว
มหัศจรรย์ยิ่งนัก!
ที่สถานี CCTV
เจียงหน่ายสยง เจียงหยวน และเหล่าผู้บริหาร CCTV1 อีกเจ็ดแปดคนกำลังประชุมกันพร้อมหน้า การประชุมนี้เริ่มมาตั้งแต่ช่วงบ่ายจวบจนหัวค่ำ เป็นการหารือเพื่อหาทางจัดการกับคำสั่งชดใช้ของศาล และหารือว่าจะยื่นอุทธรณ์ต่อหรือไม่ จากนั้นเมื่อใกล้จะเสร็จการประชุม เลขาก็เร่งร้อนวิ่งหน้าตาตื่นมาจากด้านนอก ลืมสิ้นแม้แต่การเคาะประตูขออนุญาต!
“บอสครับ!” เลขากล่าวอย่างร้อนรน
เจียงหน่ายสยงหน้าเคร่ง “เคาะประตูไม่เป็นรึไง?”
เลขารายงานเสียงดัง “เกิดเรื่องใหญ่แล้วบอส!”
เจียงหน่ายสยงถามทันที “เรื่องอะไร? พูดมา!”
เลขาตอบ “หลัวอี้ฟ้องร้อง CCTV แล้วครับ! และยังมีไป๋เฟยกับผู้สนับสนุนของเขา ก็แถลงลงอินเทอร์เน็ตว่ากำลังอยู่ในขั้นตอนการฟ้องร้องพวกเราเช่นกันครับ มีการเตรียมทนายเรียบร้อยแล้ว!”
เจียงหยวนผวาหน้าซีดเผือด “เธอว่าไงนะ!”
เลขาปาดเหงื่อพลางกล่าวเพิ่ม “ข่าวออกไปทั่วเลยครับ!”
ในระหว่างที่ประชุมต้องปิดโทรศัพท์มือถือ เจียงหยวนรีบเปิดเครื่องโทรถามสถานการณ์ทันที
เจียงหน่ายสยงหน้าเขียวไปหมด!
ผู้รับผิดชอบคนอื่น ๆ ของ CCTV1 ก็ได้แต่พ่นคำสบถออกมาอย่างสุดกลั้น!
“ไอ้บ้านี่!”
“บ้าไปหมดแล้ว! แม่*บ้าไปหมดแล้ว!”
“จางเย่ไอ้เว*นี่! เป็นเพราะมันทั้งนั้น!”
“บรรลัยล่ะทีนี้ หันมาฟ้องร้องพวกเรากันหมดแล้วเนี่ย!”
“ไม่ควรไปชวนจางเย่เข้ามาแต่แรกเลย! ฉันก็บอกตั้งนานแล้วว่าไอ้หมอนี่มันลูกระเบิดเดินได้ ไม่รู้ว่าจะระเบิดตูมขึ้นมาเมื่อไร! แล้วดูตอนนี้สิ! ดูสิ! ค่าเสียหายนี่หนักหนาเกินไปแล้วนะ!”
“ไอ้อันธพาลฉาวโฉ่! ทำเรื่องอีกแล้ว!”
ผู้บริหารทั้งหลายของ CCTV1 ต่างขบเขี้ยวเคี้ยวฟันใส่จางเย่ โกรธเกลียดจนคลั่งไปแล้วสุด ๆ แต่เรื่องมาถึงตอนนี้ ต่อให้พวกเขาจะพูดจะด่าอะไรก็ไม่มีประโยชน์!
เจียงหยวนสงบปากสงบคำ เขารู้ดีว่าเวลานี้ผู้บริหารสถานีต้องทราบข่าวแล้วแน่นอน ยังไม่รู้ว่าจะโดนเกรี้ยวกราดอะไรอีกบ้าง เรื่องคราวนี้นับว่าพวกเขาทำพังจริง ๆ เดิมทีเป็นแค่เรื่องเบี้ยวค่าแรงเล็ก ๆ น้อย ๆ กองเดียวเท่านั้น ใครจะคิดว่าจะครึกโครมจนสั่นฟ้าสะเทือนดินไปได้เล่า! ถึงขนาดกลายเป็นจุดไฟเผาตัวเอง! แล้วยังต้องมาเจออีกสองคดี?
คืนนั้น ข่าวออกตามติดกันมาสด ๆ ร้อน ๆ!
ฝูงชนต่างกระตือรือร้น!
นอกจาก CCTV1 เพียงแห่งเดียว บรรดาสื่อแต่ละแห่งต่างเต็มใจเพลิดเพลินไปกับการฉลองข่าวอย่างระเบิดเถิดเทิง พวกเขาต่างก็เป็นคนที่ยุ่งที่สุดในค่ำคืนนี้ นักข่าวคอลัมน์สังคมและคอลัมน์บันเทิงแทบทั้งหมดต่างพากันทำงานล่วงเวลา!
‘ความเชื่อมั่นใน CCTV1 ตกอยู่ในภาวะวิกฤต!’
‘เรื่องราวที่แพร่หลายมากที่สุดในขณะนี้——ฟ้องร้อง CCTV !’
‘วงการบันเทิงถูกจุดประกายโดยจางเย่!’
‘คนบันเทิงเริ่มเร่งลุกขึ้นมาปกป้องสิทธิของตนเองอย่างแพร่หลาย!’
‘CCTV1 ควรทบทวนตนเอง!’
‘CCTV1 แพ้แล้ว ไม่ได้แพ้เพราะทนาย และไม่ได้แพ้ที่สื่อ พวกเขาแพ้…...เพราะความโอหัง!’


*-*-*-*-*-*-*-*-*-*-*-*-*-*-*-*
>>> กิจกรรมประจำเดือนมิถุนายน : กลับไปรีวิวเล่ม 7 ใน Fictionlog กันเถอะ!!! มันร้างจนปวดใจจจจ ของเดิมมี 29 รีวิวเอง ดังนั้นทุก ๆ 20 รีวิว มีตอนแถมให้ 1 ตอน! กิจกรรมตัดวันที่ 30 มิ.ย. จ้า ^ . <! <<< แจ้งความคืบหน้ารีวิวเล่ม 7 มี 94 รีวิว นี่ก็ผ่านมาครึ่งทางแล้วนะ อย่าช้า รีบมาปั่นรีวิวกันเร็วเข้า >O<!!!


ปล. รางวัลของเดือนที่แล้ว จะทยอยลงตั้งแต่วันเสาร์นี้ ทุบไหได้แล้วววววว




[Go To Next Chapter]( ./51.md)