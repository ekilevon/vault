##บทที่ 761: โคตรอึกทึก!
จางเย่ดังแล้ว!
‘Plants VS. Zombies’ ดังใหญ่แล้ว!
เอ่อ รองผู้อำนวยการ CCTV1 เจียงหยวนเองก็ถูกพาให้ดังไปด้วย!


……


เช้าตรู่วันจันทร์
จางเย่มาถึงสถานที่ทำงานตึกสถานีโทรทัศน์ CCTV แล้วพบว่าเหล่าเพื่อนร่วมงาน CCTV ทุกคนที่มองเห็นเขา ต่างมีท่าทางตกตะลึงราวกับเห็นเทพเซียนเหมือนกันโดยไม่ได้นัดหมาย เดิมทีเหล่าเพื่อนร่วมงานก็เคารพและรักษาระยะห่างกับเขาอยู่แล้ว แต่ตอนนี้ยิ่งออกไปทางเกรงกลัวและหลีกเลี่ยง เหมือนกับว่าทางเดินรอบตัวจางเย่ในรัศมีสิบเมตรจะเกิดมหาภัยพิบัติขึ้นยังไงยังงั้น คนข้างในพื้นที่เหล่านั้นโดยเฉพาะพนักงาน CCTV1 แสดงออกอย่างเห็นได้ชัดว่าปรารถนาจะหลีกลี้หนีห่างจากเขาไปให้ไกลกว่าร้อยเมตร!
จางเย่มองอย่างพูดอะไรไม่ออก ในใจร้องพวกนายป่วยเหรอ พวกนายคิดว่าฉันวางแผนตอกหน้าผู้บริหาร CCTV1 รึไง? พวกนั้นทำตัวเองต่างหาก โผล่ไปแสดงออกไม่เหมาะสมผิดที่ผิดเวลาเอง ก็ตรงไปตรงมา ฉันได้ทำอะไรที่ไหนรึ?
นึกถึงภาพเหตุการณ์ในงานเกมขึ้นมา จางเย่ก็ขำหนัก
เจียงหยวนคนนี้ โชคร้ายจริง ๆ ด้วยความสัตย์จริง จางเย่ไม่ได้วางแผนจะตอกหน้าเขาเลยจริง ๆ สักนิดก็ไม่คิด ทั้งหมดที่เขาห่วงวันนั้นมีแต่สถานการณ์วางขาย ‘Plants VS. Zombies’ เท่านั้น ไหนเลยจะมีกะใจไปยุ่งเรื่องอื่น? แต่เจียงหยวนกลับพาคนไปแส่หาเรื่องเอง ก็แค่นั้น แค่เรื่องบังเอิญเอง แม้แต่เวลายังประจวบเหมาะพอดี นายจะโทษใครเล่า?
ตอนนี้ ทั่วทั้ง CCTV กระพือข่าวเป็นกว้างแล้ว
ประตูใหญ่ ภายในลิฟต์ ภายในออฟฟิศ ล้วนแต่พูดคุยต่อ ๆ กัน
“นายว่ารองผอ.เจียง นี่ไปล่วงเกินใครเข้าล่ะ!”
“พรืด คราวนี้ครึกโครมใหญ่ด้วย!”
“เบาหน่อย ๆ เดี๋ยวคนอื่นได้ก็ยินหรอก”
“ฉันรู้น่า ทุกคนก็รู้ดีเหมือนกัน”
“เฮ้อ คราวนี้เจียงหยวนแห่ง CCTV1 นับว่าขายหน้าครั้งใหญ่เลย เขาจะต้องตกอยู่ในกำมือของจางเย่อีกกี่ครั้งถึงจะพอนะ การตอกหน้านี้ ฉันยังรู้สึกเจ็บแทนเจียงหยวนชะมัด!”
“นั่นสิ ดูข่าวทีวีเมื่อวาน ถึงกล้องจะจับภาพอยู่ที่ผู้จัดการสาวบูธ ‘Plants VS. Zombies’ ที่เป็นคนพูดก็เถอะ แต่ภาพทางซ้ายของกล้องดันติดภาพของเจียงหยวนกับเลขาของเขารวมถึงคนอื่น ๆ ของ CCTV1 มาด้วย แถมพวกเจียงหยวนตอนนั้นยังเล่นเกม ‘Plants VS. Zombies’ ด้วยท่าทางสนุกสุดขีดออกอย่างนั้น หน้างี้อย่างชื่นชม ฉันย้อนดูตอนนั้นตั้งหลายรอบ อย่างเจ็บ! โคตรเจ็บเลย! เจ็บเหมือนโดนตบ ดูท่าอีกหลายเดือนเจียงหยวนกับพวกคงไม่หายจากความเจ็บได้ง่าย ๆ หรอก!”
“ถูกต้องที่สุด คนที่สถานีหลายคนเห็นแล้วยังหลุดหัวเราะแน่ะ นี่มันโคตรขำเลย นายว่า CCTV1 จะทำไงต่อให้หลุดพ้นไปจากตรงนี้ได้?”
“ไม่มีทางหรอก!”
“จางจอมตอก หน้าชื่อนี้ไม่ได้มาเปล่า ๆ!”
“คราวนี้ไม่ใช่ฝีมือจางเย่นะ ที่จริงเจียงหยวนซวยเองต่างหาก ทำตัวเอง!”
“เลิกพูดได้แล้วน่า ยิ่งพูดแล้วฉันยิ่งอยากขำ จะกลั้นไม่ไหวแล้วเนี่ย นายว่าทำไมมันบังเอิญขนาดนั้นฟะ!”
“จางเย่ก็เหมือนกัน ทำไมนายแม่*วิ่งเข้าไปแสดงอิทธิฤทธิ์ในวงการเกมด้วยล่ะ!”
“CCTV1 ออกคำสั่งแบนเขาแล้ว เขาไม่ทำงานเสริมแล้วจะทำไงได้?”
“ได้ยินว่าเกมนี้โคตรสนุกเลยนะ!”
“ไม่ผิด แผนกฉันมีคนไปวันนั้นคนหนึ่ง ฟีดแบคของเขาบอกว่า : ไม่เคยเจอเกมปริศนาระดับคลาสสิคอย่างนี้มาก่อน——คำวิจารณ์สูงส่ง!”
“อาจารย์จางคนนี้ เป็นทวยเทพจุติจริง ๆ!”
“เทพก็เทพอยู่หรอก แต่ควรหลบเขาให้ไกลหน่อยดีกว่า เผื่อไว้ไม่เสียหาย”
“ใช่แล้ว หมอนี่แทบจะทำ CCTV1 แหลกยับแน่ะ!”
ทันใดนั้น มีรถคันหนึ่งขับเข้ามา
ทุกคนที่มาทำงานพากันประหลาดใจเล็กน้อย ครู่ต่อมาต่างรีบหุบปากฉับ!
“รถของเจียงหยวน!”
“ฟู่ว บอสมาแล้ว!”
“เลิกคุยได้ละ!”
คนไม่พูดคุย แต่สายตากลับอดไม่อยู่จริง ๆ ทันทีที่มีคนลงจากรถ สายตาของทุกคนต่างมองไปยังใบหน้าของเจียงหยวนพร้อมกันเป็นตาเดียว!
ใบหน้านั้นมืดทะมึน!
นอกจากความมืดหม่นแล้ว ก็ไม่เห็นสีอื่นใดอีก!
เดิมทีใบหน้านี้มักดูเข้มงวดแสดงถึงความเด็ดขาดอยู่เสมอ ทว่าเมื่อเจียงหยวนลงจากรถมาเผชิญกับสายตานับไม่ถ้วนที่จ้องมองยังตนเอง เวลานี้คนหน้าหนาในฐานะผู้บริหารนับสิบปีอย่างเจียงหยวนก็ยังต้องชะงัก คงสีหน้าเคร่งขรึมไม่ได้อีกต่อไป!
“มองอะไรกันอยู่ได้!” เจียงหยวนตวาด เกรี้ยวกราดขึ้นมาเพราะความอับอาย!
ฝูงชนแยกย้ายกันทันที
คนขับรถของเจียงหยวนผู้ซึ่งเป็นเลขาของเขาก็ก้าวลงจากรถฝั่งคนขับ มองด้วยตาเปล่าก็เห็น ใบหน้าข่มกลั้นความโกรธของหัวหน้าที่แดงตั้งแต่หัวถึงคอ!
อับอายขายหน้า!
คราวนี้แม่*โคตรอับอายขายหน้า!
หากวันนี้ไม่มีประชุมล่ะก็ เลขาอย่างเขาต้องขอลาแน่นอน! โตมาจนป่านนี้ ไม่เคยตกเป็นเป้าสายตาขนาดนี้มาก่อน แถมยังออกทีวีอีก อย่างกับโดนลากไปตบฉาดใหญ่ให้คนทั้งประเทศดู ต่อให้พวกเขาหน้าหนาแค่ไหนก็รับไม่ได้หรอก!
ชั้นบน
เมื่อจางเย่มาถึงบริเวณออฟฟิศ ก็ได้ยินฮาฉีฉีกับพวกเสี่ยวหวังกำลังพูดคุยกันอย่างเมามัน
เสี่ยวหวังหัวเราะคิกคัก “พวกนายไม่ได้ไป เลยพลาดฉากหาดูยากในรอบพันปีไปอย่างแรง!”
อู่อี้เสริม “ภาพตอนนั้น ฉากนั้น อธิบายเป็นคำพูดได้ยากจริง ๆ! ออกไปดูงานเกมกับผู้กำกับจางก็ยังพบเห็นการตอกหน้าได้! ไปเที่ยวนี้คุ้มชะมัด โคตรคุ้มเลย!”
จางจั่วตบขาฉาดอย่างแสนเสียดาย “ฉันไม่ค่อยชอบเล่นเกมก็เลยไม่ได้ไป ไอ้หยา ถ้ารู้แบบนี้นะต่อให้กระดูกหักทั้งตัวฉันก็ต้องไปดูให้ได้!”
ทีมงานรายการหลายคนที่ไม่ได้ไปงาน CG เกมต่างหดหู่เสียดายกันสุด ๆ หลายวันมานี้ทุกคนล้วนเห็นการกระทำของ CCTV1 ต่อพวกเขาอย่างชัดเจน ทำเอาเดือดดาลกันไม่น้อย เต็มไปด้วยความไม่พอใจจนไม่อาจร่วมหายใจ จนต้องใส่ชื่อเจียงหนวยและพรรคพวกเข้าไปในรายชื่อคนที่เกลียดเรียบร้อยนานแล้ว เมื่อเกิดเหตุการณ์เช่นนี้ขึ้น ย่อมเป็นสิ่งบันเทิงทางใจของทุกคน แต่การที่พวกเขาไม่ได้เป็นพยานเห็นเหตุการณ์ด้วยตาตนเองนั้น ทำให้คนเหล่านี้สุดแสนจะเสียใจ!
ทันใดนั้น ด้านข้างมีเสียงแทรกขึ้นมา “กระดูกหักทั่วร่าง? งั้นนายก็กลายเป็นอัฐิน่ะสิ”
“ผู้บริหารจาง!”
“ฮ่า ผู้กำกับจางมาแล้ว!”
“ผู้กำกับจางรีบเล่าเรื่องนั้นให้ฟังหน่อยเถอะ!”
“ใช่แล้ว ไปยังไงมายังไงกันแน่?”
เมื่อเห็นจางเย่มาแล้ว ทุกคนยิ่งตื่นเต้นเฮฮาขึ้นกว่าเดิม
จางเย่หัวเราะ “ผมก็ไม่รู้เหมือนกันว่าไปไงมาไง”
จางจั่วรีบส่งเสียง “งั้นคุณไปทำเกมได้ไงล่ะครับ?”
จางเย่ตอบอย่างสบาย ๆ “ก็เพื่อนมาถาม ผมก็แค่ช่วยทำอะไรไปนิดหน่อย”
“ทำอะไรนิดหน่อยของคุณ ตอนนี้เกรงว่าวงการเกมปั่นป่วนไปเป็นที่เรียบร้อยแล้วล่ะค่ะ!” ฮาฉีฉีประจบ “ตอนนี้ในอินเทอร์เน็ต สื่อทุกแขนงเอาแต่พูดถึง ‘Plants VS. Zombies’ กันทั้งนั้นเลยค่ะ!”
จางเย่กะพริบตาปริบ ๆ “จริงเหรอ?”
เสี่ยวหวังตอบ “คุณไปดูในอินเทอร์เน็ตก็จะรู้เองค่ะ!”
กลับไปยังห้องทำงานส่วนตัวของตนเอง จางเย่ให้เสี่ยวหวังชงชามาเสิร์ฟ แล้วจึงเปิดคอมพิวเตอร์เสิร์ชเน็ตดู ตามคาด ในอินเทอร์เน็ตเต็มไปด้วยความปั่นป่วน!
มีรีวิวเกม ‘Plants VS. Zombies’ วิเคราะห์ผลงานออกมาเป็นกอง เวอร์ชั่นทดลองเล่นได้ถูกปล่อยลงบนอินเทอร์เน็ตไปเมื่อคืนวาน และยอดดาวน์โหลดก็พุ่งพรวดอย่างฉุดไม่อยู่!
“เกมดีจริง ๆ!”
“กระอักเลือดแนะนำเลย!”
“สุดยอดจริง ๆ นี่สิถึงจะเรียกว่าเกม!”
“นั่นสิ พอเล่น ‘Plants VS. Zombies’ แล้วย้อนไปดูพวกเกมปริศนาทั้งหมดที่เคยเล่นมา นั่นมันเกมของเด็กสามขวบทั้งนั้น!”
“จางเย่ปล่อยของ! ต้องเป็นของดีแน่นอน!”
“จางเย่โผล่มาทำเกมได้ไงเนี่ย!”
“เดิมทีหมอนี่ก็เป็นพวกไม่ทำอะไรตามปกติอยู่แล้ว ใครจะรู้ว่าในสมองเขาจะมุ่งไปทางไหนอีกบ้าง แต่ว่าคราวนี้ต้องขอบคุณการทำงานไม่ตรงสายของหมอนี่จริง ๆ ไม่งั้นพวกเราคงอดเล่นเกมนี้จริงไหม?”
“ที่จริงตอนแรกฉันก็ยังสงสัยนะ ว่าเกมปริศนายอดเยี่ยมขนาดนี้จะเป็นระดับบริษัทผลิตเกมในประเทศเราไปได้ยังไง อีกอย่างประเทศเราไม่มีความสามารถขนาดนี้หรอก แต่ตอนหลังพอเห็นข่าวถึงได้รู้ว่าเป็นแผนเกมของจางเย่ผู้ปราดเปรื่อง ฉันเลยเพิ่งถึงบางอ้อ ก็มีแต่สมองของคนอย่างจางเย่นั่นแหละที่จะสร้างเกมปริศนาแบบนี้ออกมาได้น่ะ! เห็นบทวิจารณ์แรกในเว็บเกมกันหรือยัง? ให้คะแนน ‘Plants VS. Zombies’ 9.9 คะแนนเชียวนะ! เป็นคะแนนอันดับหนึ่งในประวัติศาสตร์เกมปริศนาด้วย!”
“เว็บคอเกมก็ให้ 9.8 คะแนน!”
“ตอนนี้รอแค่วางขายอย่างเป็นทางการเท่านั้น”
“นั่นสิ คะแนนอะไรก็เท่านั้นแหละ สำคัญที่สุดคือคุณภาพ ได้ยินว่าอีกสองวันก็จะเปิดขายแล้ว ไม่รู้ว่าจะเป็นยังไงแฮะ”
“ฝีมือจางเย่ ย่อมไม่มีปัญหาแน่นอน!”
“ไม่ผิด แค่มีชื่อจางเย่อยู่ เกมนี้ต้องซื้อ!”
ในอินเทอร์เน็ต เหล่าแฟนเกมพากันไชโยโห่ร้องกันไม่หยุด!
ในฐานะดาราแอมบาสซาเดอร์ของ ‘Plants VS. Zombies’ จางเย่ย่อมทุ่มเทเต็มที่ หลังจากล็อกอินเข้าเวยป๋อแล้ว ก็รีบโพสต์โฆษณาประชาสัมพันธ์ที่เกี่ยวข้องกับเกมทันที
ขณะเดียวกัน
ก็มีข่าวมืดฟ้ามัวดิน!
‘เกมปริศนาคว้าแชมป์ชิงชัยในงานเกม CG !’
‘รีวิว Plants VS. Zombies สด ๆ ร้อน ๆ! ชะรอยจะดึงการวิจัยเกมปริศนาในประเทศให้สูงขึ้น!’
‘จางเย่ฟาดฟันในวงการเกม!? มวลชนแสดงความตกตะลึง!’
‘ใบประกาศนียบัตรด้านกฎหมายยังไม่ทันเย็น จางเย่แผ่ขยายไปทำเกมอีกแล้ว!’
‘จางเย่——ดาราผู้สามารถไปทุกสิ่ง?’
แน่นอนว่า ยังมีบทความตีพิมพ์หลายฉบับของหนังสือพิมพ์แท็บลอยด์ผู้ปรารถนาจะเห็นความวุ่นวายด้วยเช่นกัน พวกเขาไม่เกรงฟ้ากลัวดิน จะอะไรก็กล้าเขียน!
—— ‘เจียงหยวนรองผอ.CCTV1 ชื่นชมสนับสนุนเกมใหม่ของจางเย่ด้วยตนเอง มีภาพหลักฐาน!’
—— ‘นอกจากคดีความแล้วก็อยากสนับสนุนชื่นชม ความรักร้อนแรงของผู้บริหารคนหนึ่งที่มีต่อผู้ใต้บังคับบัญชา!’
—— ‘จางจอมตอกหน้าลงมืออีกหน เจียงหยวนพาลูกน้องพ่ายแพ้หลบหนีที่งานเกม!’
—— ‘การแช่แข็งจาก CCTV1 เพิ่งจะเริ่ม ก็มีมือตบลงบนหน้าของช่อง1 แล้ว!’
คำพูดอะไรล้วนมีหมด!
โคตรอึกทึกครึกโครม!


*-*-*-*-*-*-*-*-*-*-*-*-*-*-*
>>> รางวัลกิจกรรมเดือนที่แล้ว จะอัปวันละ 2 ตอน เป็นเวลา 5 วัน <<<




[Go To Next Chapter]( ./62.md)