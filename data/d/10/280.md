##บทที่ 1180 : จางเย่จะวางมวยอีกแล้ว!


วันเสาร์
ตอนเช้า
ต่งซานซานตั้งใจโทรหาจางเย่เพื่อเตือนเขา
ต่งซานซาน “ต้องออกจากบ้านแล้วนะ”
จางเย่ “รู้แล้ว รวมรุ่นใช่ไหม”
ต่งซานซาน “กลัวนายจะลืมไง โอเค”
จางเย่ “ฉันกำลังจะออกไปแล้ว”
ต่งซานซาน “เจอกันที่ตึกเรียนเก่าที่พวกเราเคยเรียนนะ”
จางเย่ “รับทราบ”
หลังวางสาย จางเย่ก็แปรงฟันล้างหน้าก่อนเปลี่ยนเสื้อผ้า
แม่พูด “ใส่ชุดนี้เรอะ?”
จางเย่หัวเราะ “จะให้ผมใส่แบบไหนกัน?”
“อะ นี่ฉันอุตส่าห์ไปหามาให้แกเลยนะ” แม่ส่งสูทให้เขา
จางเย่ถอนหายใจ “ผมแค่จะไปเยี่ยมครูเจอเพื่อน ไม่ได้จะไปร่วมพิธีเปิดภาคการศึกษาสักหน่อย ทำไมผมต้องแต่งให้เวอร์วังขนาดนั้นด้วยล่ะ? ช่างเถอะ ผมออกไปแล้วนะ”
……
 
เวลาเก้าโมงเช้า
ตรงบริเวณทางเข้าวิทยาลัยสื่อฯ
วันนี้ยังไม่ใช่วันเปิดภาคการศึกษา กว่าการเรียนการสอนจะเริ่มต้นก็อีกหลายวันให้หลัง แต่นักศึกษาหลายคนก็เริ่มกลับมหาวิทยาลัยกันแล้ว เห็นภาพนักศึกษาลากกระเป๋าเดินทางได้ทั่วไป พอหนุ่มสาวพบเพื่อนร่วมรุ่นที่รู้จักกันก็เดินจับกลุ่มหัวเราะคิกคักพูดคุยกันตลอดทาง
“ปิดเทอมไปไหนมาบ้าง?”
“ไปเที่ยวต่างประเทศ นายล่ะ?”
“อยู่บ้านดูโอลิมปิกสิ”
“ฉันก็ดูเหมือนกันๆ”
“หือ ทำไมประตูมหา’ลัยถึงมีแถบคาดกั้นล่ะ?”
“เข้าไม่ได้เหรอ?”
“มีคนมาถ่ายทำน่ะ ต้องรอหน่อยล่ะนะ”
“หือ? ถ่ายทำอะไรน่ะ?”
“น่าจะเป็นหนังนะ เห็นหนิงหลันด้วย”
“ว้าว อยู่ไหนน่ะ? อยู่ไหน?”
“เข้าประตูหลักไม่ได้ เข้าประตูข้างแล้วกัน”
นักศึกษาหลายคนยังหยุดรอที่ประตูใหญ่ ไม่รู้ว่าต้องคอยนานเท่าไร ยิ่งเวลาผ่านไปก็ยิ่งมีนักศึกษาที่กลับมหาวิทยาลัยมากขึ้นเรื่อยๆ ทุกคนต่างยืนรอจะเข้าประตูหลัก แทบไม่มีใครเลือกไปที่ประตูข้าง เพราะมหาวิทยาลัยสื่อฯ มีพื้นที่ค่อนข้างกว้าง ประตูใหญ่กับประตูข้างอยู่ห่างแทบจะเป็นคนละทิศ จะเดินไปก็ใช้เวลาถึงครึ่งชั่วโมง ทั้งนักศึกษาส่วนใหญ่ยังมีกระเป๋าใหญ่น้อยเต็มไปหมด
ที่ถนนฝั่งตรงข้าม
อวี๋อิ่งอี๋เดินมาพร้อมชายหนุ่มคนหนึ่ง
ทันใดก็มีรถมาจอดเทียบด้านข้าง เมื่อกระจกหน้าต่างรถลดลงก็เห็นว่าเป็นจางเย่ที่สวมแว่นกันแดด “เหล่าหวัง?”
อวี๋อิ่งอี๋มองเขาแล้วก็พูดกับเหล่าหวัง “ดูสิ พูดถึงโจโฉโจโฉก็มา”
“จางเย่” เหล่าหวังชี้หน้าเขาแล้วก็หัวเราะลั่น
จางเย่ลงจากรถ “สองปีนี้หายไปทำอะไรมา?”
เหล่าหวังหัวเราะ “ก็ไปเรื่อย หาเลี้ยงครอบครัว”
เหล่าหวังเองก็เป็นเพื่อนร่วมรุ่นของจางเย่ ครั้งนั้นเพราะดูมีอายุหน่อย ทุกคนเลยเรียกเขาว่าเหล่าหวัง แต่เรียกไปมาหลายปี สุดท้ายชื่อจริงเขาชื่ออะไรจางเย่ก็ลืมไปแล้ว
ตอนนั้นเองก็มีคนเดินเข้ามาอีกคน
“อ้อ ใครกันเนี่ย?” ผู้หญิงหน้าตาค่อนข้างสะสวยเดินนวยนาดเข้ามา
อวี๋อิ่งอี๋แปลกใจ “ไอ้หยา เสี่ยวเชี่ยน”
เสี่ยวเชี่ยนโบกมือให้ทุกคน “อิ่งอี๋ จางเย่ เหล่าหวัง ไม่เจอกันนานเลยนะ”
เหล่าหวังเคยตามจีบเสี่ยวเชี่ยนสมัยมหาวิทยาลัย พอเห็นเข้าตาก็เป็นประกาย “เสี่ยวเชี่ยน หลังเรียนจบก็หายไปเลยนะ ไปทำอะไรอยู่น่ะ?”
แต่อวี๋อิ่งอี๋ซึ่งยังติดต่อกับเธอก็พูด “ใครทำอะไรกัน? เป็นคุณนายไปแล้ว เรียนจบเป็นพิธีกรได้ครึ่งปีก็แต่งให้บ้านเศรษฐีแล้ว”
“เศรษฐีอะไรกัน?” เสี่ยวเชี่ยนจนคำพูด “อย่าพูดจาไร้สาระน่า ตอนนี้เป็นแม่บ้านฟูลไทม์ดูแลลูกทุกวัน จะบ้าตายอยู่แล้ว ไม่งั้นพอได้ยินว่าจะรวมรุ่นกันฉันเลยบอกทันทีว่าจะมาไงล่ะ” จากนั้นก็หันมองจางเย่ “เยี่ยม หล่อแล้ว”
จางเย่หัวเราะฮะๆ “แน่นอนสิ”
เหล่าหวังหัวเราะลั่น “แค่หล่อที่ไหนกัน? เถ้าแก่จางเราตอนนี้รุ่งเรืองเฟื่องฟู มีอันดับในทวีปเอเชียแล้ว”
เสี่ยวเชี่ยนพรั่งพรูด้วยอารมณ์ความรู้สึก “นั่นสิ ใครจะไปนึกว่าตาบ๊วยตอนนั้นจะใช้เวลาแค่สองปีในการพลิกวงการบันเทิง พูดจริงๆ นะ ถ้าถามตอนนั้นว่าใครมีโอกาสประสบความสำเร็จที่สุดในชั้นปีเรา ฉันต้องคิดว่าเป็นซานซาน หวังเฮ่อ หรือแม้แต่เธอก็เถอะเหล่าหวัง แต่สำหรับจางเย่นี่...ฉันไม่อยากจะเชื่อมันจริงๆ เลย” เธอเดินเข้าไปบีบแขนลูบหน้าของเขา “ไปโด๊ปยาอะไรมารึเปล่า?”
ไม่เจอกันหลายปี พบหน้ากันอีกครั้งทุกคนต่างกระเซ้าเย้าแหย่กัน
ทันใดก็ได้ยินเสียงตวาดดังจากทางประตูมหาวิทยาลัย!
จางเย่หันมอง “หือ?”
เสี่ยวเชี่ยนกับเหล่าหวังก็หันมอง “เกิดอะไรขึ้น?”
“ถ่ายหนังกันเหรอ?” อวี๋อิ่งอี๋พูด
นักศึกษาสองคนดูเหมือนจะยกมือถือขึ้นถ่ายรูป สุดท้ายทีมงานกองถ่ายเลยออกมาชี้หน้าด่า “ทำอะไรกัน? ไม่เห็นป้ายเหรอ? ห้ามถ่ายรูป!”
นักศึกษาหญิงพูดอึกๆ อักๆ “พวกเราไม่ได้ถ่ายรูปนะคะ”
“ส่งมือถือมา!” ทีมงานกองถ่ายหน้าเครียด
หญิงวัยกลางคนในกองถ่ายอีกคนก็เสริม “อย่ามายืนมุงแถวนี้ ออกไปห่างๆ หน่อย กำลังถ่ายหนังอยู่”
ดูเหมือนกล้องจะหยุดลงแล้ว
เห็นหนิงหลันนั่งอยู่ที่จุดพัก
ผู้กำกับและนักแสดงหลักล้วนกำลังคุยกันเรื่องบท
นักศึกษาหลายคนเห็นดังนั้นก็หยิบกระเป๋าเตรียมจะเข้าไปในมหาวิทยาลัย
ทีมงานคนเดิมพอเห็นเข้าก็ยกมือชี้ ถลึงตาใส่ “ทำอะไร! ถ่ายหนังอยู่ไม่รู้รึไง? รอก่อนสิ ใครบอกให้พวกเธอเข้ามา!”
นักศึกษาคนหนึ่ง “ก็กล้องหยุดแล้วไม่ใช่เหรอ?”
“ใครบอกพวกเธอว่าหยุด? เป็นผู้กำกับเรอะ?” ทีมงานพูดจาไร้มารยาทอย่างยิ่ง
นักศึกษาอีกคนชี้ไปทางหนึ่ง “แต่ดาราก็พักกันแล้วนี่นา พวกเรารอกันมาชั่วโมงนึงแล้วนะ”
คนจากกองถ่ายอีกคนเดินออกมา ดูเหมือนจะเป็นผู้ช่วยผู้กำกับ เขาตะโกนลั่น “ไปประตูข้าง อย่ามามุงดูแถวนี้ ใช้ประตูข้าง!”
“แต่หอเราอยู่ด้านหน้านี้เองนะ”
“ประตูข้างไกลเกินอ่ะ”
“ก็หยุดถ่ายแล้วไม่ใช่เหรอ ทำไมเข้าไม่ได้?”
“ทำไมพูดจาไม่มีมารยาทแบบนี้ล่ะ?”
“พวกเรากลับมหา’ลัยก็ไม่ได้เหรอ?”
“รอกันมาตั้งชั่วโมงนึงแล้วนะ”
เหล่านักศึกษาพากันบ่น
ผู้ปกครองนักศึกษาบางส่วนที่พาลูกหลานมาส่งก็เริ่มชี้มือชี้ไม้ไปยังพวกเขาเช่นกัน
ผู้ช่วยผู้กำกับตะโกนลั่น “ฉันจะบอกอีกรอบ ที่นี่กำลังถ่ายหนัง คนที่ไม่เกี่ยวข้องห้ามเข้า ทำตามกฎกันไม่ได้เหรอ? ทางเข้าไม่ได้มีทางเดียวสักหน่อย!”
เหล่านักศึกษาและผู้ปกครองต่างก็ไม่พอใจอย่างยิ่ง!
ขณะนั้น จางเย่กับเพื่อนๆ ก็เดินมาถึงพอดี!
ตัวคนยังอยู่ในฝูงชน แต่ก็แผดเสียงลั่นมาแล้ว “เดินเข้าทางนี้แหละ! ฉันจะดูซิว่าใครกล้าขวาง!”
อวี๋อิ่งอี๋ตกใจวาบ!
เสี่ยวเชี่ยนพยายามรั้งเขาไว้ แต่ไม่เป็นผล!
นักศึกษาของมหาวิทยาลัยต่างตะลึง หันมองเขา!
ผู้ปกครองนักศึกษาต่างก็หันมองมาด้วยความตระหนก!
ผู้ช่วยผู้กำกับและทีมงานนั้นเดือดดาล ใคร? ใครสามหาวขนาดนั้น? พวกเขารีบหันมองว่าใครเป็นคนพูดคำนี้ออกมา พอเห็นแล้วก็ต้องตะลึงไป!
ห่างออกไป
หนิงหลันซึ่งนั่งอยู่ในร่มหรี่ตาลง
พระเอกเป็นดาราระดับ B ชื่อเจิงเหวย เขาขมวดคิ้ว “เถียงอะไรกันน่ะ?”
ดาราสมทบหญิงหันมองไปทางประตูมหาวิทยาลัยเช่นกัน “เสียงใครน่ะ? ทำไมก้าวร้าวขนาดนี้? กล้าบุกเข้ามาสถานที่ถ่ายทำ? คิดว่าเป็นใครกัน?”
หนิงหลันหรี่ตามอง “ฉันรู้สึกแปลกๆ นะ”
เจิงเหวยชะงัก “เจ๊หนิง เป็นอะไรครับ?”
หนิงหลันจนคำพูด “เสียงนั่น ทำไมเหมือนจะคุ้นหูยังไงชอบกล”
 
 
 