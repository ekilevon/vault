##บทที่ 966 : การสืบสวนเรื่องฝุ่นมลพิษของจางเย่!
ปัง
ทีมงานปิดประตูทางเข้าหลักลงแล้ว
และนี่ยังเป็นสัญญาณว่า การแถลงข่าวเริ่มต้นอย่างเป็นทางการ!
เหล่านักข่าวต่างกระตือรือร้น ทุกสายตาจ้องมองไปที่เวที มองหาตัวผู้ดำเนินการแถลงข่าว ขณะนึกสงสัยไปด้วยว่าจะเป็นคนของทางช่องสิบสี่ CCTV หรือเปล่า?
"มาแล้ว!"
"จางเย่ล่ะ?"
"คนล่ะ?"
"หือ ทำไมไม่มีคนนะ?"
"ใครเป็นคนรับผิดชอบส่วนนี้กันเนี่ย?"
และทันใดนั้นเอง ไฟก็ดับลง!
พรึบ!
พรึบ!
แสงไฟทั้งหมดในห้องกลับดับวูบลง!
เหลือไว้แต่แสงสลัวรางบนเวทีที่เรียกได้ว่าเปิดก็เหมือนไม่เปิด
ทั้งห้องตกอยู่ในความมืดมิด!
"หือ?"
"เกิดอะไรขึ้น?"
"ปิดไฟทำไม?"
"หมายความว่าไง?"
"เฮ้ย พวกนายเล่นอะไรกันน่ะ?"
เหล่าสื่อมวลชนล้วนตกใจ ต่างก็สอบถามพนักงานของทางช่องสิบสี่ กลยุทธ์เช่นนี้ของพวกเขาออกจะเกินความคาดหมายไปบ้าง ทุกคนต่างไม่เคยเข้าร่วมการแถลงข่าวเช่นนี้มาก่อน จะปิดไฟทำไมกัน?
แต่ว่าคนของช่องสิบสี่เองก็กำลังตระหนกเช่นกัน พวกเขาไม่ทราบว่าสถานการณ์ตรงหน้าคืออะไรทั้งยังไม่ได้รับการแจ้งมาก่อน ไฟดับแบบนี้ จะให้ตอบคำถามสื่อมวลชนได้ยังไง?
อู่อี้รีบตอบ "ไฟอาจจะเสียน่ะครับ!"
"รีบไปดูสิ!" เลขาฯ ของเหยียนเทียนเฟยที่มาด้วยกล่าว
เสี่ยวหวัง "แต่ แต่หลังเวทีไม่มีคนนี่นา?"
อีกคนก็สงสัย "ไฟทดสอบติดตั้งเรียบร้อยแล้ว วันนี้ไม่มีช่างไฟเหรอ?"
"เกิดอะไรขึ้นน่ะ?"
ฮาฉีฉีรู้สึกไม่ถูกต้อง!
จางจั่วกับคนอื่นๆ ก็รู้สึกเช่นกัน!
ชั่วขณะต่อมา บนแท่นประชุม พลันมีแสงส่องลงมาจากด้านบนโดยไร้ซึ่งวี่แววล่วงหน้า ในห้องประชุมที่มืดสลัว แสงนี้นับว่าเตะตาอย่างมาก!
ในยามนั้น ทั้งห้องเงียบสนิทไร้เสียง
ทุกคนมองเวทีอย่างตกใจ!
ทางหลังเวที ปรากฏเงาร่างคนผู้หนึ่งเดินออกมาช้าๆ
หนึ่งก้าว
สองก้าว
สามก้าว
"บางครั้งในคืนที่เงียบสงัด ผมจะเปิดไฟสักดวง พอมองในแสงไฟ ผมมักเห็นฝุ่นผงลอยว่อน บางทีอาจมีแมลงเล็กๆ ที่บินมาร่วมเล่นแสงไฟด้วย"
ใบหน้ายังไม่เห็นชัดตา แต่เสียงดังนำมาก่อนแล้ว
จางเย่เดินขึ้นบนแท่นประชุม ไม่มองหน้าของเหล่าสื่อมวลชนนับร้อยที่กำลังตกใจ เขาเพียงจ้องมองลำแสงนั้น เดินเข้าไปใกล้ๆ ทีละก้าว จนกระทั่งเขายืนอยู่ใต้แสงไฟ "แต่ว่ามีสิ่งหนึ่งที่ผมมองไม่เห็น พวกมันคืออนุภาคเล็กๆ ที่ลอยฟุ้งอยู่ในอากาศ ขนาดเล็กกว่าสองจุดห้าไมครอน อานุภาพในการหักเหแสงของพวกมันมากมายจนทำให้พวกเรามองเห็นโลกใบนี้ได้ไม่ชัดเจนนัก ในภายหลังยังมีคนมอบชื่อให้มันว่า ‘ฝุ่นมลพิษ’ " เขายิ้ม มือคล้ายคว้าบางสิ่งบางอย่างในอากาศ ทว่าจับได้แต่ความว่างเปล่า "ผมนึกสงสัยในฝุ่นมลพิษนี้ตลอดมา อยากรู้ว่าพวกมันคืออะไรกันแน่ ทั้งที่พวกมันอยู่ตรงหน้าผมชัดๆ แต่ทำไมผมกลับมองไม่เห็น"
บัดนี้ห้องประชุมเงียบสนิทไร้เสียงใด!
ทุกคนต่างไม่รู้ว่าจะมีปฏิกิริยาอย่างไรกับภาพตรงหน้า!
การเปิดเวทีเช่นนี้ การเปิดตัวเช่นนี้ ทำให้ผู้ชมต้องตะลึง!
ฮาฉีฉีเบิกตากว้าง!
จางจั่วรู้สึกคล้ายรูขุมขนทั่วร่างแผ่ขยาย!
หวงตานตานกำหมัดด้วยความตื่นเต้น!
เสี่ยวหวังตาแดงก่ำ น้ำตาแทบจะหยดลงมาแล้ว!
ผู้กำกับจาง!
คุณ...
เวลานั้น จางเย่ก้าวเข้าไปอีกสองก้าว และเปิดคอมพิวเตอร์ที่ทำการติดตั้งไว้บนเวที "มีเพียงวิธีเดียว ผมได้แต่คว้ามันมาตรงหน้าผมเอง"
จอด้านหลังสว่างขึ้น
ภาพเครื่องมือชิ้นหนึ่งปรากฏ
จางเย่ชี้พร้อมรอยยิ้ม "นี่คือเครื่องมือดักจับตัวอย่างฝุ่นพีเอ็มสองจุดห้า ได้มาจากเพื่อนร่วมงานในคณะวิทยาศาสตร์สิ่งแวดล้อมที่มหาวิทยาลัยปักกิ่งของผม ศาสตราจารย์หวังของภาควิชานี้บอกผมว่า เครื่องนี้ล้ำค่ามาก ในเป่ยต้ามีแค่สิบเครื่อง ให้คนนอกยืมไม่ได้ แต่พอผมให้เหล้าราคาขวดละหกสิบแปดหยวนกับเขาไป เขาก็ส่งเครื่องนี่มาให้ผมยืมทันทีเลย"
นักข่าวหญิงที่หน้าเวทีหลุดขำ!
นักข่าวอีกหลายคนยังกลั้นยิ้มไม่ไหว
จางเย่โบกมือ ยิ้มแล้วกล่าวว่า "ผมคิดอยู่เสมอว่าฝุ่นพวกนี้ต้องมีอะไรซ่อนอยู่ ผมคิดอยู่เสมอว่าฝุ่นเหล่านี้ต้องมีอะไรไม่น่าดู สุดท้ายจึงต้องทดลอง เครื่องมือที่ผมยืมมาด้วยเหล้าราคาหกสิบแปดหยวนนั้น พอเอาไปวางในพื้นที่เหล่านั้น ก็จะคอยดักจับฝุ่นเข้ามา "
จอกะพริบครั้งหนึ่ง
ภาพของจางเย่ในชีวิตประจำวันก็ปรากฏขึ้น
มีชื่อสถานที่
มีตัวเลขค่า PM2.5 ปรากฏ
จางเย่ "นี่เป็นเมื่อวานซืน ผมเอาเครื่องนี้ติดตัวไปด้วยยี่สิบสี่ชั่วโมง"
เมื่อวานซืน?
ที่หลายวันนี้เขาไม่มาทำงาน ก็เพราะกำลังทำเรื่องพวกนี้อยู่งั้นหรือ?
เมื่อรู้ดังนี้คนของช่องสิบสี่ทั้งหลายต่างรู้สึกหัวใจสั่นไหว!
ฮาฉีฉีแทบจะหลั่งน้ำตา! ผู้กำกับจาง!
แล้วทันใดนั้น ภาพที่น่าตกตะลึงก็ปรากฏขึ้น!
เหล่านักข่าวอดอุทานไม่ได้!
"เอ๋?"
"นี่!"
"นี่คือ?"
จางเย่ยิ้ม ชี้ไปบนจอภาพ "นี่คือตัวอย่างที่เก็บออกมาล่าสุด"
ภาพบนจอนั้น กลายเป็นสีดำสนิท!
เป็นสีดำเหมือนกับเถ้าถ่าน!
"เป็นไปได้ยังไง?" นักข่าวหญิงถามด้วยความไม่อยากจะเชื่อ!
"นี่ นี่คือฝุ่นมลพิษ?" นักข่าวชายคนหนึ่งตกตะลึง!
นักข่าวแทบผุดลุกขึ้นพร้อมกัน "เป็นไปไม่ได้!"
จางเย่มองพวกเขาแล้วยิ้ม "แน่นอน ตอนแรกผมก็ไม่เชื่อ ต่อมาภายหลังจึงไปพบกับเพื่อนที่เป่ยต้าคนนั้น ยังคงเป็นศาสตราจารย์หวังแห่งภาควิชาวิทยาศาสตร์สิ่งแวดล้อม มอบเหล้าให้เขาอีกขวด ขอให้ช่วยวิเคราะห์ตัวอย่างชุดนี้ออกมา ผมอยากทราบว่าในนั้นมีอะไรบ้าง"
ภาพเปลี่ยน
เป็นชื่อสารเคมียุบยับ!
จางเย่ยกมือชี้ "ผลการวิเคราะห์เป็นเช่นนี้เอง มีสารก่อมะเร็งสิบห้าชนิด หนึ่งในนั้นคือเบนโซไพรีน หนึ่งในสารก่อมะเร็งที่ร้ายแรงที่สุดของโลก จำนวนกี่เท่าของค่ามาตรฐานที่ประเทศกำหนดทราบไหมครับ? เป็นสิบสี่เท่า!"
ผู้ชมส่งเสียงฮือฮาทันที!
สารก่อมะเร็ง?
สิบสี่เท่าของมาตรฐาน?
จางเย่กล่าว "แต่ว่าผมไม่เชื่อ เมื่อวาน ผมก็เลยหอบเครื่องนี้ติดไปด้วยอีกครั้ง ทำการทดสอบอีกรอบ กลับไปที่มหาวิทยาลัย หาตัวศาสตราจารย์หวังด้วยความตื่นเต้น ขอให้เขาทำการทดสอบให้ผมอีกครั้ง คราวนี้ ผลออกมาสรุปว่า สารเบนโซไพรีน...สูงกว่าปกติถึงสิบเจ็ดเท่า! ผมตกตะลึงมาก คิดว่าครั้งแรกผิดพลาด แต่ว่าการทดลองครั้งที่สองยังได้สูงกว่าครั้งแรกอีก? ศาสตราจารย์หวังถามผมว่า คราวนี้ผมไปเดินช็อปปิ้งใช่ไหม? ผมตอบว่าใช่ เขาจึงว่า ถ้าผมเดินนานกว่านี้อีกหน่อย ค่ายังจะสูงกว่านี้อีก!"
ฝูงชนมองบนเวทีด้วยความแตกตื่น
จางเย่ยักไหล่ "ผมทราบว่าที่เป่ยต้าเพิ่งมีห้องแล็บใหม่ พวกคุณก็น่าจะทราบกันดี ผมเป็นคนของเป่ยต้า เป็นหอใกล้น้ำ1 เลยถามศาสตราจารย์หวังว่าผมจะขอเป็นตัวทดลองอาสาสมัครได้ไหม ขอใช้ห้องทดลองไฮเทคแห่งนี้ทำการตรวจร่างกายตนเอง เอาร่างตัวเองเป็นเครื่องทดลอง ผมจะได้บอกกับประชาชนได้ แต่ศาสตราจารย์หวังเอาแต่ส่ายหน้าแล้วบอกว่าไม่ได้ ผมเลยถามว่าทำไม ผมบอกว่าผมไม่กลัว ให้ผมเซ็นสัญญาไว้ก็ได้ ถ้าผมเป็นอะไรไปพวกคุณไม่ต้องรับผิดชอบ ขอให้ผมเข้าไปเถอะ"
ทุกคนล้วนตาค้าง ไม่คิดว่าจางเย่จะล้อเล่นกับชีวิตตัวเองเช่นนี้!
สุดท้ายจางเย่ก็ถอนหายใจ "ศาสตราจารย์หวังใคร่ครวญอยู่นานก่อนบอกว่า คุณไม่ต้องเข้าห้องทดลองหรอก อากาศที่คุณหายใจอยู่ทุกวันนี้น่ะ มีมลพิษมากกว่ามลพิษที่ใช้ทำการทดลองในห้องวิจัยเสียอีก!" เขามองดูทุกคน "ถึงตอนนี้ผมจึงทราบว่า พวกเราทุกคนกำลังใช้ชีวิตอยู่ในห้องวิจัย ใช้ร่างกายทำการทดลองมาทั้งชีวิต นี่คือฝุ่นมลพิษ นี่คือศัตรูของเรา เรามองไม่เห็นพวกมัน แต่พวกมันอยู่ทุกหนแห่ง!"
นักข่าวทั้งหลายยิ่งตกตะลึง!
นักข่าวทุกคนยังคงตื่นตระหนกกับภาพที่ได้เห็น!
นี่มันงานแถลงข่าวไม่ใช่เหรอ? ทำไมถึงมีการอธิบายยังกับสารคดีเลยล่ะ? นี่มันเรื่องอะไร? นี่กำลังเล่นอะไรกัน?
สารคดี?
นายแม่งถ่ายทอดสดสารคดีแบบนี้เลยงั้นเหรอ!
ไม่มีใครเคยเห็น! เหล่านักข่าวล้วนไม่เคยได้ยิน!
อีกด้านหนึ่ง
คนของช่องสิบสี่งุนงงจนควบคุมตนเองไม่ได้!
ถงฟู่อดเอ่ยปากไม่ได้ "ผู้กำกับจาง!"
อู่อี้ "นี่..."
เสี่ยวหวังยกมือปาดน้ำตาตนเอง "ที่แท้ที่ผู้กำกับจางหายไปหลายวันก็เพราะไปทำเรื่องพวกนี้! พวกเราไม่รู้อะไรเลย! ไม่รู้อะไรเลย! ยังจะขึ้นเสียงใส่เขาอีกด้วย! ฉันยังคิดว่า คิดว่าผู้กำกับจางไม่สนใจพวกเราแล้ว!" ยิ่งพูด เสี่ยวหวังก็ยิ่งหลั่งน้ำตา!
พนักงานคนหนึ่ง "ฉันสมควรตายจริงๆ!"
"ฉันควรจะคิดได้แต่แรก!"
"นั่นสิ! ผู้กำกับจางเคยกลัวเรื่องยุ่งที่ไหนกัน!"
"ทำไมเขาถึงไปคนเดียวล่ะ? ทำไมไม่บอกพวกเรา? บอกว่าพวกเราอย่ายุ่ง? ให้พวกเราไม่ต้องไปสนใจ?"
ฮาฉีฉีริมฝีปากสั่นเทิ้ม "เพราะเขากลัวพวกเราแปดเปื้อนไปด้วย! ชื่อฉาวโฉ่นี่ เขาคิดจะแบกรับไว้คนเดียว! พวกเราทุกคน...เข้าใจผู้กำกับจางผิดไปแล้ว!"
"ผู้กำกับจาง!"
"ฉัน...ฉัน..."
------
1. หอใกล้น้ำ มาจากสำนวนที่ว่า หอใกล้น้ำต้องแสงจันทร์ก่อน หมายถึงคนใกล้ชิด มีอะไรดีๆ ก็ได้ก่อน


[Go To Next Chapter]( ./67.md)