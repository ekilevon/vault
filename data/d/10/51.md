##บทที่ 951 : เหล่าเหรา มาเป็นผู้จัดการส่วนตัวให้ที!
เที่ยงตรง
มีแขกมาเยือน
พ่อแม่เปิดประตูต้อนรับ “เฉินเฉิน คิดถึงปู่กับย่าไหม?”
เฉินเฉินส่งเสียงอื้ม แล้วถาม “จางเย่ละคะ?”
“เขาเหรอ แต่งตัวอยู่ในห้องแน่ะ” แม่พูดพลางยิ้ม
เฉินเฉินวิ่งไปหยุดอยู่หน้าประตูห้องนอนเล็ก แล้วยกมือทุบประตูบานนั้น “จางเย่ ออกมาได้แล้ว หนูมาแล้ว”
เสียงจางเย่ดังลอดออกมา “แป๊บนึง”
เฉินเฉินทุบประตูอีกครั้ง เร่งเร้า “จางเย่ เร็วเข้าสิ”
“รู้แล้วน่า!” จางเย่แทบพูดไม่ออก
พ่อมองคนที่อยู่ตรงประตู “คุณคงเป็นเสี่ยวเหรา”
เหราอ้ายหมิ่นปั้นยิ้มอย่างยากเย็น “ฉันควรเรียกคุณว่าอย่างไรดีคะ?”
แม่เคยเจอเธอที่ห้องเช่าของจางเย่มาก่อน จึงรู้จักกัน “เรียกอะไรก็ได้ พวกเราก็อายุไม่ห่างกันมาก เรียกพี่ชายพี่สาวเถอะ”
“ตกลงค่ะ” เหราอ้ายหมิ่นว่า
แม่กล่าวต้อนรับ “รีบเข้ามานั่งข้างในดีกว่า เข้ามาๆ”
เหราอ้ายหมิ่นหอบข้าวของมาด้วยไม่น้อย เป็นตะกร้าผลไม้และของขวัญ “ครึ่งปีที่ผ่านมาเด็กคนนี้สร้างความลำบากให้พวกคุณมาก ฉันได้ฟังมาจากเฉินเฉินแล้ว ไม่ทันได้ซื้ออะไร มีแต่ของติดมือมาเล็กน้อย”
“ไอ้หยา ไม่ต้องเอาอะไรมาหรอก เกรงใจไปแล้ว” แม่หัวเราะ “ตอนที่เย่น้อยไปอยู่กับเธอ ก็รบกวนเธอไว้ไม่น้อย เธอทั้งทำกับข้าวให้เขา ทั้งให้อยู่ฟรี พวกเราก็รู้สึกขอบคุณเธอมาก ถ้าไม่ได้เธอช่วยแต่แรก เย่น้อยคงไม่มีทุกวันนี้”
พูดคุยกับแขกอยู่นาน
ในที่สุด จางเย่ที่เปลี่ยนจากชุดนอนเป็นชุดอยู่บ้านก็เดินออกมา “โอ้ เจ๊ใหญ่เหรามาแล้ว” พลางลูบศีรษะเล็กๆ ของเฉินเฉินที่ยืนคอยเขาตรงประตูอยู่นานสองนาน
ตอนนี้เป็นเวลาอาหารเที่ยงของบ้านพอดี
เดิมทีแม่จะไปทำกับข้าว แต่เหราอ้ายหมิ่นยืนกรานจะทำครัว แม่ก็ห้ามไม่อยู่!
แม่รู้สึกไม่เหมาะสม “จะให้แขกมาทำกับข้าวได้ยังไงกัน!”
จางเย่กลับเห็นดีเห็นงาม “ฮ่าๆ ฝีมืออาหารของเจ๊ใหญ่เหราอร่อยกว่าแม่เยอะเลย”
ตอนแรกแม่ยังไม่เชื่อ แต่พออาหารทยอยขึ้นโต๊ะ แม่ก็ยอมเชื่อแล้ว!
มีแต่อาหารหอมหวนหน้าตาชวนกินทั้งนั้น!
แม่ออกปากร้องชม “นี่มันอร่อยจริงๆ!”
เหราอ้ายหมิ่นเอ่ย “ทำมั่วๆ น่ะค่ะ หวังว่าจะถูกปาก”
จางเย่กับเฉินเฉินไม่พูดพร่ำทำเพลง เปิดศึกแย่งชิงหมูตุ๋นน้ำแดงในจานกันแล้วเรียบร้อย!
“จางเย่! นายอย่าแย่งสิ!”
“จะแย่ง!”
“ชิ้นนี้ของหนู!”
“เธอกินชิ้นนั้นไปสิ! อย่าวุ่นวายน่า!”
“ชิ้นนี้มันเยอะดี! หนูชอบ!”
“ฉันก็ชอบ!
“จางเย่! นายไม่รู้จักโต”
ทุกครั้งที่กินข้าว สองคนนี้ก็มักจะทะเลาะกันจนทุกคนชินชาไปแล้ว อีกทั้งจางเย่และเฉินเฉินก็ไม่ได้กินฝีมือเหราอ้ายหมิ่นมาตั้งครึ่งปี ยิ่งยอมกันไม่ได้!
แม่กับพ่อให้เรื่องกินเป็นเรื่องรอง เรื่องหลักคือพูดคุยกับเหราอ้ายหมิ่น
คุยไปคุยมา ก็วนมาถึงเรื่องจางเย่
แม่พูดด้วยน้ำเสียงโมโห “ไอ้เจี่ยงฮั่นเวยคนนี้ เธอว่ามันน่าโมโหไหมล่ะ! ลูกชายฉันไม่เคยไปหาเรื่องยุ่งอะไรกับมันสักหน่อย มันก็มาประกาศว่าจะทำร้ายผู้จัดการส่วนตัวของลูกฉัน! นี่มันไร้เหตุผลชะมัดเลยว่าไหม?”
เหราอ้ายหมิ่นหันไปหาจางเย่ “เจี่ยงฮั่นเวย?”
จางเย่ยิ้ม “ก็ดาราบู๊คนนั้นแหละ”
“คุ้นหู” เหราอ้ายหมิ่นว่า “เหมือนจะเคยเจอ”
แม่ตะลึง “เธอเคยเจอเขาด้วยเหรอ?”
เหราอ้ายหมิ่นนึกทบทวน แล้วกล่าว “คงหลายปีก่อนแล้ว ฉันเองก็จำไม่ค่อยได้”
เจี่ยงฮั่นเวยเป็นคนในยุทธภพ ต่อให้ไม่นับเป็นคนของสำนักหัวซานแล้ว แต่ก็ยังนับเป็นชาวยุทธ์อิสระอยู่ หรือให้พูดก็คือตั้งสำนักของตนเองจะถูกต้องกว่า เวลานี้เขาแข็งแกร่งยิ่งกว่าบรรดาสำนักใหญ่เหล่านั้นมากนัก ยิ่งไปกว่านั้นวรยุทธ์ของเจี่ยงฮั่นเวยก็จัดว่าล้ำเลิศ กระทั่งกล่าวได้ว่าเป็นผู้ยิ่งใหญ่เลื่องชื่อในยุทธภพอีกคนหนึ่ง ไม่เพียงแค่ฝีมือเท่านั้น แต่ยังมีชื่อเสียงของดาราระดับ A อีกด้วย ที่เหราอ้ายหมิ่นบอกว่าเคยเจอเขามาก่อนนั้น จางเย่จึงไม่แปลกใจสักนิด
ตรงกันข้ามพ่อกับแม่ค่อนข้างตกใจ เพราะสำหรับพวกเขา เหราอ้ายหมิ่นเป็นเพียงเจ้าของห้องเช่าธรรมดา ดูจะไม่มีงานการอะไรด้วยซ้ำ แค่อาศัยรายได้จากค่าเช่าห้องเพียงอย่างเดียว
เหราอ้ายหมิ่นถาม “มันว่าอย่างนั้นจริงหรือ?”
แม่พูดอย่างมีอารมณ์ “จะไม่จริงได้ไง! ไอ้ลูกเต่าบัดซบนั่น! มันเห็นว่าลูกชายฉันรังแกได้ง่ายรึ?”
“ลูกชายคุณนี่นะรังแกได้ง่าย?” เหราอ้ายหมิ่นหันมองจางเย่
“ก็นั่นน่ะสิ!” แม่ว่า “ใครๆ ก็รู้ว่าลูกชายฉันรังแกไม่ได้ง่ายๆ มันยังทะลึ่งมาแหย็มกันอย่างโจ่งแจ้ง เธอว่าหมอนั่นมันยังสติดีอยู่ไหม? เธอว่ามันว่างจนไม่มีอะไรทำรึเปล่า?”
เฉินเฉินเงยหน้า เอ่ยแทรก “จางเย่ นายไปหาเรื่องเขา”
“ฉันไปหาเรื่องใครเล่า” จางเย่ขำ “ตอนนี้คนอื่นต่างหากจะมาหาเรื่องฉัน!”
แม่คำรามอย่างหงุดหงิด “เดิมทีเย่น้อยก็ยุ่งจะตายแล้ว เพิ่งจะประกาศรับผู้จัดการส่วนตัว ก็ต้องพังไม่เป็นท่า พวกคนที่มาติดต่อเป็นผู้จัดการก่อนหน้านี้ต่างไม่กล้ามาเพราะกลัวจะโดนทำร้าย! เป็นเพราะคำพูดของเจ้าเจี่ยงฮั่นเวยที่บอก——ใครมาเจอตีแน่! ทำคนกลัวหนีไปหมดเลย!”
เหราอ้ายหมิ่น “ฝีมือเขาแค่นั้น? จะตีใครได้?”
พ่อได้ยินดังนั้น ก็พูด “เธอไม่รู้อะไร เจ้าเจี่ยงฮั่นเวยคนนี้ไม่ใช่ดาราบู๊ธรรมดาทั่วไป แต่เป็นคนที่มีวิชากังฟูจริงๆ เขาเป็นวรยุทธ์ ฝีมือร้ายกาจ ไม่ใช่แค่อวดอ้าง!”
เหราอ้ายหมิ่นไม่กล่าวอะไร
เฉินเฉินพูด “ป้าใหญ่หนูเก่งกว่า!”
แม่ว่า “ในสายตาหนู ป้าใหญ่หนูต้องเก่งอยู่แล้วจ้ะ แต่เจี่ยงฮั่นเวย…”
จางเย่ขัดขึ้น “พอเถอะแม่ เลิกพูดเถอะ”
“ทำไมต้องเลิกด้วย” แม่ถลึงตาใส่ “ฉันก็แค่พูดคุยเท่านั้นเอง”
จางเย่พูดอย่างช่วยไม่ได้ “แม่ก็คุยเรื่องอื่นได้ไหม?”
แม่ “เรื่องอะไรฉันต้องพูดเรื่องอื่นด้วย?”
จางเย่ “...”
บุคคลที่อยู่ตรงหน้าแม่ท่านนี้คือผู้ที่มีวรยุทธ์สูงสุดคนหนึ่งในยุทธจักร เป็นปรมาจารย์ชั้นแนวหน้าของแท้คนหนึ่งแห่งยุทธภพ ไปบอกว่าเจี่ยงฮั่นเวยฝีมือล้ำเลิศอย่างนั้นอย่างนี้ ล้อเล่นรึไงครับ ต่อหน้าเหราอ้ายหมิ่น จางเย่ยังไม่กล้าพูดว่าตัวเขาเก่งเลย!
เฉินเฉินถาม “จางเย่ นายหาผู้จัดการไปทำไม?”
“ก็ให้มาช่วยดูแลจัดการเรื่องงานฉันไงเล่า” จางเย่ยักไหล่ แล้วกล่าว “ตัวคุณอาเธอตอนนี้ชื่อเสียงโด่งดัง คนรู้จักเยอะ งานก็เยอะ ฉันคนเดียวต่อให้มีสามเศียรหกกรก็รับมือไม่ไหวหรอก ต่อให้ไหว บางเรื่องให้ฉันออกหน้าเองก็ไม่ดี บางอย่างจะพูดปฏิเสธเองก็ไม่ได้ ฉันต้องหาตัวแทนมาช่วยจัดการ ความจริงเรื่องที่ต้องจัดการก็มีไม่กี่อย่างหรอก พูดตรงๆ ก็คือมาช่วยฉันไล่แขกนั่นแหละ”
ได้ยินดังนั้น เฉินเฉินก็พูดขึ้นทันที “งั้นก็ให้ป้าใหญ่หนูเป็นผู้จัดการนายสิ”
จางเย่กะพริบตาพลางยิ้ม “ได้งั้นก็ดีสิ แต่ฉันกลัวว่าป้าใหญ่เธอจะไม่รับน่ะสิ”
เฉินเฉินหันมองเหราอ้ายหมิ่น “ป้าใหญ่ ยังไงป้าก็อยู่บ้านเฉยๆ ไม่มีอะไรทำอยู่แล้วนี่”
เหราอ้ายหมิ่นมองเธอ “ฉันดูว่างขนาดนั้นเลยเหรอ?”
เฉินเฉินกับจางเย่พยักหน้าพร้อมกัน!
เหราอ้ายหมิ่น “...”
จางเย่กระแอมทีหนึ่ง มองเธออย่างเคร่งเครียด “เหล่าเหรา พูดจริงๆ นะ คุณมาเป็นผู้จัดการให้ผมเถอะ ตอนนี้ผมจริงจังนะ ขอเชิญคุณอย่างเป็นทางการเลย!”
ปัญหาการเลือกคนมาเป็นผู้จัดการนั้น ความจริงก่อนหน้านี้ก็มีคนพูดให้จางเย่ฟัง ตอนนั้นจางเย่คิดวิเคราะห์ดูแล้ว คนแรกที่เขานึกถึงก็คือเหราอ้ายหมิ่น อย่างแรกคือเธอว่าง อยู่บ้านเฉยๆ ทั้งวัน อย่างที่สอง เธอคุ้นเคยกับจางเย่เป็นอย่างดี คุ้นขนาดที่เคยนอนเตียงเดียวกันมาหลายครั้ง รู้ไส้รู้พุงกันหมด อย่างที่สาม คือนิสัยใจคอของเหราอ้ายหมิ่น ทั้งบุคลิก ท่าทางล้วนคล้ายคลึงกับจางเย่อย่างยิ่ง ทั้งสองราวกับออกมาจากพิมพ์เดียวกัน ทั้งมุมมองต่อหลายๆ เรื่อง โดยพื้นฐานแล้วเหราอ้ายหมิ่นกับจางเย่ไม่ต่างกันเลย หากจางเย่กลายร่างเป็นสาวสวยพิฆาต นั่นย่อมคือเหราอ้ายหมิ่นอย่างแน่แท้ ถ้าเหราอ้ายหมิ่นกลายเป็นหนุ่มหล่อบาดใจ นั่นก็...เอาเถอะ นั่นก็ย่อมเป็นจางเย่อย่างแน่นอน!
สรุปสั้นๆ เหราอ้ายหมิ่นคือคนที่จางเย่คิดเอาไว้เพียงคนเดียว ไม่มีคนอื่นอีก แต่เขาเองก็รู้ว่าตำแหน่งของเหล่าเหราสูงส่ง เป็นปรมาจารย์ผู้มีชื่อเสียง...ชื่อเสียคนหนึ่งแห่งยุทธภพ ที่บ้านมีห้องเช่าตั้งมากมาย ไม่ได้ขัดสนใดๆ เรื่องอะไรจะต้องมาเป็นผู้จัดการส่วนตัวให้ตนกันเล่า? ดังนั้นจางเย่จึงไปขอให้จางหย่วนฉีช่วยเป็นธุระหาคนให้ในทีแรก ไม่ได้ออกปากกับเหราอ้ายหมิ่น แต่ทว่าตอนนี้เจอเรื่องเจี่ยงฮั่นเวยทำจนพวกคนสมัครเป็นผู้จัดการหนีกระเจิง คำพูดไร้เดียงสาของเฉินเฉินก็จุดประเด็นออกมาอีกครั้ง จางเย่ย่อมผสมโรง!
ทว่าแม้เขาจะคิดว่าสมเหตุผล แต่พ่อและแม่กลับไม่เห็นด้วย
พ่อฟังแล้วสะดุ้งเฮือก
แม่กล่าวอย่างกังวล “พูดอะไรของแก! แกจะทำคนเขาเจ็บตัวรึไง!”
พ่อรีบกล่าวต่อ “อย่างนี้ไม่ได้ ไม่ได้เด็ดขาด”
จางเย่หัวเราะ “เหล่าเหราไม่เป็นไรหรอก”
“ไม่เป็นไรอะไรได้ไงกันเล่า!” แม่พูดอย่างขุ่นเคือง “ไอ้คนแซ่เจี่ยงนั่นมันประกาศว่าถ้ามีคนมาจะโดนตีนะ! แกยังจะขอให้ป้าใหญ่ของเฉินเฉินมาเป็นผู้จัดการให้แกอีก? แกนี่มันเหลือเกินจริงๆ เลย! เขาเป็นแค่ผู้หญิงคนหนึ่ง แถมยังสวย อ่อนโยนปานนี้ แกยังจะปล่อยให้เขาโดนทำร้ายต่อหน้าตาได้อีกเรอะ?”
อ่อนโยน?
อย่างเจ๊นี่อ่อนโยนเหรอ?
นั่นเพราะบ้านเราดูแลเฉินเฉินมาครึ่งปีกว่าต่างหาก คนเขาซาบซึ้ง เลยมีสีหน้าแบบนี้ ลองเป็นคนอื่น ดูสิว่าหล่อนจะอ่อนโยนแบบนี้ไหม! ขนาดหมาของบ้านอื่นยังแขยงหล่อนเลย!
โดนทำร้าย?
ต้องโดนทำร้ายแน่ล่ะ!
แต่ใครจะเป็นฝ่ายโดนนั้นไม่แน่!
จางเย่ไม่สนใจพ่อกับแม่ ยังคงมองเหล่าเหราเช่นเดิม “บอกมาคำเดียว ตกลงไหม?”
เฉินเฉินเองก็ช่วยคะยั้นคะยอ “ป้าใหญ่ ทำเถอะค่ะ ทำเถอะ”
จางเย่เดาว่า ยัยตัวแสบน้อยคิดจะหาเรื่องให้ป้าใหญ่เธอทำ จะได้ไม่ว่างมาจับตาดูเธอทำการบ้านทั้งวันทั้งคืน
แม่ผลักลูกชายทีหนึ่ง ไม่เข้าใจว่าทำไมลูกตนถึงงี่เง่าปานนี้ เธอหันไปพูดกับเหราอ้ายหมิ่น “เสี่ยวเหรา ไม่ต้องไปสนใจเขา! เรื่องผู้จัดการปล่อยให้เขาไปหาเอาเอง!”
เหราอ้ายหมิ่นยิ้ม ไม่ได้ตอบอะไร
จางเย่พูดขึ้นมาอีก “ตกลงรึเปล่า ไม่เอาก็ช่างเถอะ ต่อไปนี้ผมก็จะไม่ถามอีก คุณบอกมาตรงๆ ได้เลย ถ้าคุณเป็นผู้จัดการผม ที่จริงก็ไม่ต้องทำอะไรมาก แค่ช่วยผมรับโทรศัพท์ทุกวัน รับมือกับพวกบริษัทโฆษณา สื่อ การแสดงพวกนี้ ยังไงปกติผมก็ไม่รับอยู่แล้ว คุณปฏิเสธไปให้หมดก็พอ อยากอยู่บ้านก็อยู่ อยากไปรับเด็กก็ไป ไม่กระทบอะไรเลย จริงสิ ผมจะแบ่งค่าคอมมิชชันให้คุณด้วยนะ แต่แน่ล่ะว่ามันคงไม่เยอะเท่าไร”
เงียบไปครู่หนึ่ง เหราอ้ายหมิ่นก็เอ่ยคำ ไม่ได้พูดกับจางเย่ แต่พูดกับพ่อแม่ของเขา “ถ้าเป็นเมื่อหนึ่งปีก่อน ฉันคงเมินแน่ ฉันไม่สนใจวงการบันเทิงสักนิด แต่ตอนนี้เรื่องของน้องสาวและน้องเขยฉันก็จัดการเรียบร้อยแล้ว ภาระกดดันหลายปีในใจก็คลายไปแล้ว ได้ลูกคุณช่วยไว้ไม่น้อย รายละเอียดคงไม่ขอเล่า แต่ครั้งนี้ฉันติดค้างเขาจริงๆ เฉินเฉินก็ได้ครอบครัวคุณช่วยดูแลให้ตั้งครึ่งปี นี่ก็เป็นบุญคุณ ฉันคนนี้ปกติไม่ใช่คนมีเหตุผลนัก แต่บุญคุณต้องทดแทน นี่คือหลักการ”
แม่ตะลึง “แต่ว่าเจ้าเจี่ยงฮั่นเวยนั่น…”
เหราอ้ายหมิ่นพูดอย่างไม่ทุกข์ร้อน “เขานึกว่าตัวเองเป็นใคร?”
จางเย่ตื่นเต้นขึ้นมา “เหล่าเหรา คุณหมายความว่า?”
เหราอ้ายหมิ่นสบตาเขา “เรื่องผู้จัดการส่วนตัว ฉันตกลงช่วยไปก่อน ถ้านายได้คนที่เหมาะสมมาฉันก็จะถอนตัว จะเป็นให้แค่ชั่วคราว”
“ฮ่าๆๆๆ ได้เลย!” จางเย่ดีใจจนเนื้อเต้น!
สำเร็จ!
สำเร็จแล้ว!
เขาไม่คิดจริงๆ ว่าเหราอ้ายหมิ่นจะตอบตกลง!
จังหวะนี้กระบี่คู่ร่วมใจ ไร้เทียมทานในใต้หล้าแล้ว!


[Go To Next Chapter]( ./52.md)