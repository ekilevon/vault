##บทที่ 958 ทายาทไทเก๊กคนที่สองปรากฏตัว?
วันต่อมา
ท้องฟ้าหม่น ข้างนอกมีหมอกฝุ่นขมุกขมัว
สวมหน้ากากเสร็จ จางเย่ก็ขับรถไปทำงาน แม้ว่าอีกไม่นานจะต้องออกจาก CCTV แต่ยังมีเรื่องให้ต้องสะสาง คราวนี้เขาลางานไปค่อนข้างนานเกือบเดือน แต่เขาก็ยังคงเป็นพนักงานคนหนึ่งของช่องสารคดี CCTV อยู่ ถึงยังไงก็ต้องกลับไปดูแลงานของตนเอง
ที่หน่วยงาน
ออฟฟิศช่องสิบสี่
“แฟนเธอเป็นไงบ้าง?”
“ก็พอไหว”
“พามาสิ เดี๋ยวฉันช่วยดูให้”
“โอเค”
พอจางเย่เข้าไป ก็เห็นเหล่าเพื่อนร่วมงานแต่ละคนกำลังง่วนกับการอู้งาน แม้จะไม่เจอกันนาน แต่เขายังจำเพื่อนร่วมงานที่เคยต่อสู้ตรากตรำเคียงบ่าเคียงไหล่เหล่านี้ได้เป็นอย่างดี เห็นบางคนกำลังกินข้าวเช้า บ้างก็แอบเล่นเกม บางคนก็สุมหัวคุยกัน โดยไม่มีใครสังเกตเห็นเขา จางเย่จึงอดไม่ได้ที่จะแกล้งหยอกพวกเขาเล่นสักหน่อย
“หัวหน้ามา!” จางเย่ตะโกนลั่น
พริบตา ทั้งออฟฟิศพลันมีปฏิกิริยาพรึบ!
เสี่ยวหวังรีบย่อหน้าต่างเกม!
อู่อี้ยัดซาลาเปาลงคอรวดเดียวทั้งลูก!
พวกเพื่อนร่วมงานที่คุยเล่นอยู่เปลี่ยนเรื่อง!
“งานเธอเป็นไงบ้าง?”
“พอไหว”
“เอามาสิ เดี๋ยวฉันช่วยดูให้”
“โอเค”
ได้ยินแล้ว จางเย่ก็ไม่รู้จะหัวเราะหรือร้องไห้ดี บทสนทนาเหมือนตะกี้เปี๊ยบ แม่งแค่เปลี่ยนจากคำว่า ‘แฟน’ เป็น ‘งาน’ พวกเธอช่วยเปลี่ยนมุกกันหน่อยได้รึเปล่า? ว่ากันว่าผู้นำเป็นเช่นไรลูกน้องก็เป็นเช่นนั้น คำกล่าวนี้ท่าทางจะจริง อยู่กับจางเย่นานเข้า พวกนี้ก็เลยค่อยๆ พากันไร้ยางอายไปด้วย นับวันหน้ายิ่งหนาขึ้นทุกที!
“อ๊า!”
“ผู้กำกับจาง!”
“นั่นผู้กำกับจางนี่นา!”
เสียงอุทานดังขึ้น!
เวลานี้ ทุกคนเพิ่งสังเกตว่าคนที่ยืนอยู่ตรงประตูคือจางเย่ จึงเพิ่งรู้ว่าถูกผู้กำกับจางแกล้ง คนที่มาเป็นหัวหน้าก็จริง จางเย่คือหัวหน้าช่องสารคดีอย่างพวกเขาอย่างแน่นอน แต่ไม่ว่าใครก็รู้ดีว่า จางเย่นั้นไม่เหมือนกับหัวหน้าคนอื่นๆ เขาไม่เคยสนใจว่าพวกเขาพูดคุยหรือเล่นเกมในชั่วโมงงาน
เสี่ยวหวังร้องอย่างยินดี “ผู้กำกับจาง!”
เสียวหลี่เองก็ครางไอ้หยา “ผู้กำจางกลับมาแล้ว! ผู้กำกับจางกลับมาแล้วล่ะ!”
ฮาฉีฉีลุกขึ้น “ผู้กำกับจาง”
“พวกเราคิดถึงคุณจะตายแล้ว!” จางจั่วที่อายุมากที่สุดในหมู่ก็ยังตีสองหน้ากับเขาด้วย
จางเย่ขำ “ไม่ต้องเลย ผมเห็นพวกคุณเล่นกันเพลินเชียวนะ ดูท่าทางยังไม่อยากให้ผมกลับมาด้วยซ้ำ คราวหลังซ่อนหน้าต่างเกมให้เนียนหน่อย ที่ย่อไว้ยังโผล่มาอยู่เลยนั่น”
คนที่แอบเล่นเกมได้หัวเราะแหะๆ
จากนั้น ทุกคนก็พากันล้อมเข้ามาซักถาม
“ผู้กำกับจาง เรื่องคุณกับเจี่ยงฮั่นเวยเป็นยังไงบ้างน่ะคะ?”
“นั่นสิครับ พวกเราอยากรู้มากเลย!”
“ทำไมอยู่ๆ ความเคลื่อนไหวเงียบไปล่ะครับ?”
“คุณขับชนรถเจี่ยงฮั่นเวยจริงๆ เหรอ?
“ดูเหมือนว่างานวันเกิดเสี่ยวตงวงสปริงการ์เด้นเมื่อวานนี้เจี่ยงฮั่นเวยพาคนกลับไปก่อนใช่ไหมคะ? เกิดอะไรขึ้นเหรอ? สรุปมันเป็นยังไงกันแน่?”
“เขาจะอัดผู้จัดการคุณอยู่ไหมน่ะ?”
“ผู้จัดการคุณเป็นใครกันแน่?”
“เหมือนจะเป็นผู้หญิงใช่ไหมครับ?”
“เป็นผู้หญิงล่ะ ฉันเห็นรูปที่นักข่าวโพสต์แล้ว! แต่มันเบลอไปหน่อย!”
“ดูท่าทางจะเป็นสาวสวยด้วยใช่หรือเปล่าครับ?”
คำถามแล้วคำถามเล่ายิงเข้ามาไม่ขาด
จางเย่ยิ้มพลางตอบ “ผมมีผู้จัดการแล้ว ชื่อเหราอ้ายหมิ่น ทีหลังถ้ามีบริษัทโฆษณาอะไรมาติดต่อโทรหาผมทางนี้อีก ก็ให้เขาไปติดต่อไปทางเธอแทนได้ เดี๋ยวผมจะทิ้งเบอร์เธอไว้ให้ ต่อไปนี้ธุระปะปังผมมอบให้เธอจัดการแทนหมด”
เสี่ยวหวังร้องอย่างตื่นเต้น “ในที่สุดฉันก็เป็นอิสระ! ไม่ต้องคอยรับสายที่โทรมาหาคุณทั้งวันแล้ว!”
จางเย่ “หนึ่งเดือนที่ผ่านมานี้ลำบากเธอแล้ว”
เสี่ยวหวังยืดตัวตรง “เพื่อปวงประชา!”
ฮาฉีฉีเอ่ย “แล้วเรื่องเจี่ยงฮั่นเวย…”
“จบไปแล้วล่ะ” จางเย่ว่า “รายละเอียดไม่เล่าแล้วกัน มันไม่มีประโยชน์”
แต่ยิ่งจางเย่ไม่เล่า ทุกคนยิ่งอยากรู้!
“เล่าเถอะนะคะ!”
“นั่นสิครับ ไอ้เจี่ยงฮั่นเวยนั่นชอบรังแกคนอื่นนัก!”
“แถมเขายังวางแผนข่มเหงผู้จัดการคุณด้วยไม่ใช่เหรอ?”
“ผู้กำกับจาง รีบเล่ามาเถอะค่ะ!”
ทุกคนพากันรบเร้า พวกเขารู้จักนิสัยจางเย่ดี และรู้ว่าเขาเป็นคนคุยง่ายไม่ถือสาคนอื่น จึงไม่ได้รู้สึกหวาดกลัวเขา อยากถามก็ถาม
แต่จากเย่โบกมือปฏิเสธ ไม่ยอมเล่าสักคำ เพราะสำหรับเขา ถึงแม้เจี่ยงฮั่นเวยจะเป็นฝ่ายหาเรื่องก่อน อยู่ดีไม่ว่าดีมาแหย่เขา แต่มันก็ไม่ใช่เรื่องที่น่าอวด ชนรถเขา? ด่าเขาในงานวันเกิดเสี่ยวตง? ทำเขากลัววิ่งหางจุกตูด? เรื่องพวกนี้ไม่จำเป็นต้องเอ่ยถึงมันอีก และมันไม่ใช่เรื่องที่เหมาะจะเอามาพูด การทะเลาะด่าทอในวงการเช่นนี้ ด่ามาจางเย่ด่ากลับ ซัดมาเขาก็ซัดกลับเช่นกัน ความจริงเขาไม่เคยชื่นชอบเรื่องเหล่านี้ เพียงแต่ไม่มีทางเลือก ในเมื่อมีคนมาหาเรื่องถึงที่ เขาก็ต้องตอกกลับไป!
แต่แค่จางเย่ไม่พูด ใช่ว่าในอินเตอร์เน็ตจะเงียบ!
เสี่ยวหวังร้องบอก “รีบมาดูเร็ว มีอัปเดตอีกแล้ว!”
“ว่าไง?”
“เจี่ยงฮั่นเวยออกมาพูดแล้ว!”
“จริงเหรอ? ไหนๆ?”
ทุกคนพากันล้อมวง
หลังจากที่เงียบไปสักพักใหญ่ สุดท้ายวันนี้เจี่ยงฮั่นเวยก็ออกมาเคลื่อนไหว เขาตอบรับการสัมภาษณ์ทางโทรศัพท์ของสำนักหนังสือพิมพ์ทางใต้ฉบับหนึ่ง!
‘เจี่ยงฮั่นเวยแสดงท่าทีชัด : ไม่ชอบคนอย่างจางเย่!’
เนื้อหาการสัมภาษณ์เจี่ยงฮั่นเวยทางโทรศัพท์ : ผมไม่ชอบคนอย่างจางเยมาโดยตลอด ผมล่ะสงสัยว่าเขามีชื่อเสียงอย่างทุกวันนี้เข้าไปได้ยังไง ผู้คนสมัยนี้เป็นอะไรกันไปหมด? เรื่องถัดไปผมขอเคลียร์อีกประเด็นหนึ่ง ที่กล่าวหาว่าผมประกาศจะไปอัดผู้จัดการของจางเย่? เรื่องพวกนี้ผมไม่เคยพูด! ต่อไปนี้ทุกคนอย่าเอาไปลือกันอีกนะ! ขอเคลียร์ข่าวลือเท่านี้!
บนอินเตอร์เน็ตเดือดทันที!
“รสนิยมของใครก็ของมันสิ!”
“ใช่ ฉันชอบจางเย่แล้วไง!”
“ฉันก็เหมือนกัน แค่เห็นจางเย่ก็มีความสุขแล้ว!”
“เจี่ยงฮั่นเวยเคลียร์ข่าวลือ?”
“ไม่ใช่ละ มีคนยืนยันว่าเรื่องจริงไม่ใช่เหรอ?”
“ทำไมกลายเป็นข่าวลือไปได้?”
“คำพูดพวกนั้นเจี่ยงฮั่นเวยพูดเองชัดๆ จะกลับคำเรอะ!”
“ข้างในต้องเกิดอะไรขึ้นแน่!”
“กลายเป็นข่าวลือเฉยเลย”
“ข่าวลือกับตูดสิ บึ่งรถชนกันขนาดนั้น!”
“นั่นสิ จางเย่ชนรถเจี่ยงฮั่นเวยจนยับ ตอนปาดแซงกันนั่นก็อีก ทำไมเจี่ยงฮั่นเวยไม่พูดถึงสักคำ? นี่มันหมายความว่ายังไง?”
“เกิดอะไรขึ้นกันแน่นะ? ฉันงงไปหมดแล้ว!”
“ที่เจี่ยงฮั่นเวยออกมาพูดแบบนี้ อย่าบอกนะว่าคือการมายอมรับความพ่ายแพ้?”
“ด้วยสถานะในวงการบันเทิงของเขา ก็ยังทำอะไรจางเย่ไม่ได้งั้นเหรอ?”
“ไม่ว่าจะยังไง เรื่องมันก็ถือจบไปแล้ว แยกย้ายกันเถอะ สลายตัว!”
เรื่องราวออกมาเหนือความคาดเดาของผู้คนเกินไป พอมีเรื่องนี้ออกมา บางคนยังคิดว่าจางเย่ต้องทำสงครามใหญ่กับเจี่ยงฮั่นเวยแน่นอน อาจถึงขั้นลงไม้ลงมือเลยก็เป็นได้ และไม่จำเป็นต้องถามเลย ผู้จัดการที่จางเย่ไปหามาจากไหนไม่รู้ก็คงยากจะหนีพ้น เจี่ยงฮั่นเวยจะต้องพูดจริงทำจริงแน่นอน แต่ปรากฏว่าสุดท้ายกลับไม่มีอะไรเลย? เจี่ยงฮั่นเวยออกมาปฏิเสธว่าไม่ได้พูดเสียอย่างนั้น?
ล้วนคาดเดากันไปต่างๆ นานา
ข่าวลือแต่ละอย่างก็ยิ่งเพิ่มขึ้น!
บ้างว่ามีมาเฟียวงการบันเทิงเข้ามาเกี่ยวข้อง
บ้างก็ว่าเสี่ยวตงพูดไกล่เกลี่ยให้พวกเขาทั้งสองแล้ว
และยังมีบางคนบอกว่าเจี่ยงฮั่นเวยเห็นผู้จัดการจางเย่เป็นผู้หญิง ก็เลยละเว้น ไม่ลงมือกับผู้หญิง
ไม่ลงมือกับผู้หญิง?
มีเพียงคนในวงการส่วนน้อยที่อยู่ในเหตุการณ์วันนั้นเท่านั้นที่รู้ความจริง มีเพียงพวกเขาที่รู้ ว่าเจี่ยงฮั่นเวยไม่ได้ยอมรับความพ่ายแพ้แต่อย่างใด แถมแม่งยังโดนผู้จัดการสุดประหลาดของจางเย่คนนั้นทำเอาตกใจกลัวจนเผ่นหนีต่างหาก! และที่เจี่ยงฮั่นเวยออกมาส่งเสียงครั้งนี้ ก็ยิ่งทำให้คนเหล่านี้มั่นใจเรื่องหนึ่งว่า เจี่ยงฮั่นเวยไม่ได้เกรงกลัวจางเย่ แม้แต่ตอนนี้เขาก็ยังคงแสดงออกอย่างเปิดเผยว่าไม่ชอบคนอย่างจางเย่ คิดว่าต่อจากนี้ก็คงยังเป็นปรปักษ์กับจางเย่ตามเดิมต่อไป แต่จุดประสงค์หลักของบทสัมภาษณ์ของเจี่ยงฮั่นเวยในคราวนี้ ก็คือการชี้แจงว่าเขาไม่เคยบอกว่าอยากอัดผู้จัดการของจางเย่นะ คนที่อยู่ในเหตุการณ์เท่านั้นที่จะเข้าใจ ใจความสำคัญจริงๆ คือประโยคนี้ต่างหาก ต่อให้เจี่ยงฮั่นเวยต้องตอกหน้าตัวเองก็ต้องเอาคำพูดที่ประกาศออกไปกลับคืนมา!
ผู้จัดการสาวของจางเย่คนนี้ เป็นใครกันแน่??
คำถามนี้ แผ่ขยายเป็นวงกว้างไปทั่ววงการบันเทิงแล้ว!
……
ช่วงสาย
เหยียนเทียนเฟยเองก็แวะมาพูดคุยกับจางเย่เช่นกัน
“ผู้กำกับจาง เสร็จธุระแล้วหรือ?” เหยียนเทียนเฟยถาม
“เรียบร้อยแล้วครับ” จางเย่พยักหน้า “วันนี้เริ่มทำงานแล้ว”
เหยียนเทียนเฟยเอ่ย “จากนี้ไประวังเจี่ยงฮั่นเวยไว้หน่อยนะ หมอนั่นนิสัยไม่ดีเท่าไหร่”
จางเย่รับคำ แล้วยิ้มน้อยๆ “ผอ.เหยียน ผมทราบครับ แต่ผมคนนี้ก็นิสัยไม่ค่อยดีเหมือนกัน”
เหยียนเทียนเฟยได้ยินแล้วก็ขำ “อย่างเธอไม่ใช่ไม่ค่อยดี แต่เป็นโคตรร้ายเลยต่างหาก!”
จางเย่เข้าสู่โหมดทำงาน ช่วยพวกฮาฉีฉีกับจางจั่วทบทวนรายการใหม่เกี่ยวกับสารคดีฝุ่นมลพิษอีกรอบ
ฮาฉีฉีกับจางจั่วพูดถึงอุปสรรคของงาน
ฮาฉีฉีกล่าวอย่างหนักใจ “มีข้อมูลทางสถิติและข้อมูลวิจัยบางอย่างที่พวกเราไม่มีทางเข้าถึงอยู่ค่ะ”
จางเย่ “อะไรที่จำเป็นพวกคุณบอกผมได้เลย อีกเดี๋ยวผมก็ไม่อยู่แล้ว ครั้งนี้พวกคุณสองคนคือผู้กำกับใหญ่ มีอะไรที่ผมช่วยได้ก็บอกเลย”
จางจั่ว “เรื่องศูนย์วิจัยของเมืองหลวง พวกเราอยากจะ…”
จางเย่ไม่มีข้อแม้ “ได้ ผมจะติดต่อให้ ทางนั้นไม่น่ามีปัญหา ต้องการอะไรบอกมา ถึงเวลาผมโทรบอกพวกเขาให้ได้”
ฮาฉีฉีพูดขึ้นบ้าง “พวกเราคุยกับทางสถานีอุตุนิยมวิทยาไม่ลงตัวค่ะ มีข้อมูลบางส่วนที่พวกเขาไม่ยอมมอบให้เรา!”
จางเย่พยักหน้า “โอเค ผมจะช่วยเอง!”
“แล้วก็พวกการสัมภาษณ์…” จางจั่วเอ่ย
จางเย่ “ตกลง ถึงเวลาผมไปให้”
จางจั่วลังเล “คุณไปอาจจะไม่ได้ พวกเขาไม่รับสัมภาษณ์ให้ทางสถานีโทรทัศน์น่ะครับ”
จางเย่หัวเราะ “อย่าลืมสิ ว่าผมเป็นรองศาสตราจารย์มหาวิทยาลัยปักกิ่ง รองศาสตราจารย์หาวิทยาลัยสื่อสารมวลชน ถึงผมจะชื่อเสียงในวงการบันเทิงไม่ดี แต่ในด้วยตำแหน่งวิชาการเหล่านี้ คนก็คงต้องไว้หน้าผมบ้างแหละ”
ฮาฉีฉียิ้มออก “งั้นก็ได้ค่ะ ฉันจะให้เสี่ยวหวงเตรียมข้อมูลให้”
เพียงครู่เดียว หวงตานตานก็นำข้อมูลมาส่ง “แค่กๆๆ ผู้กำกับจาง แค่กๆ นี่ค่ะ”
จางเย่เงยหน้า “ยังไม่หายหวัดอีกเหรอ?”
หวงตานตานสีหน้าเป็นปกติ “ไม่ดีขึ้นเลยค่ะ”
จางเย่ “ก่อนผมไปคุณก็ป่วยแล้วใช่ไหม? ดูแลสุขภาพมากๆ นะ”
หวงตานตานยิ้ม “ตกลงค่ะ ขอบคุณผู้กำกับจางที่เป็นห่วง”
จากนั้นก็ง่วนกับงานไปตลอดช่วงเช้า
……
เที่ยงตรง
ได้เวลาพักเที่ยงแล้ว
จางเย่ผ่อนลมหายใจ บิดขี้เกียจแล้วลุกขึ้นเตรียมตัวไปกินข้าว
แต่พอออกมา ก็ได้ยินเพื่อนร่วมงานกำลังสุมหัวคุยกัน
“สวยซะด้วยนะ”
“ทำไมมาถึงนี่ได้?”
“จะรู้ไหมเล่า”
“ได้ยินว่ามารอทั้งเช้าเลย”
“รปภ. โทรมาตั้งหลายทีแล้ว จะบอกผู้กำกับจางดีไหม?”
“คิดว่าเป็นแฟนคลับรึเปล่า?”
“แต่ไม่น่าจะใช่น่ะสิ!”
จางเย่ได้ยินบางส่วนแล้ว จึงเอ่ยถาม “มีเรื่องอะไรกันเหรอ? ใครมาหาผม? แฟนคลับอะไร?”
เสี่ยวหวังสะดุ้ง “ชะอุ๋ย ผู้กำกับจาง”
หวงตานตานเกาศีรษะพลางกล่าว “เมื่อเช้ารปภ. โทรมาแจ้งว่ามีผู้หญิงมาถามหาคุณอยู่ข้างล่างค่ะ เธอไม่มีทั้งบัตรพนักงาน ทั้งบัตรผ่าน และไม่มีเบอร์โทรคุณด้วย รปภ. ก็เลยไล่เธอไป แต่ดูเหมือนผู้หญิงคนนั้นจะไม่ยอมไปไหน เอาแต่ยืนรอคุณอยู่ข้างล่างท่าเดียว บอกว่าวันนี้ต้องเจอคุณให้ได้ค่ะ”
เรื่องแฟนคลับตามติดศิลปินนั้นเกิดขึ้นมากมาย คนที่มาหาจางเย่ที่ CCTV ก็ไม่น้อย นับว่าไม่แปลก แต่การที่รปภ. จะโทรขึ้นมาแจ้งถึงช่องสิบสี่ ด้วยเหตุผลเพราะอีกฝ่ายเป็นสาวสวยก็กระไรอยู่
จางเย่ถาม “บอกไหมว่ามาหาผมทำไม?”
“เอ่อ เรื่องนี้ไม่ทราบค่ะ” หวงตานตานตอบ
จางเย่ผงกศีรษะ “ไปกัน ลงไปกินข้าว วันนี้ผมเลี้ยงเอง”
“ว้าว”
“ผู้กำกับจางเลี้ยง?”
“ไปด้วยๆ!”
“ฮ่าๆ!”
ทุกคนต่างร้องชอบใจ เพราะจางเย่ค่อนข้างใจกว้าง ทุกครั้งที่เลี้ยงพวกเขาก็ได้กินกันอย่างสำราญ
ลงลิฟต์มา
ชั้นยี่สิบ…
ชั้นสิบ…
ชั้นห้า…
แต่ยังไม่ทันลิฟต์จะเปิด ตอนที่อยู่ชั้นสอง ทุกคนในลิฟต์ก็ได้ยินเสียงผู้หญิงตะโกน!
“จางเย่!”
“ออกมานะ!”
ลิฟต์หยุดที่ชั้นหนึ่ง
ประตูลิฟต์เปิดออก ทุกคนต่างมองไปด้วยความตกใจ
ที่บริเวณชั้นหนึ่งก็ทีมีพนักงานอยู่ไม่น้อยต่างมองไปที่หญิงสาวคนนั้นอย่างประหลาดใจ
ฮาฉีฉีพูดน้ำเสียงตะลึง “หรือว่านี่จะเป็นผู้หญิงคนที่มาตามหาผู้กำกับจาง?”
“ตะโกนขึ้นมาทำไมเนี่ย?” จางจั่วขมวดคิ้ว
มีรปภ. มาสามสี่คน พยายามไล่เธอไป!
“ทำอะไรของเธอ!”
“จะมาก่อความวุ่นวายรึไง?”
“รีบออกไปเลย ออกไป!”
“ขืนเธอยังตะโกนอีกพวกเราจะแจ้งตำรวจ!”
พวกรปภ. หมดความอดทนจนแทบจะลงไม้ลงมือแล้ว!
เมื่อจางเย่เห็นดังนั้นก็รีบเข้าไปขวาง เขามักจะปฏิบัติต่อแฟนคลับอย่างดีเป็นพิเศษเสมอ แต่ดูท่าทางผู้หญิงคนนี้จะไม่ใช่แฟนคลับของเขา “ผมจัดการเอง!”
รปภ. หันมาอย่างตกใจ “อาจารย์จาง คุณมาแล้วเหรอครับ?”
รปภ. ร่างท้วมคนหนึ่งกล่าว “คนคนนี้ก่อความวุ่นวายครับ! อยู่ตรงนี้มาทั้งเช้าเลย!”
จางเย่ยิ้ม “ไม่เป็นไร เดี๋ยวผมคุยเอง”
หญิงสาวผู้นี้อายุประมาณยี่สิบต้นๆ น่าจะไล่เลี่ยกับจางเย่ หน้าตาเห็นแวบแรกไม่ได้นับว่าสวยจัด แต่ถ้าเทียบกับคนส่วนใหญ่ต้องบอกว่าไม่มีทางถูกมองข้ามไปได้ เป็นคนที่ชวนมอง มีออร่าโดดเด่น น่าจับตา หญิงสาวอยู่ในชุดวอร์มธรรมดา มองดูรองเท้า ถึงจะเก่าแต่กลับสะอาด น่าจะไม่ได้มาจากครอบครัวที่มีฐานะ ผมดำขลับ รวบเป็นทรงหางม้าอยู่ด้านหลัง
หญิงสาวเห็นจางเย่ ก็พลันหรี่ตา!
จางเย่ก้าวเข้าไป “ไม่ทราบว่าคุณคือ?”
พวกฮาฉีฉี เสี่ยวหวัง และคนอื่นๆ กลัวว่าจางเย่จะเจอเข้ากับแฟนคลับคลั่งโรคจิต จึงรีบตามเข้ามา
หญิงสาวมองเขา “ในที่สุดนายก็มา”
จางเย่ถามอย่างแปลกใจ “มาหาผมมีธุระอะไรหรือ?”
ปรากฏว่า ประโยคถัดมาของหญิงสาวทำเอาจางเย่ต้องตะลึง เมื่อได้ยินเธอพูดว่า “จางเย่ ทำไมนายต้องมาแอบอ้างชื่อไทเก๊กด้วย?”
ไทเก๊ก?
ไทเก๊กอะไร?
คนที่อยู่รอบๆ ต่างฟังไม่เข้าใจ!
แต่จางเย่เข้าใจดี ดวงตาหรี่ลง คนที่รู้เรื่องมวยไทเก๊ก รู้ว่าเขาเป็นมวยไทเก๊ก ต้องไม่ใช่คนธรรมดาทั่วไปอย่างแน่นอน มีเพียงคนในวงการยุทธภพเท่านั้นที่จะรู้! จางเย่เองก็ไม่เคยคาดคิดว่าจะมีคนมาถามหาเขาถึงที่เช่นนี้ ศัตรูรึ? หรือเป็นคนสำนักใหญ่? ดูไม่เหมือนแฮะ! แล้วฉันไปแอบอ้างอะไรล่ะ?
จางเย่หันกลับมา กล่าวกับพวกฮาฉีฉี “เที่ยงนี้พวกคุณไปกินกันเองเถอะ เอาบิลกลับมานะ เดี๋ยวผมจ่ายคืนให้ ผมมีธุระนิดหน่อย”
ฮาฉีฉีลังเล “ผู้กำกับจาง?”
“ไปเถอะ ผมไม่เป็นไร” จางเย่กล่าว
เหล่าเพื่อนร่วมงานเห็น ก็ต่างเดินไปอย่างเป็นกังวล ก้าวไปไม่วายหันกลับมาดูจนลับสายตา
จางเย่ชี้ไปที่ห้องรับรองชั่วคราวที่อยู่มุมหนึ่งสุดโถงทางเดิน “หาที่คุยไหม?”
“ได้” หญิงสาวเดินตามจางเย่ไป
ในห้องรับรอง
เหลือเพียงพวกเขาสองคน
จางเย่เริ่มมองวิเคราะห์หญิงสาวผู้นี้อย่างถี่ถ้วน “มาจากยุทธภพ?”
หญิงสาวตอบ “จะว่าใช่ก็ได้”
จางเย่สงสัย “ทำไมหาว่าฉันแอบอ้าง?”
หญิงสาวจ้องเขา “เป็นไปได้หรือที่นายจะเป็นมวยไทเก๊กจริงๆ?”
“ทำไมคิดว่าฉันไม่เป็น?” จางเย่ถามอีก
หญิงสาวกล่าว “เพราะมวยไทเก๊กในยุคนี้มีผู้สืบทอดเพียงหนึ่งเดียว และผู้สืบทอดคนนั้น ไม่ใช่คุณ”
จางเย่ฉงน “เธอเป็นใคร?”
หญิงสาวสูดลมหายใจลึก มองตาเขา เอ่ยคำที่น่าตกใจออกมา “หยางซูแห่งมวยไทเก๊ก!”


[Go To Next Chapter]( ./59.md)