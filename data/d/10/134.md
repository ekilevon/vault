##บทที่ 1034 : ถ่ายทอดวิชาไทเก๊ก!
ช่วงเช้า
เหล่าอู๋ออกไปทำงานแล้ว จางเย่ที่อยู่ในคฤหาสน์ของเธอเริ่มคิดเรื่องเพลงไปด้วย นั่งทบทวนว่าสัปดาห์นี้จะนำบทเพลงอะไรมาร้อง จากนั้นก็ลองฝึกดูว่าจะเป็นอย่างไร
มีบางเพลงที่ความจริงแล้วเป็นเพลงที่ดีเยี่ยม ล้วนเป็นเพลงระดับสุดยอด แต่กลับไม่แน่ว่าจะเหมาะกับการร้องของทุกคน เพราะเสียงแต่ละคนไม่เหมือนกัน ต่างมีคีย์เสียงที่ตนถนัดอยู่ ทั้งการร้องในแต่ละคีย์เสียงก็แตกต่างกัน ผลลัพธ์จึงออกมาไม่เหมือนกัน ดังนั้นจะร้องเพลงเพลงหนึ่งได้หรือไม่ จางเย่จึงต้องลองดูก่อนถึงจะรู้ โชคดีที่คฤหาสน์ของเหล่าอู๋เก็บเสียงได้ดี ไม่ต้องกลัวว่าคนอื่นจะได้ยิน จางเย่อยากจะร้องเท่าไรก็ทำได้เต็มที่ ลากเสียงโหยหวนแค่ไหนก็ไม่มีใครยุ่ง ไม่เหมือนที่บ้านของเขา เสียงดังสักหน่อยก็ได้ยินทะลุไปทั้งชั้นบนชั้นล่าง
เพลงนี้ใช้ได้
เอ เพลงนี้ก็ดี
เขาเลือกไว้คร่าวๆ สามสี่เพลง ก่อนจะพอใจ ร้องไปจนเหนื่อยไม่น้อย จากนั้นเขาเดินออกจากคฤหาสน์ ล็อกประตูเรียบร้อย แล้วขับรถออกไป เขาคิดว่าถึงกลับบ้านไปก็ไม่มีอะไรทำ จึงแวะไปดูเหราอ้ายหมิ่นกับหยางซูสักหน่อย จะว่าไปเขาก็ไม่ได้ไปที่นั่นนานแล้ว
ย่านเจี่ยวเหมินตง
เพิ่งจะเลี้ยวรถเข้าจัตุรัสมา ก็ต้องตกตะลึง
ที่บริเวณจัตุรัส มีกลุ่มคนประมาณร้อยกว่ากำลังรวมกลุ่มทำท่าทางบางอย่าง ในกลุ่มคนแน่นขนัดมีคนอยู่ทุกรูปแบบ กว่าครึ่งเป็นผู้เฒ่าผู้แก่ มีวัยรุ่นหญิงชายจำนวนหนึ่ง ชายหญิงวัยกลางคนอีกจำนวนหนึ่ง มีกระทั่งครอบครัวที่พาเด็กน้อยวัยประมาณสิบขวบบวกลบมาด้วย ตรงจัตุรัสมีพื้นที่กว้างขวาง แต่ยามนี้กลับถูกคนเหล่านี้จับจองพื้นที่อย่างเนืองแน่น ขนาดของฝูงชนมีมากมายสุดจินตนาการ
ทำอะไรกันน่ะ?
เปิดตลาดนัดขายของเหรอ?
รึว่ามีงานรวมพลเต้นรำ?
จากนั้นจางเย่ก็มองเห็นหยางซู ตำแหน่งที่หยางซูอยู่นั้นต่างจากคนอื่น เธอยืนอยู่เบื้องหน้าคนทั้งหมด กำลังตะโกนบางอย่าง และยังแสดงท่าทางประกอบไปด้วย
“ผ่อนคลายหัวไหล่ อย่าเกร็ง!”
“ท่านลุงซุน ท่านยังทำไม่ถูกท่า!”
“ท่านป้าเหอ เข่าอย่าได้เหยียดตรงเกินไปนัก!”
“เสี่ยวหวัง ท่าเจ้าแข็งไปแล้ว ผ่อนคลายหน่อย ถูกต้อง!”
“มา ทุกท่านทำตามข้าอีกครั้ง!”
หยางซูออกท่าทาง
ฝูงชนทำตาม
“ทำตามข้า”
“อาจารย์หยาง แบบนี้ถูกไหม?”
“ถูกต้องแล้ว เสี่ยวโจว เจ้าทำได้ดีมาก”
“หยางซือฝุ แล้วหนูล่ะ?”
“เจ้าเกือบแล้ว พยายามต่อไป”
“โอเค!”
จางเย่จึงเพิ่งถึงบางอ้อ คนพวกนี้กำลังรำมวยนั่นเอง นี่คือมวยไทเก๊กอย่างง่ายรูปแบบหนึ่ง เขาตาถลนกรามค้างในทันใด รีบจอดรถแล้วลงมามองให้เต็มสองตาอยู่ไกลๆ จางเย่เคยผ่านที่นี่ไปมาหลายครั้ง แต่กลับไม่มีใครสังเกตจดจำเขาได้ เพราะกำลังตั้งใจฝึกรำมวยกับหยางซูอยู่ บางทีก็มีคนผละออกไปเพื่อพาลูกไปโรงเรียน และบางคราวก็มีคนจากย่านอื่นแวะมาร่วมวงด้วย จำนวนกองทัพผู้คนยิ่งมายิ่งมากขึ้นทุกที!
ติ๊ง
เสียงลิฟต์จอดดังมาจากด้านหลัง
พลันได้ยินเสียงเฉินเฉินกล่าว “จางเย่ นายทำอะไรอยู่น่ะ”
เมื่อจางเย่หันมา ก็เห็นเหราอ้ายหมิ่นกำลังจูงมือเฉินเฉินเดินออกจากลิฟต์ เขาเอ่ยอย่างประหลาดใจ “ก็ดูพวกเขารำมวยอยู่น่ะสิ นี่มันอะไรกันย?”
เห็นได้ชัดว่าเหราอ้ายหมิ่นกำลังจะพาเฉินเฉินไปส่งที่โรงเรียน “เป็นแบบนี้มาหลายวันแล้ว ช่วงนี้ศิษย์น้องนายเริ่มสอนคนรำมวย ตอนแรกมีคนมาเรียนด้วยสองคน แต่พอผ่านไปสองวัน ก็มาเป็นสิบ ผ่านไปอีกสองวัน คนจากย่านตรงข้ามสามสี่ย่านก็โดนชวนมา นายรีบไปจัดการหน่อยเถอะ เจ้าของที่มาหาฉันตั้งหลายครั้งแล้ว ขืนเป็นแบบนี้ต่อไป พื้นที่ตรงนี้คงไม่พอแน่”
จางเย่สับสน “ทำไมคนเยอะขนาดนี้ได้?”
เหราอ้ายหมิ่นพรูลมหายใจด้วยความฉิว “นายลืมที่คราวก่อนมีคนมาปากระจกห้องนายแตกแล้วรึไง? เสี่ยวหยางกระโดดลงมาจับคนร้าย ทุบตีไปหลายที เพื่อนบ้านล้วนเห็นเหตุการณ์กันหมด ตั้งแต่นั้นก็มีคนมาขอให้เสี่ยวหยางสอนกังฟูให้ เสี่ยวหยางก็สอน จนตอนนี้กลายเป็นแบบนี้ จำนวนคนมากขึ้นเรื่อยๆ”
จางเย่อึ้งไป “ยัยนั่นก็พอจะเป็นที่สนใจอยู่บ้างสินะ?”
“ตอนนี้ในรัศมีหนึ่งกิโลเมตรถ้ามีใครมาพูดว่าร้ายเสี่ยวหยาง ก็โดนคนยกพวกไปรุมด่าแล้ว” เหราอ้ายหมิ่นชำเลืองมองเขา “เด็กบ้าอย่างนายตอนนี้ยังไม่เป็นที่สนใจเท่าศิษย์น้องนายตรงนี้เลย เอาละ ฉันจะไปส่งเด็กไปโรงเรียน ไม่เสียเวลาคุยกับนายแล้ว”
เหราอ้ายหมิ่นพาเฉินเฉินเดินไป
จางเย่พูดไล่หลัง “เที่ยงนี้จะกินข้าวบ้านคุณนะ”
“รู้แล้ว” เหราอ้ายหมิ่นกล่าวอย่างหมดความอดทน
เฉินเฉินตะโกนบอกหยางซู “เหล่าหยาง หนูไปโรงเรียนแล้วนะ”
หยางซูหันมามองเธอ โบกไม้โบกมือให้ แล้วก็พลันมองเห็นจางเย่ เธอชะงัก ลุกลี้ลุกลนทำท่าทางขออภัย กระแอมออกมาทีหนึ่ง จากนั้นก็พูดเสียงดังกับคนกว่าร้อยคนที่อยู่ตรงหน้า “เอาละ วันนี้พอเท่านี้ ทุกท่านกลับไปแล้วทบทวนที่ฝึกไปในวันนี้ ถ้ายังจับเคล็ดไม่ได้ก็หมั่นฝึกเข้า หากไม่ได้จริงๆ ค่อยมาหาข้า เลิกได้”
“โอเค!”
“ขอบคุณอาจารย์หยาง!”
“เสี่ยวหยางเอ๊ย เหนื่อยหนูหน่อยนะ”
“รบกวนหยางซือฝุแล้ว”
ทุกคนพากันแยกย้ายกันกลับ บางคนเดินไปคุยแลกเปลี่ยนสิ่งที่เรียนในวันนี้
หยางซูมองทางจางเย่อย่างเหนียมอายเล็กน้อย “ศิษย์พี่”
จางเย่สีหน้าไร้อารมณ์ “ไปคุยกันข้างบน”
ที่ชั้นบน
ในบ้าน
พอเข้าห้องมา จางเย่ก็ตีหน้าเข้ม กล่าวตำหนิ “มวยไทเก๊กเป็นวิชาเพื่อการต่อสู้ ในยุคนี้ ศิลปะการต่อสู้หลายชนิดถูกโฆษณาว่าทำให้ร่างกายแข็งแรง แต่ความจริงที่คนอื่นไม่รู้เธอจะไม่รู้ได้ยังไง? เพิ่มสมรรถภาพร่างกายคือผลพลอยได้ที่ตามมา แต่จุดประสงค์หลักของมวยไทเก๊กมีไว้เพื่อโจมตีคน เป็นมวยพิฆาตศัตรู คนตั้งมากมายเมื่อกี้เธอไม่ไตร่ตรองถึงนิสัยใจคอของพวกเขา ไม่ตรวจสอบศีลธรรมเลย ใครมาก็สอนหมด? แบบนี้จะใช้ได้ยังไง เกิดเธอสอนไปแล้วมีคนเอาไปทำเรื่องเลวร้ายจะทำยังไง? คนตั้งขนาดนี้ เธอเคยคิดดูบ้างไหม?”
หยางซูก้มหน้าหงอ “ข้าเพียงแต่สอนกระบวนท่าธรรมดาให้พวกเขานิดหน่อยเท่านั้น ไม่ได้เผยแพร่ไทเก๊กที่แท้จริงออกไปเลย”
จางเย่กล่าว “แบบนั้นเธอเรียกธรรมดาเหรอ? ไอ้กระบวนท่าที่เธอสอนนั่นมันก็เป็นเทคนิคทำร้ายคนได้แล้วนะ อีกอย่างพวกอาโกวอาแปะก็มาเรียนกันตั้งเยอะ เธอก็ยังกล้าสอน? ถ้าคนเขาฝึกจนเกิดอุบัติเหตุขึ้นมาเธอรับผิดชอบไหวรึไง? แล้วกระบวนท่าที่เธอสอนมันก็ไม่เหมาะสำหรับคนอายุมากด้วย! ฝึกนานเข้าเดี๋ยวก็เกิดเรื่องหรอก!”
หยางซูหดศีรษะลงไปอีก ไม่กล้าส่งเสียง
จางเย่ยิ่งพูดยิ่งโมโห ชี้นิ้วว่า “เธอนี่ช่างกล้าเหลือเกินนะ เรื่องใหญ่ขนาดนี้ทำไมไม่มาปรึกษาฉันก่อน?”
หยางซูเสียงอ่อย “ก็ศิษย์พี่ไม่อยู่นี่นา”
“พอฉันไม่อยู่แล้วเธอก็เลยวุ่นวายตามใจไปทั่วงั้นเหรอ?” จางเย่ว่า “โชคยังดีที่วันนี้ฉันแวะมาดู เลยเจอเร็ว ถ้าฉันมาช้ากว่านี้สักครึ่งเดือนละก็ ต้องเป็นเรื่องใหญ่แน่!”
ที่โลกของจางเย่ ประชาชนทั่วไปต่างรู้จักไทเก๊กแบบฉบับปรับปรุงให้เป็นเวอร์ชั่นพื้นฐานที่สุด เรียกได้ว่า แทบไม่ต่างจากท่าออกกำลังกายทั่วไป สามารถเพิ่มสมรรถภาพให้ร่างกายแข็งแรงได้อย่างแท้จริง และไม่มีท่วงท่าแฝงพลังสังหารแม้แต่ท่าเดียว มีอยู่มากมายหลากหลายสายทั้งสายตระกูลหยางเอย สายตระกูลเฉินเอย ความจริงล้วนไม่ใช่มวยไทเก๊กที่แท้จริง มวยไทเก๊กของแท้คือมวยภายใน มีวัตถุประสงค์เพียงเพื่อต่อกรกับศัตรู เต็มไปด้วยพลังโจมตีสังหาร คนที่อายุมากและเรียนแบบครึ่งๆ กลางๆ ฝืนเรียนมวยภายในไปก็รังแต่จะทำให้ร่างกายตนเองบาดเจ็บเปล่าๆ แน่นอนว่ามีกรณีที่ยกเว้นอยู่ แต่สำหรับคนส่วนใหญ่แล้ว อย่างไรก็ไม่ใช่เรื่องดีแน่นอน การฝึกมวยภายในย่อมไม่ง่ายดายปานนั้น! ดังนั้นสำนักต่างๆ จึงไม่สอนวิชามวยภายในแก่คนนอก และถึงจะมี ก็ต้องตรวจสอบศีลธรรมของคนผู้นั้นอย่างถ้วนถี่ ว่าคนผู้นี้จะมีคุณสมบัติพอที่ฝึกได้หรือไม่!
หยางซูไม่เถียงอะไร
จางเย่กลัวว่าเธอจะไม่รู้ถึงความร้ายแรงของสิ่งที่อาจเกิดขึ้น จึงดุเสียงขรมไปกว่าครึ่งชั่วโมง “ต่อไปนี้เธออย่าริอาจทำอีกนะ ให้วันนี้เป็นครั้งสุดท้าย!”
เหราอ้ายหมิ่นกลับมาจากไปส่งเด็กแล้ว
เธอได้ยินเสียงตอนผลักประตูเข้ามา “เหอ? ยังพูดเรื่องนี้กันอยู่เหรอ?”
หยางซูเงยหน้าขึ้นในที่สุด “ข้าก็แค่อยากจะเผยแพร่มวยไทเก๊กออกไป”
“วิธีเผยแพร่มันมีตั้งหลายอย่าง!” จางเย่ตำหนิ “เธอรีบร้อนอยากสำเร็จจนทำร้ายคนอื่น!”
“ข้าเปล่า!” หยางซูกัดริมฝีปากตนเอง รู้สึกสำนึกเสียใจสุดขีด
เหราอ้ายหมิ่นเดาะลิ้นแล้วเข้ามาไกล่เกลี่ย “เอาละๆ ไม่ใช่เรื่องใหญ่อะไรขนาดนั้นหรอกน่า เสี่ยวจางพูดถูกแล้ว มวยภายในไม่อาจนำไปสอนให้คนสุ่มสี่สุ่มห้า ไม่ใช่ว่าพวกเราหวงวิชาและกีดกันไม่อยากสอนคนอื่น แต่เพราะการเรียนมวยภายในมีเงื่อนไขค่อนข้างเข้มงวด ถ้าหากฝึกไม่ถูก อย่าว่าแต่เรื่องร่างกายแข็งแรงเลย กลับกันจะทำให้ตัวเองบาดเจ็บหนักเปล่าๆ” จากนั้นเธอก็พูดต่อ “แต่ท่าที่เสี่ยวหยางสอน หลายวันมานี้ฉันก็ได้เห็นแล้ว มันก็ปรับจนธรรมดาขึ้นเยอะแล้ว เพียงแต่บางท่า ถึงแม้จะเอาไปทำร้ายคนอื่นไม่ได้ แต่ก็ไม่เหมาะกับพวกคนแก่หรือพวกวัยกลางคนจริงๆ ยังคงหนักหน่วงเกินไป”
หยางซูมองเธอ “ท่านอาจารย์เหรา ถ้าอย่างนั้นจะปรับปรุงมวยไทเก๊กให้เหมาะกับทุกคนได้อย่างไรบ้าง?”
เหราอ้ายหมิ่นยักไหล่ “พวกเธอเป็นคนสายไทเก๊กนะ ฉันจะไปรู้เรื่องอะไร ในโลกนี้ตอนนี้ก็เหลือแค่พวกเธอสองคนที่เป็นวิชา เธอจะมาถามฉันได้ไงเล่า?”
ได้ยินคำ หยางซูก็หันไปมองจางเย่ทันใด “ศิษย์พี่”
จางเย่ “มีอะไร?”
หยางซู “ท่านต้องรู้แน่”
จางเย่อึกอัก “รู้อะไรเล่า”
“ท่านช่วยข้าปรับวิชาไทเก๊กหน่อยได้รึเปล่า?” หยางซูกล่าวอย่างจริงจัง “ข้าอยากให้ใครๆ ก็สามารถเรียนได้ ท่านดูเพื่อนบ้านเหล่านั้นสิ พวกเขาล้วนชื่นชอบไทเก๊กทั้งสิ้น!”
จางเย่นั่งลงบนโซฟา ไม่พูดไม่จา
“ศิษย์พี่” หยางซูรีบขยับถ้วยชา รินส่งให้อย่างนอบน้อม “เชิญท่านจิบชาก่อน”
จางเย่รับถ้วยชามา ซดไปสองอึก
หยางซูกล่าว “ที่ท่านพูดมาข้าเข้าใจแล้ว ครั้งนี้เป็นข้าเองที่วู่วามเกินไป ข้าสำนึกผิดแล้ว ศิษย์พี่ ท่านสอนข้าเถอะนะ”


[Go To Next Chapter]( ./135.md)