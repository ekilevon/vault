##บทที่ 1123 : จางเย่เล่นหมากล้อมเป็นจริงด้วย!
ตรงหน้าจอโทรทัศน์
ที่บ้านพ่อกับแม่
เหล่าญาติๆ ไม่ว่าจะทั้งลุง ป้าสะใภ้ น้องสาว ล้วนยกโขยงมากันแทบทั้งครอบครัว
น้องสามร้อง “พี่ชายหนูออกมาแล้ว!”
พ่อถอนใจ “เริ่มแล้ว!”
ป้าใหญ่เอ่ยอย่างกังวล “เย่น้อยจะไหวไหมนะ?”
แม่ว่า “ขออย่าเริ่มมาโดนคอมพิวเตอร์เล่นงานยับเยินก็พอ ขายขี้หน้าแย่!”
……
 
ที่บ้านเฉินกวง
เหล่าเฉินและฟ่านเหวินลี่ต่างเฝ้าอยู่หน้าจอโทรทัศน์นานแล้ว
เฉินกวงกระดกเบียร์พลางดูไปด้วย “เธอว่าเขาจะรอดไหม”
ฟ่านเหวินลี่ไม่รู้จะว่าอย่างไร “มีแต่สวรรค์เท่านั้นที่รู้แล้วล่ะ”
……
 
ที่บ้านฮาฉีฉี
เหล่าเพื่อนร่วมงานล้วนรวมตัวกันอยู่ที่นี่เรียบร้อย
จางจั่ว “เริ่มแล้วๆ!”
เสี่ยวหวังร้อง “ผู้กำกับจางต้องชนะ! เล่นมันเลย!”
……
 
บรรดาเพื่อนของจางเย่แน่นอนว่าต่างติดตามการถ่ายทอดสดนี้!
เหล่าชาวเน็ตเองก็เอะอะครึกโครมรัวข้อความถึงศึกใหญ่จางเย่ปะทะเอไอ!
“ยังไงก็อย่าแพ้อนาถนักล่ะ!”
“อาจารย์จาง สู้เขานะ!”
……
 
ที่สนามประลอง
บัดนี้ตกลงผู้วางหมากมือแรกเสร็จเรียบร้อย
จางเย่ถือหมากขาว เดินทีหลัง
อย่างรวดเร็ว ปีเตอร์วางหมากลงบนจอคอมพิวเตอร์แล้ว
ฝ่ายคนอเมริกันมองแล้วหยิบหมากดำขึ้นมา วางลงไปบนตำแหน่งเดียวกันกับบนหน้าจอเสียงดังแกร๊ก
จางเย่แทบไม่มีการหยุดคิด เขายิ้มแล้วหยิบหมากขาววางลงไป
ปีเตอร์เดินอีกครั้ง
จางเย่คิดแวบหนึ่ง แล้วเดินตามอีกก้าว
ภายในห้องแข่งขันเงียบสงัด นอกจากกล้องไม่กี่ตัวแล้วก็มีแต่กรรมการกับทีมงาน ต่างคนต่างไม่มีใครส่งเสียงใด ด้านนอกเป็นห้องที่จัดไว้รับชมการแข่ง มีพื้นที่ขนาดใหญ่ เวลานี้ทั้งนักข่าวมากมายและเหล่านักเล่นหมากล้อมมืออาชีพรวมถึงประธานสมาคมหมากกระดานแห่งประเทศจีนต่างชมการเดินหมากอยู่ที่นี่ บนหน้าจอขนาดยักษ์ปรากฏเป็นภาพความเคลื่อนไหวบนกระดานหมากที่พวกเขาล้วนเข้าใจเป็นอย่างดี พอหมากแต่ละตาวางลง พวกเขาก็หันไปแลกเปลี่ยนความเห็นกันครั้งหนึ่ง
หูเลี่ยง “หมากเปิดของปีเตอร์มั่นคงมาก”
สวีหาน “ของรองศาสตราจารย์จางก็เหมือนกัน เปิดตามกลยุทธ์เลย”
ซ่านตงเหอพยักหน้า “ก่อนหน้านี้จางน้อยมักจะวางหมากเปิดหยั่งเชิงก่อน แต่เห็นทีเขาคงเชื่อคำพวกเราจึงได้เปลี่ยนกลยุทธ์”
อู๋ฉางเหอจ้องนิ่งที่กระดาน ไม่พูดคำใด
หลี่ฉินฉินกุมกำปั้นดูอย่างกังวล
หมากกระดานนี้ เรียกได้ว่าเกี่ยวพันถึงความเป็นตายของวงการหมากล้อม ไม่มีผู้ใดที่ไม่ใส่ใจ!
แกร๊ก
จางเย่เดินหมากเป็นตาที่เจ็ดแล้ว
เริ่มศึกยึดพื้นที่มุมแล้ว!
ที่ห้องบรรยาย
อวี๋อิ่งอี๋ถามอย่างร้อนใจ “อาจารย์เฉินคะ ตอนนี้สถานการณ์ในเกมเป็นอย่างไรแล้วบ้างคะ?”
เฉินอิงเจ็ดดั้งอธิบาย “เพิ่งเริ่มเปิดกระดาน เพราะปีเตอร์ได้เดินก่อนจึงย่อมฉวยโอกาสได้เปรียบ ทั้งคู่ใช้กลยุทธ์วงหมากให้มั่นตอนเปิดเกม ต่างคุมเชิงกันอยู่ แต่ตอนนี้เริ่มมีความแตกต่างให้เห็นอย่างหนึ่งแล้ว ต้องรอดูว่าตาถัดไปทั้งสองจะเดินอย่างไร ตาเดินที่ว่านี้สำคัญมาก!”
อวี๋อิ่งอี๋หันไปมองที่หน้าจอทันที “ปีเตอร์เคลื่อนไหวแล้วค่ะ!”
เฉินอิงหน้าเปลี่ยนสี “เดินหมากเรียง? ก้าวนี้ของปีเตอร์แฝงเจตนาโจมตีอย่างหนักหน่วง มันพยายามจะเข้ายึดมุม หรือว่าจะจู่โจมกันนะ?” 
จางเย่ลงมือบ้างแล้ว!
แต่เขากลับวางหมากโดด!
อวี๋อิ่งอี๋ผงะ “จางเย่ไม่สนใจเลย เพราะอะไรกัน?”
เมื่อเฉินอิงเห็นก็พลันตบโต๊ะร้องชอบใจ “หมากดี! หมากดีจริง! ในที่สุดรองศาสตราจารย์จางก็ลงมือแล้ว! ไม่มีหยุดคิดเลยสักนิด! พุ่งออกไปทันที! ตอนนี้ปีเตอร์โดนเข้าแล้ว มันต้องตามมาแก้ ไม่งั้นโดนรองศาสตราจารย์จางคุมตำแหน่งแน่ ว่าแล้วนั่นไง ปีเตอร์หันกลับมาแล้ว! โอ้ หมากก้าวนี้มหัศจรรย์ไปเลยค่ะ เป็นหมากที่วางแผนไว้ถึงสามชั้นด้วยกัน ถ้านับรวมแต้มต่อละก็ รองศาสตราจารย์จางเป็นฝ่ายนำแน่นอนค่ะ!”
อวี๋อิ่งอี๋ประหลาดใจ “อะไรนะคะ?”
จางเย่?
เป็นฝ่ายได้เปรียบแล้ว?
ตัดไปที่ช่องทีวีดาวเทียม BTV-Sports
ผู้เชี่ยวชาญอย่างหลี่เนี่ยนก็ตะลึงไปเช่นกัน “หมากตานี้งดงามมาก! การ ‘โดด’ ครั้งนี้ช่างอาจหาญและสร้างสรรค์นัก จะเห็นได้ว่ารองศาสตราจารย์จางเล่นงานปีเตอร์เข้าให้แล้ว มันไม่เพียงแต่ต้องละจากมุมที่เพิ่งจะเข้ายึดเมื่อครู่ ทั้งยังถูกจางเย่คุมตำแหน่งด้วย!”
จางเย่รุกอีกครั้ง!
ปีเตอร์โต้กลับ!
จางเย่วางหมากอีกตัว!
หมากสองสามตานี้ทำเอาคนที่ดูอยู่ต้องพิศวงงงงวย!
ที่ห้องชมการแข่ง ทุกคนพากันปรบมือสนั่น!
ประธานสมาคมฯ ซ่านตงเหอกำหมัดร้อง “เยี่ยม! เยี่ยม! เยี่ยม!”
สวีหานร้องอย่างตื่นเต้น “แจ๋วไปเลยรองศาสตราจารย์จาง!”
“เอาเลย! จัดการมันเลย!” หูเลี่ยงเองก็ระทึก!
“สุดยอด! โคตรสุดยอดเลย!”
“สมกับเป็นรองศาสตราจารย์จาง! ใส่ไม่ยั้งเลยจริงๆ!”
“คราวนี้ถึงตาไอ้ปีเตอร์ปวดหัวบ้างล่ะ!”
“รองศาสตราจารย์จางผู้ยิ่งใหญ่!”
แม้ยังไม่อาจตัดสินได้ว่าใครจะแพ้หรือชนะ แต่เมื่อสามารถเล่นงานปีเตอร์ได้ถึงขนาดนี้ก็ทำให้ทุกคนมีความหวังแล้ว!
เซี่ยงหรงยังคงมองดูอย่างนิ่งสงบ ไม่ได้พูดอะไร เขาทราบดีว่าตอนนี้ยังไม่ถึงเวลาดีใจ เพราะปีเตอร์ยังไม่ได้แสดงความร้ายกาจที่แท้จริงออกมา
ที่ลานประลอง
จางเย่เองก็ไม่ได้ประมาทเช่นกัน แต่เขามีความมั่นใจในตนเอง หากพูดถึงว่าเมื่อไม่กี่วันก่อนเขาเสมอกับเซี่ยงหรง ตอนนี้สุ่มลอตเตอรี่ไปอีกร้อยล้านแต้มชื่อเสียงแล้วก็น่าจะเอาชนะเซี่ยงหรงได้ ทว่าในวันนั้นเซี่ยงหรงเก้าดั้งก็ยังไม่ได้งัดทุกอย่างที่มีมาใช้กับเขา ตรงจุดนี้ก็ยังคงต้องประเมินดูใหม่ จางเย่เดินทุกก้าวด้วยความระมัดระวังอย่างยิ่งยวด เมื่อสบโอกาสโจมตีย่อมไม่ปล่อยผ่าน แต่หากยังไม่ใช่โอกาสเหมาะเขาก็ไม่หลับหูหลับตาบุก เพราะเขาทราบดีว่าตัวเองจะพลาดไม่ได้!
ประมาท?
ผิดพลาด?
นี่คือข้อแตกต่างที่สุดของมนุษย์และเครื่องจักร และเป็นจุดเสียเปรียบที่สุดของมนุษย์!
แกร๊ก
แกร๊ก
เดินหมากอีกสามก้าว
ทั้งจางเย่และปีเตอร์ต่างประเมินอีกฝ่ายอย่างไม่มีใครยอมใคร!
สีหน้าตัวแทนฝั่งอเมริกันเริ่มซีดลงบ้างแล้ว เขาเองก็แอบตื่นตระหนกอยู่ในใจเช่นกัน ยังไงเขาก็คิดไม่ถึงว่าในวงการหมากล้อมยังมีบุคคลเก่งกาจเช่นนี้อยู่อีก นอกจากเซี่ยงหรงเก้าดั้ง ชินจิเก้าดั้งและคนอื่นๆ แล้ว ที่แท้วงการหมากล้อมยังมีคนหนุ่มฝีมือสูงส่งแบบนี้อยู่? แต่ทำไมไม่เคยปรากฏตัว ทำไมถึงไร้ชื่อเสียงในวงการหมากล้อมโดยสิ้นเชิง? หลังจากขวัญเสียอยู่พักใหญ่เขาก็พยายามทำใจให้เย็นลง ไม่เป็นไร ไม่ว่าจะเป็นใครก็ไม่เป็นไรหรอก เพราะเขาและทีมต่างเชื่อมั่นในปีเตอร์! ปีเตอร์ไม่มีทางแพ้แน่!
ตอนนี้เอง การต่อสู้เข้ายึดมุมก็มาถึงจุดไคลแมกซ์!
แต่เดิมใครๆ ก็ต่างคิดว่าการต่อสู้ตรงจุดนี้คงจะยืดเยื้อต่อไป ทว่าทันใดนั้นจางเย่ก็วางหมากขาวลงไปกลางกระดาน เริ่มเปิดศึกท้าตรงกลางกระดานแล้ว!
มาสิ
ดูสิว่าแกจะทำยังไง
จางเย่หรี่ตา มองทางคอมพิวเตอร์แวบหนึ่ง
และแล้วบนหน้าจอคอมพิวเตอร์ก็นิ่งไป เป็นการใช้เวลา ‘ไตร่ตรอง’ ที่นานที่สุดตั้งแต่เปิดเกมมา
อวี๋อิ่งอี๋บรรยาย “ปีเตอร์ไม่เดินต่อค่ะ ‘ไตร่ตรอง’ ไปแล้ว!
เฉินอิงหัวเราะ “ปีเตอร์กำลังคำนวณอยู่ค่ะ งานนี้มันค่อนข้างซับซ้อนเพราะรองศาสตราจารย์จางจงใจ เขาจงใจวางหมากที่เปิดกว้าง แต่ส่วนการต่อสู้ตรงมุมกระดาน หมากเปิดนี้สามารถเดินกลยุทธ์ได้หลายทางมาก หากเดินไม่ระวังละก็มีสิทธิ์แพ้ทั้งกระดานทีเดียว!”
ที่ช่อง BTV-Sports
หลี่เนี่ยนอุทาน “เยี่ยม! ตอนนี้ปีเตอร์ตกที่นั่งลำบากแล้ว! สมบูรณ์แบบจริงๆ! ฉันไม่คิดเลยว่ารองศาสตราจารย์จางจะเดินหมากได้อย่างสมบูรณ์แบบเช่นนี้!” แล้วก็หันไปหากล้อง “ท่านผู้ชมทุกท่าน หากท่านกำลังติดตามชมถ่ายทอดสดนี้อยู่ หากท่านเคยกังวลว่าจางเย่จะเล่นหมากล้อมเป็นไหมเหมือนกับฉัน เช่นนั้นตอนนี้ฉันขอบอกทุกท่านเต็มปากเต็มคำเลยว่า เขาเล่นเป็น และเขาไม่เพียงแค่เล่นเป็น แต่ยังเล่นได้เหนือระดับยอดฝีมือไปแล้ว!”
ที่หน้าจอโทรทัศน์
หลายคนต่างดูอย่างอ้าปากค้าง!
คนที่เล่นหมากล้อมเป็นต่างมองออกถึงระดับฝีมือของจางเย่นานแล้ว แต่ละคนล้วนตะลึงถึงชั้นฟ้า!
ผู้ชมบางคนที่ไม่เข้าใจหมากล้อมก็ได้รับทราบสถานการณ์จากผู้ดำเนินรายการและผู้บรรยายหมากล้อมจากโทรทัศน์ช่องต่างๆ ทำให้ล้วนตะลึงงัน!
ในอินเทอร์เน็ตเดือดพล่านแล้ว!
“เชี่ย!”
“ฉันเห็นอะไรเนี่ย?”
“จางเย่เป็นฝ่ายนำแล้ว?”
“เหนือกว่ายอดฝีมืออีก?”
“สวรรค์ หมอนี่แม่งเล่นหมากล้อมเป็นจริงๆ ด้วยโว้ย!”
ประชาชนทั้งประเทศล้วนทึ่งตะลึงแล้ว!
 


[Go To Next Chapter]( ./224.md)