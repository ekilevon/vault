##บทที่ 1087 : ‘ฟากฟ้าทะเลกว้าง’!

ผู้ชมเฮลั่น!
ที่สนามโล่งแจ้ง เสียงตะโกนราวกับจะพุ่งทะลุทะลวงชั้นฟ้า!
“สุดยอด!”
“กลุ่มดาราเจิดจรัสชัดๆ!”
“ร้องเพราะสุดๆ ไปเลย!”
“เพลงนี้แต่งได้ยอดเยี่ยมจริงๆ!”
“แน่อยู่แล้วสิ เป็นเพลงที่จางเย่แต่งเลยนะ!”
“ทักษะการร้องของเฉินกวงนี่ไม่ใช่แค่เปลือกจริงๆ!”
“ฉันก็ยังชอบจางเย่มากกว่าอยู่ดี”
“พวกเขาสองคนไม่ได้ร้องแนวเดียวกันสักหน่อย เหล่าเฉินเชี่ยวเรื่องการระเบิดพลังเสียง ส่วนจางเย่เน้นที่อารมณ์เพลง”
“ไสหัวไปเลย จางเย่ก็ระเบิดพลังเสียงได้สุดยอดเหมือนกันว้อย ดูอย่างเสียงคำรามตอนท่อนสุดท้ายของเพลง ‘เวอร์ไป’ นั่นยังไง หรือใครจะเถียง?”
“ถ้าจะพูดอย่างนั้น เหล่าเฉินเองก็ระเบิดอารมณ์เพลงได้เหมือนกันล่ะน่า!”
“เชี่ย จะเถียงกันไปทำไมเนี่ย?”
“ฮ่าๆ สองคนนี้ใครจะร้องได้ดีกว่ากันแน่ คงต้องมาดวลกันบนเวทีสักตาถึงจะรู้ ให้ร้องกันอย่างตอนนี้ ฟังไม่ออกหรอก!”
จบไปหนึ่งเพลง
ผู้ชมพากันส่งเสียงปรบมือ!
แม่เองก็ตบมือสุดชีวิตอยู่ตรงที่นั่ง “เยี่ยม! เยี่ยม! ลูกแม่สู้ๆ!”
พ่อกระตุกแม่ทีหนึ่ง บุ้ยปากไปทางอู๋เจ๋อชิง “เบาหน่อยเถอะ” ผู้บริหารใหญ่ของ SARFT ที่คุมทั้งวงการบันเทิง นั่งหัวโด่อยู่ข้างๆ นี่ทั้งคนนะ
แม่กลับไม่สนใจ “เสี่ยวอู๋ หนูว่าใครร้องเพราะจ๊ะ?”
อู๋เจ๋อชิงคลี่ยิ้ม “จางเย่ร้องเพราะที่สุดค่ะ”
แม่กล่าวอย่างดีอกดีใจ “หนูก็คิดอย่างนี้เหมือนกันสินะ?”
อู๋เจ๋อชิงตอบรับ “หนูชอบเพลงของเขามากค่ะ หนูว่าเพราะทุกเพลง”
พอแม่ได้ยินดังนั้น ก็ถือวิสาสะคว้ามือของอู๋เจ๋อชิงมากุมอย่างตื่นเต้น มองเธอด้วยสายตาปลาบปลื้มขึ้นทุกที แล้วเริ่มคุยฟุ้งอีกครั้ง “หนูรู้ไหม เจ้าหนูนี่ได้ยีนส์ทางดนตรีไปจากฉันเองแหละ!”
อู๋เจ๋อชิงพยักหน้า “ค่ะ ดูรู้เลย”
พ่อทำหน้าเหมือนจะกระอักเลือด “...”
บนเวที ฟ่านเหวินลี่เดินขึ้นเวทีมาแล้ว
เมื่อฟ่านเหวินลี่ปรากฏตัว เสียงปรบมือก็ดังสนั่นขึ้นอีกครั้ง!
“ดอกไม้ต้องฝน!”
“ดอกไม้ต้องฝน!”
ทุกคนชินเรียกเธอด้วยชื่อนี้!
คนที่ปรากฏตัวในเพลงต่อมาคือวันเวลา
ตามด้วยปวยเล้ง
ไม้ใกล้ฝั่ง
จากนั้นก็เป็นราชาประหลาด
เหล่านักร้องทยอยออกมาแสดงต่อกันทีละคน!
เสียงปรบมือร้องเชียร์ก็ดังขึ้นเป็นระลอก!
เวลาผ่านไปกว่าครึ่งคอนเสิร์ต ท้องฟ้าก็มืดครึ้มลงทุกขณะ เมฆดำบดบังแสงจันทร์ แถมด้วยเสียงฟ้าร้องดังประปราย ราวกับฝนกำลังจะตก
และในตอนนี้เอง โจ๊กเกอร์ก็ขึ้นเวที!
ผู้ชมทุกคนล้วนพากันตื่นเต้นขึ้นไปอีกขึ้น!
บางคนที่เดิมทีปรบมือจนเหนื่อยแล้ว แต่พอเห็นจางเย่ ก็ยังคงกระแทกฝ่ามือตบต่ออย่างเอาเป็นเอาตาย!
กองทัพแฟนคลับของจางเย่ยิ่งพากันลุกขึ้น โบกเขย่าป้ายที่มีไฟประดับเป็นชื่อจางเย่ พลางกู่ตะโกนชื่อของเขา!
แม่ร้อง “ถึงตาลูกฉันแล้ว! ลูกฉันล่ะ!”
พ่อเองก็จับจ้องที่บนเวทีตาไม่กะพริบ
อู๋เจ๋อชิงมองชายหนุ่มที่ยืนอยู่บนเวที รอคอยการแสดงของเขาอย่างสงบ
“โจ๊กเกอร์!”
“โจ๊กเกอร์!”
“จางเย่!”
“จางเย่!”
ฟ่านเหวินลี่กับเฉินกวงก็ออกมาบริเวณเวทีเช่นกัน
ตัวเลี่ยวอี้ฉีเดินออกมาอย่างเงียบงัน
จางเสียกับหลี่เสี่ยวเสียน เอมี่ และคนอื่นๆ ก็ด้วย
หลังจากที่ทุกคนเจอกัน ต่างฝ่ายก็ต่างมองหน้ากันแล้วยิ้ม
“ทำไมมากันหมดเลยล่ะ?”
“อยู่หลังเวทีมันฟังได้ไม่เต็มที่น่ะสิ”
“สงสัยจังว่าเขาจะร้องเพลงอะไร”
พวกเขาเองก็รอคอยคาดหวังกับเพลงของจางเย่ในวันนี้เช่นกัน จึงพากันออกมาฟังด้วย คนคนนี้มักจะร้องเพลงที่พวกเขาไม่เคยฟังมาก่อน และทำให้พวกเขาต้องตกตะลึงอยู่เสมอ!
……
จางเย่ยืนนิ่งอยู่บนเวที
กล้องหลายต่อหลายตัวกำลังจับภาพเขา!
ผู้ชมกว่าหมื่นชีวิตกำลังจ้องมองเขา!
จางเย่มองไปตรงที่นั่งแถวหน้า เห็นอู๋เจ๋อชิงที่อยู่ท่ามกลางกลุ่มคน เห็นบุพการีของตน เห็นคู่สามีภรรยาเฉินกวงฟ่านเหวินลี่ เห็นคุณย่าจางเสีย และสายตาของผู้ชมนับพันนับหมื่น!
เสียงดนตรีพลันดังขึ้น
ทันใดนั้น เกล็ดหิมะขาวพร่างก็โปรยปรายลงมาเต็มฟ้า
เป็น ‘เกล็ดหิมะ’ ที่สร้างโดยเครื่องมือที่ติดตั้งอยู่ในสนามกีฬา
หิมะล่องลอยลงมายังเวที พลิ้วปลิวไปทั่ว ทำให้หลายคนต้องทึ่ง
ทว่าในตอนนี้เอง ก็มีเสียงหนึ่งก้องดังทั่วสนามกีฬา
เป็นเสียงผู้ชาย : จางเย่ อย่างแกน่ะไม่มีทางดังหรอก
เสียงผู้ชายอีกคนหนึ่ง : นายไม่เหมาะกับทางสายนี้หรอก กลับไปซะเถอะ
เสียงผู้หญิง : สภาพนี้ยังอยากจะมาเป็นดารา? ใครจะชอบนายลง? เฮอะ!
เสียงชายวัยกลางคน : จางเย่ แกถูกไล่ออกแล้ว เก็บข้าวเก็บของออกไปซะ!
ระหว่างนั้น เกล็ดหิมะอันเหน็บหนาวและโดดเดี่ยวก็โปรยปรายทิ้งตัวลงมา!
อู๋เจ๋อชิงนิ่งอึ้ง!
พ่อแม่ตะลึง!
จางเสียตะลึง!
ฟ่านเหวินลี่ตะลึง!
หานฉีขอบตาแดงก่ำ!
แค่เสียงพูดไม่กี่ประโยคนั้น ก็พาให้คนทั้งหมดตกตะลึงไป!
จางเย่ลืมตา ยื่นมือออกไปเพื่อคว้าจับเกล็ดหิมะ ทว่าคว้าได้เพียงความว่างเปล่า
เขาถอนลมหายใจ แล้วเอื้อนร้องเสียงแผ่ว
“คืนเหน็บหนาว เหม่อมองหิมะปลิวไสว”
“หอบเอาใจเยียบเย็นล่องลอยไปไกลแสนไกล”
“วิ่งฝ่าพายุฝน”
“สับสนในหมอกหม่นหมอง”
“เราสองใต้ฟ้าทะเลใหญ่”
“จะผันแปรไหม?”
นี่คือชีวิตฉัน
วันนี้ ฉันจะขับร้องชีวิตของฉันให้พวกคุณฟัง
เขาก้าวไปข้างหน้าสองก้าว มองดูคนทั้งหมดขณะเปล่งเสียงกังวาน
“จะสักกี่ครั้ง กับสายตาเย็นชาเย้ยหยัน”
“ก็ไม่เคยละทิ้งฝันในใจ”
“แวบไหวในห้วงคิด”
“ความผิดหวังและขื่นขมนั้น”
“พลันบางเบาลงไปไม่รู้ตัว”
“รักที่อยู่ข้างใน”
มีเสียงประสานสอดรับ “ใครจะมาเข้าใจ”
ใครจะเข้าใจเขา?
พวกเรา...ใครจะเข้าใจเขา?
หลี่เสี่ยวเสียนผ่อนระบายลมหายใจ!
วันเวลานิ่งเงียบ!
เอมี่ฟังแล้วต้องช็อก!
ฉับพลันนั้นจางเย่ก็แผดเสียงสูง
“ขอโทษที่ชีวิตนี้ฉันไม่อาจทิ้งความรักในเสรี”
“ก็ยังหวั่นวันใดอาจล้มลง”
“คงต้องละวางฝัน”
“ใครก็อาจทิ้งมัน”
“กลัวว่าอาจมีสักวันที่เหลือเพียงเธอกับฉัน”
ผู้ชมลืมคำพูดไปแล้ว!
ลืมกระทั่งการปรบมือ!
ทุกคนได้แต่มองจางเย่บนเวทีอย่างตะลึงงัน
ตอนนี้เอง เสียงพูดดังขึ้นมาอีกครั้ง
เสียงผู้ชาย : ยอมแพ้ซะเถอะ นายไม่ไหวหรอก!
เสียงผู้ชายอีกคน : รีบกลับไปเลยไป!
เสียงผู้หญิง : เฮอะ อย่างนาย จะไปได้สักแค่ไหนกันเชียว?
เสียงชายกลางคน : แกคิดอยากจะพูดอะไรก็ได้งั้นเหรอ อยากจะร้องก็ร้อง? นึกว่าพูดแล้วจะทำได้ตามนั้นรึไง? ศิลปะ? อย่ามาอ้างศิลปะอะไรกับฉัน! รีบไสหัวไปเลย! ฉันจะบอกให้นะ คนอย่างแก ทั้งสายงานนี้และทั้งวงการบันเทิงไม่มีใครชอบขี้หน้าแกหรอก! 
อารมณ์ของผู้ชมหดหู่ถึงขีดสุด!
แม่คุกรุ่นอยู่ในใจ!
พวกจางเสียเองก็ข่มกลั้นความโกรธเกรี้ยวอยู่เต็มอก!
พวกเขารู้ดี นี่คือเรื่องราวที่จางเย่เคยประสบมาทั้งสิ้น!
ทว่าพริบตาต่อมา!
เสียงดนตรีก็เปลี่ยนเป็นดังกระหึ่ม!
กีตาร์เร่งจังหวะเร็วขึ้น!
กลองก็รัวกระหน่ำ!
ตอนนั้นเองท่าทางของจางเย่ก็เปลี่ยนไป เขาชี้นิ้วขึ้นฟ้าแล้วแผดเสียงกร้าว
“ตัวฉันยังคงเสรี!”
“กรีดร้องดนตรีจนสุดเสียงตลอดกาล!”
“ท่องทั่ว!”
“พันลี้!”
พริบตานี้ ทั้งเวทีเหมือนโดนระเบิด!
พ่อกระโดดยืนขึ้น!
แม่ถลันตัวขึ้นทั้งหยดน้ำตาร้อนผ่าว!
อู๋เจ๋อชิงก็ลุกยืนขึ้นเช่นกัน!
ผู้ชมแต่ละคนต่างกรีดร้องอย่างดุร้ายบ้าคลั่ง!
พวกเขาถูกกระแทกเข้ากลางใจ!
พวกเขาถูกทำให้สะท้านสะเทือน!
เลี่ยวอี้ฉีน้ำตาไหลไม่หยุด “เยี่ยมมาก! อาจารย์จางคุณสุดยอด!”
จางเย่คำรามเสียงดังก้อง
“ขอโทษที่ชีวิตนี้ฉันไม่อาจทิ้งความรักในเสรี!”
“ก็ยังหวั่นวันใดอาจล้มลง!”
“คงละวางฝัน! ใครก็อาจทิ้งมัน!”
“กลัวว่าอาจมีสักวันที่เหลือเพียงเธอกับฉัน!”
พวกคุณจะลบหลู่ฉัน ดูถูกกัน ก่นด่า ก็ไม่เป็นไรเลย!
เพราะพวกคุณยอมแพ้น่ะสิ!
แต่ฉันไม่!
ถึงแม้คนอื่นจะพากันละทิ้งฝันไปหมดก็ตาม!
จางเย่พลันมองไปทางอู๋เจ๋อชิง มองเข้าไปในดวงตาเธอ
“เรื่องละวางฝัน! ใครก็คงทิ้งมันได้!”
“อาจมีในสักวันที่เหลือเพียงเธอกับฉัน!”
เขาหัวเราะ
แม้ว่าการเดินบนเส้นทางนี้ จะเหลือเพียงพวกเขาสองคน
อย่างน้อยฉันยังมีเธอ!
อย่างน้อยเธอยังมีฉันอยู่เคียงข้างกาย!


[Go To Next Chapter]( ./188.md)