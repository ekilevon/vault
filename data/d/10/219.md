##บทที่ 1119 : เพื่อมวลมนุษยชาติ ผมยินดีสู้!
ที่บ้าน
จางเย่ฟังจนมึนไปหมด!
แนวป้องกันสุดท้ายของวงการหมากล้อมงั้นเรอะ?
หา?
ฉันเนี่ยนะ?
เขาหัวเราะขำ “ไอ้หยา พวกคุณเล่นตลกอะไรกัน”
หลี่ฉินฉินยิ้มฝาดเฝื่อน “ฉันไม่ได้ล้อเล่นจริงๆ”
จางเย่ชี้ตนเองแล้วหัวเราะ “ผมน่ะเป็นคนนอก เป็นคนบ้านนอกที่สุดของบ้านนอกเลย แล้วยังจะไปเป็นแนวป้องกันสุดท้ายตั้งแต่ตอนไหน? พวกคุณนี่ตลกจริงๆ”
เฉินอิงตีหน้าขรึม “ศาสตราจารย์จาง พวกเราขอเชิญคุณลงจากเขาแล้ว!”
หูเลี่ยงเจ็ดดั้งแม้ถูกจางเย่ถล่มไปเมื่อหลายวันก่อน แต่เขาก็ต้องยอมรับนับถือทั้งปากทั้งใจ เลยพูดขึ้นว่า “รองศาสตราจารย์จาง ตอนนี้มีแต่คุณเท่านั้นที่ช่วยพวกเราได้!”
สวีหานกล่าว “ได้โปรดช่วยวงการหมากล้อมของเราด้วยเถอะ!”
“รองศาสตราจารย์จาง!”
“ขอเชิญลงมือเถอะ!”
“เหลือแต่คุณเท่านั้นแล้ว!”
“รองศาสตราจารย์จาง!”
“พวกเราขอเชิญคุณด้วยใจจริง!”
“ความอยู่รอดของวงการหมากล้อมตกอยู่ในมือคุณนะ!”
เวลานั้น เหล่ามือหมากอาชีพทั้งหมดต่างมองเขาด้วยสายตาวิงวอน!
จางเย่รีบโบกมือ “เหวอ พวกคุณอย่าขู่ผมแบบนี้ได้ไหม อะไรคือให้ผมไปกอบกู้วงการ? พวกคุณยกยอผมเกินไปแล้วรึเปล่า” เขาทั้งสงสัยทั้งขำอยู่บ้าง “พวกคุณรู้ไม่ใช่เหรอว่าฝีมือผมเป็นยังไง แล้วทำไมถึงมาหาผมกันอีก ทักษะหมากล้อมผมอาจจะพอใช้ได้ แต่ก็แค่ธรรมดาๆ เท่านั้นเองนะ ไอ้หยา พวกคุณนี่ตลกใหญ่แล้ว” เขาหันมองอู๋ฉางเหอแล้วชี้ “ไม่เชื่อก็ถามคุณอาดู ผมแทบจะแพ้เขาทั้งๆ ที่เขาเป็นมือหมากล้อมตกยุคที่วางมือไปยี่สิบปีแล้ว ผมยังทำได้แค่เสมอกับเขาเอง!”
หือ?
มือหมากล้อมตกยุค?
ใครแม่งเป็นมือหมากล้อมตกยุควะ แกมาเคลียร์กับฉันเลยนะ!
อู๋ฉางเหอเกิดเดือดดาลขึ้นมา “ไอ้หนูเอ็ง…”
“ฉางเหอ รีบเข้าเรื่อง!” หลี่ฉินฉินรั้งเขาไว้
“ก็ฉันโมโหนี่!” อู๋ฉางเหอนั่งลงสงบสติอารมณ์
เหล่านักเล่นหมากล้อมอาชีพล้วนรู้สึกจนปัญญา ได้แต่นึกในใจว่าจางเย่นั้นสมดังคำร่ำลือโดยแท้ คำพูดคำจาเสียดหู ไม่แปลกเลยที่จะล่วงเกินคนในวงการไว้มากมาย!
จางเย่ชี้ “ดูสิ คุณอาเองก็เห็นด้วยเลย ผมน่ะไม่ได้เก่งอะไรหรอกนะ พวกคุณเป็นนักเล่นอาชีพใช่ไหม? ไม่ว่าคนไหนก็สามารถถล่มผมได้ราบคาบแล้ว!”
ถล่มนาย?
คนไหนก็ได้งั้นเรอะ?
เฉินอิงพูดอย่างขมขื่น “ปัญหาก็คือ พวกเราทุกคนในที่นี้ ถูกคุณถล่มหมดแล้วน่ะสิคะ!”
จางเย่ตะลึง “หา?”
สวีหานถอนหายใจ “คนที่อยู่ที่นี่แทบทั้งหมดเคยเล่นกับคุณแล้วทั้งนั้น”
หูเลี่ยงอับอายอยู่บ้าง “ก่อนนี้ พวกเราเล่นด้วยไอดีของอาจารย์น่ะ”
จางเย่ตะลึง “ห้ะ?”
“เพราะงั้น” เฉินอิงว่า “ก่อนนี้ อาจารย์เล่นกับคุณแค่สองกระดานแรกเท่านั้นค่ะ กระดานหลังจากนั้นเป็นพวกเราเล่นเอง วันนั้นมือหมากระดับสูงของสมาคมฯ แพ้ให้คุณหมดแล้ว!”
ไม่ใช่อู๋ฉางเหอเล่น?
ไม่ใช่เขาเหรอ?
จางเย่นึกทบทวนเกมในวันนั้นทันที แล้วก็พบว่าดูเหมือน...ดูเหมือนพอเล่นผ่านไปอีกกระดาน ‘อู๋ฉางเหอ’ ก็จะมีฝีมือกล้าแข็งขึ้นอีกส่วน ตอนนั้นถึงเขาจะประหลาดใจ แต่ก็ไม่ได้คิดอะไรมาก เข้าใจแค่ว่ามือหมากรุ่นเก๋าสามารถชุบฝีมือคืนมา แล้วไต่บรรลุถึงระดับฝีมือสูงสุดครั้ง แต่พอมาตอนนี้ได้ยินความจริงจากคนเหล่านี้ จางเย่ก็ต้องหน้าเขียวด้วยความขุ่นเคือง!
เขายกมือชี้หน้าอู๋ฉางเหออย่างกรุ่นโกรธ “คุณอา คุณโกงผม!”
อู๋ฉางเหอหน้าแดงด้วยความอับอาย
จางเย่เดือดดาล “คุณหาคนมาเล่นแทนนี่เอง! จะชั่วร้ายเกินไปแล้ว! นี่มันโกงกันชัดๆ! หลอกลวงกันชัดๆ!”
อู๋ฉางเหอเหลือกตาใส่ “คนเล่นแทนที่ไหน! ฉันแค่ทดสอบฝีมือหรอก ไม่เข้าใจเรอะไง”
จางเย่โกรธมากจริงๆ “ผมก็คิดอยู่ว่ามีอะไรแปลกๆ ทำไมยิ่งเล่นถึงยิ่งฝีมือร้ายกาจ คิดว่าไปโด๊ปยาอะไรมา! ที่แท้ก็หลอกลวงผม! ที่แท้ก็ไม่ใช่คุณเล่นเอง! คุณอา คุณทำแบบนี้ได้ยังไง! ยังจะกล้าหาว่านิสัยส่วนตัวผมมีปัญหาอีก? นี่มันบ้าอะไรกันเนี่ย!”
อู๋ฉางเหอรู้สึกผิด แต่ก็แสร้งทำเป็นไม่ได้ยิน
จางเย่หันมองคนอื่นๆ ในกลุ่ม “แต่ว่ายังไงพวกคุณก็ไม่ควรมาหาผมนี่ คนสุดท้ายที่ผมเล่นด้วยคนนั้นก็ไม่เลวเหมือนกัน เกมนั้นผมเองก็ไม่ได้ชนะเขา ในเมื่อผมไม่ชนะ ผมจะมีสิทธิ์ไปแข่งกับปีเตอร์ได้ยังไง?”
ซ่านตงเหอยิ้มเจื่อน “เธอรู้รึเปล่าว่ากระดานสุดท้ายนั่นน่ะ คนที่เล่นกับเธอคือใคร?”
จางเย่งง “ใครเหรอครับ?”
ซ่านตงเหอ “คือเซี่ยงหรงเก้าดั้ง!”
จางเย่ตะลึง “อะไรนะ?”
“เพราะงั้น เธอรู้แล้วสินะว่าทำไมพวกเราถึงมาหาเธอน่ะ” ซ่านตงเหอพูด
เซี่ยงหรงเก้าดั้ง?
มือหนึ่งของโลกคนนั้น?
วันนั้นที่แท้คนที่เล่นกับฉันก็คือเขานี่เอง?
เราสองคนถึงกับเสมอกัน?
จางเย่ยังรับความจริงนี้ไม่ได้ สมองคล้ายหยุดทำงานไปชั่วขณะ เนื่องจากชายหนุ่มคิดว่าฝีมือหมากล้อมของตนนั้นธรรมดาสามัญมาตลอด แต่ทว่าจู่ๆ กลับมีคนมาบอกกับเขาว่าความจริงแล้วเขาเป็นยอดฝีมือหมากล้อมคนหนึ่ง ใครจะไปรับเรื่องนี้ได้?
เชี่ย!
ฉันร้ายกาจขนาดนั้นเลย?
ที่แท้ฉันร้ายกาจขนาดนั้นเชียวเรอะ?
เฉินอิงพูดอย่างจริงใจ “ศาสตราจารย์จางคะ คุณเป็นคนแรกที่สามารถระบุได้ว่าเอไอสามารถประมวลผลและทำงานบนข้อมูลด้วยหลักการอะไรบ้าง พูดตรงๆ คือคุณเข้าใจเอไอพวกนี้มากกว่าพวกเราทุกคน คุณยังมีฝีมือหมากล้อมที่ประชันกับเซี่ยงหรงเก้าดั้งได้อีก โอกาสชนะของคุณต้องเหนือกว่าพวกเราแน่นอน! ในเมื่อตอนนี้ท่านเซี่ยงแพ้แล้ว เราได้แต่ขอเชิญให้คุณลงจากเขา พวกเราไม่มีคนอื่นแล้วจริงๆ ไม่มีใครสู้กับปีเตอร์ได้แล้ว! เหลือแค่คุณนี่แหละ!”
จางเย่สูดลมหายใจลึกแล้วว่า “พวกคุณยกย่องผมเกินไปแล้ว ความจริงต่อให้ผมเข้าใจปัญญาประดิษฐ์พวกนี้ยิ่งกว่านี้ แต่ยังจะมีประโยชน์อะไรล่ะ พวกเรายังเอาชนะมันไม่ได้อยู่ดี เครื่องกลนี่ไม่ได้เรียบง่ายอย่างที่คุณคิดหรอกนะ พวกคุณคงไม่เข้าใจ แต่ไอ้เครื่องนี่ไม่ใช่สิ่งที่มนุษย์จะเอาชนะได้จริงๆ!”
หลี่ฉินฉินพยายามพูด “จางน้อย ลองดูหน่อยเถอะ!”
จางเย่ปาดเหงื่อ “คุณน้า ไม่ต้องลองแล้วครับ เซี่ยงหรงเก้าดั้งไม่ไหว ผมเองก็ไม่ไหวเหมือนกัน!”
หลี่ฉินฉินว่า “เธอน่ะต่างกับเสี่ยวเซี่ยงนะ เธอเป็นนักคณิตศาสตร์ระดับโลก มีความเข้าใจการทำงานของเอไอตัวนี้ ฝีหมากของเธอเองก็ไม่ได้อ่อนกว่าเสี่ยวเซี่ยงเลย ทั้งยังได้ชื่อว่าเป็นอัจฉริยะที่สุดในรอบร้อยปีในวรรณกรรม พิธีกร เซี่ยงเซิง คณิตศาสตร์ ลิปิศิลป์ ดนตรีการ เธอล้วนเป็นที่สุด ไม่มีใครฉลาดกว่าเธอแล้ว! เรื่องนี้น่ะทั้งคนในคนนอกวงการต่างก็รู้กันดี!”
จางเย่ยิ่งรู้สึกกดดัน “คุณน้า คุณยกย่องผมมากไปแล้วจริงๆ ถ้าเป็นเรื่องอื่นผมยังพอไหว แต่เรื่องหมากล้อม ผมสู้ปีเตอร์นั่นไม่ได้จริงๆ!” เขาทราบว่าตนเองเอาชัยชนะได้ยากยิ่ง ไม่สิ ควรบอกว่าไม่อาจเอาชนะได้เลยดีกว่า ตั้งแต่แรกเขาก็ไม่คิดจะเข้าไปยุ่งกับเรื่องนี้อยู่แล้ว!
หูเลี่ยงออกปากเสียงดัง “กรุณาช่วยวงการหมากล้อมเราด้วยเถอะ!”
สวีหานพูดบ้าง “ไม่ว่าจะแพ้หรือชนะ พวกเราถือว่าติดค้างน้ำใจคุณครั้งหนึ่ง ได้ไหม?”
“ถ้าคุณไม่ลงมือ วงการหมากล้อมต้องจบสิ้นกันแล้ว!”
“ตอนนี้ได้แต่พึ่งพาคุณเท่านั้น!”
“รองศาสตราจารย์จาง!”
“เพื่อมวลมนุษยชาติ ขอเชิญคุณลงมือเถอะ!”
“ขอเชิญคุณลงมือ!”
“พวกเราไม่มีทางถอยแล้ว!”
“มนุษยชาติไม่มีทางถอยอีกแล้ว!”
เพื่อมวลมนุษยชาติ?
ไร้สาระ!
แล้วฉันล่ะ?
ฉันแม่งจะไปหาเรื่องโดนถล่มเรอะ!
จางเย่โบกมือไล่พวกเขา “ไม่ได้จริงๆ พวกคุณไปหาคนอื่นเถอะ ไม่ใช่ว่าผมไม่มีความรับผิดชอบนะ แต่ว่าเรื่องนี้เกินความสามารถผมจริงๆ”
ซ่านตงเหอวิงวอน “รองศาสตราจารย์จาง!”
เฉินอิงหน้าซีด “วงการหมากล้อมกับมนุษย์ได้แต่พึ่งคุณเท่านั้น ถ้าคุณไม่ลงมือ ก็ไม่มีใครหยุดปีเตอร์ได้อีกแล้ว!”
จางเย่ปฏิเสธเสียงแข็ง “ผมไม่ไหวจริงๆ!”
ทุกคนจำยอม ได้แต่ถอนหายใจ
“จบสิ้นแล้ว!”
“วงการหมากล้อมจบสิ้นแล้ว!”
 “ทำยังไงดี?”
“ไม่มีหนทางแล้ว!”
ตอนนี้เอง อู๋ฉางเหอพลันลุกขึ้นยืน “ไอ้หนู มากับฉัน!”
“หือ?” จางเย่ตกใจ
อู๋ฉางเหอผลักประตูแรกที่เขาพบเข้าไป นั่นเป็นห้องนอนของจางเย่ พอจางเย่ตามเข้ามาแล้วอู๋ฉางเหอก็ปิดประตูไล่หลัง
ในห้องเหลือแค่พวกเขาสองคน
จางเย่รีบพูด “คุณอา ไม่ต้องพยายามเกลี้ยกล่อมผมหรอก เรื่องเอไอนั่นผมทำอะไรไม่…”
อู๋ฉางเหอตัดบท แล้วจ้องตาจางเย่เขม็ง “ไอ้หนู ถ้าแกเอาชนะไอ้เครื่องบ้านั่นได้ ฉันจะยอมให้แกแต่งกับลูกสาวฉัน!”
จางเย่อึ้งตะลึง แล้วหมุนตัวเปิดประตูเดินออกไปทันที
อู๋ฉางเหองุนงง หมายความว่ายังไง? เดินออกไปแล้ว?
แต่วินาทีต่อมาเขาก็แทบล้มหัวคะมำ!
ได้ยินจางเย่ประกาศลั่น “เพื่อศักดิ์ศรีของมวลมนุษยชาติ! ผมจะสู้กับไอ้เครื่องปีเตอร์บัดซบนั่นเอง!”
คนด้านนอกต่างตกตะลึง!
เฉินอิงยินดีระคนตกใจ “คุณยอมลงจากเขาแล้วเหรอคะ?”
หูเลี่ยงตื่นเต้นมาก “ยอดเยี่ยม! เยี่ยมไปเลย!”
ซ่านตงเหอก็ปิดความตื่นเต้นไว้ไม่ได้ “รองศาสตราจารย์จาง มนุษยชาติจะจดจำคุณไว้! วงการเราจะจดจำคุณไว้! น้ำใจครั้งนี้ ผมขอติดค้างไว้กับคุณแทนวงการหมากล้อมแล้ว!”
จางเย่กลับปฏิเสธด้วยสีหน้าจริงจัง ออกปากพูดอย่างเปี่ยมคุณธรรม “ไม่ต้องหรอกครับประธานซ่าน คุณดูแคลนผมจางเย่มากไปแล้ว เรื่องราวเกี่ยวพันถึงศักดิ์ศรีแห่งมนุษยชาติ เป็นเรื่องใหญ่ของรัฐและปวงประชา ผมจะยืนเฉยไม่ลงมือได้ยังไง? ผมจะไม่มีสำนึกรับผิดชอบเลยหรือ? เหอะๆ ผมน่ะแค่อยากทดสอบทุกคนเท่านั้น ผมแค่อยากรู้ว่าวงการหมากล้อมจะมีความมุ่งมั่นแค่ไหน แต่สุดท้ายวงการนี้ก็ไม่ทำให้ผมผิดหวัง ทุกคนยังไม่ยอมแพ้! ดี อย่างนั้นคำท้านี้ ผมขอสู้กับมันเอง!”
ทุกคนได้ยินต่างก็รู้สึกทึ่งตะลึง
มุมมองที่เฉินอิง สวีหานและคนอื่นๆ มีต่อจางเย่พลิกกลับด้านในทันใด!
ช่างเป็นคำว่า ‘ศักดิ์ศรีแห่งมนุษยชาติ’ ที่ดีนัก
ช่างเป็นคำว่า ‘เรื่องใหญ่ของรัฐและปวงประชา’ อันยอดเยี่ยม!
“ขอบคุณคุณมาก!”
“ขอบคุณครับรองศาสตราจารย์จาง!”
“บุญคุณยิ่งใหญ่นี้พวกเราจะไม่มีวันลืมเลือน!”
“ไม่ว่าแพ้หรือชนะ วงการหมากล้อมติดค้างหนี้น้ำใจเทียมฟ้าต่อคุณครั้งหนึ่ง!”
“รองศาสตราจารย์จางยอดเยี่ยมที่สุด!”
“ฆ่าไอ้ปีเตอร์นั่นซะ!”
ทุกคนส่งเสียงดังสนั่น!
แต่ยิ่งได้ยินจางเย่ลั่นคำปลุกใจ อู๋ฉางเหอก็แทบกระอักเลือด!
เรื่องใหญ่ของรัฐและปวงประชาเรอะ?
ศักดิ์ศรีแห่งมนุษยชาติงั้นเรอะ?
น้องสาวแกสิ!
แกแค่อยากได้ลูกสาวฉันต่างหากล่ะว้อย!
ไอ้คนไร้ยางอาย!
ไอ้เด็กเปรตนี่แม่งไร้ยางอายเกินไปแล้ว!
 


[Go To Next Chapter]( ./220.md)