##บทที่ 919 : จางเย่เสริมแกร่ง (ตอนต้น)!
ตกดึก
ในที่สุดข้างนอกก็เงียบสงัด
มีชาวยุทธพเนจรจากเซี่ยงไฮ้ผู้หนึ่งฝึกพลังยุทธ์ตรงชั้นล่างของโรงเตี๊ยม เขารั้งอยู่เป็นคนสุดท้าย ครั้นเสร็จสิ้นการฝึก กายอ่อนเพลีย เขาก็เปล่งเสียง ‘ฮ่า’ จากนั้นจึงกลับขึ้นห้องไปนอน
ภายในห้องพักของจางเย่
เฉินเฉินเอ่ย “จางเย่”
จางเย่หันไป “ว่า?”
เฉินเฉิน “ทำไมนายถึงได้ต่ำตมขนาดนี้นะ?”
จางเย่ถามตาปริบๆ “ฉันต่ำตมเหรอ?”
เฉินเฉิน “จางเย่ ทำไมไปที่ไหนก็หายนะที่นั่น?”
“ฉันเหรอ นั่นมันคือการพบความอยุติธรรมก็เข้าแก้ไขต่างหาก ฮ่า!” จางเย่คุยโต “เห็นคุณอาจางของเธอบัญชาการรับกับศัตรูเมื่อกี้รึเปล่า? เห็นหรือยัง? นี่เขาเรียกว่าบารมีของผู้นำ เรียกว่าคนมีเสน่ห์ เป็นไงล่ะ? สุดท้ายต้องยอมจ่ายค่ารักษาตัวให้พวกเราไหมเล่า?”
เฉินเฉินกล่าว “นายเรียกไปแสนนึงไม่ใช่เหรอ? ข้อเรียกร้องห้ามต่อรองไม่ใช่เหรอ?”
จางเย่ทำเสียงเข้ม “แสนนึงอะไรกันล่ะ เป็นคนไม่ควรโลภ ต้องรู้จักพอเพียง”
เฉินเฉิน “จางเย่”
จางเย่ “ว่า?”
เฉินเฉินมองเขา ถามน้ำเสียงจริงจัง “แบบนี้ที่ในทีวีเรียกว่า ‘ตบทรัพย์’ ใช่รึเปล่า?”
พรืด!
จางเย่เกือบหงายหลัง!
ตบทรัพย์น้องสาวเธอสิ! ฟังดูชั่วโฉดไปไหม?
“ยัยเด็กเหลือขอนี่ รีบไปนอนไป!” จางเย่กลอกตา ส่งเสียงฮึดฮัด “ว่างๆ ก็มาเรียนรู้จากคุณอาจางนี่ อย่าไปเลียนแบบป้าใหญ่ของเธอมากนัก” แต่พอพูดจบ จางเย่ก็รู้สึกกระดากขึ้นมา จะให้เรียนรู้อะไรดีๆ จากเขากัน ทุกวันนี้เขายังไม่เคยทำเรื่องดีๆ เป็นตัวอย่างให้สอนเด็กได้เลย
เฉินเฉินส่งเสียงอื้อ
หลังจัดที่นอนให้เฉินเฉิน มองเธอซุกผ้าห่มหลับไปแล้ว จางเย่ก็หาเก้าอี้มานั่ง แล้วถูตามแขนขาที่เจ็บช้ำ
เข้าร่วมการศึก เขาเองก็ย่อมได้แผลมาไม่น้อย แต่การวิวาทครั้งนี้ก็ทำให้จางเย่มองเห็นภาพรวมของยุทธภพ ทั้งความขัดแย้งระหว่างสำนัก ตำแหน่งในสมาพันธ์ศิลปะการต่อสู้แห่งชาติ จำนวนคนทั้งหมด ระดับทักษะในวงการ เขาพอจะเข้าใจคร่าวๆ แล้ว
และเขาก็ยังเข้าใจสภาพร่างกายและทักษะของตน ด้วยความสามารถครึ่งๆ กลางๆ ของเขานั้นยังไม่พอ เทียบกับพวกศิษย์สำนักใหญ่ที่ฝึกฝนวิชาทุกวันตั้งแต่เล็ก แม้เป็นศิษย์ระดับสามัญก็มีฝีมือพอๆ กับเขาในตอนนี้แล้ว หากต้องต่อสู้จริงจังกับพวกมีพรสวรรค์อย่างไอ้เจ้าเล่ห์จากสำนักคุนหลุนนั่น จางเย่คงไม่อาจชนะได้จริงๆ!
แค่พละกำลังก็ไม่ไหวแล้ว!
ที่สำคัญคือความแข็งแกร่งของร่างกายก็สู้ไม่ได้!
พรุ่งนี้ก็เป็นวันชุมนุมใหญ่ประลองยุทธ์เทียนซาน ไม่รู้เจ๊เหราจะปรากฏตัวหรือไม่ แต่จากที่ได้ยินพวกศิษย์สำนักใหญ่คุยกินเมื่อตอนกินข้าว สถานการณ์ดูไม่ดีนัก ผู้คนมากมายมาเพื่อจัดการกับเหราอ้ายหมิ่น ทำให้จางกระวนกระวาย ไม่รู้พรุ่งนี้จะเป็นอย่างไร แต่หากเกิดอะไรขึ้นจริงๆ ทักษะวิชาครึ่งๆ กลางๆ ของเขาจะช่วยอะไรได้หรือ อย่าว่าแต่ช่วยเลย ลำพังแค่จะปกป้องตัวเองก็ยากแล้ว! นี่คืองานชุมนุมการประลองที่ยิ่งใหญ่ที่สุดแห่งยุทธภพ เหล่ายอดฝีมือผู้สันโดษ เจ้าสำนักผู้มีฝีมือสูงส่งย่อมมากันหมด ล้วนเป็นผู้เยี่ยมยุทธ์ทั้งสิ้น!
ไม่ได้!
ต้องเพิ่มศักยภาพร่างกายแล้ว!
ไม่อย่างนั้นเขาคงดึงพลังที่แท้จริงของหนังสือทักษะมวยไทเก๊กที่กินไปร้อยกว่าเล่มออกมาไม่ได้ เพราะร่างกายของเขามีข้อจำกัดทั้งด้านกำลังและความอึด!
เวลานี้จางเย่จึงรู้สึกประหนึ่งตนเป็นเด็กผู้มีพรสวรรค์ฝึกวิชายุทธ์ ที่ต่อให้มีวิชาสูงส่งลึกล้ำเพียงใด ก็ไม่อาจใช้ร่างกายเล็กจ้อยต่อสู้ผู้ใหญ่ที่มีระดับเท่ากันได้ จางเย่กำลังตกอยู่ในสภาวะเช่นนี้เอง คนเมืองกรุงคนหนึ่งที่เรียนการศึกษาภาคบังคับมาเก้าปี แม้แต่งานบ้านก็ไม่แตะ ตกวิชาพละ แม่งต่อให้เรียนซัดฝ่ามือให้ตายก็ซัดไม่ออกหรอกโว้ย! ดีไม่ดีจะเดี้ยงซะก่อน!
ฉะนั้นจางเย่จึงเหลือเพียงตัวเลือกเดียว!
——สุ่มลอตเตอรี่!
เปิดแหวนเกม นานแล้วที่ไม่ได้เข้าโหมดลอตเตอรี่ พอเข้าไปดูจึงรู้สึกไม่คุ้นเคยเล็กน้อย แต่ก็ระลึกได้อย่างรวดเร็ว หลังจากลังเลอยู่ชั่วครู่ เขาไม่ได้กดเข้าโหมดลอตเตอรี่ (2) แต่เลือกเข้าไปใช้ลอตเตอรี่ระบบต่ำสุดที่มีค่าหมุนสุ่มหนึ่งแสนแต้มต่อครั้ง เพราะจางเย่แค่อยากได้ไอเทมจากหมวดสถานะ ขอเพียงเป็นไอเทมเสริมสร้างพื้นฐานร่างกาย จะสุ่มอะไรให้เขาก็เอาทั้งนั้น มีเพียงสร้างพื้นฐานให้ดี จึงจะสามารถเพิ่มทักษะวิชาต่อสู้ได้!
มาเลย
สองสักครั้งก่อน มาดูโชคกันหน่อย
แต้มชื่อเสียงถูกใช้ไปหนึ่งแสนแต้ม สำหรับคนที่มีแต้มชื่อเสียงเกือบสองพันสองร้อยล้านอย่างเขา แค่นี้ขนหน้าแข็งไม่ร่วง
วงล้อเริ่มหมุน เริ่มสุ่มลอตเตอรี่!
หนึ่งรอบ…
สองรอบ…
สามรอบ...
จางเย่เดินไปเปิดพัดลมระบายอากาศในห้องน้ำ จุดบุหรี่สูบอัดควันไปสองสามที ผลสุ่มลอตเตอรี่ก็ออก เข็มหยุดลงตรงหมวดสถานะจริงๆ ได้เป็นหีบสมบัติ (เล็ก) จางเย่หัวเราะหึหึพลางเปิดออก คิดจะลองทดสอบโชคดู ปรากฏว่าพอเปิดหีบสีทองออกมากลับไม่พบอะไรอยู่ด้านใน——โล่งโจ้ง หีบเปล่า! จางเย่หัวเราะไม่ได้ร้องไห้ไม่ออก เปิดมาก็เจ๊งเลย! ที่กงล้อลอตเตอรี่ (1) นี้ โอกาสในการได้หีบเปล่านั้นต่ำมาก จางเย่สุ่มลอตเตอรี่มาหลายครั้งเคยเจอไปเพียงครั้งเดียว นี่เป็นครั้งที่สอง
อีกทีน่า ลองอีกที
ไม่ร่ำไร จางเย่กดสุ่มลอตเตอรี่อีกครั้ง!
กงล้อขยับ!
คราวนี้จางเย่ไม่ได้คาดหวังนัก สองครั้งแรกแค่อุ่นเครื่อง ตอนที่เข็มใกล้จะหยุด จางเย่จึงเข้าไปดู แล้วก็ต้องผิดหวังเมื่อพบว่าเป็นหีบสมบัติหมวดใช้แล้วทิ้ง แม้หีบหมวดนี้เคยสุ่มของได้ไม่เลว และเคยช่วยเขาไว้มากที่สุด แต่วันนี้เขาไม่ต้องการของเหล่านี้จริงๆ เป้าหมายของเขาคือ ‘หีบสมบัติ (เล็ก) หมวดสถานะ’ นี่ต่างหากที่สำคัญเร่งด่วน
แต่ไหนๆ ก็ได้มาแล้ว เปิดก็เปิดสิ
และเปิดหีบสมบัติ——ก็พบว่าเป็นไอเทมที่คุ้นเคย!
ขนมปังโชคดี——เพิ่มโชคให้กับผู้ใช้ เป็นระยะเวลาห้านาที
จางเย่เคยสุ่มได้ไอเทมชิ้นนี้มาในช่วงเริ่มแรก จนต่อมาได้หมวดสิทธิ์ซื้อของในร้านค้า : รัศมีแห่งโชค คิดดูแล้วผลของรัศมีแห่งโชคกับขนมปังโชคดีน่าจะเหมือนกัน เป็นไอเทมนำโชคระดับแรกสุด และต่อมาเขาก็สุ่มได้สิทธิ์ทำให้รัศมีแห่งโชคอัประดับขึ้นมาอีกขั้น รัศมีแห่งโชคตอนนี้จึงกลายเป็นรัศมีแห่งโชค (อัปเกรด) นั่นเอง
จางเย่ยิ้ม ได้เจ้านี่มาก็ไม่เลว เขาจะได้ไม่ต้องเปลืองแต้มชื่อเสียงมหาศาลในการเปิดใช้งานรัศมีแห่งโชคมาสุ่มลอตเตอรี่ (1) นับว่าได้ขนมปังโชคดีนี้มาเหมาะเจาะ!
กิน! เริ่ม! ลุย!
จางเย่เอาขนมปังโชคดีมาใช้ทันที!
เอฟเฟกต์โชคดี : นับถอยหลังสี่นาทีห้าสิบเก้าวินาที
จากนั้นจางเย่ไม่ยอมเสียเวลา รีบกดหมุนสุ่มลอตเตอรี่ใหม่อีกครั้งทันที รอมันหมุนไป หมุนสิหมุน!
หนึ่งรอบ..
ห้ารอบ…
เข็มเริ่มช้าลงแล้ว!
คราวนี้จางเย่จดจ่อสมาธิทั้งหมด คาดการณ์ตำแหน่งที่เข็มจะหยุดลงวุ่นวาย เอ๋ ดูเหมือนใกล้จะไปหยุดที่หมวดสถานะแล้ว?
ใช่แน่!
จางเย่รีบเพิ่มเดิมพันอย่างรวดเร็ว หนึ่งร้อยเท่า สามร้อยเท่า ห้าร้อยเท่า——พอถึงตรงนี้ก็เริ่มรู้สึกลังเล แต่ก็กัดฟันพนันต่อ บัดซบ ทุ่มแม่งไปเลยแล้วกัน!
เพิ่มหนึ่งพันเท่า!
นับรวมจำนวนเดิมเข้าไปด้วย รวมเป็นเดิมพันทั้งหมดหนึ่งพันหนึ่งเท่า!
และแต้มชื่อเสียงหนึ่งร้อยล้าน ก็ถูกจางเย่ใช้ไปเช่นนี้!
ผลเพิ่มความแข็งแกร่ง!
ผลเพิ่มความแข็งแกร่ง!
ต้องเป็นผลเพิ่มพละกำลังแน่นอน!
จางเย่ภาวนาซ้ำไปซ้ำมาในใจ ตอนนี้เขาขาดและต้องการสิ่งนี้มากที่สุด!
เข็มหยุดแล้ว หยุดที่หมวดสถานะ! จางเย่สูดหายใจลึก กำหมัด แล้วกดเปิดหีบสมบัติ (เล็ก) ทันที!
[ผลเพิ่มความแข็งแกร่ง] 1001 ผล : เพิ่มค่าความแข็งแกร่งให้ผู้ใช้อย่างถาวร
ไม่ใช่ผลเพิ่มพละกำลัง?
เป็นผลเพิ่มความแข็งแกร่ง?
ฮ่าๆ นี่ก็เยี่ยมเหมือนกันโว้ย!
จางเย่ตื่นเต้นนัก ความแข็งแกร่งสำคัญกับผู้ฝึกยุทธ์อย่างยิ่ง และนี่ก็คือศักยภาพร่างกายที่จางเย่ขาดมากที่สุด จอมยุทธ์ยอดฝีมือย่อมต้องมีความแข็งแกร่งในระดับสุดยอด สิ่งนี้มีประโยชน์มหาศาล เป็นต้นว่า——ถ้าต้องวิ่งหนีเอาชีวิตรอดก็วิ่งได้ไกลกว่าคนอื่น!
นี่ต้องได้ใช้ในงานชุมนุมประลองยุทธ์แน่นอน!


[Go To Next Chapter]( ./20.md)