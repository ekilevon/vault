##ตอนที่ 971 : ในแผ่นดินใครเล่ามิรู้จักท่าน!
วันต่อมา
ในบ้าน
อาหารเช้าเตรียมพร้อมเรียบร้อยแล้ว
วันนี้จางเย่ยืนกรานไม่ให้ใครปลุก แต่รีบตื่นด้วยตนเองแต่เช้ามาล้างหน้าแปรงฟัน จากนั้นเขานั่งลงที่โต๊ะ เริ่มลงมือกินหมั่นโถวกับโจ๊กคำใหญ่
“แม่ โจ๊กรสชาติไม่เลวเลย” จางเย่เอ่ยชม
แม่ไร้คำพูด “ดูเหมือนสภาพจิตใจของแกเองก็ดูไม่เลวอยู่นะ?”
จางเย่ยิ้มให้ “ยังดีอยู่”
แม่ถลึงตาใส่ “คนอื่นพูดกันว่าแกดึงดูดปัญหาใหญ่เข้ามาแล้ว!”
“ถ้าให้พูดตามจริง คือผมทำในสิ่งที่อยากทำ ทำในสิ่งที่ควรทำ” จางเย่ยิ้มก่อนเอ่ย “ไม่มีอะไรน่าหวั่นใจอยู่นอกเหนือไปจากการคำนวณของผม มีเรื่องอะไรน่ากลัวกัน?”
“พูดได้ดี!” พ่อได้ยินแล้วก็พยักหน้าทันใด “แบบนี้สิถึงจะเป็นลูกชายพ่อ!”
แม่กลอกตา “ดีเดออะไรล่ะ ดูกันเอาเองแล้วกัน” แล้วหยิบหนังสือพิมพ์สองสามฉบับที่เพิ่งออกไปซื้อมาเมื่อเช้า โยนลงบนโต๊ะ “สารคดีเรื่องนั้นของแก สร้างความปั่นป่วนใหญ่หลวงให้คนไปทั่วแล้ว! บริษัทพวกนั้น คนที่มีส่วนเกี่ยวข้อง ผู้เชี่ยวชาญ มีใครบ้างที่ไม่ด่าแกน่ะ? ขืนยังทำแบบนี้ต่อไป ผ่านไปอีกสักสามปี ห้าปี คนทั้งโลกเป็นต้องถูกแกโจมตีหมดแน่ๆ” พอพูดด้วยความโกรธจนจบ จากนั้นแม่ก็เอ่ยว่า “แต่ว่าโชคยังดีที่ความนิยมของแกกลับขยับเพิ่มขึ้น!!”
หนังสือพิมพ์ฉบับหนึ่งเขียนพาดหัวข่าวอย่างงดงามว่า ‘อันดับความนิยมของจางเย่เพิ่มขึ้น’ !
เมื่อวานนี้ ทำเนียบอันดับศิลปินรีเฟรชใหม่ตอนเที่ยงคืน เป็นเพราะสารคดีที่ไม่เคยมีมาก่อนในประวัติศาสตร์ของจางเย่ ภายในคืนเดียว ทำให้เขาสลัดพ้นอันดับสุดท้ายของดาราระดับ A และพิชิตขึ้นไปอีกหนึ่งตำแหน่ง ถึงขั้นห่างจากคนที่อยู่อันดับก่อนหน้าอีกไม่มากเท่านั้น! ภายใต้ความเร็วเช่นนี้ มองดูระยะห่างจากเจี่ยงฮั่นเวย ดาราหนังบู๊ที่โด่งดังไปทั้งประเทศเมื่อไม่กี่สิบปีก่อน มาบัดนี้ก็อาจจะไม่ได้ห่างกันขนาดนั้นแล้ว! กว่าเจี่ยงฮั่นเวยจะก้าวมาถึงจุดนี้ ใช้เวลาไปสิบกว่าปี หากบวกเพิ่มเวลาในการสั่งสมประสบการณ์ต่างๆ ก็ยี่สิบกว่าปี! แล้วจางเย่ล่ะ? เขาก้าวมาถึงจุดนี้ได้ ใช้เวลาไปแค่สองปีเท่านั้น!
นี่หมายความว่ายังไง?
นี่ก็คือเรื่องที่ทำให้ทั้งวงการบันเทิงต้องปากอ้าตาค้าง!
เพียงคืนเดียว!
เพียงหนึ่งคืนที่แสนสั้น!
จางเย่ก็ดังเป็นพลุแตกอีกแล้ว!
จากการถกเถียงพูดคุยถึง ‘สารคดีฝุ่นมลพิษ’ ของจางเย่ที่เพิ่งเผยแพร่เมื่อวานนี้ ทำให้ทั้งความนิยมและยอดติดตามของจางเย่พุ่งสูง ถึงขั้นกล่าวได้ว่าก้าวข้ามสารคดี ‘จีนบนปลายลิ้น’ ชิ้นก่อนของเขามาไกลมาก! ในช่วงแรกที่จีนบนปลายลิ้นจบลง ก็ถูกผู้คนในวงการประเมินค่ามันมาแล้ว และคาดการณ์ว่าหลังจากนี้คงไม่มีสารคดีเรื่องไหน หรือแม้กระทั่งสารคดีทีจางเย่สร้างด้วยตนเองที่จะก้าวข้าม ‘จีนบนปลายลิ้น’ ไปได้แล้ว ทว่าในเวลาสั้นๆ ไม่ถึงสองเดือน จางเย่ก็ส่งผลงานชิ้นใหม่ของเขามาตอบโต้ สร้างความตื่นตะลึงให้ทั้งวงการอีกครั้ง สร้างความตื่นตะลึงให้ทั้งประเทศอีกครั้ง!
สารคดีสามารถถ่ายทอดแบบนี้ก็ได้เหรอ?
สารคดีสาธารณะประโยชน์ที่เป็นการเผยแพร่ความรู้ ก็สามารถสร้างความร้อนแรงเช่นนี้ได้?
นี่ช่างทำให้ผู้คนตกตะลึงเกินไปแล้ว!
ไม่ว่าใครต่างไม่เคยพบเห็นมาก่อน!
……
สถานี CCTV
แม้จะถูกคำสั่งพักงาน แต่จางเย่ก็ยังมาทำงานอยู่ดี
ข่าวที่ความนิยมของจางเย่เพิ่มขึ้นอย่างรวดเร็วอีกครั้ง เดิมทีก็ไม่ได้กระตุ้นความสนใจของประชาชนแต่ประการใด โดยเฉพาะเมื่อเทียบกับความตื่นเต้นและการถกเถียงกันถึงสารคดีนี้ คนทั้งหมดยังคงพูดถึงสารคดีเรื่องนี้ ยังคงเอ่ยชื่อจางเย่ซ้ำแล้วซ้ำเล่า แม้แต่ใน CCTV เองยังไม่มีข้อยกเว้น
“ฉันล่ะนับถือเขาจริงๆ!”
“เขายังกล้าเผยแพร่สารคดี ทั้งที่ยังไม่มีหลักฐานข้อเท็จจริงอะไรมายืนยันเนี่ยนะ?”
“ความคิดของจางเย่ไม่เหมือนคนอื่นอยู่แล้ว!”
“แต่ว่าเมื่อวานนี้เขาพูดดีจริงๆ นะ แม่งเอ้ย ตอนนั้นฉันก็อยู่ที่งานแถลงข่าว พอได้ฟังอาจารย์จางพูดอย่างมั่นใจบนเวที ฉันก็รู้สึกอัศจรรย์ใจจริงๆ! เป็นความรู้สึกที่อธิบายไม่ได้ บางทีนี่แหละที่เรียกได้ว่าเสน่ห์เฉพาะตัว! เขาเป็นดาราที่มีสไตล์เป็นของตัวเองจริงๆ ก่อนหน้านี้ไม่เคยมี หลังจากนี้ก็คงไม่มีดาราแบบเขาอีกแล้ว! ตั้งแต่เมื่อวานฉันก็ขออุทิศตัวเป็นแฟนคลับของอาจารย์จางแล้ว!”
“แต่ที่จริงคำพูดของเขายังมีปัญหาอยู่นะ มันยังพิสูจน์ไม่ได้จริงๆ สักหน่อย”
“งั้นวันนี้นายเอาผ้าปิดจมูกมาทำไม?”
“เอ้อ เพราะฉันถูกทำให้ตกใจไง”
“ดังนั้นนี่คือความดีความชอบของจางเย่ไงล่ะ!”
วันนี้เขาเดินอยู่บนถนนเพียงลำพัง บนใบหน้าของจางเย่ล้วนประดับไว้ด้วยรอยยิ้ม เพราะว่าเขาเห็นแล้ว บนถนนมีคนไม่น้อยที่สวมผ้าปิดปาก ความรู้สึกเช่นนี้ อดไม่ยิ้มไม่ได้จริงๆ ดีใจ? หรือว่าพึงพอใจ? จางเย่เพียงรู้สึกว่าคำพูดของตัวเองในที่สุดก็มีประโยชน์แล้ว สารคดีของตนในที่สุดก็ทำให้คนจำนวนมากรู้สึกตัวขึ้นมา บางทีนี่อาจเป็นสาเหตุที่เขาเผยรอยยิ้มออกมา ถึงแม้ว่าในท้ายที่สุดแล้วเขาจะได้รับคำด่ามากมาย แต่เขาก็ยังรู้สึกว่าคุ้มค่า
วันนี้เหยียนเทียนเฟยเองก็มาทำงานเช่นกัน
ในโถงทางเดินของช่องสิบสี่ จางเย่กับเหยียนเทียนเฟยเดินมาพบกัน คนทั้งคู่ต่างก็มองดูอีกฝ่ายจากนั้นก็หัวเราะออกมา
เหยียนเทียนเฟยยิ้มพลางกล่าว “ฉันรู้อยู่แล้วว่าอาจารย์จางน้อยจะไม่ทำให้ฉันผิดหวัง”
จางเย่เอ่ยว่า “หัวหน้าเหยียน ขอบคุณนะครับ”
“ไม่เป็นไร” เหยียนเทียนเฟยตอบ
จางเย่เอ่ย “ถ้าหากไม่ใช่เพราะคุณ งานแถลงข่าวนี้เบื้องบนคงไม่มีทางมอบให้ผมแน่ๆ”
เหยียนเทียนเฟยกล่าว “อยู่ด้วยกันมานานขนาดนี้แล้ว นายเป็นคนยังไงฉันยังไม่รู้อีกหรือ? มันก็ต้องมีลูกเล่นเล็กๆ น้อยๆ กันบ้าง”
ก่อนหน้านี้จางเย่ให้พวกฮาฉีฉีประกาศในหนังสือพิมพ์เรื่องงานแถลงข่าว เหตุผลคือเพราะว่าคนส่วนใหญ่เกิดความกังวลใจ สื่อต่างๆ เองก็เช่นกัน ดังนั้นจึงต้องจัดงานแถลงข่าว ที่จริงเหตุผลนี้ดูไม่น่าเชื่อถือเป็นอย่างมาก ความสัมพันธ์ของจางเย่กับ CCTV เองก็ยุ่งเหยิงวุุ่นวาย คนอื่นมีความจำเป็นอะไรจะต้องฟังเขา? คนอื่นมีความจำเป็นอะไรจะต้องเห็นแก่หน้าเขา? ธุระนี้จึงเป็นเหยียนเทียนเฟยที่ออกหน้าให้ เป็นเขาที่ต่อสู้จนจัดงานแถลงข่าวนี้ขึ้นมาให้จางเย่จนได้ จางเย่ถึงได้มีโอกาสยืนบนเวทีแล้วเผยแพร่สารคดีออกไป! ก่อนหน้างานแถลงข่าว คนของ CCTV ที่รู้ว่าจางเย่จะไปทำอะไรหรือพูดอะไรบ้างคาดว่าน่าจะมีแค่เหยียนเทียนเฟยเพียงคนเดียว ก็เหมือนที่เหล่าเหยียนพูดไว้นั่นแหละ ลูกเล่นเล็กๆ น้อยๆ นี้พวกเขาสองคนก็ยังมีอยู่
ในออฟฟิศ
เหล่าเพื่อนร่วมงานล้วนมากันหมดแล้ว
ฮาฉีฉีกล่าวด้วยความโมโหว่า “ผู้กำกับจาง สารคดีของพวกเรา…ถูกระงับไปแล้ว!”
จางจั่วเสริมว่า “เบื้องบนมีประกาศลงมา แน่นอนว่าคุณได้สร้างประโยชน์ให้แก่สาธารณะ แต่ว่าสาเหตุที่งานของคุณถูกระงับไปนั้นเป็นเพราะว่ามีข้อมูลบางส่วนที่ยังพิสูจน์ไม่ได้ว่าเป็นจริง”
จางเย่หัวเราะ “อืม ผมรู้แล้ว”
เสี่ยวหวังทำท่าเหมือนจะพูดอะไรสักอย่าง แต่แล้วก็เงียบไป ทว่าในที่สุดก็เอ่ยปากออกมาจนได้ “คุณ...จะเกิดปัญหาขึ้นกับคุณไหม? การโจมตีครั้งนี้ของคุณส่วนใหญ่แล้วล้วนเป็นพวกคนที่ได้ผลประโยชน์ พวกเขา…”
จางเย่ตอบอย่างอารมณ์ดี “พูดเหมือนก่อนหน้านี้พวกคนที่ผมมีเรื่องด้วยเป็นคนธรรมดาอย่างนั้นแหละ”
เสี่ยวหวังได้ฟัง ส่งเสียงเอ่อ ก่อนจะยิ้ม
นี่แหละคือผู้กำกับจาง เรื่องราวใหญ่แค่ไหนก็ไม่เคยเก็บมาใส่ใจ สิ่งที่เขาใส่ใจมีเพียงว่าเขาจะพูดออกมาได้ไหม ต่อให้ผลลัพธ์จะเป็นอย่างไรเขาก็ไม่เคยสนใจ
ข้อถกเถียงของเรื่องนี้อันที่จริงก็แน่นอนแล้ว!
ช่วงเวลาที่สารคดีจะถูกระงับก็กำหนดไว้แน่นอนแล้ว!
หมากกระดานนี้สุดท้ายแล้วจะรุนแรงไปถึงระดับไหนกันนะ? เรื่องราวนี้จะหนักหนามากถึงเพียงไหน? สถานการณ์ของบรรดาผู้กำกับล่ะ? สภาพจิตใจของแต่ละหน่วยงานที่เกี่ยวข้อง? คนมากมายไม่อาจล่วงรู้ได้เลยจริงๆ เพราะว่าการรายงานข่าวนั้นผ่านถ้อยคำและประโยคที่ไม่ปะติดปะต่อทำให้ไม่ยากจะมองเห็นภาพรวมที่กระจ่างชัดและความจริงที่เกิดได้ แต่ว่าก็มีเรื่องหนึ่งที่ผู้ชมสามารถรู้ได้ทันที นั่นคือสถานการณ์ของ CCTV ประกาศฉบับหนึ่งของ CCTV ได้ก่อให้เกิดความวุ่นวายขึ้นอีกครั้ง!
ช่วงเวลากลางวันวันนั้น
CCTV เริ่มเปิดการประชุมอย่างเร่งด่วน
หลังประชุมเสร็จสิ้น CCTV ก็ได้ตัดสินใจแล้ว ประกาศต่อสาธารณชนถึงการปฏิเสธอย่างไม่เป็นทางการต่อสารคดีของจางเย่ และเรื่องที่เกิดขึ้นนี้ทาง CCTV ยิ่งไม่มีส่วนเกี่ยวข้อง เป็นจางเย่ที่ตัดสินใจด้วยตัวเอง และสุดท้าย CCTV ก็ประกาศว่าจะขอยกเลิกสัญญาหนึ่งปีกับจางเย่!
พูดให้ชัดเจนก็คือไล่ออก!
อันที่จริง CCTV เองก็กลัว จางเย่ทำให้พวกเขาต้องหวาดหวั่น ล้วนมองเห็นได้ชัด จะแช่แข็งหรือแบนไปก็ไร้ความหมาย จางเย่อยู่ใน CCTV หนึ่งวัน กลับก่อปัญหาได้เป็นพันหมื่นเรื่อง แต่ละเรื่องล้วนสะท้านสะเทือนฟ้าดินของมารดามัน จะหยุดจะยื้อเขาไว้? บรรพบุรุษแกน่ะสิ! ไสหัวไปเถอะ! อยู่ต่ออีกหนึ่งวินาที พวกเราก็อกสั่นขวัญแขวนกันหมดแล้ว!
หมอนี่มันคนบ้าคนหนึ่งโดยแท้!
แถมยังเป็นคนบ้าของคนบ้าอีกด้วย!
CCTV ตอนนี้ไม่อยากเห็นหน้าจางเย่ต่อไปอีกแม้แต่นาทีเดียว
ทว่าบนอินเทอร์เน็ตกลับเดือดดาลขึ้นมาแล้ว!
“ทำอะไรน่ะ?”
“มาไล่อาจารย์จางออกในเวลานี้?”
“ใครๆ ก็รู้ว่าสัญญาของจางเย่ใกล้จะสิ้นสุดแล้ว อีกแค่ไม่กี่วันคนก็จะไปแล้ว ตอนนี้มาไล่อาจารย์จางออก? พวกนายหมายความว่ายังไง?”
“จะรังแกกันมากเกินไปแล้วนะ มารดามันเหอะ!”
“แม่ง! จางเย่ไปทำอะไรให้พวกแกฮะ!”
“ปฏิกิริยาของ CCTV จะรุนแรงเกินไปหน่อยแล้วหรือเปล่า? เบื้องบนยังไม่ทันพูดอะไรพวกนายก็ร้อนรนจนหน้าเบี้ยว ต้องรีบทำมาเป็นไม่รู้ไม่ชี้ไม่มีความสัมพันธ์กับจางเย่แล้วหรือ? ผลักความรับผิดชอบทุกอย่างไปให้เขา?”
“CCTV ต้องการแย่งเอาลิขสิทธิ์ของ ‘เดอะวอยซ์’ มา ฉันก็อดทน! CCTV แช่แข็งจางเย่เอาไว้ ฉันก็อดทน! CCTV ลงโทษให้จางเย่ไปอยู่ช่องสารคดี ฉันก็ยังอดทน! แต่ว่าครั้งนี้ฉันทนไม่ไหวแล้วจริงๆ! อาจารย์จางควรได้ออกจาก CCTV อย่างสง่างาม! เขาควรได้ยืดอกเดินออกจากประตูใหญ่ของ CCTV! พวกคุณทำแบบนี้ ก็เหมือนกับว่าอาจารย์จางทำเรื่องผิดพลาดลงไป! เหมือนว่าเขาไอ้ขี้แพ้คนหนึ่ง! นี่เรียกว่าอะไร? นี่นับเป็นเรื่องอะไร?”
“เชี่ยแม่ง นับจากนี้ไปจะไม่ดูช่อง CCTV อีกแล้ว!”
ปฏิกิริยาของผู้ชมรุนแรงมาก!
คนของช่องสิบสี่เองก็เช่นกัน!
“ผู้กำกับจาง!”
“นี่ นี่….”
“ทำไมถึงเป็นแบบนี้ไปได้!”
“พวกเขาอาจจะเปลี่ยนใจก็ได้!”
ทว่ามีเพียงจางเย่ที่ไม่โกรธเลยแม้แต่น้อยแต่กลับมีความสุขมาก “เดิมทีก็ต้องไปอยู่แล้ว ตลอดมาก็แค่รอให้หมดสัญญา ตอนนี้ดีมากแล้วล่ะ หมดสัญญาก่อนเวลา ลูกพี่เองก็สามารถรีบไปหางานใหม่ได้แล้ว!”
ฮาฉีฉีพลันพูดขึ้นว่า “ฉันเองก็จะลาออกด้วย!”
จางจั่ว “ผมก็ด้วย!”
เสี่ยวหวังตะโกนขึ้น “ทุกคนมาลาออกไปด้วยกันเถอะ!”
จางเย่หัวเราะออกมา “พวกคุณทำไปก่อนเถอะ รอข่าวจากผม ถ้าหากมีโปรเจคท์ดีๆ ล่ะก็ผมจะติดต่อมาหาทุกคนเอง พอถึงตอนนั้นพวกเราค่อยมาก่อลมฝนกันใหม่อีกครั้ง ทำให้มันยิ่งใหญ่งดงามไปเลย ฮ่าๆ” เขาหมุนตัว “เท่านี้แหละ ไปล่ะนะ”
เก็บของ
จางเย่เดินอกมาจากในออฟฟิศด้วยท่าทางผ่อนคลาย
ที่ด้านนอก CCTV มีกลุ่มนักข่าวที่ได้รับข่าวยืนรออยู่แล้ว!
“ออกมาแล้ว!”
“จางเย่ออกมาแล้ว!”
“อาจารย์จาง!”
“คุณถูกไล่ออกจริงๆ เหรอ?”
“จากเหตุการณ์นี้คุณมีความคิดเห็นอย่างไรบ้าง?”
“ได้ยินมาว่าคุณถูกแบนไปเรียบร้อยแล้ว?”
“จากที่เคยติดต่อมาก่อนหน้านี้หลายครั้ง คุณต้องรอให้สัญญาของคุณสิ้นสุดลงเสียก่อนถึงจะได้เข้าเป็นสมาชิกของสถานีโทรทัศน์กลาง แต่ดูเหมือนว่าครั้งนี้จะไม่มีข่าวคราวเลย? ไม่มีการส่งเสียงอะไรเลย? เรื่องที่คุณถูกแบนเป็นความจริงใช่ไหม?”
“ผลงานครั้งต่อไปของคุณคืออะไร?”
“ถ้าหากไม่มีงานเข้ามาเลย คุณจะทำอย่างไร?”
“อาจารย์จาง คุณมีความคิดเห็นต่อ CCTV อย่างไรบ้าง?”
“คุณรู้สึกเสียใจมากไหม?”
“สารคดีถูกระงับ ถูก CCTV ไล่ออก ตอนนี้คุณมีอะไรอยากจะพูดไหม?”
คนจำนวนนับไม่ถ้วนยกไมโครโฟนและเครื่องบันทึกเสียงขึ้น ล้อมจางเย่เอาไว้เป็นวงกลม ไม่ยอมให้เขาจากไป
จางเย่รู้ว่าถ้าหากเขาไม่พูดอะไรสักหน่อย คาดว่าวันนี้เขาคงไปไหนไม่ได้ หันหลับกลับไปมองหอคอยโทรทัศน์ของ CCTV ที่สูงใหญ่นั้นแวบหนึ่งแล้วก็หันกลับมายิ้มให้เหล่านักข่าว “ใครบอกพวกคุณว่าผมเสียใจมาก? ใครบอกว่าตอนนี้ผมสภาพจิตใจย่ำแย่?”
อากาศวันนี้แปลกมากจริงๆ
ทั้งที่เข้าสู่ฤดูใบไม้ผลิแล้วแต่ท้องฟ้ากลับมืดครึ้มตลอดทั้งวัน ทันใดนั้นเองเกล็ดหิมะก็โปรยปรายลงมา ด้านในยังเจือไว้ด้วยน้ำฝน ร่วงหล่นลงมาจากท้องฟ้า
หิมะตกแล้ว?
ดูเหมือนเพื่อส่งจางเย่อย่างไรอย่างนั้น!
จางเย่หัวเราะออกมาแล้ว ทันใดนั้นเขาก็นึกถึงบทกลอนเกี่ยวกับโลกใบนี้ของตนเองบทนั้นขึ้นมาได้
มองไปยังเหล่านักข่าว มองไปยังท้องฟ้ามืดครึ้มทว่าดูเหมือนใกล้จะสว่างสดใสผืนนั้น จางเย่ค่อยๆ เอ่ยปาก
“หมอกเหลืองหม่นคลุมตะวันทอดพันลี้”
“ลมเหนือโหมห่านป่าล่องหิมะโปรย”
“อย่าหวั่นเกรงหนทางไร้มิตรสหาย”
“ในแผ่นดินใครเล่ามิรู้จักท่าน”
นี่ก็คือความรู้สึกของจางเย่ในเวลานี้
นี่ก็คือบทกวีที่เขาส่งถึงตัวเอง
บทกวี ‘บอกลาสหายต่ง’ ในโลกของเขา ถูกเขาดัดแปลงเป็น ‘บอกลาแก่ตนเอง’!
จางเย่เดินจากไปแล้ว
ทิ้งเหล่านักข่าวที่งุนงงไว้ตรงนั้น!
‘อย่าหวั่นเกรงหนทางไร้มิตรสหาย’
‘ในแผ่นดินใครเล่ามิรู้จักท่าน’!


[Go To Next Chapter]( ./72.md)