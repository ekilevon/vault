##บทที่ 1130 : สูตรเปิดเกมพิสดารที่ทำทุกคนตกตะลึง!
ระหว่างการถ่ายทอดสด
อวี๋อิ่งอี๋ ผู้ประกาศช่อง CCTV-Sports บรรยายเสียงดัง “การแข่งขันเริ่มขึ้นแล้วค่ะ รองศาสตราจารย์จางถือหมากดำได้เดินเป็นมือแรก ส่วนปีเตอร์ถือหมากขาว และดิฉันขอแนะนำให้ทุกท่านพบกับผู้บรรยายรับเชิญในวันนี้ นักหมากล้อมระดับสูงที่สุดในบรรดานักหมากล้อมหญิงปัจจุบัน คุณเฉินอิงเจ็ดดั้ง ขอต้อนรับเธอค่ะ”
เฉินอิงกล่าว “สวัสดีท่านผู้ชมทุกท่านค่ะ”
อวี๋อิ่งอี๋ “การแข่งในนัดนี้ อาจารย์เฉินคาดว่าผลจะออกมาเป็นอย่างไรคะ?”
เฉินอิงตอบ “บอกยากค่ะ รองศาสตราจารย์จางคงจะสู้หลังชนฝาแล้ว”
 อวี๋อิ่งอี๋หันมองที่จออย่างแปลกใจ “พวกเราเห็นว่า รองศาสตราจารย์จางได้ถือหมากดำ ทว่าจนถึงขณะนี้ก็ยังไม่มีทีท่าจะเริ่มวางหมากเลยค่ะ ไม่ทราบว่ากำลังคิดอะไรอยู่นะคะ อาจารย์เฉิน วันนี้รองศาสตราจารย์จางมีแผนอะไรหรือเปล่าคะ?”
เฉินอิง “ฉันเองก็ไม่ทราบแผนของรองศาสตราจารย์จางนะคะ แต่จากที่พวกเราวิเคราะห์ เขาน่าจะค่อยๆ คืบไปอย่างระมัดระวังมั่นคง เพราะคู่ต่อสู้เป็นเครื่องจักรกล มีความสามารถในการคิดคำนวณที่แข็งแกร่ง อย่างน้อยๆ พวกเราต้องไม่พลาดแม้เพียงครึ่งก้าวค่ะ เราจะต้องระมัดระวังทุกฝีก้าว ไม่อย่างนั้น…”
แล้วตอนนี้เอง จางเย่ก็คว้าเมาส์ หัวเราะเบาๆ แล้วคลิกวางหมากลงไปบนคอมพิวเตอร์แบบไม่หยุดคิด
อวี๋อิ่งอี๋อุทานออกมา “รองศาสตราจารย์จางเดินแล้วค่ะ!”
พอเฉินอิงเห็นก็สำลักแค่ก “อะไรนะ?”
ฝ่ายอเมริกันตะลึง!
คนที่อยู่ในห้องชมการแข่งก็ต่างพากันอึ้ง!
อู๋ฉางเหอสบถอย่างอดไม่อยู่ “ทำบ้าอะไรของมันน่ะ!”
“นี่...นี่มัน…” หลี่อี้เก้าดั้งหอบหายใจเฮือก!
หูเลี่ยงแทบจะร้องไห้ “ทำอะไรสะเพร่าแบบนี้ล่ะครับเนี่ย?”
สวีหานร้อนรน “รองศาสตราจารย์จางเสียสติไปแล้วเหรอ! นี่มันอะไรกัน?”
นักหมากล้อมหญิงคนหนึ่งอุทาน “รองศาสตราจารย์จางยังงัวเงียอยู่หรือเปล่า? เชี่ยเดินอะไรของเขาเนี่ย?”
แม้แต่เซี่ยงหรงเก้าดั้งก็ยังอึ้งไป!
นักหมากล้อมทั้งหลายที่อยู่หน้าจอทีวีเห็นแล้วก็แทบพากันดิ้น! 
ตรงหน้ากล้องส่งสัญญาณถ่ายทอดสด อวี๋อิ่งอี๋ร้องออกมา “อาจารย์เฉินคะ นี่มัน สูตรเปิดเกมแบบนี้ทำไมฉันไม่เคยเห็นมาก่อนเลยล่ะคะ? นี่คือวิธีเดินแบบไหน? มีแผนอะไรกันแน่คะ?”
เฉินอิงก็แทบร่วงลงจากเก้าอี้แล้ว ในใจโหยหวน อย่าว่าแต่เธอไม่เคยเห็นเลย ฉันเองก็ไม่เคยเห็นเหมือนกันย่ะ “สูตรเปิดเกมนี้คืออะไรพวกเราต้องไปตรวจสอบให้แน่ใจอีกครั้งค่ะ จากท่าทางของรองศาสตราจารย์จางแล้วไม่น่าเป็นการเดินผิด แต่คือสูตรเปิดเกมอะไร ฉันเองก็ไม่ทราบเช่นกัน นับแต่วงการหมากล้อมพัฒนามาจนถึงปัจจุบัน พื้นฐานสูตรเปิดเกมต่างๆ ก็ถูกค้นคว้าจนปรุโปร่ง มีสรุปทั้งสูตรมาตรฐานและเทคนิคแบบแผนหมดแล้ว ส่วนพวกสูตรเปิดเกมแบบอื่นนอกเหนือจากนี้ เราเรียกมันว่าสูตรเปิดเกมนอกรีต แต่ฉันแน่ใจว่าในบันทึกสรุปบรรดาสูตรเปิดเกมนอกรีต ก็ไม่มีการเดินลักษณะนี้เช่นกัน การวางหมากตัวแรกที่ตำแหน่ง ‘สิบเอ็ด-ห้า’ ข้างจุดดาวของรองศาสตราจารย์จาง ช่างเป็นเรื่องที่น่าตกใจจริงๆ ค่ะ”
อวี๋อิ่งอี๋กล่าวอีก “ดูสิ ปีเตอร์เองก็ตะลึงไปอย่างเห็นได้ชัดเลยค่ะ ไม่ขยับเขยื้อนเลย”
หมากก้าวแรกของจางเย่ทำให้ทุกคนตกอกตกใจไปหมด!
ทว่าตัวจางเย่เองกลับไม่รู้สึกรู้สา เขานั่งเอนหลังไขว่ห้างอยู่บนเก้าอี้ ซ้ำยังกระดิกนิ้วเท้าสบายอารมณ์ มือจับเมาส์เคาะเป็นจังหวะอย่างไม่สนใจ ราวกับว่าไม่ได้กำลังลงศึกชี้เป็นตายของวงการหมากล้อม แต่กำลังเล่นอยู่ที่บ้านตัวเอง
ฝ่ายอเมริกันหลังจากชะงักมึนงงอยู่ครู่หนึ่งก็ยิ้มเยาะ!
ไอ้คนนอกเอ๊ย!
นอกคอกจริงๆ!
แกเดินหมากไม่เป็นสินะ ถึงได้เดินมาตรงนี้?
เดินอะไรของแก ฆ่าตัวตายเรอะ? เฮอะ!
และแล้วทันใดนั้น ปีเตอร์ก็วางหมากอย่างรวดเร็ว!
เฉินอิงเจ็ดดั้งบรรยาย “ปีเตอร์วางหมากที่บริเวณด้านล่างกระดานค่ะ เป็นการโต้กลับที่ดีมาก ถ้าหากรองศาสตราจารย์จางไม่ตามแก้ละก็ เขาจะเป็นฝ่ายเสียเปรียบอย่างแรงตั้งแต่ช่วงเปิดเกมเลยค่ะ ฉันเองก็ไม่เข้าใจเช่นกันว่าทำไมเขาถึงวางหมากแรกตรงนั้น แต่ฉันแน่ใจหมากตาที่สองจะต้องไม่พลาด…”
ไม่ทันขาดคำ
จางเย่ก็คลิกเมาส์เบาๆ วางหมากลงไปอีกครั้ง!
เฉินอิงทึ่มทื่อไปแล้ว “นี่มัน จุดตัดบนเหรอ? วิธีเดินอะไรกันนี่?”
นักหมากล้อมบนอินเทอร์เน็ตเองก็แทบคลั่งแล้ว!
“ฉิบหาย!”
“นี่แม่งตั้งใจรึเปล่า?”
“กลยุทธ์ฆ่าตัวตายรึไงวะ!”
“รองศาสตราจารย์จางทำบ้าอะไรกันน่ะ?”
“เริ่มมาก็พังแล้ว?”
“สูตรเปิดเกมของเขาแม่งโคตรผ่าเหล่าเลย! แม่งเป็นกลยุทธ์เปิดเกมผิดแผกโคตร! ทำบ้าอะไรของเขากันแน่เนี่ย?”
“จะร้องไห้แล้ว!”
“นี่ก็แหกคอกเกินไป!”
“แพ้แล้วเกมนี้! ถ้าปีเตอร์ยืนได้เมื่อไรก็จบกันแล้ว!”
แม้แต่พวกนักหมากล้อมมือสมัครเล่นยังดูออก กับนักหมากล้อมมืออาชีพยิ่งไม่ต้องพูดถึง!
อู๋ฉางเหอแทบสบถอีกครั้ง “ไอเด็กบ้านี่ไม่ได้กินยามารึไงวะ?”
หลี่ฉินฉิน “ไม่มีใครรู้ว่าจางน้อยมีแผนอะไรหรือเปล่า?”
หลิวหงเก้าดั้งกล่าว “แบบนี้มันจะเป็นแผนอะไรได้? นี่มันเดินไปหาคมมีดชัดๆ! อีกอย่างวงการหมากล้อมอยู่มาตั้งกี่ร้อยปีก็ไม่เคยมีวิธีเดินแบบนี้!”
หูเลี่ยงหน้าซีดเผือด “ปีเตอร์เดินต่อแล้ว!”
“จบสิ้นแล้ว!”
“ผลออกตรงนี้แหละ!”
“โดนแน่แล้ว!”
แต่เมื่อหันกลับไปมองจางเย่ กลับพบว่าเขาไม่ได้มีท่าทางของคนที่เดินเกมเปิดพลาดแต่อย่างใด ตรงกันข้าม เขากลับยิ้มกริ่มอยู่ตลอดเวลา แล้ววางหมากตัวที่สามลงไปแบบไม่แม้แต่หยุดคิด
ฝ่ายอเมริกันที่กำลังยิ้มเยาะ ทว่าทันใดนั้นก็ต้องยิ้มแข็งค้าง! 
เดี๋ยวก่อน!
นี่…
นี่มันอะไรกัน?
เฉินอิงเองก็พูดไม่ออก “รองศาสตราจารย์จางวางที่จุดตัดบนอีกงั้นหรือ? วิธีการเดินแบบนี้ไม่เคยได้ยินมาก่อนเลยค่ะ ถ้าหากเป็นอย่างนี้ละก็ คง...อ๊ะ เดี๋ยวก่อนค่ะ สูตรตรงนี้ทำไมถึงดูคุ้นนัก?” ฉับพลันเธอก็ชะงัก จากนั้นก็ละล่ำละลัก “นี่มันค่ายกลสามดาว[1]ใช่ไหมนะ? แต่เขาทำค่ายกลสามดาวเชื่อมกันสองจุดงั้นหรือ?” เธอตื่นเต้นขึ้นมา “รองศาสตราจารย์จางไม่ได้เดินมั่วค่ะ! เขาไม่ได้เดินเกมเปิดนี้อย่างสะเปะสะปะแน่นอน! นี่...นี่มัน...ปีเตอร์ต้องรีบป้องกันเขาแล้วค่ะ! ถ้าหากรองศาสตราจารย์จางเชื่อมค่ายกลสามดาวนี้ได้เมื่อไร พื้นที่ด้านบนก็เสร็จเขาแล้ว!”
เซี่ยงหรงเมื่อเห็นภาพนี้ก็สีหน้าเปลี่ยน เขากล่าวหนักๆ “สูตรเปิดเกมนี้ เขาจงใจ!”
ซ่านตงเหอชี้ที่จอ “ดูที่จอเร็ว จางน้อยเขา…”
หลังจากการเดินเพียงไม่กี่ก้าว ภายหลังทุกคนพลันตระหนักได้ว่า การเปิดเกมนี้น่ากลัวมากทีเดียว ถึงกับเรียกได้ว่าน่าขนลุก!
ปีเตอร์เองก็รู้สึกตัวแล้ว มันพยายามกลับไปกู้สถานการณ์ทันที!
ทว่าสายไปเสียแล้ว!
จางเย่วางหมากดำตัวที่สี่แล้ว!
เพื่อพยายามทำลายค่ายกลนี้ หมากขาวตัวที่สี่ของปีเตอร์จึงได้แต่เร่งยึดตำแหน่งขวาบน!
ทว่าจางเย่ใช้เวลาคิดเพียงเสี้ยววิฯ แล้ววางหมากดำตัวที่ห้าไปยังจุดตัดขวาล่าง!
หมากขาวตัวที่ห้าของปีเตอร์พยายามแทง!
จางเย่ยิ้ม โจมตีลงไปเบาะๆ!
ปีเตอร์รวนไปแล้ว!
คนทั้งหมดก็ต่างช็อก!
ไม่มีใครคิดว่าเกมจะออกมารูปนี้!
ภาพบนกระดานขณะนี้พาให้ทุกคนนิ่งอึ้ง!
เฉินอิงตื่นเต้น เลือดในกายเดือดพล่าน “วิเศษ! วิเศษไปเลยค่ะ!” เธออธิบายให้ผู้ชมเข้าใจ “หลังจากที่หมากขาวตัวที่สี่เดินตาม้า ถ้าลงหมากดำตัวที่ห้าตรงจุดตัดบนขวาเพื่อโจมตี ฝั่งหมากขาวตัวที่ห้าก็จะเดินตาม้าใหญ่เพื่อตัดลมหายใจของหมากดำ หมากดำก็จะสูญเปล่าค่ะ ฉะนั้นรองศาสตราจารย์จางจึงหันไปยืนตรงจุดตัดล่างซ้าย ดูเหมือนจะจงใจเชื่อมค่ายกลสามดาวเส้นใหม่ หลังจากหมากขาวห้าแทงมา หมากดำก็ไม่ได้เข้าไปยืนที่ตำแหน่งข้างกระดาน ทั้งนี้เพื่อปล่อยให้ฝ่ายตรงข้ามกลืนไม่เข้าคายไม่ออกนั่นเอง ถ้าหากปีเตอร์จำยอมเลือกเดินตามข้างกระดานซึ่งโอกาสไม่สูงเพื่อขัดเกมของรองศาสตราจารย์จางก็ตามใจมัน รองศาสตราจารย์จางสามารถเล่นที่มุมบนขวาต่อแล้วเข้ายึดทั้งสามมุมได้! ถ้าหากปีเตอร์ไม่ยอมเดินตรงนี้ รองศาสตราจารย์จางก็จะสร้างขบวนทัพของเขาสำเร็จ! ซึ่งพวกเราก็ไม่ทราบว่าขบวนทัพของเขาจะออกมาในรูปแบบใด แต่ฉันก็นึกภาพออกว่ามันจะต้องน่าหวั่นเกรงมากแน่นอน!”      
เงียบกริบ!
ทั้งสมาคมฯ ไร้แม้แต่เสียงนกกา!
เฉินอิงจ้องหน้าจออย่างเอาเป็นเอาตาย “จะทำยังไง? ปีเตอร์จะทำยังไงต่อ?”
หนึ่งนาที
สามนาที
ห้านาที
ปีเตอร์ยอมประนีประนอมอย่างเสียมิได้!
มันได้แต่ยอมถอย ไม่กล้าเสี่ยง!
ฝ่ายอเมริกันหน้าเสีย!
นักหมากล้อมอาชีพนับไม่ถ้วนที่อยู่ในห้องชมการแข่งต่างพากันร้องเฮ ราวกับคำรามปลดปล่อยหัวใจที่อัดอั้นมานาน!  
เซี่ยงหรงเก้าดั้งชมเสียงหนัก “หมากดี!”
“สุดยอดไปเลย!”
“รองศาสตราจารย์จางเยี่ยมมาก!”
“สวรรค์!”
“รองศาสตราจารย์จางเจ๋งโคตร!”
เฉินอิงตะโกนกลางการถ่ายทอดสดไม่หยุด “ปีเตอร์ลำบากแล้วค่ะ! เปิดเกมมาได้เพียงเก้าตาปีเตอร์ก็ถูกรองศาสตราจารย์จางเล่นงานยับเลยค่ะ! นี่เป็นการเปิดเกมที่ไม่เคยพบเห็นมาก่อนเลยจริงๆ! นี่คือวิธีวางหมากเปิดเกมที่ไม่เคยมีมาก่อน! วิธีเดินแบบนี้มันอะไรกัน? คืออะไรกันแน่!” 
……
 
แม่ถึงกับอึ้งไป “เย่น้อย นำแล้วเหรอ?”
พ่อส่งเสียงดัง “ไอ้คอมพิวเตอร์นั่นโดนลูกเราหลอกแล้ว!”
เฉินกวง “เชี่ย!”
เหยาเจี้ยนไฉหัวเราะลั่น “ฮ่าๆๆๆ! สมกับเป็นนายจริงๆ โว้ย!”
ผู้คนบนอินเทอร์เน็ตเองก็เลือดลมเดือดพล่านเช่นกัน!
“นำแล้ว!”
“อาจารย์จางเหนือกว่าแล้ว!”
“เชี่ย เพิ่งจะเดินได้เก้าตาก็เล่นงานปีเตอร์ได้แล้ว!”
“นี่มันวิธีเล่นแบบไหนกันแน่?”
“อาจารย์จางแม่งเจ๋งจริง!”
“อย่าเพิ่งด่วนดีใจไป ยังไม่จบเลย!”
“ใช่ๆๆ! รีบดูต่อ!”
“อาจารย์จางจะชนะเอไอได้จริงเหรอเนี่ย? เช็ด!”
……
 
ไม่มีใครเคยเห็นวิธีโจมตีเช่นนี้!
ไม่เคยเห็นสูตรเปิดเกมแบบนี้!
คนนับไม่ถ้วนล้วนประหลาดใจว่านี่มันคืออะไร!
กระทั่งพวกเซี่ยงหรง อู๋ฉางเหอ หลี่อี้เองก็ต่างลูกตาดำหดเป็นจุด!
ถ้าหากจางเย่สามารถได้ยินคำบรรยายข้างนอก ได้อ่านคอมเมนต์ชาวเน็ต เขาจะต้องตอบกลับไปแน่ว่า นี่เขาเรียก ‘สูตรเปิดเกมแบบอพอลโล[2]’! เป็นสูตรเปิดเกมที่มีชื่อเสียงมากในโลกของเขาเมื่อหลายปีก่อน คนที่โลกนี้ย่อมไม่เคยเห็น!
 
---------------------------------------
 [1] 三连星 ค่ายกลสามดาว (Sanrensei) คือ การเล่นหมากที่จุดดาว เรียงกันเป็นแนวเส้นตรงถึง 3 จุด
[2] สูตรเปิดเกมแบบอพอลโล (Apollo Fuseki) คำว่า Fuseki หมายถึง การเล่นหมากช่วงเปิดเกม Apollo Fuseki เป็นกลยุทธ์วางหมากเปิดเกมชนิดหนึ่ง คิดขึ้นโดย Gan Siyang นักหมากล้อมมืออาชีพ 4 ดั้งชาวจีนผู้ได้ฉายานักเปิดเกมผ่าเหล่าและเหนือชั้น
  


[Go To Next Chapter]( ./231.md)