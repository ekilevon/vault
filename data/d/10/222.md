##บทที่ 1122 : เริ่มการประลอง!
วันต่อมา
แค่ตอนเช้าตรู่ ที่สมาคมหมากฯ เต็มไปด้วยฝูงชนมากมายแล้ว
คนหลายพันเบียดเสียดแน่นขนัดราวกับมีงานพาเหรดยังไงยังงั้น
ถนนทั้งสายติดขัด แผนกตำรวจเร่งส่งเจ้าหน้าที่มาควบคุมการจราจร แต่ปริมาณรถก็ยังมากขนาดที่ทั้งสองฝั่งไม่อาจแล่นสวนกันได้
“จะเริ่มแล้วล่ะ!”
“เชี่ย คนเยอะขนาดนี้เลย?”
“นี่มันบ้าไปแล้ว!”
“เหลวไหล คนที่ลงศึกนี้คือจางเย่เชียวนะ!”
“ศึกใหญ่ครั้งสุดท้ายระหว่างมนุษย์กับจักรกลเลยนะ ใครมั่งจะไม่อยากดู!”
“ต่อให้มนุษย์เป็นฝ่ายพ่ายแพ้ก็ต้องไปดูให้เห็นกับตาตัวเอง!”
“จางเย่! สู้มันเลย!”
“บดขยี้ไอ้ลูกหมาปีเตอร์!”
“ฉันขอแค่อาจารย์จางอย่าถึงกับแพ้อนาถนักก็พอ!”
ผู้คนยืนอยู่เต็มไปหมดจนต้องล้นออกมาถึงบนถนน!
มีทั้งคนที่เข้ามาเพื่อมุงชมเอาสนุกเฉยๆ ทั้งคนที่โบกป้ายเชียร์เด่นเห็นแต่ไกล บนป้ายเหล่านั้นมีสโลแกนขำขันต่างๆ เขียนไว้
—จางจอมตอกหน้าสู้ๆ!
—อาจารย์จาง อย่าแห้วนะ!
—อาจารย์จาง อย่าโดนตอกหน้ายับล่ะ!
—จางเย่ เอ็งไหวแน่เรอะ?
และยังมีนักเรียนนับสิบจากโรงเรียนใดบ้างไม่ทราบคาดผ้าโพกศีรษะสีแดงเอาไว้ บนผ้าเขียนว่า : น้อมต้อนรับอาจารย์จางประทับทรงวงการหมากล้อม!
นอกจากนี้พวกนักข่าวเองก็มากันแล้ว!
บางคนเข้าไปข้างในเรียบร้อย บางคนแบกอุปกรณ์ถ่ายอยู่ข้างนอก
นักข่าวช่องดาวเทียม BTV-Sports คนหนึ่งกล่าว “สวัสดีท่านผู้ชมทางบ้านนะคะ ขณะนี้ดิฉันอยู่ที่หน้าทางเข้าสมาคมหมากกระดานแห่งประเทศจีน ดังจะเห็นจากภาพจากกล้องนะคะว่าขณะนี้มีประชาชนเดินทางมาที่นี่กันมากมาย และในอีกหนึ่งชั่วโมงให้หลัง เราจะนำทุกท่านไปพบกับศึกใหญ่ระหว่างมนุษย์กับจักรกล โดยปัญญาประดิษฐ์ที่ล้ำหน้าที่สุดของโลก พบกับบุคคลสุดอัจฉริยะในรอบหนึ่งร้อยปีของฝ่ายมนุษย์! ในวันนี้จะเป็นการดวลนัดแรกระหว่างปีเตอร์กับรองศาสตราจารย์จาง ใครจะเป็นผู้ชนะ โปรดติดตามถ่ายทอดสดได้ทางช่องดาวเทียมบีทีวี-สปอร์ต เราจะทำหน้าที่รายงานท่านผู้ชมค่ะ!”
ภาพตัดกลับไปที่ห้องส่งสัญญาณถ่ายทอดสด
ภายในห้องส่งช่องดาวเทียมบีทีวี-สปอร์ต
ผู้ดำเนินรายการชายกล่าว “ครับ ขอบคุณผู้สื่อข่าวเสี่ยวเหอของเราที่รายงานสดจากสนามมาให้ทุกท่านได้รับชมนะครับ” ว่าแล้วก็หันไปด้านข้าง “อาจารย์หลี่ คาดว่าการแข่งขันในวันนี้จะเป็นอย่างไรบ้างครับ?”
หลี่เนี่ยนซึ่งเป็นนักวิเคราะห์หมากล้อมชื่อดังแสดงความคิดเห็น
หลี่เนี่ยน “การแข่งในวันนี้ ยากมากจริงๆ”
ผู้ดำเนินรายการชาย “นั่นสิครับ ปีเตอร์เผยความร้ายกาจในการเดินหมากออกมาแล้ว หลังจากเซี่ยงหรงพ่ายแพ้ให้กับมันไป ทั้งโลกนี้ก็ไม่มีใครกล้าพูดว่าจะกำราบปีเตอร์ลงได้แล้ว แต่ที่ทำให้พวกเราต้องตกใจก็คือ ในสถานการณ์อย่างนี้สมาคมหมากกระดานแห่งประเทศจีนยังไปอัญเชิญรองศาสตราจารย์จางมาช่วยเหลืออีก”
หลี่เนี่ยนกล่าว “ใช่ ฉันก็แปลกใจเช่นกัน เพราะจนถึงตอนนี้ยังไม่มีใครเคยเห็นจางเย่เดินหมากมาก่อน ไม่มีใครทราบเลยว่าฝีมือเขาอยู่ระดับใด ดังนั้นหากจะให้คำนวณโอกาสชนะ ฉันเองก็ไม่อาจคาดการณ์ได้ เราคงได้แต่รอดูการแข่งแล้วค่อยๆ วิเคราะห์ไปตามเรื่องเท่านั้น ฉันเชื่อว่าหลายคนรวมถึงตัวฉันก็อยากจะรู้นัก ว่าสุดอัจฉริยะอย่างจางเย่ จะเดินหมากได้ระดับใด”
ผู้ดำเนินรายการชายรับลูก “นั่นสิครับ ฝีมือการเดินหมากของรองศาสตราจารย์จางบัดนี้ยังคงเป็นปริศนานะครับ”
……
 
ที่สมาคมฯ
ภายในห้องนั่งชมการแข่งขัน
จางเย่ได้พบหน้าเซี่ยงหรงเป็นครั้งแรก
จางเย่จับมือเซี่ยงหรง “สวัสดีครับ อาจารย์เซี่ยง”
เซี่ยงหรงเข้าเรื่องทันที “สวัสดีครับรองศาสตราจารย์จาง ผมจะเล่าเรื่องปีเตอร์ที่พอรู้มาให้คุณฟังคร่าวๆ อย่างแรกคือมันเจ้าปัญญามาก อย่าทำเหมือนว่ามันเป็นแค่คอมพิวเตอร์ แต่ตรงจุดนี้คุณน่าจะทราบดีกว่าผม ผมเคยลองวางหมากหยั่งเชิงเพื่อดูกลยุทธ์โต้กลับของมัน ปรากฏว่าไม่ใช่เอไอธรรมดาจริงๆ อย่างที่สอง ตาเดินที่ซับซ้อนไม่มีผลอะไรกับมันนัก ฉะนั้นหากคุณลงมือก่อนได้ ผมแนะนำให้เข้ายึดมุมตั้งแต่เปิดเกม และระวังอย่างดึงเกมนานเกินไป ยิ่งบุกเร็วเท่าไรยิ่งดี พวกเรายิ่งใช้พลังกายพลังใจนานเท่าไร ก็ยิ่งมีโอกาสพลาด จุดนี้ต่างจากปีเตอร์ที่ไม่มีข้อเสียเปรียบด้านสภาพร่างกาย และนี่ก็คือความน่ากลัวของมัน”
จางเย่พยักหน้า “ผมจะจำไว้ครับ”
ซ่านตงเหอเดินเข้ามาสมทบ “รองศาสตราจารย์จาง ใจเย็นๆ เอาไว้นะ เปิดเกมวางหมากให้มั่นคง จะเป็นฝ่ายได้เปรียบ!”
จางเย่กล่าว “ครับ ผมจะพยายาม”
อู๋ฉางเหอเองก็เดินเข้ามาเช่นกัน “ข้อได้เปรียบของแกคือ ไอ้เจ้าปัญญาประดิษฐ์นั่นมันไม่มีข้อมูลของแก มันไม่รู้สไตล์การเดินหมากและฝีมือแก นี่อาจจะป่วนมันไม่ให้ตั้งตัวได้ ใกล้ได้เวลาแล้ว ไอ้หนู ยังไงก็อย่าทำให้ฉันขายหน้าล่ะ!”
จางเย่ยิ้ม “รู้แล้วน่าคุณอา”
นักเดินหมากมืออาชีพหญิงยกชาร้อนถ้วยหนึ่งมา “รองศาสตราจารย์จาง น้ำค่ะ”
“โอ๊ะ ขอบคุณครับ” จางเย่รับมา
หลี่ฉินฉินกล่าวอย่างเป็นห่วงลึกๆ “ได้กินข้าวเช้ามาไหม”
“คุณน้า ผมกินแล้วครับ” จางเย่ตอบ
หลี่ฉินฉิน “ศึกในวันนี้ต้องใช้เวลานานมากแน่ เธอต้องระวังเรื่องร่างกายนะ”
หูเลี่ยงเจ็ดดั้ง “สู้ๆ!”
สวีหานแปดดั้ง “รองศาสตราจารย์จาง สู้ๆ!”
เฉินอิงเจ็ดดั้ง “ขอร้องล่ะค่ะ ต้องชนะให้ได้นะคะ!”
ทุกคนต่างตะโกนเอาใจช่วยเขา!
จางเย่เปล่งเสียงดัง “ได้เลย! ถ้างั้นผมไปละครับ!”
ทุกคนล้วนมองส่งจางเย่เดินออกไปด้วยสายตาวิตก
นาทีที่เดินผ่านอู๋ฉางเหอ ก็ได้ยินเสียงกระซิบดุดันมา “ไอ้หนู ถ้าแกแพ้ละก็ อย่าคิดจะได้เข้าบ้านพวกเราอีกเลยเชียว เข้าใจไหม!”
จางเย่ถึงกับวิงเวียน!
เชี่ย!
ต้องดุขนาดนี้เลยเหรอ?
เขาชักเริ่มกังวลขึ้นมาแล้วทีนี้!
ณ ห้องประลอง
ทุกอย่างเตรียมพร้อมแล้ว
ฝ่ายอเมริกันก็มาถึงแล้ว เหลือก็แต่พวกผู้สื่อข่าว CCTV-Sports ที่ยังไม่ออกจากห้อง
เมื่ออวี๋อิ่งอี๋เพื่อนร่วมรุ่นของจางเย่เห็นเขาเข้ามาก็ทักทันที “ศาสตราจารย์จางสวัสดีค่ะ”
กล้องหันมาจับภาพเขาแล้ว!
จางเย่กล่าว “สวัสดีครับอิ่งอี๋”
อวี๋อิ่งอี๋กล่าวอย่างเป็นกังวล “วันนี้คุณมั่นใจกี่ส่วนคะ”
จางเย่ยิ้ม “ไม่รู้สิครับ แต่ทุ่มสุดตัว”
อวี๋อิ่งอี๋ดูนาฬิกาแล้วกล่าว “เดิมทีมีคำมากเลยค่ะ แต่เวลาไม่มีแล้ว งั้นดิฉันไปอยู่ที่ห้องบรรยายแล้วจะรอข่าวดีนะคะ”
สัญญาณถ่ายทอดตัดไปแล้ว
อวี๋อิ่งอี๋ลดไมค์ลง ก่อนยิ้มฝืด “นายมาจริงด้วย สมาคมฯ เชิญนายก็ยอมมาเหรอ? ทำไมฉันไม่ยักรู้นะว่านายเล่นหมากล้อมเป็น?”
จางเย่หัวเราะขำ “มีที่เธอไม่รู้อีกเยอะ”
อวี๋อิ่งอี๋ “ไม่ว่ายังไงก็ตาม สู้นะ อย่าให้เครื่องจักรกลดูถูกมนุษย์ได้!”
“วางใจเถอะ” จางเย่ว่า
อวี๋อิ่งอี๋ออกไปแล้ว เดี๋ยวเธอต้องไปทำหน้าที่เป็นผู้บรรยายร่วมกับเฉินอิงอีก
จางเย่จึงเดินลิ่วไปนั่งลงยังที่นั่งแข่งของตนเอง
อีกด้าน ทีมงานฝ่ายอเมริกันสามคนกำลังตรวจสอบระบบของปีเตอร์เป็นครั้งสุดท้าย และเสร็จลงอย่างรวดเร็ว ตัวแทนฝั่งอเมริกันคนหนึ่งพยักหน้าแล้วมานั่งตรงข้ามฝั่งจางเย่เพื่อแสดงการวางหมากแทนปีเตอร์ มาเป็น ‘ภาพสะท้อน’ ตาเดินของปีเตอร์
เวลานับถอยหลังสามนาที
กรรมการสากลสองคนทำการยืนยันกับจางเย่และคนฝั่งอเมริกัน
ฝั่งอเมริกันพยักหน้า
จางเย่เองก็ทำสัญญาณมือแสดงว่าพร้อม
ที่ด้านนอกสนาม
สัญญาณถ่ายทอดสดไปทั่วโลก!
กระทั่งบางประเทศในทวีปเอเชียก็รับชมถ่ายทอดสดพร้อมกัน!
การแข่งในครั้งนี้ เรียกได้ว่าได้รับความสนใจทั่วโลกจริงๆ!
ในที่สุด เวลาก็นับถอยหลัง
สาม
สอง
หนึ่ง
เริ่มการประลอง!
 
 
 


[Go To Next Chapter]( ./223.md)