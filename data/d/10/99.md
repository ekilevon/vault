##บทที่ 999 : ผู้กล้ากับคนใจเสาะ!
วันต่อมา
วันเสาร์
พอเช้ามา ในอินเทอร์เน็ตก็เริ่มไฟลุกท่วมฟ้า!
“จะฉายแล้ว!”
“ ‘เดอะแมสก์ซิงเกอร์’ ของฉันจะฉายแล้ว!”
“รายการใหม่ของจางเย่คราวนี้ไม่รู้ว่าจะได้เรตติ้งปาฏิหาริย์อีกรึเปล่า เพราะครั้งนี้จางเย่ไม่ได้เป็นคนมากำกับเอง คงต้องรอลุ้นหลายอย่างหน่อยล่ะ!”
“ตั้งตารอคืนนี้แล้วเนี่ย อยากดูจัง!”
“ตอนแรกนี้จะมีใครมากันบ้างนะ? เมื่อวานมีใครได้ไปดูในห้องส่งไหม?”
“ได้ยินว่าแชมป์ประจำสัปดาห์แรกชื่อดอกไม้ต้องฝนล่ะ!”
“หา? ทำไมฉันได้ยินมาว่าเป็นกระบือต่างหากล่ะ?”
“แม่งมีกระบือด้วยเหรอ?”
“เชี่ย พวกนายจะไหวกันรึเปล่าเนี่ย? จริงๆ มันยังไงกันแน่? ขอที่เชื่อได้หน่อยสิ!”
“ยังไงก็ตามคนที่ได้ไปดูในห้องส่งบอกว่า รายการนี้โคตรของโคตรของโคตรสนุกเลย!”
“จริงเหรอ?”
“น่าจะไม่แย่หรอก ด้วยฝีมือของจางเย่”
“มีดาราดังมาขึ้นเวทีจริงเหรอ?”
“ไม่รู้!”
ข่าวในอินเทอร์เน็ตมักจะมีทั้งเรื่องจริงและเรื่องแต่ง บางคนขนาดไม่เคยไปห้องส่งมาก่อน ยังกล้าบอกทุกคนอย่างเต็มปากเต็มคำว่าใครเป็นแชมป์ใครตกรอบในเทปประจำสัปดาห์นี้ เรื่องราวถูกต่อเสริมเติมแต่งมากมาย เหล่าชาวเน็ตย่อมไม่อาจแยกเรื่องจริงได้ออก ได้แต่รอดูถ่ายทอดคืนนี้เท่านั้น!
……
ตกบ่าย
ย่านเจี่ยวเหมิน
ที่บ้านของเหราอ้ายหมิ่น
เฉินเฉินกำลังทำการบ้าน “เหล่าหยาง ข้อนี้ทำยังไง?”
หยางซูมองเธอ “ทำเองสิ”
เฉินเฉินไม่สบอารมณ์ “บอกหนูมานะ”
หยางซูสั่นศีรษะ “ป้าใหญ่ของเจ้าไม่ให้บอก”
เฉินเฉินหงุดหงิด “จางเย่ยังช่วยหนูทำเลย”
“เรื่องศิษย์พี่ข้ายุ่งไม่ได้” หยางซูว่า “แต่ข้าไม่อาจช่วยเจ้า มันจะเป็นการทำร้ายเจ้าเอง”
เฉินเฉิน “...”
ทุกวันนี้ เหราอ้ายหมิ่นดูแลเรื่องอาหารการกินให้หยางซู โดยมีเงื่อนไขคือต้องติวให้เฉินเฉินทุกวัน หยางซูเป็นคนเถรตรงและจริงจังมาก รับปากคำไหนคำนั้น คอยสอดส่องควบคุมเฉินเฉินชนิดแทบไม่กะพริบตาจริงๆ ช่วยติวให้เธอ แต่ไม่ทำการบ้านให้เธอเด็ดขาด
ปังๆๆ
ฉับพลัน มีคนทุบประตูจากข้างนอก!
เฉินเฉินหันไปตรงประตู “นั่นใคร?”
เสียงอ่อนระโหยของจางเย่ดังมา “เปิดประตูที!”
หยางซูวิ่งเข้าไปอย่างกระตือรือร้น ดึงประตูเปิด แล้วร้องทักทายด้วยความร่าเริง “ศิษย์พี่!” แต่พอเห็นร่างศิษย์พี่ที่อยู่ตรงหน้า เธอก็ผงะ
ใบหน้าของจางเย่ดูซีดเซียวไร้สีเลือด ท่าทางซวนเซสั่นสะท้านราวกับจวนจะล้มพับไปได้ทุกเมื่อ พอเห็นศิษย์น้องของตน ขาของเขาก็ยิ่งอ่อนกำลัง เขาครางเสียงแหบแห้ง “รีบพยุงที! ยืนไม่ไหวแล้ว!”
หยางซูตกใจหน้าซีด “ศิษย์พี่ ท่านเป็นอะไรไป!”
จางเย่ร้อง “ฉันไม่ไหวแล้ว ขอนอน!”
หยางซูร้อนใจสุดขีด รีบประคองจางเย่ไว้แล้วพาเขาไปในห้องอย่างระมัดระวัง เธอรีบพยุงเขาเอนตัวลงบนโซฟาข้างหน้าทันที “ทำใจดีๆ ไว้! ทำใจดีๆ ไว้นะศิษย์พี่!” หยางซูกระวนกระวายใจจริงๆ เธอลนลานถอดรองเท้าให้จางเย่ แล้วรีบหาผ้ามาห่มให้เขา
เฉินเฉินกะพริบตาอย่างงุนงง มองเขา “จางเย่ นายเป็นอะไร?”
จางเย่หอบสำลักอยู่บนโซฟา “ฉันจะตายแล้ว ไม่ไหวแล้ว เหล่าเหราล่ะ? รีบเรียกเหล่าเหรามาที” เขาหายใจอย่างยากลำบาก ท่าทางเหมือนจะขาดใจ
เฉินเฉิน “...”
หยางซูตาแดงแล้ว “ศิษย์พี่! ศิษย์พี่อดทนไว้ก่อนนะ! ข้า ข้าจะเรียกท่านอาจารย์เหราเดี๋ยวนี้!” จากนั้นเธอหันไปทางบันไดพลางตะโกนอย่างตื่นตระหนก “ท่านอาจารย์เหรา! ท่านอาจารย์เหรารีบลงมาเร็ว! ศิษย์พี่ของข้าไม่ไหวแล้ว! รีบมาช่วยศิษย์พี่ข้าที!” แล้วหันมาหาจางเย่ “ใครทำร้ายท่านแบบนี้? ข้า ข้าจะไปล้างแค้นให้ท่าน!”
ล้างแค้น?
ล้างแค้นน้องสาวเธอสิ!
จางเย่ได้ยินแล้วถลึงตาใส่ “ลูกพี่ยังไม่ตายว้อย!”
ตอนนี้เอง มีเสียงฝีเท้าดังมาจากชั้นบน เหราอ้ายหมิ่นย่ำตึงตังลงบันไดมา “ตะโกนหาอะไร?”
หยางซูร้อง “ท่านอาจารย์เหราเร็วเข้า! ศิษย์พี่ ศิษย์พี่ข้าไม่ไหวแล้ว!”
เมื่อเหราอ้ายหมิ่นเห็นจางเย่ที่นอนสั่นงกๆ อยู่บนโซฟา ก็ขำ “เป็นอะไรล่ะนี่? ไปโดนใครขับรถเหยียบมารึ?” หยางซูไม่รู้ทันจางเย่ แต่เหราอ้ายหมิ่นมีหรือจะไม่รู้ เธอกับจางเย่รู้จักกันมานานนัก รู้ดีว่าไอ้หมอนี่หน้าไม่อายขนาดไหน พอเห็นท่าทางของเขาแบบนี้ ก็รู้ว่าหมอนี่ไม่เป็นอะไรร้ายแรงนักแน่นอน จึงเดินลิ่วเข้ามา เตะเขาเบาๆ หนึ่งที “อย่ามาแกล้งตาย ทำตัวเป็นแก๊งตบทรัพย์งั้นรึ?”
จางเย่ครางแต่ไม่ขยับ
หยางซูร้อนรน “ท่านรีบรักษาศิษย์พี่ข้าที!”
เหราอ้ายหมิ่นพยักหน้า นั่งลงบนโซฟา กระทุ้งเขาทีหนึ่ง “หลีก ขยับไปหน่อย”
จางเย่จึงกระถดตัวเข้าชิดพนักโซฟา
เหราอ้ายหมิ่นยื่นมือมา จับไปที่ข้อมือของเขา หลังจากตรวจดูชีพจร เธอก็เลื่อนสายตามองจางเย่ “บาดแผลเก่า?”
“ผมไม่ไหวแล้ว” จางเย่ยังคงโอดครวญ
เหราอ้ายหมิ่นถาม “บาดแผลนายก็ดีขึ้นมาแล้วไม่ใช่รึไง? ช่วงนี้ไปประมือกับใครมาอีกล่ะ?”
จางเย่พยายามพูด “ไม่มี”
เหราอ้ายหมิ่นยิ้มเย็น “ไม่มีทาง!”
พอได้ยินอย่างนั้น จางเย่จึงได้แต่ยอมพูดความจริง “หลายวันก่อน เคยไปประลองกับซือฝุแห่งสำนักมวยสกุลเหลียนมาสิบกว่ากระบวนท่า”
เหราอ้ายหมิ่นหันขวับ “บาดแผลเก่านายยังไม่หายสนิท ยังจะไปประลองกับยอดฝีมือในยุทธภพอีก? ซ้ำยังประลองไปสิบกว่ากระบวนท่า? ทำตัวเอง! สมน้ำหน้า!”
จางเย่ฉุน “ก็เพื่อนกับเพื่อนร่วมงานผมโดนคนของพวกเขากักตัวไว้ คนเขาไว้หน้า พอเห็นผมไปก็รีบปล่อยคน จากนั้นก็บอกอยากขอคำชี้แนะจากผมสักหน่อย จะให้ผมปฏิเสธได้ยังไง? อย่างนั้นผมจะเอาหน้าไปไว้ที่ไหนล่ะ เร็วเข้าเถอะน่าเหล่าเหรา รีบรักษาผมที!”
เหราอ้ายหมิ่นกลับบอก “ไปโรงพยาบาลเถอะ ไปตรวจดูซะก่อน”
พอได้ยินคำว่า ‘โรงพยาบาล’ จางเย่ก็ร้อนรนขึ้นทันที “ไม่ไปหรอก ผมบอกคุณไว้เลยนะ ว่าผมไม่ไปโรงพยาบาล!” เขาตัวแข็งทื่อดูท่าทางใกล้ตายยิ่งกว่าดิม
หยางซูเป็นกังวล “ศิษย์พี่ เชื่อฟังท่านอาจารย์เหราเถอะ!”
“ไม่ไปเด็ดขาด!” จางเย่ยืนกรานเสียงแข็ง
เฉินเฉินเบ้ปาก “จางเย่ นายใจเสาะจริง”
จางเย่ถลึงตาใส่ “ใครใจเสาะ? ฉันน่ะชื่อเสียงยิ่งใหญ่เกินไป ถ้าจะไปโรงพยาบาลจะต้องวุ่นวายแน่ รู้รึเปล่า? ช่างเถอะ เด็กอย่างเธอ พูดไปก็ไม่เข้าใจหรอก”
เฉินเฉินเบ้ปาก “เหอะๆ”
ไม่ว่าใครจะพูดอย่างไร จางเย่ก็ไม่ยอมไปโรงพยาบาล
เมื่อวานเขาได้นอนหลับพักผ่อน พอมาวันนี้ ไข้หวัดก็ดีขึ้นถึงเจ็ดแปดส่วนแล้ว ตอนนี้ที่ยังร้ายแรงสำหรับเขามีเพียงอาการบาดเจ็บภายใน หากสภาพภายในบอบช้ำ จะรักษายังไงก็สูญเปล่า เขาจะต้องเผชิญกับการแข่งขันในสัปดาห์หน้าในสภาพไม่ต่างจากเดิมแน่ พ่อกับแม่ออกไปท่องเที่ยว ที่บ้านก็ไม่มีใครอยู่ดูแลเขา จางเย่ทนอยู่ไม่ไหวจริงๆ จึงตัดสินใจมาบ้านเหล่าเหรา เขารู้ว่าเหราอ้ายหมิ่นมีความรู้เรื่องยาจีนและเธอยังนวดแบบแพทย์แผนจีนเป็นอีกด้วย
เหราอ้ายหมิ่นพูดไม่ออก “ไอ้เด็กบ้าแกจะมาเป็นภาระให้ฉันสินะ?”
หยางซูรีบขอร้อง “ท่านอาจารย์เหรา!”
“ก็ได้ๆ” เหราอ้ายหมิ่นกล่าว “เห็นแก่ที่นายบาดเจ็บเพราะฉัน” พูดจบ เธอก็เดินไปที่ด้านข้าง หากระดาษปากกา ขีดเขียนตำรับยาจีน ยื่นให้หยางซู “เสี่ยวหยาง เอานี่ไปสั่งยาจีนมา ฉันเขียนชื่อกับจำนวนไว้หมดแล้ว”
หยางซูรับมา “ได้!” แล้วหันไปกล่าว “ศิษย์พี่ ข้าจะรีบกลับมา ท่านอดทนไว้นะ!”
จางเย่โบกมือ “รีบเข้า! เรียกแท็กซี่ไปกลับนะ! อย่าไปถนนวงแหวนสาม ตอนฉันมาทางนั้นรถติด!”
หยางซูวิ่งได้ก็ไปโลด!
ประตูถูกปิดดังปัง!
จางเย่นอนอยู่ตรงนั้น ร้องขอความต้องการขึ้นมาอีกครั้ง “เหล่าเหรา ผมหิวแล้ว ทำหมูตุ๋นน้ำแดงให้ผมหน่อย จริงสิ ซุปไก่ด้วยนะ ผมต้องบำรุงหน่อย!”
เฉินเฉิน “...”
เหราอ้ายหมิ่น “...”
จางเย่พูดขึ้นมาอีก “มีปีกไก่รึเปล่า? ไม่มีก็ไปซื้อที่ซูเปอร์ใกล้ๆ นี่นะ เอามาทำตุ๋นน้ำแดง ผมไม่ได้กินนานแล้ว”
เฉินเฉิน “จางเย่ ทำไมนายปวกเปียกขนาดนี้ล่ะ?”
“ก็บาดเจ็บภายในไง ขยับไม่ไหวเลย” จางเย่สะอื้น “ไม่ได้กินอะไรมาทั้งวัน ไม่มีคนหาข้าวให้กินด้วย”
เฉินเฉิน “...”
เหราอ้ายหมิ่น “...”
ถึงอย่างไรจางเย่ก็จะปักหลักอยู่ตรงนี้แล้ว นอนอยู่บนโซฟาไม่ขยับไปไหน ใครจะมาลากเขาก็ไม่ยอมลุก ปากก็ส่งเสียงโอดโอยครวญครางพลางชี้นิ้วสั่ง
หน้าฉากกับหลังฉาก ไอ้หมอนี่ช่างแตกต่างกันโดยสิ้นเชิง
ผู้กล้ากับคนใจเสาะ บางที ก็ขึ้นอยู่กับสถานการณ์เท่านั้นเอง


[Go To Next Chapter]( ./100.md)