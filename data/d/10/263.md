##บทที่ 1163 : เพราะฉันเป็นแม่เขาน่ะสิ!
วันต่อมา
เป็นวันพิธีเปิดกีฬาโอลิมปิก
บนอินเทอร์เน็ตเริ่มระเบิดคลื่นความคึกคัก!
“ทีมชาติเราสู้ๆ!”
“คว้าเหรียญทองมาให้ได้เยอะๆ เลย!”
“อยากดูพิธีเปิดจัง!”
“นางฟ้าลิเลียนของฉัน!”
“นี่เป็นเพลงแรกของลิเลียนในจีนเลยนะ!”
“อีกสองชั่วโมงแน่ะ แทบรอไม่ไหวแล้ว!”
“ลิเลียน! รักจังเลย!”
“ฮัลโหล พวกเราลืมอาจารย์จางไปแล้วรึไง?”
“สนใจอาจารย์จางทำไมล่ะ หมอนี่น่ะต่อให้นายไม่สนใจ เขาก็แอบไปก่อเรื่องใหญ่อยู่ดี เห็นเขาอยู่ทุกวี่ทุกวัน แต่กับลิเลียนน่ะไม่ใช่นะ นี่เป็นถึงการแสดงครั้งแรกของเธอในจีน เป็นช่วงเวลาแห่งประวัติศาสตร์เลย!”
“พรืด ก็จริง”
“ก็ยังรอฟังเพลงใหม่ของจางเย่อยู่นะ”
“รักษาความลับดีเกินไปแล้ว ไม่รู้เลยว่าจะร้องเพลงอะไร”
“ดูเหมือนว่าลิเลียนเพิ่งจะเดินทางมาถึงเมื่อวานนี้เอง ไม่รู้ว่าพวกเขาสองคนจะร่วมมือกันได้ดีหรือเปล่านะ ฉันล่ะเป็นห่วงจัง”
“ฉันก็เป็นห่วง เป็นห่วงนิสัยเน่าเหม็นของจางเย่ ขออย่ามีเรื่องตีกับทีมลิเลียนเลยนะ เวลาจางเย่โมโหขึ้นมาพวกเรารู้ดีว่าหมอนี่ไม่สนสี่สนแปดอะไรทั้งนั้น”
“เชี่ย เมนต์บนอย่าพูดอะไรเป็นลางสิ!”
“พอนายพูดมาแบบนี้ ฉันล่ะชักใจคอไม่ดีแล้ว!”
……
 
ณ สถานที่จัดโอลิมปิก
หารู้ไม่ว่า สองคนต้นเรื่องเวลานี้กลับเข้ากันดีเป็นปี่เป็นขลุ่ย
ภายในห้องรับรองแห่งหนึ่งซึ่งมีหน้าต่างเปิดสู่ด้านนอก ที่แห่งนี้อยู่ห่างไกล อีกทั้งทุกคนกำลังยุ่งกับงานจึงไม่มีใครผ่านมาแถวนี้ บานหน้าต่างเปิดโล่ง ควันบุหรี่ลอยเป็นสายออกไปไม่หยุด
จางเย่คาบบุหรี่พลางชี้ที่ชีตเพลง “ทำตามที่ซ้อมเมื่อวานแล้วกัน”
ลิเลียนคีบบุหรี่ไว้ “ได้ แล้วก็ตรงนี้ฉันอาจจะขึ้นสูงอีกระดับหนึ่ง”
“ขึ้นอีกเหรอ?” จางเย่ว่า “งั้นก็ได้ ผมไม่ขึ้นล่ะ ถ้าขึ้นสูงอีกเสียงไม่เพราะแล้ว ถึงจะร้องได้ก็เถอะ”
ลิเลียนพยักหน้า “งั้นก็ตามนี้ เดี๋ยวสูบเสร็จเรามาลองซ้อมกันอีกรอบ”
จางเย่ “ได้”
วันเปิดพิธีโอลิมปิก คนที่ไม่เพียงแต่กล้านำวัตถุติดไฟเข้ามาในสถานที่จัดงาน ซ้ำยังกล้าแอบมาสูบบุหรี่สบายใจเฉิบ ทั่วทั้งประวัติศาสตร์งานโอลิมปิกที่ผ่านมาก็คงจะมีเพียงจางเย่กับลิเลียนสองคนนี้เท่านั้น!
……
 
ที่หมู่บ้านโอลิมปิก
กว่าถึงเวลาที่นักกีฬาจะเดินเข้าสู่สนามตอนพิธีเปิดก็ยังอีกนาน ตัวแทนแต่ละประเทศต่างพักผ่อน หรือไม่ก็พูดคุย ฝึกซ้อมอยู่ที่หอพักของตน
ที่หอพักนักกีฬาปิงปองทีมชาติจีน
“ให้จางเย่มาร้องเพลงเปิด ห่วยแตกแน่ๆ!”
“เขาจะร้องเพลงอะไรได้ ไม่เพราะหรอก!”
“ฉันล่ะสงสัยจริงๆ ว่าทำไมถึงปล่อยให้เขามาร้องร่วมกับลิเลียนได้!”
“ดูไปเถอะ ถ้าเขาร้องห่วยแตก คนที่ขายหน้าก็คือประเทศจีนเรา!”
ที่หอพักนักกีฬายิมนาสติกทีมชาติจีน
“ทำไมในอินเทอร์เน็ตเอาแต่พูดเรื่องเพลงเปิดของจางเย่กับลิเลียนนะ?”
“เพราะลิเลียนเป็นซูเปอร์สตาร์ระดับนานาชาติไง!”
“ที่จริงจางเย่ก็ไม่เลวเหมือนกันนะ”
“ไม่เลวอะไรล่ะ เขาน่ะอันธพาลเหม็นโฉ่ต่างหาก!”
ทั้งนักกีฬาและโค้ชทุกคนที่เคยตีฝีปากกับจางเย่ต่างพากันบ่นอุบ ละครตลก ‘จัดไป’ ในรายการคืนส่งปี BTV ครั้งนั้นทำให้คนในวงการกีฬาจีนหลายคนเห็นจางเย่เป็น ‘ศัตรูชั่วชีวิต’ ไปแล้ว หากไม่ได้ด่าสักคำย่อมอยู่ไม่สุข!
……
 
สถานี CCTV เริ่มถ่ายทอดสดแล้ว!
ที่ห้องส่งสัญญาณถ่ายทอดสดนั้นมีผู้ประกาศข่าวกีฬาอยู่ทั้งหมดสามคน หนึ่งในนั้นคืออวี๋อิ่งอี๋ หากไม่ใช่เพราะมหาศึกมนุษย์ปะทะจักรกลเมื่อหลายวันก่อนทำให้ความนิยมของอวี๋อิ่งอี๋พุ่งพรวดขึ้นมา การถ่ายทอดสดงานโอลิมปิกเช่นนี้คงไม่เกี่ยวอะไรกับเธอ หรืออย่างมากก็คงได้ออกภาคสนามไปสัมภาษณ์ แต่ย่อมไม่ได้นั่งอยู่ในห้องส่งสัญญาณถ่ายทอดสดอย่างนี้
จ้าวจื้อ ผู้บรรยายการแข่งกีฬาชื่อดังกล่าว “เราจะเห็นว่าผู้นำทัพนักกีฬาแต่ละประเทศเริ่มเข้าสู่สนามกันแล้วนะครับ”
อวี๋อิ่งอี๋ยิ้ม “จากที่พวกเราได้รับรายงานมา ทราบว่าการแข่งขันกีฬาโอลิมปิก ณ กรุงปักกิ่งในครั้งนี้มีจำนวนผู้นำทัพนักกีฬาของแต่ละประเทศเข้าร่วมมากที่สุดในประวัติศาสตร์ อีกทั้งจำนวนและปริมาณการถ่ายทอดสดในแต่ละประเทศทั่วโลก ยังพุ่งไปสู่จุดสูงสุดเป็นประวัติการณ์ด้วยค่ะ นี่ก็คือเสน่ห์ของการกีฬา คือเสน่ห์ของโอลิมปิกนั่นเองค่ะ!”
ใกล้เข้าสู่ช่วงพิธีเปิดขึ้นทุกขณะ!
ผู้คนนับหลายหมื่นที่งานส่วนใหญ่จับจองที่นั่งจนไปเกือบหมดแล้ว ภาพนี้ช่างน่าตกตะลึงและพาให้คนเลือดเดือดพล่านโดยแท้! การจัดงานโอลิมปิกครั้งแรกของประเทศจีน ครั้งแรกกับการเป็นเจ้าภาพต้อนรับคนจากรัฐบาลและตัวแทนนักกีฬาทีมชาติของนานาประเทศ และยังเป็นครั้งแรกที่ได้รับความสนใจจากทั่วทั้งโลกมากขนาดนี้ นี่ไม่ใช่สิ่งที่เคยประสบมาก่อน ประชาชนชาวจีนต่างคาดหวังว่างานโอลิมปิกในครั้งนี้จะกลายเป็นงานครั้งประวัติศาสตร์!
จ้าวจื้อ “วันนี้คือช่วงเวลาแห่งประวัติศาสตร์!”
ผู้บรรยายอีกคนกล่าว “ใช่แล้ว ฉันเองก็ตื่นเต้นขึ้นมาแล้วค่ะ”
อวี๋อิ่งอี๋ “เราไปดูบรรยากาศที่ท้องสนามและสัมภาษณ์ผู้ชมกันสักหน่อยดีกว่าค่ะ”
กล้องตัดภาพไป
นักข่าวของ CCTV ปรากฏขึ้นบนกล้อง
เห็นเขายิ้ม “ขอบคุณผู้ดำเนินรายการครับ ขณะนี้ผมอยู่ภายในหอประชุมหลักสนามกีฬาแห่งชาติจีน ทุกท่านจะเห็นได้ว่าที่นั่งตรงอัฒจันทร์นั้นเต็มไปเรียบร้อยแล้วนะครับ ที่ซึ่งผมอยู่ตอนนี้ส่วนใหญ่เป็นพี่น้องประชาชนชาวจีน และยังมีอีกส่วนที่เป็นชาวชาติซึ่งเร่งรีบเดินทางมาเพื่อช่วยเชียร์ทีมนักกีฬาของประเทศตนเองครับผม และในตอนนี้ผมจะทำการสัมภาษณ์ความรู้สึก ความคาดหวังต่อพิธีเปิดของทุกท่านที่อยู่ตรงนี้นะครับ” แล้วเขาก็หมุนตัวเดินไป
ตากล้องรีบตามไป
สัญญาณถ่ายทอดสดส่งไปทั้งประเทศ
นักข่าว CCTV ยื่นไมค์จ่อไปที่หญิงวัยรุ่นชาวต่างชาติคนหนึ่ง “สวัสดีครับ”
เหล่าหญิงชายชาวต่างชาติที่คงจะมาด้วยกัน เมื่อเห็นกล้องก็หันมาโบกมือเล่นกล้อง
นักข่าวถามด้วยภาษาอังกฤษ “พิธีเปิดครั้งนี้พวกคุณสนใจอะไรที่สุดครับ?”
หญิงวัยรุ่นชาวต่างชาติคนนั้นตะโกนบอกเสียงดังทันที “ลิเลียน! ลิเลียนแน่นอน! โอ เธอคือไอดอลชั่วชีวิตของฉัน! ฉันรักเธอ!”
นักข่าวเปลี่ยนไปถามวัยรุ่นชาวจีน “สวัสดีครับ”
วัยรุ่นหันมาเจอกล้องก็ประหม่าเล็กน้อย “สวัสดีครับ”
นักข่าว CCTV ถาม “พิธีเปิดจะเริ่มแล้ว คุณอยากดูอะไรที่สุดครับ?”
วัยรุ่นคนนั้นตอบแบบไม่ต้องคิด “ผมอยากดูลิเลียนที่สุดครับ!”
นักข่าว “เพราะอะไร?”
วัยรุ่นคนนั้นยิ้มเขินอายเล็กน้อย “เพราะเธอคือนางฟ้าของผม! ผมฟังผลงานเพลงทั้งหมดของเธอ แล้วก็ดูหนังที่เธอเล่นทั้งหมดด้วย!”
นักข่าวหัวเราะ “ดูท่าทางจะเป็นแฟนคลับพันธุ์แท้เลยนะครับ เอาล่ะ ขอบคุณครับ”
จากนั้น นักข่าว CCTV ก็ไปถามอีกหลายคน
“ลิเลียนสิ!”
“ลิเลียนแน่อยู่แล้ว!”
“ฉันมาเพื่อดูลิเลียน!”
ไม่ต้องสงสัย คำตอบของทุกคนคือสนใจลิเลียนมากที่สุด!
……
 
เหล่าผู้ชมที่ดูถ่ายทอดสดอยู่พากันขำ
“ไม่ดูลิเลียนแล้วจะดูใครล่ะ!”
“ใครจะดูจางเย่กัน? เราดูจนเบื่อแล้ว! ฮ่าๆ!”
“อาจารย์จางหน้าตาดีเหมือนลิเลียนของเราที่ไหนกันเล่า!”
“ถามร้อยคนก็ต้องตอบว่าลิเลียนหมดแหละ!”
……
 
ที่สนาม
นักข่าวของ CCTV หัวเราะเหอะๆ พลางมองกล้อง “ท่าทางว่าสาวงามอันดับหนึ่งแห่งอังกฤษผู้นี้จะมีความนิยมสูงเลยทีเดียว ผมจะลองสัมภาษณ์ดูว่าจะมีความคิดเห็นที่แตกต่างบ้างไหมนะครับ”
ตอนนี้เอง เขาก็เล็งคุณน้าคนหนึ่ง
คุณน้าคนนั้นกำลังก้มหน้าเล่นโทรศัพท์มือถืออยู่
นักข่าว CCTV เดินเข้าไป “คุณน้าครับ สวัสดีครับ”
คุณน้าชะงัก “หือ?”
นักข่าวถาม “พิธีเปิดงานนี้คุณน้าสนใจใครที่สุดหรือครับ?”
คุณน้าตอบ “จางเย่สิ”
นักข่าว CCTV คนนั้นทำท่าประหลาดใจ “ดีจัง ในที่สุดก็ได้คำตอบที่แตกต่างออกไปสักที เพราะอะไรคุณถึงสนใจจางเย่หรือครับ? เพราะคาดหวังกับเพลงใหม่ของเขาใช่หรือเปล่า?”
คุณน้ากล่าว “ไม่ใช่”
นักข่าวซักต่อ “ถ้าอย่างนั้นก็เป็นเพราะเขาจะได้ร่วมงานกับลิเลียนใช่ไหมครับ”
คุณน้า “ไม่ใช่”
นักข่าวผงะ “งั้นเพราะอะไรล่ะครับ?”
คุณน้ามองนักข่าวเหมือนกำลังมองคนโง่คนหนึ่ง “เพราะฉันเป็นแม่เขาน่ะสิ!”
นักข่าวเข่าอ่อนยวบ หน้าตาคล้ายจะเป็นลม
ผู้ชมที่ดูถ่ายทอดสดอยู่ต่างระเบิดขำ!
“ไอ้หยาไม่ไหวแล้ว!”
“ฮ่าๆๆๆๆๆๆ!”
“ขำจะตายอยู่แล้วฉัน!”
“เอาฮาไปไหนเนี่ย! พรืด!”
“คำพูดนี้แม่งโคตรคลาสสิก!”
“โคตรจี้!”
“ฮ่าๆๆๆ! หัวเราะจนเจ็บสีข้างแล้ว!”
ในห้องส่ง
จ้าวจื้อพูดอย่างอ้ำอึ้ง “นี่คือคุณแม่ของศาสตราจารย์จางจริงๆ งั้นเหรอครับ?”
อวี๋อิ่งอี๋เองก็กลั้นหัวเราะแทบไม่ไหว “ใช่แล้วค่ะ สมัยที่ดิฉันเรียนมหาวิทยาลัยก็เคยพบคุณน้าหลายครั้ง ผ่านมาหลายปี ยังดูไม่เปลี่ยนไปเลยค่ะ ยังดูสาวขนาดนี้”
เมื่อทุกคนได้ยินคำนี้ก็ยิ่งขำลั่น!
บังเอิญเวอร์ไปแล้ว!
คนตั้งหลายหมื่น ดันมาสัมภาษณ์โดนแม่จางเย่ แถมนักข่าวยังถามคำถามที่โง่เง่าที่สุดไปอีก!
 
 
 
 


[Go To Next Chapter]( ./264.md)