##บทที่ 1045 : ตัดสินใจเพลงรอบตัดสินแชมป์!
บนเวที
ทีมผู้กำกับตัดสินใจเรื่องรายละเอียดกันอีกครั้ง
จากนั้น ต่งซานซานซึ่งรับข้อมูลมาผ่านหูฟังก็ประกาศกฎการแข่งรอบตัดสินแชมป์ ใบหน้างดงามประดับรอยยิ้มน้อยๆ "การแข่งขันกำลังจะเริ่มขึ้นนะคะ รายการมีเวลาจำกัด ทุกท่านมีเวลาร้องเพลงสองนาที หลังจากนั้นแขกรับเชิญทั้งหกท่านจะเป็นผู้ลงคะแนนเลือกแชมป์ในวันนี้ค่ะ"
ให้แขกรับเชิญให้คะแนน?
เปลี่ยนกฎ?
เฉินกวงยิ้มกล่าว "ในที่สุดวันนี้พวกเรามีอำนาจสักที"
เอมี่ดีใจมาก ก่อนนี้พวกเธอไม่เคยมีสิทธิ์ให้คะแนนตัดสินมาก่อน
พวกเขาเข้าใจความคิดของทีมรายการ เหตุผลนั้นเป็นเพราะไม่ให้การแข่งขันราบเรียบเกินไป หากใช้แต่กฎเดิมๆ ผู้ชมอาจเบื่อได้ จึงถือโอกาสเปลี่ยนแปลงสักเล็กน้อย ให้กลายเป็นมาตรฐานต่อไป ถ้าเกิดเสมอกันอีก กฎของวันนี้สามารถนำไปใช้ตัดสินแพ้ชนะในอนาคตได้
ต่งซานซานหันมองโจ๊กเกอร์กับไม้ใกล้ฝั่ง "ทั้งสองท่านคะ?"
ไม้ใกล้ฝั่ง "โอเค"
จางเย่ยิ้ม "ได้ครับ"
ต่งซานซานยิ้มจนตาหยี "อย่างนั้นขอเชิญทั้งสองท่านเตรียมตัวค่ะ"
ทั้งสองพยักหน้า เดินลงจากเวที
กล้องหยุดบันทึกภาพ
ต่งซานซานหันมากล่าวกับผู้ชม "พักสักสิบห้านาทีนะคะ"
แม้ว่ารอบสุดท้ายกับรอบตัดสินแชมป์จะดำเนินต่อเนื่องกันในรายการ แต่ทว่าระหว่างอัดรายการจริงย่อมต้องเว้นช่วงพักบ้าง ทุกคนเตรียมเพลงมาแค่สองเพลง การใช้เพลงที่สามนั้นเป็นเหตุฉุกเฉิน ทำให้ทั้งสองเกิดปัญหาขลุกขลัก ไม้ใกล้ฝั่งนั้นขอแค่เลือกเพลงที่โด่งดังหน่อย ทางวงดนตรีย่อมไม่มีปัญหา สามารถเล่นได้ทันที แต่โจ๊กเกอร์กลับยุ่งยากกว่า เขาร้องแต่เพลงใหม่ๆ เมื่อให้เขาเล่นต่ออีกรอบ จึงยิ่งลำบาก
จางเย่กลับไม่ใส่ใจ ตำแหน่งแชมป์ประจำสัปดาห์วันนี้เขาเตรียมปล่อยมือแล้ว
อาจเป็นเพราะไม้ใกล้ฝั่งเองก็มองออก ตรงทางเดิน เธอจึงหยุดเท้าหันมองเขา "วันนี้คุณไม่มีใจจะแข่งเลยนะ"
จางเย่ตอบ "เปล่านะ"
ไม้ใกล้ฝั่งรู้ดี "ฉันดูออกน่ะ"
จางเย่รู้สึกอับอายอยู่บ้าง สัมผัสที่หกของผู้หญิงนั้นล่วงเกินไม่ได้จริงๆ ความจริงแล้วเรื่องแข่งกันอีกรอบนั้นเขาเองก็ไม่สบายใจเท่าไร เลยเตรียมจะร้องไปแบบเอื่อยเฉื่อย แล้วก็เพราะว่าไม้ใกล้ฝั่งอาจเป็นเพื่อนที่เขารู้จัก ในเมื่ออีกฝ่ายอยู่ในสภาพพร้อมเต็มที่แล้ว เขาเองก็ไม่อยากชิงตำแหน่งแชมป์กับเธอ
ไม้ใกล้ฝั่งกลับว่า "ฉันอยากจะแข่งกับคุณอย่างยุติธรรมที่สุด ได้ไหม?"
จางเย่ไม่พูดอะไร
ไม้ใกล้ฝั่งจ้องตาเขา "อย่าออมมือให้ฉัน"
จางเย่ยิ้มเจื่อน "ไม่ได้คิดอย่างนั้นเลยครับ"
"งั้นก็ดี" ไม้ใกล้ฝั่งพยักหน้า "เจอกันบนเวที"
จางเย่ตอบ "ได้ ผมจะสู้เต็มที่!"
ไม้ใกล้ฝั่งพอใจมาก "หวังว่าจะเป็นอย่างนั้น ตำแหน่งแชมป์ที่ได้จากการออมมือฉันไม่ยินดีหรอกนะ" จากนั้นเธอก็เดินไปหาผู้ควบคุมวงไป๋หย่วนเฟยเพื่อคุยเรื่องเพลงต่อไป
ที่ห้องพักของหน้ากากโจ๊กเกอร์
จางเย่ต้องหน้าแดง ในเมื่อไม้ใกล้ฝั่งพูดออกมาถึงขนาดนี้แล้ว เขายังจะพูดอะไรได้อีก? เขาถึงกับรู้สึกว่าตัวเขาไม่เคารพต่อทั้งเวทีนี้และตัวไม้ใกล้ฝั่ง!
ออมมือ?
ปล่อยมือ?
ความจริงแล้วผู้เข้าแข่งแต่ละคนดีด้อยไปกว่ากันแค่ไหนเชียว? และต่อให้เขาทุ่มเต็มที่ ก็ไม่แน่ว่าจะเอาชนะไม้ใกล้ฝั่งในวันนี้ได้ ดังนั้นนี่นับว่าเป็นตัวเขาดูถูกเธอไปจริงๆ แต่จางเย่คนนี้เป็นคนยอมรับข้อตำหนิได้ ทั้งยังยินดีให้คนอื่นมาตำหนิตนเองเมื่อทำผิดด้วย เพราะงั้น! คราวนี้ฉันจะร้องให้ดี ส่วนใครจะคว้าตำแหน่งแชมป์ไปก็ค่อยว่ากัน!
จะร้องเพลงไหนดี?
เขาเองก็ไม่ได้เตรียมเพลงที่สามไว้เสียด้วย
ยามนี้จางเย่เองก็เอาจริงแล้ว เขาคิดไปคิดมา เพลงในการแข่งขันก่อนๆ ล้วนปลุกเร้าจิตใจจนผู้ชมอารมณ์พลุ่งพล่าน ถ้ามีการแข่งรอบตัดสินแชมป์ เขาก็ไม่อยากจะร้องเพลงที่เร้าอารมณ์ต่อไปอีก ร้องเพลงธรรมดาสักหน่อยจะดีกว่า
ก๊อกๆ
มีคนเคาะประตู
จางเย่หันไปบอก "เชิญ"
มีคนเข้ามาสามคน หานฉี หูเฟย และต่งซานซาน
พอเห็นต่งซานซาน จางเย่ก็กระวนกระวายขึ้นมา ทุกครั้งที่เจอต่งซานซานในรายการขณะแต่งชุดโจ๊กเกอร์ เขาเองก็นึกหวั่นอยู่ตลอด อีกฝ่ายไม่ใช่ใครอื่น แต่เป็นเพื่อนร่วมมหา’ลัยมาสี่ปี พอจบแล้วยังทำงานด้วยกันอีก ต่งซานซานรู้จักจางเย่ดีมาก ชายหนุ่มจึงไม่กล้าทำตัวตามสบายต่อหน้าเธอเพราะเกรงจะถูกจำได้ เขาจำต้องเล่นละครตั้งแต่วิธีการพูดจาไปจนถึงการแสดงออก อย่างตอนนี้ เขาต้องวางท่าเคลื่อนไหวที่ไม่คุ้นชินเอาเสียเลย
ต่งซานซานเอ่ย "อาจารย์โจ๊กเกอร์คะ"
โจ๊กเกอร์หันมองพวกเธอ
ต่งซานซานถาม "ทางอาจารย์ไม้ใกล้ฝั่งเตรียมตัวเรียบร้อยแล้ว ขึ้นเวทีได้ตลอดเวลา แต่ถ้าคุณรู้สึกว่าเวลายังไม่พอ จะดีเลย์ไปสักนิดก็ได้นะคะ"
หูเฟยกล่าว "ถ้าไม่ไหว จะเลื่อนการแข่งรอบตัดสินแชมป์นี้ไปหลังรอบคัดออกก็ได้นะครับ แล้วเปลี่ยนการแข่งรอบคัดออกขึ้นมาก่อน"
โจ๊กเกอร์พูดอย่างนุ่มนวล "ไม่เป็นไร"
ต่งซานซานถามย้ำ "แน่ใจนะคะ?"
โจ๊กเกอร์พยักหน้า
ต่งซานซานมองหูเฟย "ผู้กำกับหู ถ้าอย่างนั้นก็ตามกำหนดการเดิมเหรอคะ?"
"ได้" หูเฟยพยักหน้า
ต่งซานซานยิ้ม "อย่างนั้นคราวนี้ฉันด้นสดบนเวทีเลยนะคะ"
หูเฟย "ได้ ลำบากเธอหน่อยนะ"
ต่งซานซานหันมองโจ๊กเกอร์ กะพริบตาปริบพลางเอ่ย "งั้นคุณเตรียมตัวก่อนนะคะ พวกเราจะรอข่าวดีจากคุณค่ะ"
หานฉี "อาจารย์สู้ๆ ค่ะ!"
โจ๊กเกอร์พยักหน้า จากนั้นมองต่งซานซานเดินจากไป
ยังไม่ทันปิดประตู ก็ได้ยินหูเฟยพูดกับต่งซานซาน "อาจารย์ซานซาน ผมเห็นในบัตรประชาชนเธอว่าเดือนหน้าเป็นวันเกิดเธอ อยากได้ของขวัญอะไรล่ะ?"
ต่งซานซาน "ไม่ต้องหรอกค่ะพี่หู"
หูเฟย "อย่างนั้นพวกเราจะจัดงานวันเกิดให้เธอนะ"
ต่งซานซานเหมือนอยากจะพูดอะไร "ไม่ต้องจริงๆ ค่ะ ความจริงวันเกิดฉันไม่..."
หูเฟยกลับขัดขึ้น "ฮ่าๆ ไม่ได้หรอก ธรรมเนียมของแผนกเราเป็นแบบนี้ จะยกเว้นเธอไม่ได้หรอกนะ"
ประตูปิดลง
ไม่ได้ยินเสียงด้านนอกอีก
จางเย่ตะลึง วันเกิดต่งซานซาน? เดือนหน้า? ไม่ใช่มั้ง?
จากนั้นพอมองเห็นวันที่ เขาก็ยิ้ม แล้วยกมือตบหน้าผาก บ่นว่าตนเองนั้นสับสนเสียแล้ว ก็เป็นวันนี้แล้วไม่ใช่หรือ? ตัวเขากลับลืมไปเสียสนิท! ลืมอวยพรเธอไปเลย! ในฐานะเพื่อนที่เรียนด้วยกันมาหลายปี เป็นทั้งเพื่อน เป็นทั้งเพื่อนร่วมงาน เขากลับทำตัวไม่ได้เรื่องเสียแล้ว!
เขาอยากร้องเพลงให้เธอสักเพลง
แต่จะร้องเพลงอะไรดีล่ะ?
จางเย่คิดไม่ออก แต่กลับคิดถึงลอตเตอรี่ขึ้นมา เขาเปิดหน้าจอลอตเตอรี่ของแหวนเกมขึ้นมา เปิดใช้งานรัศมีแห่งโชค (อัปเกรด) เข้าลอตเตอรี่ชนิดแรก แล้วเพิ่มเดิมพันไปห้าร้อยครั้ง!
วงล้อเริ่มหมุนวน!
หมุนไป...
หมุนไป...
ในที่สุดก็ตกที่ช่อง ‘ทักษะ!’
หีบสีทองใบเล็กเปิดออก!
‘หนังสือทักษะการเล่นกีตาร์’ x500 : เพิ่มทักษะเล่นกีตาร์
กีตาร์?
บังเอิญจริงๆ
เปียโน? กีตาร์? ตอนนี้เขาเล่นเครื่องดนตรีได้สองอย่างแล้ว!
เมื่อปิดรัศมีแห่งโชค จางเย่ก็หรี่ตาลง
กีตาร์
กีตาร์งั้นหรือ?
หรือว่าจะเป็นเพลงนั้น?
เอาล่ะ เลือกเพลงนี้แหละ!


[Go To Next Chapter]( ./146.md)