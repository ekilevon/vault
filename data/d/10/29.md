##บทที่ 929 : กิ๊กเก่าของเหราอ้ายหมิ่น?
ที่สนาม
แต่ละคนล้วนนิ่งอึ้ง!
ทุกอย่างชัดเจนว่านี่เป็นงานชุมนุมสำนักใหญ่เพื่อประณามเหราอ้ายหมิ่น เป็นการรวมหัวกันของคนหลายร้อย เป็นการดวลที่วางแผนให้สองปรมาจารย์ต่อสู้กัน วันนี้อย่าว่าแต่เหราอ้ายหมิ่นเลย ต่อให้เหล่าศิษย์สำนักฝ่ามือแปดทิศคิดจะหันหลังกลับก็ไร้หนทาง มาหนึ่งพ่ายหนึ่ง มาสองพ่ายทั้งคู่ จะเป็นใครก็ไร้ความหมาย เมื่อโจวเทียนเผิงและเฉินสี่ร่วมมือกัน นี่ก็เป็นการประลองอันทรงพลังที่สุดในยุทธภพปัจจุบันแล้ว ทว่าไม่มีผู้ใดคาดคิดว่าในสถานการณ์คับขันเช่นนี้กลับยังมีคนกล้าขึ้นเวที ยืนกรานข้างฝ่ายสำนักฝ่ามือแปดทิศ กล้าเป็นปรปักษ์กับสำนักใหญ่ทั้งผอง!
เจ้าพูดอะไร?
พวกเจ้าสองคนก็พอแล้ว?
คนผู้นี้เสียสติไปแล้วรึ?
เจ้าต้องการร่วมมือกับเหราอ้ายหมิ่น ดวลเป็นตายกับสองปรมาจารย์เช่นนั้นรึ!?
หลิวอี้เฉวียนร้อนใจ “น้องเฉิน เจ้าอย่าเพิ่งวู่วาม!”
“กลับมาก่อน!” หลิวอี้เฉวียนตะโกนเสียงดัง
เหยียนฮุยเดินวนไปเวียนมา “ไอ้หยา นี่มันอะไรกันเนี่ย? ทำอะไรของเจ้ากันเนี่ย?”
เหอป้าเต้าคำรามลั่น “เจ้าบ้าเอ๊ย แม่งขึ้นเวทีประลองไปทำไมกันเล่า? เจ้าเมาอยู่รึไรไอ้น้องเฉินเจิน! อย่าพูดจาไร้สาระ เจ้า เจ้ารีบลงมา! รีบลงมานี่เร็ว! อีกฝ่ายเป็นถึงสองปรมาจารย์ในยุทธภพเชียวนะ! เจ้า เจ้าจะขึ้นไปทำซากอะไรกันเล่าโว้ย!”
ชาวยุทธ์ไร้สำนักและสำนักมากมายด้านล่างเวทีล้วนเข้ากับจางเย่ได้ไม่เลว การวิวาทกันกับสำนักใหญ่เมื่อวานสร้างมิตรภาพต่อกันไม่น้อย เมื่อเห็นเหตุการณ์เช่นนี้จึงต่างพากันร้อนรนกังวลใจ!
“ฉิบหาย!”
“เฉินเจิน เจ้าลงมานี่นะ!”
“อย่าทำตัวเป็นวีรบุรุษน่า! นี่ไม่ใช่เวลาจะมาอวดเก่งรู้หรือไม่!”
“ใครขึ้นไปก็ไม่มีประโยชน์หรอก!”
“นั่นมันการดวลเป็นตายนะ!”
“เจ้าไม่อยากมีชีวิตอยู่ต่อแล้วหรือไรพี่เฉินเจิน?”
ฝั่งคนสำนักใหญ่เองก็มึนงง พวกศิษย์สำนักฝ่ามือแปดทิศที่มากันในวันนี้ก็มีบางคนที่ฝีมือไม่เลว เช่นซ่งเจียว ศิษย์ลำดับห้า หรือสวีฝาน ศิษย์ลำดับหก หรือแม้แต่จ้าวอวิ๋นหลงก็มีฝีมือพอใช้ได้ แต่คนเหล่านั้นก็ยังไม่ก้าวออกมาเพราะต่างรู้ดีว่าขึ้นไปก็เป็นได้เพียงตัวถ่วง แล้วเอ็งทำไมไม่รู้ฟะ?
“คนผู้นี้จะทำอะไรกันแน่?”
“เขาคือเฉินเจินคนนั้นมิใช่รึ?”
“เป็นเขา! เจ้าคนไร้ยางอายนั่น!”
“เชี่ย เขาขึ้นไปทำไมนั่น?”
“นั่นสิ เมื่อครู่ตอนผู้อาวุโสฟ่านกับศิษย์พี่สองท้าเขาก็ไม่ยอมสู้ ไม่กล้าสู้ ทำไมคราวนี้กลับวิ่งแจ้นไปเชียวล่ะ? ยังจะมาสองต่อสอง? ขนาดศิษย์สำนักหัวซานเจ้ายังไม่กล้ารับคำท้าเลย แล้วแม่งจะไปตีกับปรมาจารย์? อวดเก่งพาตายได้นะ!”
“ไม่เห็นโลงศพไม่หลั่งน้ำตาสินะ!”
“นี่มันไม่หยามกันไปหน่อยรึ!”
“ไอ้คนแซ่เฉิน! เจ้ารนหาที่ตาย!”
“ไสหัวลงไปซะ!”
“ใช่ ไสหัวลงไป!”
“ไอ้คนไร้หัวนอนปลายเท้า เจ้าจะมาก่อกวนอะไร!”
“อามิตตาพุทธ ประสกน้อย รีบถอยไปเร็ว!”
บรรดาสำนักใหญ่ต่างโวยวาย ต้องการยุติเรื่องบ้าๆ นี้
ฟ่านเหวินแห่งสำนักหัวซานตวาด “นั่นหาใช่เวทีประลองที่เจ้าจะเข้าไปแส่ได้ ลงมา!”
การดวลเป็นตายของสามปรมาจารย์ ขณะนี้กลับถูกแทรกโดยบุคคลไม่รู้หัวนอนปลายเท้าผู้หนึ่ง ยังคิดจะมาร่วมประลอง? สำหรับเหล่าคนสำนักใหญ่แล้ว ล้วนเป็นการหยามซึ่งหน้า ใครจะขึ้นไปก็ไม่เท่ากับเจ้าขึ้นไปงั้นรึ? วรยุทธ์เท่าขี้เล็บอย่างเจ้า ขึ้นไปโดนสะกิดทีเดียวก็จอดแล้ว! ยิ่งดวลเป็นตายเช่นนี้ เจ้าจะขึ้นไปทำซากอะไร? ช่างไม่รู้จักประมาณตน ยังละเมอเพ้อพกคิดจะไปสู้กับชนชั้นปรมาจารย์?
เฉินสี่มองจางเย่
โจวเทียนเผิงก็จ้องเขา “เจ้าเป็นใคร?”
สายตาของสองปรมาจารย์ล้วนเต็มไปด้วยพลังสะกดข่ม ชาวยุทธ์ทั่วไปย่อมมิอาจทานทน แต่จางเย่กลับไม่รู้สึกรู้สา เขากล่าวอย่างไม่สนใจไยดี “ใช่เรื่องที่เจ้าต้องแส่รึไง?”
“สามหาว!”
“ไยจึงพูดกับอาจารย์ข้าเช่นนี้!”
คนสำนักมวยสกุลโจวต่างเดือดดาล!
จางเย่ยิ้ม “ข้าจะพูดแบบนี้ แล้วเจ้าจะทำไม?”
อาจารย์ซุนสำนักฝ่ามือทรายเหล็กลุกพรวดขึ้นมาตวาดคำราม “ข้าลั่นวาจา วันนี้ผู้ใดกล้าช่วยนางจิ้งจอกเหรา ผู้นั้นคือศัตรูของข้าและสำนักฝ่ามือทรายเหล็ก ไม่ตายไม่รามือ!”
จางเย่หันมองเขา “เจ้านึกว่าตนเองเป็นใคร? สำนักฝ่ามือฝ่ายเหล็กนึกว่าตนเป็นใคร?”
อาจารย์ซุนเดือด “เจ้ารนหาที่ตาย!”
เหล่าศิษย์สำนักฝ่ามือแปดทิศแทบเป็นลม พวกเขาไม่นึกว่าจะออกมาเป็นอย่างนี้ได้ เวลาแบบนี้ คนไร้สำนักที่ก่อเรื่องวุ่นวายให้งานชุมนุมยุทธภพเมื่อวานดันขึ้นเวทีไปซะแล้ว!
สวีฝานรีบกล่าว “เฉินเจิน ความรู้สึกของเจ้าสำนักฝ่ามือแปดทิศซาบซึ้งแล้ว แต่เจ้าไม่ใช่คู่ต่อสู้ที่เหมาะสม ขึ้นไปก็ช่วยอะไรไม่ได้หรอก!”
ศิษย์พี่หญิงซ่งเจียวกล่าว “เจ้าลงมาก่อนเถอะ”
จ้าวอวิ๋นหลงร้อนรน “นี่ไม่ใช่การต่อสู้ที่ชาวยุทธ์อิสระจะเข้าร่วมได้ เจ้าเข้าใจหรือไม่?”
หลวี่อวี้หู่กลับยังคงนิ่งค้าง ยิ่งได้ยินคำพูดของ ‘เฉินเจิน’ ยิ่งมองเห็นใบหน้าใต้แว่นตาดำของ ‘เฉินเจิน’ ผู้นั้น ความรู้สึกคุ้นๆ คลับคล้ายคลับคลาก็ยิ่งทวีความรุนแรงขึ้น!
บนเวทีประลอง
ขณะที่ทุกคนคิดว่าคนผู้นี้ช่างไม่ประมาณตน เพราะพวกเขาคิดว่าเหราอ้ายหมิ่นจะต้องไม่ยินยอมให้เจ้าคนไม่รู้ที่มา ไม่รู้สังกัดอยู่สำนักไหนมาสร้างความวุ่นวายและไล่มันไปเป็นแน่ ด้วยนิสัยแย่ๆ และปากอันร้ายกาจของนางจิ้งจอกเหรา แทนที่จะซาบซึ้ง นางจะต้องด่าสาดมันผู้นั้นอย่างแน่นอน แต่ทว่าประโยคแรกที่เหราอ้ายหมิ่นเอ่ยขึ้น ก็ทำให้คนทั้งหมดตกใจจนแทบสิ้นสติ!
เหราอ้ายหมิ่นปรายตามอง ‘เฉินเจิน’ “นายมาทำไม?”
แวบแรกที่เห็นเจ้าคนผู้นี้ เหราอ้ายหมิ่นก็จำเขาได้ทันที อย่าว่าแต่ใส่แว่นดำเลย ต่อให้คลุมมาทั้งหัว ลองหมอนี้พูดมาสักประโยคเหราอ้ายหมิ่นก็รู้แล้ว เพราะพวกเขาทั้งคุ้นเคย และรู้จักกันเป็นอย่างดี
จางเย่ตอบเสียงขุ่น “คุณว่าผมมาทำไมกันล่ะ?”
“ใครใช้ให้นายมากันล่ะ ไสหัวไปซะ” เหราอ้ายหมิ่นเชิดคางกล่าว
จางเย่โมโห “ไสหัวน้องสาวคุณสิ คุณแม่งมักง่ายชะมัด นึกจะไปก็ไม่บอกอะไรกันสักคำ ครึ่งปีมานี้แม้แต่โทรศัพท์ก็ไม่มีมาสักสาย ผมแม่งทำอะไรผิดไปรึไงหา?”
เหราอ้ายหมิ่น “ฉันมีธุระต้องสะสาง ฉันบอกนายไปแล้วไม่ใช่รึไงไอ้หนู”
“คุณบอกว่าอย่างมากเดือนเดียวก็กลับ แต่คุณช่วยแหกตาดูสิว่าตอนนี้มันปีอะไรแล้ว? ยังจะมาคุณมีธุระอีก? แล้วผมไม่มีธุระรึไงหา?” จางเย่ยิ่งฟังยิ่งโมโห “งานผมไม่ยุ่งเท่าคุณรึไง? วันๆ เรื่องผมไม่เยอะเท่าคุณเหรอ?”
เหราอ้ายหมิ่นแค่นหัวเราะเสียงขึ้นจมูก “วันวันเอาแต่ ‘ตี’ กับชาวบ้าน นี่น่ะหรือธุระของนาย?”
จางเย่หงุดหงิด “คุณไม่ต้องมายุ่งหรอกว่าผมจะไปตีกับใคร อย่างน้อยตอนคุณอยากเจอผมก็หาผมเจอได้ตลอด แต่คุณล่ะ? แค่เงียบหายไปเป็นครึ่งปีก็เกินไปแล้ว สองวันนี้ยังปิดโทรศัพท์อีก คุณไปชนใครมารึไง? มีปัญหาคุณก็มาคุยกับผมตรงๆ สิ ถ้าลูกพี่อย่างผมไม่รู้จักตามหาคุณ ป่านนี้ผมก็คงยังไม่รู้ว่าคุณไปเป็นตายร้ายดีอยู่ที่ไหนแล้ว ผมจะบอกอะไรคุณไว้นะยัยเหรา เพราะเป็นผมหรอกถึงตามหาเจอ ลองเป็นคนอื่น ไม่ว่าใครก็หาคุณไม่เจอทั้งนั้น!”
ต่อหน้าชาวยุทธ์นับไม่ถ้วน ทั้งคู่เถียงกันฉอดๆ ราวกับอยู่ด้วยกันเพียงสองคน!
หลิวอี้เฉวียนตะลึง!
หลี่เฉวียนเหนิงตะลึง!
เหยียนฮุยตะลึง!
เฉินสี่ตะลึง!
โจวเทียนเผิงตะลึง!
คนสำนักหัวซานตะลึง!
คนสำนักมวยสกุลโจวตะลึง!
คนสำนักใหญ่ตะลึง!
คนสำนักเล็กกับคนไร้สำนักตะลึง!
เหล่าศิษย์พี่ศิษย์น้องสำนักฝ่ามือแปดทิศเองก็หน้าตาตื่น!
อะไรกันนี่?
คนผู้นี้กับเหราอ้ายหมิ่น…ที่แท้ก็รู้จักกัน!?
จากน้ำเสียง จากถ้อยคำ ทำไมฟังคล้ายคำพูดจาของอดีตคู่รักอย่างไรอย่างนั้น?


[Go To Next Chapter]( ./30.md)