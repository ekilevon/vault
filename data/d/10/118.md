##บทที่ 1018 : เผชิญหน้า!
สถานีโทรทัศน์นครหลวง
ที่ห้องอัดรายการ
เหล่าผู้ชมมาถึงและเข้าไปในห้องอัดแล้ว
พ่อแม่และน้องสาวของจางเย่ทั้งสามไม่ต้องเข้าแถว เสียวหลวี่ออกไปรับทุกคน พาเข้ามาทางประตูเข้าออกของทีมงาน เสียวหลวี่เชิญทุกคนไปนั่งแถวค่อนไปทางด้านหลังที่ไม่ค่อยโดดเด่นนักอย่างสุภาพเรียบร้อย แจกน้ำและขนมให้ทุกคนคนละขวด
น้องสามปากหวาน “ขอบคุณค่ะพี่หลวี่”
เสียวหลวี่ยิ้ม “ไม่เป็นไร”
น้องรองนั่งลงแล้วก็ถามด้วยความกระตือรือร้น “พี่หลวี่ ทานตะวันคือหลีอวี้ของฉันจริงเหรอคะ?”
“หลีอวี้ของเธอเหรอ?” น้องคนโตพูดไม่ออกแล้ว
น้องรองร้อง “ฉันเป็นแฟนคลับเขานะ!”
พอได้ยิน เสียวหลวี่ก็พยักหน้า “เป็นเขาเอง เขาบอกเองไม่ใช่เหรอ”
น้องรองตบหน้าขาฉาด “เยี่ยมเลย! มาไม่เสียเที่ยวแล้ว!”
น้องสามร้อง “ฉันก็ชอบหลีอวี้นะ! หล่อมาก!”
น้องสาวคนโตว่า “ไหนว่าเชียร์โจ๊กเกอร์ไง?”
น้องสาม “แหะๆ ขอย้ายค่ายน่า”
พ่อว่า “เสียวหลวี่ กลับไปทำงานของเธอเถอะ ไม่ต้องมาอยู่กับพวกเราหรอก”
เสียวหลวี่ “ได้ค่ะ ตรงนี้มีทีมงานของเราทั่ว มีอะไรก็บอกพวกเขานะคะ” เพิ่งจะเดินออกไป ก็เห็นคนเข้ามาหลายคน ในมือถือป้ายไฟชื่อของหลีอวี้
เธอเดินเข้าไปหาทันที “อ๊ะ ห้ามนำเข้ามาค่ะ!”
เด็กหญิงทั้งหลายท่าทางไม่พอใจนัก
“ทำไมกัน?”
“ใช้นามแฝงได้แต่ใช้ชื่อจริงไม่ได้ค่ะ ถ้ากล้องจับภาพผู้ชมจะเข้าใจผิดเอา”
“เข้าใจผิดอะไร? ใครๆ ก็รู้ว่าทานตะวันคือพี่หลีอวี้!”
“ไม่ได้ค่ะ ห้ามนำเข้ามานะคะ!”
“พวกเธอทำไมเรื่องมากจัง!”
“มารายการเรา ต้องทำตามกฎของเรา ไม่อย่างนั้นฉันคงอนุญาตให้เข้าห้องอัดไม่ได้”
“ฉันจะเอาเข้าไปแล้วทำไม? พวกเธอขู่ใครน่ะ!”
เกิดการโต้เถียง
ทีมงานและพนักงานรักษาความปลอดภัยตรงเข้ามาควบคุมสถานการณ์
โพสต์เดียวของหลีอวี้บนเวยป๋อ ทำให้ทีมงานวุ่นวายอย่างยิ่ง แผนรายการที่วางแผนอย่างดี ถูกเขาก่อเรื่องจนวุ่นวายหมดแล้ว!
……
หลังเวที
ทีมรายการกำลังโต้เถียงกับผู้ช่วยของหลีอวี้
โหวเกอ “เมื่อไหร่พวกคุณจะลบโพสต์?”
ผู้ช่วยสวีกลับไม่สนใจเหตุผล “พวกคุณจะกัดเรื่องนี้ไม่ยอมปล่อยจริงๆ?”
“พวกคุณทำให้การถ่ายรายการของเรามีปัญหา!” ต้าเฟยโกรธ “เพราะคนแค่คนเดียว ทีมงานเราต้องเดือดร้อน ผู้เข้าแข่งขันคนอื่นได้รับผลกระทบ พวกคุณต่างหากที่ต้องจัดการเรื่องนี้ รายการไม่ใช่ของพวกคุณ ไม่ได้จัดรายการเพื่อคนคนเดียว! เคารพคนอื่นๆ บ้างได้ไหม?”
ผู้ช่วยสวีชี้หน้าเขาแล้วว่า “ไอ้หนุ่ม ไม่ต้องมาขึ้นเสียงใส่ฉัน ตอนฉันเริ่มทำงานในวงการบันเทิง แกยังไม่เกิดด้วยซ้ำ คิดว่าค่าออกรายการที่พวกแกจ่ายมันเยอะนักเหรอ? อาจารย์หลี่มาเล่นรายการนี้เพราะเห็นว่าพวกแกจริงใจ ปกติไม่ได้มาออกรายการฝั่งแผ่นดินใหญ่ด้วยซ้ำ เรตติ้งอาจารย์หลี่คนเดียวก็เหนือกว่าคนอื่นๆ รวมกันแล้ว!”
“แต่พวกคุณทำผิดกฎ!”
“อาจารย์หลี่ช่วยดึงเรตติ้งรายการนี้ต่างหาก!”
การถกเถียงยิ่งมายิ่งรุนแรง ทั้งสองฝ่ายยิ่งเดือดขึ้นเรื่อยๆ
ทีมงานรายการรู้สึกขยะแขยง และรับไม่ได้ที่หลีอวี้บอกว่าที่ทำเช่นนี้เพราะต้องการช่วยรายการนี้ ทุกคนเห็นอยู่ชัดๆ ว่าเขาต้องการหาผลประโยชน์เข้าตัวต่างหาก เรียกคะแนนเสียงด้วยการแหกกฎเล่นใต้โต๊ะ!
จอมปลอมเกินไปรึเปล่า?
อดีตดาราระดับ A กลับใช้วิธีสกปรกเช่นนี้เลยงั้นเหรอ?
ทันใดหูเฟยก็เดินเข้ามา “ไม่ต้องนั่งหาเหตุผลกันแล้ว ใกล้เวลาถ่ายทำแล้ว แยกย้ายไปทำงาน!” เขาไม่มองผู้ช่วยสวีด้วยซ้ำ
โหวเกอโกรธ “พี่หู นี่จะเกินไปหรือเปล่า?”
หนึ่งในทีมงานก็ว่า “เพื่อนฉันบอกว่าหลีอวี้ซื้อแคมเปญโฆษณาช่วยโปรโมต สื่อหลายเจ้าเริ่มคาดเดากันแล้ววว่าตำแหน่งแชมป์เหนือแชมป์ของรายการต้องเป็นเขา พวกสื่อรับเงินมาสร้างกระแสชัดๆ! ถึงขั้นซื้อโฆษณาในสถานีนครหลวงเราด้วยซ้ำ!”
ถึงว่าสื่อมีปฏิกิริยาไวนัก!
ถึงว่าทำไมกระแสมวลชนเทไปทางหลีอวี้!
หูเฟยว่า “ฉันรายงานทางสถานีแล้ว สถานีไม่มีสัญญาต่อกับหลีอวี้แล้ว!”
แต่ว่านั่นเป็นเรื่องของอนาคต
ตอนนี้ล่ะ?
แล้วเราจะทำยังไงกับรายการตอนนี้?
มาถึงขั้นนี้ จะใช้วิธีไล่หลีอวี้ออกก็ไม่ได้แล้ว ได้แต่ปล่อยให้เขาอัดรายการต่อ ถึงขั้นที่แม้ต่อไปเขาจะได้ตำแหน่งแชมป์ทุกตอน รายการก็ยังคงต้องถ่ายต่อไป! หลีอวี้และทีมงานของเขาคงคิดเรื่องนี้ไว้แล้ว พวกเขาจึงกล้าทำเรื่องเช่นนี้!
……
เริ่มรายการแล้ว
เหล่าผู้เข้าแข่งขันนั่งรออยู่ในห้องพัก
คนแรกที่จับหมายเลขคือทานตะวันใต้ดวงดาว แต่หลังเคาะประตูอยู่นาน ก็ยังไม่มีคนตอบ กระทั่งทีมงานหญิงต้องตะโกน “ได้เวลาจับหมายเลขแล้ว!”
ประตูเปิดออกทันที
ผู้ช่วยสวีปล่อยให้เธอเข้ามากับตากล้อง
ทีมงานหญิงเดือดดาลมาก พวกคุณอยู่ในนี้กันตลอด แต่ทำไมถึงเพิ่งจะมาเปิดประตู? ทำเป็นไม่ได้ยินงั้นเหรอ? นี่มันคนแบบไหนกัน!
ทานตะวันสวมหน้ากากแล้ว ไม่ต่างจากก่อนนี้แม้แต่น้อย เมื่อตากล้องเข้ามา ทานตะวันก็หัวเราะ “ผมเป็นคนแรกเหรอ?”
ทีมงานหญิงว่า “ค่ะ จับหมายเลขคิวเลยค่ะ”
“โอเค” ทานตะวันล้วงมือเข้าไปจับเลขคิว
เลขสอง!
เป็นตำแหน่งที่ไม่ดีไม่แย่
ทีมงานหญิงพยักหน้า ก่อนหมุนตัวเดินจากไปโดยไม่พูดอะไร
ผู้เข้าแข่งขันคนอื่นชมทุกอย่างผ่านทางจอทีวี
ดอกไม้จีนในวันวานส่งเสียงสบถเบาๆ
ปวยเล้งหน้าเครียด หันไปบ่นกับทีมงานที่ถูกกำหนดให้เป็นผู้รับผิดชอบของตน แต่เนื่องจากส่วนนี้ไม่ถูกถ่ายทอดออกไป เธอจึงไม่กังวลอะไร
ไม้ใกล้ฝั่งเงียบงันไม่พูดจา
ดอกไม้ต้องฝนดื่มน้ำจากกระติก อาจเป็นของที่ช่วยให้ชุ่มคอตามตำรับของเธอ แต่ใบหน้าภายใต้หน้ากากไม่ทราบว่ามีสีหน้าอย่างไร
โจ๊กเกอร์ยังคงเงียบงันเช่นเดิม
ไม่นาน ลำดับก็ตัดสินเรียบร้อย
อันดับ 1 : ปวยเล้ง
อันดับ 2 : ทานตะวันใต้แสงดาว
อันดับ 3 : โจ๊กเกอร์
อันดับ 4 : ดอกไม้ต้องฝน
อันดับ 5 : ไม้ใกล้ฝั่ง
อันดับ 6 : ดอกไม้จีนในวันวาน
ปวยเล้งแทบร้องไห้แล้ว
ขึ้นเวทีคนแรก?
สู้กับหลีอวี้?
ไม่มีทางชนะเลยชัดๆ ขณะนี้นั้นเธอถึงกับไม่คิดจะขึ้นเวทีแล้วด้วยซ้ำ จะให้ไปสู้กับนักร้องอาวุโสอย่างหลีอวี้ที่เล่นไม่ซื่อได้ยังไง?
แต่ทว่ามีคนผลักประตูเข้ามาในห้องพัก
เป็นบุคคลผู้สวมหน้ากากดอกไม้
ดอกไม้ต้องฝนยื่นหมายเลขในมือให้เธอพร้อมรอยยิ้ม “สลับกันไหม?”
หา?
จะสลับกันเหรอ?
ปวยเล้งตะลึง เธอคิดว่าดอกไม้ต้องฝนนั้นพูดไปเล่นๆ!
กล้องกำลังจับภาพภายในห้องนี้อยู่
เหล่าผู้เข้าแข่งขันจึงล้วนมองเห็น!
พอหน้ากากทานตะวันเห็นดังนั้นก็หรี่ตา นี่หมายความว่ายังไง? เปลี่ยนลำดับออกอากาศ? ดอกไม้ต้องฝนจงใจจะปะทะกับฉันในรอบแรกงั้นรึ? เขาแค่นหัวเราะคำหนึ่ง เห็นว่าเป็นเรื่องน่าขำนัก เขารู้ทักษะของดอกไม้ต้องฝนแล้ว เธอร้องเพลงได้ดี ใช้เสียงหลบได้ดีมาก แต่ทว่าเธอก็ระดับเดียวกับเขาเท่านั้น ตอนนี้เขาเปิดเผยตัวตน มีสื่อคอยพูดถึงเป็นลมหนุนใต้ปีก เขามั่นใจว่าตอนนี้ไม่มีใครเอาชนะเขาได้แน่ ไม่ว่าจะเป็นรอบหน้า หรือรอบหน้าๆ หลังจากนี้ ต่อให้ผู้เข้าแข่งขันคนอื่นๆ เปิดเผยตัวตน เขาก็ไม่คิดว่าตัวเองจะแพ้ได้! เขาเชื่อมั่นว่าคนที่มีเฐานแฟนคลับมากที่สุดก็คือตัวเขาเอง!
เมื่อทีมรายการเห็นดังนั้นก็ไม่ว่าอะไร ไม่มีกฎอะไรบังคับว่าผู้เข้าแข่งขันจะเปลี่ยนคิวการออกรายการไม่ได้ เพียงแต่ต้องให้ทั้งสองฝ่ายตกลงกันเท่านั้น
ปวยเล้งผุดลุกขึ้นอย่างรวดเร็ว “พี่สาว นี่ แบบนี้จะเหมาะสมเหรอคะ?”
ดอกไม้ต้องฝนพยักหน้า “ได้สิ คิวฉันเองก็ไม่ได้ดีอะไรนัก อยากจะเปลี่ยนรึเปล่า?”
ดอกไม้ต้องฝนต้องปะทะกับโจ๊กเกอร์
แต่ว่าเมื่อปวยเล้งได้ยินว่าดอกไม้ต้องฝนต้องการเปลี่ยนลำดับ เธอก็พยักหน้ารัวยิ่งกว่าไก่จิกข้าวเปลือกเสียอีก “ได้ ได้ เปลี่ยนค่ะ!”
“ดี” กล้องจับภาพที่ดอกไม้ต้องฝนและปวยเล้งแลกลูกบอลที่เขียนตัวเลขเอาไว้
ปวยเล้งพูดด้วยความขอบคุณ “ขอบคุณค่ะพี่สาว”
“ไม่เป็นไร” ดอกไม้ต้องฝนสะบัดผมก่อนสาวเท้าออกจากห้องไปโดยไม่ลังเล
ทุกคนรู้ว่าดอกไม้ต้องฝนโกรธแล้ว แต่ไม่มีใครคิดว่าเธอจะเอาชนะได้ คู่แข่งแข็งแกร่งเกินไป อีกทั้งยังเผยตัวตนออกมาแล้วด้วย
……
ในห้องพักของโจ๊กเกอร์
หานฉีกำลังเดือดจัด
เดิมที ตัวเอกของวันนี้ควรจะเป็นโจ๊กเกอร์ อาจารย์โจ๊กเกอร์ครองตำแหน่งแชมป์ติดกันมาสองตอนแล้ว ความนิยมก็พุ่งขึ้นสูงสุด ในตอนนี้สามนี้เขาจึงควรจะเป็นคนที่ได้เปรียบที่สุด แต่ด้วยฝีมือของหลีอวี้ ทำให้ความสนใจของมวลชนถูกดึงไป ไม่มีใครคิดสนใจผู้เข้าแข่งขันคนอื่นๆ อีก ทั้งโจ๊กเกอร์ ดอกไม้ต้องฝน หรือแม้แต่ไม้ใกล้ฝั่ง ล้วนแต่กลายเป็นตัวประกอบของหลีอวี้! ทุกคนล้วนเห็นว่าเขาจะได้เป็นราชาหน้ากากตัวจริง!
หานฉีเยาะ “ถ้าทานตะวันตกรอบล่ะก็ ต้องเป็นการตอกหน้าที่ร้ายแรงมากแน่ๆ!”
โจ๊กเกอร์หัวเราะ “ใช่”
ทว่าหานฉีกลับห่อเหี่ยวลงอีกครั้ง “แต่ยังไงมันก็เป็นไปไม่ได้นี่นา”
โจ๊กเกอร์หัวเราะอีกครั้ง “ไม่ได้เป็นไปไม่ได้ขนาดนั้นหรอกนะ”
หานฉี “คิดว่าอาจารย์ดอกไม้ต้องฝนจะชนะได้เหรอคะ?”
โจ๊กเกอร์ครุ่นคิดก่อนตอบ “ผมไม่รู้ว่าเธอเป็นใคร แต่ผมก็พอเดาๆ ได้ ถ้าเธอเป็นคนที่ผมคิดไว้ละก็” เขาเว้นช่วง “หากเธอเอาจริงขึ้นมา ชัยชนะย่อมตกเป็นของเธอแน่นอน!”
หานฉีตะลึง “จริงเหรอคะ?”
จางเย่พยักหน้า
แต่เงื่อนไขคือ ดอกไม้ต้องฝนเป็นผู้หญิงคนนั้น
จะใช่หรือเปล่า?
จางเย่ยืนขึ้น “มา การอัดรายการยังไม่เริ่ม ไปดูในห้องอัดกันเถอะ”
หานฉีกล่าว “ฉันได้ยินว่าดอกไม้ต้องฝนเปลี่ยนเพลงในนาทีสุดท้าย ไม่รู้ทางวงจะเล่นกับเธอไหวไหม”
จางเย่หัวเราะ “ยิ่งเป็นเหตุผลให้เราต้องเชียร์เธอไงล่ะ”
ผู้เข้าแข่งขันคนอื่นๆ ก็คิดแบบนั้นเช่นกัน
ไม้ใกล้ฝั่ง ปวยเล้ง และดอกไม้จีนในวันวาน ต่างออกมาชมในห้องอัด หลีอวี้ทำตัวน่ารังเกียจเช่นนี้ ไม่มีใครสนใจว่าตัวเองจะชนะหรือแพ้อีกแล้ว ทุกคนหวังให้เกิดปาฏิหาริย์ ให้ดอกไม้ต้องฝนเอาชนะหลีอวี้ได้ แล้วหวังให้หลีอวี้ทำผิดพลาดในรอบคัดออกจนตกรอบไปเอง!
แต่จะมีโอกาสเท่าไรกัน?
เฮ้อ ทุกคนไม่อยากจะคิดถึงเลย


[Go To Next Chapter]( ./119.md)