##บทที่ 926 : งั้นข้าเชื่อฟังพวกท่านแล้วกัน!
โจวเหล่าซื่อถูกหามลงเวทีไป
ชนะเป็นเจ้า การประลองในยุทธภพก็เช่นนี้ วัดกันที่กำปั้น หากพ่ายแพ้ จะพูดอะไรก็ไร้ความหมาย
การประลองก็ได้จบลงไปเช่นนี้
สนามประลองแดนสิบนั้นเริ่มต้นทีหลังสุด แต่กลับสิ้นสุดการประลองเป็นอันดับแรก
คนของสำนักฝ่ามือแปดทิศมองภาพนั้นแล้วแทบลมจับ
“นี่น่ะหรือเฉินเจิน?”
“เฮือก”
“เรี่ยวแรงล้นเหลือเพียงนี้?”
“น้องสิบเอ็ด เจ้าสู้แรงเขาได้หรือไม่?”
“โอย พูดยากขอรับ”
“เป็นวิชามวยนอกรีตหรือเปล่า?”
“ไม่รู้ ยังไม่เห็นเขาใช้วิชายุทธ์เลยสักกระบวนท่า!”
“นั่นสิ ดูไม่ออกเลยว่าเขาเป็นศิษย์สำนักสายใด!”
“หรือว่าจะมีวิชาอิฐทะยานแปดทิศอยู่จริงๆ?”
“...”
ศิษย์พี่หญิงซ่งเจียวออกความเห็น “นอกเสียจากจะใช้วิชาปกปิดพลังที่แท้จริง หรือไม่ก็มีเคล็ดวิชาบางประการ หาไม่แล้ว ทั่วทั้งยุทธภพก็มีไม่กี่คนที่จะมีพละกำลังถึงระดับนี้ การฝึกทั่วไป ต่อให้ฝึกมาทั้งชีวิตแล้วใช้กำลังทั้งหมดก็ยังไม่อาจเทียบเทียม!”
หลวี่อวี้หู่กล่าวบ้าง “นับเป็นยอดฝีมือ”
จางเย่ที่กลับมาถูกผู้คนล้อมอยู่ตรงกลาง ได้รับการต้อนรับเชิดชูอย่างที่สุด
“น้องเฉิน ไม่รู้เลยว่าเจ้าจะมีวรยุทธ์ลึกล้ำถึงเพียงนี้!”
“มิได้ มิได้”
“กระบวนท่าตบด้วยอิฐนั่น วิเศษนัก!”
“ขอบคุณ ขอบคุณ”
ฝ่ายโจวเทียนเผิง เจ้าสำนักมวยสกุลโจวและเหล่าผู้อาวุโสสำนักมวยสกุลโจวมิได้ชายตาแลการประลองใดๆ พวกเขาไม่สนใจการ ‘แหกปากต่อยตี’ ของผู้น้อยเหล่านี้เลย งานชุมนุมใหญ่วันนี้ มีเพียงเหราอ้ายหมิ่นที่เป็นเสี้ยนหนามตำใจ พวกเขามีศัตรูตัวฉกาจเพียงผู้เดียวเท่านั้น!
บนเวที การประลองค่อยๆ ทยอยเสร็จสิ้น
คู่ที่ใช้อาวุธการประลองจะจบไวเป็นพิเศษ คู่ที่แลกหมัดกันก็ช้าหน่อย
การต่อสู้ของสำนักบู๊ตึ๊งและสำนักบู๊ตึ๊งแดนใต้ สำนักบู๊ตึ๊งเป็นฝ่ายได้ชัย
การต่อสู้ของสำนักชิงเฉินและวัดเส้าหลิน เป็นวัดเส้าหลินที่เหนือกว่าอย่างเฉียดฉิว
เหล่าชาวยุทธ์ไร้สำนักก็ได้รับชัยชนะเช่นกัน
ม้ามืดในวันนี้คือหน้าใหม่ในยุทธภพผู้หนึ่ง เอาชนะผู้เชี่ยวชาญหมัดมวยที่ค่อนข้างมีชื่อเสียงอยู่บ้างในยุทธจักรไปอย่างเหนือความคาดหมาย นับว่าเป็นการสร้างชื่อเสียงเล็กๆ อย่างเป็นทางการ
แน่นอนว่า จางเย่เองก็สร้างชื่อเช่นกัน ความจริงแล้วหมอนี่โด่งดังตั้งแต่เมื่อวานแล้ว ตอนนี้มีใครในสำนักใหญ่ที่ไม่รู้จัก ‘เฉินเจิน’ บ้าง แต่ละคนล้วนเข่นเขี้ยวเกลียดเขาเข้ากระดูกดำ!
ครู่ต่อมา มีคนร้องท้าประลองกันอีกครั้ง
“เฉียนเฉิน มาหาปู่เจ้าสิ!”
“หลานข้า ปู่เจ้ามาแล้ว!”
“หลานข้า เจ้าเรียกใครรึ?”
“ก็เรียกเจ้าไงไอ้หลานข้า!”
“เจ้าเป็นใครกันรึหลานข้า?”
“ข้าคือปู่เจ้าไง!”
ทั้งสองเห็นชัดว่าบาดหมางส่วนตัวกันลึกล้ำ ด่าพลางเดินขึ้นเวทีพลาง ทั้งยังด่าไปสู้ไป
“เอานี่ไปไอ้หลานข้า!”
“รับฝ่ามือท่านปู่เจ้าดู!”
“ไอ้หลานข้าดูนี่!”
“ปู่เจ้าดูอยู่!”
“ฮ่าๆ หลานข้าโดนหมัดเจ็บหรือไม่!”
“ฮ่าๆ นี่หลานข้าจั๊กจี้ท่านปู่เจ้าอยู่งั้นรึ!”
กรรมการมองดูคล้ายไม่รู้จะหัวเราะหรือร้องไห้
ทางฝั่งผู้จัดงานคนของสมาคมศิลปะการต่อสู้แห่งชาติต่างก็พูดไม่ออกเช่นกัน ทั้งขายหน้าเล็กน้อย วงการยุทธภพในปัจจุบันเข้าสู่สากล มีกฎเกณฑ์มาตรฐาน มีนโยบายสูงส่ง แต่ระดับมาตรฐานและคุณภาพการศึกษาของสมาชิกในยุทธภพก็ยังขาดๆ เกินๆ มักจะมีพวกคนชอบด่าทอหรือวิวาทชวนตี หรือไม่ก็ทั้งด่าทอทั้งวิวาทอยู่เสมอ ซึ่งพวกเขาเองก็ไม่อาจทำสิ่งใด ได้แต่ทำเป็นหลับตาข้าง ไม่รู้เห็น
ขณะที่ผู้คนเริ่มท้าประลองกันระลอกสอง บุคคลที่ผู้ใดก็ไม่อาจคาดคิดกลับพลันขึ้นเวทีมา เป็นศิษย์น้องของปรมาจารย์เฉินสี่แห่งสำนักหัวซาน——ฟ่านเหวิน ผู้เป็นคนเจรจาต่อรองกับจางเย่ในร้านอาหารเมื่อวานนั่นเอง การชดเชยค่าทำขวัญให้คนละหนึ่งพันหยวนตอนนั้น ก็มาจากการ ‘เจรจา’ ของจางเย่กับฟ่านเหวิน
พอฟ่านเหวินมาถึงก็ชี้นิ้วกล่าว “น้องชายน้อยเฉินเจิน ดูเหมือนเจ้าจะมีพลังกล้าแกร่ง พื้นฐานวรยุทธ์ก็แข็งแรงนัก ข้าจึงอยากแลกเปลี่ยนวิชาด้วย หวังว่าเจ้าจะไม่ปฏิเสธ?”
“หา?”
“เจ้าหน้าที่ฟ่าน?”
“เจ้าหน้าที่ฟ่านก็อยากท้าประลอง?”
“ผู้อาวุโสฟ่าน จัดการเขาเลย!”
คนสำนักใหญ่ต่างตื่นเต้น ยามดูการต่อสู้ของจางเย่กับโจวเหล่าซื่อ พวกเขาก็ไม่แน่ใจว่าตนจะสู้เฉินเจินได้หรือไม่ จึงไม่กล้าท้าประลอง กระทั่งศิษย์สำนักมวยสกุลโจวยังนิ่งเงียบ แต่เมื่อผู้อาวุโสฟ่านแห่งสำนักหัวซานออกมา เจ้าเฉินเจินนั่นต้องน่วมเป็นกระสอบทรายเป็นแน่!
แต่อีกด้าน ชาวไร้สำนักและสำนักเล็กต่างรู้สึกไม่ยุติธรรม
“นี่มิใช่รังแกกันรึไร!”
“ผู้อาวุโสฟ่านท่านเป็นถึงอาวุโส จะมาท้าผู้น้อยสู้เช่นนี้?”
“นี่มันคนละระดับกันชัดๆ!”
“เหลวไหล!”
จางเย่เองก็ขำเช่นกัน
เมื่อฟ่านเหวินได้ฟัง ก็กล่าว “ได้ ในเมื่อข้าอาวุโสกว่าเจ้า อายุก็มากกว่าเล็กน้อย ถ้าอย่างนั้นข้าต่อให้เจ้าหนึ่งกระบวนท่า เรามาแลกเปลี่ยนวิชา ข้าเองก็อยากลองศึกษาเพลงหมัด...อ่ะแฮ่ม เพลงอิฐของน้องชายน้อยเฉินดู” คำว่าเพลงอิฐ พูดแล้วแปลกพิลึก
หลิวอี้เฉวียนร้อนรน “น้องเฉินเจิน อย่าไปเลย!”
หลี่เฉวียนเหนิงรีบกล่าว “ไอ้แก่นี่ฝีมือร้ายกาจนัก!”
“ใช่แล้ว” เหอป้าเต้าว่า “ฟ่านเหวินนับเป็นยอดฝีมืออันดับสามแห่งสำนักหัวซาน และยังเป็นอาจารย์ศิลปะการต่อสู้ผู้เลื่องชื่อในยุทธภพ! ช่ำชองในวิถียุทธ์! เจ้าไม่ใช่คู่มือเขาหรอก!”
หลิวอี้จ่างเอื้อมมือมาดึงจางเย่ไว้ “น้องเฉิน ใคร่ครวญก่อน ผู้มีปัญญาย่อมรู้ว่าเวลาใดควรถอย เพื่อไม่ตกเป็นเบี้ยล่าง!”
ชาวไร้สำนักคนอื่นๆ ก็พากันกล่าว
“ไม่ต้องไปหรอก!”
“อย่าได้สนใจเขา!”
“ก็แค่พวกรังแกผู้คน!”
“พวกมันวางแผนหลอกล่อเจ้า!”
“สำนักหัวซานมันก็พวกเดียวกันกับสำนักมวยสกุลโจว!”
“ใช่แล้ว! อย่าไปนะ!”
จางเย่ฟังจบ ก็ประสานหมัดคำนับรอบตัว “ขอบคุณเจตนาดีของทุกท่าน”
ทุกคนเมื่อได้ยินเช่นนั้นก็ทอดถอนใจ รู้ว่า ‘เฉินเจิน’ คงไม่ฟังคำแนะนำของพวกเขาแน่ ทว่าถึงพวกเขาจะกล่าวห้าม ก็ทราบดีว่าแต่ไหนแต่ไรในงานประลองยุทธ์ใหญ่ ไม่เคยมีใครปฏิเสธคำท้ามาก่อน เพราะสำหรับชาวยุทธ์ การไม่กล้ารับคำท้าน่าอับอายเสียยิ่งกว่าการพ่ายแพ้ ทุกปีมีการต่อสู้มากมายที่คนแม้จะรู้ชัดว่าสู้ไม่ได้ แต่ก็ต้องกัดฟันเผชิญหน้า ไร้ซึ่งหนทางอื่น
จางเย่เดินออกมาจากกลุ่มคน พลางกล่าว “ผู้อาวุโสสำนักหัวซานท้าสู้กับข้า ข้าซาบซึ้งยิ่งนัก ข้าเองก็อยากลองศึกษาวิชายุทธ์สำนักหัวซานดูสักครั้งเช่นกัน!”
ฟ่านเหวินหัวเราะ ผายมือ “น้องชายน้อยเฉิน งั้นก็เชิญ!”
เป็นเพราะชื่อเสียงของฟ่านเหวินโด่งดังเกินไป เมื่อเขาท้าประลองกับผู้น้อยผู้หนึ่ง คนนับไม่ถ้วนจึงย่อมตกตะลึง หึหึ ครานี้เจ้าเฉินเจินนี่ต้องเละเป็นแน่!
เหล่าชาวไร้สำนักยังคงพากันร้องห้าม
“ระวังนะ!”
“อย่าเสี่ยงเลยพี่เฉิน!”
“ทบทวนดูใหม่เถอะ!”
“ผู้อาวุโสฟ่านไม่ใช่จะคนที่ควรต่อกร!”
“อย่าไป!”
จางเย่โบกมือ กล่าวด้วยน้ำเสียงเปี่ยมคุณธรรม “ทุกท่านอย่าได้ห้ามข้าอีกเลย! ข้าตัดสินใจแล้ว! ในเมื่อสำนักใหญ่ต้องการเชือดข้า วันนี้ข้าย่อมไม่อาจหลีกเลี่ยงได้อีกต่อไป ต่อให้เบื้องหน้าคือคมดาบ ด้านหลังเป็นคมมีด แต่เพื่อเกียรติของชาวไร้สำนักและสำนักเล็กเรา ข้าจะมีเหตุอะไรให้ถอยได้? ถึงตายข้าก็ต้องขึ้นไป!”
ทุกคนรู้สึกสะเทือนอารมณ์ ทราบว่าน้องชายเฉินเจินจะต้องขึ้นไปสู้แน่แล้ว!
“วีรกรรมน้องเฉินองอาจเทียมฟ้า!”
“น้องเฉินคือวีรบุรุษผู้กล้า!”
“คิดดูอีกทีเถิด!”
“ไม่ไปก็ไม่น่าอับอายอันใด!”
ฟ่านเหวินเตรียมตัวรอแล้ว
จางเย่หันไปมองชาวไร้สำนักทั้งหลาย ยกมือพลางกล่าว “อย่าห้ามเลย อย่าห้ามเลย...เหตุใดพวกท่านยังห้ามอยู่อีก? เฮ้อ! ตกลง งั้นข้าจะเชื่อฟังพวกท่านก็แล้วกัน!”
พูดจบ จางเย่ก็หมุนตัวกลับเข้าที่นั่ง
ทุกคนในที่นั้นตกตะลึง!
หลิวอี้เฉวียนอึ้งงัน!
เหอป้าเต้าซวนเซ!
ฟ่านเหวินลมจับ!
ทุกคนทั้งสำนักเล็กสำนักใหญ่พากันหน้าคะมำ!
เชี่ย นายไม่ขึ้นไปจริงรึ?
พวกเราแม่งแค่พูดเป็นมารยาทเท่านั้นรู้หรือไม่!


[Go To Next Chapter]( ./27.md)