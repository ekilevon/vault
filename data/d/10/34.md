##บทที่ 934: ทายาทมวยไทเก๊กปรากฏตัวสู่โลกหล้า!
"ทำไมเจ้าจึงรู้มวยไทเก๊ก?"
เมื่อคำนี้ขึ้น ทุกหนแห่งล้วนเงียบกริบ!
หลิวอี้เฉวียนกะพริบตา "มวยไทเก๊ก?"
เหอป้าเต้ายืนเซ่อ "ไทเก๊กไหน?"
ศิษย์สำนักเล็กคนหนึ่งงุนงง "มวยอะไร?"
ในกลุ่มคน มีเสียงพึมพำเช่นนี้ดังอยู่ชั่วครู่ แต่ไม่นานคนทั้งหมดก็พลันสะดุ้งวาบจนขนหัวลุก ล้วนตกใจจนแทบจะล้มพับไป!
"มวยไทเก๊ก?"
"เชี่ย!"
"อะไรนะ?"
"ปรมาจารย์เฉินว่าอะไรนะ?"
"ไทเก๊กที่สาบสูญไปนับร้อยปีนั่นน่ะหรือ?"
"เป็นไปไม่ได้!"
"ทำไมถึงได้เป็นไทเก๊ก?"
"มวยไทเก็กไม่ใช่ว่าหายสาบสูญไปร้อยกว่าปีแล้วเหรอ?"
ทุกคนหน้าซีดขวัญเสีย!
ฟ่านเหวินแห่งสำนักหัวซานก็สะพรึ่ง "นี่ นี่..."
ทุกคนล้วนตระหนกไปกับคำพูดนี้ ขวัญแทบบินหนีไปจากร่างแล้ว!
หลวงจีนผู้ทรงปริยัติแห่งวัดเส้าหลินจำได้ทันที กล่าวด้วยความตระหนก "เป็นไทเก๊กจริงๆ!"
หลายคนไม่เชื่อ!
แท้จริงเรียกว่าไม่กล้าเชื่อ!
"เป็นไปไม่ได้!"
"ไทเก๊กสาบสูญไปนานแล้ว!"
"ไม่มีทางมีคนรู้วิชานี้!"
"ใช่ เป็นไปไม่ได้!"
"ไม่มีเหตุผล!"
"อาจารย์ทั้งหลายทำไมถึงได้มั่นใจนัก?"
"นั่นสิ ทำไมถึงได้มั่นใจนัก?"
รองเจ้าสำนักคงท้งผู้หนึ่งหน้าเคร่งเครียด "ร้อยกว่าปีก่อน มียอดฝีมือท่านหนึ่งในยุทธภพปรากฏตัวโดยไร้ที่มา ใช้มวยไทเก๊กชนะสุดยอดฝีมือของฝ่ามือแปดทิศ มวยสิงอี้ เส้าหลิน บู๊ตึ๊ง คุนหลุน คงท้ง หัวซาน และอีกสิบแปดสำนักทั้งสายมวยภายนอกและภายใน ไร้ผู้เทียมทานอย่างยิ่ง ทว่าภายหลังเกิดสงคราม ยอดฝีมือท่านนั้นกลับหายสาบสูญ มวยไทเก๊กก็สาบสูญไปจากโลก นับแต่นั้นก็ไม่มีศิษย์หรือทายาทของมวยไทเก๊กปรากฏกายขึ้นอีก ในตำราและบันทึกที่เหลือ มีเพียงคำพูดบอกเล่าถึงเพลงมวยชนิดนี้เท่านั้น นี่เป็นหลักฐานเพียงน้อยนิดที่ยุทธภพยุคปัจจุบันยังคงเหลือเกี่ยวกับวิทยายุทธ์ในตำนานชนิดนี้ ข้าเชื่อมั่นว่าในบันทึกของหลายสำนักก็ต้องพูดถึงเรื่องนี้เช่นกัน!"
ฝ่ายสำนักใหญ่หลายคนรีบถาม
"อะไรกัน?"
"สรุปว่ายังไง?"
ฟ่านเหวินแห่งหัวซานก็เห็นแล้วเช่นกัน!
เหล่ายอดฝีมือทั้งสำนักใหญ่น้อยล้วนมองมาทางนี้!
รองเจ้าสำนักคงท้งพึมพำเบาๆ "ที่เรียกว่ามวยไทเก๊ก ก็คือ…
จิตเคลื่อนปราณคล้อย ถ่วงปราณให้จม จึงกักเก็บในไขกระดูก
ปราณคล้อยกายขยับ ไร้ซึ่งที่ติดขัด จึงอาจตามใจปรารถนา
สติสมาธิเพิ่มพูน ไม่กังวลช้าเร็ว จึงเรียกว่า ศีรษะแขวนลอย
จิตประสาทว่องไว ยืดหยุ่นคล่องแคล่ว จึงอาจจำแนกจริงเท็จ
เมื่อใช้พลัง ต้องจมและผ่อนคลาย จึงสามารถรวมพลังปล่อยออกไปจุดเดียวได้
ท่าร่างต้องตั้งตรง มีสมดุล มั่นคง และผ่อนคลาย จึงจะสามารถควบคุมทิศทั้งแปดได้
เคลื่อนลมปราณ ละเอียดดุจร้อยมุก ไร้สิ่งสามารถขวางการโคจร
ใช้พลัง ประดุจเหล็กร้อยหลอม ไม่มีสิ่งใดไม่อาจทำลายได้
ท่าร่างว่องไวเหมือนอินทรีโฉบกระต่าย จิตใจมีความเยือกเย็นเหมือนแมวจ้องจับหนู
นิ่งดุจขุนเขา เคลื่อนดุจสายน้ำไหล
ดึงกำลังดุจรั้งสายธนู ส่งกำลังดุจศรหลุดแล่ง
แสวงหาเส้นตรงในเส้นโค้ง กำลังต้องเก็บรั้งเข้าแล้วจึงปล่อยออก
พลังนั้นเกิดจากแนวสันหลัง เคลื่อนเท้าไปตามความเคลื่อนไหวของร่างกาย
เก็บคือปล่อย ปล่อยคือเก็บ
ยามเคลื่อนเข้าออกมีทั้งหดทั้งยืด
ยามรุกถอยต้องปรับเปลี่ยนตามสถานการณ์
สุดอ่อนหยุ่นกลายเป็นสุดแข็งกร้าว
เมื่อควบคุมการหายใจ จึงสามารถเคลื่อนที่ได้อย่างยืดหยุ่นและเป็นอิสระ!”
ผู้คนในยุทธภพยิ่งฟังยิ่งตกใจ!
จิตเคลื่อนปราณคล้อย?
ปราณคล้อยกายขยับ?
เก็บเพื่อปล่อย?
ปล่อยเพื่อเก็บ?
นี่ นี่มันคือสิ่งที่ 'เฉินเจิน' เพิ่งออกกระบวนท่ามาชัดๆ!
คนของสำนักฝ่ามือแปดทิศฟังจนงุนงง!
สวีฝานตกตะลึง "เฉินเจินนั่นใช้มวยไทเก๊กได้จริงๆ?"
จ้าวอวิ๋นหลงสบถ "เช็ดแม่มัน!"
ซ่งเจียว "ทำไมหมอนั่นถึงรู้ได้?"
หลวี่อวี้หู่ เหยียนฮุย และเฉินเฉินยิ่งตกตะลึงยิ่งกว่า พวกเขาเป็นหนึ่งในไม่กี่คนในสถานที่นี้ที่ทราบตัวจริงของ ‘เฉินเจิน’ พวกเขาย่อมต้องยิ่งตื่นตระหนกแล้ว!
ทุกคนล้วนแต่ตะลึงงัน ความตกตะลึงนี้ยังมากยิ่งกว่าตอนทราบว่าเฉินเจินผู้นี้มีพลังภายในเสียอีก!
เพราะนี่ไม่ใช่วิทยายุทธ์อื่นใด!
นี่คือมวยไทเก๊ก!
นี่คือเพลงมวยในตำนานของยุทธภพที่หายสาบสูญไปกว่าร้อยปี!
นี่คือวิทยายุทธ์อันไร้ผู้ต่อกรของยุทธภพ!
โจวเทียนเผิงผู้ซึ่งยังคงประลองอยู่บนเวทีถึงกับเสียสมาธิ เมื่อได้ยินคำว่า 'มวยไทเก๊ก' สามคำ สภาวะของเขากับเฉินสี่ก็สั่นคลอนแล้ว!
เหราอ้ายหมิ่นถึงกับอุทานด้วยความคาดไม่ถึง "ไอ้หนู จริงรึเปล่า?"
จางเย่พูดเสียงเรียบ "ก็ตามนั้นแหละ"
เหราอ้ายหมิ่น "ทำไมนายถึงรู้วิชามวยไทเก๊ก?"
จางเย่ยิ้ม "ผมก็รู้มานานแล้วนี่"
เหราอ้ายหมิ่น "งั้นทำไมไม่ยอมบอกฉัน?"
"ผมบอกคุณแล้ว" จางเย่ตอบคำถามอย่างจนปัญญาเล็กน้อย "ก่อนนี้คุณถามผมแล้ว ผมบอกแล้วว่าผมรู้มวยไทเก๊ก คุณก็หาว่าผมโม้นี่นา!"
"ใครแม่งจะไปรู้ว่าจริงวะ!" เหราอ้ายหมิ่นกล่าว
จางเย่ "ตอนนี้ก็รู้แล้วไง"
เมื่อทุกคนได้ยิน ‘เฉินเจิน’ ยอมรับออกจากปาก ต่างก็สูดลมหายใจเย็นเยือก สำหรับพวกเขา หรือแม้แต่สำหรับทั้งวงการศิลปะการต่อสู้ ต่างก็ยากที่จะมีเรื่องชวนตะลึงเช่นนี้ มวยไทเก๊กหวนคืนสู่ยุทธภพ เรียกได้ว่าสะท้านทั่วทั้ง ‘บู๊ลิ้ม’
เหตุใดไทเก๊กจึงหวนคืนมาในตอนนี้?
เหตุใดต้องเจาะจงเป็นเวลานี้?
เฉินสี่เจ้าสำนักหัวซานรู้สึกเหมือนถูกตอกหน้า เมื่อครู่เปิดงานชุมนุมยุทธภพ ยังพูดถึงมวยไทเก๊กมาเป็นตัวอย่างที่จะไม่ยอมให้สำนักมวยสกุลโจวตกอยู่ในชะตากรรมเดียวกัน ยังบอกว่าจะไม่ยอมให้สมบัติทางวัฒนธรรมของชาติสูญหายภายใต้น้ำมือของพวกเขา จึงใช้เหตุนี้เป็นข้อแก้ตัวในการจู่โจมเหราอ้ายหมิ่นว่าล้วนเป็นไปเพื่อยุทธภพ แต่ทว่าแค่พริบตา สิบนาทีให้หลัง ผู้ฝึกยุทธ์อิสระผู้รู้วิชามวยไทเก๊กก็ปรากฏตัวบนเวทีลุยไถ!
ช่างตอกหน้านัก!
ทั้งยังตอกหน้าอย่างร้ายกาจ!
ที่แท้ตำนานสะท้านบู๊ลิ้มของมวยไทเก๊ก ก็ไม่ได้เป็นเพียงตำนานลมปาก!
ไม่น่าแปลกใจที่เฉินสี่ที่วรยุทธ์สูงส่งกว่าอย่างเห็นได้ชัดกลับทำได้แค่สู้เสมอกัน ที่แท้อีกฝ่ายก็ฝึกวิชาเช่นนี้เอง!
ซ่งเจียวที่นั่งชมอยู่ทนไม่ไหว คว้าบ่าหลวี่อวี้หู่ "รีบบอกมา! หมอนี่คือใคร?"
สวีฝานสงสัยสุดระงับแล้ว "ศิษย์น้องเล็ก! นายจำหมอนี่ได้ไม่ใช่เหรอ? รีบบอกพวกเราเร็วเข้า!"
"อาจารย์มวยไทเก๊กที่สามารถใช้พลังปราณได้? นี่..." ศิษย์ในสำนักฝ่ามือแปดทิศที่อายุมากหน่อยคนหนึ่งว่า "ใต้ชนชั้นปรมาจารย์ ยังมีใครต่อกรได้อีก? ต่อให้เป็นเหล่าปรมาจารย์ เขาก็ยังรับมือไหว! มวยไทเก๊กอาศัยอ่อนสยบแข็ง ใช้เคล็ดสี่ตำลึงปาดพันชั่ง!"
"ศิษย์น้องเล็ก!"
"รีบบอกเร็วเข้า!"
ซ่งเจียวว่า "ชื่อเสียงของศิษย์พี่ใหญ่ในยุทธภพเรียกได้ว่าฉาวโฉ่ ใครเห็นเป็นต้องหลบลี้ไปให้ไกล ทำไมถึงได้มีสหายที่ร้ายกาจขนาดนี้?"
หลวี่อวี้หู่ปาดเหงื่อ "เพราะว่า..."
สวีฝาน "เพราะว่าอะไร?"
หลวี่อวี้หู่ยิ้มเจื่อน "เพราะว่าหมอนี้ ชื่อฉาวโฉ่ยิ่งกว่าศิษย์พี่ใหญ่อีกน่ะสิ!"
เหยียนฮุยซึ่งอยู่ใกล้ๆ ก็พยักหน้า
"หือ?" ซ่งเจียวตะลึง
จ้าวอวิ๋นหลงตาถลน "ฉาวโฉ่ยิ่งกว่าศิษย์พี่ใหญ่อีกหรือ?"
เหล่าพรรคใหญ่สำนักเล็กที่อยู่รอบๆ รวมไปถึงเหล่าผู้ฝึกยุทธ์อิสระก็ทนรอไม่ไหว!
"ใครกัน!"
"ใครแม่งบอกพวกเราหน่อย!"
"ไร้สำนัก?"
"ยอดฝีมือระดับนี้ จะไร้ค่ายไร้สำนักได้ยังไง!"
"ผ่านไปร้อยกว่าปี ในที่สุดทายาทของสำนักมวยไทเก๊กก็ปรากฏกายแล้ว?"
"ฉันรู้สึกว่า คราวนี้ยุทธภพต้องปั่นป่วนแน่ๆ!"
"สรุปนี่ใคร?"
"อ๊ะ เดี๋ยวนะ!"
"ทำไมเรอะ?"
"คุ้น คุ้นมาก!"
"เอ้อ พูดแล้วก็จริงๆ ด้วย!"
"ไอ้หยา ทำไมฉันคุ้นหน้าหมอนี่จังวะ? เหมือนจะเคยเห็นมาก่อนเลย?"
ขณะนั้น หลิวอี้เฉวียนหลิวอี้จ่างสองพี่น้องที่ร่วมทางมากับจางเย่ก็ตกตะลึง คนอื่นไม่พูดพวกเขาก็คิดไม่ถึง มาดูตอนนี้ คนผู้นี้ดูคุ้นตาจริงๆ!
ต้องเคยเห็นแน่ๆ!
พวกเขาต้องเคยเห็นหน้าแน่ๆ!
ขณะนั้น เฉินสี่ที่อยู่บนเวทีก็เอ่ยปากแล้ว!
"ผ่านมาร้อยกว่าปี ในที่สุดก็ได้รับเกียรติให้ได้พบทายาทยุคปัจจุบันของมวยไทเก๊กแล้ว" พูดมาถึงตรงนี้ เฉินสี่ก็กระทำตามมารยาทยุทธภพ ประสานหมัดน้อยๆ “เฉินสี่ มวยห้าวิถีแห่งหัวซาน” นี่คือการแสดงความเคารพคู่ต่อสู้ ทั้งยังเป็นการแสดงความเคารพต่อสำนักมวยไทเก๊กในตำนานนี้ด้วย
จางเย่มองเขา ยกมือขึ้นช้าๆ ปลดแว่นดำของตนเองออก
ชั่วขณะนั้น ทั่วทั้งยอดเขาไร้เสียงนกกา!
เฉินสี่หน้าถอดสี!
โจวเทียนเผิงชะงักอยู่ตรงนั้นเอง!
หลิวอี้เฉวียนงุนงงแล้ว!
เหอป้าเต้าชะงัก!
ซ่งเจียวตื่นตระหนก!
ทุกคนที่เห็นล้วนต้องตกใจ!
เห็นเพียงชายหนุ่มบนเวทีนั้นพูดเสียงเรียบ “จางเย่ สำนักมวยไทเก๊ก”


[Go To Next Chapter]( ./35.md)