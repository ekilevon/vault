##บทที่ 983 : นายยังกล้าเรียกคนอื่นว่าเป็นตัวประหลาดอีกเรอะ?
การออดิชั่นของอาจารย์โจ๊กเกอร์เสร็จสิ้นลงแล้ว
เหล่าทีมงานทั้งหลาย ล้วนแสดงสีหน้ากึ่งยิ้มกึ่งร้องไห้!
เดอะแมสก์ซิงเกอร์
รายการเพลงดีๆ รายการหนึ่ง
เวทีของเพลงป๊อปเวทีหนึ่ง
แล้วทำไมถึงโดนไอ้หมอนี่เปลี่ยนให้กลายเป็นเพลงงานเกษียณของเหล่าพี่น้องผู้ใช้แรงงานไปซะแล้วล่ะว้อย! เพลงพูดถึงช่วงปฏิวัติ ถ้าเกิดร้องเมื่อสักสิบยี่สิบปีก่อน ยังพอนับได้อยู่หรอกว่านายเป็นนักร้องเพลงป๊อป! แต่เพลงนายนี่มาตั้งแต่สมัยไหนวะ? ห้าหกสิบปีหรือหกเจ็ดสิบปีก่อนรึไงกัน!
หานฉีนึกในใจว่า เพลงพวกนี้นั่นน่ะ ตั้งแต่สมัยที่พ่อฉันเพิ่งเกิดล่ะมั้ง?
เล่นอะไรเนี่ย?
แสดงเก่งเกินไปแล้ว!
หลายคนต้องคุกเข่าให้ ก่อนนี้มีนักร้องหน้ากากมาห้าคน ความจริงทุกคนต่างก็พยายามหลบซ่อนเสียงของตนเองไว้ ล้วนใช้การแสดงปกปิด นักร้องคนหนึ่งถึงขั้นร้องเพลงออกมาด้วยเสียงปลอมตั้งแต่ต้นจนจบ แต่ทว่าเมื่อนำมาเทียบกับหน้ากากนักร้องที่มีชื่อว่าโจ๊กเกอร์คนนี้ ฝีมือการแสดงของทั้งห้าคนนั้นเรียกว่าไม่คู่ควรแม้แต่จะถือรองเท้าให้! ไอ้หมอนี่แม่งเพื่อปกปิดตนเอง ถึงขั้นหาคนแต่งเพลงตั้งแต่ช่วงยุคปฏิวัติออกมาให้ร้อง!
แสร้งเป็นผู้ใช้แรงงานหลังจากเป็นแรงงานขุดเจาะน้ำมัน!
แสร้งเป็นคนขับรถสิบล้อหลังจากเป็นผู้ใช้แรงงาน!
ขอถามว่ายอมเชื่อไหม?
เชื่อไม่เชื่อ?
แต่ว่าหูเฟยกับโหวเกอโหวตี้และพวกต่างก็ยินยอมเชื่อ!
พวกเขายินยอม!
หลายคนต้องลอบคุกเข่าคารวะให้ในใจหลังฟังเพลงเหล่านี้จบ
หูเฟยหันมองด้านหลัง "หัวหน้าครับ นี่?"
รองหัวหน้าสถานีนั้นยิ้มเจื่อน "ทำไมถึงมีคนแบบนี้อยู่ได้นะ"
ผู้บริหารของสถานีคนหนึ่งกระแอม "พูดถึงศิลปิน ต้องมีแบบนี้อยู่บ้างล่ะนะ"
"เจอศิลปินมาก็มาก" รองหัวหน้าสถานีกล่าว "แต่ยังไม่เคยเห็นคนแบบนี้มาก่อนจริงๆ เพื่อปกปิดตัวตน เขาถึงกับแสร้งเป็นแรงงานเกษียณ? แต่ละเพลงแต่ละเพลง? ถึงกับใช้เพลงแรงงานออกมาเป็นชุด! ที่หยิบยกออกมามีแต่เพลงสำหรับแรงงานทั้งนั้น! ถ้าเกิดขึ้นเวที ไม่ใช่ว่าเขาจะใช้เป็นเพลงของแรงงานโรงงานผ้าอีกนะ! ใครมันจะรับไหว?"
หูเฟยขำ "หัวหน้า ผมว่าคงไม่หรอกครับ วันอัดรายการเขาต้องร้องเพลงจริงจังแน่ แต่ตอนนี้ผมสงสัยมากกว่าว่าหมอนี่คือใคร"
ผู้บริหารของสถานีอีกคนพูดในทันใด "พวกนายลืมไปเหรอ? สัญญาไง"
ทุกคนพอฟัง นัยน์ตาล้วนกระจ่างวูบ!
นั่นสิ!
สัญญายังไม่เซ็นนี่นา!
ยังไงก็ต้องเซ็นด้วยชื่อจริง!
โจ๊กเกอร์ลงจากเวทีไปแล้ว
หูเฟยถาม "ต่อไปยังมีใครอีกไหม?"
ต้าเฟยรีบตอบ "ยังมีอาจารย์อีกสองท่านครับ กำลังเตรียมตัวแต่ยังไม่เรียบร้อย"
"ได้ งั้นให้พวกเขารอก่อนแล้วกัน" หูเฟยหันไปเรียกจางเย่ "อาจารย์โจ๊กเกอร์ รอก่อนครับ"
โจ๊กเกอร์หันมองเขา
หูเฟยถือสัญญาไปฉบับหนึ่ง "คุณเป็นคนในวงการ คงทราบว่าก่อนออกรายการคุณต้องเซ็นสัญญาก่อน ลองอ่านก่อนนะครับ"
โจ๊กเกอร์ส่งเสียงอืมคำหนึ่ง เดินเข้ามา รับสัญญาไว้ด้วยมือที่ยังคงสวมถุงมือไว้
หูเฟยกล่าว "แค่เรื่องหน้าที่ของศิลปินคร่าวๆ น่ะครับ อย่างมาอัดรายการตรงเวลา เหมือนสัญญาอื่นๆ สัญญาสิ้นสุดเมื่อรายการฉายจนจบ ถ้าเห็นว่าไม่มีปัญหาอะไร ช่วยเซ็นชื่อตรงนี้ด้วยครับ อีกอย่าง ขอชื่อจริงนะครับ ไม่งั้นจะไม่มีผลทางกฎหมายได้"
เดิมทุกคนคิดว่าเขาจะปฏิเสธ
แต่ทว่าไม่มีใครคิดว่าโจ๊กเกอร์จะหยิบปากกาขึ้นมาเซ็นชื่อโดยไม่ต้องคิดใคร่ครวญ สะบัดเขียนชื่อของเขาลงไป
หูเฟยชะงัก
เหล่าผู้บริหารของสถานีก็ชะงัก
พวกเขารีบรับสัญญา มุงกันเข้ามาดู ต่างต้องงุนงง
“นี่มัน?”
“ชื่ออะไรน่ะ?”
“ฉันอ่านไม่ออก?”
“นี่ นี่ชื่อจริงคุณเหรอ?”
แม้เขาจะเซ็นชื่อจริง แต่ก็ชุ่ยเสียจนอ่านลายมือไม่ออก
โจ๊กเกอร์ “ชื่อจริงร้อยเปอร์เซ็นต์”
เขาไม่ได้ล้อเล่น เขาเซ็นชื่อด้วยคำว่า 'จางเย่' สองตัวนี้จริงๆ ชื่อจริงเขาเอง แต่ควรทราบว่าจางเย่เป็นลิปิกรคนหนึ่ง ตัวบรรจง? ตัวหวัด? ตัวกึ่งหวัด? ตัวพิมพ์? เขาล้วนสามารถ เมื่อไม่อยากให้ใครเข้าใจ คนทั่วไปย่อมไม่มีทางอ่านเข้าใจ เขาถึงกับสามารถไล่ลำดับขีดของชื่อออกมาได้ ชื่อกับลายเซ็นนี้ตรงกันแน่นอน!
รองหัวหน้าสถานีพูดไม่ออก "อาจารย์ท่านนี้ ทำแบบนี้พวกเราลำบากนะครับ พวกเราไม่รู้ว่าคุณเป็นใคร จะจ่ายค่ารับเชิญมาในรายการได้ยังไงครับ?"
จางเย่ส่ายหน้า "แค่มีข้าวให้กินก็พอ"
มีข้าวให้กิน?
ไม่เอาค่าออกรายการ?
เชี่ย คุณล้อเล่นเกินไปแล้วนะเนี่ย? จับกังยังได้ค่าตัวมากกว่านี้เลย
ทุกคนจนปัญญา เจอรุ่นใหญ่ที่ไม้อ่อนไม้แข็งก็เล่นไม่ได้เช่นนี้ยังจะทำอะไรได้อีก? จะไม่ให้เขาขึ้นเวทีก็ไม่ได้ เสียงดีแบบนี้นับว่าน่าเสียดายมาก! อีกทั้งไม่ทราบใบหน้าภายใต้หน้ากากนั้นเป็นใคร อาจจะเป็นตัวดึงเรตติ้งก็ได้! ใครกล้าเสี่ยงบ้าง?
โจ๊กเกอร์จากไปแล้ว
คนที่เหลือซุบซิบหารือ
"หมอนั่นเป็นจับกังจริงเหรอ?"
"เชี่ย นายเชื่อจริงเรอะ?"
"เอ่อ ไม่งั้นทำไมเขาถึงร้องเพลงพวกนั้นได้อย่างภาคภูมิใจเป็นธรรมชาติขนาดนั้นล่ะ"
"ใครจะไปรู้"
"ฉันเองก็งง"
"ใช่ สามเพลงนั่นทำฉันเวียนหัวไปหมดแล้ว!"
"เขาเก่งจริงๆ นะ!"
"สงสัยต้องรอวันแข่งจริงถึงจะรู้ว่าเป็นคนเส้นทางไหนล่ะมั้ง"
"หมอนี่ปกปิดตัวเองเก่งเป็นบ้า เล่นกันขนาดนี้เลย?"
"มีแต่ผีถึงรู้น่ะสิ!"
ทว่าขณะเขียนคำวิจารณ์ ทุกคนก็ยังยกย่องอย่างสูง
หูเฟย: ร้องสวยมาก
ต้าเฟย: ควรเป็นคนเปิดเวที
ต่งซานซาน: เพลงเก่าแต่ร้องได้ดี มีเอกลักษณ์โดดเด่น
……
หลังเวที
ในห้องพักของโจ๊กเกอร์
หานฉีเดินตามเขากลับมา
“อาจารย์คะ”
“อืม”
“อีกเดี๋ยวหลังการคัดตัวนักร้องหน้ากากอีกไม่กี่ท่าน หลังได้ผลออกมาแล้ว จะเป็นการประชุมภายในนะคะ”
“พบหน้ากัน?”
“ไม่ได้พบหน้ากันค่ะ แค่ให้ทุกท่านได้ฟังการออดิชั่นของคนอื่นๆ เท่านั้นเอง แน่นอนว่าแค่ส่วนเล็กๆ ไม่กี่ท่อนเท่านั้น ผู้เข้าแข่งขันท่านอื่นจะได้ทักทายกับน้ำเสียงของทุกคนด้วย แต่ว่าถ้าคุณไม่อยากเผยตัวตนล่วงหน้า คุณจะปฏิเสธการประชุมนี้ก็ได้นะคะ ทางเราไม่ได้บังคับ แต่ว่าถ้าไม่เข้าประชุม คุณจะไม่ได้รับอนุญาตให้ฟังการออดิชั่นของท่านอื่นๆ เช่นกัน”
"อ้อ"
"งั้นคุณ?"
"ผมไม่มีปัญหา"
"ได้ค่ะ"
จางเย่ไม่สนใจ เขาปลอมตัวขนาดนี้ ถ้ายังจะมีคนจำเขาได้อีก อย่างนั้นเขาต้องยอมซูฮกให้แล้ว ความจริงแล้วต่อให้เขาไม่ปิดบังตนเองแบบนี้ คนก็ไม่มีทางจะนึกถึงเขาได้หรอก เพราะจางเย่เคยร้องเพลงในที่สาธารณะแค่ครั้งเดียวระหว่างการแสดงในรายการคืนส่งปีของสถานีโทรทัศน์นครหลวง 'จดหมายถึงบ้าน' ซึ่งเป็นเหมือนการร้องส่งๆ ออกไปมากกว่า ไม่มีระเบียบแบบแผน คนในวงการล้วนทราบว่าเขาร้องเพลงไม่เป็น ไม่มีทางเชื่อมโยงเข้ากับตัวตนตอนนี้ได้ ความจริงแล้วเขากลับต้องการฟังนักร้องหน้ากากคนอื่นๆ เพื่อประเมินความแข็งแกร่งของพวกเขามากกว่า!
ครึ่งชั่วโมง...
หนึ่งชั่วโมง...
ในที่สุด หน้ากากนักร้องที่มาในวันนี้ล้วนผ่านการออดิชั่นหมดแล้ว!
ไม่นานนัก หานฉีก็เดินมาเคาะประตูก่อนเข้ามา "อาจารย์ เรียบร้อยแล้วค่ะ!"
จางเย่ "อืม"
ในห้องมีทีวีตัวหนึ่ง
หานฉีเปิดทีวี ปรับอยู่สองสามครั้งก็ปรากฏภาพออกมา ไม่ใช่สัญญาณทีวี แต่เป็นสัญญาณที่ส่งภายใน
จางเย่ภายใต้หน้ากากมองหน้าจอ
เสียงของนักร้องคนแรกดังขึ้น
"ค่ำแล้ว หนาวแล้ว"
"สายลม หยุดแล้ว"
"แล้วเธอ อยู่ที่ไหน?"
เป็นเสียงผู้หญิง!
เพลงดังแค่ไม่กี่ท่อน แต่ล้วนเป็นเสียงปลอม!
การปลอมแปลงเสียงแม้จะร้องง่าย แต่ความจริงแล้วกลับยากจะควบคุม ต้องใช้ทักษะมาก ทว่าการควบคุมของผู้หญิงคนนี้กลับเป็นเช่นภูษาฟ้าไร้ตะเข็บ ทำให้คนฟังต้องใจสั่น!
จางเย่มองชื่อ
‘ดอกไม้ต้องฝน’
ใคร?
ฟังไม่ออก!
ไม่นานก็เป็นเพลงถัดไป!
"ตะวัน คือชื่อของฉัน"
"ท้องฟ้า เป็นความศรัทธา"
"แผ่นดิน คือที่พักพิง"
"ผู้คน คือศัตรูของฉัน"
ยังคงเป็นผู้หญิง!
เป็นเสียงผู้หญิงที่ทั้งนุ่ม ทั้งใส!
เริ่มต้นดูไม่มีอะไรพิเศษ แต่ทว่ากลับเป็นน้ำเสียงที่ยิ่งฟังยิ่งเพราะ สามารถกระแทกเข้าที่ส่วนลึกที่สุดของจิตใจช้าๆ เบาๆ!
ร้ายกาจ!
เป็นใครอีกกัน?
ดูที่ชื่อ 'ไม้ใกล้ฝั่ง!'
ที่แท้เป็นเธอนี่เอง จางเย่พบเธอระหว่างทาง คิดว่าเขาต้องเคยเจอกันมาก่อน แต่ว่าก็ยังนึกไม่ออก
จากนั้นเป็นเสียงผู้ชาย
เป็นผู้ชายที่ใช้นามแฝงว่า ‘ทานตะวันใต้ดวงดาว’
“โว้!”
“ยาอิยา!”
"ฉันไม่เชื่อ ว่าฉันเกิดมาต่างจากใครเขา!"
"ฉันไม่เชื่อ ว่าฉันนั้นไร้ความสามารถใด!"
"ฉันไม่เชื่อ ว่าฉันถูกลิขิตให้ต้องต่ำต้อย!"
"ฉันไม่เชื่อ ว่าบทเพลงของฉันจะไม่มีคนสนองตอบตลอดไป!"
นี่คือเพลงเก่าของจางหย่วนฉีในโลกใบนี้ ‘ฉันไม่เชื่อ’ ซึ่งถูกดัดแปลงทำนองเล็กน้อย น้ำเสียงทรงพลัง เสียงสูงยิ่งทรงพลัง!
เป็นคู่มือที่แข็งแกร่งนัก!
แต่ทว่าจางเย่กล้ามั่นใจ คนผู้นี้ต้องเป็นนักร้องอาชีพ เนื่องจากถ้าเป็นพิธีกรหรือดารา ต่อให้ร้องเพลงดีแค่ไหน พรสวรรค์มากแค่ไหน ก็ไม่อาจร้องออกมาแบบนี้ น้ำเสียงของเขาคล้ายดาบเล่มหนึ่ง ผ่านการตีผ่านการหลอมนับร้อยนับพันค่อยปรากฏออกมา!
จากนั้นเป็นคนที่สี่
ห้า
หก
สีหน้าจางเย่ยิ่งมายิ่งจนปัญญา นึกในใจว่าคนพวกนี้ทำไมถึงได้ร้ายกาจนักนะ?
จนกระทั่งเสียงที่สิบเจ็ด เขาจึงค่อยคลายใจลงบ้างเล็กน้อย
คนผู้นี้ใช้ชื่อ ‘จามรี’
ถึงจะร้องได้ดี แต่ก็ยังมีจุดอ่อนในทักษะการร้องเพลง ปัญหาเรื่องการออกเสียงคำและรายละเอียดเล็กๆ น้อยๆ ที่ถือว่าด้อยกว่าคนอื่นๆ ไปนิด คงไม่ใช่นักร้องอาชีพ หรืออาจเป็นมือใหม่ในวงการ? แต่ในการแข่งขันจริง ไม่มีอะไรแน่นอน บรรยากาศในห้องส่ง ลักษณะของผู้ฟัง การเลือกเพลง ลำดับการปรากฏตัว การแสดงจริง ล้วนแต่มีผลกับผลสุดท้ายทั้งสิ้น จางเย่ไม่กล้าแน่ใจว่าคนคนนี้จะถูกตัดออกไปก่อนจนกว่าผลลัพธ์จะประกาศออกมา ใครจะไปรู้? ถ้าเขาเลือกเพลงดีๆ ได้ตำแหน่งดีๆ อาจจะได้คะแนนโหวตจากผู้ชมอย่างดีเยี่ยมก็ได้
ดังนั้น ไม่ว่ายังไงก็ไม่อาจดูแคลนได้!
คนที่มาตรงนี้ ไม่มีใครเป็นลูกพลับนิ่มหรอกนะ!
จางเย่จำชื่อแต่ละคนเอาไว้ เขาทราบอีกว่า คนที่มาคัดเลือกยังมีเยอะกว่านี้อีกมาก นี่เป็นเพียงยอดของภูเขาน้ำแข็งเท่านั้น!
จบแล้ว
หานฉีมองเขากะพริบตาปริบ "อาจารย์โจ๊กเกอร์ รู้สึกเป็นยังไงบ้างคะ?"
จางเย่ดัดเสียงเพื่อปกปิดตัวตน ให้คำวิจารณ์ "พอไหว ทักษะของจามรีเรียกว่าธรรมดา ดอกไม้ต้องฝนนั่นถึงจะดัดเสียงร้อง แต่ก็แปลกประหลาดอยู่หน่อย"
ประหลาด?
คุณยังกล้าวิจารณ์คนอื่นว่าประหลาด?
เชี่ย ในบรรดาคนตรงนี้ คุณนั่นแหละที่ประหลาดที่สุดแล้ว โอเคไหม?!
……
ที่ห้องหมายเลข 1
เสียงของโจ๊กเกอร์ดังขึ้นในห้อง
“ข้าคือคนงานขุดเจาะน้ำมันก้องเกียรติกล้า!”
“สวมหมวกเหล็กออกท้าท่องล่องโลกา!”
ผู้ใช้นามแฝงว่าทานตะวันใต้ดาราต้องตาค้าง อ้าปากด้วยความตกตะลึง
……
ที่ห้องหมายเลข 2
“เหล่ากรรมกรเราแข็งแรง!”
“เหล่ากรรมกรเรากล้าแกร่ง!”
ดอกไม้ต้องฝนแทบพลัดตกจากโซฟา
……
ที่ห้องหมายเลขสี่
“พลขับวัยห้าสิบอย่างฉันหน้ายิ้มแฉ่ง!”
“จะกล่าวถึงรถคันโตโอ้โหเรื่องมันยาว!”
“อายุสิบแปดก็ขับรถยนต์ได้แล้วหนา”
“บึ่งรถเมืองฝรั่ง ฉันคือมือฉมัง”
ไม้ใกล้ฝั่งตะลึงตาค้าง!
……
ที่ห้องอื่นๆ เองก็มีปฏิกิริยาไม่ต่างกันเท่าไรนัก!
เหล่านักร้องหน้ากากต่างก็ฟังจนตกตะลึงไปหมด!
เชี่ย!
แม่งเพลงอะไรวะ?
แม่งเป็นคนยังไงกันวะ?
มางานเกษียณของผู้ใช้แรงงานรึไง!
หรือว่าเป็นนักร้องเก่า? เป็นศิลปินอาวุโส? แต่เสียงไม่ใช่นี่ เสียงฟังไม่แก่เลยนะ! เชี่ย คราวนี้ ‘เดอะแมสก์ซิงเกอร์’ ไปเชิญใครมาจากไหนกันแน่?
ประหลาด!
นี่คือคำวิจารณ์ที่คนอื่นๆ มีให้กับโจ๊กเกอร์!
พวกเขาล้วนแต่สงสัยถึงตัวจริงของโจ๊กเกอร์เช่นกัน
นักร้องเสียงเบล แคนโต้?
นักร้องโอเปร่า?
เช่นเดียวกับที่จางเย่นึกถึงคนอื่นๆ
พวกเขาก็สงสัยว่า ‘โจ๊กเกอร์’ ผู้นี้เป็นใคร ผู้เข้าแข่งขันคนอื่นๆ เป็นใคร!
รายการบันเทิงที่ไม่เคยมีมาก่อน ไม่รู้ว่าศัตรูเป็นใครแบบนี้ เป็นเรื่องที่น่าสนุกจริงๆ!


[Go To Next Chapter]( ./84.md)