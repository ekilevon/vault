##บทที่ 963: ระงับการฉาย!
เวลาเจ็ดโมงเช้า
ณ สถานี CCTV
คนของช่องอื่นยังไม่มาทำงานกัน ออฟฟิศอื่นๆ ก็ล้วนยังว่างเปล่าไร้ผู้คน แต่ว่าที่ออฟฟิศของช่องสิบสี่กลับกำลังวุ่นวาย!
พนักงานทุกคนมาอยู่กันพร้อมหน้า ไม่ขาดแม้แต่คนเดียว!
"บทล่ะ?"
"กำลังทำสำเนาอยู่ ใกล้จะเสร็จแล้ว!"
"หาเบอร์ของหน่วยสิ่งแวดล้อมให้หน่อย!"
"อยู่นี่!"
"ใครจะเป็นคนไปสัมภาษณ์ผู้อำนวยการสวี?"
"ฉันเอง ฉันไปเอง!"
"ผู้กำกับจาง? คุณจะไปเองเหรอคะ?"
"ใช่!"
"งั้นฉันจะรีบประสานงานให้นะคะ!"
"รองผู้กำกับฮา คลิปแอนิเมชั่นเสร็จแล้วค่ะ จะดูเลยไหมคะ?"
ราวแปดเก้าโมง
พนักงานของ CCTV เพิ่งจะมาทำงานกัน คนที่เดินผ่านออฟฟิศของช่องสิบสี่ เมื่อเห็นสภาพภายในห้องแล้วต่างก็ต้องตกตะลึง พวกเขาพบว่าคนของช่องสารคดีในวันนี้คล้ายกลายเป็นคนละคน ทุกคนล้วนดูยุ่งวุ่นวาย ไม่มีใครนั่งเล่นเกม ไม่มีใครนั่งพูดคุยกัน ทุกคนยามนี้เป็นคล้ายกระบี่เล่มหนึ่ง เป็นกระบี่ที่คมกล้าสุดประมาณ จริงจัง ขึงขัง และขุ่นแค้น!
เกิดอะไรขึ้น?
มีเรื่องอะไร?
คนของช่องสิบสามเดินเข้าไปถามไถ่ "เหลาอู่ พวกนาย..."
ทว่าในตอนนั้นเอง คนที่พอรู้เรื่องบ้างก็รีบลากเขากลับมา "ไม่ต้องไปถาม หวงตานตานที่อยู่ช่องนี้เกิดเรื่องแล้ว!"
"เกิดอะไรขึ้น?"
"เป็นมะเร็งปอด"
"นายว่าอะไรนะ? เป็นไปได้ไง!"
"นั่นสิ อายุแค่เท่าไรเอง?"
"รู้ได้ยังไง?"
"เมื่อเช้าได้ยินคนพูดอยู่เหมือนกัน เห็นว่าเป็นเพราะมลพิษ!"
"นี่..."
"ถึงว่าสิ! ถึงว่าทำไมคนของช่องสิบสี่ถึงเอาเป็นเอาตายขนาดนี้!"
"มลพิษ? มลพิษมันร้ายแรงขนาดนี้เชียว?"
"ทำให้เกิดมะเร็งปอดเลยเหรอ?"
"ทำไมฉันไม่เห็นรู้เลยล่ะ? ข่าวก็ไม่ออกนี่?"
"ฉันรู้นะว่ามลพิษน่ะไม่ดี แต่ไม่เห็นมีใครบอกว่าจะทำให้เกิดมะเร็งปอดได้ด้วย? โอกาสเกิดเยอะขนาดนี้เลยเหรอ? เมื่อวานฉันยังเจอหวงตานตานอยู่เลย!"
"ไม่รู้สิ"
"มลพิษร้ายแรงขนาดนั้นเชียว?"
ในเช้านั้น ข่าวนี้ก็แพร่กระจายไปทั้งสถานี CCTV แล้ว
ผู้อำนวยการจากช่องอื่นๆ หลายคนต่างก็มาแสดงความเสียใจกับเหยียนเทียนเฟย
บางช่องมีน้ำจิตน้ำใจ เสนอให้เปิดรับบริจาค แต่เหยียนเทียนเฟยกับถงฟู่ไม่รับ นั่นเพราะว่าการถ่ายทำสารคดีฝุ่นมลพิษ ทำให้หวงตานตานต้องเดินทางไปพื้นที่ที่มีหมอกฝุ่นทั้งเหนือจรดใต้ นั่นเป็นสาเหตุหลักที่ทำให้เกิดอาการป่วย เมื่อหวงตานตานเจ็บป่วยจากการทำงาน เหยียนเทียนเฟยจึงคุยกับหน่วยงานที่เกี่ยวข้องและขอค่ารักษาพยาบาล เพื่อไม่ให้ทางครอบครัวของเธอต้องกังวล เหยียนเทียนเฟยจัดการหมดแล้ว
……
เวลาผ่านไป
หนึ่งวัน
สองวัน
สามวัน
คนของช่องสิบสี่แต่ละคนล้วนเอาจริงเอาจัง ภายใต้การทำงานที่เข้มข้นเช่นนี้ ในเวลาเพียงแค่สามวัน ครึ่งหลังของสารคดีขนาดสี่ตอนก็เสร็จสิ้นลงเรียบร้อย เมื่อรวมกับงานของเดือนก่อนหน้า สารคดีทั้งหมดก็เสร็จสมบูรณ์แล้ว!
ช่วงสุดท้าย เป็นจางเย่ลงมือจัดการกำกับด้วยตนเอง โดยตัดช่วงที่ข้อมูลยังไม่ชัดเจนออก เขาไม่ได้ลอกเลียนแบบรายการสารคดีจากในโลกเดิมของเขา วิธีการถ่ายทอดแตกต่างกัน จางเย่เพิ่มเติมเนื้อหาของเขาลงไป และแก้ไขหลายจุด เพราะเกรงจะไม่สามารถออกอากาศได้ ทั้งยังตัดเนื้อหาที่สุ่มเสี่ยงหลายประการ แต่เรื่องบางเรื่องนั้นไม่อาจลบทิ้งไปได้ ไม่ว่ายังไงก็ต้องคงเอาไว้
และในวันเดียวกันนั้นเอง การถ่ายทำก็เสร็จสิ้น!
ฮาฉีฉีถอนหายใจ "ในที่สุดก็เสร็จแล้ว!"
"เหนื่อยแทบตาย!" จางจั่วเกือบล้มพับไปแล้ว
เสี่ยวหวังตื่นเต้นมาก "ดีเลย ฉันจะโทรบอกตานตานนะ!"
ถงฟู่รีบถาม "ผู้กำกับจาง เมื่อไหร่จะออกอากาศรึครับ?"
จางเย่ถาม "ทำไมเหรอ?"
ถงฟู่ "สัปดาห์หน้าตานตานจะเข้าผ่าตัดแล้ว ผมอยากให้เธอได้ดูก่อนการผ่าตัด!"
จางเย่รีบออกปาก "ได้ ฉันจะไปคุยกับ ผอ.เหยียนให้"
จางเย่ตรงไปที่ออฟฟิศของผู้อำนวยการเหยียนเทียนเฟย เปิดสารคดีให้รับชม เมื่อเหยียนเทียนเฟยดูจบก็พอใจอย่างยิ่ง และสั่งให้ส่งหนังสือขออนุญาตทันที พวกเขาหวังจะออกอากาศในสัปดาห์หน้า ส่วนสัปดาห์นี้จะใช้ลุยทำโฆษณาอย่างเต็มที่!
แต่ทว่าที่ทุกคนคาดไม่ถึงก็คือ วันต่อมา CCTV กลับตัดสินลงมาว่า ‘การสืบสวนเรื่องฝุ่นมลพิษ’ นั้นไม่ผ่านการพิจารณา สั่งระงับการถ่ายทอด และหยุดการประชาสัมพันธ์รายการนี้ในทุกช่องทาง!
ช่องสิบสี่เดือดพล่านในทันที!
ฮาฉีฉีตบโต๊ะอย่างแรง "ทำไมล่ะ!"
จางจั่วเบิกตากว้าง "ทำไมถึงไม่ให้ออกอากาศ? เพราะอะไร?"
เสี่ยวหวัง "สรุปว่าเกิดอะไรขึ้นกันแน่?"
ทุกคนไม่ยอมเชื่อ ความพยายามของพวกเขาตลอดหลายวันถึงขั้นลืมวันลืมคืน เพื่อทำสารคดีให้เสร็จก่อนการผ่าตัดของหวงตานตาน กลับไม่ได้รับการอนุมัติให้ฉายงั้นหรือ? CCTV ถึงขั้นไม่ยอมสั่งแก้ไขให้งานผ่าน แต่กลับปิดตายสารคดีชิ้นนี้ไปเลย?
นี่เป็นเรื่องที่เกิดขึ้นได้น้อยมาก
ในสถานี CCTV นั้นเคยเกิดขึ้นเพียงไม่กี่ครั้งเท่านั้น
เหยียนเทียนเฟยก็โกรธแล้ว เขาตรงไปหาผู้บริหารทันที เมื่อฝ่ายช่องสิบสี่ได้ยินข่าวก็ตามเหยียนเทียนเฟยไปอย่างรวดเร็ว!
ที่ห้องทำงานของผู้บริหารสถานี CCTV นั้นมีคนอยู่ไม่น้อย!
"ทำไมกัน?"
"พวกเราทำผิดกฎตรงไหน?"
"นี่น่ะเป็นสื่อเพื่อสังคมนะครับ!"
"หัวหน้า ทำไมเราถึงออกอากาศไม่ได้คะ?"
ไม่มีใครสามารถยอมรับได้!
ผู้บริหารสถานีซึ่งรับผิดชอบเรื่องการตรวจสอบขมวดคิ้ว "ฉันดูสารคดีแล้ว ถ้าเธอพูดถึงแค่อันตรายของมลพิษ อย่างนั้นก็ไม่มีใครไปยุ่งกับพวกเธอ แต่ว่าทำไมต้องพูดถึงเรื่องที่มาของมลพิษนั่นด้วย? มลพิษจากการหลอมเหล็ก? มลพิษจากการเผาถ่านหิน? แบบนี้ไม่มีทางรอดไปได้หรอก!"
เหยียนเทียนเฟยพูดด้วยความเดือด "ทำไมถึงไม่รอดล่ะ?"
ผู้บริหารกล่าว "ยังจะถามว่าทำไมถึงไม่รอดอีก? คิดว่าประเทศนี้จะไม่ใช้ถ่านหินได้เหรอ? หรือไม่ผลิตเหล็กกล้า? พูดถึงเรื่องพวกนี้แล้วมีประโยชน์อะไร? มีแต่จะสร้างความเสียหายใหญ่หลวง! ถ้าเกิดสังคมบ้าจี้ตามจนเกิดความขัดแย้งขึ้นมา ใครจะเป็นคนรับผิดชอบ? นายจะรับผิดชอบเหรอ? นายมีปัญญาแบกรับได้งั้นเหรอ? ไม่ใช่แค่นาย แม้แต่ CCTV เองก็ยังแบกรับไว้ไม่ได้!"
จางเย่ตรงเข้ามาจากด้านนอก "ถ้าเกิดไม่พูดถึงแหล่งกำเนิดมลพิษ แล้วอย่างนั้นสารคดีชิ้นนี้ยังจะมีความหมายอะไร? คุณจะให้พวกเราบอกคนฟังยังไง? บอกว่ามลพิษร้ายแรง! ร้ายแรงอย่างยิ่ง! แต่ว่าแหล่งที่มาของมัน เรากลับต้องเก็บเป็นความลับ บอกพวกคุณไม่ได้? เพราะงั้นไม่ต้องไปสนใจหรอก มลพิษหนาเตอะยังไงพวกคุณก็ต้องอดทน มลพิษจะหนาแค่ไหน พวกคุณก็ทำอะไรไม่ได้อยู่ดี! แบบนี้งั้นเหรอ?"
หัวหน้าสถานีไม่เถียงต่อ "สารคดีคุณบอกว่ามลพิษเป็นสาเหตุหนึ่งของมะเร็งปอด มีงานวิจัยรองรับไหม? มีรึเปล่า? ถ้ามีก็ควักออกมาสิ!"
จางเย่มองดูเขา "สถาบันวิจัยหลายแห่งทำการศึกษามาแล้ว มลพิษในอากาศมีส่วนเกี่ยวข้องกับการเพิ่มจำนวนขึ้นของผู้ป่วยโรคมะเร็งจริงๆ!"
ผู้บริหารนั้นกลับส่ายหน้า "ผมถามคุณว่า มีผลการวิจัยรึเปล่า? มีหลักการอะไรมารองรับ? มีรายงานระดับชาติไหม? มีรายงานชิ้นไหนบ้าง? คุณบอกว่ามลพิษทำให้เกิดมะเร็ง ทำให้เกิดโรคระบบทางเดินหายใจ และยังทำให้เกิดโรคอื่นๆ อีกมาก? คุณกำลังทำให้สังคมแตกตื่นนะ! ไม่ว่ายังไงก็ต้องมีหลักฐาน!"
เหยียนเทียนเฟยลั่น "ต่างประเทศมีคนตายเพราะมลพิษจำนวนมาก บอกผมหน่อย คนพวกนั้นตายยังไง?"
ผู้บริหารสถานีนั้นว่า "ตายยังไงผมไม่รู้ ผมไม่สนใจด้วย ผมรู้แค่ว่าพวกคุณกำลังทำตัวเป็นกระต่ายตื่นตูม เรื่องบางเรื่อง ยังไงคุณก็ขุดออกมาไม่ได้ ต่อให้ทำออกมาเป็นสารคดีแบบนี้ก็ไม่ได้! ถ้าหากจัดการไม่ดี ต้องกลายเป็นเรื่องใหญ่แน่!"
จางเย่ทนฟังไม่ไหว "มีคนตายไปเพราะมลพิษตั้งเท่าไหร่ ทุกคนก็เห็นกันอยู่กับตา คุณแม่งจะให้ผมไปทำการศึกษา? หาคำอธิบายทางวิทยาศาสตร์? ตาบอดเหรอ? คิดว่าผมเป็นนักวิจัยเหรอ? งั้นผมถามหน่อย! แพทย์แผนจีนมีคำอธิบายทางวิทยาศาสตร์ไหม? อธิบายหลักทฤษฎีแพทย์แผนจีนด้วยวิทยาศาสตร์ให้ผมฟังหน่อย อธิบายการจับชีพจรด้วยวิทยาศาสตร์ให้ผมฟังหน่อย! อธิบายหน่อย!"
แน่นอนว่าคำถามนี้ ผู้บริหารไม่มีทางตอบได้ แต่ว่าสารคดีชิ้นนี้ อย่างไรเขาก็ปล่อยผ่านออกไปไม่ได้จริงๆ!
หนึ่งชั่วโมงต่อมา ทางสถานีออกคำสั่งประกาศิตลงมาแล้ว!
ผู้อำนวยการช่องสิบสี่ก่อเรื่องวุ่นวาย!
จางเย่ พักงานหนึ่งเดือน!
เหยียนเทียนเฟย พักงานหนึ่งเดือน!
พนักงานช่องสิบสี่ หักโบนัสของเดือนนี้ทั้งหมด!
นี่คือคำสั่งลงโทษที่รุนแรงมาก ตลอดประวัติศาสตร์ของสถานี CCTV ไม่เคยปรากฏมาก่อน แสดงให้เห็นว่าเรื่องคราวนี้ทางสถานีใจแข็งแค่ไหน!
เหยียนเทียนเฟยตบโต๊ะเสียงดัง พลางสบถออกมา!
คนของช่องสิบสี่ก็ด่าสถานีไม่หยุด!
"เชี่ย!"
"ทำไมถึงไม่ยอมให้ออกอากาศ?"
"พวกเราต้องไปเอาข้อมูลจากพวกองค์กรเฉพาะหรือไง!"
"นั่นสิ ทำไมหาว่าเราเป็นกระต่ายตื่นตูมไปได้?"
จางเย่เองก็เดือดดาล!
เขาจัดการเรื่องนี้ด้วยความระมัดระวังอย่างที่สุดแล้ว!
คนอื่นอาจไม่ทราบ แต่เขารู้ดีว่าที่โลกของเขา สารคดีของไฉจิงเองก็สร้างความปั่นป่วนวุ่นวายแค่ไหน คนในประเทศทุกระดับชั้นล้วนตกใจ พวกเขาต่างตื่นตระหนก และหวาดเกรงมลพิษเหล่านี้เป็นครั้งแรก แต่หลายคนยังตั้งคำถามอยู่ เป็นตายยังไงก็ไม่เชื่อสารคดีของไฉจิง พยายามคิดหาข้อโต้แย้ง
ดังนั้นจางเย่จึงระมัดระวังอย่างยิ่ง!
ขอให้ปฏิรูปอุตสาหกรรม? เขาไม่ทำ!
ขอให้ลดการใช้ถ่านหิน? เขาไม่พูด!
ข้อมูลจากสถาบันวิจัยต่างชาติ? เขาไม่ใช้!
เขาถึงกับยอมไม่เรียกร้องให้ประเทศต้องแก้ไขปัญหาสิ่งแวดล้อมนี้ในทันที!
เขาลบข้อมูลที่ก่อความขัดแย้งในสารคดีของไฉจิงทั้งหมด เพียงแต่ต้องการบอกต่อประชาชนถึงความอันตรายของมลพิษ บอกพวกเขาว่าสาเหตุของมลพิษเหล่านี้คืออะไร! ให้ระมัดระวัง ให้ป้องกัน ให้หลีกเลี่ยง! แต่จางเย่คิดไม่ถึงว่า สารคดีเช่นนี้ยังคงถูกห้ามออกอากาศ!
เสี่ยวหวังรีบพูด "ฉันโทรบอกตานตานแล้วว่าสารคดีทำเสร็จแล้ว คราวนี้พวกเราจะบอกเธอยังไงดี? ออกอากาศไม่ได้? ไม่ออกแล้ว?"
ถงฟู่เคืองโกรธ "ตานตานนอนอยู่ที่โรงพยาบาล ทุกวันถามถึงแต่เรื่องสารคดี เธอ...เธอ..."
ทุกคนเงียบเสียงลง ทางสถานี CCTV ลงประกาศิตแล้ว ช่องสิบสี่ย่อมไม่มีทางออกอากาศได้ นี่คือความจริงที่สุด!
ทำยังไงดี?
ไม่มีหนทางแล้ว!
แม้แต่ผู้อำนวยการเหยียนเองก็ยังถูกพักงานไปแล้ว!
"ผู้กำกับ!"
"ผู้กำกับจาง พวกเราจะทำยังไงดี?"
ฮาฉีฉีมองเขา
จางจั่วมองเขา
คนของช่องสิบสี่ล้วนหันมองเขา
จางเย่ไม่ว่าอะไร เพียงแต่เดินกลับออฟฟิศของตนเอง แล้วต่อสายโทรหาอู๋เจ๋อชิง เล่าสถานการณ์ทั้งหมดให้เธอทราบ เขาอยากฟังความเห็นของคุณอู๋
"อยากฟังความเห็นของฉันหรือ?"
"ใช่ครับ"
"งั้นฉันว่า ให้ดีที่สุดก็คืออย่าไปยุ่งเลย เรื่องนี้ละเอียดอ่อนเกินไป ไกลได้เท่าไหร่ให้ไกลเท่านั้น"
"ผมรู้แล้ว"
"แต่ถ้าเธอยืนยันจะยุ่ง ฉันก็จะสนับสนุน"
"ขอบคุณครับ"
คำพูดของคุณอู๋เปิดเผยเรื่องราวหลายประการ ระดับที่เธออยู่แน่นอนว่าต้องรู้ข้อมูลมากมาย รู้เรื่องมากกว่าเขาเยอะแน่นอน!
นี่คือดงกับระเบิดแน่แล้ว!
ใครยุ่งคนนั้นจบสิ้น!
ใครยุ่งคนนั้นต้องตาย!
ปฏิกิริยาของ CCTV ก็บ่งบอกชัดเจนแล้ว!
แต่ทว่า
จางเย่เชื่อเหลือเกินว่า ตลอดประวัติศาสตร์อันยาวนาน เรื่องนี้ไม่อาจปกปิดไปตลอดชีวิตได้ ปีนี้ไม่มีคนพูด ปีหน้าไม่มีคนพูด งั้นอีกร้อยปีให้หลัง? สองร้อยปีให้หลังล่ะ?
ไม่ว่ายังไงก็ต้องมีคนกล้ายืนขึ้น!
ต้องมีคนกล้าเสียสละ!
จางเย่รินชาให้ตนเองถ้วยหนึ่ง จิบคำหนึ่ง แล้วหลับตาลงใคร่ครวญ ใคร่ครวญอยู่นาน
เขา...จะเป็นคนคนนั้นเอง!


[Go To Next Chapter]( ./64.md)