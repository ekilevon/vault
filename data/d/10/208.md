##บทที่ 1108 : ใครชนะ?
ในห้องสมุด
จางเย่ทางหนึ่งกินข้าวอีกทางหนึ่งเดินหมาก
ด้านนอก อู๋เจ๋อชิงเดินกลับเข้ามาแล้ว
จางเย่ถาม “แม่พวกเราโทรมาเหรอ?”
อู๋เจ๋อชิงส่งเสียงอืมตอบ
จางเย่กะพริบตา “หรือว่าพ่อโกรธเป็นฟืนเป็นไฟแล้ว?”
“ประมาณนั้น” อู๋เจ๋อชิงเดินมาข้างหลังจางเย่ มองเขาแล้วก็มองกระดานหมากบนจอคอม ก่อนถาม “จริงสิเย่น้อย ตะกี้คนที่เธอเตะนั่นไอดีชื่ออะไรเหรอ”
จางเย่ยังตอบสนองไม่ทัน “คนไหน?”
คุณอู๋พูด “ก็คนที่เธอบอกว่าเข้าห้องมาแล้วอยากจะแข่งกับเธอคนนั้นไง”
“อ๋อ มือใหม่คนนั้น” จางเย่วางหมากลงไปอีกครั้ง ตอบอย่างไม่ใส่ใจ “เหมือนจะชื่อเซี่ยงอะไรซักอย่าง ผมก็จำไม่ค่อยได้แล้ว อ้อใช่ ชื่อว่าเซี่ยงหรงละมั้ง?”
อู๋เจ๋อชิง “...”
“ทำไมเหรอ?” จางเย่ยังไม่เข้าใจ
อู๋เจ๋อชิงหัวเราะเบาๆ “ไม่มีอะไร เธอเล่นต่อเถอะ”
จางเย่พยักหน้าพลางชี้ไปที่หน้าจอ “ตานี้พ่อเทพเซียนประทับแล้ว ถ้าไม่ใช่เพราะก่อนหน้านี้ลูกพี่ออมมือให้ก็คงจะต้านไม่ไหวจริงๆ เขาหยิบหมากดำได้เดินก่อน จึงได้เปรียบมากตอนต้นเกม ฉะนั้นตอนนี้ผมเป็นฝ่ายถูกกระทำ ได้แค่คอยมองหาโอกาสอย่างช้าๆ พยายามล่อเขาบ่อยๆ ฮ่าๆ ดู คุณดูสิ พูดแล้วก็มาเลย ตรงนี้ก็ล่อเขาได้อีกหนึ่งหมาก! ฮ่าๆๆ”
เขาหัวเราะไม่หยุด วางหมากนี้ลงไปทันทีโดยไม่แม้แต่จะหยุดคิด
จางเย่โอ้อวด “เป็นยังไงบ้างอู๋ หมากตานี้ใช้ได้มั้ย”
ยิ่งกว่าใช้ได้อีก!
การวางครั้งนี้อย่างน้อยก็ทำให้เขาไล่ตามระยะห่างของช่องว่างได้สองถึงสามช่วงแล้ว!
“...เธอเรียนหมากล้อมมาจากใครกันแน่?”
“หมากล้อมเหรอ แรกเริ่มก็กับครูประถม จากนั้นก็ครูสอนกิจกรรมนอกห้องเรียนตอนม.ต้นน่ะ”
“หมดแล้ว?”
“ไม่มีแล้ว ทำไมเหรอ?”
“อืม ไม่มีอะไร”
“หรือให้ผมยอมพ่อไปสักกระดานไหม?”
“ไม่ต้องยอม กระดานนี้เธอตั้งใจเล่นดีๆ ล่ะ”
“ได้เลย งั้นผมไม่ออมมือแล้วนะ!”
……
 
หนึ่งชั่วโมง
สองชั่วโมง
เวลาล่วงเลยมาถึงสองทุ่มกว่าแล้ว
แต่ทว่าผู้คนในสมาคมหมากฯ ไม่เพียงไม่จากไป กลับยังเพิ่มจำนวนขึ้นเรื่อยๆ มีหลายคนมือถือกล่องบะหมี่นั่งอยู่ตรงนั้น ดวงตาจ้องเขม็งไปยังการต่อสู้บนหน้าจอไม่ยอมย้ายไปไหน! นักหมากล้อมเก้าดั้งและโค้ชหมากล้อมทีมชาติหลายคนเดิมทีพักผ่อนอยู่บ้าน ต่างก็รีบร้อนมาที่นี่หลังจากได้ยินข่าวเช่นกัน
เมื่อพวกเขาเข้ามาก็รีบถาม “เป็นยังไงบ้างแล้ว?”
สวีหานแปดดั้งที่อยู่ไม่ไกล หันกลับมาตอบ “เดินมาถึงกลางเกมแล้วครับ”
คนหนึ่งรีบร้อนถาม “ตอนนี้ใครได้เปรียบ?”
คนอื่นๆ ก็เงยหน้าขึ้นมองหน้าจอ
เฉินอิงเจ็ดดั้งเดินเข้ามา “ท่านเซี่ยงถือหมากดำ บนกระดานแน่นอนว่าย่อมได้เปรียบ แต่ถ้านับแต้มต่อในตอนสุดท้ายด้วยล่ะก็ ทั้งสองคนฝีมือทัดเทียมกัน ไม่มีใครได้เปรียบกว่าใคร!”
“เชี่ย!”
“ไอ้คนนี้ทำไมถึงได้เก่งขนาดนี้”
“เขาโผล่มาจากไหนเนี่ย”
“เซี่ยงหรงเก้าดั้งลงสนามยังล้มเขาไม่ลงเหรอ?”
“ที่สำคัญคือ มารดามันยังเป็นแค่มือสมัครเล่นเท่านั้นเอง?”
“เขาเป็นใคร?”
“นี่ต้องถามอาจารย์ฉางเหอแล้ว มีแค่เขาที่รู้ คนอื่นไม่มีใครรู้เลย!”
“ชู่ว์ เบาๆ หน่อย เหมือนได้ยินมาว่าอาจารย์ฉางเหอเป็นคนไปแหย่เขาก่อนยังไงไม่รู้ เจ้าคนที่ชื่อเย่นั่นถึงได้ตามมาท้า”
เวลานี้เอง หลี่ฉินฉินก็มาถึงสมาคมหมากล้อม
“อาจารย์หญิง!”
“อาจารย์หญิง คุณมาได้ยังไง?”
“คุณป้าหลี่”
“คุณป้าหลี่”
ทุกคนต่างรู้จักเธอ ล้วนส่งเสียงทักทายกันเซ็งแซ่
หลี่ฉินฉินถาม “ฉางเหอล่ะ?”
เถียนเหวยเหว่ยชี้ทันที “อาจารย์อยู่ทางนั้นค่ะ กำลังโต้เถียงกับประธานซ่านอยู่”
พอหลี่ฉินฉินเดินเข้าไปก็ได้ยินอู๋ฉางเหอกับซ่านตงเหอปะทะคารมกันอยู่
ซ่านตงเหอตะโกน “พี่อู๋ คุณต้องดึงตัวคนผู้นี้มาให้เราให้ได้!”
อู๋ฉางเหอเหลือกตา “เขาเป็นแค่คนนอกวงการ นายจะเอาเขามาทำไม!”
“คุณเคยเจอคนนอกแบบนี้เหรอ?” ซ่านตงเหอชี้หน้าจออย่างหมดคำพูด “แข่งกับเสี่ยวเซี่ยงได้ถึงขนาดนี้ ไม่ว่าเขาจะเป็นคนนอกยังไง ผมก็ต้องการเขา!”
หลี่ฉินฉินแทรกขึ้น “เหล่าซ่าน”
อู๋ฉางเหอขมวดคิ้ว “เฮ้ย เธอมาได้ไง?”
ซ่านตงเหอพูดทันที “เจ๊หลี่ พวกเราสมาคมหมากกระดานต้องการเขา ผมอนุญาตเป็นกรณีพิเศษ ให้เขาเข้ามาร่วมแข่งอย่างเป็นทางการในการแข่งขันระดับมืออาชีพในปีนี้ และเก็บโควตาทีมชาติในปีหน้าไว้ให้เขาด้วย เจ๊ตามหาเขาให้ผมได้ไหม ไม่ ไม่ต้องให้เจ๊หา เจ๊บอกผมว่าเขาเป็นใครก็พอ ผมมีวิธีชักจูงเขา ผมต้องดึงเขามาให้ได้!”
อู๋ฉางเหอเบ้ปาก “นายพอเถอะน่า”
หลี่ฉินฉินฟังจบก็หัวเราะเจื่อนๆ “เหล่าซ่าน ฉันว่าเรื่องนี้น่ะช่างมันไปเถอะ”
“ทำไมล่ะ?” ซ่านตงเหอกระหายอยากได้คนมีความสามารถจนกระวนกระวายไปหมดแล้ว!
หลี่ฉินฉินจนคำพูด “คนคนนี้พวกคุณยังไงก็ชักจูงมาไม่ได้ ฉางเหอพูดถูกแล้ว เขาเป็นคนนอกวงการจริงๆ อีกทั้งไม่สามารถเข้าร่วมสมาคมหมากกระดานแห่งประเทศจีนได้แน่นอน”
“ได้รับคัดเลือกเข้าทีมชาติ ได้ชื่อว่าเป็นนักหมากล้อมทีมชาติ มีชื่อเสียงโด่งดังระดับนั้นเลยนะ” ซ่านตงเหอพูด
หลี่ฉินฉินถอนหายใจ “สิ่งที่เขาไม่ขาดที่สุดก็คือชื่อเสียงนี่แหละ”
ซ่านตงเหอ “งั้นเงินล่ะ ผู้เล่นหมากล้อมระดับเขา ปีหนึ่งอย่างต่ำๆ ก็ได้หลักล้าน อย่าหาว่าหยาบคายนะ แต่ผมไม่เชื่อว่าเขาจะไม่สนใจ เขาทำอาชีพอื่นสามารถหาเงินได้ขนาดนี้ไหม?”
หลี่ฉินฉินไม่รู้จะตอบเขายังไง “ดูเหมือนเขาจะหาได้นะ อีกอย่างถ้าเขาอยากหาเงิน ปีหนึ่งคงไม่ใช่ได้แค่หลักล้าน แค่เดือนเดียวก็น่าจะเกือบหลักล้านแล้ว”
ซ่านตงเหอตกตะลึง “อะไรนะ” มองไปทางอู๋ฉางเหอ “นี่พูดจริงหรือพูดเล่น?”
อู๋ฉางเหอส่งเสียงฮึดฮัดทีนึง ไม่กล่าวอะไร ซึ่งก็นับเป็นคำตอบที่ชัดเจนแล้ว
“แต่ว่า…”   ซ่านตงเหอยังไม่ยอมรับ รีบร้อนพูด “ในวงการแข่งหมากล้อม หากเขาเข้ามาก็จะจัดอยู่ในกลุ่มชั้นยอดเลยนะ นี่ดีกว่าไปไต่เต้าจากระดับกลางของสายอาชีพอื่นตั้งมาก...”
ผลที่ได้คือหลี่ฉินฉินเหงื่อออกเล็กน้อย พูดขัดขึ้นว่า “แต่ว่านะเหล่าซ่าน อาชีพอื่นของเขา” เธอทบทวนอีกครั้ง “เท่าที่ฉันรู้มา ดูเหมือนเขาจะจัดอยู่ในกลุ่มชั้นยอดทั้งสิ้น”
ซ่านตงเหอ “...”
เชี่ย!
แล้วเรายังคุยอะไรได้อีกเหรอ?
แล้วเรายังจะพูดคุยตกลงอะไรกันได้อีก?
ซ่านตงเหอแทบจะร้องไห้ออกมาแล้ว
ผู้บริหารสมาคมคนอื่นและนักเดินหมากทั้งหลายที่อยู่ใกล้ๆ พอได้ยินเข้าก็ตกตะลึงอย่างมาก!
ปีเดียวสิบกว่าล้าน?
ชื่อเสียงโด่งดัง?
ทั้งยังเป็นระดับชั้นยอดในสายอาชีพอื่น?
ซ่านตงเหอ “เจ๊หลี่ คนคนนี้เป็นใครกันแน่?”
หลี่ฉินฉินยักไหล่ “ถ้าไม่ได้รับความยินยอมจากเขา ฉันก็ไม่รู้ควรหรือไม่ควรบอก แต่ยังไงก็เถอะ ถ้าคุณอยากดึงเขาเข้าวงการหมากล้อมนี่น่าจะเป็นไปไม่ได้”
ซ่านตงเหอถอนหายใจยาว “เฮ้อ น่าเสียดาย! น่าเสียดายมากๆ!”
อู๋ฉางเหอหัวเราะเย็นชา “น่าเสียดายอะไรกันเหล่าซ่าน ถ้าดึงไอ้หมอนี่เข้ามาจริงๆ นายได้โชคร้ายแน่ เจ้าหนุ่มนั่นต้องสร้างปัญหาวุ่นวายให้นายแน่นอน แล้วทั้งวงการหมากล้อมก็อย่าหวังจะได้พบความสงบสุขอีกเลย!” อู๋ฉางเหอแม้จะไม่สนใจเรื่องราวในวงการบันเทิง แต่ก็เข้าใจอย่างชัดเจน นับตั้งแต่จางเย่มาบ้านเมื่อวาน เขาก็ตรวจสอบและสอบถามทั้งข่าวและเรื่องราวต่างๆ ของอีกฝ่ายมาพอสมควร ทำให้เขาเข้าใจในตัวจางเย่มากขึ้นแล้ว
หลี่ฉินฉินเหลือบมองเขา “อย่าเอาแต่ว่าเขาสิ ฉันว่าเขาก็ออกจะดีนะ”
“นั่นมันเธอ ฉันดูแล้วไม่เจริญตา!” อู๋ฉางเหอพูดอย่างฮึดฮัดโมโห
วันนี้เป็นวันที่ยาวนานที่สุดในชีวิตของเขาจริงๆ เมื่อไรกันนะที่เขาโดนคนฆ่าซ้ำไปซ้ำมาแบบนี้ในวงการหมากล้อม? ไม่เคยมีมาก่อน! นี่คือครั้งแรก!
แล้วในทันใดนั้น ก็มีคนร้องอุทานออกมา!
“ล้อมปิดตายแล้ว!”
“หมากขาวตรงมุมขวาอันตรายแล้ว!”
“หมากดี!”
“ท่านเซี่ยงผู้เกรียงไกร!”
“ฮ่าๆๆๆๆ!”
พอซ่านตงเหอกับอู๋ฉางเหอได้ยินเข้าก็รีบหันไปดู
จากนั้นอู๋ฉางเหอก็หัวเราะขึ้นทันที พร้อมตบขาตัวเองรัวๆ “ดี ดี!”
แต่ว่าครู่ต่อมา หลังจากหมากขาววางได้แค่ครู่เดียว ทั่วทั้งห้องโถงก็กลับมาโกลาหลอีกครั้ง!
อู๋ฉางเหอหน้าดำอีกรอบแล้ว!
หลี่ฉินฉินเห็นแล้วขำมาก
“เชี่ย!”
“นะ...นี่มัน...”
“โดนล้อมแล้ว!”
“หมากขาวโดนล้อมแล้ว!”
“มุมขวารอดแล้ว!”
“นี่มันยอดเยี่ยมเกินไปแล้ว!”
“โอ้ย เหงื่อฉันแตกพลั่กเลย!”
“มารดามันยังรอดมาได้อีก?”
“หมากขาวเทพเกินไปแล้ว!”
“เชี่ย นี่นายอยู่ฝ่ายไหนกันแน่หา?”
“เฮ้ย  ฉันต้องอยู่ฝั่งท่านเซี่ยงแน่นอนอยู่แล้วสิ แต่หมากขาวเดินได้ดีมากเลยนะ! สามารถเดินหมากออกมาได้แบบนี้ ต้องเป็นระดับสามอันดับแรกของโลกแน่นอน!”
ทุกคนร่ำร้องอุทานออกมาซ้ำแล้วซ้ำเล่า!
ทว่าหลังจากนั้น เกมหมากล้อมก็กลับมาน่าเบื่ออีกครั้ง
เกมเดินมาได้ครึ่งกระดานแล้ว ทั้งสองฝั่งเริ่มเดินเกมต่อสู้กันแบบนายมาฉันไป ต่างวางหมากอย่างระมัดระวัง ไม่มีใครมุทะลุเดินแบบไม่ยั้งคิดแล้ว!
ครึ่งชั่วโมง
หนึ่งชั่วโมง
ขณะนี้ใกล้จะสี่ทุ่มแล้ว
ไม่มีใครคิดจะเป็นฝ่ายบุกก่อน ยังคงคุมเชิงบนกระดานกันอยู่อย่างนั้น!
หลี่ฉินฉินที่อยู่ในเหตุการณ์ เห็นจางเย่สามารถแข่งกับอันดับหนึ่งของวงการหมากล้อมในปัจจุบันอย่างเซี่ยงหรงได้อย่างสูสี ในใจก็เกิดความรู้สึกตกใจและมึนงงจนยากจะบรรยาย จางน้อยคนนี้เป็นผู้ยอดเยี่ยมเกินไปแล้ว ทำไมเขาถึงสามารถทำได้ทุกอย่าง? ทั้งยังสามารถประสบความสำเร็จในแต่ละอาชีพอีกด้วย
แล้วตอนนั้นเองก็เกิดสิ่งที่ไม่คาดคิดขึ้น
เซี่ยงหรงอ้าปากหาว หัวเราะครั้งนึง ก่อนพิมพ์ข้อความส่งไป นี่เป็นครั้งแรกหลังจากเริ่มเกมที่เซี่ยงหรงคุยกับ เย่ “หากเล่นไปจนจบเกม ไม่สิ้นสุดเพียงแค่ห้าหกชั่วโมงนี้แน่ คงจะต้องเล่นจนถึงพรุ่งนี้เช้า วันนี้แข่งถึงเท่านี้เถอะ ง่วงแล้ว ควรนอนได้แล้ว”
ทุกคนล้วนตะลึงพรึงเพริด!
ไม่เล่นแล้ว?
ท่านเซี่ยงไม่เล่นแล้ว?
เย่ ตอบกลับอย่างรวดเร็ว : งั้นใครเป็นผู้ชนะล่ะ?
เซี่ยงหรง : ถือว่าเสมอกัน คิดว่ายังไง?
เย่ : เอางั้นก็ได้
เซี่ยงหรง : วันไหนมีเวลา พวกเราค่อยมาแลกเปลี่ยนความรู้กันใหม่
พูดจบเซี่ยงหรงก็กดออฟไลน์ไอดีของอู๋ฉางเหอทันที
ทุกคนต่างรีบมุงล้อมเข้ามาหาเขา
“ท่านเซี่ยง!”
“ทำไมถึงไม่เล่นแล้วล่ะ?”
“เล่นถึงท้ายกระดานท่านต้องชนะแน่นอน!”
“ใช่แล้ว จะนับว่าเสมอกันได้ยังไง?”
หลายคนไม่สามารถยอมรับผลลัพธ์แบบนี้ได้ เพราะในสายตาพวกเขา เซี่ยงหรงคือเทพเจ้าแห่งวงการหมากล้อม ไม่มีใครสามารถเอาชนะคนผู้นี้ได้และไม่ควรมีใครสามารถทำได้!
เซี่ยงหรงกลับหัวเราะและส่ายศีรษะ ไม่พูดอะไร
พวกอู๋ฉางเหอและซ่านตงเหอเดินเข้ามาหา
อู๋ฉางเหอถาม “เป็นไงบ้าง?”
เซี่ยงหรงฝืนยิ้มบางๆ “เป็นมือหมากที่ร้ายกาจมากครับ”
อู๋ฉางเหอขุ่นเคือง “เธอเอาชนะไม่ได้เหรอ? หรือเธอไม่ได้ใช้ความสามารถทั้งหมด หา?”
เขาโกรธจนใกล้คลุ้มคลั่งแล้ว!
ไอ้คนแซ่จางนี่ ไม่มีใครสามารถจัดการมันได้จริงๆ น่ะหรือ?
“เป็นเพราะเขาฝีมือร้ายกาจจริงๆ” เซี่ยงหรงพูด “แม้ผมไม่ค่อยชินกับการเล่นหมากล้อมออนไลน์ จึงมีผลกระทบอยู่บ้าง แต่คู่ต่อสู้ก็ใช่ว่าจะใช้แรงเต็มกำลัง มีหลายก้าวที่หมากของเขาวางตามใจชอบยิ่งกว่าผม อีกอย่างก่อนหน้านี้เขาแข่งกับคนอื่นมาหลายตาแล้ว สภาวะสมองต้องได้รับผลกระทบอย่างแน่นอน หากสู้กันต่อไปแบบนี้ ก็ยากที่จะตัดสินว่าใครแพ้ชนะ” พูดจบ เขาก็ยักไหล่แล้วเอ่ยประโยคอันน่าตกใจ “นอกจากนี้ที่สำคัญก็คือ ถ้ายังดำเนินเกมนี้ต่อไป สุดท้ายผู้ชนะก็ไม่แน่ว่าจะเป็นผม”
คำพูดนั้นทำให้หลายคนถึงกับใบ้กิน!
 


[Go To Next Chapter]( ./209.md)