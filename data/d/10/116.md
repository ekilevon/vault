##บทที่ 1016 : เปิดเผยตัวตนหน้ากากนักร้อง!
วันศุกร์
วันอัดรายการ
ตอนเช้า พ่อกับแม่ยังนอนอยู่ จางเย่ลงไปซื้ออาหารเช้ากลับเข้าบ้าน แล้วปลุกพ่อกับแม่ขึ้นมาทานข้าวเช้า ตลอดทางนั้นในปากยังฮึมฮัมเพลงไปเรื่อยๆ อย่างอารมณ์ดี
ประชาชนเอ๋ย!
บัดนี้ช่างยินดีนัก!
หลายวันมานี้เขาฮัมเพลงนี้บ่อยครั้งมาก
แม่นึกสงสัย “อะไรเข้าสิงแกน่ะ?”
จางเย่งง “หือ?”
แม่ “หลายวันนี้ทำไมแกดูเปลี่ยนไปเป็นคนละคนเลยล่ะ ซื้อข้าวเช้า ซักเสื้อผ้า เป็นอะไรรึเปล่า? มีเรื่องอะไรก็บอกมา ให้ฉันกับพ่อแกได้เตรียมใจไว้บ้าง จู่ๆ มาทำอะไรแบบนี้ ฉันไม่ชินจริงๆ”
จางเย่หัวเราะ “ผมยังจะมีเรื่องอะไรอีก? ใกล้วันแม่แล้ว ผมก็ต้องทำอะไรให้หน่อยสิ”
แม่ไม่เชื่อคำพูดไร้สาระของเขา “จะยืมเงินใช่ไหม? ในบัญชีฉันยังพอมีเงิน ถ้าจะยืมก็บอกมา ไม่ต้องอาย”
พ่อก็พยักหน้า “นั่นสิ แม่แกมีเงินนะ”
จางเย่จะเป็นลม “ผมจะยืมเงินอะไรเล่า?”
พ่อ “ไม่ต้องอายหรอก บอกมาเถอะ”
จางเย่แทบกระอักเลือด “ผมไม่ได้อาย!”
แม่ถาม “จะเอาเท่าไหร่?”
“เอา…เอาอะไรเล่า แม่กับพ่อทำผมเวียนหัวแล้วเนี่ย” จางเย่พูดไม่ออก ได้แต่ฝืนยิ้ม “เอาล่ะ พ่อกับแม่ไปกินข้าวเช้าเถอะ ผมจะไปที่สถานีหน่อยว่าถ่ายรายการไปถึงไหนกันแล้ว ผมขอตั๋วไว้ให้แล้วด้วย กินข้าวเสร็จก็ไปได้เลย”
“รู้แล้ว”
“ผมไปก่อนนะ”
“ไม่ยืมเงินจริงเหรอ?”
“ไม่ยืม!”
เขาปิดประตู
จางเย่ทั้งขำทั้งฉิว ลงบันไดแล้วขับรถไปที่ทำงาน
แต่ยังไม่ทันจะขับพ้นทางเข้าตัวตึก มือถือก็มีข้อความเข้า บอกว่าเขาได้รับเงินโอนมาจากบัญชีเลขที่ XXXX จำนวนหนึ่งหมื่นหยวน แต่เลขบัญชีนั่นดูคุ้นตามาก เหมือนจะเป็นของแม่
จางเย่แทบอยากจะกราบคารวะ!
ที่จะให้ยืมเงินนั่นเอาจริงเรอะ?
ตอนนี้เขาตกงาน ก่อนนี้ก็ไม่รับงานโชว์ตัว ดังนั้นเงินจึงมีไม่มาก แต่ขณะเดียวกันเขาก็ไม่ได้ใช้จ่ายอะไรสักหน่อย! เขานึกสงสัยว่าพ่อกับแม่เห็นตนขี้เกียจขนาดไหน ถึงขั้นที่เขาแค่ซื้อกับข้าวซักผ้าวันสองวัน พ่อกับแม่ก็แตกตื่นกันถึงขนาดนี้?
จะแก้ตัวยังไงดีนะ?
หลายวันนี้เขาดีใจจริงๆ คำขอแต่งงานประสบผล คุณอู๋ยอมแต่งให้เขา แม้แต่ตอนที่เขาได้เป็นดาราระดับเอก็ยังไม่ดีใจเท่านี้! นี่อู๋เจ๋อชิง ภรรยาที่เขาฝันถึงมาเนิ่นนานเชียวนะ การได้เธอมาร่วมชีวิตทำให้เขารู้สึกเหมือนฝันไป แม้จะยังไม่ได้จัดการรายละเอียดต่างๆ ของการแต่งงาน อย่างเช่นการบอกพ่อแม่ทั้งสองฝ่าย ฤกษ์แต่งเมื่อไหร่ อะไรพวกนี้ แต่ว่าเรื่องแต่งงานนั้นนับว่าแน่นอนแล้ว คุณอู๋หนีไม่พ้นแน่แล้ว แค่ความคิดนี้ก็ทำให้จางเย่รู้สึกว่าแรงกดดันทุกอย่างล้วนจางหายไป ทั้งร่างเต็มเปี่ยมไปด้วยพลังอย่างที่ไม่เคยรู้สึกมาก่อน! และนี่ยังส่งผลต่อชีวิตประจำวันของเขาด้วย ถึงกับทำให้พ่อกับแม่เข้าใจผิดได้!
ในวันแม่บางคนให้เงินหรือให้ของขวัญ
แต่เขาไม่แม้แต่จะให้อะไร กลับได้เงินก้อนหนึ่งจากแม่มาเสียอีก
เฮ้อ รับไว้เถอะ นี่คือความรักจากพ่อแม่ จางเย่ขอรับไว้โดยไม่ละอายใดๆ ตอนนี้รถถึงกำหนดต้องเช็กระยะพอดี เงินก้อนนี้มาได้ถูกจังหวะจริงๆ ครับแม่
……
ที่สถานีนครหลวง
ณ ห้องซ้อม
จางเย่เปลี่ยนเป็นชุดโจ๊กเกอร์นานแล้ว
“อาจารย์”
“อ้อ โจ๊กเกอร์”
“อาจารย์โจ๊กเกอร์มาแล้วเหรอ?”
พอเห็นหน้าโจ๊กเกอร์ เหล่านักดนตรีต่างก็พากันทักทายอย่างกระตือรือร้น
โจ๊กเกอร์กระแอมแล้วว่า “พวกคุณไม่ยุ่งกันใช่ไหม?”
มือกีตาร์ “ไม่ยุ่งครับๆ อีกหนึ่งชั่วโมงเป็นคิวซ้อมของอาจารย์ดอกไม้ต้องฝน เราซ้อมกับเธอไปเมื่อวานแล้ว แต่วันนี้เธอยังจะขอซ้อมอีกนิดหน่อยให้เข้ามือมากขึ้น”
โจ๊กเกอร์ “งั้นชั่วโมงนี้ผมขอนะ?”
มือกีตาร์ยิ้ม “ครับ”
โจ๊กเกอร์ “ผมอยากซ้อมอีกสองเพลง”
เขาส่งโน้ตให้
นั่นทำให้ไป๋หย่วนเฟยผู้ควบคุมวงและสมาชิกวงต้องตะลึง
ไป๋หย่วนเฟยถามอย่างสงสัย “แต่เมื่อวานคุณซ้อมไปสองเพลงแล้วนี่ครับ?”
โจ๊กเกอร์ “ผมขอสำรองไว้อีกสองเพลงแล้วกัน ยังไม่ได้เลือกเลยว่าจะร้องเพลงไหนดี”
“คุณจะเอาให้สมบูรณ์แบบเลยสินะ” ไป๋หย่วนเฟยหันมองสมาชิกในวงคนอื่น
เหล่าสมาชิกวงครุ่นคิดกันชั่วครู่ ก่อนพยักหน้า “ไม่มีปัญหา ลุยเลยครับ!”
ในบรรดาหน้ากากนักร้องทั้งหลาย วงของพวกเขารู้สึกยอมรับนับถือโจ๊กเกอร์เป็นพิเศษ ทั้งเพลง ‘กุหลาบป่า’ ‘หมาป่า’ ‘Fake Monk’ ล้วนเป็นเพลงที่ถูกใจพวกเขาทั้งสิ้น เพราะพวกเขาเข้าวงการมาด้วยเพลงร็อก และบนเวทีตอนนี้ก็มีแต่โจ๊กเกอร์ที่ร้องเพลงร็อก ทำให้พวกเขารู้สึกสนิทใจเหมือนเป็นพวกเดียวกัน
หานฉียืนมองด้วยความกระวนกระวาย
เริ่มซ้อมแล้ว
ครั้งนี้โจ๊กเกอร์ก็ยังไม่ร้องเนื้อเพลงออกมาเช่นเคย เพียงแต่ฮัมเพลงไปตามทำนอง เขาต้องการจับทำนองให้ดีว่ามีปัญหาเรื่องการเรียบเรียงหรือไม่ จางเย่เป็นนักร้องที่ชอบทำให้ผู้ฟังประหลาดใจ เขาจึงไม่ต้องการเผยเนื้อร้องออกมาก่อน นั่นจะทำให้การแสดงของเขาไร้ความหมายไปในทันที แต่สำหรับคนอื่นๆ การซ้อมที่เก็บงำแบบนี้นับว่าเป็นไปไม่ได้ ให้ขึ้นเวทีโดยไม่เคยร้องเนื้อ? มีแต่คนมั่นใจในตัวเองแบบจางเย่เท่านั้นที่กล้าทำ ตอนเป็นพิธีกร ทุกคนก็เรียกเขาว่าคนบ้า กล้าขึ้นเวทีสดโดยไม่มีสคริปต์ ในวงการนี้ไม่มีใครเหมือนหมอนี่อีกแล้ว!
หนึ่งชั่วโมงให้หลัง ดอกไม้ต้องฝนมาถึงห้องซ้อม
จางเย่ก็หลีกทาง ยกห้องให้เธอ
ไม่นานนักไม้ใกล้ฝั่งก็ตามมาทดสอบเสียง
แต่เมื่อถึงเวลาเตรียมอัดรายการรอบบ่าย ก็พลันเกิดเรื่องไม่คาดฝันที่กระทบจางเย่ หน้ากากนักร้องคนอื่น รวมถึงทีมรายการเข้าอย่างจัง!
มีหน้ากากนักร้องคนหนึ่งเผยตัวแล้ว!
……
ที่มาของแหล่งข่าวคือเวยป๋อ
รายการเดอะแมสก์ซิงเกอร์ดังขึ้นเรื่อยๆ จึงเป็นธรรมดาที่ผู้คนเริ่มพยายามเดาว่าใครเป็นใคร
โจ๊กเกอร์ ดอกไม้ต้องฝน ทานตะวัน ไม้ใกล้ฝั่ง สี่คนนี้ครองรายการมาสองตอนแล้ว ได้รับความสนใจจากผู้ชมที่สุด ทำให้ชาวเน็ตต่างพยายามคาดเดาตัวตนของพวกเขา
“โจ๊กเกอร์เป็นใครนี่เดาไม่ออกจริงๆ!”
“เดายากสุดแล้วล่ะ”
“อย่างน้อยๆ คือระดับบี? แต่ว่าไม่มีใครเข้าเค้าเลยนี่นา”
“ดอกไม้ต้องฝนเป็นจางหย่วนฉีรึเปล่า?”
“ไม่มีทาง”
“แล้วถ้าเป็นเสี่ยวตงของวงสปริงการ์เด้นล่ะ?”
“เอ่อ เสี่ยวตงก็ร้องเพลงเพราะนะ แต่ไม่เคยได้ยินเธอร้องเพลงแบบนี้เลย โอกาสเป็นเธอไม่น่าจะสูงเท่าไร”
“ฉันว่าหน้ากากทานตะวันใต้ดวงดาวอาจเป็นนักร้องฮ่องกง”
“ใช่ ฉันมั่นใจอยู่เก้าส่วนเลย”
“นักร้องฮ่องกงระดับนี้ หรือจะเป็นหลีอวี้?”
“เป็นไปได้นะ!”
“รึไม่ก็อาจจะเป็นหลี่เหนียนเหอ!”
“หลีอวี้เป็นดาราระดับเอ ถึงจะตกไประดับบีแล้วก็ยังดังสุดๆ อยู่ดี ระดับเขาจะมาแข่งเหรอ? ไม่มีทางหรอกมั้ง?”
“เขาไม่ได้ร้องเพลงกวางตุ้ง ยังฟังอะไรไม่ออกเลย”
ผู้คนล้วนคาดเดากันไปต่างๆ นานา
สุดท้ายมีคนไปถามที่เวยป๋อของหลีอวี้ว่าเขาใช่หน้ากากทานตะวันหรือไม่ ซึ่งอันที่จริงก็มีดารานักร้องฮ่องกงหลายคนที่โดนชาวเน็ตไปแย็บถามแบบนี้ ไม่ใช่แค่หลีอวี้คนเดียว แต่ไม่ว่ายังไงก็ไม่มีใครคาดคิดว่าหลีอวี้จะมาตอบเวยป๋อจริงๆ
หลีอวี้โพสต์หนึ่งประโยค “เดาออกด้วยเหรอ?”
เขายอมรับ!
ทุกคนไม่นึกไม่ฝันมาก่อน
ฉับพลันนั้นโลกออนไลน์ก็ระเบิดทันที!
พวกสื่อยิ่งคึกคักประหนึ่งถูกอัดยาชูกำลัง!
“เป็นหลีอวี้!”
“เชี่ย!”
“ทานตะวันคือหลีอวี้!”
“อดีตดาราระดับเอ?”
“ดาราใหญ่นี่!”
“พระเจ้า เชิญหลีอวี้มาได้ด้วยเหรอ?”
“นี่ต้องเป็นนักร้องดังที่สุดของรายการแล้วแน่ๆ!”
“ไม่มีทาง ถ้าเป็นหลีอวี้จริงๆ ถ้าเกิดไม่มีดาราใหญ่ในวงการอย่างจางหย่วนฉีหรือเฉินกวงล่ะก็ เขาต้องได้แชมป์ทุกตอนแล้วสิ? ยังจะมาแข่งทำไม? แต่ทำไมมาถึงตอนที่สามแล้วเขายังไม่ได้แชมป์เลยล่ะ?”
“โง่รึเปล่าน่ะ? เพราะเขายังไม่ร้องเพลงกวางตุ้งยังไงล่ะ!”
“ใช่ หลีอวี้ถนัดเพลงกวางตุ้งนี่!”
“ร้องเพลงจีนกลางยังเสมอกับทางนี้ แต่ถ้าร้องเพลงกวางตุ้งล่ะก็ ตำแหน่งแชมป์ต้องเป็นของเขาแน่!”
“ฉันอยากดูแล้ว!”
“หลีอวี้จริงๆ ด้วย!”
“อ๊ากกก ฉันเป็นแฟนคลับเดนตายของเขา! ฉันจะโหวตเขา!”
“วันนี้ฉันจะไปดูรายการในห้องอัด ได้ตั๋วมาพอดี คิกๆๆ ไม่ว่าหลีอวี้จะร้องเพลงอะไรฉันก็จะโหวตให้เขา! ฉันชอบทั้งเพลงทั้งหนังของเขาเลย!”
ไม่นานหลีอวี้ก็โพสต์ต่อ “ผมจะแสดงเพลงทั้งสองให้ดีที่สุด ขอบคุณทุกคนที่เชียร์นะ!”
แฟนคลับบ้าคลั่งไปแล้ว!
“ใช่แล้ว!”
“ต้องสนับสนุน!”
“ไอดอลของฉัน! ฉันรักคุณ!”
“สั่งสอนพวกมันเลย!”
“ใช่ สั่งสอนมัน!”
“ตำแหน่งแชมป์ต้องเป็นของคุณ!”
“พวกเราจะโหวตให้คุณเอง!”
“ที่แท้ทานตะวันเป็นเทพที่แอบมาลงแข่งนี่เอง!”
“แบบนี้ตอนหน้าก็ไม่ต้องลุ้นอะไรแล้วสิ?”


[Go To Next Chapter]( ./117.md)