##บทที่ 978 : ร้อนแรงตั้งแต่ก่อนฉาย!
‘The Mask SInger’
ไม่ได้อยู่ในโลกนี้
แต่อยู่ในโลกเดิมของจางเย่ และความจริงยังเป็นรายการวาไรตี้ระดับโลกที่ได้รับความนิยมล้นหลาม โด่งดังไปทั่วเอเชีย รายการต้นฉบับของเกาหลีกวาดเรตติ้งทั่วประเทศอย่างที่ไม่มีรายการใดโค่นได้ เรียกได้ว่าเป็นหนึ่งในตัวแทนรายการวาไรตี้ร้องเพลงทีเดียว แต่อย่างไรก็ตามทางแผ่นดินใหญ่ได้สร้าง ‘The Mask Singer’ ฉบับปรับปรุงออกฉายในประเทศ แม้เรตติ้งรายการจะไม่แย่ ความนิยมก็นับว่าดี แต่เมื่อเทียบกับเวอร์ชันต้นฉบับเกาหลี ก็นับว่ายังห่างไกลอยู่มาก ถือเป็นการประยุกต์ชิ้นงานที่ไม่ค่อยประสบความสำเร็จเท่าใดนัก ช่างน่าเสียดาย
จางเย่เองก็เคยวิเคราะห์ถึงสาเหตุที่น่าจะเป็นไปได้
อย่างเช่น ระบบการแข่งขัน : ฉบับเกาหลีแพ้แล้วจึงถอดหน้ากาก และจะต้องถอดออกเท่านั้น นักร้องที่ชนะในสัปดาห์นี้ จะได้รับคำท้าจากผู้ชนะในสัปดาห์ถัดไป รายละเอียดกติกาหลายอย่างไม่เหมือนกัน แต่ฉบับจีน ผู้ชนะจะเป็นฝ่ายถอดหน้ากาก จากนั้นไม่ต้องร้องเพลงในสัปดาห์ถัดไปแล้ว จะได้ลงเวทีไปพักผ่อนไม่ต้องแข่งต่อ รอจนถึงรอบตัดสินจึงจะได้ขึ้นเวทีอีกครั้ง ในส่วนนี้ เห็นได้ชัดว่าฉบับเกาหลีนั้นสมเหตุสมผลกว่า การที่ฉบับจีนเปลี่ยนเป็นแบบนี้ก็ไม่ทราบว่ามีจุดประสงค์อะไรกันแน่ สรุปคือ จางเย่เห็นว่านี่เป็นจุดที่ผิดพลาด
และอย่างเช่น ตัวหน้ากาก : ฉบับเกาหลีจะปิดไว้ทั้งตัว ทั้งหน้ากากและชุดล้วนเป็นแบบปกปิดมิดชิด ต่อให้คนเป็นพ่อแม่มายืนตรงหน้าก็มองไม่ออกว่าเป็นใคร จุดนี้จะยิ่งเพิ่มความลึกลับให้อย่างไม่ต้องสงสัย เมื่อเดาไม่ออกก็ยิ่งน่าสนุก แต่หน้ากากของฉบับจีนนั้นมีจุดเปิดเผยหลายแห่งเกินไป อีกทั้งชุดที่เร่งผลิตเพื่อให้ผู้เข้าแข่งขันดูดี บางคนเปิดขา บางคนเปิดแขน บางคนโชว์เหนียง พวกเพื่อนสนิทไม่ต้องฟังพวกเขาเหล่านั้นร้องเพลงก็ได้ แค่ดูก็รู้แล้วว่าเป็นใคร บางทียังต้องแสร้งทำเป็นไม่รู้ แสร้งทำเป็นเดาอยู่นานถึงจะเดาออก อย่างนี้ก็น่าเบื่อ
หรืออย่างเช่น จำนวนผู้เข้าแข่งขันที่คัดออก : เกาหลีมีศิลปินอยู่ค่อนข้างมาก ในขณะที่ทางจีนมีเงื่อนไขจำกัดรอบด้าน ไม่อาจเหลือผู้ชนะประจำสัปดาห์มาประชันกับผู้ชนะในสัปดาห์ถัดไป ซึ่งนี่เป็นเรื่องที่ช่วยไม่ได้ เพราะทางจีนไม่ได้มีศิลปินที่สามารถร้องเพลงเพราะจำนวนมากเช่นนั้น ต่อให้มีมาก ก็ไม่แน่ว่าจะยอมเข้าร่วมรายการ ดังนั้นในแง่ระดับความสดใหม่จึงด้อยกว่า The Mask Singer ฉบับเกาหลีอยู่บ้าง ตรงจุดนี้จางเย่ได้ทบทวนดูแล้วเช่นกัน
สรุปจุดเด่นแล้ว
สรุปจุดด้อยเสร็จ
ฉะนั้นเขาจึงทำการปรับเปลี่ยน หลักๆ คือยังทำตามฉบับเกาหลี และคงไว้ซึ่งจุดแข็งของฉบับจีน อย่างไรเสียทั้งสองประเทศก็มีข้อแตกต่าง จึงไม่อาจจะลอกเลียนมาทุกกระเบียดนิ้ว
สิ่งที่ปรับเปลี่ยนได้แก่ :
หนึ่ง : ผู้ชนะไม่ต้องถอดหน้ากาก
สอง : ผู้แพ้จะเลือกถอดหน้ากากหรือไม่ก็ได้
สาม : ต้องเพิ่มจำนวนการคัดออก โดยดูจากจำนวนของผู้เข้าแข่งขันทั้งหมด
สี่ : หน้ากากและชุดจะต้องปิดคลุมร่างกายของผู้เข้าแข่งขันจนมิดชิดทั้งตัว
นี่คือสิ่งที่จางเย่จะลอง และเขายังเต็มไปด้วยความเชื่อมั่นด้วย รายการทีวีที่ฮิตในโลกของเขาตั้งขนาดนั้น เขาไม่อาจปล่อยให้ผลงานชิ้นนี้ถูกทิ้งขว้างเพียงเพราะฉบับจีนทำได้ไม่ค่อยดีหรอก ดูจากผลลัพธ์ของ ‘The Mask Singer’ ฉบับเกาหลีแล้ว นี่ต้องเป็นรายการวาไรตี้ที่สามารถพัดพากระแสร้อนแรงไปทั่วประเทศได้อย่างแน่นอน! ทั้ง ‘The Mask Singer’ ฉบับเกาหลียังทำเรตติ้งแซงรายการ ‘I am a Singer[1]’ ฉบับเกาหลีในเวลาต่อมาอีกด้วย! อะไรจะฮิตปานนั้น? นอกจากนี้ แม้รายการ ‘The Mask Singer’ ฉบับจีนจะทำออกมาได้ไม่ดีนัก แต่ก็มีเรตติ้งที่สูงมาก ถ้าหากไม่มีรายการสุดยอดระดับโลกรายการอื่นมาฉายช่วงเวลาเดียวกัน และแย่งเรตติ้งไปล่ะก็ ‘The Mask Singer’ ฉบับจีนคงยิ่งทำเรตติ้งพุ่งทะลุฟ้าไปอีก! ขึ้นชื่อว่าเป็นรายการวาไรตี้ระดับโลก ต่อให้ทำออกมาอย่างขาดๆ เกินๆ ผลลัพธ์ก็ยังไม่ใช่สิ่งที่รายการวาไรตี้ทั่วไปจะมาเทียบได้ ยังคงเป็นสุดยอดอยู่นั่นเอง!
……
แผนรายการใหม่ถูกนำเสนอต่อทางสถานีอย่างรวดเร็ว
หัวหน้าสถานีตกตะลึง!
ผู้บริหารสถานีเองก็ตกตะลึง!
พริบตาที่มองเห็นแผนรายการ พวกผู้บริหารสถานีต่างกระเหี้ยนกระหือรือ ยังไงพวกเขาก็คาดไม่ถึงจริงๆ ว่า ยุคหลังกระแสร้อนแรงของ ‘เดอะวอยซ์’ อย่างช่วงเวลาที่รายการร้องเพลงต่างพากันชะงักงันแล้วเช่นนี้ จะยังมีคนคิดไอเดียสดใหม่อย่างนี้ขึ้นมาได้อีก? หลังจากที่ได้รู้ว่าจางเย่เป็นคนเขียนแผนนี้ขึ้นมา เหล่าผู้บริหารสถานีจึงโล่งอก นึกแล้วก็ต้องยิ้มฝืด ในวงการรายการทีวีนี้ จางเย่เป็นคนหนึ่งที่ไร้คู่ต่อกร คนที่สามารถก้าวข้ามจางเย่ได้ เกรงว่าก็มีแต่เพียงตัวจางเย่เองเท่านั้นแล้ว!
ทางสถานีอนุมัติทันที!
แผนรายการ?
ให้ผ่าน!
หนึ่งร้อยล้าน?
จัดไป!
ไม่มีข้อโต้แย้งเลยแม้แต่คำเดียว!
หลังจากได้เรตติ้งสูงสุดจากรายการคืนส่งปี BTV เป็นต้นมา ความทะเยอทะยานของทางสถานีก็เพิ่มพูนขึ้น ทางสถานีมีความคาดหวังกับรายการนี้เพียงอย่างเดียว คือต้องได้แชมป์เรตติ้งระดับประเทศ!
สำหรับสถานี BTV รายการวาไรตี้คือจุดอ่อนมาโดยตลอด ผ่านมาหลายปี อย่าว่าแต่แชมป์เรตติ้งระดับประเทศเลย ขนาดแชมป์เรตติ้งประจำวันพวกเขายังต้องทุ่มเทแทบตาย ซ้ำยังต้องเป็นเวลาที่ไม่มีรายการอื่นดีๆ มาฉายในช่วงเดียวกันอีกต่างหาก เรื่องจะไปทำเรตติ้งแข่งกับรายการวาไรตี้ทุกรายการทั่วประเทศน่ะหรือ? ไม่มีทางเทียบได้! บัลลังก์แชมป์เหล่านั้น ไม่เคยมีที่สำหรับพวกเขา!
แต่ว่าตอนนี้ ในวันนี้ สถานี BTV มั่นใจเต็มร้อย ทุกคนจัดเต็ม ทั้งรู้สึกถึงความเชื่อมั่นแรงกล้าในใจ!
เพราะคนผู้นั้นได้กลับมาแล้ว!
เพราะพิธีกรสุดมหัศจรรย์ซึ่งครั้งหนึ่งเคยอยู่ที่สถานีของพวกเขาคนนั้น ในที่สุดก็กลับมาแล้ว!
……
ทีมรายการ ‘เซียนเกะเป๊ะเนื้อ’
หูเฟยรับคำสั่ง กลับมายังออฟฟิศ “เบื้องบนอนุมัติแล้ว!”
“ดีจัง!”
“ให้มาร้อยล้านจริงเหรอ?”
“เชี่ย!”
“ครั้งนี้ได้เล่นใหญ่แล้วโว้ย”
“ขืนทำพัง มีหวังอ่วมแน่!”
“อย่าปอดแหกน่า พวกเรามีอาจารย์จางเย่ทั้งคน!”
“ใช่ๆๆๆ พวกเรามีอาจารย์จางอยู่นี่นะ!”
ทุกคนต่างพูดคุย ต่างตื่นเต้นดีใจ ความจริงแล้วพวกเขาไม่เคยลงสนามทำรายการวาไรตี้ฟอร์มยักษ์ขนาดนี้มาก่อน ใครจะยอมทุ่มเทแทบเป็นแทบตายเพื่อรายการเล็กๆ ที่ไม่ดังเล่า? แต่พวกเขาสิพร้อมทุ่มเท! และวันนี้ ในที่สุดโอกาสก็มาถึงแล้ว!
จางเย่พูดอย่างช่วยไม่ได้ “พวกคุณทุกคนอย่าเพิ่งคาดหวังกับผมเลย ผมก็แค่มาช่วยนิดๆ หน่อยๆ แต่ทุกคนก็ต้องร่วมมือกันพยายามอย่างหนักนะ” แล้วหันไปหาหูเฟย “พี่หู เบื้องบนมีข้อแม้ว่าไงบ้างครับ?”
หูเฟยยิ้ม “เรตติ้งอันดับหนึ่งของประเทศ”
จางเย่พยักหน้า “วันออกอากาศล่ะครับ?”
หูเฟย “แล้วแต่”
จางเย่ “ช่วงเวลา?”
หูเฟย “ตามสบาย”
จางเย่ “โอเค ผมเข้าใจแล้ว”
ต้องการเงินเท่าไรได้หมด อยากออกอากาศเมื่อไรก็เมื่อนั้น เงื่อนไขดีงามแบบนี้ไม่เคยมีมาก่อน ไฟเขียวแทบทุกสิ่ง!
ทุกคนต่างทราบดี ว่านี่ไม่ได้เป็นผลจากความทุ่มเทพยายามมาตลอดหนึ่งปีเต็มของทีมรายการ ‘เซียนเกะเป๊ะเนื้อ’ หากเป็นเพราะชื่อเสียงของจางเย่ล้วนๆ นี่คือผู้กำกับอันดับหนึ่ง เป็นผู้อำนวยการสร้างรายการอันดับหนึ่งแห่งวงการ!
จางเย่เริ่มสั่งการทันที “งั้นพวกเราก็มาเร่งมือกันเถอะ ยิ่งเสร็จรายการได้ไวยิ่งดี ไม่ต้องรอแล้ว เริ่มงานโปรโมตได้เลย ปล่อยระเบิดควันออกไปก่อน แต่ไม่ต้องเปิดเผยเนื้อหารายการ รอตอนสร้างโปรดักชั่นแล้วค่อยว่ากันอีกที ป้องกันคนลอกเลียนแบบ ต้าเฟย คุณรวบรวมทีมงานส่วนหนึ่งคัดคนที่เหมาะสม ลิสต์รายชื่อออกมา เชิญไปทีละคน จำไว้ว่าต้องเป็นความลับ!”
จางเย่หันไปหาโหวเกอ “โหวเกอ งานเซตติ้งเวทีค่อนข้างหนัก ให้คุณรับไปนะ ต้องคุมงานให้ดี เร่งให้เสร็จไวๆ!”
โหวเกอตบไปที่แผงอกของตนเอง “ให้ผมจัดการเอง คุณวางใจได้!”
จางเย่พูดต่อ “ซานซาน”
ต่งซานซานยิ้มน้อยๆ “อยู่นี่”
จางเย่ “พิธีกรงานนี้ก็คือเธอ ส่วนสไตล์ก็ต้อง…”
จางเย่ดำเนินการเต็มพิกัด เมื่อเขายืนอยู่ตรงนั้น ทุกคนล้วนตั้งใจฟังพร้อมรับคำสั่ง แต่ทันใดนั้น จางเย่ที่พูดอยู่ก็พลันชะงัก เขามองทุกคนอย่างขัดเขิน “เอ๋ เหมือนว่าผมจะไม่ใช่ผู้กำกับนะ”
ต่งซานซานขำ “นายเพิ่งรู้ตัวเหรอหืม?”
จางเย่ยิ้มแหย “โอย เผลอไปน่ะ เผลอไป ขอโทษนะครับพี่หู คุณคือผู้กำกับ ให้คุณสั่งการดีกว่า ผมจะดูแค่เรื่องแผนรายการ เรื่องอื่นผมไม่ก้าวก่าย”
หูเฟยกลับบอก “เธอสั่งการก็โอเค คนคิดรายการก็เธอ ด้านประสบการณ์ทำรายการวาไรตี้ขนาดใหญ่อย่างนี้ เธอก็มีมากกว่าฉันเยอะ เธอนั่นแหละเหมาะจะเป็นผู้กำกับที่สุด และหน้าที่พิธีกรก็…”
“ผมตกลงกับซานซานเอาไว้แล้ว” จางเย่โบกมือปฏิเสธ แล้วกล่าว “เรื่องผู้กำกับใหญ่น่ะช่างเถอะครับ ตอนนี้ผมค่อนข้างมีปัญหา อาจจะยุ่งยากกว่าที่พวกคุณคิดไว้เยอะ ขืนใส่ชื่อผมเป็นผู้กำกับ รายการนี้ของพวกเราจะได้ออกอากาศอย่างราบรื่นหรือเปล่าก็ไม่รู้ ดังนั้นเอาตามนี้เถอะครับ ผมดูเรื่องอำนวยการผลิตแล้วแบ่งคอมมิชชันลิขสิทธิ์ให้ผม ถ้ามีอะไรผมก็คอยช่วยทุกคนอยู่ แต่ชื่อผู้กำกับจะเป็นผมไม่ได้”
ทุกคนยังคงพยายามเกลี้ยกล่อม
แต่จางเย่กลับไม่ยอม ยังคงปฏิเสธ
ประการแรก เขาไม่อยากสร้างความเดือดร้อนให้พวกเพื่อนๆ
ประการที่สอง เขายังมีเรื่องอื่นที่สำคัญกว่าให้ทำ!
……
ข่าวถูกแพร่ออกไปอย่างรวดเร็ว
บ้างเป็นการตั้งใจโปรโมตจากทางสถานี BTV บ้างก็ไม่ได้ตั้งใจ หลังจากนั้น ข่าวเรื่องจางเย่หวนคืนสู่สถานี BTV ก็แพร่สะพัดไปทั่ว!
“มีคนที่สถานีบีทีวีเห็นจางเย่จังๆ เลย!”
“อะไรนะ?”
“นายหมายความว่ายังไง?”
“จางเย่จะกลับสถานีบีทีวีแล้ว!”
“เรื่องจริงหรือหลอก?”
“ยังจะมาจริงหรือหลอกอะไรเล่า? ข่าวออกทั่วแล้ว! ไปดูสิ!”
‘รายการใหม่ของจางเย่จ่อออกที่สถานีบีทีวี!’
‘ตามรายงาน นี่คือรายการวาไรตี้ร้องเพลง!’
‘กำหนดชื่อรายการ งบประมาณร้อยล้าน!’
‘จางเย่รับเป็นผู้อำนวยการสร้างรายการใหม่ แต่ไม่ขอรับเป็นผู้กำกับ!’
‘รายการใหม่ของสถานีบีทีวี จางเย่จับดาบฟันแผน หน้าที่พิธีกรโดยต่งซานซาน’
“ฮ่าๆๆๆ!”
“รอมานานแล้ว ในที่สุดก็มีวี่แววรายการใหม่ของอาจารย์จาง!”
“ ‘เซียนเกะเป๊ะเนื้อ’ จะหยุดฉายแล้วเหรอ? อาจารย์ซานซานนี่เก๋าชะมัด จางเย่วางแผนรายการใหม่ให้เธออีกแล้ว! ทำไมฉันไม่มีเพื่อนร่วมรุ่นเจ๋งๆ อย่างนี้บ้างนะ!”
“เอาใจช่วย!”
“อยากดูจะตายแล้ว!”
“ทำไมพิธีกรไม่ใช่จางเย่ล่ะ?”
“ได้ยินว่าในวงการลอยแพเขาไปนานแล้ว! ไม่ยอมให้เขาออกทีวี!”
“รายการร้องเพลงอะไรกันแน่? อธิบายให้ชัดๆ หน่อยสิ!”
“รายการร้องเพลงมันมาถึงทางตันกันหมดแล้วนี่ ยังจะมีลูกเล่นอะไรออกมาอีกได้เหรอ? ใครบอกว่าเป็น ‘เดอะวอยซ์’ ซีซั่นสอง? ไม่ใช่หรอก ถ้างั้นจางเย่ไม่เป็นพิธีกรจะได้ยังไง?”
“รายการใหม่หมดจดเลยหรือ?”
“ขอแค่เป็นไอเดียจางเย่ ยังไงก็ต้องดู!”
“ฉายเร็ว รอไม่ไหวแล้ว!”
“นั่นสิ ไม่มีจางเย่มาป่วนวงการรายการวาไรตี้ ทุกวันนี้ก็โคตรน่าเบื่อเลย!”
บนอินเทอร์เน็ตคึกคักกันมาก!
ผู้คนมากมายต่างกำลังร่ำร้อง เสียงแห่งความคาดหวัง ดังขึ้นทุกขณะ!
‘The Mask Singer’ ร้อนแรงตั้งแต่ก่อนออกอากาศ!
ไม่สิ พูดให้ถูกก็คือ ขนาดเหล่าผู้ชมไม่รู้ด้วยซ้ำว่าเป็นรายการอะไรหรือชื่ออะไร รายการนี้ก็ลุกเป็นไฟขึ้นมาก่อนแล้ว!
ทำไมน่ะหรือ?
ก็ไม่ทำไมหรอก
เพราะนี่คือรายการใหม่ของจางเย่ ก็เท่านั้นเอง
====================================================
[1] I am a Singer เป็นรายการเรียลลิตี้จีนซึ่งซื้อลิขสิทธิ์จากเกาหลีใต้ ออกอากาศครั้งแรกเมื่อวันที่ 18 มกราคม 2013 ทางช่องหูหนาน เป็นที่นิยมถึงขนาดมีเรตติ้งแซงรายการ The Voice of China


[Go To Next Chapter]( ./79.md)