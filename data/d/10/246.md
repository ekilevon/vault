##บทที่ 1146 : ปราการนิรันดร์ของสติปัญญามนุษย์
ครึ่งชั่วโมงให้หลัง
พอจางเย่กล่าวจบ
งานแถลงข่าวก็เสร็จสิ้นพอดี
งานแถลงข่าวครั้งนี้คล้ายกับเป็นงานพูดสุนทรพจน์ของจางเย่ นักข่าวถามเขาแค่คำถามเดียว หลังจากนั้นก็เป็นจางเย่ที่พูดไม่หยุด เขารู้ว่าควรพูดอะไร และรู้ว่านักข่าวอยากรู้เรื่องอะไร ดังนั้นเขาจึงพูดทั้งหมดในครั้งเดียว เป็นเพราะเขากับพวกสื่อมีการคบค้าสมาคมกันมานาน ทุกคนต่างรู้จักอีกฝ่ายอย่างดี บางครั้งจึงมีการร่วมมือกันต่อสู้ศัตรูกันอย่างลับๆ อย่างเช่นในครั้งนี้
เสียงปรบมือไม่รู้ว่าดังขึ้นมากี่ครั้งแล้ว ไม่ต้องพูดถึงผู้สื่อข่าวในประเทศเหล่านั้น แม้แต่คนในสมาคมหมากฯ และผู้สื่อข่าวของสื่อต่างประเทศบางคนก็ยังปรบมือให้จางเย่!
เฉินอิงรู้สึกนับถือ
ซ่านตงเหอพอใจอย่างมาก
อวี๋อิ่งอี๋ก็ได้เรียนรู้หลายอย่างจากจางเย่ในวันนี้
ทุกคนต่างยอมรับด้วยความจริงใจ จางเย่สามารถมีวันนี้ได้ไม่ใช่เรื่องบังเอิญอย่างแน่นอน ฟังจากประโยคเมื่อครู่นี้ก็รู้ได้แล้ว แต่ในทางกลับกัน เริ่มมีคนไม่น้อยไม่ชื่นชอบทีมอเมริกันตรงนั้นแล้ว ก่อนหน้านี้พวกนั้นวิพากษ์วิจารณ์อย่างสนุกปาก ดูถูกสติปัญญาของมนุษย์ ดูถูกจางเย่ เชื่ออย่างมืดบอดว่าปีเตอร์จะชนะ สุดท้ายหลังผลลัพธ์ออกมา พวกเขาก็ยังไม่ยอมรับความพ่ายแพ้ หมากล้อมเอาชนะไม่ได้ ยังอยากจะใช้หมากรุกจีนเพื่อหวนกลับมาอีกครั้ง ตลอดงานแถลงข่าวก็เอาแต่พูดแก้ตัว พยายามหาเหตุผลมารองรับความพ่ายแพ้ของปีเตอร์ เมื่อเปรียบเทียบกับคำพูดของจางเย่ก็สามารถตัดสินได้ว่าใครเหนือกว่าใคร ตั้งแต่ต้นจนจบจางเย่ไม่เคยพูดว่าตัวเขาเป็นอย่างไร ไม่เคยแย่งความดีความชอบของคนอื่น กลับผลักดันทั้งมือเก่ามือใหม่และทีมงานที่อยู่เบื้องหลังในโลกหมากล้อมมาด้านหน้า และยกตำแหน่งฮีโร่ให้กับพวกเขา!
รู้จักพูดจา?
อีคิวสูง?
แน่นอนว่าไม่ใช่!
ผู้สื่อข่าวต่างประเทศไม่เข้าใจเขา แต่สื่อในประเทศน่ะหรือจะไม่รู้ว่าจางเย่เป็นคนเช่นไร? ใครกล้าพูดว่าคนอย่างจางเย่อีคิวสูง พวกเขาต้องถ่มน้ำลายใส่หน้าอีกฝ่ายด้วยซ้ำไป! แน่นอนว่าอีคิวของจางเย่ไม่สูง คำพูดเหล่านี้เป็นสิ่งที่ออกมาจากใจของเขาจริงๆ ความประทับใจในหลายวันที่ผ่านมาทำให้จางเย่ชอบกลุ่มคนที่วิ่งวุ่นเพื่อความเป็นตายของหมากล้อมกลุ่มนี้อย่างแท้จริง
มนุษย์คือสัตว์ที่มีอารมณ์ความรู้สึก สิ่งนี้แตกต่างจากเครื่องจักร บางทีนี่อาจเป็นเหตุผลที่จางเย่สามารถเอาชนะปีเตอร์ แม้ว่าในอนาคตการคำนวณของปัญญาประดิษฐ์จะยิ่งพัฒนาขึ้น ทำงานเร็วขึ้น แต่ไม่ว่าอย่างไรก็ไม่สามารถเรียนรู้การมีอารมณ์ความรู้สึกแบบมนุษย์ได้
หลังจากนั้น ผู้คนต่างพากันแยกย้าย
พวกสื่อต่างรีบทยอยจากไปเพื่อตระเตรียมสิ่งพิมพ์
ตอนนั้นเอง ซ่านตงเหอก็พาคนในสมาคมหมากฯ มาพบจางเย่ “รองศาสตราจารย์จาง ขอบคุณ!”
จางเย่หัวเราะ “เป็นสิ่งที่ผมควรทำอยู่แล้ว คุณอย่าเกรงใจเลยครับ”
ซ่านตงเหอพยายามเชิญชวนต่อเป็นครั้งที่เท่าไรไม่ทราบ “สนใจมาเล่นหมากล้อมไหม? หลังจากวันนี้ไป ระดับหมากล้อมของคุณสมควรถูกจัดไว้เป็นอันดับหนึ่งของโลกแล้ว!”
หูเลี่ยงเจ็ดดั้ง “มาเถอะรองศาสตราจารย์จาง!”
สวีหาน “ใช่แล้ว!”
เซี่ยงหรงเก้าดั้งก็มีใจชักชวนอย่างจริงจัง “ผมอยากวางมือนานแล้ว ตอนนี้อายุยิ่งมากขึ้นก็ยิ่งไม่มีใจเดินหมาก แต่ว่ามือหมากอายุน้อยในประเทศเรายังไม่เติบโต พวกเถียนเหวยเหว่ยประสบการณ์ไม่พอ ยังไม่สามารถรับภาระได้เพียงคนเดียว ผมจึงได้แต่ฝืนค้ำอยู่ แต่หากคุณเข้ามาผมก็สบายใจแล้ว”
“ใช่แล้วค่ะรองศาสตราจารย์จาง คุณเล่นหมากดีขนาดนี้ แต่ไม่เข้าร่วมทีมชาติมันน่าเสียดายเกินไปแล้ว!” เฉินอิงพูด “ถ้าคุณมา พวกเราทีมชาติจีนสามารถบดขยี้วงการหมากล้อมประเทศอื่นอย่างน้อยก็สิบปีเลยล่ะ!”
คำพูดนี้ไม่ได้เหลวไหล อีกอย่างบดขยี้สิบปียังน้อยไปด้วยซ้ำ หากจางเย่เป็นผู้นำกลุ่มหมากล้อมทีมชาติและทำงานร่วมกับเซี่ยงหรงเก้าดั้งในการแข่งขันใหญ่ระดับโลกละก็ เรียกได้ว่าไร้คู่ต่อสู้ ไม่ว่าจะเป็นญี่ปุ่นหรือเกาหลี ไม่ว่าจะเป็นชินจิเก้าดั้งหรือปาร์คยูฮวี หรือใครก็ตาม ถึงแม้ว่าเซี่ยงหรงเก้าดั้งวางมือตอนนี้ จางเย่คนเดียวก็สามารถยืนหยัดอยู่ได้ ไม่ปล่อยให้ทีมชาติต้องหยุดชะงักแน่นอน
จางเย่รีบโบกมือ “ผมคงไม่ล่ะครับ ยังไงก็เถอะ ต่อไปถ้าปีเตอร์อยากกลับมาแก้มือ พวกคุณก็เรียกผมได้ ผมจะกลับมาช่วย”
ทุกคนต่างสะเทือนใจ
อัจฉริยะทางหมากล้อมที่พบได้ยาก คนแรกที่เข้ามาแทนที่ตำแหน่งนักหมากล้อมอันดับหนึ่งของโลกอย่างเซี่ยงหรงเก้าดั้ง กลับเป็นมือสมัครเล่นคนหนึ่ง ไม่ใช่แม้แต่นักหมากมืออาชีพด้วยซ้ำ นี่ทำให้พวกเขาคับข้องใจเล็กน้อย เมื่อเทียบความสามารถกันแล้วทำให้คนอยากตายได้จริงๆ มือสมัครเล่นกลับเก่งกว่ามืออาชีพ นี่นับเป็นครั้งแรกในประวัติศาสตร์หมากล้อมเลย!
ซ่านตงเหอรู้ว่าจางเย่ความคิดของตัวเองก็ไม่ได้ชักชวนต่อ “จากนี้ไปไม่ว่าเธอจะไปอยู่ที่ไหน ก็ถือว่าเป็นส่วนหนึ่งของสมาคมหมากฯ ของพวกเรา ถ้าเกิดเรื่องอะไรเธอสามารถเรียกพวกเราได้ทุกเมื่อ!”
จางเย่หัวเราะ “ได้เลยครับ”
“ไปเถอะ ไปกินข้าวที่บ้านฉันกัน” ซ่านตงเหอยังจำคำพูดก่อนหน้านี้ได้
จางเย่ส่งเสียงอึกอักทีหนึ่ง ไม่รู้จะปฏิเสธยังไง
สุดท้ายอู๋ฉางเหอที่เงียบอยู่ตลอดอีกด้านหนึ่งก็กลอกตาพูด “เหล่าซ่าน อะไรคือไปกินข้าวที่บ้านพวกนาย?”
ซ่านตงเหอ “ไม่ใช่ว่าคุยกันแล้วเหรอ”
“ใครคุยกับนายไว้?” อู๋ฉางเหอส่งเสียงฮึก่อนพูด “ฉันจะพาเจ้าเด็กน้อยนี่ไป กลับไปแล้วฉันยังมีธุระกับเขาอีก”
ซ่านตงเหอยังไม่ล้มเลิก “ผมพูดก่อนนะ ผมชวนก่อน!”
อู๋ฉางเหอส่งเสียงเหอะๆ “ใครว่านายชวนก่อน ฉันคุยกับเขาไว้ตั้งแต่แปดร้อยปีก่อนแล้ว!”
ซ่านตงเหอ “แปดร้อยปีก่อนคุณเกิดแล้วเหรอ?”
“นายไม่ต้องยุ่งเรื่องวันเกิดฉัน!” อู๋ฉางเหอเถียง “ยังไงฉันก็เกิดก่อนนาย!”
พวกเขาเริ่มทะเลาะกัน
ทุกคนหัวเราะไม่ได้ร้องไห้ไม่ออก รีบห้ามปราม
สุดท้ายเป็นหลี่ฉินฉินที่ยิ้มแย้มพลางดึงมือจางเย่ “ไปเถอะจางน้อย ไปกินข้าวที่บ้านน้า” มองไปทางซ่านตงเหอ “เหล่าซ่าน ที่บ้านของฉันเตรียมกับข้าวไว้แล้วน่ะ”
“ก็ได้พี่สะใภ้” ซ่านตงเหอได้แต่พูดเช่นนี้  “รองศาสตราจารย์จาง งั้นวันหลังผมค่อยชวนคุณใหม่”
“โอเคครับ” จางเย่รีบตอบทันที “งั้นผมกลับก่อนนะ”
หูเลี่ยง “วันหลังมาเล่นกันซักกระดาน”
จางเย่ “ไม่มีปัญหา”
เซี่ยงหรงยิ้มพลางกล่าว “ย้อนไปดูตาของเราครั้งนั้น กระดานนั้นยังเล่นไม่จบเลยนะ”
จางเย่ก็ยิ้มเล็กน้อย “ได้ ไว้วันหลังผมจะขอรับคำชี้แนะจากคุณ”
“เดินทางดีๆ นะครับรองศาสตราจารย์จาง!”
“ลำบากคุณแล้ว!”
“ขอบคุณคุณมาก!”
“จากนี้ไปมีเรื่องอะไรคุณรีบบอกนะ!”
ทุกคนต่างโบกมือลาจางเย่ ความเข้าขากันจากหลายวันมานี้ ทำให้จางเย่ชอบกลุ่มคนที่รักหมากล้อมจนเข้ากระดูกดำกลุ่มนี้มากขึ้น แล้วทำไมพวกเขาจะไม่เปลี่ยนมุมมองที่มีต่อจางเย่ล่ะ? ก่อนหน้านี้ข่าวลือเกี่ยวกับนิสัยที่ไม่ดีของจางเย่ ทั้งอารมณ์รุนแรง ชอบด่าคนอื่น ตอนแรกพวกเขาได้แต่เคารพอยู่ห่างๆ ในใจยังรู้สึกกังวลเล็กน้อย แต่ว่าการพูดคุยคบหาในระยะเวลาสั้นๆ ทำให้พวกเขาคุ้นเคยกับจางเย่มากขึ้น รู้ว่าข่าวลือทั้งหลายนั้นล้วนไร้สาระ จางเย่ทำดีต่อพรรคพวกตัวเองเสมอ ซูเปอร์สตาร์ใหญ่ระดับนี้กลับไม่เคยวางมาดกับพวกเขาเลย ทั้งฝีมือเดินหมากยังยอดเยี่ยม ทำให้คนอยากอิจฉายังอิจฉาไม่ลง บัดนี้พวกเขาทั้งหมดต่างนับจางเย่เป็นเพื่อนไปแล้ว
……
 
ระหว่างทางไปบ้านของพ่อแม่คุณอู๋ ก็มีข่าวโฆษณาทางหนังสือพิมพ์ออกมาอย่างมืดฟ้ามัวดิน!
‘จางเย่ปราบพยศปีเตอร์!’
‘สงครามมนุษย์กับจักรกล ชัยชนะเป็นของมนุษย์!’
‘สติปัญญามนุษย์ในที่สุดก็ระเบิดออกมาแล้ว!’
‘ปัญญาประดิษฐ์ไม่อาจเทียบเคียงกับมนุษย์ จางเย่พิสูจน์ให้เราเห็นอีกครั้ง!’
‘ผู้กอบกู้แห่งโลกหมากล้อม จางเย่!’
‘คนอเมริกันหอบข้าวของกลับบ้าน!’
‘จางเย่แถลงข่าวได้ยอดเยี่ยม เหล่าฮีโร่เบื้องหลังของโลกหมากล้อม!’
‘จางเย่กล่าว : หมากรุกผมก็เล่นเป็น!’
‘จากนี้ไปปีเตอร์ต้องทนทุกข์จากความน่ากลัวของจางเย่!’
‘พวกเรามีเหตุผลที่จะเชื่อมั่น ตราบใดที่ยังมีจางเย่อยู่ ปราการสุดท้ายของสติปัญญาของมนุษย์จะไม่มีวันถูกทำลายตลอดกาล! บางทีพวกเราควรจะยินดีที่โลกนี้ยังมีอัจฉริยะอย่างจางเย่!’
จางเย่กลับมาฮอตอีกครั้งแล้ว!
เพียงครึ่งเดือนหลังจากรายการ ‘เดอะแมสก์ซิงเกอร์’ จบลง จางเย่ก็กลับมาฮอตอย่างถล่มทลายอีกครั้ง!
ผู้สื่อข่าวต่างร้องไชโย!
ประชาชนก็ต่างยกย่อง!
“เก่งเชี่ยๆ!”
“นี่แหละจางจอมตอกหน้า!”
“พวกอเมริกันเอ๋ย ถามพวกนายหน่อย ยอมหรือไม่ยอม?”
“ฮ่าๆๆๆ!”
“จางเย่วันนี้โคตรเทพเลย!”
“ฉันล่ะรักท่าทางไม่ฟังเหตุผลของเขาจริงๆ!”
“นั่นสิ พรสวรรค์และสติปัญญาของจางเย่นี่ช่างถามหาเหตุผลอะไรไม่ได้เลยจริงๆ มารดามันเถอะ!”
“ถ้าฉันเป็นพวกอเมริกัน ป่านนี้ฉันคงร้องไห้ขี้มูกโป่งกลับไปแล้ว! แถมจะไม่กล้ากลับมาอีกเลยชั่วชีวิต!”
 


[Go To Next Chapter]( ./247.md)