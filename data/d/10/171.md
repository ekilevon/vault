##บทที่ 1071 : ฉันเป็นเด็กใหม่!
 ที่นั่งผู้ชม
พ่อถอนหายใจยาว “เพราะจริงๆ”
แม่ “เสียงผู้หญิงร้องได้ดีมากเลย!”
น้องสาวคนโตเองก็ตะลึง “นั่นสิ ใครกันน่ะ?”
น้องสามรีบพูด “ไม่รู้สิ ทำไมเธอไม่ถอดหน้ากากล่ะ!”
“ก็โจ๊กเกอร์หยุดเธอเอาไว้น่ะสิ!” น้องรองร้องพลางตบหน้าขาตัวเอง “เพลงนี้ยอดเยี่ยมมาก! ไม่มีการแสดง ไม่มีการใช้เล่ห์อะไร มีแต่การร้องเพลงเท่านั้น ให้ตายเถอะ มันสุดยอดมากจริงๆ นะ!”
การร้องเดี่ยวกับร้องประสานถือว่าเป็นศาตร์ที่แตกต่างไม่เหมือนกันโดยสิ้นเชิง
การร้องเพลงคู่นั้นยากที่การประสานเสียงระหว่างนักร้องและการควบคุมบรรยากาศบนเวที ความจริงแล้วเพลงคู่ส่วนใหญ่ไม่เหมาะจะใช้ในการแข่งขัน ผู้เข้าแข่งขันคนก่อนๆ จึงเลือกอย่างอื่นมาช่วยควบคุมบรรยากาศ พวกเขาบางคนใช้ดนตรีอิเล็กทรอนิกส์ตอนขึ้นเวทีเพื่อเร่งเร้าอารมณ์ผู้ชม บ้างก็เลือกใช้การแสดง สวมเครื่องแต่งกายเลิศหรูคล้ายเล่นละครเวที ทั้งยังใส่การเต้นลงมาด้วยเพื่อให้ผู้ชมเกิดความประทับใจ! แต่โจ๊กเกอร์กับกุหลาบป่ากลับเลือกจะควบคุมเวทีด้วยเสียง ใช้บทเพลงขับเคลื่อนผู้ชม! เรื่องนี้ยากกว่ากันมาก แม้แต่เฉินกวงฟ่านเหวินลี่สองสามีภรรยายังไม่อาจประสานงานกันได้ดีถึงระดับนี้
บัดนี้เพลงจบลงแล้ว
ผู้ชมต่างพากันเหม่อลอยอยู่พักหนึ่ง ก่อนจะได้สติขึ้นมาปรบมือ!
 เมื่อได้ยินเสียงปรบมือและเห็นทุกคนต่างลุกขึ้นมา จางเย่ก็ยิ่งรู้สึกสาแก่ใจ เขาทุ่มเทให้การแสดงในวันนี้อย่างเต็มที่ทำให้ผลออกมาอย่างสมบูรณ์แบบ เขาได้ร้องอย่างที่ตนเองต้องการ ยิ่งไปกว่านั้น เขายังประสานงานกับกุหลาบป่าได้อย่างสมบูรณ์แบบ ทั้งสองคล้ายมีความเข้าใจโดยไม่ต้องเอ่ยปาก ผ่านการแสดง ผ่านการขับร้อง พวกเขารับส่งกันได้อย่างดีทั้งในแง่อารมณ์และความเป็นศิลปะ ซึ่งอาจเป็นเหตุผลนี้เองที่พวกเขาทั้งสองที่มาจากโลกที่แตกต่างกันโดยสิ้นเชิงกลายเป็นเพื่อนสนิทกันได้อย่างปัจจุบัน
น้ำเสียง?
ทำนอง?
ความเข้าขากัน?
ทั้งสองเป็นประหนึ่งภูษาฟ้าไร้ตะเข็บจริงๆ!
นี่คือเพลงคลาสสิกในโลกของจางเย่ ‘รักชั่วชีวิต’ เป็นเพลงประกอบภาพยนตร์ ‘ไซอิ๋ว เดี๋ยวลิงเดี๋ยวคน 2’ จางเย่เคยฟังเพลงนี้ตอนเด็กแต่ไม่ได้มีอารมณ์ร่วมอะไร แต่เมื่อได้ฟังในภาพยนตร์ ก็ยิ่งทำให้เพลงนี้มีความหมายมาขึ้น แต่เขาไม่เคยมีความคิดอยากจะร้องเพลงนี้มาก่อนจนกระทั่งได้เชิญกุหลาบป่ามาเป็นคู่หู นั่นทำให้จางเย่นึกถึงเพลงนี้ขึ้นมาทันที เพลงนี้คล้ายเกาะติดเขา ทำให้เขาอยากจะร้องให้ได้ เขาถึงกับยอมถ่างตามาหลายคืนเพื่อซ้อมออกเสียงเป็นสำเนียงกวางตุ้งจนกระทั่งร้องได้ในวันนี้! แค่คิด เขาก็รู้สึกแล้วว่าสิ่งที่ทำไปนั้นควรค่าทุกประการ ไม่ว่าผลลัพธ์จะออกมาเป็นเช่นไร เขาก็ไม่ได้ทำเพลงนี้เสียชื่อแล้ว
ต่งซานซานยิ้มเดินขึ้นเวที “อาจารย์ทั้งสองสวัสดีค่ะ”
โจ๊กเกอร์กับกุหลาบป่ายิ้ม
ต่อหน้ากล้องถ่ายทอดสด ผู้ชมทั่วประเทศต่างจับจ้องมาที่พวกเขา
ต่งซานซานมองทั้งสองคน พลางกล่าว “ตอนนี้ฉันไม่ทราบว่าจะทักทายทั้งสองท่านอย่างไรดีเลยค่ะ เพราะพวกคุณไม่มีใครเผยตัวตนออกมาเลย ไม่รู้ว่าเป็นใครกันแน่”
กุหลาบป่ายิ้ม ก่อนยกไมค์ขึ้น “เดิมทีฉันก็จะถอดหน้ากากนะ”
เพราะเธอยังสวมหน้ากาก เครื่องเปลี่ยนเสียงจึงยังเปิดใช้งานอยู่
ต่งซานซานสงสัย “งั้นทำไมไม่ถอดล่ะคะ?”
กุหลาบป่ายิ้ม “เรื่องนั้นต้องถามเขาแล้วล่ะ”
ต่งซานซานมองโจ๊กเกอร์ “อ้อ?”
โจ๊กเกอร์กลับไม่ตอบ
ความจริงแล้วจางเย่กับกุหลาบป่าเคยคุยเรื่องนี้กันแล้ว เธอไม่ได้ต้องการจะถอดหน้ากากนัก เนื่องจากไม่ต้องการจะทำลายความบริสุทธิ์ของศิลปะดนตรี ซึ่งจางเย่เห็นด้วย ดังนั้นตอนแรกพวกเขาจึงไม่คิดจะถอดหน้ากากออกแต่ต้น จางเย่ไม่ทราบว่าเหตุใดกุหลาบป่าจึงเปลี่ยนใจกะทันหัน อาจเป็นเพราะเธอกลัวว่าเขาอาจจะพ่ายแพ้ในรอบแรก แต่จางเย่ยั้งเธอเอาไว้ทัน เพราะหากชายหนุ่มได้เปรียบเกินไปตั้งแต่รอบแรก การแข่งขันคงไม่สนุกแน่ ซึ่งเขาไม่ต้องการเช่นนี้
เขาอยากชนะ!
อยากชนะขาดลอยอย่างขาวสะอาด!
แข่งว่าใครดังกว่า?
แข่งว่าใครแสดงดีกว่า?
แข่งว่าใครน่าสงสารกว่า?
แข่งว่าใครบริจาคมากกว่า?
อย่างนั้นยังจะมีความหมายอะไร!
จางเย่ไม่ต้องการเปลี่ยนแก่นแกนของรายการที่เขาสร้างขึ้น!
ดังนั้นโจ๊กเกอร์จึงได้แต่ยิ้ม ยกไมค์ขึ้นขณะหันมองด้านข้าง “วันนี้ต้องขอขอบคุณอาจารย์กุหลาบป่าที่เจียดเวลาจากตารางงานอันยุ่งเหยิงของตัวเองนะครับ ขอบคุณมากครับ” ไมโครโฟนดัดเสียงของเขาจนฟังดูประหลาดมาก
กุหลาบป่ายิ้ม “เพื่อนเก่าทั้งทีก็สมควรอยู่”
โจ๊กเกอร์มองเหล่าผู้ฟัง “นอกจากนั้น ขอบคุณพ่อ แม่ และครอบครัวของผม วันนี้พวกเขาก็มาที่ห้องส่งแห่งนี้ด้วย ไม่รู้ว่าวันนี้พวกเขาจะชอบเพลงของผมหรือเปล่า”
ต่งซานซานตะลึง “หือ? คุณน้าคุณอาก็มาด้วยเหรอคะ?”
หูเฟยที่สั่งงานอยู่หน้าเวทีชะงัก
ต้าเฟยและเสียวหลวี่ตกใจ
อะไรนะ?
ครอบครัวของโจ๊กเกอร์ก็มาด้วยหรือ?
เป็นไปไม่ได้! โจ๊กเกอร์ไม่ได้ขอตั๋วจากพวกเขาเลยนี่!
ตั๋วอยู่ในมือพวกเขา ดังนั้นพวกเขาไม่มีทางจำผิดแน่นอน วันนี้มีญาติพี่น้องของนักร้องหลายคน อย่างลุงกับป้าของปวยเล้ง พ่อแม่ของราชาประหลาด น้องสาวน้องชายของหลี่เสี่ยวเสียนที่มาร่วมรับชม รายการย่อมจัดที่นั่งที่ดีที่สุดให้พวกเขาทั้งหมด คือให้นั่งอยู่ตรงแถวหน้า แต่ไม่มีครอบครัวของโจ๊กเกอร์แน่นอน!
หูเฟยถามต้าเฟย “เธอให้ไปรึเปล่า?”
ต้าเฟย “ไม่ใช่ผม”
หูเฟย “เสี่ยวหาน เธอให้เหรอ?”
หานฉีงุนงง “ฉันก็ไม่รู้ค่ะ ไม่ใช่ฉันนะ!”
เหล่าผู้ชมทั้งหลายเหลียวซ้ายแลขวา!
“พ่อแม่ของโจ๊กเกอร์?”
“ใครกัน?”
 “อยู่ไหนกัน?”
“เห็นพ่อแม่ก็น่าจะรู้ตัวจริงของเขานะ!”
“ไหนกัน?”
พ่อแม่จางเย่ก็มองหากับเขาด้วย
แม่หันหน้าไปมองด้านหลังก่อนหันกลับมา “ไม่มีนี่?”
น้องสาวคนโตก็มองหาอยู่นาน “ไม่มีคนยืนขึ้นเลย”
พ่อเสนอ “หรือพ่อแม่เขานั่งอยู่แถวหน้าสุด?”
แม่หันมองอีกหลายแวบ “แถวหน้าก็ไม่เห็นนะ”
ขณะนั้นต่งซานซานก็ถามขึ้น “อาจารย์โจ๊กเกอร์ อาจารย์กุหลาบป่า ฉันเชื่อว่ามีหลายคนที่สงสัยตัวจริงของพวกคุณ รวมถึงฉันด้วย อีกแค่ห้านาที การโหวตคะแนนจะหยุดลงชั่วคราวแล้ว พวกคุณจะไม่ถอดหน้ากากให้ทุกคนเห็นตัวจริงจริงๆ เหรอคะ?”
โจ๊กเกอร์ “ไม่ต้องหรอก”
ต่งซานซานกะพริบตาปริบ “งั้นคุณจะขอคะแนนโหวตรึเปล่า?”
โจ๊กเกอร์ตอบเสียงเรียบ “ไม่ต้องหรอก”
ต่งซานซานไม่ทราบจะพูดอย่างไรดี “งั้นก็ได้ค่ะ เราเคารพการตัดสินใจของอาจารย์ทั้งสอง เชิญอาจารย์ทั้งสองเข้าไปพักก่อนนะคะ พวกเราจะเข้าสู่โฆษณาแล้ว อีกสักครู่พบกันค่ะ”
ภาพบนจอเปลี่ยนไป สัญญาณตัดเข้าโฆษณาแล้ว
แสงไฟบนเวทีนั้นร้อนเกินไปจนเหงื่อซึม ต่งซานซานรีบเติมเครื่องสำอางในทันที ช่างแต่งหน้าสามคนตรงเข้ามาช่วย ทีมงานคนอื่นๆ รีบเข้ามาทำความสะอาด
เมื่อลงจากเวที กุหลาบป่าก็เดินนำออกไปในอย่างรวดเร็ว ศีรษะแม้ไม่หันกลับแต่ก็ถาม “จะไม่ถอดหน้ากากจริงๆ?”
โจ๊กเกอร์รับคำ
กุหลาบป่า “ไม่ขอคะแนน”
โจ๊กเกอร์ “ครับ”
กุหลาบป่า “เธอรู้ใช่ไหม เพลงนี้น่ะไม่เหมาะสำหรับการแข่ง”
โจ๊กเกอร์ “ผมทราบ”
กุหลาบป่า “ถ้าแพ้จะทำยังไง?”
โจ๊กเกอร์ “ยอมรับ”
กุหลาบป่ายิ้มออกมาในทันทีแล้วหันกลับมา มองเขาอยู่ชั่วครู่ “ตอนนี้ฉันเพิ่งจะเชื่อว่านายเป็นเพื่อนเก่าของฉันจริงๆ เพื่อนที่นิสัยแบบนี้ฉันมีไม่กี่คนหรอก ฉันเดาได้แล้วว่านายเป็นใคร ถึงจะไม่แน่ใจนักก็เถอะ เพราะคนที่ฉันรู้จักนั่นน่ะร้องเพลงไม่เป็น”
โจ๊กเกอร์โบกมือไม่พูดอะไร
เหล่าทีมงานนำพวกเขาไปที่แถวหน้า
ฟ่านเหวินลี่ เฉินกวง หลี่เสี่ยวเสียน เสี่ยวตง เจี่ยงฮั่นเวย จางเสีย และคนอื่นๆ ล้วนนั่งตรงนี้ นี่คือที่นั่งพิเศษของผู้เข้าแข่งขันและแขกรับเชิญ เมื่อทั้งสองมาถึง เหล่านักร้องและแขกรับเชิญก็ต่างเพ่งมองมายังพวกเขา
เอมี่เอ่ยปากทันที “พี่สาว คุณเป็นใครเหรอคะ?”
กุหลาบป่ามองเธอแล้วยิ้ม “เดาดูสิ?”
วันเวลา (จ้าวฉี่เฉวียน) “คุณน่าจะเปิดหน้ากากนะ”
ราชาประหลาดก็เห็นด้วย “นั่นสิ”
กุหลาบป่าปฏิเสธคำหนึ่ง
เจี่ยงฮั่นเวยสงสัย “พวกเรารู้จักกันหรือเปล่า?”
กุหลาบป่าใช้เครื่องแปลงเสียงตอบ “ไม่รู้จักค่ะ ฉันเป็นเด็กใหม่”
เธอเป็นเด็กใหม่?
เป็นไปได้ยังไง!
เหล่านักร้องรอบๆ นั้นแทบเป็นลม!
โดยเฉพาะพวกนักร้องเก่าอย่างวันเวลาเองก็พูดไม่ออก เชี่ย ถ้าเธอเป็นเด็กใหม่ อย่างนั้นพวกเราไม่ตายกันหมดแล้วเรอะ?
 
 


[Go To Next Chapter]( ./172.md)