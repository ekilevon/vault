##บทที่ 1166 : เดือดไปทั้งบาง!
วันต่อมา
วันแรกของการเปิดฉากแข่งขันกีฬาโอลิมปิก
ทีมงานจางเย่สตูดิโออยู่ในอารมณ์ฉลองตั้งแต่เริ่มงาน เป้าหมายและใจความสำคัญของการก่อตั้งสตูดิโอนี้ก็คือการผลักดันจางเย่ให้ไปได้สูงและไกลขึ้น ทุกอย่างล้วนมีภาพลักษณ์และความนิยมของจางเย่เป็นศูนย์กลาง ฉะนั้นเมื่อสตูดิโอที่เพิ่งก่อตั้งได้เพียงไม่กี่วันกลับได้รับโอกาสใหญ่ในการร้องเพลงพิธีเปิดโอลิมปิก อีกทั้งยังประสบความสำเร็จในการร่วมงานกับลิเลียน ได้รับเสียงชื่นชมและกระแสตอบรับที่ดีจากทั้งโลกอย่างท่วมท้น ความนิยมในประเทศพุ่งทะลุ ความนิยมในเอเชียดีดทะยาน ทำให้ทีมงานสตูดิโอพากันตื่นเต้นดีใจและมีความหวังเต็มเปี่ยมกับอนาคตข้างหน้า
ธุระการงานต่างๆ ก็เริ่มยุ่งขึ้นตามไป
โทรศัพท์หลายเครื่องของสตูดิโอดังขึ้นไม่หยุด มีทั้งนักข่าวขอเข้าสัมภาษณ์ ทั้งเชิญออกรายการสัมภาษณ์ทางทีวี ทั้งเชิญร่วมงานอีกสารพัด
เวลาเก้าโมงกว่า
จางเย่มาทำงานแล้ว
ฮาฉีฉีและคนอื่นๆ เข้ามารายงานโดยนำทั้งข้อมูลสถิติ เรตติ้ง แนวโน้มต่างๆ มาให้จางเย่ดูทันที ทุกหัวข้อล้วนละเอียดครบถ้วน นี่คือข้อดีของการมีทีมงานคอยช่วยเหลือ “ผู้กำกับจาง ยอดติดตามเวยป๋อของคุณเพิ่มจากเมื่อวานอีกหนึ่งล้านคนค่ะ เพลง ‘เธอและฉัน’ ประสบความสำเร็จอย่างสูง เอ็มวีตอนนี้ติดชาร์ตอันดับหนึ่ง ส่วนอันดับสองก็เป็นเพลง ‘ปักกิ่งยินดีต้อนรับ’ ของคุณเช่นกันค่ะ”
เสี่ยวหวังร้อง “ผู้กำกับจางยิ่งใหญ่เกรียงไกร!”
อู่อี้หัวเราะ “ความนิยมในเอเชียก็เพิ่มขึ้นด้วยครับ!”
จางจั่วเอ่ย “ใช่แล้ว ตอนนี้สื่อต่างประเทศหลายรายต่างก็รายงานชื่อผู้กำกับจาง นับเป็นการทำลายสถิติประวัติศาสตร์สำหรับเราเลย ถึงจะยังพูดไม่ได้ว่าชาวต่างชาติจะหันมาเป็นแฟนคลับคุณเพราะเพลงเพลงเดียว แต่ได้โผล่หน้าไปบนเวทีโลกไว้ก่อนก็เยี่ยมแล้ว”
จางเย่ดูตัวเลขสถิติแล้วยิ้ม “ลำบากทุกคนแล้ว”
ฮาฉีฉีหัวเราะเบาๆ “ตอนนี้คุณกำลังรุ่ง ข่าวส่วนใหญ่ก็เป็นไปในแง่บวก ฉันแนะนำว่าเราควรฉวยโอกาสนี้ตีเหล็กตอนกำลังร้อน สร้างชื่อเสียงด้านดีกลบภาพลักษณ์ของคุณสมัยก่อน เปลี่ยนความประทับใจของสื่อและสาธารณะที่มีต่อคุณเสียใหม่”
จางเย่กะพริบตา “เพื่ออะไร?”
จางจั่วตอบ “ก่อนหน้านี้เราเคยประชุมวิเคราะห์กันดู เป้าหมายก้าวต่อไปของเรายังไงก็ต้องไต่จากระดับเอสขึ้นไป มีเพียงคว้าตำแหน่งความนิยมสูงสุดในประเทศ เป็นสตาร์คิงให้ได้ก่อนถึงจะเป็นรากฐานที่ดี ถึงจะสามารถก้าวต่อในระดับเอเชียและระดับนานาชาติได้ไกลขึ้น ฉะนั้นเป้าหมายแรกสุดคือการเป็นสุดยอดในประเทศ และจากข้อมูลที่ผ่านมา จุดร่วมที่เหมือนกันของสตาร์คิง สตาร์ควีนที่ก้าวไปสู่ระดับเอสได้ก็คือภาพลักษณ์อันไร้ที่ติต่อสาธารณชน ไม่มีข้อยกเว้นสักคนเดียว! ทั้งจางหย่วนฉีหรือสตาร์คิงสตาร์ควีนคนอื่นๆ ก็ล้วนเป็นอย่างนี้ ดังนั้นพวกเราจึงสรุปว่านี่คือเงื่อนไขแรกสุดที่จะพาไปสู่ระดับเอสได้ อีกอย่างนี่ก็เป็นสิ่งที่คุณขาดพอดี ทำให้เทียบกับเหล่าสตาร์คิงสตาร์ควีนไม่ติด จากนี้ไปพวกเราจะพยายามทุ่มเทในด้านนี้ ถึงแม้การเข้าสู่ระดับเอสในเวลาอันสั้นจะดูเป็นไปไม่ได้ เอ่อ แต่อย่างน้อยก็หาทางก่อนว่ามีทางก้าวขึ้นไปไหม”
การมีทีมมันช่างแตกต่างออกไปจริงๆ
จางเย่ฟังแล้วก็เห็นด้วย “อืม พูดมีเหตุผล”
ฮาฉีฉีหัวเราะ “งั้นพวกเราจะเริ่มโปรโมตตามนี้นะคะ? ถ้ามีงานการกุศลหรือบำเพ็ญประโยชน์ก็ขอความร่วมมือจากคุณด้วยค่ะ”
“ตกลง พวกคุณไปจัดการเถอะ” จางเย่ไม่คัดค้าน
หลังจากตกลงเรื่องทิศทางดำเนินงานระยะสั้นของสตูดิโอได้แล้ว ทุกคนก็เริ่มทำงาน
จางเย่เตร็ดเตร่อยู่พักหนึ่งก็ดูนาฬิกาแล้วขับรถออกมา
ภาพลักษณ์เหรอ? ก็ได้ ช่วงนี้ลูกพี่จะระวังภาพลักษณ์ตัวเองต่อสาธารณชนสักหน่อยแล้วกัน!
 ……
 
การถ่ายทอดสดกีฬาโอลิมปิก
มีการส่งสัญญาณถ่ายทอดไปทั่วโลก
วันแรกของการแข่งขันได้เริ่มต้นขึ้นแล้ว
ชาวเน็ตต่างตื่นเต้นยินดี ทุกคนล้วนตั้งตาคาดหวังกับฟอร์มการแข่งของทัพนักกีฬาทีมชาติจีนในงานโอลิมปิกปักกิ่งครั้งนี้
สมัยก่อนเมื่อถึงช่วงโอลิมปิก เรตติ้งช่องกีฬาของ CCTV มักจะฆ่ารายการอื่นเรียบ ช่วงเวลานี้ทุกคนจะสนใจติดตามแต่โอลิมปิก ในสายตามีแต่งานโอลิมปิก ยิ่งเมื่อปีนี้ถึงคราวที่ปักกิ่งได้เป็นเจ้าภาพจัดงานด้วยแล้วยิ่งไม่ต้องพูดถึง บางคนเฝ้ารออยู่หน้าจอโทรทัศน์ตั้งแต่เช้า บางคนถึงขนาดลางานแล้วซื้อตั๋วไปชมการแข่งถึงที่สนาม!
บนเวยป๋อ
“ขอเหรียญทอง!”
“ใครจะคว้าไปได้เหรียญทองบ้างนะ?”
“สู้ๆ นะชาวเรา!”
“วันนี้ต้องชิงเหรียญทองมาให้ได้เยอะๆ นะ!”
“ฮ่าๆ กีฬาฟันดาบเริ่มแล้ว!”
“ยิงปืนก็เริ่มแข่งแล้วเหมือนกัน!”
“ฉันว่าวันแรกต้องได้สองเหรียญทองขึ้นไปล่ะ!”
“สามเหรียญทองก็เป็นไปได้นะ วันแรกพวกเราแรงดี!”
ตามสื่อก็วิเคราะห์ทำนายจำนวนเหรียญทองกันอย่างคึกคัก!
จะได้จากยิงปืน?
ฟันดาบ?
หรือรายการอื่น?
สื่อหลายสำนักเริ่มเขียนข่าวไว้คอยท่าแล้ว เหลือก็แต่รอประกาศคว้าเหรียญทองเหรียญแรกของทัพนักกีฬาทีมชาติจีนในวันนี้เท่านั้น!
……
 
ระหว่างถ่ายทอดสดกีฬาโอลิมปิก
ขณะนี้กำลังถ่ายทอดการแข่งขันยิงปืนอยู่
ผู้บรรยายจ้าวจื้อกล่าว “ท่านผู้ชมครับ อีกสักครู่จะเริ่มการแข่งปืนลมไรเฟิลหญิงระยะสิบเมตร นักกีฬาทีมชาติจีนฉีเสวี่ยและหลี่เฉินซึ่งมีผลการจัดอันดับอยู่ที่หนึ่งและที่สามจะเป็นผู้ลงสนาม และการแข่งต่อไปนี้จะเป็นการมอบเหรียญทองโอลิมปิกปักกิ่งเหรียญแรกของงาน สองนักกีฬาฉี-หลี่จะเป็นตัวแทนคว้าเหรียญทองแรกมาได้หรือไม่? โปรดติดตามกันต่อไป!”
จางฉู่เสียอดีตแชมป์โอลิมปิกคนก่อนก็มารายการสดเช่นกัน
จ้าวจื้อ “การแข่งเริ่มแล้วครับ!”
จางฉู่เสีย “นัดที่หนึ่ง สู้ๆ!”
จ้าวจื้อ “เยี่ยมครับ! ฉีเสวี่ยยิงได้สิบจุดสอง! โอ๊ะ นัดแรกของหลี่เฉินพลาดแล้ว ได้ไปเพียงเก้าจุดสอง แต่ไม่เป็นไรครับ ยังมีโอกาส!”
นัดที่สอง
นัดที่ห้า
นัดที่แปด
หลายนัดผ่านไป ผลการแข่งกลับไม่เป็นไปตามที่ทุกคนคาด!
หลี่เฉินฟอร์มแย่หนัก หมดสิทธิ์ชิงเหรียญไปเรียบร้อย ส่วนฉีเสวี่ยพลาดอย่างแรงไปนัดหนึ่งจึงร่วงลงมาอยู่อันดับสาม ห่างจากที่หนึ่งถึงสองจุดหนึ่งแต้ม!
จ้าวจื้อ “สถานการณ์ไม่น่าพึงพอใจแล้วครับ!”
จางฉู่เสีย “รอดูนัดสุดท้ายกันเถอะ พวกนักกีฬาประหม่าเกินไปแล้ว!”
จ้าวจื้อ “ฉีเสวี่ยสู้ๆ! สู้เขา!”
ปัง!
หลังจากที่กระสุนถูกยิงออกไป ผู้ชมต่างร้องเสียงหลง!
จบเห่!
ชวดเหรียญทองแล้ว!
ท้ายที่สุด ฉีเสวี่ยก็คว้ามาได้เพียงเหรียญทองแดง!
จ้าวจื้อ “น่าเสียดาย!”
จางฉู่เสีย “เฮ้อ กดดันเกินไป”
ผู้ชมที่อยู่หน้าจอเองก็ร่ำร้องว่าเสียดาย!
……
 
ในอีกสองสามชั่วโมงต่อมา
สภาพอารมณ์ของผู้ชมและเหล่าตัวแทนทีมชาติจีนเรียกได้ว่าหดหู่สุดขีด!
ชวดเหรียญทองยิงปืน!
ชวดเหรียญทองฟันดาบ!
ชวดเหรียญทองว่ายน้ำ!
‘ยังไม่เฉียดเหรียญทองแรก!’
‘ทีมชาติจีนเป็นอะไรไป?’
‘ฝากความหวังเหรียญทองวันแรกไว้ที่รายการยกน้ำหนัก!’
“สู้ๆ!”
“นี่แข่งที่บ้านตัวเองเลยนะ!”
“อย่ากดดัน พยายามเข้า!”
“ยกน้ำหนักนี้น่าจะแน่นอนที่สุดหรือเปล่า?”
“ใช่ น่าจะไม่ต้องลุ้นอะไรแล้ว!”
“เร็วหน่อยสิเหรียญทองแรกน่ะ! ขอได้มาให้ชื่นใจทุกคนหน่อย!”
จากเรตติ้งอย่างไม่เป็นทางการ เรตติ้งรายการถ่ายทอดสดของช่องกีฬา CCTV ทะลุ 43% ไปอย่างน่าตกใจ พูดอีกอย่างก็คือ ในจำนวนผู้ชมหนึ่งร้อยคนที่เปิดทีวีทั่วประเทศ มีเกือบครึ่งที่ดูถ่ายทอดสดโอลิมปิก เรตติ้งรายการโอลิมปิกในประเทศอื่นทั่วโลกก็ไม่ต่างกัน ล้วนไต่ไปถึงระดับสูงสุดทั้งสิ้น และหากนับรวมจำนวนผู้ชมล่ะก็ น่าจะเป็นเรตติ้งที่สูงที่สุดในประวัติศาสตร์โอลิมปิกแล้ว!
และด้วยเหตุนี้ เหล่าผู้ชมจึงยิ่งคาดหวังกับเหรียญทองยิ่งกว่าสิ่งอื่นใด!
เหลือแค่ยกน้ำหนักแล้ว!
คราวนี้ต้องคว้ามาให้ได้!
……
 
ตกค่ำ
ท่ามกลางการถ่ายทอดสด
ผู้บรรยายคนหนึ่งกล่าว “ต่อไปนี้จะเป็นรายการถ่ายทอดการแข่งขันยกน้ำหนักชายรุ่นหกสิบสองกิโลกรัม นักกีฬาหลี่เจียสี่จะเป็นตัวแทนประเทศจีนลงสนามป้องกันแชมป์ ในรายการนี้นักกีฬาจีนแรงดีขึงขัง แต่ก็ต้องระวังนักกีฬาเกาหลีเหนือให้ดี นี่คือคู่ต่อสู้ที่ตึงมือของหลี่เจียสี่!”
ที่นั่งของผู้ชมในสนามนั้นไร้ที่ว่าง
มองไปทั้งเวทีมีแต่ธงชาติจีนและผู้ชมที่ส่งเสียงเชียร์ไม่หยุดหย่อน!
จางเย่สวมแว่นกันแดดเดินเข้ามาใกล้ เขาเข้ามาจากทางผ่านสตาฟ
น้องสาวคนเล็กโบกมือทัก “พี่!”
น้องสาวคนรองร้องไอ้หยา “ทำไมมาช้าจังเลย”
จางเย่หัวเราะเหอะๆ “โดนนักข่าวรุมตรงประตูน่ะ เริ่มหรือยัง?”
“กำลังจะ” น้องสาวคนโตสีหน้าเครียดขึ้น “นี่เป็นความหวังคว้าเหรียญทองสุดท้ายในวันนี้แล้ว หวังว่าคงไม่เกิดอะไรขึ้นนะ!”
จางเย่ยิ้ม “วางใจเถอะ น่าจะหายห่วง”
น้าใหญ่และน้าสะใภ้เอ่ย “เย่น้อยรีบนั่งเร็ว”
“โอเคครับ” จางเย่นั่งลง
ความจริงวันนี้เขาอยู่ที่สนามแข่งโอลิมปิกทั้งวัน เดี๋ยวพาพ่อแม่ไปดูแข่งยิงปืน เดี๋ยวพาเฉินเฉินไปดูแข่งฟันดาบ ปรากฏว่าคว้าเหรียญทองมาไม่ได้เลยสักเหรียญ จางเย่เองก็เป็นกังวล แม้การหวังแค่เหรียญทองออกจะเกินไปหน่อย แต่ขึ้นชื่อว่าการแข่งแล้ว ใครบ้างจะไม่อยากได้เหรียญทองล่ะ?
จางเย่ตะโกนเสียงดัง “สู้ๆ!”
คนที่อยู่รอบๆ ก็ต่างตะโกนขึ้นมา
“สู้เขานะ!”
“หลี่เจียสี่ลุยเลย!”
“คว้าทองเหรียญแรกมาให้ได้!”
“หวังพึ่งนายแล้ว!”
เมื่อกล้องถ่ายทอดสดหมุนมาเก็บภาพ ก็พบจางเย่เข้า
ภายในห้องส่ง สองผู้บรรยายหัวเราะ
“หึหึ กล้องเจอจางเย่เข้าแล้วครับ พวกเราจะเห็นว่าอาจารย์จางก็พาคนในครอบครัวมาดูการแข่งเช่นกัน โอ้ คนที่ใส่หมวกตรงนั้น ถ้าผมจำไม่ผิดน่าจะเป็นนักร้องหานฟาง เอ๊ะ ผู้กำกับเหอฉี่ตงก็มาด้วย? ดูสิครับ เขากับจางเย่ผงกศีรษะทักทายกันด้วย ดูท่าเหล่าศิลปินก็สนใจโอลิมปิกมากเช่นกัน”
“เริ่มแล้วครับ ท่าสแนทซ์ [1]!”
“คนแรกคือนักกีฬาเกาหลีใต้!”
“คนที่สองคือนักกีฬาชาวออสเตรเลีย!”
ไม่กี่อึดใจให้หลัง ในที่สุดก็ถึงคิวทีมชาติจีนแล้ว!
“โอ้ หลี่เจียสี่เปิดมาด้วยความพยายามยกน้ำหนักหนึ่งร้อยหกสิบสองกิโลกรัมครับ!”
“เป็นยังไงครับพวกเรา สู้ๆ! หลี่เจียสี่! สู้ๆ!”
“เยี่ยมครับ ยกขึ้นมาแล้ว!”
“สุดยอด!”
ผู้ชมร้องเชียร์!
จางเย่ตะโกนเสียงดัง “เยี่ยม!”
น้องสาวทั้งสามของจางเย่ก็ร้องอย่างตื่นเต้น!
“โอ้ นักกีฬาเกาหลีเหนือเลือกน้ำหนักหนึ่งร้อยหกสิบหกกิโลกรัม และเขาทำได้สำเร็จ!”
“หลี่เจียสี่เองก็เพิ่มน้ำหนักเป็นหนึ่งร้อยหกสิบหกกิโลกรัมเช่นกัน ท่าสแนทซ์ไม่ใช่จุดแข็งของเขา เรามาดูกันว่าไม้นี้จะออกมาเป็นอย่างไร...โอ้! สำเร็จ! สำเร็จแล้วครับ!”
ผู้ชมปรบมือดังสนั่นอีกครั้ง!
แต่ฉับพลัน สองผู้บรรยายก็ทำท่าประหลาดใจ พาให้ผู้ชมที่ดูถ่ายทอดสดต่างใจหายวาบ!
การยกน้ำหนักท่าสแนทซ์เสร็จสิ้น หลี่เจียสี่กับนักกีฬาเกาหลีเหนือเสมอกัน ต้องเข้าสู่ช่วงเพิ่มน้ำหนักตัดสินว่าใครจะได้ที่หนึ่ง!
หลี่เจียสี่ลองยกครั้งแรกไม่สำเร็จ ครั้งที่สองยกได้หนึ่งร้อยเก้าสิบกิโลกรัม!
ในขณะเดียวกันนักกีฬาเกาหลีเหนือก็พยายามยกน้ำหนักที่เป็นไปไม่ได้ในการยกครั้งที่สาม นั่นคือน้ำหนักหนึ่งร้อยเก้าสิบกิโลกรัม เพราะการแข่งขันที่ผ่านมาของเขาไม่เคยยกน้ำหนักนี้ขึ้นได้เลย!
น้องสาวคนเล็กแช่ง “ขอให้ร่วงใส่เท้าๆ!”
จางเย่อุทาน “เธอนี่โหดชะมัด!”
การยกครั้งที่สามของนักกีฬาเกาหลีเหนือครั้งนี้ก็เป็นการยกครั้งสุดท้ายเช่นกัน เขาเหลือโอกาสอีกเพียงครั้งเดียวเท่านั้น!
เมื่อนักกีฬาเกาหลีเหนือออกแรง ก็แบกบาร์น้ำหนักขึ้นมาที่อกอย่างยากลำบาก น้ำหนักมหาศาลกดลงบนร่างจนทำให้กายเขาสั่นเทิ้ม เห็นชัดว่าใกล้จะไม่ไหวแล้ว แต่ทันใดนั้น นักกีฬาเกาหลีเหนือก็เค้นเรี่ยวแรง ยกบาร์ขึ้นไปเหนือศีรษะ แต่อย่างไรก็ตาม มือของเขาไม่มั่นคงในขณะที่เท้าก็สั่นไม่หยุด เพียงแค่อึดใจเดียวก็โยนน้ำลงกับพื้น!
ผู้บรรยายตื่นเต้น “เขายืนไม่อยู่ครับ!”
อดีตแชมป์ยกน้ำหนักอีกคนกล่าว “ชนะแล้ว เราคือแชมป์…”
แต่เวลานี้เอง บนหน้าจอพลันปรากฏว่านักกีฬาเกาหลีเหนือปล่อยโฮเสียงดังลั่น เขาปรี่ลงสนามไปกอดกับโค้ช!
ผู้บรรยายประหลาดใจ “เกิดอะไรขึ้น?”
อดีตแชมป์ยกน้ำหนักพูดด้วยความไม่อยากเชื่อ “อะไรกัน? ผู้ตัดสินสามคนให้สัญญาณสีแดงหนึ่งสีขาวสองคน การยกครั้งนี้ผ่านเหรอ? ถือว่านักกีฬาเกาหลีเหนือยกขึ้น? ถ้าเป็นแบบนี้ก็เท่ากับว่านักกีฬาเกาหลีเหนือยกได้หนึ่งร้อยเก้าสิบกิโลกรัมเท่ากัน แต่น้ำหนักตัวเขาน้อยกว่าหลี่เจียสี่ ถ้ายกได้เท่ากันก็หมายความว่าเขาได้เปรียบแล้ว!”
ผู้ชมตะลึง!
โค้ชทีมชาติจีนเองก็ตะลึง!
โค้ชคนหนึ่งโมโห รีบวิ่งไปแย้ง อย่างไรก็ตามการแข่งยกน้ำหนักโอลิมปิกไม่อนุญาตให้โต้แย้งได้ พวกผู้ตัดสินจึงไล่โค้ชทีมชาติจีนให้กลับเข้าที่
ผู้บรรยายกล่าว “การตัดสินครั้งนี้ไม่ชอบมาพากลเกินไปแล้ว!”
อดีตแชมป์ยกน้ำหนักกล่าว “ใช่แล้ว ไม่น่าเชื่อเลย!”
ผู้บรรยาย “แต่หลี่เจียสี่ยังมีโอกาส! ถ้าเขายกน้ำหนักหนึ่งร้อยเก้าสิบเอ็ดกิโลกรัมขึ้นได้ในการยกครั้งสุดท้าย แชมป์ก็จะตกเป็นของเขา! สู้ๆ นะ หลี่เจียสี่! สู้เขา ทีมชาติจีน!”
แรงกดดันทั้งหมดตกอยู่บนร่างของหลี่เจียสี่แล้ว!
ครู่ต่อมา ท่ามกลางสายตาเอาใจช่วยของผู้ชมทั้งสนาม หลี่เจียสี่ขึ้นเวทีแล้ว!
ยืนอยู่ตรงหน้าบาร์น้ำหนัก ยินเสียงหลี่เจียสี่คำรามเรียกขวัญตัวเอง จากนั้นก็ย่อตัวลงจับบาร์ กัดฟันกรอดสูดลมหายใจ!
ขึ้น!
ผู้บรรยาย “เยี่ยม ยกขึ้นมา!”
อดีตแชมป์ยกน้ำหนัก “สู้ๆ!”
ผู้บรรยายเสียงดัง “ขึ้น! ขึ้นสิ!”
หลี่เจียสี่รวบรวมเรี่ยวแรงยกบาร์น้ำหนักขึ้นเหนือศีรษะ แต่ด้วยน้ำหนักที่มากเกินไป ขาของเขาจึงสั่น ฉับพลันก็ยืนไม่อยู่ แต่หลังจากจัดตำแหน่งเท้าสองสามก้าวเขาก็ยืนได้มั่นคง ยกบาร์อย่างสั่นสะท้านค้างไว้ได้ถึงสองวินาที!
ผู้ชมคลั่งไปแล้ว!
จางเย่ร้องลั่น “ชนะแล้ว!”
น้องสาวคนโตน้ำตาปริ่ม “ชนะแล้ว! พวกเราชนะแล้ว!”
ผู้กำกับและนักร้องที่อยู่บนอัฒจันทร์ก็ลุกขึ้นส่งเสียงเฮ!
ผู้บรรยายยิ่งตื่นเต้นกว่า “ชนะแล้ว หลี่เจียสี่ทนได้! เขาทนน้ำหนัก…” ฉับพลัน ผู้บรรยายก็ชะงักสับสน “อะไรน่ะ? รอสักครู่งั้นเหรอ? มันเกิดอะไรขึ้น?”
ทั้งสนามพลันเงียบกริบ!
ผู้ตัดสินดูเหมือนจะพูดอะไรบางอย่าง!
จากนั้น นักกีฬาและทีมโค้ชเกาหลีเหนือก็ดูตื่นเต้นขึ้นมา กอดกันร้องเฮลั่น!
นักกีฬาหลี่เจียสี่ทีมชาติจีนยืนตะลึงค้างอยู่บนเวที!
การยกเมื่อสักครู่ ผู้ตัดสินสามคนให้สัญญาณสีแดงสอง!
ผิดกติกา!
การยกนี้ไม่นับคะแนน!
หนึ่งผู้ตัดสินออสเตรเลีย หนึ่งเกาหลีใต้ หนึ่งแคนาดา กลับให้ผลตัดสินที่ทำให้ทุกคนอ้าปากค้าง!
นักกีฬาทีมชาติเกาหลีเหนือคว้าเหรียญทองไปครอง!
หลี่เจียสี่ตกไปอยู่อันดับสอง!
ที่สามคือคนออสเตรเลีย และนี่คือการทำลายสถิติการยกน้ำหนักในประวัติศาสตร์ของออสเตรเลียด้วยเช่นกัน!
ผู้ชมโมโหเดือด ก่นด่าเป็นการใหญ่!
“แม่งสิ!”
“ทำเชี่ยอะไรวะ!”
“ตัดสินอะไรแบบนี้?”
“พวกแกเล่นสกปรกใช่ไหม?”
ผู้บรรยาย CCTV เองก็เสียงดังขึ้น “นี่มันเรื่องอะไรกัน? ใครช่วยบอกผมทีว่านี่มันอะไรกันครับ?”
อดีตแชมป์ยกน้ำหนักเกรี้ยวกราด “ตัดสินผิดชัดๆ! การตัดสินนี้ไร้เหตุผลสิ้นดี! ดูสิว่าที่สนามจะมีการเจรจายังไง ตอนนี้คณะกรรมการจัดงานลงไปดูแล้ว!”
กลุ่มผู้ตัดสินที่สนามกำลังกระซิบหารือ!
ผู้ตัดสินชาวออสเตรเลียคนนั้นเอาแต่โบกมือท่าเดียว!
ผู้ตัดสินเกาหลีใต้พูดอะไรบางอย่าง
ท้ายที่สุด ผลก็ออกมาแล้ว คำตัดสินไม่มีการเปลี่ยนแปลง!
นักกีฬาเกาหลีเหนือร้องโฮออกมา ยกมือทุบอกตัวเองอย่างดุเดือด ประกาศว่าตนคือแชมป์!
หลี่เจียสี่เดินลงจากเวทีเงียบๆ ตาแดงก่ำ น้ำตาไหลอาบใบหน้า!
ผู้บรรยายกล่าว “ลูกผู้ชายไม่หลั่งน้ำตาง่ายๆ! แต่ตอนนี้เวลานี้ วีรบุรุษโอลิมปิกท่านนี้กลับหลั่งน้ำตาที่ปักกิ่ง พวกเราไม่รู้ควรพูดอะไรแล้วครับ!”
อดีตแชมป์โอลิมปิกกล่าว “นี่มันไร้เหตุผลเกินไป ถ้าทีมผู้ตัดสินจะเข้มงวดยืนยันว่าหลี่เจียสี่ยกฟาวล์ไปละก็ การยกของนักกีฬาเกาหลีเหนือก่อนหน้านี้ก็ผิดกฎร้อยเปอร์เซ็นต์เลยล่ะ! ตัดสินไม่ยุติธรรมเลย สองมาตรฐาน! นี่มันยังไงกัน? พวกผู้ตัดสินทำอะไรของเขา?”
ผู้บรรยายถอนหายใจ “ผลการตัดสินชี้ขาดไปแล้ว พวกเราได้แต่ยอมรับมันเท่านั้น!”
อดีตแชมป์กลับกล่าว “ผมรับไม่ได้หรอก! ถ้าบอกว่าเราทำได้ไม่ดีก็ยังพอว่า ทำได้แย่กว่าปกติก็แล้วกันไป แต่นี่มันเรียกว่าอะไร? แบบนี้ผมไม่มีทางยอมรับเด็ดขาด! ผมเชื่อว่าหลายคนก็ไม่มีทางยอมรับเหมือนกัน!”
การถ่ายทอดสดยังคงดำเนินต่อไป!
ช่วงถัดไปก็คือพิธีมอบเหรียญ
ทันใดนั้นจางเย่ก็ลุกขึ้นมา ชี้นิ้วตะโกนใส่ผู้ตัดสิน “หน้าโง่!”
เสียงหมอนี่เบาเสียที่ไหน เสียงนี้ดังราวสายฟ้าฟาดจนคนที่อยู่ใกล้ๆ หูแทบดับ!
เหอฉี่ตง ผู้กำกับละครโทรทัศน์ชื่อดังอีกคนได้ยินคำนี่ก็ลุกขึ้นตะโกนเช่นกัน “หน้าโง่!”
นักร้องหานฟางโมโหเดือด “หน้าโง่!”
น้องสาวคนรอง “หน้าโง่!”
น้องสาวคนเล็ก “หน้าโง่!”
มีผู้คนลุกขึ้นมามากขึ้นเรื่อยๆ!
ผู้คนชี้หน้าด่าผู้ตัดสินด้วยความกราดเกรี้ยวมากขึ้นทุกที!
บัดนี้ ผู้ชมจีนทั้งสนามล้วนเดือดเป็นฟืนเป็นไฟ!
‘เป่ยต้าสบถ [2]’ อันลือลั่นดังก้องไปทั่วสนามกีฬาโอลิมปิก!
ผู้ตัดสินออสเตรเลียคนนั้นมองผู้ชมตรงอัฒจันทร์ รู้ว่าพวกเขากำลังด่าทอ ก็หัวเราะออกมาแล้วไม่ได้พูดอะไร ผู้ตัดสินเกาหลีใต้สีหน้าเรียบเฉย ผู้ตัดสินคนอื่นก็ราวกับไม่สะดุ้งสะเทือน หลังจบการแข่งพวกเขายังพูดคุยกันหัวเราะเฮฮา
พฤติกรรมนี้ยิ่งกระตุ้นโทสะคนทั้งประเทศเข้าไปอีก!
พวกนี้จะต้องมีอะไรกับทีมชาติจีนแน่ๆ!
ทันใดนั้น เสียงก่นด่าบนอัฒจรรย์ก็ยิ่งดังขึ้นอีก!
“หน้าโง่!”
“หน้าโง่!”
“หน้าโง่!”
น้องสาวคนโตเห็นหลี่เจียสี่น้ำตาร่วงก็แทบจะร้องไห้ “โมโหนักๆ! นี่มันรังแกกันชัดๆ เลยไม่ใช่เหรอ? ทำแบบนี้ได้ยังไง!”
จางเย่นั้นนิสัยเป็นอย่างไร?
หมอนี่จุดเดือดต่ำเตี้ยก็ระเบิดแล้วยังไงล่ะ!
เขาเกลียดเรื่องทำนองนี้ที่สุดในชีวิต “ไอ้พวกต่างชาติบัดซบ!”
ผู้กำกับเหอฉี่ตงที่อยู่ไม่ไกล “พวกมันจงใจ!”
การตัดสินนี้ชัดเจนเกินไป ไม่มีทางที่จะใช้คำว่าตัดสินผิดพลาดมาแก้ตัวได้เด็ดขาด!
“เช็ดปู่ทวดมันสิ! จะทำระยำอย่างนี้ใช่ไหม? ได้!” จางเย่หันหลังก็ออกเดิน บอกกับบรรดาน้าๆ น้าสะใภ้และเหล่าน้องสาว “ผมไปข้างนอกแป๊บ”
“เธอจะทำอะไรน่ะ?”
“พี่?”
เหล่าน้องสาวพากันตะลึง
พริบตาจางเย่ก็เดินออกจากสนามแข่ง
ถ้ามันเป็นปัญหาที่ความสามารถก็ช่างเถอะ!
ถ้ามันเป็นโอลิมปิกที่ต่างประเทศก็แล้วกันไป!
แต่นี่คือปักกิ่ง! นี่คือโอลิมปิกปักกิ่ง!
นี่มันพื้นที่ของพวกเรา นี่คือหน้าบ้านของพวกเรา จะปล่อยให้พวกเอ็งมารังแกเรอะ? ไอ้เช็ดแม่งเอ๊ย!
----------------------
[1] ท่าสแนทซ์ หรือท่ายกรวดเดียว เป็นท่าที่นักยกน้ำหนักต้องยกบาร์น้ำหนักด้วยจังหวะเดี่ยวจนแขนเหยียดตรงเหนือศีรษะ อาจใช้แป้งช่วยในการจับบาร์ได้แน่นขึ้น
[2] เป่ยต้าสบถ ปรากฏในตอนที่ 562
 
 


[Go To Next Chapter]( ./267.md)