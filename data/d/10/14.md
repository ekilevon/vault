##บทที่ 914 : ตีกันเสียแล้ว!
โดนตำรวจจับ?
ถูกหลอก?
เป็นแกนนำนำผู้โดยสารประท้วงในสนามบิน?
เชี่ย! นี่หรือคืออาจารย์มวยในยุคนี้?
จางเย่ไม่ทราบจะหัวเราะหรือร้องไห้ดี ได้แต่นึกในใจว่าอาจารย์มวยยุคนี้ช่างสามัญเกินไปไหม? แต่คิดอีกทีก็เข้าใจได้ นี่มันยุคสมัยไหนแล้ว กล้าพกมีดบินพกเข็มบินขึ้นรถไฟ แล้วคนเขาจะไม่จับนายเรอะ! ต่อให้งานชุมนุมเทียนซานจบแล้วเกรงว่าคนก็ยังออกมาไม่ได้ ต้องโดนขังต่อไปอีกอย่างน้อยสามสี่วัน!
……
เทียนซาน
ที่ไหนสักแห่ง
คนของสำนักฝ่ามือแปดทิศเริ่มทยอยมากันทีละคนแล้ว!
ในคนกลุ่มนี้ หลวี่อวี้หู่ ศิษย์น้องของเหราอ้ายหมิ่นก็มาด้วย เขาโยนคดีที่รับผิดชอบให้เพื่อนร่วมงาน ปิดมือถือ ตรงเข้ามาที่เทียนซาน รีบเร่งจนแม้แต่ลางานก็มิได้ทำ แต่ในขณะนี้กลับได้แต่เดินวนไปมาด้วยความกังวล เพราะเขาเป็นศิษย์ที่อ่อนด้อยที่สุดของสำนักฝ่ามือแปดทิศรุ่นนี้ จึงได้แต่อับจนปัญญาอยู่เช่นนี้!
ทำยังไงดี?
ตอนนี้จะทำยังไงดี?
ขณะนั้นเอง ด้านนอกมีคนเพิ่มมาอีกสองคน เป็นชายหนึ่งหญิงหนึ่ง
หลวี่อวี้หู่ตรงเข้าไปต้อนรับ "ศิษย์พี่ห้า!"
"ศิษย์น้องเล็ก!" ศิษย์พี่ห้าก้าวเท้าเข้ามา
ศิษย์พี่อีกคนที่อยู่ด้านข้างเธอรีบพูด "ศิษย์พี่ใหญ่ล่ะ?"
หลวี่อวี้หู่ "ปิดประตูฝึกวิชาแล้ว!"
ศิษย์พี่ห้าร้อนรน "ทราบว่าเป็นถ้ำเสือวังมังกร ศิษย์พี่ใหญ่ไยยังดื้อดึงจะเข้าไป!"
หลวี่อวี้หู่ถอนหายใจเฮือก "เรื่องที่ศิษย์พี่ใหญ่ตัดสินใจแล้ว มีใครยังจะขัดขวางได้?"
ศิษย์พี่ห้ามองไปรอบๆ "พวกเรามีกันแค่นี้หรือ?"
ศิษย์น้องอีกคนที่มาถึงนานแล้วว่า "แค่นี้ล่ะ!"
ศิษย์พี่ห้าถาม "ศิษย์พี่รองล่ะ? ศิษย์พี่สามล่ะ?"
หลวี่อวี้หู่รีบพูด "ไม่ต้องพูดถึงแล้ว คนอื่นๆ ไม่กล้ามา ล้วนถูกท่านอาจารย์กดดัน ศิษย์พี่รองกับพวกพยายามฝ่าออกมาจากโรงฝึก ล้วนเป็นท่านอาจารย์สยบไว้จนออกมาไม่ได้!"
ฟังถึงตรงนี้ ทุกคนก็เงียบไปชั่วขณะ
ในห้องมีทั้งชายหญิง ส่วนใหญ่ล้วนยังอยู่ในวัยหนุ่มสาว ทั้งหมดคือศิษย์สำนักฝ่ามือแปดทิศรุ่นนี้ ทุกคนพอได้ข่าวก็รีบพุ่งมาถึงตั้งแต่ไม่กี่วันก่อน บ้างก็เพิ่งมาถึงเทียนซานวันนี้ แม้แต่กระเป๋าเดินทางยังไม่ตระเตรียมมา เสื้อผ้าไม่มีเปลี่ยน เห็นได้ว่ารีบร้อนเพียงใด!
"ท่านอาจารย์...ทำไมกัน?"
"เจ้าสำนักกล่าวว่านี่คือบุญคุณความแค้นส่วนตัวของศิษย์พี่ใหญ่ ไม่เกี่ยวข้องกับสำนักฝ่ามือแปดทิศ พวกเราไม่ได้รับอนุญาตให้สอดมือเข้าไป! ยังบอกอีกว่าศิษย์พี่ใหญ่ถือว่าถูกขับออกจากสำนัก!"
"ท่านอาจารย์..."
"ศิษย์พี่ใหญ่ยังเป็นศิษย์พี่ใหญ่ของเราตลอดไป!"
“อย่าถือโทษท่านอาจารย์เลย ท่านอาจารย์เองก็จนหนทาง! ศิษย์พี่ใหญ่ล่วงเกินคนมากเกินไป แหกขนบของยุทธภพ บีบให้สำนักมวยสกุลโจวเข้าตาจน ทำร้ายศิษย์และครูมวยของสำนักจำนวนมากจนต้องปิดโรงฝึกและสำนักไปหลายแห่ง กฎของสมาพันธ์ศิลปะการต่อสู้แห่งชาติสั่งห้ามเรื่องนี้ไว้เป็นลายลักษณ์อักษร ดังนั้นการชุมนุมครั้งนี้จึงมุ่งเป้าไปที่การดึงคนทั้งยุทธภพมาร่วมประณามศิษย์พี่ใหญ่ แม้ว่าสำนักฝ่ามือแปดทิศเราถือเป็นสำนักใหญ่ แต่นั่นก็เป็นเพราะเกียรติยศตั้งแต่สมัยชิง วันนี้สำนักเราอ่อนแอแล้ว อาจารย์ไม่อยากล่วงเกินคนทั้งยุทธภพ หาไม่แล้วสำนักเราคงไม่มีทางรอดแน่นอน!”
“แต่นั่นศิษย์พี่ใหญ่นะ!”
“อาจารย์มีความคิดของตนเอง พวกเราพูดอะไรก็ไม่สมควร แต่ทว่าตอนนี้ศิษย์พี่ใหญ่ตกที่นั่งลำบาก พวกเราย่อมต้องสนับสนุน ฉันจะลองติดต่อศิษย์คนอื่นที่อยู่ข้างนอกว่าพอมีใครมาได้อีกไหม! ไม่อาจปล่อยให้ศิษย์พี่ใหญ่สู้ศึกลำพัง! พวกนั้นเห็นว่าสำนักฝ่ามือแปดทิศเราข่มเหงง่ายดายนักหรือ?”
"ไม่ต้องเรียกพวกเด็กๆ มาแล้ว มากันก็ไม่มีประโยชน์!"
"แต่ว่าพวกเรามีกันแค่นี้ จะไหวหรือ?"
"งั้นจะให้ทำยังไง? ก็ได้แต่ต้องฝืนทนเท่านั้น!"
คนของสำนักฝ่ามือแปดทิศที่มารวมตัวล้วนหารือวิธีการรับมือ!
……
ตกเย็น
ฟ้ามืดแล้ว
ณ สถานที่จัดงานชุมนุมแลกเปลี่ยนวิทยายุทธ์เทียนซาน จางเย่กับเฉินเฉินลอบเข้างานมาได้สำเร็จ ฝ่ายเจ้าภาพเพียงมองจางเย่ซึ่งพาเด็กมาด้วยความสงสัย แต่พวกเขาไม่ได้พูดอะไร ไม่ได้ตรวจสอบคำเชิญ เพียงปล่อยให้เขาเข้าไปในงาน จัดที่พักให้ในตึกเล็กๆ ทางทิศตะวันตกของโรงแรม
ห้องอยู่ชั้นสาม
เพิ่งจะวางกระเป๋า หลิวอี้เฉวียน หลิวอี้จ่างและคนอื่นๆ ก็มาถึงพอดี
"น้องเฉินเจิน ไปทานข้าวกันไหม?"
"ได้ครับ"
"ดื่มสุราหรือไม่?"
"ต้องดื่มนะ!"
“ฮ่าๆๆ ได้ๆ งั้นดื่ม!”
“ไปๆ”
พอลงมาชั้นล่าง พื้นที่ทานอาหารก็อยู่ในรีสอร์ตขนาดยักษ์นั้นเอง พอพวกเขาลงมาถึงคนก็นั่งกันเกือบเต็มแล้ว รออยู่สิบกว่านาทีจึงได้โต๊ะชั่วคราวที่ชั้นหนึ่ง คนมากินข้าวพร้อมกันมากจนชั้นบนและชั้นล่างจุผู้คนไปหลายร้อย แต่ที่พวกเขาต้องการคือข้าวไม่ใช่สถานที่ ให้นั่งที่ไหนก็ไม่สนใจแล้ว
หาที่นั่งเรียบร้อย ก็สั่งกับข้าว
ข้างหูของจางเย่ได้ยินแต่เสียงพูดของเหล่าสหายในวงการศิลปะการต่อสู้ที่เดินทางมาจากทั่วทุกสารทิศ บางคนดื่มสุราไปเล็กน้อย จึงส่งเสียงดัง
"คราวนี้เหราอ้ายหมิ่นอย่าได้คิดจะหนีได้เลย!"
"เป็นผู้ใหญ่รังแกเด็ก ไหนเลยยังมีมาดของปรมาจารย์อีก"
"พี่น้องสำนักมวยสกุลโจวลำบากแล้วคราวนี้!"
"ครึ่งปีมานี้ สำนักและโรงฝึกถูกปิดไปทีละแห่งๆ ต่อให้เหราอ้ายหมิ่นเป็นปรมาจารย์ ก็แหกกฎขนาดนี้ไม่ได้ พวกเราไม่มีทางให้อภัยเด็ดขาด ขอทวงความยุติธรรมแก่พี่น้องสำนักมวยสกุลโจว!"
"ใช่ เข้าข้างผู้อาวุโสโจว!"
"งานชุมนุมครั้งนี้ คือการประณามเหราอ้ายหมิ่น!"
"คนของสำนักฝ่ามือแปดทิศยังไม่มา?"
"ไม่มา แต่ถึงมาก็ไม่กลัว พวกเขามีกันเท่าไหร่เชียว?"
"ฮ่าๆ ว่าไปก็ใช่ ครั้งนี้สองปรมาจารย์ทั้งโจวเทียนเผิงกับเฉินสี่นั่งบัญชาการ ถึงพวกเขามากันเท่าไหร่ก็ไม่มีประโยชน์! หลายปีก่อนเหราอ้ายหมิ่นไม่ใช่คู่มือของปรมาจารย์ทั้งสอง หลายปีให้หลัง เธอก็ไม่มีทางข้ามผ่านไปได้ คราวนี้พวกเราเตรียมรอดูเรื่องสนุกเถอะ พรุ่งนี้ตัดสินผลแล้ว!"
"สำนักคงท้งเราอยู่ฝ่ายผู้อาวุโสโจว!"
"สำนักฝ่ามือทรายเหล็กเราก็อยู่ฝ่ายผู้อาวุโสโจว ผู้อาวุโสเหราอ้ายหมิ่นทำเกินไปแล้วคราวนี้!"
"ผมขอเป็นตัวแทนของพี่น้องสำนักมวยสกุลโจวขอบคุณทุกท่าน!"
"น้องหวง อย่าเกรงใจไป!"
"ใช่แล้ว ขอบคุณก็แค่พิธีการ เรื่องที่ทั้งคนเทพล้วนคั่งแค้น พวกเราย่อมต้องสนับสนุน! ใครๆ ก็เห็นว่าเหราอ้ายหมิ่นแหกกฎของสำนักมวยสกุลโจวใช่ไหมล่ะ?"
ศิษย์ในสำนักบางคนกลับไม่เปิดปาก เอาแต่ก้มหน้าก้มตากิน
แต่กลับมีบางคนปรบมือ ตะโกน ทั้งยังหาเรื่องประณามเหราอ้ายหมิ่น ดูแล้วค่ายพรรคเหล่านี้ล้วนร่วมมือกับสกุลโจวแต่แรก เส้นสายในวงการมวยของปรมาจารย์โจวเทียนเผิงนั้นนับว่าไม่เลว เป็นปรมาจารย์ของยุทธภพมายาวนาน ด้วยตำแหน่งและชื่อเสียงเช่นนี้ หลายค่ายพรรคจึงสนิทสนมกับเขา เมื่อเกิดเรื่องราวคราวนี้ขึ้น หลายสำนักจึงไม่ลังเลที่จะร่วมสนับสนุนผู้เฒ่าโจวท่านนี้
กับข้าวมาเสิร์ฟแล้ว
เฉินเฉินกลับนั่งนิ่งเงียบ ไม่ขยับตะเกียบ
จางเย่เองก็เพิ่งทราบว่าที่แท้มีคนประณามเหล่าเหรามากขนาดนี้ งานชุมนุมคราวนี้ ถือเป็นถ้ำเสือวังมังกรโดยแท้จริง!
เหล่าผางที่เพิ่งเข้ามากล่าว "ผู้อาวุโสเหราอ้ายหมิ่นเดือดร้อนจริงๆ แล้ว!"
เหอป้าเต้ากระซิบ "พวกเขาพูดกันไป อย่าไปผสมโรงด้วย"
หลิวอี้เฉวียนก็เห็นด้วย "ไม่ต้องยุ่งเรื่องของพวกเขา แค่ดูเอาสนุกก็พอ เทพเซียนต่อยตีกัน พวกเราคิดสอดมือก็สอดมือไม่ได้"
"เรื่องนี้น่ะ ประหนึ่งบ่อน้ำลึกดีๆ นี่เอง!" หลิวอี้เฉวียนกล่าว
หลี่เฉวียนเหนิงยกจอก "ดื่มๆ หมดแก้ว"
หลายคนที่มาล้วนกินดื่มกันอย่างเงียบเชียบ ส่วนใหญ่เป็นนักบู๊ไร้สังกัดเช่นหลิวอี้เฉวียนและหลิวอี้จ่าง ผู้ฝึกยุทธ์อิสระมีจำนวนมาก ล้วนไม่มีค่ายไม่มีพรรค บ้างฝึกฝนตนเองอย่างมืดบอด ไม่มีแม้แต่อาจารย์สอนสั่ง สร้างชื่อด้วยวิถีนอกรีตไร้รากไร้วิถีในยุทธภพ ดังนั้นทุกคนจึงไม่พูดอะไร ได้แต่ทำตัวเงียบๆ
พวกเขากินไปพลางดื่มไปพลาง
สุดท้ายเสียงพูดจายิ่งมายิ่งดังขึ้นเรื่อยๆ จนแม้แต่คนบนชั้นสองชั้นสามยังร่วมตอบรับ
"ประณามเหราอ้ายหมิ่น!"
"ขับออกจากวงการ!"
"อย่าปล่อยให้นางกำแหงไปกว่านี้!"
"ใช่!"
"พูดได้ดี!"
"ถล่มยายเฒ่านั่นซะ!"
"คืนผืนฟ้าสดใสแก่สมาพันธ์! ถล่มนางมารเฒ่านั่นซะ!"
โดยเฉพาะเหล่าศิษย์ของสำนักมวยสกุลโจว ดื่มสุราเข้าไปยิ่งโมโหโกรธา
จางเย่ยิ่งฟังยิ่งรำคาญใจ เฮ้อ ไม่ยอมจบยอมสิ้น? โดยเฉพาะไอ้พวกที่ตะโกนว่า ‘นางมารเฒ่า’ นั่น จางเย่เหลือบมองพวกเขาแวบหนึ่ง จำหน้าเอาไว้ พวกนายรนหาที่ตายแล้ว!
เฉินเฉินบัดนี้หน้าง้ำงอ
แล้วทันใดนั้นก็มีเสียงดังขึ้นจากใกล้ๆ!
"ทำไมแพงขนาดนี้?" เป็นชายหนุ่มเจ็ดแปดคนที่นั่งอยู่ตรงโต๊ะหนึ่ง ดูจากเสื้อผ้าเครื่องแต่งกาย น่าจะเป็นเหล่าผู้ฝึกยุทธ์อิสระ
ทว่าจางเย่กลับต้องตะลึง เพราะเขามองเห็นคนคุ้นเคยอยู่ในกลุ่มนั้น ถ้าจางเย่จำไม่ผิด ดูเหมือนจะชื่อเหยียนฮุย ระหว่างที่เกิดเรื่องปล้นเครื่องบิน ขณะที่จางเย่ทนปวดปัสสาวะไม่ไหวจนต้องเข้าห้องน้ำ เป็นเหยียนฮุยผู้นี้ที่รับมือกับเหล่าโจรปล้นเครื่องบินชั่วคราวจนจางเย่กลับมา ภายหลังเมื่อเครื่องบินลงจอด เหยียนฮุยและผู้โดยสารกับพนักงานบางส่วนที่รับบาดเจ็บถูกส่งโรงพยาบาลไปพร้อมกัน นั่นคือครั้งสุดท้ายที่พวกเขาพบหน้า ครั้งนี้กลับได้มาพบกันโดยไม่คาดฝัน แล้วจางเย่ก็พลันนึกออกว่าเหยียนฮุยผู้นี้ดูเหมือนจะฝึกฝนคาราเต้? แม้ทักษะจะไม่อาจนำมาพูดถึง แต่นิสัยส่วนตัวกลับค่อนข้างดี ทำให้จางเย่รู้สึกประทับใจอยู่ไม่น้อย ดูเหมือนอีกฝ่ายจะเปลี่ยนมาฝึกมวยจีนแล้ว? ทั้งยังเข้าร่วมชุมนุมเขาเทียนซานครั้งนี้ด้วย?
พนักงานของร้านมองพวกเขา "ราคานี้แหละ"
สหายของเหยียนฮุยพูดเสียงดัง "พวกเรามีแค่ไม่กี่คน ทำไมถึงสามพันกว่าไปได้?"
เหยียนฮุยเองก็เกรี้ยวกราด "พวกคุณคิดราคาเกินควร!"
ผู้ฝึกยุทธ์อิสระที่มากันมีทรัพย์สินไม่มากนัก ราคาสามพันกว่านับว่าแพงเกินไปสำหรับพวกเขาจริงๆ ผู้ฝึกยุทธ์คนอื่นๆ พอฟังก็ล้วนตะลึงไป แม้แต่เหล่าศิษย์ที่มีค่ายมีสำนัก บางค่ายพรรคก็ยังไม่ได้ร่ำรวย เปิดสำนักสอนวิชาสมัยนี้ก็ไม่ได้ทำเงินนัก พวกเขาย่อมไม่มีเงินทองขนาดนั้นเช่นกัน
"สามพันกว่า?"
"นี่มัน..."
"เมื่อกี้ใครได้ดูเมนูบ้าง?"
"ฉันดู ราคาในเมนูไม่ได้แพงขนาดนั้นนี่?"
"งั้นโต๊ะเราเท่าไหร่?"
"ไม่รู้!"
ทั้งร้านพลันเกิดเสียงวุ่นวาย
พนักงานร้านขมวดคิ้ว "เหล้าที่พวกคุณสั่งไปนั่นแหละแพง เหล้าตัวนี้พวกเราหมักเอง ไหละสองพัน เขียนไว้บนเมนูแล้ว ไม่อ่านกันหรือไง?"
พอได้ยินว่าที่แพงเป็นเหล้า หลายคนรอบๆ ก็ลอบระบายลมหายใจ พวกเขาไม่ได้สั่ง
เหยียนฮุยโกรธ "ทำไมเหล้าถึงแพงขนาดนี้?"
อีกคนว่า "ไหละสองพัน?"
สหายอีกคนก็ตะโกน "ร้านอาหารบ้าอะไร? เรียกเจ้าของร้านมา!"
ด้านข้างมีโต๊ะหนึ่งหันมองมา
ศิษย์พี่สี่ของสำนักมวยสกุลโจวรุ่นนี้ยืนขึ้น เนื่องจากเป็นอันดับสี่ในสำนักมวยสกุลโจว ทุกคนจึงเรียกขานเขาเป็นโจวเหล่าซื่อ (คนที่สี่แซ่โจว) ได้ยินโจวเหล่าซื่อกล่าวเสียงดัง "ร้านนี้เป็นของสำนักมวยสกุลโจว ร้านอาหารเป็นเราร่วมหุ้น มีปัญหาอะไรไหม?"
เป็นร้ายที่สำนักมวยสกุลโจวเปิด?
หลายคนได้ยินก็ไม่ส่งเสียงอีก
นับว่าผู้อาวุโสโจวเทียนเผิงมีชื่อเสียงในวงการศิลปะการต่อสู้ของจีนสูงส่งไปแล้ว!
เหยียนฮุยยืนขึ้น "พวกคุณหลอกลวงคน!"
โจวเหล่าซื่อแค่นหัวเราะ "ไม่มีเงินก็อย่าสะเออะมากินที่ร้าน! บ่นอะไรนักหนา!"
"เจ้า..." เหยียนฮุยเดือดดาล
สหายข้างกายเขาพยายามรั้งให้ใจเย็น สำนักมวยสกุลโจว คือสำนักใหญ่ในวงการศิลปะการต่อสู้ของชาติ เจ้าสำนักยังเป็นถึงปรมาจารย์ท่านหนึ่ง แม้ว่าถูกเหราอ้ายหมิ่นไล่ถล่มไปรอบหนึ่งจนต้องปิดสำนักสาขาและโรงฝึกไปไม่น้อย แต่อย่างไรสำนักใหญ่ก็ยังคงอยู่ ไม่อาจยุ่มย่ามได้!
หลายคนจึงได้แต่กล้ำกลืนความโกรธแค้นครั้งนี้เอาไว้
แต่ว่าขณะนั้นเอง ชายหนุ่มสวมแว่นตาดำขนาดใหญ่ก็กระโดดออกมา ตะโกนลั่น "สำนักมวยสกุลโจวข่มเหงคนมากเกินไปแล้ว!"
เป็นจางเย่นั่นเอง!
ทุกคนตกตะลึง
หลิวอี้เฉวียนหลิวอี้จ่างและคนอื่นๆ ก็ชะงักไป!
เหยียนฮุยและพวกล้วนงุนงง อะไรนะ?
ทุกคนได้ยินจางเย่ชี้หน้าโจวเหล่าซื่อด้วยความโกรธเกรี้ยว “ไม่มีเงินก็อย่าสะเออะมางั้นรึ? พวกเรามาตามคำเชิญของปรมาจารย์โจวเพื่อสนับสนุนการประณามเหราอ้ายหมิ่น บางคนมาจากเมืองหลวง บ้างมาจากซานตง บ้างถึงกับตรงมาจากต่างประเทศ สู้ฝ่าฟันเดินทางข้ามน้ำข้ามทะเลมาที่นี่ เพียงเพราะมาสนับสนุนพวกคุณ! ไม่มีใครบ่น! แต่พวกคุณ? ส่งเทียบเชิญออกไปแล้ว กลับคิดจะโกงเงินค่าอาหาร ฟันราคาพวกเราสูงลิ่ว? โกงค่าเหล้า? นอกจากขอการสนับสนุน ยังคิดจะทำเงินจากพวกเราอีก? นี่มันหมายความว่ายังไง! คุณธรรมของพวกคุณไม่มีกันแล้วอย่างนั้นเรอะ!”
เสียงคำรามนี้ แม้แต่โจวเหล่าซื่อยังต้องงุนงงไปด้วย!
เชี่ย? ฉันพูดอะไรนะ? ฉันแม่งหมายความว่าแบบนั้นตอนไหนวะ!
ชั่วขณะนั้น เมื่อคนรอบๆ ได้ฟัง ล้วนแต่รู้สึกขุ่นแค้นเคืองใจ มีบางคนถึงกับลุกขึ้นยืนแล้ว!
"ใช่! นี่มันยังไงกัน?"
"สำนักมวยของพวกคุณเชิญเรามาสนับสนุน ยังคิดฟันใส่พวกเราดาบหนึ่งอีกงั้นรึ?"
"เจ็ดแปดคนกินไปสามพันกว่า หลอกลวงกันชัดๆ!"
โจวเหล่าซื่อรีบอธิบาย "เหล้าตัวนี้เป็นพวกเราใช้ความตั้งใจหมัก..."
จางเย่แทรก “งั้นเหล้านี้ก็เป็นแผนของพวกคุณสินะ! โต๊ะนี้เหล้าไหละสองพัน อีกโต๊ะหนึ่งค่าอาหารสองพัน อีกโต๊ะค่าชาสองพัน ไม่มีใครหนีพ้น! พวกคุณเป็นฝ่ายกำหนด จะตั้งราคาแค่ไหนก็ได้งั้นสิ? พวกเราอุตส่าห์เคารพสำนักมวยสกุลโจว ทั้งยังเห็นใจท่านผู้เฒ่าอย่างยิ่ง แต่วันนี้กลับต้องผิดหวังแล้ว! ทุกคนรู้ว่าสกุลโจวมีปัญหาในช่วงหกเดือนนี้ ต้องปิดสำนักไปหลายแห่ง ที่มาของรายได้ย่อมสะบั้นไป แต่จะมาหลอกพวกเราแบบนี้มันได้ที่ไหน! โรงฝึกกับสำนักของพวกคุณถูกเราถล่มงั้นเรอะ? ทำไมเราต้องเป็นคนจ่ายด้วย? เหล้าเหมาโหลไหละสองพัน? ถึงกับแพงกว่าเหมาไถอีกงั้นรึ?”
บางคนได้ยินก็ตระหนักได้โดยพลัน!
"สำนักมวยสกุลโจวขาดแคลนเงินทองแล้ว!"
"มิน่าล่ะ!"
"แต่ล้วนเป็นสหายร่วมเส้นทาง ไม่ควรข่มเหงกันถึงเพียงนี้!"
"ใช่แล้ว หลอกเงินของพวกเราไปทำไม?"
"เหล้าไหละสองพันมีที่ไหน! พี่น้องแว่นดำพูดได้ดี! นี่คือการหลอกเงินพวกเราชัดๆ!"
ทุกคนยิ่งฟังยิ่งรู้สึกว่ามีเหตุผล!
โจวเหล่าซื่อโกรธแค้นจนเพลิงลุกโหม "แกมาจากสำนักไหน?"
จางเย่ทุบโต๊ะผาง คำรามลั่น “ฉันมาจากสำนักไหน? ฟัง! ฟังสิ! ถ้าพวกเราไม่ได้มีสำนัก มาจากค่ายเล็กพรรคน้อย พวกเราได้แต่ทนให้สำนักมวยสกุลโจวเชือดเฉือนอย่างนั้นเรอะ! สำนักใหญ่กินฟรีดื่มฟรี! นี่มันข่มเหงกันชัดๆ! มุ่งเป้าที่สำนักเล็กๆ อย่างพวกเราชัดๆ! เพราะเงินเราหลอกง่าย! เพราะเราไม่มีพื้นฐานไม่มีพรสวรรค์ถึงได้ถูกรังแก! หลอกเงินพวกเราไม่ต้องพยายามอะไรมาก! ให้พวกเรามาสนับสนุน ใช้พวกเราออกสู้ พวกเราก็มาโดยไม่มีข้อแม้ แต่พอมาถึงยังอยากให้จ่ายค่าอาหารแทน ก็ยังต้องออกไปโดยไม่มีข้อแม้! จะให้พวกเราสนับสนุน แล้วยังจะเอาเงินเราอีก! เห็นพวกเราเป็นคนโง่ชัดๆ!”
ผู้ฝึกยุทธ์อิสระร่างใหญ่คนหนึ่งกำหมัดทุบโต๊ะดังปัง "บัดซบ!"
ชั้นบนมีโต๊ะที่เหล่าศิษย์สำนักเล็กสำนักน้อยกำลังนั่งดื่มกินกันอยู่ ก็มีคนกระโดดปราดออกมาด้วยความเมามาย "ค่ายพรรคสำนักใหญ่ล้วนประเสริฐนัก! ที่แท้เห็นพวกเราเป็นคนโง่หรือ?"
"ไร้ยางอาย!"
"นี่สกุลโจวหมายความว่ายังไง?"
"ข่มเหงคนเกินไปแล้ว!"
"เงินสกปรกแบบนี้พวกแกยังกล้ารับ?"
"พวกแกยังมีคุณธรรมในยุทธภพอีกไหม?"
หลิวอี้เฉวียน หลิวอี้จ่าง เหอป้าเต้าและพวกเองก็โกรธ ลุกขึ้นยืนหยัดร่วมกับจางเย่เช่นกัน!
โจวเหล่าซื่องุนงงไปหมด! เชี่ย! ฉันแม่งไปพูดอะไรวะ? ฉันแม่งถามว่านายมาจากสำนักไหนเท่านั้นเอง! แค่ถามคำเดียวเองนะ!
ขณะนั้น ศิษย์พี่เจ้าอารมณ์ของสำนักมวยสกุลโจวก็เขวี้ยงถ้วยชาในมือลงพื้นด้วยความขุ่นเคือง เขาโมโหแล้ว อย่างไรก็ต้องระบาย!
เพล้ง!
ถ้วยชากระทบพื้นแตกกระจาย!
จางเย่แสร้งทำท่าโมโห "เขวี้ยงจอกให้สัญญาณงั้นรึ? พวกนายกล้าลงมือจริงๆ?"
สิ้นคำพูดของจางเย่ เหล่าคนของค่ายเล็กสำนักน้อยและเหล่าผู้ฝึกยุทธ์อิสระก็พลันหน้าเปลี่ยนสี ระเบิดความเกรี้ยวกราดออกมาทันที!
"ไอ้พวกลูกเต่าบัดซบ!"
"พวกแกกล้าลงมือเชียวรึ?"
"ลงมือก็ลงมือสิ!"
"มาเลย! ไอ้เชี่ยเอ๊ย! รบเป็นรบ!"
“ถล่มบรรพบุรุษสกุลโจว!”
ศิษย์ของสำนักมวยสกุลโจวต่างตะลึง!
โจวเหล่าซื่อก็นิ่งอึ้ง!
ลงมือ?
เขวี้ยงจอกให้สัญญาณ?
ฉันเขวี้ยงยายรองของแกน่ะสิวะ!
โต๊ะของเหยียนฮุยพลันถูกผู้คนรุมล้อม ทางหนึ่งด่าทางหนึ่งย่างเข้าหาคนของสำนักมวยสกุลโจว!
ทันใดนั้น มีคนของสำนักคงท้งคนหนึ่งปราดลุกขึ้นมาขวางเหยียนฮุยไว้ "นี่คืองานชุมนุมเทียนซาน! อย่าก่อเรื่องวุ่นวาย!"
เหยียนฮุยไม่สนใจ เพียงผลักคนขวางออกไป!
จางเย่คำราม "สำนักใหญ่ทำร้ายผู้คน! พวกเขาสวมกางเกงตัวเดียวกันทั้งนั้น! พวกบัดซบ! ถล่มพวกมัน!" พูดจบจางเย่ก็ถลันเข้าไปถึงตัวคนของสำนักมวยสกุลโจวที่ด่าเหราอ้ายหมิ่นเป็นนางมารเฒ่า เตะใส่ใบหน้าของอีกฝ่ายอย่างดุดัน!
ผู้ฝึกยุทธ์อิสระและคนของสำนักเล็กๆ ล้วนระเบิดความเกรี้ยวกราด!
"บัดซบ!"
"มารดาเจ้า!"
"กล้าทำร้ายคนจริงๆ?"
"ข่มเหงกันเกินไปแล้ว!"
"เชี่ย พวกเราบุก!"
"ฆ่าได้หยามไม่ได้!"
ศิษย์สำนักคงท้งที่ขวางเหยียนฮุยเอาไว้ยืนเหลอหลา "ทำร้ายคน? ใครทำอะไรวะ? ฉันแค่..." พูดยังไม่ทันจบ ใบหน้าก็ถูกประเคนไปสามหมัด "ไอ้เชี่ย! ใครแม่งต่อยฉันวะ!"
คนของคงท้งก็โกรธเกรี้ยวขึ้นมาเช่นกัน
เหล่าคนของพรรคใหญ่ที่มีความสัมพันธ์อันดีกับสำนักมวยสกุลโจวก็เกิดโทสะ เตะเก้าอี้กระเด็นแล้วลุกขึ้นยืน!
เหยียนฮุยบุกตะลุยไปข้างหน้า "ตามมา!"
หลิวอี้เฉวียนหลิวอี้จ่างสองพี่น้องก็ตะโกนลั่นด้วยโทสะ "สำนักใหญ่ข่มเหงคน! ยังจะทนกันไหวอีกรึ!"
เหอป้าเต้าคำราม "คิดว่ามีคนมากกว่างั้นรึ? คิดรึว่าพวกเราเหล่าผู้ฝึกยุทธ์อิสระจะกลัวพวกเอ็ง?"
หลี่เฉวียนเหนิงตวัดเท้าเตะศิษย์สำนักใหญ่คนหนึ่ง "คิดจะหลอกเงินพวกเราที่เป็นผู้ฝึกยุทธ์อิสระ? ถามเรานายท่านหลี่สักคำหรือยัง!"
วุ่นวายแล้ว!
วุ่นวายใหญ่โตแล้ว!
งานชุมนุมเขาเทียนซานยังไม่ทันเริ่ม ผู้เข้าร่วมงานก็ตีกันเสียแล้ว!


[Go To Next Chapter]( ./15.md)