##บทที่ 967 : สารคดีที่ไม่เคยมีมาก่อนในประวัติศาสตร์!
นี่คือการแถลงข่าวที่ไม่เคยปรากฏมาก่อน!
นี่คือสารคดีเรื่องแรกในประวัติศาสตร์ที่จัดทำขึ้นระหว่างการแถลงข่าว!
จางเย่ยืนอยู่บนเวทีอย่างสงบ เผชิญหน้ากับสีหน้าอารมณ์หลากหลายของเหล่าผู้สื่อข่าว สีหน้าเขาไม่เปลี่ยนแม้แต่น้อย "พีเอ็มสองจุดห้าเข้ามาในร่างกายของพวกเราได้อย่างไร? ทำร้ายร่างกายเราได้แค่ไหน? พวกเราทำคลิปสั้นๆ นี้ ภายใต้คำแนะนำจากผู้เชี่ยวชาญในคณะวิทยาศาสตร์สิ่งแวดล้อมของมหาวิทยาลัยปักกิ่งครับ"
หน้าจอสว่างขึ้นอีกครั้ง
ตัวการ์ตูนตัวหนึ่งปรากฏขึ้นบนหน้าจอ
"ฉันคือ พีเอ็มสองจุดห้า พี่น้องของฉันมีมากมาย ทั้งเหล่าสารประกอบกลุ่มพีเอเอช ทั้งเหล่าโลหะหนักหลายชนิดเอย ต่างก็มีอาวุธอันแข็งแกร่ง ในเกมการละเล่นโจมตีเหล่ามนุษย์ น้อยครั้งนักที่พวกเราจะเสียเปรียบ ด่านแรก จมูกและขนจมูกซึ่งมีหน้าที่ป้องกันสิ่งแปลกปลอม เก้าสิบเปอร์เซนต์ของอนุภาคขนาดใหญ่สิบไมครอนล้วนถูกกำจัดที่นี่ แต่นั่นหยุดฉันไม่ได้ ด่านที่สอง ขนเล็กๆ ที่อยู่ในทางเดินหายใจส่วนบน ขยับวินาทีละยี่สิบครั้ง แต่เพราะตัวฉันมีน้ำหนักเบา เหล่ากล้ามเนื้อเรียบของหลอดลมที่ถูกกระตุ้นให้หดตัวเพื่อพยายามป้องกัน พวกมันได้แต่อับอายขายขี้หน้าของตนเองเท่านั้น ด่านที่สาม ในหลอดลมขนาดเล็กของทางเดือนหายใจส่วนล่าง กลับเป็นเส้นทางสกีที่ยอดเยี่ยมที่สุดของพวกเรา พวกเราสู้กับเหล่าเม็ดเลือดขาว ประมือกับเหล่าระบบภูมิคุ้มกันตลอดทาง ทำให้มนุษย์ต้องเกิดการอักเสบขึ้น"
นี่มันคลิปที่พวกเขาทำก่อนหน้านี้นี่
ฮาฉีฉีจางจั่วและพวกต้องตะลึงอีกครั้ง!
นักข่าวของ CCTV เองก็ตกใจเล็กน้อย!
ของพวกนี้โดนลบไปแล้วนี่?
CCTV ให้คนลบไปแล้วไม่ใช่เหรอ?
ทำไมยังอยู่ล่ะ? นาย นายเอากลับมาได้ยังไง?
คนของช่องสิบสี่เพิ่งทราบว่า หลายวันมานี้ผู้กำกับจางแบกรับเรื่องเอาไว้มากยิ่งกว่าที่พวกเขาคิดกันเสียอีก! ผู้กำกับจางเตรียมการสำหรับการแถลงข่าววันนี้ไว้แต่แรกแล้ว!
"พวกเราส่วนใหญ่ ล้วนรอดมาถึงสุดปลายของหลอดลมอย่างถุงลม มนุษย์มีถุงลมประมาณสามร้อยล้านลูก พวกเราแค่ไปขวางทางไว้ มนุษย์ก็หายใจไม่ออกแล้ว แต่ว่าที่นั่น ศัตรูที่น่ากลัวที่สุดของพวกเราก็อยู่ด้วย 'แมโครฟาจ (Macrophage)' พวกมันคอยกัดกินสิ่งแปลกปลอม เรียกว่าเป็นตัวกินซากในร่างกาย นี่คือศึกที่ยากลำบาก แต่เมื่อพวกเรามีมากกว่า อย่างไรก็ยากจะกัดกินให้หมดสิ้น เมื่อบางส่วนเป็นโลหะหนัก แมโครฟาจก็ยากจะย่อยสลาย ได้แต่กัดกินไปจนตายเท่านั้น ภูมิคุ้มกันของมนุษย์ ก็ถูกทำลายลงไปอย่างนี้เอง พวกเรามีกลุ่มทัพหน้า ขนาดเล็กละเอียดไปถึงศูนย์จุดห้าไมครอน เข้าสู่กระแสเลือดผ่านเยื่อหุ้มผนังถุงลมได้โดยตรง ทำลายเยื่อบุหลอดเลือด บีบบังคับให้หลอดเลือดต้องตีบแคบ ทำให้ความดันโลหิตสูงขึ้น ถึงกับสร้างลิ่มเลือดได้ พวกเราตรงเข้าไปยังหัวใจของมนุษย์ได้ผ่านระบบไหลเวียนโลหิตในปอด โจมที่ตรงเข้าไปที่หัวใจ ทำให้เกิดทั้งโรคหลอดเลือดหัวใจอุดตัน หัวใจเต้นผิดจังหวะ หรือแม้แต่กล้ามเนื้อหัวใจขาดเลือด"
"จงหวาดกลัวเถิดมนุษย์!"
"ในทุกลมหายใจที่พวกเจ้าสูดเข้าไป พวกเราล้วนอยู่ในนั้น!"
คลิปแอนิเมชันจบลงพร้อมกับเสียงหัวเราะอันบ้าคลั่ง!
นักข่าวหลายคนต้องกลั้นหายใจ ไม่กล้าสูดลมหายใจอีก!
เป็นไปได้ยังไง?
เป็นไปไม่ได้!
จางเย่ยิ้มน้อยๆ "ตอนที่ทำแอนิเมชันนี้ เพื่อนร่วมงานของผมก็เกิดอาการตื่นกลัวขึ้นมา บอกว่าลูกเธออายุสองขวบ เด็กขนาดนี้จะให้ทำอย่างไร ผมคิดๆ แล้วก็เห็นด้วย เลยไปถามศาสตราจารย์หวังที่เป่ยต้าอีกรอบ ผมว่าเหล่าหวัง พวกเราควรโยนเด็กๆ เข้าไปกลางดงฝุ่นเลยไหม จะได้ปรับตัวได้ไวๆ ตอนนี้มีคำพูดติดปากอยู่ไม่ใช่หรือ? ที่ว่า ‘อย่าปล่อยให้เด็กต้องแพ้ตั้งแต่จุดสตาร์ท’ น่ะ"
คำพูดนี้ทำให้หลายคนอยากหัวเราะ
แต่คนที่หน้าเวทีทั้งหลายกลับหัวเราะไม่ออก
จางเย่โบกมือ "ศาสตราจารย์หวังบอกว่า คำพูดนี้ไม่มีหลักการทางวิทยาศาสตร์รองรับ เจอฝุ่นมลพิษหนึ่งวัน ถือว่าร่างกายบาดเจ็บไปหนึ่งวัน ไม่มีสิ่งที่เรียกว่าการปรับตัวอะไรนั่นหรอก! ผมเลยถามว่างั้นทำยังไง? ศาสตราจารย์หวังคิดๆ แล้วก็แนะนำว่า ถ้าเกิดวันไหนมีฝุ่นมลพิษมาก ก็ออกจากบ้านให้น้อยหน่อยเถอะ" เขาหันมองเหล่านักข่าว จางเย่ยิ้ม "ผมคิดๆ แล้วก็คิดว่าที่เขาพูดก็จริง ขอแค่วันที่มีฝุ่นมากเราไม่ออกจากบ้าน ก็ได้แล้วไม่ใช่เหรอ?"
นั่นสิ
ได้แต่ออกนอกบ้านให้น้อยลงเท่านั้น
เหล่านักข่าวฟังและคิดตามอย่างตั้งใจ
แต่จางเย่กลับพูดต่อไป "แต่ว่าต่อมา ผมพบว่าผมคิดมากไปแล้ว ติดต่อไปทางรัฐมนตรีกระทรวงสิ่งแวดล้อมของชาติ ถึงได้ข้อมูลภายในมาชุดหนึ่ง"
ข้อมูลอะไร?
เหล่านักข่าวชะงัก
คลิปสั้นๆ ปรากฏขึ้นบนหน้าจอโดยไม่มีสัญญาณล่วงหน้าอีกครั้ง!"
เสียงดนตรีหนักหน่วง ภาพบนจอกะพริบต่อไปเรื่อยๆ เป็นค่า PM2.5 ของเมืองขนาดกลางและขนาดใหญ่ในปีก่อน!
สือเจียจวง
จำนวนวันที่มีฝุ่นมลพิษมาก (วัน): 267
เทียนจิน
จำนวนวันที่มีฝุ่นมลพิษมาก (วัน): 189
เสิ่นหยาง
จำนวนวันที่มีฝุ่นมลพิษมาก (วัน): 192
ไท่หยวน
จำนวนวันที่มีฝุ่นมลพิษมาก (วัน): 184
เฉิงตู
จำนวนวันที่มีฝุ่นมลพิษมาก (วัน): 107
ตัวเลขที่น่าตกใจปรากฏแก่สายตา!
เหล่านักข่าวมองดูอย่างอึ้งงัน เป็นไปได้อย่างไร? ฝุ่นมลพิษไปถึงพื้นที่เหล่านี้แล้ว? ทำไมพวกเขาไม่ทราบ? พวกเขาทำไมไม่รู้สึก?
ในโลกใบนี้ ความตระหนักรู้ต่อมลพิษของประชาชนต่ำมาก พวกเราไม่รู้อะไรเลยจริงๆ!
จางเย่ชี้บนจอ ฝืนยิ้มกล่าว "ในหลายเมือง ปีหนึ่งๆ มีครึ่งปีที่อากาศมีฝุ่นมลพิษเกินค่าที่กำหนด ไม่ออกจากบ้าน? ยกเว้นแต่พวกเราจะไม่ทำงาน ไม่ไปเรียน ไม่ไปจ่ายตลาด ไม่ไปช็อปปิ้ง ผมเห็นตัวเลขเหล่านี้ ผมเองก็ตกใจเหมือนกัน ทำไม? ผมไม่รู้ว่าทำไมกัน ฝุ่นมลพิษเป็นคำที่เพิ่งมีมาสองปีเท่านั้นเอง แต่ทว่าในยามค่ำคืน ดูเหมือนทั่วประเทศล้วนถูกปกคลุมด้วยมลพิษนี้? ก่อนนี้ทำไมไม่มี? ก่อนนี้ทำไมผมไม่รู้?"
นั่นสิ!
ก่อนนี้ไม่มีฝุ่นพวกนี้นี่!
คำพูดของจางเย่แทงใจของทุกคน พวกเขาไม่เข้าใจ ฝุ่นมลพิษเหล่านี้ ดูเหมือนจะปรากฏตัวขึ้นกะทันหันในฤดูหนาวปีก่อนหน้า ไม่มีสัญญาณเตือนแม้แต่น้อย!
แต่คำพูดต่อไปของจางเย่ ทำให้นักข่าวทั้งหลายต้องระบายลมหายใจหนาวเหน็บแล้ว!
จางเย่ "ศาสตราจารย์หวังบอกผมว่า ฝุ่นมลพิษมีอยู่ตลอดมา ผมบอกว่าเป็นไปไม่ได้ ผมคงตาไม่บอดหรอกนะ? ทำไมผมถึงไม่รู้ล่ะ? จากนั้นศาสตราจารย์หวังก็ขอให้ผมอ่านข่าวเมื่อปีก่อนๆ"
บนหน้าจอ ภาพข่าวหนังสือพิมพ์ก็ปรากฏขึ้น
เป็นพาดหัวข่าวย้อนหลังนับสิบปีของหนังสือพิมพ์ปักกิ่งไทมส์
มีเครื่องบิน
มีหมอกหนาหนัก
จางเย่ "ศาสตราจารย์หวังถามผมว่า ผมคิดยังไง? ผมบอกว่า นี่มันฝุ่นมลพิษนี่? ศาสตราจารย์หวังว่า: อย่างนั้นอ่านพาดหัวในวันนั้นสิ"
จอภาพเปลี่ยนอีกครั้ง
คราวนี้มีตัวหนังสือปรากฏขึ้น เป็นพาดหัวข่าวในวันนั้น!
"หมอกหนา เป็นเหตุให้สนามบินเมืองหลวงต้องเผชิญกับการล่าช้าของเที่ยวบิน!"
หมอก?
หมอกเหรอ?
นักข่าวต่างสะท้าน เย็นวาบไปจนถึงก้นบึ้งของหัวใจในทันที
จางเย่ยิ้ม "ความจริง สิบปีก่อนก็มีฝุ่นมลพิษแล้ว อาจจะก่อนหน้านั้นด้วยซ้ำ แต่ตอนนั้นเราคิดว่าเป็นหมอก ไม่ใช่ฝุ่นมลพิษ!"
เหล่านักข่าวสั่นเทิ้ม!
แม้แต่คนในช่องสิบสี่ยังต้องสั่นเทิ้ม ความจริงแล้วพวกเขามีส่วนในการผลิตสารคดีชุดนี้ตั้งแต่ต้นจนจบ ไปสัมภาษณ์หลายแห่ง ทำคลิปหลายชิ้น สิ่งที่จางเย่พูด พวกเขาล้วนแต่ทราบและเข้าใจทั้งสิ้น เพราะพวกเขาทำด้วยตนเอง แต่ไม่ทราบเพราะเหตุใด เมื่อเห็นผู้กำกับจางยืนอธิบายเล่าเรื่องราวบนเวที คนของช่องสิบสี่ยังคงตะลึงเช่นเหล่านักข่าว ถึงกับตกตะลึงยิ่งกว่าตอนที่ทราบครั้งแรก!
นี่แหละจางเย่!
พิธีกรที่เชี่ยวชาญที่สุดในประเทศคนหนึ่ง!
การนำเสนอ การให้เหตุผล การควบคุมพลัง แรงดึงดูด ล้วนแต่ร้ายกาจอย่างยิ่ง!
คนของช่องสิบสี่มีเหตุผลทุกประการที่จะเชื่อว่า ต่อให้สารคดีนี้ได้เผยแพร่ทางหน้าจอจริงๆ ผลงานก็ไม่มีทางจะดีกว่าที่จางเย่ทำการเล่นสดอยู่ตอนนี้! คนละระดับ! นี่คือฝีปากของพิธีกรแนวหน้าของประเทศ!
ช่างดึงดูดใจนัก!
"มะเร็งปอด" จางเย่พูดขึ้นกะทันหัน "คือคำที่ทำให้ทุกคนได้ยินแล้วต้องใจสั่น ผมไม่คิดว่าเรื่องนี้จะเกิดขึ้นกับตัวเอง" เขายิ้มน้อยๆ กล่าวว่า "ผมคิดเสมอว่าคนอย่างพวกเราที่เอาแต่กินเหล้าสูบบุหรี่ถึงเป็นมะเร็งปอด แต่วันนั้นผมเพิ่งทราบว่าผมผิดไปแล้ว เพื่อนร่วมงานหญิงคนหนึ่ง อายุน้อยกว่าผมหนึ่งปี เป็นคนคอยสร้างสีสันในออฟฟิศเรา เธอนิสัยดี ทำงานตั้งใจแข็งขัน ไม่สูบบุหรี่ ไม่ดื่มสุรา ไม่มีประวัติมะเร็งในครอบครัว แต่ว่ามะเร็งปอดกลับมาเยือน ตอนนั้นผมโมโหมาก ผมถามหมอว่า ทำไม! ทำไม! อายุเธอเท่าไหร่เอง? หมอบอกผมแค่ว่า ผมบอกคุณได้ว่านี่คือมะเร็งปอดที่ไม่ทราบสาเหตุ แต่จากประสบการณ์การตรวจของผม ผมตัดสินได้ว่านี่เกิดจากมลพิษทางอากาศ!"
หวงตานตานหลั่งน้ำตา
ฮาฉีฉีกุมมือเธอไว้
เสี่ยวหวังจับมืออีกข้างของหวงตานตาน ร้องไห้ไปกับเธอ
มลพิษทางอากาศ?
มะเร็งปอด!
นักข่าวล้วนต้องตะลึงอีกครั้ง!
สิ่งที่จากเย่นำเสนอออกมา พลิกความเข้าใจของการตระหนักถึงฝุ่นมลพิษของทุกคนไปสิ้น!
จางเย่มองทุกคน "เพราะงั้นผมถึงอยากรู้ ผมอยากเข้าใจ ฝุ่นมลพิษนี้ ที่แท้มาจากที่ใด! ผมอยากทราบว่าตัวการของพวกมันคือใคร!"
ถ่านหิน!
เหล็กกล้า!
มลพิษ!
กว่าชั่วโมง ไม่มีบท ไม่มีผู้ช่วย จางเย่ยืนพูดอยู่บนเวทีนั้นคนเดียว
……
ด้านนอก
ห้องประชุมแห่งหนึ่งใน CCTV
การประชุมหนึ่งเสร็จสิ้นลง เหล่าผู้บริหารล้วนทะยอยกันออกมา
"เอ้อ แถลงข่าวของช่องสิบสี่เสร็จรึยัง?"
"เอ่อ เหมือนจะยังครับ"
"ยังไม่เสร็จ?"
"ครับ"
"ชั่วโมงกว่าแล้วนะ!"
"ไม่ทราบสิครับ"
"ทำไมช้าขนาดนี้ล่ะ?"
……
ในห้องส่ง
ภาพบนหน้าจอเป็นลูกโลกที่หมุนเคลื่อนอยู่
จางเย่มองทุกคน "เด็กนับพันนับหมื่นที่ยังอยู่ในครรภ์ ที่กำลังจะคลอด ลำน้ำ ท้องฟ้า แผ่นดิน ล้วนแต่มีส่วนของพวกเขาด้วย พวกเราไม่มีสิทธิ์ที่จะยึดถือครองใช้ไปจนหมด พวกเราไม่มีสิทธิ์ที่จะบ่นแค่อย่างเดียวโดยไม่ทำอะไร พวกเรายังมีภาระที่จะให้พวกเขาทราบว่า โลกใบนี้แม้จะสุกสว่างด้วยพลังงานทั้งหลาย ก็ยังคงสะอาด และงดงามเพียงนั้น"
เผชิญกับหน้าจอ
เผชิญกับโลกใบนั้น
จางเย่พูดพร้อมยิ้มน้อยๆ ที่มุมปาก "ทุกครั้งในยามค่ำคืน มองเห็นดวงดาวเคลื่อนไปบนท้องฟ้า ในใจผมมีความรู้สึกถึงความห่วงหาอันอ่อนโยนชนิดหนึ่ง สักวันผมก็ต้องจากโลกนี้ไป แต่ครอบครัว แต่ลูกๆ ของผม ยังคงอยู่ที่นี่ ดังนั้นโลกใบนี้ยังคงเกี่ยวข้องกับผม ดังนั้นเวลาผมมองมัน คล้ายเวลาที่ผมมองคุณ ดังนั้นผมถึงต้องปกป้องมัน เหมือนที่ผมปกป้องคุณ"
เสียงดนตรีลอยห่างออกไป
ห่างออกไป
การแถลงข่าวเสร็จสิ้นลง
ทุกคนยังนั่งไม่ขยับไปไหน!
ทันใด ฮาฉีฉีก็ปรบมือสุดแรง!
เสี่ยวหวังปรบมือ!
จางจั่วปรบมือ!
ถงฟู่ปรบมือสุดแรงเกิด!
ขณะนั้นเอง เสียงปรบมือก็ระเบิดออก!
เหล่านักข่าวยืนขึ้นพร้อมกัน ทั้งตะลึง ทั้งงุนงง ทั้งหวาดหวั่น ไม่เคยปรากฏมาก่อนว่าการแถลงข่าวครั้งหนึ่ง จะได้รับเสียงปรบมือชื่นชมเพียงนี้!
นี่แหละจางเย่!
นี่แหละสารคดีใหม่ของช่องสิบสี่!


[Go To Next Chapter]( ./68.md)