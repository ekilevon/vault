##บทที่ 1042 : ต้องสู้ถึงจะชนะ (ต้น)!
บนเวที
เสียงเพลงดังขึ้น
ออร่าของวันเวลาเหมือนเปลี่ยนไปเป็นคนละคนกับรอบแรก เขาขยับเคลื่อนไหวเร่งไปตามจังหวะเพลงที่เร็วขึ้น ก้าวเท้าไปตามดนตรีอย่างน่าดึงดูด เมื่อเปรียบกับเพลงก่อน เรียกได้ว่าเขาปลดปล่อยตัวเองอย่างแท้จริง นี่คือตัวจริงของเขา!
“ไม่ต้องสนใจฉัน”
“ตาหรี่ๆ”
“เฮ้ โอเย้”
วันเวลาร้องเพลงดังเต็มที่!
เป็นสำเนียงฮกเกี้ยนของแท้!
เหล่าผู้ชมมีอารมณ์ร่วมไปด้วย หลายคนโบกป้ายไฟและปรบมือไปตามจังหวะ
ที่โต๊ะแขกรับเชิญ
เอมี่มองไปด้านข้าง "อาจารย์จ้าวฉี่เฉวียนเหรอคะ?"
จางเสียยิ้ม "ใช่แน่นอน!"
หวังจุยซูพยักหน้า "แน่ใจได้เลยว่าเป็นเหล่าจ้าว ฉันรู้จักเขามาหลายปีแล้ว เพียงแต่สองปีนี้ไม่ได้ติดต่อกันเท่านั้น ไม่คิดว่าเหล่าจ้าวที่เป็นผู้อาวุโสของวงการจะมาเล่นรายการนี้ด้วย น่าสนใจนะ ไม่ได้ฟังเขาร้องเพลงมานาน ยังน่าตื่นเต้นเหมือนเดิม!"
เฉินกวงพยักหน้า "พอหน้ากากวันเวลาร้องเพลงฮกเกี้ยน ช่างต่างจากร้องจีนกลางมากจริงๆ!"
เฉินอี้ตงอุทาน "ร้องได้ยอดเยี่ยมมาก!"
เหยาเจี้ยนไฉฟังแล้วยิ่งยินดี "นี่คือนักร้องเพลงฮกเกี้ยนอันดับหนึ่งสินะ?"
ไม่เสียชื่อ!
ร้ายกาจจริงๆ!
เพลงนี้มีชื่อว่า ‘ตาหรี่ๆ’ คนที่เคยฟังมีไม่มากนัก เพราะเพลงฮกเกี้ยนของโลกใบนี้นั้นค่อนข้างนิยมในวงจำกัด มีเพลงดังแค่ไม่กี่เพลง วันเวลาอาจคิดว่าถ้าเขาร้องเพลงดังที่เคยร้องมาแล้วหลายครั้งเมื่อออกรายการหรือเล่นคอนเสิร์ต ทุกคนคงเบื่อหน่าย ไม่อาจนำความตื่นตะลึงใดมาได้อีก ด้วยเหตุนี้เขาจึงเลือกเพลงนี้
ผู้ฟังที่รู้ภาษาฮกเกี้ยนต่างรู้สึกอิน!
คนที่ชมชอบรายการเดอะแมสก์ซิงเกอร์นั้น บ้างก็ชอบโจ๊กเกอร์ บ้างเป็นแฟนเพลงของดอกไม้ต้องฝน ไม้ใกล้ฝั่ง และอื่นๆ แต่เมื่อมีคนมาร้องเพลงฮกเกี้ยนในรายการ ก็นำพาความรู้สึกสนิทสนมนั้นกลับมา พวกเขาย่อมต้องสนับสนุนวันเวลาเต็มที่ ขณะนี้ไม่ว่าจะเป็นโจ๊กเกอร์หรือดอกไม้ต้องฝน ต่างถูกทิ้งโยนไว้ข้างหลังทั้งนั้น!
อารมณ์ความรู้สึกของคนเราก็เป็นแบบนี้เอง เหมือนเวลาพบคนรู้จักแถวบ้านเกิด นอกจากจะไม่รู้สึกอะไร บางครั้งยังนึกรำคาญใจ แต่เมื่ออยู่ต่างเมือง หากได้ยินคนพูดสำเนียงบ้านเกิดบนรถ หรือแม้แต่บนถนน ก็จะพลันเกิดความรู้สึกสนิทสนมขึ้นมา
ในคนกลุ่มนั้น มีคนหนึ่งแต่งตัวผิดไปจากพนักงาน มีท่าทีสีหน้าของผู้เป็นนาย คล้ายเป็นผู้บริหารระดับสูง หรือแม้แต่เจ้าของบริษัทด้วยซ้ำ เขาอาจเป็นแฟนเพลงของจ้าวฉี่เฉวียน ขณะนี้กำลังลุกขึ้นปรบมือสุดแรง!
บรรยากาศยอดเยี่ยม!
ผู้ฟังบางส่วนที่ไม่รู้ภาษาฮกเกี้ยนยังรู้สึกสนุกสนาน แม้มีกำแพงภาษา แต่บนหน้าจอหลังนักร้องนั้นก็ยังขึ้นคำแปลให้ คำในภาษาฮกเกี้ยนบางคำไม่อาจแปลออกมาตรงตัว บางประโยคยังยากที่จะแปลเป็นภาษาจีนกลาง ดังนั้นจึงได้แต่แปลความหมายออกมาเท่านั้น
“ตาหรี่ๆ”
“ยิ้มปลอมๆ”
“โอเฮ เยโฮ!”
ร้องมาถึงช่วงสุดท้าย วันเวลาก็เต้นไปตามเสียงเพลง
เพลง ‘ตาหรี่ๆ’ นี้ เขาแสดงออกมาได้อย่างสมบูรณ์แบบ ตั้งแต่เนื้อเพลง ทักษะการร้อง ไปจนถึงการเลือกเพลง ล้วนไร้ข้อตำหนิ!
แม้คนเซี่ยเหมินและแต้จิ๋วจะมองว่าเนื้อเพลงเพลงนี้นั้นธรรมดาสามัญ วันเวลาควรร้องเพลงดังของเขามากกว่า แต่การได้ฟังเพลงฮกเกี้ยนในรายการเดอะแมสก์ซิงเกอร์นี้ก็สร้างความพึงพอใจให้พวกเขาอย่างยิ่ง
จบเพลงแล้ว!
ทุกคนลุกขึ้นปรบมือ!
"เยี่ยม!"
"ไม่เลวจริงๆ!"
"ขิงแก่ยังเผ็ดร้อนจริงๆ!"
"ชอบเพลงฮกเกี้ยนมากเลย!"
"ฉันด้วย เพราะมาก!"
ผู้ชมที่ไม่รู้ภาษาฮกเกี้ยนยังนึกสนใจในเพลงฮกเกี้ยน เนื่องจากเวทีนี้ ไม่ว่าจะเป็นเพลงกวางตุ้งหรือจีนกลาง ทุกคนล้วนฟังมามากพอแล้ว จึงเกิดความสงสัยใคร่รู้เมื่อได้ยินเพลงฮกเกี้ยน ทุกคนต่างสนุกสนานไปกับบทเพลง!
หน้ากากวันเวลาค้อมตัวลง ยิ้มลงจากเวทีไป
ผู้ชมปรบมือส่งเขาอย่างอบอุ่นอีกครั้ง!
หลังลงจากเวที วันเวลาไม่กลับเข้าห้องพัก แต่นั่งรออยู่ที่ด้านข้าง เปิดเว็บเถื่อนอ่านนิยายฟรีบนน้ำพักน้ำแรงคนอื่นอย่างไร้สามัญสำนึก เพราะยังไงเขาก็ต้องกลับขึ้นเวทีหลังโจ๊กเกอร์กับไม้ใกล้ฝั่งร้องเสร็จอยู่ดี วันเวลาเหลือบมองไปทางห้องพักพลางนึกสงสัยไปด้วยว่าเพลงที่โจ๊กเกอร์จะร้องแข่งกับเขาคือเพลงอะไร!
ทางฝ่ายแขกรับเชิญ
จางเสียถาม "พวกเธอว่าโจ๊กเกอร์กับไม้ใกล้ฝั่งมีโอกาสชนะไหม?"
หวังจุยซูยิ้มเจื่อน "ไม่น่าจะไหว"
เฉินอี้ตงหันกลับมามองผู้ฟังที่รู้ภาษาฮกเกี้ยน หัวเราะ "ผมก็ว่างั้น จะไปแข่งกันได้ยังไง?"
ศึกในบ้านชัดๆ!
มีคนในห้องอัดถึงหนึ่งในสามที่รู้ภาษาฮกเกี้ยน!
เฉินกวงวิเคราะห์ "ความจริงไม้ใกล้ฝั่งยังพอมีหวังนะ วันนี้เธอแสดงได้ดีมาก อีกทั้งหลายตอนก่อนนี้ก็ทำได้ดี ไม่ด้อยไปกว่าโจ๊กเกอร์และดอกไม้ต้องฝนเลย ผู้ชมเองก็คาดหวังกับเธอ แต่ว่าโจ๊กเกอร์นี่...รอบนี้คงยากนะ"
เอมี่ "เว้นแต่เขาจะสร้างปาฏิหาริย์ได้อีกครั้ง!"
ณ ห้องพัก
จางเย่ได้ยินทั้งหมด แต่เขาเพียงแต่มองดู ไม่กล่าวอะไร
หานฉีกระทืบเท้าด้วยความกระวนกระวาย ดูจากท่าทีของผู้ชม โจ๊กเกอร์จบสิ้นแน่แล้ว ถ้าเป็นการอัดรายการทั่วๆ ไป หานฉีย่อมไม่มีปัญหา ขอแค่โจ๊กเกอร์ไม่ตกรอบไปก็พอ เขาไม่จำเป็นต้องเป็นแชมป์ทุกตอนก็ได้ ยังไงก็ชนะไปสองครั้งแล้ว แต่วันนี้ต่างออกไป วันเวลาท้าทายเขา ข่าวเรื่องนี้แพร่ไปทั่วโลกออนไลน์ ถ้าโจ๊กเกอร์แพ้ วันเวลาจะพูดอะไรต่ออีกบ้าง? เพราะยังไงเขาก็มาทวงความยุติธรรมให้หลีอวี้!
หานฉีไม่ชอบหน้ากากวันเวลา เธอคิดว่าคนผู้นี้กำลังสร้างกระแสให้ตัวเอง เขาเป็นนักร้องแนวเพลงเฉพาะกลุ่ม ทว่ากลับมีชื่อเสียงมาก ทั้งไม่ได้ออกทีวีมานานแล้วด้วย ก่อนการอัดรายการตอนนี้ วันเวลาท้าทายโจ๊กเกอร์ตรงๆ เขาถึงกับใช้ข้ออ้างแก้แค้นให้หลีอวี้มาสร้างกระแสให้ตนเอง พอในห้องอัด เขาก็ท้าทายโจ๊กเกอร์มากกว่าหนึ่งครั้ง ยิ่งมีผู้ฟังที่รู้ภาษาฮกเกี้ยนมาร่วมชมด้วย หานฉีอดคิดไม่ได้ว่านี่เป็นแผนที่วันเวลาวางเอาไว้!
ไร้ยางอายเกินไปแล้ว!
อาศัยจังหวะนี้คิดปีนขึ้นเหยียบศีรษะของโจ๊กเกอร์งั้นรึ อาจารย์โจ๊กเกอร์ไปล่วงเกินนายตอนไหนกัน?
หลีอวี้ก็คนหนึ่ง!
จ้าวฉี่เฉวียนก็อีกคนหนึ่ง!
ในวงการบันเทิงนี้มีคนทุกรูปแบบจริงๆ!
หานฉียิ่งคิดยิ่งขุ่นเคือง
แต่โจ๊กเกอร์ไม่มีปฏิกิริยาใดแม้แต่น้อย ไม่มีใครรู้ว่าเขาคิดอะไรอยู่
เสียงของต่งซานซานดังขึ้นอีกครั้ง "ต่อไปขอเชิญ...หน้ากากโจ๊กเกอร์!"
ต้าเฟยส่งเสียง "อาจารย์สู้ๆ นะคะ"
เสียวหลวี่รู้สึกผิด "ขอโทษนะคะอาจารย์โจ๊กเกอร์"
คนทั้งทีมรายการนั้นรู้สึกผิด พวกเขาคิดว่านี่เป็นความผิดพลาดของพวกเขา ทำให้การศึกระหว่างโจ๊กเกอร์กับวันเวลานั้นเต็มไปด้วยความไม่ยุติธรรมแต่ต้น
จางเย่ยิ้ม "ไม่เป็นไร"
เขาเดินขึ้นเวทีช้าๆ
ดอกไม้ต้องฝนฟื้นกำลังมาเล็กน้อย เดินเข้ามาเป็นคนแรก
ไม้ใกล้ฝั่งกับปวยเล้งก็ยืนอยู่ข้างเวที
ทุกคนล้วนทราบดีว่าวันนี้โจ๊กเกอร์ยากจะได้ชัย!
หน้ากากวันเวลาเผยรอยยิ้มใต้หน้ากากด้วยความผ่อนคลาย มองโจ๊กเกอร์บนเวทีด้วยความสนใจ แม้ทราบว่าตนได้ชัยในกำมือแล้ว
ผู้ชมชี้ไม้ชี้มือ
"ถึงตาโจ๊กเกอร์แล้ว!"
"อีกสองคนจะชนะได้เหรอ?"
"ผลลัพธ์มันแน่นอนแล้วน่า! ฉันไปรีพอร์ตนิยายในเว็บเถื่อนต่อดีกว่า"
"โจ๊กเกอร์ไม่ชนะหรอก"
แสงไฟหรี่ลง
ทั้งห้องอัดกลายเป็นเงียบเสียง
เฉินกวงและเอมี่ยืดกายขึ้นนั่งหลังตรง แม้ทราบว่าโจ๊กเกอร์ไม่มีทางชนะ แต่ก็อดจะคาดหวังกับเพลงที่สองของเขาไม่ได้!
ทุกสายตาในห้องอัดล้วนมองไปยังโจ๊กเกอร์!
ทุกคนจับตามองทุกความเคลื่อนไหวของโจ๊กเกอร์
จางเย่มองที่แขกรับเชิญ มองที่ผู้ชม สามารถมองเห็นหลายสิ่งได้จากประกายตาของพวกเขา
นายดูถูกฉันจางเย่มากไปแล้ว!
วันนี้ฉันจะให้นายได้เห็นว่านายท่านจางมีกี่ตา[1]!
ทันใดนั้น ท่าทีของจางเย่พลันเปลี่ยนไป
จางเสียชะงัก
ดอกไม้ต้องฝนมีสีหน้าสงสัย
วันเวลาเองก็ขมวดคิ้ว
เสียงดนตรีพลันดังขึ้น!
ท่วงทำนองนี้ ยังคงเป็นเพลงที่ไม่มีใครเคยได้ยินมาก่อน พอดูชื่อเพลง ก็ยิ่งไม่เคยรู้จัก ‘ต้องสู้ถึงจะชนะ’? เป็นเพลงแต่งใหม่อีกแล้ว!
วันเวลาเห็นชื่อเพลงแล้วก็ยิ้ม!
ต้องสู้ถึงจะชนะ?
นายจะสู้ยังไง?
นายจะสู้อะไร?
นี่ไม่ใช่เรื่องที่ขอแค่สู้แล้วก็จะชนะ! นายมันไร้เดียงสาจริงๆ! เอาล่ะ ฉันขอดูหน่อยว่านายจะสู้ยังไง และจะสู้ด้วยอะไรกัน!
ร้องจีนกลาง?
หรือจะร้องกวางตุ้ง?
เหอๆ แล้วแต่เลย!
โจ๊กเกอร์ยกไมค์ขึ้นแล้ว
ทว่าพอโจ๊กเกอร์ร้องเพลงท่อนแรกออกมา วันเวลาก็ต้องตะลึง!
โจ๊กเกอร์เปล่งเสียง
"อยู่ดีดี ทรุดลง ไม่น่าเสียใจ"
"อยู่อยู่ไป พลาดผิด ไม่น่าเศร้าซึม"
"ทำตัวเหมือนสิ้นแล้วทุกสิ่ง"
"วันวันเมาโซเซ"
"ร่างที่ไร้วิญญาณ เหมือนหุ่นไล่กา" [2]
***************
[1] มาจากสำนวน "你可知道马王爷，三只眼不是好惹的 รู้จักหม่าหวังแหยหรือไม่ สามตามิอาจล่วงเกิน" คือคนมีความสามารถ ไม่อาจล่วงเกินกันได้โดยง่าย
[2] เพลง "ต้องสู้ถึงจะชนะ" โดย เจินเจิน บุญสูงเนิน
ต้นฉบับ "爱拼才会赢" โดย 叶启田 (เยี่ยฉี่เถียน)


[Go To Next Chapter]( ./143.md)