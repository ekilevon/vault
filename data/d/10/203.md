##บทที่ 1103 : จางเย่ปะทะสวีหานแปดดั้ง!
เสียงของคุณอู๋ดังขึ้นมาจากชั้นล่าง
"เย่น้อย"
"ครับ"
"ฉันทำกับข้าวเลยนะ?"
"รอก่อนก็ได้ เดี๋ยวผมเล่นอีกกระดาน"
"ไม่หิวเหรอ?"
"เหอะๆ เมื่อกี้ก็หิวอยู่หรอก แต่ตอนนี้ไม่แล้ว!"
ตอนนี้จางเย่คึกคักอย่างมาก ยิ่งรังแกอู๋ฉางเหอไปสามกระดาน เขาก็ยิ่งรู้สึกมีพลังไม่สิ้นสุดพลุ่งพล่านไปทั่วร่างอย่างที่ไม่เคยรู้สึกดีเช่นนี้มาก่อน!
นิสัยฉันไม่ดี?
ฉันใช้ไม่ได้?
ฉันเจ้าอารมณ์!
ไม่ต้องพูดมาก คุณมากระดานหนึ่งฉันถล่มคุณกระดานหนึ่ง!
……
 
 
เหล่าสหายนักเล่นหมากล้อมล้วนตกตะลึงอีกครั้ง!
"ชนะอีกแล้ว!"
"สวรรค์ เย่ชนะอีกแล้ว!"
"ฉางเหอเก้าดั้งถูกถล่มยับแล้ว!"
"แต่ทำไมถึงรู้สึกว่าสไตล์การเล่นของอาจารย์ฉางเหอเปลี่ยนไปนะ?"
"นั่นสิ ฉันก็รู้สึกเหมือนกัน!"
"สไตล์การรุกเกมนี้ดูดุดัน ไม่ค่อยเหมือนกับสไตล์ของอาจารย์ฉางเหอเลย เฮ้อ ฉันคิดมากไปรึเปล่านะ"
"อาจารย์ฉางเหอใกล้ร้องไห้แล้วมั้งป่านนี้!"
"เย่นี่ไร้คุณธรรมนัก ทำไมถึงได้ถล่มอาจารย์ฉางเหอยับขนาดนี้? ไม่รู้เหรอว่าตำแหน่งของอาจารย์ฉางเหอในวงการนี้คือระดับไหนแล้ว?"
"เย่คนนี้นี่ช่างน่าตระหนกจริงๆ!"
"ฮ่าๆๆ แต่ฉันชอบนะ!"
"คนมุงไม่กลัวเรื่องใหญ่! เล่นกันต่อเลย!"
……
 
ที่เรือนสี่ประสานของครอบครัวคุณอู๋
เถียนเหวยเหว่ยเหงื่อตก "อาจารย์หญิง เขา เขาไม่ใช่นักเล่นหมากล้อมมืออาชีพจริงเหรอครับ?"
หลี่ฉินฉินยิ้มเจื่อน พยักหน้า "เขาไม่ใช่"
หูเลี่ยงหน้าเครียด "เป็นไปไม่ได้ มือสมัครเล่นจะมีฝีมือขนาดนี้เลยเหรอ? ไม่มีเหตุผลเลย มือสมัครเล่นจะเอาชนะมืออาชีพระดับเจ็ดดั้งได้ยังไง? อย่างนั้นพวกเรามืออาชีพก็เป็นได้แค่ลมที่ผายออกมาแล้ว"
"นั่นสิ"
"อาจารย์หญิง ไม่ได้เข้าใจผิดใช่ไหมครับ?"
หลายคนย่อมไม่เชื่อ เนื่องจากเรื่องนี้ไม่มีเหตุผลเลย!
แต่หลี่ฉินฉินยังยืนยันชัดเจน "เขาไม่ใช่มืออาชีพจริงๆ แต่อย่าเห็นว่าเขาเป็นคนธรรมดาทั่วไป เขาไม่ใช่คนธรรมดาหรอก"
สวีหานซึ่งนิ่งเงียบอยู่นาน มองกระดานที่ยอมแพ้ไปแล้ว ก่อนพูดขึ้นว่า "อาจารย์หญิงพูดถูก เขาไม่ใช่มืออาชีพจริงๆ กับมืออาชีพคนอื่นๆ แม้แต่คนที่เพิ่งเข้าวงการ ไม่ว่าจะเป็นในหรือนอกประเทศ ต่างก็ไม่มีใครเดินหมากแบบเขา ผมไม่เคยเห็นใครเล่นหมากแบบนี้มาก่อน!"
คนอื่นๆ พอเห็นเข้าก็ไม่พูดอะไร
เถียนเหวยเหว่ย "เขาอยู่ระดับกี่ดั้งกัน?"
เฉินอิงกัดฟัน "อย่างน้อยๆ ต้องเจ็ดดั้ง"
หูเลี่ยงออกปากชัดเจน "ต้องสูงกว่าเจ็ดดั้งแน่นอน ถึงจะไม่ใช่ระดับแปดดั้ง แต่ก็นับว่าเหนือกว่าระดับเจ็ดดั้งทั่วๆ ไปแน่นอน!"
เถียนเหวยเหว่ย "พี่เลี่ยงยังเอาชนะไม่ได้ ฉันว่าฉันก็ชนะเขาไม่ได้"
เถียนเหวยเหว่ยเป็นมือหมากล้อมระดับหกดั้ง เข้าวงการมาได้สามปีแล้ว ขณะนี้ได้ชื่อว่าเป็นมือหมากล้อมที่มีศักยภาพสูงสุดของประเทศ เป็นลูกรักของเหล่าผู้อาวุโสหลายท่าน ถึงกับมีอดีตมือหมากล้อมเก้าดั้งที่เกษียณไปแล้วประกาศว่าถ้าภายในสองปีนี้ประเทศจีนจะมีมือหมากล้อมเก้าดั้งอีกคนหนึ่งล่ะก็ เถียนเหวยเหว่ยนับว่าเป็นคนที่มีโอกาสมากที่สุด เขาอายุยังน้อย ทั้งมีศักยภาพสูง เพียงแต่ขณะนี้เขายังคงอยู่ในขั้นตอนของการไต่อันดับอย่างรวดเร็ว ไม่ได้ไปถึงระดับสูงสุดที่สามารถทำได้ การแข่งขันระดับนานาชาติหลายรายการยังไม่อาจให้เขาแบกรับช่วงต่อ ได้แต่ค่อยๆ ฝึกฝีมือบ่มเพาะจิตใจผ่านการฝึกฝนไปช้าๆ
ติ๊ดๆ
ขณะนั้นจางเย่ก็ส่งข้อความมาหาพวกเขา
เย่ "ยังจะเล่นไหม? ไม่เล่นผมไปกินข้าวละนะ"
สามหาว!
สาวหาวอะไรอย่างนี้!
หูเลี่ยงตะโกนด้วยความโกรธ "หมอนี่ดูถูกมืออาชีพมากไปแล้ว!"
อู๋ฉางเหอโกรธจนตัวสั่น "เร็วเข้า! นี่คือเวลาทดสอบพวกแก! ถล่มมันให้กับฉัน! แค่ยอดฝีมือเจ็ดดั้งพวกแกก็กลัวกันจนขยาดแล้วเรอะ? หา?"
หูเลี่ยงหันมองเฉินอิงกับสวีหาน "พี่อิง พี่สวี"
เฉินอิงกับสวีหานหันมองหน้ากัน "ใครจะเล่น?"
เฉินอิงเป็นมือหมากระดับเจ็ดดั้ง แต่ได้รับการยอมรับในระดับแปดดั้งแล้ว โดยเฉพาะสองปีที่ผ่านมา ล้วนเข้าแข่งขันในสภาพที่ยอดเยี่ยม เป็นมือหมากหญิงอันดับสูงสุดในประเทศ อันดับที่ 16 ของโลก
สวีหานเป็นยอดฝีมือระดับแปดดั้งเพียงคนเดียวในกลุ่ม เขาเป็นหนึ่งในมือหมากล้อมระดับสูงสุดของประเทศ ได้รางวัลระดับนานาชาติมาหลายรางวัล ถือเป็นหนึ่งในศิษย์ไม่กี่คนของอู๋ฉางเหอที่มีความสำเร็จสูงสุด เพียงแต่อายุสามสิบกว่าแล้ว ความสามารถมาถึงจุดสูงสุด มีโอกาสพัฒนาน้อยมาก ทั้งกำลังอยู่ในช่วงขาลงแล้ว พูดได้ว่าไม่มีโอกาสขึ้นถึงระดับเก้าดั้ง ตอนนี้เขาอยู่ในอันดับที่สิบสามของโลก และเป็นนักเล่นหมากล้อมระดับแปดดั้งที่มีอันดับสูงสุด ที่เหลืออีกสิบสองคนนั้น ส่วนใหญ่ล้วนแต่เป็นมือหมากล้อมระดับเก้าดั้ง แน่นอนว่ายังมีมือหมากล้อมระดับหกและเจ็ดดั้งอีกสองคน ทั้งสองเป็นมือหมากล้อมที่ฟอร์มการเล่นในปีนี้นับว่ายอดเยี่ยมเช่นกัน
สวีหานกล่าวขึ้น "ผมเองครับ"
เฉินอิง "ดีเลย พี่เล่นได้มั่นคงกว่า"
หูเลี่ยงมอบที่นั่งให้เขา
สวีหานสูดลมหายใจ นั่งลง
อู๋ฉางเหอกระตุ้นเตือน "เล่นดีๆ ล่ะ จัดการมันให้ฉัน เอาให้ตาย!"
"ได้ครับ!" สวีหานพิมพ์กลับไป "เริ่ม"
เย่ตอบกลับอย่างรวดเร็ว "ดี"
เฉินอิง หูเลี่ยงและคนอื่นๆ เข้ามามุงดูกันแล้ว!
ระดับยอดฝีมือเจ็ดดั้ง? ในสายตาของพวกเขา สวีหานควรจะชนะแน่ๆ อย่างน้อยๆ โอกาสชนะก็มากกว่าแปดสิบเปอร์เซ็นต์ ปีนี้ฟอร์มการเล่นของสวีหานนับว่ายอดเยี่ยม เป็นผู้เล่นระดับยอดฝีมือแปดดั้ง ไม่ใช่เจ็ดดั้งที่ได้รับการยอมรับว่ามีฝีมือเทียบเท่าแปดดั้งอย่างเฉินอิง สวีหานยังอยู่ในระดับแปดดั้งมาหลายปี ไม่ว่าด้านฝีมือหรือประสบการณ์ ล้วนไม่มีใครสู้เขาได้ แม้ว่าระดับฝีมือของมือสมัครเล่นคนนี้จะสูงแค่ไหน แต่ก็ไม่มีทางที่อีกฝ่ายจะสามารถเอาชนะระดับยอดฝีมือที่ยังคงลงแข่งขันทั้งสิบห้าอันดับแรกของโลกได้!
อู๋ฉางเหอแค่นหัวเราะ!
มาสิ!
เล่นเลย!
ถ้าชนะมืออาชีพแปดดั้งได้จริงๆ ฉันจะยอมคารวะแกเลยไอ้หนู!
ฮ่าๆๆ!
……
 
คนเข้ามามุงกันจนในห้องเกือบรับไม่ไหวแล้ว
"ว้าว เริ่มแล้ว!"
"เปิดกระดานแล้ว!"
"มาเร็วๆๆ!"
"มีเรื่องสนุกให้ดูอีกแล้ว!"
พอเรื่องราวมาถึงตรงนี้ นักเล่นหมากล้อมมืออาชีพที่ทราบเรื่องก็ยิ่งมาดูมากขึ้นเรื่อยๆ 
มือหมากล้อมสมัครเล่นมองความนัยไม่ออก แต่ว่าพวกเขาเหล่ามืออาชีพทั้งหลายยังจะมองไม่ออกหรือ? ยิ่งไปกว่านั้น สไตล์การเล่นของฉางเหอเก้าดั้งพวกเขายิ่งทราบแน่แก่ใจ หลายคนเคยดูการแข่งขันของฉางเหอเก้าดั้งจนโต บางส่วนถึงกับเคยได้รับการชี้แนะจากฉางเหอเก้าดั้งด้วยตนเอง
ที่สมาคมหมากกระดานแห่งหนึ่ง
ในห้องพัก
นักหมากล้อมหญิงห้าดั้งร้อง "นี่ นี่ไม่ใช่สไตล์ของอาจารย์ฉางเหอ!"
นักหมากล้อมชายเจ็ดดั้งขมวดคิ้ว "กระดานเมื่อกี้ไม่เหมือน เกมเมื่อกี้ดูคล้ายสไตล์ของหูเลี่ยงเจ็ดดั้งมากกว่า แนวทางไม่ถูกผูกมัด ค่อนข้างสุดโต่ง กระดานนี้ ใครลงมาเล่นแทนน่ะ?"
นักหมากล้อมแปดดั้งที่ด้านข้างยิ้ม "เหล่าสวีเหรอ?"
"เหล่าสวี?"
"อาจารย์สวีหาน?"
"เชี่ย เล่นแทนกันเหรอ?"
"ฮ่าๆๆ อาจารย์ฉางเหอนิสัยเจ้าอารมณ์แค่ไหนพวกนายยังไม่รู้อีก? ให้เรียกลูกศิษย์มาช่วย อาจารย์ฉางเหอกล้าทำแบบนี้แน่"
"นั่นสิ"
"แต่ว่าเย่นี่เป็นใครน่ะ?"
"ฉันไม่คุ้นเลยนะว่ามีมือหมากล้อมแบบนี้ด้วย?"
"นั่นสิ โผล่มาจากไหนน่ะ?"
"ดูเร็ว! สวีหานแปดดั้งรุกเข้าหาอีกฝ่ายแล้ว!
"เป็นอาจารย์สวีหานจริงๆ นี่เป็นรูปแบบการเล่นของเขาเลย!"
"อีกฝ่ายดูไม่ออกเหรอว่าเขากำลังเล่นหมากกับคนอื่นน่ะ? เป็นมืออาชีพจริงๆ เหรอ? ตาไม่มีแววสักนิด ดูเหมือนมือสมัครเล่นมากกว่านะ?"
แต่ทว่า ด้านหลังของคนกลุ่มนี้ไม่ทราบมีคนเพิ่มมาอีกคนหนึ่งตั้งแต่เมื่อใด
พอคนพบเห็นเขาเข้าก็สะดุ้ง รีบลุกขึ้นขึ้น!
คนอื่นๆ พอเห็นบุคคลผู้นี้ ก็รีบถอยห่างเปิดตำแหน่งที่ดีที่สุดให้ทันที
เป็นเซี่ยงหรงเก้าดั้ง!
อายุสามสิบปี เป็นมือหมากระดับเก้าดั้งที่ยังคงเข้าแข่งขันอยู่ตอนนี้!
มือหมากล้อมในตำนานอันดับหนึ่งของโลกปัจจุบัน ครองตำแหน่งมือหนึ่งสามปีซ้อน ชนะการแข่งขันหมากล้อมระดับนานาชาติสามปีซ้อน ขณะนี้คืออันดับหนึ่งของวงการ ถึงกับเรียกได้ว่าคือมือหมากล้อมผู้ยอดเยี่ยมที่สุดของยุค ไม่มีใครเทียบทาน!
หลังรับชมอยู่หลายนาที
เซี่ยงหรงก็ยิ้มออกมา "น่าสนใจไม่เลว"
……
 
ที่บ้านคุณอู๋
เสียงดนตรีในห้องหนังสือดังสนั่น
จางเย่กำลังนั่งไขว่ห้าง เล่นหมากพลางคุยกับตนเองไปพลาง
"สหายท่านนี้ใช้ได้นะ!"
"อ้อ หมากตานี้เล่นได้ดี สวยงามมาก!"
"ไอ้หยา ยิ่งเล่นยิ่งเก่งเหรอ?"
"ฮ่าๆๆ แต่ว่าคุณยังห่างกับผมอีกเยอะ!"
เขาเป็นมือสมัครเล่นจริงๆ ถึงกับไม่ทราบว่าอีกฝ่ายเปลี่ยนตัวคนเล่นไปสองรอบแล้ว เขายังคิดว่าอีกฝ่ายเป็นอู๋ฉางเหอ จึงได้เข่นฆ่าไม่หยุดยั้ง!
"ยอมเถอะ!"
"อ้อ ป้องกันได้ดี!"
"คอยดูผมอีกรอบนะ!"
"หือ ยังไหวเรอะ? งั้นเจอกันอีกตา!"
"ฮ่าๆ ไม่ไหวแล้วสิ!"
"ดูกระบวนท่านี้! ผมจะจัดการพวกคุณให้ตายให้หมด!"
"ยอมแพ้เถอะ! ทำไมไม่ยอมแพ้ล่ะ! ยังคิดจะโจมตีผมอีกเหรอ? ทำไมถึงเล่นตรงนี้? หา? ยังกล้าเล่นตานี้? กล้ามากนะคุณน่ะ!"
"ไปซะ!"
"ไป!"
"ฮ่าๆ ทำไมไม่ขยับแล้วล่ะ?"
"เร็วเข้าๆ ผมรอนานจนเฉาไปหมดแล้วเนี่ย!"
……
 
อีกด้านหนึ่งของจอ
ทุกคนเห็นสิ่งที่จางเย่พิมพ์ฟลัดบนจอ
แค่พริบตาเดียวก็ส่งมายี่สิบข้อความ!
"ผมรอนานจนเฉาหมดแล้วเนี่ย!" นั้นยังมีภาพดอกไม้เหี่ยวเฉาส่งตามมาด้วย!
ช่างยั่วโมโหนัก!
ช่างกวนประสาทผู้คนนัก!
ทว่าเหล่าผู้ชมในห้องเกมเห็นแล้วถึงกับหัวเราะลั่น!
"พรืด!"
"เย่นี่โคตรขำ!"
"เล่นหมากล้อมนะ! ทำไมต้องเกทับกันแบบนี้เนี่ย?"
"ขำก๊ากเลย นายแม่งเล่นไพ่พิชิตแลนลอร์ดกันอยู่เหรอ!"
"ฮ่าๆๆ หมอนี่โคตรฮา!"
"แต่ว่าฝีมือสูงส่งจริงๆ นะ!"
"ปวดใจแทนอาจารย์ฉางเหอชะมัด!"
ที่เรือนสี่ประสาน
อู๋ฉางเหอหน้าเขียว "ไอ้ลูกเต่าบัดซบ! แกกับฉันไม่มีวันอยู่ร่วมโลกเดียวกันแน่! ไม่มีวัน!"
สวีหานซึ่งต้องประลองกับเย่อยู่ตอนนี้ก็เหงื่อตก
เฉินอิงรีบว่า "พี่สวี สู้ๆ!"
หูเลี่ยงกระตุ้น "จัดการมัน! ศิษย์พี่ จัดการมัน!"
สวีหานแทบร้องไห้แล้ว
ฉันแม่งจะไปจัดการใครได้วะ!
พวกแกตาบอดกันแล้วเหรอ!
หมอนั่นจัดการฉันอยู่ชัดๆ เห็นไหม!
เล่นต่อไปอีกเจ็ดแปดตา สวีหานก็ทำใจไม่ได้ โยนหมากยอมแพ้ สีหน้าซีดเผือด ไม่มีหน้าจะหันไปพบกับอาจารย์อาจารย์หญิงและเหล่าศิษย์น้องชายหญิงอีก!
ใครกัน!
นี่มันเป็นใครกัน!
เฉินอิงและพวกเถียนเหวยเหว่ยก็เงียบสนิท!
กับมืออาชีพแปดดั้งที่อยู่จุดสูงสุดของวงการยังชนะได้?
นายแม่งเป็นมือสมัครเล่นจริงเหรอวะ? จะขึ้นสวรรค์แล้วเหรอเอ็งน่ะ!
หลี่ฉินฉินมองเกมที่จบลงแล้วบนจอ เธอเองก็ตกใจเช่นกัน ตกใจแล้วจริงๆ! ถ้าบอกว่านักคณิตศาสตร์ระดับโลกอย่างจางเย่ เอาชนะมืออาชีพทั่วๆ ไป เธอคงเพียงแต่ประหลาดใจ แต่ก็ไม่ได้ประหลาดใจมากนัก แต่ทว่าตอนนี้ ปัญหาไม่ใช่เรื่องธรรมดาขนาดนั้น!
เขาเอาชนะมืออาชีพเจ็ดดั้ง!
ตอนนี้แม้แต่มืออาชีพระดับแปดดั้งยังไม่ใช่คู่มือของเขา!
เรื่องนี้ ชวนให้คนตื่นตระหนกได้จริงๆ แล้ว!
 


[Go To Next Chapter]( ./204.md)