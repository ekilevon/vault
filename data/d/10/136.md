##บทที่ 1036 : อัดรายการตอนที่สี่!
วันศุกร์
ตอนเช้า
วันอัดรายการ ‘เดอะแมสก์ซิงเกอร์’ ตอนที่สี่
บนถนนสู่สถานี BTV จางเย่นั่งอกสั่นขวัญแขวนอยู่ภายในรถ วันนี้เป็นวันแรกที่หยางซูทำหน้าที่เป็นบอดี้การ์ดและคนขับรถอย่างเป็นทางการให้เขา ตัวเธอเองก็ดูประหม่าอยู่บ้าง
“เฮ้ยๆ”
“มีอะไรหรือศิษย์พี่?”
“เธอขับช้าๆ หน่อย!”
“โอเคศิษย์พี่”
“อ๊าก อย่าปาดเลนสิ!”
“ได้เลยศิษย์พี่”
“เลี้ยวขวา เลี้ยวขวาตรงนี้!”
“รับทราบ”
“แน่ใจนะว่าเธอมีใบขับขี่จริงๆ?”
“ข้ามีนะ”
ชัดเจนว่าหยางซูเป็นคนขับรถประเภทที่หลังจากได้ใบขับขี่มาแล้วก็ไม่เคยขับรถอีกเลย อีกทั้งยังขับรถได้โหดร้ายดิบเถื่อน เหมือนกับความหัวทึบของเธอ ที่สักแต่พุ่งไปด้านหน้า ซ้ำยังเหยียบมิดเกียร์ เข้าตำราผู้หญิงขับรถที่ทำให้คนเสียวไส้
ในที่สุดรถก็มาถึงที่หมายแล้ว
ทว่าที่ทางเข้ากลับมีนักข่าวจำนวนไม่น้อยขวางอยู่ ก็ไม่ทราบว่าพวกเขาตามข่าวมาจากไหน หรือว่าเฝ้าอยู่ตรงนี้มาตลอด พอเห็นรถที่ขับเข้ามา นักข่าวหกเจ็ดคนก็กระโจนพุ่งตรงเข้ามาทันที
“บีเอ็มดับเบิลยูเอ็กซ์ไฟว์!”
“รุ่นกันกระสุน!”
“นั่นรถจางเย่!”
“เร็วๆๆ!”
เมื่อขับไปต่อไม่ได้แล้ว หยางซูจึงได้แต่จอดรถ
จางเย่ “ลงเถอะ เธอไปกันนักข่าวให้ที”
หยางซูเปิดประตูลงไปทันใด “รบกวนขอทางหน่อย เปิดทางด้วย!” วันนี้หยางซูแต่งกายด้วยชุดสูทสีดำ และสวมแว่นตาดำตามที่จางเย่ต้องการ แต่งตัวตามแบบฉบับบอดี้การ์ดเต็มยศ
จางเย่เองก็ลงมาเช่นกัน
นักข่าวชายคนหนึ่งชูเครื่องบันทึกเสียงขนาดจิ๋วขึ้นมาแล้วถามเสียงดัง “อาจารย์จางครับ ‘เดอะแมสก์ซิงเกอร์’ ดังใหญ่แล้ว ในฐานะผู้วางแผนผลิตรายการก็ต้องยกเครดิตให้คุณ พอจะรับสัมภาษณ์จากทางเราปักกิ่งไทมส์หน่อยได้ไหมครับ?”
จางเย่โบกมือพลางหัวเราะ “ผมก็แค่คนวางแผน ไม่ได้ลงแรงอะไร เรื่องสัมภาษณ์ช่างเถอะครับ พวกคุณไปนัดทางผู้กำกับหูเฟยดีกว่าครับ”
นักข่าวหญิงคนหนึ่งยิงคำถามต่อทันที “ผู้กำกับจางคะ จากอันดับดาราสุดอัปลักษณ์เมื่อหลายวันก่อน คุณได้รับการโหวตจากชาวเน็ตให้ได้ที่สอง รู้สึกอย่างไรบ้างคะ?”
จางเย่เดินหน้าไปพลางยิ้มเล็กน้อย “ดีใจครับ ดีที่ไม่ใช่ที่หนึ่ง”
นักข่าวทั้งหลายพากันหัวเราะ
“ที่หนึ่งคือหน้ากากโจ๊กเกอร์ คุณรู้จักนักร้องท่านนี้หรือเปล่า?”
“ไม่แน่ใจ”
“คุณพอจะบอกใบ้ตัวจริงของหน้ากากโจ๊กเกอร์สักหน่อยได้หรือไม่?”
“ผมเองก็ไม่ทราบ”
“หน้ากากวันเวลานักร้องมาใหม่ประกาศศึกกับหน้ากากโจ๊กเกอร์ คุณคิดว่าใครจะชนะครับ?”
“การแข่งยังไม่เริ่ม ผมจะรู้ได้ไงล่ะครับ? เอาละ ผมยังต้องไปประชุมกับทีมรายการอยู่ แค่นี้ก่อนนะครับ?”
เมื่อหยางซูซึ่งอยู่ข้างกายเขาได้ยิน ก็พลันก้าวไปข้างหน้าสองก้าว กางแขนกั้นคนไว้ “ขอทางหน่อย ขอบคุณ”
นักข่าวคนหนึ่งยังคิดจะเบียดเข้าไป ปรากฏว่าหยางซูปัดแขนข้างที่ถือไมค์ของเขาขึ้น นักข่าวชายร่างบึกบึนผู้นั้นได้แต่มีสีหน้าตกตะลึงเมื่อถูกดันกลับ มีนักข่าวพุ่งเข้าไปอีก หยางซูใช้การเคลื่อนไหวเช่นเดิมหยุดคนผู้นั้นเอาไว้
ในระยะสองเมตร ไม่มีใครเข้าใกล้จางเย่ได้!
นักข่าวที่อยู่ตรงนั้นต่างตื่นตะลึง!
ผู้หญิงคนนี้เป็นใครกันน่ะ?
จางเย่จ้างบอดี้การ์ดแล้ว?
ว่าแต่ ทำไมถึงได้ร้ายกาจขนาดนี้?
มาถึงประตูทางเข้าสถานีโทรทัศน์แล้ว เหล่าพนักงานรักษาความปลอดภัยออกมาสกัดนักข่าว เปิดทางให้จางเย่เข้าไป
จางเย่หันกลับไปกล่าวกับหยางซู “เธอขับรถกลับไปก่อน ฉันอาจจะเสร็จสักบ่ายหรือไม่ก็เย็น ถึงเวลาค่อยมารับ”
หยางซูพยักหน้า “รับทราบ!”
ภายใต้ความประหลาดใจ นักข่าวจำนวนไม่น้อยรีบกดชัตเตอร์รัวถ่ายรูปหยางซูอย่างดุเดือด จางเย่จ้างสาวสวยมาเป็นบอดี้การ์ด? นี่ก็เป็นข่าวใหญ่เหมือนกัน!
ภายในอาคารหลักของสถานีโทรทัศน์
หูเฟยและเสียวหลวี่ก็มองเห็นภาพเหตุการณ์นี้เช่นกัน
“จาง” หูเฟยทักทาย
จางเย่เดินไปหา “ทำไมนักข่าวเยอะจัง?”
หูเฟยหัวเราะ “รายการดังไง ตะกี้ฉันเองก็โดนรุมอยู่ตั้งนาน”
เสียวหลวี่หัวเราะคิก “หัวหน้าจาง คุณมีบอดี้การ์ดแล้วเหรอคะ? สวยจัง!”
จางเย่ยิ้มบางๆ “เพื่อนผมเอง อยู่บ้านก็ว่างเปล่าๆ ผมเลยจ้างมา”
เสียวหลวี่ฉงน “ผู้หญิงก็เป็นบอดี้การ์ดได้ด้วยเหรอคะ? ร่างกายเธอจะไหวเหรอ?”
“ร่างกายเธอน่ะเหรอ?” จางเย่ว่า “ถ้าเป็นคนธรรมดา มาสักยี่สิบคนก็เข้าใกล้เธอไม่ได้หรอก”
เสียวหลวี่ร้องเอ๋ “เวอร์ไปไหน!”
หูเฟยก็หัวเราะ “ยี่สิบคนเลยเหรอ?”
ผู้หญิง?
แถมยังสวยจัดขนาดนี้?
พวกหูเฟยต่างไม่เชื่อ!
จางเย่หัวเราะแล้วไม่พูดอะไร กับคนภายนอกเขาคงไม่อธิบาย เพราถึงจะอธิบายไปก็ไม่มีใครเข้าใจ หยางซูไม่ใช่บอดี้การ์ดธรรมดา พวกบอดี้การ์ดรูปร่างสูงใหญ่กล้ามโตหรือไม่ก็เป็นคาราเต้ เทควันโด เป็นศิลปะการต่อสู้ หรือแม้แต่อดีตทหารของดาราทั่วไป ลองมาเจอกับหยางซูสักสามกระบวนท่าก็เอาไม่อยู่แล้ว คนเขาเป็นถึงผู้สืบทอดอัจฉริยะของไทเก๊กตระกูลหยาง เป็นผู้ฝึกยุทธ์สายมวยภายในชั้นครูที่ชอบธรรมยิ่งกว่าจางเย่เสียอีก
หูเฟยกล่าว “ไปกันเถอะ เข้าไปคุยกันข้างใน เรื่องที่ผู้เข้าแข่งขันใช้บัญชีทางการไปโพสต์เวยป๋อวันนั้น พวกเราเองก็คิดไม่ถึง ถึงตอนหลังจะรีบจัดการก็ไม่ทันแล้ว”
จางเย่ “ไม่เป็นไร ถือว่าเป็นการโปรโมตไป”
หูเฟยมองเขา “ต้องระงับการใช้เวยป๋อของพวกหน้ากากนักร้องไหม?”
“ไม่ต้องหรอก” จางเย่ว่า “ไม่จำเป็น ให้ผู้เข้าแข่งขันจัดการกันเองเถอะ”
หูเฟยดีดนิ้วเปาะ “ได้ เรื่องนี้ฉันเชื่อเธอ”
สำหรับหูเฟยและทีมรายการ ‘เดอะแมสก์ซิงเกอร์’ แล้ว แม้ว่าพวกเขาจะเคยลงมือทำรายการมามากมาย แต่ก็นับว่าเป็นเพียงรายการขนาดย่อม ไม่เคยทำรายการใหญ่ระดับนี้มาก่อน โดยเฉพาะรายการที่ฉายตอนแรกแล้วได้เรตติ้งอันดับหนึ่งทั่วประเทศอย่างนี้ยิ่งไม่เคยทำ มีเพียงจางเย่เท่านั้นที่มีประสบการณ์ด้านนี้ และยังไม่ใช่ประสบการณ์เพียงครั้งเดียว ดังนั้นหลายต่อหลายเรื่อง หูเฟยจำเป็นต้องถามความเห็นของจางเย่ก่อน ความที่รู้จักคุ้นเคยกันมานานนับปี ก็ไม่มีอะไรให้ต้องอาย ความปรารถนาของทุกคนคือล้วนอยากทำรายการนี้ออกมาให้ดี!
……
หนึ่งชั่วโมงให้หลัง
จางเย่จัดการเรื่องราวที่จำเป็นแล้วเสร็จ หูเฟยกับทีมรายการก็ต่างเริ่มทำงานของตน ด้วยเหตุนี้จางเย่จึงหายไปจากสายตาของทุกคน รีบไปแปลงร่าง เป็นชุดและหน้ากากโจ๊กเกอร์โดยพลัน
หลังจากโทรศัพท์สายหนึ่ง หานฉีก็รีบเร่งเข้ามาหา
“ไอ้หยา อาจารย์โจ๊กเกอร์!”
“ขอโทษ มาสาย”
“วงดนตรีรอคุณแล้วค่ะ”
“โอเค ไปเดี๋ยวนี้”
เมื่อวานนี้เขาซ้อมไปแล้วเพลงหนึ่ง เช้านี้ต้องซ้อมเพลงที่สอง
ระหว่างทาง หานฉีบ่นกระฟัดกระเฟียด
หานฉี “เรื่องดาราสุดอัปลักษณ์อะไรนั่น ไร้สาระชะมัดเลยค่ะ”
จางเย่หัวเราะเบาๆ
หานฉีพูดอย่างหัวเสีย “ขนาดคุณยังไม่ได้เผยตัวเลยด้วยซ้ำ ทำไมต้องมาทำแบบนี้กันด้วย? เรื่องอะไรมาโหวตให้คุณได้ที่หนึ่ง? แถมยังเป็นดาราสุดอัปลักษณ์อีก? รังแกกันเกินไปแล้ว!”
บังเอิญเจอกับต้าเฟยและโหวเกอข้างหน้า
ต้าเฟยร้องทัก “อาจารย์โจ๊กเกอร์ มาแล้วเหรอครับ?”
โจ๊กเกอร์ส่งเสียงอืม
ต้าเฟย “อย่าไปสนใจผลโหวตนั่นเลยนะครับ”
โหวเกอเสริม “ชาวเน็ตก็แค่เล่นขำๆ น่ะครับ”
หานฉี “แค่เล่นขำๆ? นี่มันหยามกันต่างหาก!”
โจ๊กเกอร์ “ไม่เป็นไร”
ที่ประตูทางเข้าห้องซ้อม หน้ากากไม้ใกล้ฝั่งเดินออกมาพอดี
ทั้งสองเจอกัน ก็ทักทายกันง่ายๆ
“โจ๊กเกอร์?”
“สวัสดี”
“นายขี้เหร่จริงเหรอ?”
“ก็ไม่หล่อ”
“อ้อ ฉันเองก็ไม่สวย”
ตอนแรกหานฉียังสับสนว่าเหตุใดหน้ากากไม้ใกล้ฝั่งจึงถามตรงๆ กับคนอื่นว่าหน้าตาดีหรือไม่ พอฟังจบจึงเข้าใจ ที่แท้ก็เป็นอีกวิธีที่อาจารย์ไม้ใกล้ฝั่งปลอบใจโจ๊กเกอร์นั่นเอง
ผลกระทบของการโหวตบนเวยป๋อเมื่อหลายวันก่อนนั้นนับว่ากว้างมาก ดูจากจำนวนโหวตนับสิบล้านก็รู้ว่ามีคนเข้าร่วมมากมายเพียงใด จางเย่ได้ตำแหน่งดาราสุดอัปลักษณ์อันดับสอง แต่ทุกคนต่างรู้ว่าคนอย่างจางเย่ค่อนข้างไม่สะทกสะท้าน เพราะเขาก็มักจะวนเวียนอยู่กับตำแหน่งที่ไม่น่าพิสมัยเหล่านี้อยู่บ่อยครั้ง ทุกคนต่างชินเสียแล้ว แต่นับว่าเป็นครั้งแรกสำหรับโจ๊กเกอร์ ทุกคนไม่รู้ว่าโจ๊กเกอร์จะมีสภาพจิตใจรับเรื่องนี้ได้มากน้อยแค่ไหน เพราะยังไงทุกคนก็ไม่ได้ฉายเดี่ยวไม่สนโลกอย่างจางเย่ เป็นต้นว่าหากมีชายหรือหญิงคนอื่นได้รับฉายาว่าสุดอัปลักษณ์แบบนี้ คงเจ็บแค้นเต้นผางด่าพ่อล่อแม่ไปนานแล้ว


[Go To Next Chapter]( ./137.md)