##บทที่ 1161 : ก่อนเปิดฉาก!
สิบวันต่อมา
นับถอยหลังสู่โอลิมปิก เหลืออีกเพียงวันเดียวเท่านั้น!
บนท้องถนนใหญ่และตามตรอกซอกซอยของเมืองหลวง ต่างพบเห็นชาวต่างชาติมากขึ้นทุกขณะ ทั้งที่พระราชวังต้องห้าม พระราชวังฤดูร้อน และตามสถานที่ท่องเที่ยวชมวิวต่างๆ ตัวแทนทีมต่างชาติก็ได้ทยอยเดินทางเข้าเมืองหลวงและเข้าพักที่หมู่บ้านโอลิมปิกได้สักพักใหญ่แล้ว ภายใต้การระเบิดประโคมข่าวของสื่อต่างๆ บรรยากาศงานโอลิมปิกจึงพุ่งทะยานถึงขีดสุดจนแทบไม่มีข่าวอื่น หันไปทางไหนก็เจอแต่ข่าวโอลิมปิก นักกีฬาและขั้นตอนเตรียมงานต่างๆ ในพิธีเปิด
สื่อต่างประเทศก็เช่นเดียวกัน
สื่อเกาหลีใต้ ‘อันยางซีบาดเจ็บระหว่างฝึกซ้อม หรือจะพลาดการแข่งโอลิมปิกนครหลวง!’
สื่อญี่ปุ่น ‘กำหนดตัวผู้ถือธงทัพนักกีฬา นักว่ายน้ำชื่อดังโอบาตะเข้ารับหน้าที่!’
สื่อเกาหลีเหนือ ‘ประกาศกร้าวปฏิญาณตนจะเป็นจ้าวเหรียญทอง แซงหน้าจีนและอเมริกา!’
สื่ออังกฤษ ‘ลิเลียนจะเข้าร่วมพิธีเปิดโอลิมปิก!’
สื่อแคนาดา ‘ลิเลียน สาวงามอันดับหนึ่งแห่งอังกฤษจะร้องเพลงเปิดเวทีโอลิมปิก!’
นี่คือวันแห่งโอลิมปิก!
บัดนี้ ทั่วทั้งโลกล้วนจับจ้องมาที่เมืองหลวงแล้ว!
……
 
ณ หมู่บ้านโอลิมปิก
บริเวณสถานที่จัดงานหลัก
สตาฟจำนวนไม่น้อยกำลังวุ่นอยู่กับการปรับปรุงเวทีเฉพาะกิจ ตกแต่งและตรวจสอบเป็นครั้งสุดท้าย บนหน้าจอขนาดมหึมากำลังฉายภาพทั่วไป เป็นการติดตั้งและทดสอบกล้อง ดูจากบรรยากาศตึงเครียดแสดงให้เห็นว่าขณะนี้เข้าสู่ช่วงเตรียมตัวเข้าสู่ขั้นตอนสุดท้ายแล้ว 
จางเย่กลับยังคงเอื่อยเฉื่อย นั่งรับโทรศัพท์อยู่คนเดียวที่ด้านล่างเวที
“ลูกแม่ ขอตั๋วเพิ่มหน่อย!”
“ก็ให้แม่กับพ่อไปแล้วไม่ใช่เหรอ?”
“ไม่พอน่ะสิ วันนี้เจ๊โจวเพื่อนบ้านมาหา อยากได้เหมือนกัน”
“โอ๊ย เห็นเป็นหัวผักกาดขาวหรือไง? ตั๋วนี่ผมก็ได้มาแค่ไม่กี่ใบเองนะ”
“แกไปขอมาเพิ่มหน่อยสิ คนเขาอยากไปดูพิธีเปิดที่สนามกันทั้งนั้นนี่นา แล้วก็มีป้าเฉินแกอีกนะ น้าสะใภ้หลี่ด้วย เพื่อนบ้านเก่าแก่มาขอร้องฉันทั้งที จะไม่ให้เขาได้ยังไง?”
“ก็ได้ ผมจะลองถามดู”
“จริงสิ ขอลายเซ็นลิเลียนมาให้ด้วยล่ะ!”
“ยังไม่เจอตัวเลย เครื่องเธอมาถึงกี่โมงก็ยังไม่รู้”
“ยังไงก็เอามาหลายๆ ใบนะ!”
“โอเค รู้แล้ว”
ปรากฏว่าสักพักก็มีโทรศัพท์โทรมาอีกสายหนึ่ง
เป็นเลี่ยวอี้ฉี
“อาจารย์จาง”
“ไง สหายปวยเล้ง”
“มีเรื่องอยากขอร้องคุณน่ะค่ะ”
“ไม่ต้องขอร้อง ว่ามาเลย”
“ขอลายเซ็นคุณลิเลียนให้ฉันสักใบได้ไหมคะ?”
“เฮ้ย เธอก็ด้วยเหรอ?”
“ใช่ค่ะ ฉันปลื้มเธอมาหลายปีแล้ว!”
“ได้ ไว้มีโอกาสจะขอให้”
“อย่างนั้นต้องขอบคุณมากเลยค่ะ! ฮ่าๆ เดี๋ยวฉันเลี้ยงตอบแทนนะคะ คุณเลือกร้านได้เลยค่ะ!”
จากนั้น ย่าจางเสียก็โทรมาถาม
“ย่าจาง”
“จางน้อย ลิเลียนมาหรือยัง?”
“ยังนะครับ”
“ขอลายเซ็นให้หน่อยได้ไหม?”
“โห คุณก็ด้วยเหรอครับเนี่ย?”
“หลานฉันชอบเธอมาก คลั่งไคล้เชียวล่ะ เอาแต่รบเร้าฉันทุกวันจนฉันไม่มีทางเลือก ตอนนี้คนที่มีโอกาสเข้าใกล้ลิเลียนที่สุดก็มีแต่เธอแล้ว ฉันเลยต้องมาหาเธอนี่แหละ”
“ได้ครับ ไว้ผมจะขอให้”
“ขอบใจนะ ฮุฮุ”
นี่ไม่ใช่สายแรกที่โทรมาไหว้วานจางเย่ ในช่วงสิบวันมานี้ เขารับสายจากเพื่อนๆ ไม่รู้ตั้งกี่ครั้ง หรือไม่ก็มาหาเขาถึงที่สตูดิโอตรงๆ ทั้งหมดล้วนมาด้วยเรื่องของดาราระดับสากลลิเลียนคนนี้ทั้งสิ้น จางเย่ถึงขั้นต้องตกใจเมื่อพบว่ามีเหล่าเพื่อนๆ และญาติๆ ของตนเป็นแฟนพันธุ์แท้ของลิเลียนมากถึงขนาดนี้ อย่างภรรยาของเหยาเจี้ยนไฉ คุณนายสุดที่รักของเฉินกวง หรือเอมี่ ลูกพี่ลูกน้องสามสาว ดูก็รู้ว่า สาวงามอันดับหนึ่งชาวอังกฤษผู้นี้มีเสน่ห์ยิ่งนัก เล่นเอาจางเย่ตั้งตาที่จะได้ร่วมงานกับเธอมากขึ้นทุกที เขาอยากจะเห็นด้วยตาของตนเองว่าดาราระดับนานาชาติในตำนานผู้นี้เป็นเทพเซียนมาจากไหนกันแน่
ผู้กำกับใหญ่ลี่เคอเดินรีบร้อนเข้ามาพร้อมสตาฟคนหนึ่ง
จางเย่ส่งเสียงทักทาย “ผู้กำกับลี่ คนยังมาไม่ถึงเหรอครับ?”
ลี่เคอดูนาฬิกา “น่าจะใกล้แล้วล่ะ เครื่องลงเมื่อสองชั่วโมงก่อน อาจจะอยู่ระหว่างทาง”
จางเย่พยักหน้า “โอเค งั้นผมไปสูบบุหรี่สักหน่อย”
ลี่เคอพูดไม่ออก “ที่นี่ห้ามสูบนะครับ ผมไปจัดการธุระก่อน เดี๋ยวถ้าคนมาถึงแล้วจะมาแจ้งคุณนะครับ พวกคุณสองคนต้องร้องเพลงร่วมกันในช่วงสำคัญที่สุดตอนพิธีเปิด วังนี้จึงต้องซักซ้อมกันให้ดี สถานที่ซ้อมก็เตรียมไว้ให้พวกคุณเรียบร้อยแล้ว ไปล่ะครับ”
จางเย่โบกมือให้ แล้วลุกขึ้นเดินลิ่วออกไป
บริเวณรอบๆ เต็มไปด้วยสตาฟและรปภ. รวมถึงอาสาสมัครกลุ่มใหญ่ จะจุดบุหรี่สูบตรงนี้ก็ไม่ดีแน่ ได้แต่เดินต่อไป มีอาสาสมัครบางคนแวะเข้ามาขอลายเซ็นจางเย่ และสตาฟบางคนก็ผละจากงานวิ่งมาขอถ่ายรูปกับจางเย่ นอกจากจะยุ่งมากจริงๆ น้อยครั้งที่เขาจะปฏิเสธ เมื่อทุกคนพอใจแล้ว เขาก็สวมแว่นกันแดด เดินหาที่ปลอดคนต่อไป
มองซ้าย มองขวา
ไม่มีใคร เอาล่ะ ที่นี่แหละ!
จางเย่ควักบุหรี่ออกมามวนหนึ่ง จากนั้นก็แงะกลักไม้ขีดออกมา ‘สี’ ไม้ขีดก้านหนึ่งแล้วจุดบุหรี่ อัดควันเข้าปอดอย่างปรีดา ชายหนุ่มพูดมาตลอดว่าจะเลิกเหล้าเลิกบุหรี่ แต่ก็แค่พูดไปอย่างนั้น ไม่เคยลงมือปฏิบัติจริงเลยสักครั้ง เขาพยายามใช้สมองหาวิธีแอบเอาไม้ขีดเข้ามาแทบตาย เพราะมาตรการรักษาความปลอดภัยที่หมู่บ้านโอลิมปิกและสนามจัดโอลิมปิกห้ามนำอุปกรณ์จุดไฟเข้ามา มีการตรวจสอบอย่างเข้มงวด แม้แต่สตาฟก็ไม่ยกเว้น จางเย่มาที่นี่หลายครั้งจนรู้ลู่ทางดีจึงแอบเอาไม้ขีดยัดใส่ในซองบุหรี่นั่นเอง อย่างไรซะด้วยสถานะของเขา รปภ. ก็ไม่กล้าค้นตัวเขาละเอียดนัก เป็นเหตุให้เขานำไฟเข้ามาได้ในที่สุด
ทันใดนั้น ก็มีเสียงฝีเท้าดังขึ้นที่ด้านหลัง!
จางเย่รีบโยนบุหรี่ลงพื้นแล้วใช้เท้าขยี้ดับอย่างรวดเร็ว อย่างไรเสียนี่ไม่ใช่เรื่องที่ควรเผย ถ้าถูกแฉว่าจางเย่แอบสูบบุหรี่ในสถานที่จัดงานโอลิมปิกทั้งที่รู้กฎข้อห้ามดีละก็ ต้องกลายเป็นข่าวโดนรุมยำเละแน่ๆ ขณะที่กำลังจะเผ่นแน่บไปนั้นเอง หูก็พลันก็ได้ยินเสียงรองเท้าส้นสูงย่ำมาใกล้ๆ เสียแล้ว
“เฮ้”
เสียงหญิงสาวผู้หนึ่งดังขึ้น
เหมือนจะเรียกเขา?
จางเย่หันกลับไปโดยสัญชาตญาณ จากนั้นก็ต้องตะลึง เมื่อพบว่าคนที่มาเป็นหญิงสาวรูปร่างสูงโปร่ง ทั้งยังเป็นชาวต่างชาติ เรือนผมสีแดงโดดเด่น อายุคงไม่มากไม่น้อย เพราะเธอสวมแว่นกันแดดอันใหญ่ยิ่งกว่าของจางเย่เสียอีกจึงเดาอายุจริงๆ ไม่ออก 
คนต่างชาติ?
นักกีฬาชาติอื่น?
หรือเป็นโค้ช?
จางเย่มองเธอ ถามออกไปด้วยภาษาอังกฤษอันกระท่อนกระแท่นของตน “ยู-อาร์-คอลลิ่ง-มี?    (คุณกำลังเรียกผม)” พลางชี้ที่ตัวเอง
สาวผมแดงเผยอรอยยิ้ม “เยส (ใช่)”
จางเย่กะพริบตา “ฮาว...เฮล์ป...ยู? (ยังไงช่วยคุณ)” ไวยากรณ์เละเทะ!
สาวผมแดงแสดงท่าทีงุนงง “ว๊อท? (อะไร)”
จางเย่ยังคงพยายามเค้นคำศัพท์ง่ายๆ ออกมา อยากจะบอกเหลือเกินว่า จ๊ะเอ๋คุณชาวต่างชาติงานงอกแล้วล่ะ พวกเราต่างคนต่างไปได้รึเปล่า ทว่าภาษาอังกฤษของเขาเรียกได้ว่าเข้าขั้นน่าเวทนา ไอ้ ‘ภาษาอังกฤษที่เค้นจากจิตใจ’ ของเขานั้น อย่าว่าแต่ชาวต่างชาติเลย คนจีนด้วยกันก็ยังฟังไม่เข้าใจ!
ในขณะที่จางเย่กำลังเค้นสมองแทบแตกอยู่นั้นเอง สาวต่างชาติผมแดงก็เอ่ยสิ่งที่ทำให้เขาตกตะลึงออกมา!
เธอหัวเราะคิกพลางกล่าว “ฉันว่านะลูกพี่ คุยภาษาอังกฤษไม่น่ารอดหรอก ใช้ภาษาจีนเถอะ คุณเป็นคนจีนสินะ?”
จางเย่ฟังแล้วทึ่ง!
สาวผมแดงควักบุหรี่ออกมาตัวหนึ่งด้วยท่าทางงามสง่า โบกไปที่จางเย่ “ไม่มีอะไร พอดีเห็นคุณสูบบุหรี่น่ะ ขอยืมไฟหน่อยได้รึเปล่า? ไฟแช็กฉันโดนรปภ. ซิวไปแล้ว”
จางเย่โยนกลักไม้ขีดไฟส่งให้อย่างทึ่มทื่อ
สาวผมแดงคว้าไว้กลางอากาศ “ฮ่าๆ ขอบใจนะ”
จุดเสร็จเธอก็ยืนเอนหลังพิงกำแพง อัดควันเข้าไป แล้วโยนกลักไม้ขีดกลับมา
จางเย่รับไว้ สีหน้ายังคงตะลึงค้างราวกับเจอผีตัวเป็นๆ เขาจะไปคิดได้อย่างไรว่าหญิงสาวชาวต่างชาติคนหนึ่งจะอ้าปากมาพูดภาษาถิ่นได้คล่องปร๋อขนาดนี้? แม่งสำเนียงปักกิ่งดีกว่าฉันซะอีก! แล้วยัง ‘ซิวไป’ นั่นอีก รู้ศัพท์สแลงอย่างซิวด้วยว่าใช้ยังไง?
อาเจ๊คนนี้โคตรเทพเลย!
จางเย่ตกตะลึงจนตาแตกแล้ว!
 
 


[Go To Next Chapter]( ./262.md)