##บทที่ 1174 : จางเย่พากย์โอลิมปิก (ต้น)


วันต่อมา
วันที่ห้าของการแข่งขันกีฬาโอลิมปิก
จางเย่แทบไม่ได้นอนเลยตลอดทั้งคืน ทำการบ้านอยู่คนเดียวที่สตูดิโอ หูฟังการพากย์การแข่งโอลิมปิกเกมหนึ่งของโอลิมปิกครั้งที่แล้ว บนโต๊ะมีตารางการแข่งขันและกฎการแข่งกีฬาโอลิมปิกทุกชนิด มาตรฐานการตัดสินของกรรมการ สถิติโลกของรายการแข่ง ผลงานที่ดีที่สุดของเหล่านักกีฬา มีกี่คนที่ได้เหรียญทอง และอื่นๆๆๆ จางเย่ใช้เวลาหนึ่งคืนก็อ่านข้อมูลที่ดูเหมือนภูเขาลูกย่อมๆ หมดแล้ว นี่เป็นข้อมูลที่คนในสตูดิโอช่วยเขารวบรวมมา ถ้าอยากบรรยายการถ่ายทอดสดกีฬาโอลิมปิกแต่ไม่มีพื้นฐานเลยแม้แต่น้อยย่อมเป็นไปไม่ได้ จางเย่จะต้องเตรียมความรู้พื้นฐานไว้ให้เพียงพอ เขารับงานนี้แล้ว ย่อมไม่สามารถบุกโดยปราศจากอาวุธได้
ตอนนั้นเอง โทรศัพท์ดังขึ้น
เป็นแม่นั่นเอง "เมื่อคืนไม่ได้กลับบ้านเหรอ?"
จางเย่ตอบ "อา ที่สตูดิโอยุ่งมากเลย"
แม่ถาม "แล้วก็ไม่โทรมาสักสาย อีกเดี๋ยวจะกลับมาไหม?"
"ตอนค่ำค่อยว่ากันอีกทีนะ กลางวันยังมีงานอยู่" จางเย่ตอบยิ้มๆ "จริงสิแม่ บอกพ่อให้หน่อยสิ จำไว้ว่าการถ่ายทอดสดโอลิมปิกตอนบ่ายโมงต้องดูให้ได้นะ"
แม่มึนงง "ทำไม?"
จางเย่ตอบ "ฮ่าๆ เดี๋ยวดูก็รู้เองแหละ"
ตอนเช้า บัญชีเวยป๋อทางการของสตูดิโอจางเย่ลงข่าว
สตูดิโอ : ขอเชิญทุกคนมาดูการถ่ายทอดสดโอลิมปิกช่วงบ่ายให้ตรงเวลา มีเซอร์ไพรส์ด้วยนะ
ชาวเน็ตเองก็ไม่เข้าใจ
"การถ่ายทอดสดโอลิมปิก?"
"มีเซอร์ไพรส์อะไร?"
"ไม่เข้าใจ หมายความว่ายังไงเหรอ?"
"โฆษณาให้โอลิมปิกหรือเปล่า? ได้ยินว่าช่องกีฬาของซีซีทีวีช่วงนี้เรตติ้งตกนี่ พวกคนของฝั่งซีซีทีวีร้อนใจกันไปหมดแล้ว พิธีกรหลายคนก็เชิญชวนให้ทุกคนมาติดตามการแข่งโอลิมปิกกันเยอะๆ ยังไงนี่ก็เป็นการจัดงานครั้งแรกของประเทศเรา เรตติ้งต่ำไปสีหน้าย่อมไม่น่าดูอยู่แล้ว"
"เฮ้อ ใครใช้ให้ผลงานปีนี้ไม่ดีกันล่ะ"
"ใช่ ฉันก็ไม่รู้จะดูไปทำไมแล้ว"
"ฉันยังดูอยู่ ถึงผลงานจะน้อยมากแต่ก็จะสนับสนุนเหล่านักกีฬาโอลิมปิก!"
"ไม่รู้ว่าสตูฯ ของจางเย่จะทำอะไรนะ?"
ทุกคนมึนงงสับสน
ก่อนช่วงบ่าย
สนามแข่งกีฬาโอลิมปิก
เมื่อจางเย่มาถึงห้องถ่ายทอดสดที่เป็นห้องของ CCTV การแข่งในช่วงเช้าก็ออกอากาศเสร็จไปแล้ว ตอนกลางวันพักผ่อน เหล่าสตาฟกำลังกินข้าวกล่องกันอยู่ บางคนกินไปพลางดูสคริปต์ไปพลาง เตรียมพร้อมสำหรับการแข่งช่วงบ่าย
"อิ่งอี๋" จางเย่ส่งเสียงทักทาย
อวี๋อิ่งอี๋ที่กำลังกินอาหารจากกล่องข้าวเงยหน้าขึ้น "มาแล้วเหรอ? กินข้าวมาหรือยัง?"
จางเย่ยิ้ม "ยังเลย"
อวี๋อิ่งอี๋หันไปด้านข้างทันที "เอามาแบ่งให้อาจารย์จางหน่อย"
สตาฟคนหนึ่งรีบนำกล่องข้าวมาให้จางเย่ทันที
"ขอบคุณ" จางเย่เองก็ว่าง่าย ลากเก้าอี้ตัวหนึ่งมาแล้วก็นั่งลงกินอย่างเอร็ดอร่อย
คนในห้องล้วนจ้องมาที่จางเย่ สำหรับบุคคลที่เป็นตำนานผู้นี้ พวกเขาหลายคนเพิ่งเคยได้เห็นกับตาเป็นครั้งแรก เลยจ้องเขาอยู่นานนิดหน่อย
อวี๋อิ่งอี๋เองก็มองเขา "นายเป็นดาราดังขนาดนี้ยังกินข้าวกล่องได้อยู่อีกเหรอ?"
จางเย่หัวเราะขณะยกกล่องข้าวในมือขึ้น "นี่มีอะไรที่กินไม่ได้กัน? อาหารของพวกเธอนับว่าดีแล้วนะ ปีนั้นตอนที่ฉันถ่าย 'จีนบนปลายลิ้น' อยู่ข้างนอก แม้แต่ข้าวกล่องยังไม่มี ล้วนต้องขอข้าวจากคนท้องถิ่น แผ่นแป้งธัญพืชพวกนั้นแต่ละแผ่นแข็งมาก ไม่ดื่มน้ำตามก็กลืนไม่ลง เหอๆ เธอว่ากล่องข้าวนี้ไม่อร่อย ถ้าพวกเธอออกไปกับกองถ่ายของฉันตั้งแต่แรกเดาว่าเกือบครึ่งคงหิวตาย"
อวี๋อิ่งอี๋ยิ้ม "ฉันคิดว่านายเสพสุขกับความสะดวกสบายจากชื่อเสียงมาตลอดซะอีก"
"ไม่เอาน่า" จางเย่ตอบยิ้มๆ "หลายปีนี้ก็ลำบากมาตลอดนั่นแหละ"
เวลานี้เองผู้กำกับช่องกีฬาของ CCTV ก็เดินเข้ามาหา
ผู้กำกับมีสีหน้าใจดี "อาจารย์จาง ครั้งนี้ต้องพึ่งคุณแล้ว"
จางเย่ใช้มือซ้ายถือกล่องข้าว มือขวาจับมือกับเขา
หลังจากนั้นพวกเขาก็แลกเปลี่ยนเรื่องราวเกี่ยวกับการทำงานเล็กน้อย
ผู้กำกับคนนั้นถาม "เสี่ยวอวี๋ได้คุยกับคุณหรือยัง? คุ้นเคยกับงานหรือยังครับ?"
จางเย่ตอบ "พอใช้แล้วล่ะ" ผู้กำกับอีกคนเหงื่อตก "อย่าบอกว่าพอใช้สิอาจารย์จาง พวกเราให้คุณมาดึงเรตติ้งนะ ก่อนหน้านี้คุณไม่เคยทำงานเป็นพิธีกรการแข่งกีฬามาก่อน ดังนั้นเรื่องพื้นฐานเลยเป็นปัญหา" เขารีบนำเอกสารปึกหนึ่งออกมา "นี่เป็นสถานการณ์และข้อมูลที่เกี่ยวข้องของการแข่งช่วงบ่าย ใครที่เป็นเจ้าของเหรียญทองคนก่อน แต้มที่ยอดเยี่ยมที่สุดของโลกคือเท่าไหร่ เขียนไว้บนนี้หมดแล้ว คุณรีบดูเร็วเข้า จะได้ไม่พูดผิดตอนถึงเวลา"
จางเย่รับมาพลิกดูแล้วก็ส่งเอกสารคืนเขา "ไม่จำเป็นแล้วครับ ข้อมูลทั้งหมดแล้วก็สถิติของโอลิมปิกผมท่องไว้นานแล้ว"
อวี๋อิ่งอี๋นิ่งงัน "นายท่องยังไงน่ะ?"
“ก็ท่องแบบนั้นแหละ" จางเย่ตอบ "ฉันทำงานพิธีกร แต่ไหนแต่ไรก็ไม่เคยใช้สคริปต์อยู่แล้ว"
คนที่อยู่โดยรอบจ้องจางเย่ด้วยความตกตะลึง เรื่องที่จางเย่ไม่ใช้สคริปต์คนใน CCTV ต่างรู้ดี แต่ว่านี่ไม่ใช่การทำรายการนะ นี่เป็นการแข่งโอลิมปิก ข้อมูลที่เกี่ยวข้องมีเยอะและละเอียดมาก แล้วยังมีพวกชื่อชาวต่างชาติอีก ใครจะไปจำได้หมด? ขนาดอวี๋อิ่งอี๋ที่เชี่ยวชาญการพากย์กีฬายังไม่ไหวเลย!
อวี๋อิ่งอี๋เอ่ยอย่างไม่เชื่อ "นักกีฬาขว้างค้อนหญิงที่ได้บันทึกสถิติโลกคือใคร?"
"อีลีน่า"
"กี่เมตร?"
"แปดสิบเอ็ดจุดศูนย์ห้าเมตร"
"นักกีฬากระโดดค้ำถ่อชายที่ได้คะแนนดีที่สุดในปีนี้คือใคร?"
"โรเบิร์ต ได้หกเมตรสิบเซนติเมตร"
"นักกีฬายิมนาสติกประเภทคานทรงตัวหญิงลำดับที่สิบเอ็ดของโลกคือใคร?"
"ผู้เข้าแข่งชาวญี่ปุ่น ชื่อโทยามะ โซโกะ"
มีคนรีบค้นหาเพราะไม่อยากเชื่อ!
"ลำดับที่สิบเอ็ดเหรอ?"
"คนไหน?"
"เชี่ย!"
"เป็นโทยามะ โซโกะจริงๆ ด้วย!"
ทุกคนเงียบกริบเป็นเป่าสาก
อวี๋อิ่งอี๋พูดขึ้น "นายท่องได้หมดจริงๆ เหรอ?"
ทุกคนมองจางเย่ประหนึ่งเห็นผี ท่องจำผู้รักษาตำแหน่งสถิติโลกสองสามคนหรือข้อมูลผลงานที่ยอดเยี่ยมที่สุดของวันนี้นี่ยังพอยอมรับได้ เพราะว่านี่เป็นสิ่งที่ได้รับความสนใจลำดับต้นๆ แต่นายแม่งกระทั่งนักกีฬายิมนาสติกประเภทคานทรงตัวหญิงลำดับที่สิบเอ็ดของโลกก็ยังจำได้แม่น? ความสามารถในการจำของนายจะดีเกินไปแล้ว!
จางเย่ยักไหล่ แล้วกินข้าวที่เหลือไม่กี่คำจนหมด "ไม่งั้นเธอคิดว่าเมื่อคืนนี้ที่ฉันไม่ได้นอนเลยทั้งคืนไปทำอะไรมาล่ะ? ฉันเป็นพิธีกรมืออาชีพ อย่ามาตั้งคำถามกับทักษะพื้นฐานมืออาชีพของฉันนะ"
อวี๋อิ่งอี๋ยิ้มไม่ได้หัวเราะไม่ออก "แต่นี่มันจะมืออาชีพมากไปไหม! งั้นฉันเป็นมือสมัครเล่นหรือยังไง?"
คนทั้งหมดในห้องอัดล้วนนับถือแล้ว!
ผู้กำกับคนนั้นยกนิ้วโป้งให้ "ศาสตราจารย์จางช่างสมกับที่โด่งดังก้องฟ้าจริงๆ สมแล้วที่เป็นบุคคลที่ฉลาดที่สุดในรอบร้อยปี วันนี้ได้เปิดหูเปิดตาแล้วจริงๆ ก่อนหน้านี้ยังกังวลว่าคุณจะไม่คุ้นกับการถ่ายทอดสดกีฬา ดูเหมือนตอนนี้จะเป็นพวกเราที่คิดมากไป มืออาชีพก็คือมืออาชีพจริงๆ ยอดเยี่ยม!"
จางเย่ตอบด้วยรอยยิ้ม "อย่าเลย ผมทำงานแลกเงิน ผมรับงานมาแล้วก็ต้องทำออกมาให้ดีที่สุด เรื่องนี้พวกคุณวางใจได้ ถ้ามีความต้องการอะไรเกี่ยวกับการพากย์พวกคุณก็เสนอมาได้เลย"
ผู้กำกับคนนั้นพยักหน้าแล้วตอบว่า "การถ่ายทอดโอลิมปิกในสมัยก่อนเชยและเคร่งครัดเกินไป ตามขนบเกินไป ตอนนี้ความต้องการของผู้ชมสูงขึ้นเรื่อยๆ สิ่งที่ชอบก็ไม่เหมือนเมื่อก่อน พวกเราวิเคราะห์ว่านอกจากผลงานของตัวแทนพวกเราไม่ค่อยดีแล้ว เรื่องนี้เองก็เป็นสาเหตุที่ทำให้เรตติ้งตกลง เชิญคุณมาครั้งนี้พวกเราก็อยากสร้างความเปลี่ยนแปลง ทดลองอะไรใหม่ๆ บ้าง ลองดูว่าจะเปลี่ยนแปลงในส่วนการพากย์ได้บ้างไหม"
จางเย่ร้องอืม "ผมเข้าใจแล้ว"
ที่เชิญจางเย่มารับหน้าที่พากย์โอลิมปิก ช่องกีฬา CCTV ถือว่าเผชิญความเสี่ยงครั้งใหญ่ พวกเขาแทบจะประชุมกันถึงหนึ่งวันเต็มถึงตัดสินใจออกมาได้! นี่คือความพยายามที่กล้าหาญอย่างยิ่ง แต่ผลของความพยายามครั้งนี้จะเป็นอย่างไร ตอนนี้ไม่ว่าใครก็ยังไม่อาจล่วงรู้ได้!
 
 
 


[Go To Next Chapter]( ./275.md)