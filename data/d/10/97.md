##บทที่ 997 : แชมป์ประจำสัปดาห์แรกถือกำเนิด!
บทเพลงหยุดลงแล้ว
การแสดงก็จบลงแล้ว
แล้วทันใดนั้นเอง ไม่รู้ว่าเป็นผู้ชมคนใดที่เริ่มส่งเสียงตะโกน "โจ๊กเกอร์! โจ๊กเกอร์!"
จากนั้นก็มีคนร่วมตะโกน "โจ๊กเกอร์!"
หานฉีปาดน้ำตา แล้วร้อง "โจ๊กเกอร์!"
เอมี่ก็ชูมือพลางตะโกนว่า "โจ๊กเกอร์!"
เสี่ยวหลวี่เปล่งเสียงดัง "โจ๊กเกอร์!"
ผู้กำกับหูเฟยซึ่งอยู่ด้านล่างเวทีต่างก็กำมือแน่น!
ยอดเยี่ยมเกินไปแล้ว!
เพลงนี้ยอดเยี่ยมเกินไปแล้ว!
คนคนนี้...ยอดเยี่ยมเกินไปแล้ว!
“โจ๊กเกอร์”
“โจ๊กเกอร์”
“โจ๊กเกอร์”
“โจ๊กเกอร์”
เสียงตะโกนยิ่งดังขึ้น ยิ่งกึกก้องขึ้นเรื่อยๆ
นี่ช่างเป็นภาพที่ยากจะหาคำบรรยาย!
จางเย่ที่เพิ่งลืมตาขึ้นก็รู้สึกงงงันไปวูบหนึ่ง เขาลุกขึ้นจากเปียโน ค่อยๆ ยืดกายต่อหน้าแขกรับเชิญและเหล่าผู้ชมอย่างอ่อนแรง ก่อนจะโค้งกายลง ตัวเขาย่อมนึกไม่ถึงว่าจะสามารถสร้างความประทับใจแก่คนในห้องส่งได้ถึงเพียงนี้ เขาแค่พูดในสิ่งที่อยากพูดก็เท่านั้น ไม่ได้แม้แต่คาดหวังว่าจะมีคนเข้าใจความหมายของเพลง เพราะเดิมทีในโลกใบก่อนเพลงเพลงนี้ก็ไม่ใช่เพลงฮิตอะไร แม้หานหงจะเคยนำไปขับร้องมาก่อน ทำให้อาจมีคนรู้จักเพิ่มขึ้นเล็กน้อย แต่ก็ไม่ได้ถือว่าโด่งดัง แล้วก็ไม่ใช่ว่าทุกคนฟังแล้วจะรู้สึกชื่นชอบ ต้นฉบับของเพลงนี้เป็นของวงมิดเดย์ซัน[1] ทำนองและคำร้องโดยหวังเป่า[2] ดีดเปียโนคลอประกอบ ตอนที่จางเย่ร้องก็มีการปรับคีย์จากต้นฉบับเดิมและแก้ไขรายละเอียดบางอย่าง เช่น การซ้ำคำว่า ‘แสนงาม แสนงาม แสนงาม’ ในตอนท้าย ล้วนเป็นจางเย่เพิ่มเติมเข้ามาเอง
ตอนที่อยู่ในโลกเดิมจางเย่ชอบเพลงนี้มาก เพราะหน้าตาเขาไม่ได้หล่อเหลาอะไร ไม่ได้มีความสามารถโดดเด่นดีเยี่ยมมากนัก ทุกคนที่รู้ว่าเขาอยากเข้าวงการบันเทิงล้วนพยายามโน้มน้าวให้เขาเปลี่ยนใจ จนกระทั่งได้ก้าวเท้าเข้าสู่วงการบันเทิง ความรู้สึกนี้ของเขาก็ยิ่งลึกล้ำขึ้น มนุษย์ทุกคนล้วนชมชอบกุหลาบสาย ทุกคนต่างคิดว่ากุหลาบสายนั้นงดงามที่สุด ทว่าเขารู้ดีว่าตนเองไม่ใช่กุหลาบสาย เขาเป็นเพียงกุหลาบป่าที่คิดว่าตนงดงามที่สุดทว่ากลับไร้ซึ่งคนเหลียวแล
ดังนั้นเขาจึงต้องการที่จะเปลี่ยนเพลง ต่อให้จะร้องเพลงเพลงนี้ออกมาล้มเหลวก็ช่าง เขาตัดสินใจแล้วว่าต้องร้องเพลงนี้เท่านั้น
เหล่าผู้ชมเวลานี้ล้วนรู้สึกพลุ่งพล่าน
พวกเขาร้องตะโกน
พวกเขาร้องเรียก
มีบางคนถึงกับร้องไห้ออกมา
เสียงปรบมือดังกึกก้อง ทุกคนพากันยืนขึ้น!
นี่คือ...เสียงปรบมือที่มอบให้ฉัน?
นี่คือ...น้ำตาที่หลั่งออกมาเพื่อฉัน?
พอเห็นภาพนี้ ในใจของจางเย่พลันเต็มตื้นไปด้วยความประทับใจ เขานึกอยากทำเหมือนที่เคยทำ ท่องกลอนออกมาสักบท หรือพูดถ้อยคำสักสองสามประโยค แต่เขารู้ดีว่าขณะนี้ตนไม่สามารถทำได้
ต่งซานซานขึ้นมาบนเวที “ขอบคุณการแสดงของหน้ากากโจ๊กเกอร์นะคะ”
จางเย่มองเธอแวบหนึ่ง
รอยยิ้มของต่งซานซานคล้ายว่าจะไม่เป็นธรรมชาติอยู่สักหน่อย “ขอเชิญหน้ากากดอกทานตะวันใต้ดวงดาว และหน้ากากดอกไม้ต้องฝนกลับขึ้นมาบนเวที…” พูดถึงตรงนี้เสียงของเธอก็เงียบไป
ผู้ชมมากมายต่างงุนงง ก่อนที่พวกเขาจะพบว่าพิธีกรสาวกำลังร้องไห้
หน้ากากดอกไม้เป็นคนแรกที่ขึ้นมาบนเวที เมื่อมองเห็น เธอก็เดินเข้าไปตบบ่าต่งซานซานทันที ก่อนกอดต่งซานซานอย่างเรียบง่ายหนึ่งครั้ง
ต่งซานซานหัวเราะพลางเช็ดตา ก่อนเอ่ย “ขอโทษนะคะ อินมากไปหน่อย” จากนั้นก็หันไปมองหูเฟยที่อยู่ด้านล่างเวที “ผู้กำกับ จังหวะเมื่อกี้อย่าออกอากาศนะคะ”
หูเฟยชูมือยกนิ้วโป้งให้ ไม่ได้ตำหนิเธอแต่อย่างใด และยังยิ้มปลอบใจ
ต่งซานซานเอ่ยขอโทษ “ขอโทษค่ะ เป็นฉันที่ไม่เป็นมืออาชีพเอง”
ต่อมาเมื่อหน้ากากดอกทานตะวันขึ้นมาบนเวที ก็เข้ามาตบบ่าให้กำลังใจต่งซานซานเสมือนเป็นรุ่นพี่
จางเสียเอ่ยขึ้นบ้าง “ไม่เป็นไรหรอกซานซาน เมื่อกี้ฉันก็เพิ่งร้องไห้มาเหมือนกัน ตอนนี้ฉันอยากรู้อยู่เรื่องเดียว” เธอจ้องเขม็งไปยังหน้ากากโจ๊กเกอร์ “คุณเป็นใครกันแน่?”
หน้ากากโจ๊กเกอร์ไม่ตอบโต้สักคำ
จางเสียรีบเอ่ยว่า “คนที่ไม่สบาย มีไข้ขึ้นสูง ถึงกับสามารถร้องเพลงแบบนี้ออกมา แล้วยังสามารถแทรกอารมณ์เข้าไปในเพลงได้แบบนี้ ถ้าคุณพูดว่าตัวเองไม่ใช่นักร้องมืออาชีพ ฉันไม่มีทางเชื่อแน่ แต่ว่าทั่วทั้งวงการเพลง ฉันยังนึกไม่ออกเลยว่ามีใครที่เหมือนกับคุณบ้าง!”
หวังจุยซูกล่าวบ้าง “หรือว่าพอเขาไม่สบายเสียงเลยเปลี่ยน พวกเราถึงได้ฟังไม่ออก! หรือว่าเขาเป็นหน้าใหม่? แต่มีหน้าใหม่แบบนี้ด้วยเหรอ!”
เหล่าแขกรับเชิญต่างสับสนงุนงงไปหมด!
ก่อนหน้านี้มีคนคิดว่าโจ๊กเกอร์เป็นนักแสดง แต่ว่าตอนนี้กลับหวั่นไหวแล้ว!
มีบางคนเพิ่งคิดได้ว่าเขาอาจเป็นผู้มีอิทธิพลให้วงการดนตรี แต่ก็เริ่มลังเลแล้ว!
เป็นใครกัน!
ไอ้หมอนี่แม่งเป็นใครกันแน่!
เหล่าผู้ชมเองก็สงสัยเรื่องนี้อย่างมากเช่นกัน พวกเขาอยากเห็นใบหน้าที่แท้จริงภายใต้หน้ากากนั่นเหลือเกิน!
ขณะนี้ต่งซานซานกลับมาเป็นปกติแล้ว “ก่อนการโหวตรอบสุดท้าย มาลองเดากันนะคะว่าเหล่ากรรมการแขกรับเชิญจะตัดสินได้ตรงใจกับพวกคุณหรือไม่ ทุกคนคิดว่าใครจะได้เป็นผู้ชนะในค่ำคืนนี้คะ?”
หวังจุยซูครุ่นคิด กล่าวว่า “ผมคิดว่าน่าจะเป็นหน้ากากดอกไม้! ร้องได้ยอดเยี่ยมมาก ทักษะก็ดีมากด้วย ไม่มีข้อผิดพลาดตรงไหนเลย!”
หน้ากากดอกไม้ต้องฝนโค้งตัวลง
เฉินอี้ตงพูดว่า “ผมให้หน้ากากทานตะวัน ดูจากการแสดงทั้งสองช่วง ผมคิดว่าเขาเหมาะสมจะเป็นแชมป์ในรอบแรก”
หน้ากากดอกทานตะวันพยักหน้า พูดผ่านไมค์แปลงเสียง “ขอบคุณอาจารย์เฉิน”
หานฉีกำหมัดอยู่ข้างล่าง
ทำไมกัน?
ทำไมถึงไม่ใช่หน้ากากโจ๊กเกอร์?
ทำไมพวกนายถึงได้คิดแบบนี้ล่ะ!
ก่อนหน้านี้หานฉีก็ไม่ได้ชอบหน้ากากโจ๊กเกอร์คนนี้มากนัก ตอนที่คุยกันครั้งแรก หน้ากากโจ๊กเกอร์แกล้งหยอกเธอ ทุกคนต่างคิดว่าคนคนนี้คือผู้มีชื่อเสียงในวงการดนตรี เป็นชายหนุ่มที่งี่เง่ามากๆ คนหนึ่ง แต่ว่าเมื่อเธอได้ติดตามดูแลเขา หานฉีก็รู้สึกประทับใจในตัวคนคนนี้อย่างสมบูรณ์! เธอรู้สึกมีความสุขมากที่ตนถูกเลือกมาดูแลโจ๊กเกอร์ เธอรู้สึกมีความสุขที่ตนได้เป็นผู้ประสานงานเพียงหนึ่งเดียวของเขา แล้วก็รู้สึกเป็นเกียรติมากด้วย!
เขาคือกุหลาบป่า!
เป็นดอกไม้อันพิเศษหนึ่งเดียวไม่เหมือนใคร!
เหล่าผู้ชมด้านล่างเวลาต่างส่งเสียง
“อะไรนะ!”
“สองคนนี้ตาบอดหรือเปล่า?”
“ต้องให้หน้ากากโจ๊กเกอร์สิ!”
“เพลงนี้ของโจ๊กเกอร์ยอดเยี่ยมมากเกินไปแล้ว!”
“ฉันก็คิดแบบนั้นเหมือนกัน ดีมากจริงๆ ดีจนพูดไม่ถูก!”
“พูดแบบนี้ไม่ได้นะ ทานตะวันก็ร้องดีมากเหมือนกัน!”
“ฉันจะโหวตให้ดอกไม้ต้องฝนล่ะ”
การเห็นต่างเป็นเรื่องปกติ ไม่มีทางที่ทุกคนจะเห็นตรงกัน ดนตรีนั้นเป็นเรื่องที่ขึ้นอยู่กับประสบการณ์และความคิดเห็นของผู้ฟัง เช่นเดียวกับบทเพลง เมื่อฟังจบความรู้สึกของแต่ละคนย่อมไม่เหมือนกัน เพลงกุหลาบป่าที่จางเย่ร้องนี้ บางทีอาจมีเพียงคนที่เคยผ่านประสบการณ์มาเท่านั้นจึงจะเข้าใจ
ตอนนั้นเอง เฉินกวงก็พูดขึ้น
เฉินกวงมองนักร้องทั้งสามท่าน “ถ้าหากว่ากันตามมุมมองของมืออาชีพ แน่นอนว่าผมต้องเลือกหน้ากากทานตะวันหรือไม่ก็หน้ากากดอกไม้ต้องฝน ทั้งเนื้อเสียง ทั้งเทคนิคในการร้อง และพลังเสียงทั้งหมด ล้วนยอดเยี่ยมอย่างยิ่ง เรียกได้ว่าไร้ที่ติ ตอนแข่งเพลงแรกผมเองก็เลือกจากมาตรฐานนี้ แม้ว่าผมจะชอบเพลงแรกของหน้ากากโจ๊กเกอร์ที่ชื่อ ‘หมาป่า’ มากกว่าก็ตาม แต่ว่าตอนนี้ ผมต้องขออภัยด้วยจริงๆ”
ขออภัย?
ขออภัยอะไร?
แขกรับเชิญอีกสองสามท่านพากันงุนงง
เหล่าผู้ชมก็ไม่เข้าใจเช่นกัน
ทุกคนได้ยินเสียงดังกังวานของเฉินกวงกล่าว “แต่แม้ผมจะพูดว่าตัวเองตัดสินจากมุมมองของมืออาชีพ ทว่าแท้จริงแล้วตัวผมไม่ใช่มืออาชีพเลย! การตัดสินของผมอาจจะดูจงใจและหุนหันพลันแล่นเกินไป แต่ตอนนี้ผมไม่หุนหันพลันแล่นไม่ได้จริงๆ ถ้าผมจะโหวต แน่นอน แน่นอน และแน่นอนว่าผมต้องโหวตให้กับหน้ากากโจ๊กเกอร์! นี่ไม่มีเหตุผล! และไม่ต้องใช้เหตุผล!”
หานฉีประหลาดใจอย่างยิ่ง!
มีคนสนับสนุนแล้ว!
ในที่สุดก็มีคนสนับสนุนอาจารย์โจ๊กเกอร์แล้ว!
มาตอนนี้เหยาเจี้ยนไฉก็เปิดปากพูด “ผมขอพูดก่อนนะ ผมไม่ค่อยเข้าใจนักหรอกว่าอะไรคือเป็นมืออาชีพหรือไม่มืออาชีพ เดิมทีผมก็ไม่ใช่คนในวงการดนตรี แล้วผมก็ไม่เคยทำเพลงมาก่อนด้วย” เขายิ้ม “ถ้าหากว่าคู่หูตลกคนเก่าของผมอยู่ที่นี่ด้วยล่ะก็ เขาต้องให้คำติชมที่เป็นมืออาชีพมากกว่าแน่ๆ อืม ผมทำได้แค่ทำตามเสียงหัวใจของตัวเอง ถ้าให้ผมเลือก ผมก็จะเลือกเหมือนเหล่าเฉิน ผมเลือกโหวตให้โจ๊กเกอร์อย่างไม่ลังเลร้อยเปอร์เซ็นต์! เสียงเขาเป็นยังไงผมไม่รู้ ร้องเป็นยังไงผมก็ไม่เข้าใจ ผมรู้แต่ว่า เพลงกุหลาบป่านี้โดนใจผมมาก! เพลงเพลงนี้ได้พูดในสิ่งที่ผมต้องการจะพูดไปหมดแล้ว”
เอมี่ลุกขึ้นยืน กระแอมให้คอโล่ง “ฉันขอประกาศเลยว่า นับตั้งแต่นี้ไป ฉันจะเป็นแฟนคลับของหน้ากากโจ๊กเกอร์ค่ะ!” เธอมองไปยังหน้ากากโจ๊กเกอร์แล้วกล่าวอย่างเร่าร้อน “คุณเป็นใครกันแน่ ฉันชอบคุณมากๆ เลยนะ!”
โจ๊กเกอร์ค่อยๆ โค้งตัวคำนับ
จางเสียเอ่ยว่า “ครั้งนี้ฉันเองก็โหวตให้โจ๊กเกอร์เช่นกัน การร้องเพลงจำเป็นต้องใช้เสียง เทคนิค ต้องการสิ่งต่างๆ มากมาย แต่สุดท้ายขึ้นชื่อว่าบทเพลง ก็ต้องสัมผัสถึงใจผู้คน อารมณ์ความรู้สึกในเพลงสำคัญที่สุด หน้ากากดอกไม้ทำได้ หน้ากากทานตะวันทำได้ แต่วันนี้ ในบทเพลงนี้ หน้ากากโจ๊กเกอร์เป็นคนที่ทำได้ดีที่สุด เพลงที่สองของเขา เขาโยนทุกอย่างทิ้งหมดทั้งเทคนิคและทักษะ แต่กลับสามารถส่งอารมณ์ความรู้สึกได้อย่างเต็มเปี่ยม นี่เป็นระดับที่สูงมาก การแทรกอารมณ์ความรู้สึกเช่นนี้ ทั้งด้วยสภาพเสียงที่ย่ำแย่อย่างนี้ แต่เขากลับขับขานบทเพลงนี้ได้อย่างยอดเยี่ยม นี่ไม่ใช่แค่สิ่งที่เรียนแล้วก็จะสามารถทำได้ นี่เป็นเทคนิคขั้นสูงอย่างแท้จริง!”
แขกรับเชิญพูดจบแล้ว
ต่งซานซานเอ่ยว่า “ถ้าอย่างนั้นก็เริ่มโหวตกันได้เลยค่ะ ขอเชิญผู้ชมห้าร้อยท่านในห้องส่งตัดสิน โหวตให้คนที่อยู่ในใจคุณ เพื่อต้อนรับแชมป์หน้ากากคนแรกในค่ำคืนนี้!”
หานฉีตื่นเต้นถึงขีดสุด
คนมากมายในทีมรายการต่างเริ่มพูดคุยกัน
“ฉันชอบโจ๊กเกอร์!”
“ฉันด้วย!”
“คนคนนี้ทุ่มสุดตัวเกินไปแล้ว!”
“ตอนนี้ฉันอยากให้การโหวตเสร็จสิ้นจะแย่แล้ว รีบให้โจ๊กเกอร์กลับไปพักเถอะ!”
เหล่าผู้ชมหยิบเครื่องโหวตออกมา กดปุ่มลงไป!
บนหน้าจอใหญ่แสดงผลการนับผลโหวตแบบเรียลไทม์!
หน้ากากดอกไม้ต้องฝน สิบโหวต...ยี่สิบโหวต...สามสิบโหวต!
คะแนนของหน้ากากทานตะวันเองก็เพิ่มอย่างรวดเร็ว ยี่สิบโหวต...สามสิบโหวต!
“พุ่งแล้ว!”
“อ๊ะ หน้ากากทานตะวันพุ่งขึ้นไปแล้ว!”
“โอ้ หน้ากากดอกไม้เป็นอันดับหนึ่งแล้ว!”
“โจ๊กเกอร์! โจ๊กเกอร์!”
“หน้ากากโจ๊กเกอร์นำแล้ว! นำแล้ว!”
“ถูกนำขึ้นไปแล้ว!”
การต่อสู้ดุเดือดเป็นอย่างมาก!
แขกรับเชิญจ้องมองหน้าจออย่างตื่นตะลึง!
ผู้ชมเองก็จ้องหน้าจอตาไม่กะพริบ คนจำนวนมากต่างก็ตะโกนนามแฝงของนักร้องคนที่พวกเขาชื่นชอบ!
คนทั้งสามสลับกันขึ้นนำ นายมา ฉันไป นี่เป็นภาพที่ทุกคนคาดไว้นานแล้ว แต่ตอนนี้ทุกคนไม่รู้ว่าท้ายที่สุดแล้ว ในเดอะแมสก์ซิงเกอร์รอบแรก ชัยชนะจะไปตกอยู่ที่ใครกันแน่!
ในที่สุดก็หมดเวลาโหวต!
ต่งซานซานพลันกล่าว “หยุดการโหวตค่ะ!”
ภาพบนหน้าจอใหญ่หยุดนิ่ง คะแนนโหวตค้างชะงัก ตามกติกาคนที่ไม่ได้โหวตในเวลาที่กำหนดถือว่าสละสิทธิ์โหวต!
วินาทีนี้คนทั้งหมดต่างจ้องไปที่หน้าจอใหญ่
หน้ากากทานตะวันหันไป!
หน้ากากดอกไม้ก็หมุนกายไปดู!
หานฉีพยายามชะเง้อมอง!
มีเพียงจางเย่ที่ไม่ได้หมุนกายกลับไปดู ยืนอยู่ตรงนั้นอย่างเฉยชา บางทีเขาอาจจะเหลือแรงแค่ยืนอยู่ตรงนั้นก็ได้
ผลออกมาแล้ว!
แชมป์ถือกำเนิดแล้ว!
พริบตานั้น คนทั้งห้องส่งล้วนเดือดพล่าน!
“โจ๊กเกอร์!”
“โจ๊กเกอร์!”
“โจ๊กเกอร์!”
“โจ๊กเกอร์!”
หานฉีตื่นเต้นจนถึงกับน้ำตาไหล เธอหวีดร้องเสียงหลงพลางกอดเพื่อนร่วมงานชายที่อยู่ข้างๆ “ชนะแล้ว! อาจารย์ชนะแล้ว!” ทั้งร้องไห้และหัวเราะไปในคราวเดียวกัน!
เพื่อนร่วมงานชายผู้นั้นมีสีหน้ากระอักกระอ่วน “อ่าๆ ยินดีด้วย ยินดีด้วย”
===================
[1] มิดเดย์ซัน 正午阳光 ชื่อวงดนตรี
[2] หวังเป่า 王宝 ชื่อผู้แต่ง


[Go To Next Chapter]( ./98.md)