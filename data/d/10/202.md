##บทที่ 1102 จางเย่ปะทะหูเลี่ยงเจ็ดดั้ง!
ตอนเที่ยง
เวลาสิบโมงครึ่ง
ประตูชั้นล่างของบ้านเปิดออก อู๋เจ๋อชิงกลับมาแล้ว
จางเย่ตะโกนลงไป "อู๋ ซื้อเสร็จแล้วเหรอ?"
"อื้ม วันนี้ที่ตลาดคนเยอะ ต่อแถวกันอยู่นานแน่ะ" หลังวางถุงกับข้าวลง อู๋เจ๋อชิงก็เดินขึ้นข้างบน เข้าไปในห้องหนังสือ "มีอะไรเหรอ?"
จางเย่ยิ้ม "ไม่มีอะไร กำลังเล่นหมากล้อมน่ะ"
อู๋เจ๋อชิงสูดจมูกฟึดฟัด "สูบบุหรี่ด้วยเหรอคะ?"
จางเย่รู้สึกไม่ดีนัก "เฮ้อ พอจะใช้สมาธิผมชอบสูบบุหรี่น่ะ เมื่อกี้เพิ่งเปิดหน้าต่างไล่กลิ่นออกไปเอง" เขารีบใช้มือปากเช็ดเศษเถ้าบุหรี่ที่กระจายอยู่บนโต๊ะ
"ไม่เป็นไรค่ะ" อู๋เจ๋อชิงพูด "เดี๋ยวฉันค่อยซื้อที่เขี่ยบุหรี่ไว้ให้เธอนะ"
จางเย่รีบพูด "ไม่ต้องๆ ไม่สูบแล้ว ผมเตรียมจะเลิกแล้ว"
อู๋เจ๋อชิงหาจานเล็กใบหนึ่งให้เขา "ใช้จานนี้เขี่ยบุหรี่ไปก่อนนะคะ"
"อ้อ ขอบคุณครับ" จางเย่พูด "อู๋ของผมนี่แหละดีที่สุดเลย"
อู๋เจ๋อชิงยิ้มน้อยๆ "สูบน้อยๆ หน่อยนะ มันไม่ดีกับสุขภาพหรอก"
จางเย่ "โอเค จำได้แล้ว ที่คุณพูดผมเชื่อฟังเสมอแหละ"
อู๋เจ๋อชิงหัวเราะคิก "งั้นเธอเล่นต่อเถอะ ฉันจะไปทำกับข้าวแล้ว อีกเดี๋ยวกับข้าวเสร็จแล้วฉันค่อยมาเรียก"
……
 
อีกด้านหนึ่ง
บ้านพ่อกับแม่ของคุณอู๋
รถตู้คันหนึ่งจอดลงที่หน้าเรือนสี่ประสาน ประตูพอเปิด ชายหนุ่มผิวคล้ำในวัยยี่สิบกว่าก็พุ่งลงจากรถ ในมือถือไม้พลองด้ามหนึ่ง ร้องตะโกนลั่น วิ่งเข้าไปในบ้านพร้อมกับคนอื่นๆ ที่วิ่งตามหลังเข้าไป
"อาจารย์! อาจารย์หญิง! ผมมาแล้ว! เกิดอะไรขึ้น? ที่บ้านเกิดอะไรขึ้น?"
"หูเลี่ยง เอาไม้พลองลงมาทำไม!" หญิงสาวคนเดียวในกลุ่มรีบทักขึ้น
ในบรรดาคนที่มานั้น ชายหนุ่มอายุมากที่สุดราวสามสิบกว่าส่งเสียงดัง "ถามก่อนว่าเรื่องอะไร เสี่ยวหู อย่าเพิ่งใจร้อน ถามให้แน่ชัดก่อนค่อยว่ากัน!"
ทุกคนตรงเข้าไปในลานบ้าน
หลี่ฉินฉินได้ยินเสียงก็เดินออกมา สะดุ้งเฮือก "เสี่ยวหู ถืออะไรมาน่ะ?"
หูเลี่ยงรีบพูด "อาจารย์หญิง เกิดอะไรขึ้นเหรอครับ?"
หลี่ฉินฉินหัวเราะไม่ได้ร้องไห้ไม่ออก "เธอวางไม้พลองนั่นลงก่อนเถอะ เห็นแล้วฉันจะเป็นลม เป็นถึงยอดฝีมือของวงการชื่อดังคนหนึ่งแท้ๆ แต่ดูเธอทำเข้าสิ"
แกร๊กๆๆ หูเลี่ยงปล่อยไม้พลองทันที
เถียนเหวยเหว่ยที่อายุน้อยที่สุดเกาศีรษะ "อาจารย์หญิง พี่เลี่ยงแค่กังวลใจเท่านั้นเอง อาจารย์โทรไปเรียกพวกเรามา พวกเราก็เลยคิดว่าเกิดเรื่องร้ายแรงอะไร"
หลี่ฉินฉินเบ้ปาก "เขาจะเกิดเรื่องอะไรได้"
เฉินอิงพูดขึ้น "สรุปแล้วเกิดอะไรขึ้นคะอาจารย์หญิง"
หลี่ฉินฉินหัวเราะ "อาจารย์เธอเล่นหมากแพ้น่ะ"
"หา?"
"เรื่องแค่นี้?"
"อาจารย์ก็แพ้ประจำอยู่แล้วไม่ใช่เหรอ?"
ขณะนั้นเองอู๋ฉางเหอก็ก้าวเท้าออกมาจากตัวบ้านหลัก เป่าหนวดถลึงตามองเหล่าศิษย์ทั้งหลาย "ใครแพ้ประจำอยู่แล้ว? ใคร? แพ้ให้กับพวกแกก็แค่เพราะกำลังสั่งสอนพวกแกอยู่ต่างหากถึงได้ไม่เอาจริงเอาจัง เข้าใจไหม? พวกแกแต่ละคนยังไม่มีมารยาทอีก ไม่รู้จักถ่อมตัวกันเลยสักนิด!"
เฉินอิงยิ้มประจบ "ใช่ค่ะ อาจารย์ร้ายกาจที่สุด"
สวีหานซึ่งอายุมากกว่าเล็กน้อยพูด "อาจารย์เรียกพวกเรามาทำไมครับ? สัปดาห์หน้ากำลังจะมีแข่ง เฉินอิงต้องพบกับปาร์คแจโฮแปดดั้ง ผมต้องแข่งกับชินจิเจ็ดดั้ง ไม้แข็งทั้งนั้นนะครับ"
อู๋ฉางเหอถลึงตาใส่ “แกน่ะพูดมากเรื่องมากอยู่คนเดียว ระดับนี้ยังต้องไปสนใจกับรายการแข่งนานาชาติเล็กๆ แบบนั้นอีกเรอะ? วันนี้ฉันเรียกพวกแกมาเพราะหาคู่เล่นให้พวกแกได้! มากับฉันมา!” เขานำกลุ่มศิษย์เข้าไปในบ้าน ชี้ไปที่จอคอมพิวเตอร์ “เห็นไหม? หมอนี่แหละ จัดการมันให้ฉัน! เอามันให้ตาย!”
ทุกคนหันมอง
"เย่?"
"ใครกัน?"
"ชื่อปลอมเหรอ?"
"ในบรรดามืออาชีพมีคนใช้ชื่อปลอมน้อยมากเลยนะ?"
"ก่อนหน้านี้ก็ไม่เคยได้ยินใครใช้ชื่อนี้เลย?"
"อาจารย์หญิง นี่ใครเหรอครับ?"
หลี่ฉินฉินกำลังจะพูด "เขาเหรอ เขาคือ..."
อู๋ฉางเหอตัดบท “พวกแกไม่ต้องสนใจว่ามันเป็นใคร ฉันบอกพวกแกได้แค่ว่าหมอนี่เป็นมือสมัครเล่น ไม่ใช่มือหมากล้อมระดับอาชีพ ไม่เคยได้รับการฝึกฝนระดับอาชีพมาก่อน พวกแกคิดซะว่าเป็นคู่ซ้อมมือก็พอ ถล่มมัน! ถล่มมันให้ร้องไห้! เอาให้ถึงขั้นที่แค่บอกว่าหมากล้อมมันก็ต้องตัวสั่น!”
เชี่ย!
ความแค้นต้องหนักหนาขนาดไหนเนี่ย
เหล่าศิษย์ทั้งหลายเหงื่อตก หันมองหน้ากัน
หลี่ฉินฉินเบ้ปาก "จางน้อยเขาไปล่วงเกินเธอที่ไหนน่ะ?"
อู๋ฉางเหอ "มันหลอกฉัน มันหาเรื่องฉันด้วย!"
"คนเขาไม่ใช่นักเล่นหมากล้อมด้วยซ้ำ คุณนี่ก็จริงๆ เลยนะ ทำไมถึงต้องไปเอาชนะเขาให้ได้น่ะ" หลี่ฉินฉินพูดกับสามีตรงๆ "คุณมีความเป็นผู้ใหญ่บ้างไหม? แพ้ก็คือแพ้สิ ทำไมถึงแพ้ไม่ได้กัน?"
อู๋ฉางเหอรีบพูด "ใครแพ้ไม่ได้? ใคร?"
หลี่ฉินฉินชี้เขา "คุณดูเองเถอะ"
หูเลี่ยงก้าวออกมาเป็นคนแรก "อาจารย์! ผมจะแก้แค้นแทนอาจารย์เอง!"
อู๋ฉางเหอพยักหน้าด้วยความพึงพอใจ "ดี เสี่ยวหูมา!"
"ขอผมล็อกอินเข้าไอดีผมก่อนนะครับ" หูเลี่ยงพูด
อู๋ฉางเหอกลับพูดเบาๆ "ไม่ต้องใช้ไอดีแกหรอก ยุ่งยาก ก็แค่ตัวเลขไม่ใช่รึไง? ฉันล็อกอินไว้แล้ว ใช้ไอดีฉันก็ได้"
หูเลี่ยง "หา?"
อู๋ฉางเหอถลึงตาใส่ "หาอะไร?"
หูเลี่ยงปาดเหงื่อ "เอ่อ ไม่มีครับ"
วิชาฌานสองนิ้วของอู๋ฉางเหอเริ่มพิมพ์ลงคีย์บอร์ด "ไอ้หนู! เริ่มได้แล้ว! คราวนี้ฉันจะตั้งใจเล่นกับแก! อย่าหนีไปซะก่อนล่ะ!"
อาจารย์จะตั้งใจเล่น?
ไม่ใช่ผมเล่นเหรอ?
นี่มันอะไรกัน? ให้เล่นแทน?
หูเลี่ยงกับเหล่าศิษย์พี่น้องแทบสำลักแต่ก็ไม่กล้าพูดอะไร
เย่ตอบกลับ "รออยู่นานแล้ว มา!"
อู๋ฉางเหอตบบ่าของหูเลี่ยง "เล่นแทนฉัน! งัดเกมรุกของแกออกมา จัดการมันให้ตาย!"
หูเลี่ยงถูมือ "ได้ครับอาจารย์! กะอีแค่มือสมัครเล่น ผมจัดการเอง!"
หูเลี่ยง
นักหมากล้อมเจ็ดดั้ง
ในฐานะนักเล่นหมากล้อมมืออาชีพ เขาถือเป็นอันดับที่ 27 ของโลก อันดับที่ 11 ของประเทศ ตอนอายุสิบเจ็ดปีก็เข้าแข่งในระดับมืออาชีพ เอาชนะอดีตมือหมากล้อมในตำนานของญี่ปุ่นไปได้ตอนอายุยี่สิบ ซึ่งส่งให้เขามีชื่อเสียงและได้รับการยอมรับในฐานะมืออาชีพระดับสูง มีชื่อเสียงในด้านสไตล์การเล่นที่ดุดัน เป็นมือหมากล้อมสายรุกคนหนึ่ง
ที่ไม่เหมือนอู๋ฉางเหอคือหูเลี่ยงนั้น แม้เป็นสุดยอดฝีมือระดับมืออาชีพของยุคนี้ แต่ในแง่ประสบการณ์ เขาย่อมไม่มีทางเปรียบกับอู๋ฉางเหอได้ ทั้งยังมีสายตาไม่กว้างไกลพอ หาไม่เขาคงไม่กลายเป็นศิษย์ของอู๋ฉางเหอ แต่ถ้าเล่นกันปกติแล้ว อู๋ฉางเหอเอาชนะหูเลี่ยงไม่ได้อีกแล้ว สิบกระดาน หูเลี่ยงเอาชนะไปได้เก้า นี่คือความแตกต่างระหว่างมืออาชีพในอดีตและปัจจุบัน
ดังนั้น ไม่มีใครคิดว่าหูเลี่ยงจะแพ้
เย่อาจเอาชนะมือหมากล้อมเก้าดั้งอาวุโสคนหนึ่งได้ แต่ไม่มีทางเอาชนะมือหมากล้อมเจ็ดดั้งของยุคนี้ ไม่ว่าจะเป็นมือสมัครเล่นที่เก่งกาจแค่ไหน แม้แต่คนที่มีฉายาว่าจอมมารคนนั้น อย่างมากก็อยู่ในระดับอาชีพสองสามดั้งเท่านั้น ระดับสี่ดั้งลงมาเล่นด้วยก็ไม่อาจเอาชนะได้แล้ว!
 อู๋ฉางเหอคิดเช่นนั้น หลี่ฉินฉินก็ด้วย เหล่านักเล่นหมากล้อมระดับสูงของประเทศที่อยู่ในบ้านทั้งหลายก็คิดแบบนั้นเช่นกัน พวกเขาหาที่นั่งรอดูเรื่องสนุกแล้ว
……
 
เปิดห้อง!
เหล่านักเล่นหมากล้อมตื่นเต้นขึ้นมาอีกครั้ง!
"มาแล้วๆ!"
"จะเริ่มแล้ว!"
"ฮ่าๆ มาดูกันว่ารอบนี้ใครจะชนะ!"
"อาจารย์ฉางเหอเพิ่งโดนรังแกไปแบบโหดเหี้ยมมากเลยนะ!"
"นั่นสิ ฉันดูแล้วยังปวดใจแทนเลย!"
"ไม่ใช่จอมมารมือสมัครเล่นหม่าเจี่ยใช่ไหม?"
"ไม่น่านะ ฝีมือเขาไม่ได้สูงเท่าเย่นี่!"
"เย่ต้องเป็นนักหมากล้อมมืออาชีพแน่ๆ ใช่ไหม? ถ้าเกิดว่าเขาเป็นมือสมัครเล่น อย่างนั้นก็ไม่ใช่จอมมารแล้ว เขาแม่งเรียกว่าเป็นเทพมือสมัครเล่นแล้ว!"
คนจำนวนมากเข้ามามุงกันอีกครั้ง!
บ้างวิเคราะห์กระดานหมาก บ้างพูดคุยกัน
……
 
ที่บ้านคุณอู๋
ในห้องหนังสือ จางเย่เริ่มเล่นหมากล้อมแล้ว คราวนี้เขาเริ่มก่อนด้วยหมากสีดำ เพียงแต่หมากเปิดครั้งนี้ เขาเลือกเปิดกระดานที่มุม
อีกฝ่ายวางหมาก
จางเย่ยิ้ม เดินหมากอีกตาพลางขยับมือกดเปิดเพลง เล่นไปพลางก็ฮัมเพลงไปพลาง ไม่ได้ตั้งสมาธิกับเกมนี้ด้วยซ้ำ เมื่อไม่ต้องวางหมากต่อ เขาก็เล่นกับอู๋ฉางเหอแบบสบายๆ ไม่รู้ด้วยซ้ำว่าคู่แข่งตนเองไม่ใช่คนเดิม เขาไม่ใช่คนของโลกใบนี้แต่แรก ย่อมไม่รู้ว่าสไตล์การเล่นของอู๋ฉางเหอเป็นอย่างไร แม้แต่ชื่อก็เพิ่งเคยได้ยินเมื่อวานนี้เอง จะคาดหวังให้เขาจำสไตล์การเล่นออกได้อย่างไรกัน?
สิบห้าตาผ่านไป อีกฝ่ายก็เริ่มบุกโจมตีที่มุมแล้ว!
จางเย่โห่ร้องคำหนึ่ง พูดกับตนเองว่า "สหายชราท่านนี้มีความสามารถ ฝีมือการเล่นสูงส่ง ไม่ยอมล้อมฉัน? แต่เข้ามาโจมตีเลย? มา คราวนี้ฉันจะดูว่าคุณจะเล่นยังไง!"
แกร๊ก
วางหมาก
"อ้อ ใช้ได้นี่ งั้นตานี้ล่ะ?"
"ฮ่าๆๆ ตาถลนแล้วสิ?"
"มา ฉันจะมอบอีกกระบวนท่าให้!"
"ไอ้หยา ดิ้นรนเอาชีวิตรอดงั้นรึ? ไปเลย? ดิ้นรนไปเลย! ดิ้นรนอีก!"
"อ้อ กล้าต่อต้าน? จะเข้ามุมเล็กเหรอ?"
"มาดูกันว่าฉันจะล้อมกรอบแกยังไง! คุณเดินเข้ามาในกับดักฉันแล้ว! ฮ่าๆ!"
……
 
อีกฟากหนึ่งของคอมพิวเตอร์
ในห้องนั้นเงียบกริบไร้แม้แต่เสียงนกกา!
หลี่ฉินฉินตาค้าง!
เฉินอิงตาอึ้ง!
หูเลี่ยงตาช็อก!
เล่นมาถึงตรงนี้ หูเลี่ยงก็พบว่าตนเองไม่มีทางเล่นหมากอื่นได้อีก กลุ่มหมากที่มุมซ้ายบนตายแล้ว มุมขวาบนก็สูญเสียจังหวะหมาก กลางกระดานก็ถูกจำกัดหนทางไว้จนหมด!
หูเลี่ยงต้องกดยอมแพ้!
เฉินอิง "นี่ หมอนี่..."
สวีหานตระหนก "แม่งเป็นใครกัน?"
เถียนเหวยเหว่ยตระหนก "พี่เลี่ยงแพ้แล้วเหรอ?"
หูเลี่ยงสีหน้าไม่ดีนัก หันมองอู๋ฉางเหอด้วยความทุกข์ระทม "อาจารย์ ขอโทษครับ ผม ผมประมาทไป"
อู๋ฉางเหอขุ่นเคือง "กับมือสมัครเล่นแกยังชนะไม่ได้งั้นเรอะ?"
หูเลี่ยงยิ้มเจื่อน
ประมาท?
ความจริงเขาก็แค่พูดรักษาหน้าตัวเองเท่านั้นหรอก!
ความจริงเขาไม่ได้ประมาทเลยสักนิด อีกฝ่ายคือคนที่เอาชนะอาจารย์ของตนได้ ทั้งอาจารย์กับอาจารย์หญิงยังยืนมองอยู่ด้านข้าง อย่างไรเขาก็ประมาทไม่ได้อยู่แล้ว แต่หูเลี่ยงก็ยังคงแพ้ นักเล่นหมากล้อมมืออาชีพชื่อดังในระดับท็อปสามสิบของโลกพ่ายแพ้ให้กับมือสมัครเล่น? ทั้งยังโดนถล่มเหมือนเป็นมือสมัครเล่นเสียเอง? พอคิดว่าเมื่อครู่อู๋ฉางเหอต้องการให้เขาจัดการถล่มเย่ หูเลี่ยงก็แทบกระอักเลือด!
หมอนี่แม่งเป็นใครกันวะ??
แต่ทว่าหูเลี่ยงกลับไม่โกรธเลยสักนิด กระดานเมื่อครู่ไม่ได้ทำให้เขาขุ่นเคืองเลยแม้แต่น้อย เขาไม่พูดอะไรมาก เพราะเขารู้ว่าต่อให้เขาเล่นกันอีกกระดาน เขาก็เอาชนะไม่ได้อยู่ดี!
ความจริงอู๋ฉางเหอนั้นตื่นตระหนกยิ่งกว่าหูเลี่ยงเสียอีก!
เขาก็คิดไม่ถึงว่าไอ้เด็กแซ่จางคนนี้จะเอาชนะหูเลี่ยงเจ็ดดั้งของยุคนี้ได้!
เชี่ย!
แกแม่งไปโด๊ปยาที่ไหนมาวะ!?
 


[Go To Next Chapter]( ./203.md)