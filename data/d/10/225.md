##บทที่ 1125 : หัตถ์ประหารของจางเย่!
ทั้งสองฝ่ายเข้าห้ำหั่นประหัตประหาร!
การปะทะมาถึงจุดเดือดสุด!
พื้นที่บนกระดานไล่มาจนถึงตำแหน่งกลางกระดานเต็มไปด้วยเม็ดหมากกว่าครึ่งแล้ว!
หูเลี่ยงเจ็ดดั้งตะโกน “รองศาสตราจารย์จางสู้มัน!”
มืออาชีพห้าดั้งคนหนึ่งร้องเชียร์ “อย่างนั้นแหละ!”
“สู้ๆ! จัดการมัน!” สวีหานแปดดั้งคำรามลั่น
กระทั่งอู๋ฉางเหอเองก็ยังอดไม่ไหว “เอาเลย! เอามัน!”
แม้จะรู้ดีว่าจางเย่ไม่อาจได้ยิน แต่คนในห้องชมการแข่งก็ยังคงตะโกนเอาใจช่วย พวกเขารู้ดีว่า ในเวลานี้ การต่อสู้ดำเนินมาถึงช่วงสำคัญที่สุดแล้ว!
จางเย่เดิน ‘ทแยง’!   
ปีเตอร์ ‘ยัน’!
ก้าวถัดไปจางเย่ลง ‘ดัก[1]’!
ปีเตอร์ออก ‘เชื่อมคู่[2]’!
จางเย่ ‘ประชิด’!
ฝ่ายเฉินอิงบรรยาย “ดุเดือดเหลือเกิน! ขณะนี้ทั้งสองฝ่ายสู้พันพัวกันจนแทบแยกไม่ออกเลยค่ะ! รองศาสตราจารย์จางเป็นฝ่ายที่ได้เดินทีหลังจึงเสียเปรียบบนกระดานอยู่บ้าง แต่ตอนนี้ รองศาสตราจารย์จางกลับไม่เป็นรองปัญญาประดิษฐ์เลยแม้แต่น้อย สงครามตรงพื้นที่มุมเริ่มปะทุอีกครั้ง คราวนี้ใครจะเป็นฝ่ายขึ้นนำ? ใครจะเป็นฝ่ายยึดพื้นที่นี้สำเร็จ? โอ๊ะ ปีเตอร์ลงมือแล้วค่ะ มันแข็งแกร่งเหลือเกิน! ถ้าหากปล่อยให้มันได้มุมไปละก็ รองศาสตราจารย์จางมีหวังหมดหวังแล้วค่ะ เขาจะปล่อยให้มันทำตามใจงั้นหรือ? ดูสิคะ รองศาสตราจารย์จางโต้กลับแล้ว! ทแยงได้สวยงาม! ใช้ทแยงเล่นงานปีเตอร์แล้วค่ะ! รองศาสตราจารย์จางจะแย่งโอกาสขึ้นนำได้หรือไม่?”
ผู้ชมทางหน้าจอโทรทัศน์ต่างลุ้นระทึกไปตามๆ กัน!
พ่อลุกพรวดขึ้นมา “สู้เขาลูก!”
แม่ตะโกน “เย่น้อย! ลุย! ลุย! ลุย!”
น้องสาวทั้งสามก็ตะโกนเรียกชื่อจางเย่!
เลือดในกายคนนับไม่ถ้วนต่างเดือดพล่าน!
เวลานี้ทุกคนต่างตะโกนชื่อจางเย่!
“มีหวังชนะ!”
“พวกเรายังมีโอกาส!”
“อาจารย์จาง!”
“อัดมันเลย! อย่าได้ยั้ง!”
“บดขยี้ไอ้ปีเตอร์โกะซะ!”
“ผู้ชนะคือฝ่ายมนุษย์!”
“จางจอมตอกหน้า ใช้พรสวรรค์ของนายเลย!”
“เล่นงานมันให้สมกับเป็นคุณ!”
บนกระดาน
ปีเตอร์โต้กลับแล้ว
จางเย่สีหน้าเรียบเฉย วางหมากอย่างสงบ
ปีเตอร์โจมตีอีกครั้ง!
หมากขาวเสียเปรียบแล้ว แต่จางเย่ยังคงดูไม่สะทกสะท้าน วางหมากต่อไปด้วยท่วงท่าสง่างาม เสียงวางหมากแกร๊กชัดเจนบนกระดาน ฟังดูไพเราะยิ่งนัก
“จงใจหรือ?” อวี๋อิ่งอี๋น้ำเสียงตกใจ
เฉินอิงพยักหน้า “ใช่แล้วค่ะ รองศาสตราจารย์จางอาจจะพยายามวางกลลวงปีเตอร์อยู่ จึงจงใจสละหมากนี้ ซึ่งนี่เป็นสิ่งที่พวกเรามักจะพบเจอในการแข่งมืออาชีพระดับสูงค่ะ เป็นกลเม็ดที่สูงมากๆ มีเพียงระดับสุดยอดปรมาจารย์เท่านั้นที่จะกล้าเล่นแบบนี้ ท่านผู้ชมคะ ไม่ทราบว่าท่านผู้ชมได้สังเกตท่าทีของรองศาสตราจารย์จางหรือเปล่า เขาดูผ่อนคลายและสงบนิ่งมากเลยค่ะ”
เมื่ออวี๋อิ่งอี๋มองดู ก็พบว่าจริงดังนั้น!
เมื่อผู้ชมที่อยู่หน้าจอเห็นท่าทางเขา ก็ยิ่งมั่นใจใหญ่!
จริงดังว่า บัดนี้จางเย่ดูนิ่งขรึม ไม่ร้อนรนเหมือนคนที่เพิ่งตกเป็นฝ่ายเสียเปรียบเลย ขณะเดียวกันก็พาให้รู้สึกว่าทุกอย่างล้วนเต้นอยู่บนฝ่ามือของเขา!
อวี๋อิ่งอี๋อุทานตื่นเต้น “อย่างนี้นี่เอง!”
เฉินอิงเจ็ดดั้งกล่าว “ขณะนี้สถานการณ์เข้าสู่ช่วงตัดสินแล้วค่ะ ฉันมีความรู้สึกว่ารองศาสตราจารย์จางกำลังวางแผนปล่อยท่าไม้ตายเด็ดอยู่ ดูสิคะ หมากขาวโดนหมากดำต้อนเข้ามุมอีกแล้ว ถูกล้อมไปทุกทิศทางเลย แต่ขณะเดียวกัน ก็ดูเหมือนว่าหมากดำกำลังอ่อนแรง รองศาสตราจารย์จางอาจกำลังรอคอยช่วงเวลาที่หมากดำกำลังหละหลวมเช่นนี้ก็เป็นได้ การวางหมากเปิดของเขาอาจจะเพื่อรอช่วงเวลานี้แหละค่ะ!
ที่ห้องชมการแข่งขัน
หลี่อี้เก้าดั้งกำหมัดแน่น “เสี่ยวจางจะโต้กลับแล้ว!”
หูเลี่ยง “รอมานานแล้วล่ะ!”
สวีหานคาดหวังเต็มเปี่ยม “รองศาสตราจารย์จางจะใช้ท่าไม้ตายเด็ดอะไรกันนะ?”
“หรือว่าคือท่าที่พลิกกลับมาชนะทั้งกระดาน” บางคนพูดอย่างไม่อยากจะเชื่อ
นักหมากล้อมหญิงคนหนึ่ง “จะมีโอกาสอีกเหรอ? มีโอกาสชนะใช่ไหม?”
นักหมากล้อมชายคนหนึ่งชี้ไปที่จอ “ดูจากท่าทางของรองศาสตราจารย์จาง เขาต้องยังมีแผนใหญ่ที่ยังไม่ได้ใช้ออกมาแน่นอน ผมรู้เรื่องความสำเร็จในอดีตของเขา และทุกคนก็คงรู้เช่นกัน เขาเป็นคนประเภทที่หากยังไม่ถึงที่สุดย่อมไม่เผยไพ่ตาย คนสายงานเดียวกันตั้งเท่าไรแล้วที่โดนเขาตอกหน้าหงายไปแบบนี้!”
“จริง!”
“จะชนะไหม?”
“โอ๊ยตาย ใจฉันจะไม่ไหวแล้ว”
เซี่ยงหรงเก้าดั้ง อู๋ฉางเหอ ซ่านตงเหอและคนอื่นต่างเบิกตาจดจ้องไปที่หน้าจอ ใกล้จะรู้ผลแพ้ชนะแล้ว ใกล้จะถึงการต่อสู้ตัดสินสุดท้ายแล้ว เวลานี้ไม่ว่าใครก็ไม่กล้ากะพริบตาเพราะเกรงจะพลาดช่วงเวลาสำคัญ!
ลงมือเถอะ!
รีบลงมือเร็วเข้า!
กลยุทธ์แสร้งทำตัวอ่อนแอนั่นมันยังไงกันแน่?
ขอให้พวกเราได้ดูหน่อยเถอะ ให้ไอ้เครื่องจักรนั่นได้เห็น ให้คนทั้งทวีปเอเชียได้ประจักษ์!
ผู้ชมที่อยู่หน้าจอก็ต่างจ้องเขม็ง!
บางคนผุดลุกขึ้น!
บางคนระทึก!
บางคนรอคอย!
เวลานี้ เห็นเพียงกล้องจับภาพจางเย่กำลังล้วงมือเข้าไปในโถเม็ดหมาก!
ฝ่ายตัวแทนอเมริกันมองจางเย่ซึ่งนั่งสงบนิ่งฝั่งตรงข้ามอย่างหวาดหวั่น ในใจรู้สึกผวา นายยังเก็บงำฝีมือไว้อยู่อีกเหรอ? คิดจะทำอะไรกันแน่? ตาต่อไปจะเดินตรงไหน? เขาวิตกจนเหงื่อกาฬไหล จ้องมองกระดานอย่างสุดชีวิต เฝ้าค้นหาตำแหน่งที่จะเป็นจุดตายจากการลงมือของจางเย่!
ตรงไหน?
ตรงไหนกันแน่?
ปีเตอร์จะมีช่องโหว่ให้โต้กลับตรงไหนกันแน่!?
เฉินอิงเจ็ดดั้งก็ลุกขึ้นมายืนอย่างตื่นเต้น ไม่สนใจคำเตือนของผู้กำกับในหูฟัง ส่งเสียงดัง “มาแล้วค่ะ! รองศาสตราจารย์จางหยิบหมากขาวขึ้นมาหนึ่งเม็ด! เขาจะลงมือแล้ว! รองศาสตราจารย์จางแสดงฝีมือออกมาแล้วในวันนี้ แสดงฝีมือขั้นสูงออกมา เป็นผู้แบกชะตามวลมนุษย์! ถ้าหากชนะ เขาก็คือวีรบุรุษของโลกหมากล้อม! เป็นวีรบุรุษแห่งมนุษยชาติ! ดูสิคะ รองศาสตราจารย์จางเงื้อหมากขาวขึ้นแล้วค่ะ เขาจะวางหมากแล้ว ฉันเชื่อว่านี่แหละคือโอกาสที่เขารอคอยมานาน บัดนี้เป็นเวลาตัดสินแพ้ชนะแล้ว จะเป็นการประกาศกับเอไอว่าใครกันแน่คือผู้ครองโลก หมากตัดสินเม็ดนี้ รองศาสตราจารย์จางจะเดินไปตรงที่ใดกัน? หมากซึ่งเกี่ยวพันถึงศักดิ์ศรีของมวลมนุษยชาติเม็ดนี้ จะฟาดลงตรงจุดตายแห่งไหนของปัญญาประดิษฐ์นี้กันแน่?”
ฝ่ายประชาชนญี่ปุ่นที่ดูการถ่ายทอดสดอยู่ก็ตื่นเต้น!
ฝ่ายนักเดินหมากชาวเกาหลีก็ลุ้นระทึก!  
เสี้ยววินาทีนี้ สายตานับไม่ถ้วนของผู้คนทั้งทวีปเอเชียกำลังจดจ้องอยู่ที่มือของจางเย่ที่ดูราวกับหัตถ์เทพเซียน เป็นดังหัตถ์สั่งประหาร!
เฉินอิงเจ็ดดั้งตะเบ็งเสียง “ต่อไปนี้เราจะได้เป็นสักขีแห่งช่วงเวลามหัศจรรย์แล้วค่ะ! พวกเรามาเป็นประจักษ์พยานช่วงเวลานี้พร้อมกันเถอะ! ขยับแล้ว! รองศาสตราจารย์จางขยับแล้วค่ะ! หมากขาวจะเดินไปทางไหนกัน? หมากขาวที่จะปลิดชีวิตของปีเตอร์นี้จะเดินไปตรงที่ใดกัน? อ๊ะ...เขาไม่ได้เดินตรงไหนเลยค่ะ เขาชักมือกลับอีกครั้งแล้ว!”
ทันใดนั้นทั่วทั้งโลกพลันนิ่งเงียบ!
ไร้กระทั่งเสียงนกกา!
จางเย่มองไปทางกรรมการ ยกขึ้นมาทำท่าป้องปากบอกขออภัย “อ่า ผมยอมแพ้แล้ว”
ตัวแทนฝั่งอเมริกันเป็นลม!
อวี๋อิ่งอี๋เป็นลม!
เฉินอิงเป็นลม!
อู๋ฉางเหอเป็นลม!
หลี่ฉินฉินเป็นลม!
ผู้ชมชาวเกาหลีญี่ปุ่นเป็นลม!
ประชาชนทั่วทั้งทวีปเอเชียหงายตึง!
บัดซบย่าทวดเอ็งสิ!
แม่งบอกว่ามีไพ่ตายซะดิบดี!
แม่งอุตส่าห์คิดว่าเปรียบดังหัตถ์เทพเซียนสั่งประหาร!
ที่ไหนได้มารดามันกลับไม่ใช่สักอย่างเดียว!?
……
 
[1] 顶 ดัก ปิด บีบลมหายใจหมากของคู่ต่อสู้
[2] 双 (ทาเคฟุ) เชื่อมคู่ คือ การเชื่อมหมากในลักษณะเหมือนปล้องไผ่สองต้น
 
 


[Go To Next Chapter]( ./226.md)