##บทที่ 998 : สองประโยคของหน้ากากโจ๊กเกอร์!
หน้ากากโจ๊กเกอร์ชนะแล้ว!
ทั้งห้องส่งปรบมือให้!
บรรดากรรมการแขกรับเชิญก็ล้วนชื่นชมเขา!
หน้ากากโจ๊กเกอร์ยกไมค์แปลงเสียงขึ้น พูดเพียงสองประโยค
ประโยคแรกคือ “ขอบคุณ”
ประโยคที่สองนั้นเขานิ่งคิดอยู่สักครู่ ก่อนเอ่ยออกมาอีกครั้งว่า “ขอบคุณ”
จางเย่ฝืนใช้เรี่ยวแรงทั้งหมดไปบนเวที เขาไม่เคยมีความคิดที่ว่าแค่ร้องจบเพลงก็พอ ทุกเพลงของเขาตั้งอยู่บนความคิดว่า จะต้องร้องออกมาให้ดีที่สุด พูดสิ่งที่อยากพูด ทำสิ่งที่อยากทำ เช่นเดียวกับการที่ตัวเขาก้าวออกมาเพียงลำพังในงานแถลงข่าวของ CCTV เพื่อประกาศเรื่องสารคดี เขาได้ทำในสิ่งที่อยากทำแล้ว ทำอย่างสุดความสามารถ ไม่เคยหวั่นเกรงว่าจะถูกรอบด้านบีบคั้น เขาไม่ใส่ใจ ผลจะเป็นอย่างไรไม่สำคัญ และตัวเขาในวันนี้ก็เช่นเดียวกัน เขาไม่ได้วาดฝันจะเป็นแชมป์ประจำสัปดาห์แรกอะไรนั่น เขาก็รู้ว่าสภาพของตนตอนนี้แท้จริงแล้วไม่พร้อมอย่างมาก ไม่ถูกคัดออกก็ถือว่าดีมากแล้ว ดังนั้นตอนที่เห็นผู้ชมบางคนร้องไห้ ตอนที่เห็นหลายคนประทับใจบทเพลงของเขา ตอนที่เห็นว่าคนมากมายเลือกให้ตนเป็นแชมป์ประจำสัปดาห์แรก จางเย่ก็กล่าวได้อย่างไม่ต้องกลั่นกรองใดๆ เลยว่า ความรู้สึกเช่นนี้...ดีมากจริงๆ
แม้ต้องปิดบังใบหน้า!
แม้ต้องแปลงเสียง!
แต่ก็ยังมีคนที่เข้าใจเขา!
เสียงของเขา ยังมีคนได้ยิน!
เยี่ยมมาก
ยอดเยี่ยมมากจริงๆ
ฉะนั้นเขาจึงอยากขอบคุณ
ดังนั้นเขาจึงเอ่ยขอบคุณถึงสองครั้ง
เสียงปรบมือดังกึกก้องไปทั้งห้อง!
“ยอดมาก!”
“คุณยอดเยี่ยมมาก!”
“โจ๊กเกอร์”
“โจ๊กเกอร์”
“ร้องเพลงได้ดีมากเลย!”
จางเย่ก็ลงจากเวทีไปเช่นนี้เอง
อีกสักครู่ยังต้องถ่ายช่วงการแข่งรอบคัดออกต่อ มีการคัดออกสองคน จากนั้นการถ่ายทำตอนแรกของรายการ ‘เดอะแมสซิงเกอร์’ จึงจะถือว่าเสร็จสิ้น สำหรับตอนหน้า กฎไม่เหมือน ‘เดอะแมสซิงเกอร์ไชน่า’ ในโลกของจางเย่ ผู้ชนะไม่ต้องถอดหน้ากาก และไม่ได้พักผ่อนเช่นกัน แชมป์ในสัปดาห์ก่อนหน้า ต้องร่วมการแข่งขันในสัปดาห์ต่อไป กระทั่งว่าอาจถูกกำจัดออก สัปดาห์แรกผู้เข้าแข่งขันตกรอบไปสองคนย่อมต้องมีนักร้องหน้ากากคนใหม่มาทดแทน เพื่อเข้าร่วมการต่อสู้ในรอบใหม่! แต่ว่าจางเย่ไม่มีแรงจะฟังต่อแล้ว ตอนนี้เขาหมดสิ้นเรี่ยวแรงแล้ว พลังทั้งหมดของเขาในวันนี้ถูกใช้ไปบนเวทีจนหมดสิ้น!
หานฉีกับทีมงานหลายคนเข้ามาล้อมจางเย่ไว้
“อาจารย์โจ๊กเกอร์”
“คุณเป็นยังไงบ้าง?”
“วันนี้คุณร้องได้ยอดเยี่ยมมากเลย!”
“มีรถมารับคุณไหม? ให้เสี่ยวหานไปส่งคุณกลับไหม?”
จางเย่เอ่ยขอบคุณความหวังดีของทุกคน แต่กลับยืนกรานไม่ให้ใครไปส่ง หลังคนจำนวนมากจากไป เขาก็หาที่เปลี่ยนชุดด้วยตัวเอง เปลี่ยนตั้งแต่ศีรษะจรดปลายเท้า แม้แต่ถุงเท้าก็ไม่เว้น จากนั้นก็ถือกระเป๋าของตนขึ้นมา ซ่อนตัวแล้วออกไปจากสถานีนครหลวง
ลานจอดรถอยู่ใกล้ๆ นี่เอง
“อ๊ะ อาจารย์จางเย่?”
“อาจารย์จาง คุณมาทำไมครับ?”
“พี่หูกับอาจารย์ซานซานก่อนหน้านี้ยังตามหาคุณอยู่เลย”
“จริงสิ รถของคุณอยู่ที่นี่ พวกเขาหามาครึ่งวันแล้ว โทรไปหาคุณก็ไม่รับ ที่แท้คุณก็อยู่ที่นี่ดูการถ่ายทำตลอดเหรอ? คุณจะกลับแล้ว?”
เพื่อนร่วมงานหลายคนต่างมองเห็นเขาแล้ว
จางเย่ยิ้มๆ ผงกหัว ไม่กล้าปริปากพูดอะไร เขากลัวความลับแตก
คนเหล่านั้นไม่ทันสังเกตเห็นสิ่งผิดปกติ ยามปกติจางเย่จะไม่ใช่คนที่ช่างพูดนัก มีเพียงเวลาพูดถึงงานหรือตีกับชาวบ้านเท่านั้นที่คำพูดของจางเย่จะทะลักออกมาไม่หยุด ดังนั้นเลยไม่มีใครคิดอะไร แล้วก็ไม่สะกิดใจอะไร
“งั้นคุณกลับดีๆ”
“อาจารย์จางลาก่อนครับ”
จางเย่บอกลากับพวกเขา หายใจเข้าสองเฮือก วางท่าขึ้นไปบนรถอย่างฉับไว หลังรัดเข็มขัดนิรภัยเขาก็ดึงเอายาเสริมกำลังจากในแหวนออกมาดื่มขวดหนึ่ง ดื่มแล้วค่อยมีแรงขึ้นมา รีบขับรถกลับบ้านของตนเอง
……
ในบ้าน
จางเย่นอนอยู่บนเตียง ไอออกมาสองที รู้สึกว่าอาการไข้หวัดดีขึ้นเล็กน้อย ไม่ร้ายแรงขนาดนั้นอีก เครื่องดื่มในห้องพยาบาลของสถานีโทรทัศน์ ในที่สุดก็เห็นผล แต่ว่าหน้าอกของเขาเจ็บกว่าเดิม ไหล่กับหลังตำแหน่งที่เคยถูกตีจนได้รับบาดเจ็บเองก็ปวดขึ้นมาแล้ว
แต่จางเย่กลับยังยิ้มอยู่
ได้แชมป์มาแล้วครั้งหนึ่ง!
เพียงพอแล้ว! จะเจ็บแค่ไหนก็ทนได้!
เวลานี้ บางทีทางฝั่งสถานีอาจถ่ายรายการเสร็จแล้ว ทันใดนั้นโทรศัพท์ของจางเย่ก็ดังขึ้น เขาเก็บโทรศัพท์ไว้ในกระเป๋ากางเกงมาตลอด พอกลับถึงบ้านก็ยังไม่ได้หยิบออก ตอนนี้จึงทำได้เพียงควานหากางเกงที่เพิ่งโยนทิ้งไปตัวนั้น แล้วล้วงโทรศัพท์ออกมาดู บนจอปรากฏเบอร์ของเหยาเจี้ยนไฉ
จางเย่กระแอมไอเล็กน้อยให้เสียงกระจ่างขึ้น
แล้วกดรับโทรศัพท์
เหยาเจี้ยนไฉ “จางเอ้อร์ ทำอะไรอยู่?”
จางเย่ “นอนอยู่”
เหยาเจี้ยนไฉ “เสียงนายเป็นอะไรน่ะ? ทำไมฟังดูแปลกๆ? นอนอยู่เรอะ?”
จางเย่ “อืม เพิ่งกลับมาน่ะ นอนแล้ว”
เหยาเจี้ยนไฉ “วันนี้ที่สตูฯ ไม่เห็นนายเลย ทำไมไม่มาล่ะ? ฮ่าๆ วันนี้มีนักร้องคนหนึ่งสุดยอดมาก ร้องได้ดีมากเลย!”
จางเย่หัวเราะ “งั้นเหรอ?”
เหยาเจี้ยนไฉ “นายเป็นครีเอทีฟรายการนี้ใช่ไหม? รีบบอกฉันมาเร็วเข้า หมอนี่เป็นใคร? นายต้องรู้จักเขาแน่ๆ อย่าคิดจะปิดบังฉันเชียว””
จางเย่หรี่ตา “ฉันไม่รู้จริงๆ หลังทำแผนรายการเสร็จก็ไม่ได้เข้าไปยุ่งเลย”
เหยาเจี้ยนไฉ “เฮ้อ ฉันยังคิดว่านายรู้เสียอีก นายน่ะไม่ได้ฟังเพลงของหมอนั่น ไม่ได้ว่านะ แต่เพลงนี้ไม่เคยได้ยินมาก่อนเลย บางทีเอเจนซี่ของเขาอาจให้เขามาร่วมแข่งเพราะจุดประสงค์เพื่อโฆษณาเพลงใหม่ก็ได้ ถ้าคิดแบบนี้ ก็แน่นอนว่านักร้องหน้าใหม่ไม่มีทางได้รับการปฏิบัติขนาดนี้แน่ คนคนนี้ต้องเป็นตัวทำเงิน หรือไม่ก็เป็นดาราใหญ่คนสำคัญ ทางค่ายเพลงถึงยอมวางแผนการตลาดแบบนี้ให้เขา! นี่เป็นเพลงที่ดี ถ้าซื้อลิขสิทธิ์ของเพลงพวกนี้ทั้งหมด ก็คงเป็นเงินไม่น้อย”
จางเย่ยิ้มรับน้อยๆ “ใช่”
เหยาเจี้ยนไฉ “ก็ได้ นายรีบนอนเถอะ ฉันจะไปลองถามคนอื่นดู”
วางสายแล้ว
ไม่นาน โทรศัพท์ของจางเสียก็ตามมา
คุณย่าจางถามว่า “จางน้อย ฉันขอถามเธอสองเรื่องสิ ดอกไม้ต้องฝนคือใคร หน้ากากโจ๊กเกอร์คือใคร?”
จางเย่หัวเราะเหอเหอ “เหล่าเหยาเองก็เพิ่งโทรหาผมมาถามเรื่องนี้ ผมไม่รู้จริงๆ ที่ผมรับผิดชอบส่วนใหญ่ก็เป็นงานวางแผน ที่เหลือผมไม่ได้สนใจแล้วก็ไม่ได้มีส่วนเกี่ยวข้องเลย”
จางเสียไม่เชื่อ “เป็นไปไม่ได้ เธอจะไม่รู้อะไรเลยจริงๆ งั้นหรือ?”
“ผมไม่รู้จริงๆ” จางเย่พูดเรื่อยเปื่อยอีกแล้ว
จางเสีย “ก็ได้”
จางเย่เพิ่งนึกออกได้เรื่องหนึ่ง “จริงสิครับคุณย่าจาง ไม้ใกล้ฝั่งโดนคัดออกไปหรือยังครับ?”
ไม้ใกล้ฝั่งคนนี้จางเย่คิดว่าเป็นคนที่เขารู้จักแน่ๆ ดอกไม้ต้องฝนเองก็ดูคุ้นตาหน่อยๆ เช่นกัน แต่เขาก็ไม่แน่ใจนัก ส่วนทานตะวันใต้ดวงดาวกับนักร้องคนอื่นๆ จางเย่ไม่ได้รู้สึกอะไรพิเศษ เป็นไปได้ว่าอาจจะไม่รู้จักกัน แต่ก็ไม่แน่ว่าอาจเป็นคนคุ้นเคยเก่าแก่ก็ได้ เรื่องนี้เขาไม่แน่ใจ
จางเสียตอบ “ไม้ใกล้ฝั่งยังไม่ตกรอบ”
จางเย่ตอบ “โอเค”
เหล่าเหยา
คุณย่าจาง
ขอโทษด้วยนะ ครั้งนี้จำเป็นต้องหลอกพวกคุณจริงๆ ไว้ผมค่อยไปขอโทษพวกคุณทีหลังนะ
เรื่องที่จางเย่ไปเข้าร่วมการแข่งขัน ‘เดอะแมสซิงเกอร์’ นี้ แม้กระทั่งพ่อแม่ของเขาหรือเหล่าอู๋ เขาก็ไม่ได้บอก ดังนั้นนี่ย่อมแน่นอนว่าเขาไม่ได้คิดจะบอกกับใครทั้งนั้น!
ประเด็นหลักก็เป็นเพราะ ถ้าเกิดขึ้นมา มันก็น่าขายหน้าน่ะสิ!
เรื่องนี้เขาคิดมาเรียบร้อยแล้ว ถ้าหากแพ้ขึ้นมาจริงๆ เขาจะไม่ยอมถอดหน้ากาก แต่จะรีบลงจากเวทีทันที!


[Go To Next Chapter]( ./99.md)