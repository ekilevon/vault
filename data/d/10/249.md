##บทที่ 1149 : ข้อความคาดการณ์ทางคณิตศาสตร์ระดับโลกได้รับการพิสูจน์แล้ว!
วันรุ่งขึ้น
เวลาเช้าตรู่
ในกลุ่มแชตแก๊งคนบ้า
เสี่ยวตง : อ๊าาาาา
เอมี่  : อาจารย์จางระดับ A อันดับหนึ่งแล้วเหรอ? เชี่ย!
หลี่เสี่ยวเสียน : พวกเราเพิ่งเห็น! เมื่อคืนเกิดเรื่องใหญ่อะไรขึ้นเนี่ย?
เฉินกวง : ใช่ๆ ความนิยมของจางเย่อยู่บนอันดับหนึ่งแล้ว
ฮั่วตงฟาง : เหอะๆ ฉันรู้ตั้งแต่เมื่อคืนแล้ว
ผู้กำกับคนหนึ่ง : ยินดีด้วยนะจางน้อย
นักแสดงชายชื่อดังคนหนึ่ง : รองจากระดับ S จางเย่เป็นอันดับหนึ่งแล้ว!
หนิงหลันก็ออกมากัดฟันกรอด : @จางเย่! รีบออกมาเลย ไม่ต้องหลับแล้ว! อั่งเปา[1] เท่านั้นที่จะปลอบโยนจิตใจอันบอบช้ำของฉันได้!
เสี่ยวตง : ฮิฮิ พี่หนิงโดนแซงซะแล้ว
บนโลกนี้ก็มีอั่งเปาเช่นกัน เพียงแต่เพิ่งมาเป็นที่นิยมเมื่อไม่กี่เดือนที่ผ่านมา แม้หน้าตาและฟังก์ชันจะต่างจากโลกที่จางเย่เคยอยู่ แต่คอนเซปต์ก็ยังคงคล้ายกัน
หลังจากตื่นนอน จางเย่ก็เห็นข้อความในกลุ่ม เขาหัวเราะและกดส่งอั่งเปาไปทันที
“ว้าว!”
“อั่งเปามาแล้ว!”
“รีบเก็บเร็ว!”
ทุกคนพลันคึกคักขึ้นมาทันที!
หนิงหลันได้รับอั่งเปาของคุณแล้ว!
เสี่ยวตงได้รับอั่งเปาของคุณแล้ว!
จางหย่วนฉีได้รับอั่งเปาของคุณแล้ว!
แม้แต่จางหย่วนฉีที่ทำตัวล่องหนมาโดยตลอดก็ยังมาร่วมวงด้วย!
แค่ไม่กี่วินาทีอั่งเปาก็โดนแย่งฉกไปหมด จากนั้นทุกคนก็โกรธกันเป็นแถบ!
จางหย่วนฉี : แม่งสิ!
หนิงหลัน : แม่งสิ!
เสี่ยวตง : แม่งสิ!
ฮั่วตงฟาง : แม่งสิ!
เอมี่ตะโกน : ทำไมยังมีคนขี้เหนียวแบบนี้อีกเนี่ย!
หลี่เสี่ยวเสียน : น้อยจัง! นี่มันแทบไม่ได้เลยต่างหาก!
ที่ทุกคนได้รับเป็นแค่อั่งเปาจำนวนหนึ่งสตางค์เท่านั้น!
จางเย่หัวเราะก่อนพิมพ์ข้อความ : ขอบคุณทุกท่าน
จางหย่วนฉี : เป็นถึงระดับ A อันดับหนึ่งแล้ว แม้แต่ซองใหญ่ยังไม่ให้ นายไม่เจริญหรอก เหอะๆ หนิงหลันจัดการเขาซะ เอาตำแหน่งเธอคืนมา!
เสี่ยวตง : พี่หนิง จัดการเขาเลย!
เอมี่ : พี่หนิง จัดการเขาเลย!
ฮั่วตงฟาง : พี่หนิง จัดการเขาเลย!
แต่ละคนช่วยกันรัวข้อความ พวกเขาต่างรู้สึกว่าจางเย่ช่างตระหนี่ถี่เหนียวเกินไปจริงๆ!
พอได้หยอกล้อไร้สาระกับทุกคนอยู่หลายประโยค จางเย่ก็อารมณ์ดีมาก สามเดือนนี้เป็นที่ช่วงความนิยมของเขาเพิ่มขึ้นเร็วที่สุด ขึ้นทำเนียบระดับ A เริ่มจากการดิ้นรนอยู่ปลายแถว ค่อยๆ ขยับขึ้นมาตรงกลาง จนพุ่งมาถึงแนวหน้า สุดท้ายหลังจากเล่นหมากไปสามกระดาน อยู่ๆ ก็พบว่าตัวเองเป็นดาราอันดับหนึ่งของระดับ A ไปแล้ว เหมือนฝันไปยังไงยังงั้น จากเดิมที่เขาตั้งเป้าหมายตอนต้นปีไว้ว่าจะขึ้นทำเนียบเป็นดาราระดับ A ก็พอ แต่ใครจะคิดว่าจะได้รับผลลัพธ์ยอดเยี่ยมแบบนี้ ตอนนี้เขาห่างจากระดับ S แค่เส้นบางๆ เท่านั้นแล้ว!
แน่นอนว่าก็แค่คิดเท่านั้น
เพราะเส้นบางๆ ที่กั้นไว้นี้ แท้จริงแล้วกว้างใหญ่นัก!
ตอนนี้จางเย่ยังห่างไกลจากบัลลังก์ระดับ S อยู่มาก ที่ตรงนั้นแตกต่างจากระดับ A เป็นอีกโลกหนึ่งและอีกสนามรบหนึ่งอย่างสิ้นเชิง ตัวอย่างเช่นหนิงหลัน ความจริงคว้าตำแหน่งอันดับหนึ่งของระดับ A ได้แล้ว แต่จับไว้ได้แค่สามเดือนก็รักษาไว้ไม่อยู่ และไม่สามารถก้าวไปได้มากกว่านี้อีกได้ แม้มองดูแล้วจะเหลืออีกเพียงก้าวเดียว แต่กลับก้าวที่กว้างใหญ่มากจนราวกับขวางกั้นด้วยหน้าผาตระหง่าน ครั้งหนึ่งเคยมีคนรั้งอยู่อันดับหนึ่งระดับ A มาหลายปี แต่สุดท้ายก็ยังข้ามผ่านก้าวเดียวนี้ไปไม่ได้ พอเปลี่ยนเป็นจางเย่ก็ไม่ต่างกัน สำหรับเขาระดับ S ยังคงเป็นเรื่องที่ห่างไกลมาก ตอนนี้แม้แต่ตำแหน่งอันดับหนึ่งระดับ A ก็ยังไม่รู้ว่าจะรักษาไว้ได้กี่วัน!
อดีตอันดับหนึ่งระดับ A ที่ตอนนี้เป็นอันดับสองใกล้กำลังจะแซงเขาคืนแล้ว จางเย่เพิ่งจะได้คะแนนนำพิเศษเฉพาะจากเรื่องหมากล้อมที่นับว่าน้อยนิด บางทีแค่อีกฝ่ายปล่อยเพลงเพลงเดียว หรือโพสต์เวยป๋อสักสองบรรทัดก็สามารถตามทันได้แล้ว!
ตอนนี้แม่ทำอาหารเช้าเสร็จแล้ว
พ่อก็ซื้อหนังสือพิมพ์กลับมาหนึ่งกอง
จางเย่พูดไม่ออก “ซื้อมาทำไมเยอะแยะ?”
พ่อวางหนังสือพิมพ์ลงบนโต๊ะ “ก็เพราะเป็นข่าวของลูกหมดเลยน่ะสิ”
แม่อวด “ลูกชายฉันเป็นดาราอันดับหนึ่งของระดับเอแล้ว สำนักพิมพ์ไหนกล้าไม่ออกข่าว! ต้องให้ลูกชายฉันพาดหัวหน้าแรกด้วยซ้ำ!”
จางเย่หัวเราะ “ที่ไหนจะมีหน้าแรกเยอะขนาดนั้นล่ะ ได้อยู่พาดหัวข่าวบันเทิงก็ไม่เลวแล้ว”
วันนี้พาดหัวข่าวบันเทิงหน้าแรกต่างเป็นเรื่องของจางเย่ นอกจากหนังสือพิมพ์ที่มีความสัมพันธ์ไม่ค่อยดีกับจางเย่ที่จงใจไม่พาดหัวให้ แต่ขยับลงไปข้างล่างนิดหน่อยพวกนั้นแล้ว หน้าบันเทิงของหนังสือพิมพ์ที่เหลือพอเปิดหน้าแรกก็จะเห็นพาดหัวข่าวตัวใหญ่และภาพสีของจางเย่ทันที
‘จางเย่ก้าวสู่ระดับ A แล้ว!’
‘ภายในสองปี หรือจางเย่จะมีหวังถล่มระดับ S?’
‘ความนิยมของจางเย่ดำเนินบนเส้นทางที่แตกต่าง!’
‘ ‘ไร้เทียมทาน’ บทเพลงที่กวาดเรียบทุกชาร์ต!’
‘อันดับหนึ่งระดับ A หรือเพียงแวบเดียวก็หายไป[2]?’
ทั้งครอบครัวกินข้าวไปพลางพลิกหนังสือพิมพ์ไปพลาง
แม่เห็นหนังสือพิมพ์ฉบับสุดท้ายก็เบ้ปากพูด “อะไรคือ มาแวบเดียวก็หายไปกันหา?”
จางเย่อธิบาย “ข้างหลังมีคนตามมาแล้วน่ะ ระยะห่างน้อยมาก”
แม่พอฟังจบก็รีบพูด “งั้นแกก็รีบออกผลงานสิ!”
จางเย่พูด “ปล่อยไปตามธรรมชาติเถอะ จะฝืนออกผลงานเพื่อเรื่องนี้ไม่ได้ อย่ารีบร้อน ความนิยมมาถึงระดับนี้ได้ก็เกินความคาดหมายของผมแล้ว”
พ่อพยักหน้าอย่างเข้าใจ “ลูกพูดถูกแล้ว จะซี้ซั้วทำเพื่อเพิ่มความนิยมไม่ได้”
แม่ “งั้นพวกคนที่ไล่ตามมาล่ะ?”
“ตามทันก็ตามทันสิ อย่างมากก็แค่ไล่ตามคืนเท่านั้นเอง” จางเย่หัวเราะ
หลังจากที่ต่อสู้ผ่านช่วงขาขึ้นขาลงมาหลายครั้ง จางเย่ก็นับว่าเป็นคนที่มีประสบการณ์ของวงการบันเทิงแล้ว เด็กไร้เดียงสาได้เปลี่ยนเป็นผู้ใหญ่รู้เดียงสา เมื่อพบเห็นมาก ประสบการณ์เพิ่มพูน ตัวคนก็ตกตะกอนมากขึ้นกว่าแต่ก่อน แม้บางครั้งจะกระโดดไปด่าคนหรือโกรธจัดจนผมตั้งชันบ้าง แต่นั่นก็คืออุปนิสัยที่ไม่สามารถลบทิ้งได้ แต่ในด้านสภาพจิตใจของเขาถือว่ามั่นคงขึ้นมากแล้ว อย่างน้อยเวลาพูดคุยหรือทำอะไรก็ไม่หุนหันพลันแล่นอีก แน่นอนว่ามีบางเรื่องที่ไม่สามารถถอนตัวได้ แต่ก็มีบางเรื่องที่ไม่สามารถใจร้อนได้เช่นกัน
แต่อย่างไรก็ตาม ยิ่งเขาไม่เร่งรีบเรื่องราวกลับยิ่งมีความคืบหน้า!
จางเย่เพิ่งกินข้าวเช้าเสร็จ โทรศัพท์ก็ดังขึ้นพอดี!
เบอร์โทรเข้า : คณบดีภาควิชาคณิตศาสตร์และวิทยาศาสตร์แห่งเป่ยต้า—พานหยาง
จางเย่รับสาย “ฮัลโหล คณบดีพาน โทรหาผมเหรอครับ?”
เสียงของคณบดีพานฟังดูตื่นเต้นเล็กน้อย “ใช่ ใช่แล้ว!”
“เกิดเรื่องอะไรเหรอครับ?” จางเย่ตกใจ
พอพ่อแม่ได้ยินก็มองมาทางนี้เช่นกัน
คณบดีพานพูดเสียงดัง “ข่าวดีมากๆ เลยล่ะ!”
จางเย่ “หา?”
“รองศาสตราจารย์จาง ตอนนี้ผมเป็นตัวแทนของ ‘คณะทำงานพิสูจน์ข้อความคาดการณ์ของเดล’ มาแจ้งคุณอย่างเป็นทางการว่า ภายใต้การวิเคราะห์และวิจัยตลอดทั้งปีของนักคณิตศาสตร์และผู้ปฏิบัติงานด้านคณิตศาสตร์ระดับโลก ในที่สุดผลงานที่คุณเคยพิสูจน์ข้อความคาดการณ์ไว้ ก็ได้เสร็จสิ้นลงทั้งหมดแล้ว!” คณบดีพานตื่นเต้นจนเสียงสั่น “ข้อความคาดการณ์ของเดลถูกคุณพิสูจน์แล้ว! ถูกพวกเรานักคณิตศาสตร์ของประเทศจีนพิสูจน์แล้ว! ตอนนี้คุณไม่ใช่แค่นักคณิตศาสตร์ระดับโลก! สถานะของคุณเรียกได้ว่าเป็นหนึ่งในนักคณิตศาสตร์ชั้นนำของโลกได้แล้ว! คุณยอดเยี่ยมมาก รองศาสตราจารย์จาง คุณนำพาความรุ่งโรจน์มาให้พวกเราแล้ว!”
พิสูจน์แล้ว?
ในที่สุดก็ตรวจสอบเสร็จแล้วเหรอ?
จางเย่เริ่มนั่งไม่ติดเช่นกัน “ผมจะรีบไปเดี๋ยวนี้!”
“ดี ดี! พวกเรารอคุณอยู่!” คณบดีพานพูด “มีการแจ้งสื่อในประเทศและต่างประเทศไว้แล้ว ช่วงบ่ายจะมีการแถลงข่าวอย่างเป็นทางการ!”
จางเย่รอคอยวันนี้มานานมาก!
เป่ยต้าก็รอวันนี้มานานเช่นกัน ประเทศจีนเองก็รอมานานแสนนานแล้ว!
หนึ่งในข้อความคาดการณ์ทางคณิตศาสตร์ที่ยากที่สุดในโลกในที่สุดได้รับการพิสูจน์โดยจางเย่ นักคณิตศาสตร์แห่งประเทศจีน วันนี้เป็นวันสำคัญที่มหัศจรรย์มากสำหรับวงการคณิตศาสตร์ระดับโลก สำหรับจางเย่นั้นแน่นอนว่าวันนี้เป็นหนึ่งในวันที่น่าจดจำที่สุดในชีวิตของเขา ตอนที่ข้อความคาดการณ์ของเดลยังไม่ได้รับการยืนยัน เขาก็ได้รับรางวัลนักคณิตศาสตร์ระดับนานาชาติแล้ว ถึงแม้ว่าจะมีข้อผิดพลาดในการตรวจสอบขั้นสุดท้าย ทำให้ไม่ผ่าน พวกเขาก็ยังยินดีที่จะให้รางวัลนี้ นี่ก็แสดงให้เห็นถึงความสำคัญของข้อความคาดการณ์ของเดลที่มีต่อวงการคณิตศาสตร์โลกแล้ว และทำให้เห็นว่าการพิสูจน์ข้อคาดการณ์นี้นั้นมันยากเย็นแค่ไหน และตอนนี้ หลังจากที่คณะทำงานคณิตศาสตร์โลกหลายสิบคนใช้เวลาตลอดหนึ่งปี ในที่สุดก็พิสูจน์ย้อนเป็นผลสำเร็จ นี่ส่งผลต่อชื่อเสียงและเกียรติยศของจางเย่ ในฐานะนักคณิตศาสตร์ระดับโลก ที่ได้เลื่อนขั้นกลายเป็นนักคณิตศาสตร์ชั้นนำของโลก!
แค่เพิ่มคำว่า ‘ชั้นนำ’ เข้ามาสองคำ แต่ความหมายกลับแตกต่างกันอย่างยิ่ง! บรรดานักคณิตศาสตร์ชั้นนำของโลก แต่ละคนล้วนถือเป็นทรัพย์สมบัติของมนุษยชาติ เป็นระดับตำนานในหน้าประวัติศาสตร์ และในวันนี้จางเย่ก็ได้เดินขึ้นไปยังบัลลังก์ที่ระยิบระยับที่สุดของวงการคณิตศาสตร์แล้ว!
มงกุฎแห่งเกียรติยศ!!
 —————————
 [1] อั่งเปา เป็นแอปพลิเคชั่นหนึ่งที่สามารถส่งของขวัญให้เพื่อนในแชต และสามารถแลกเป็นเงินจริงได้
[2] 昙花一现 ดอกถานฮัวพอบานก็จะโรยทันที ใช้อุปมาว่าสิ่งของที่มีน้อยและแปลกๆนั้น พอปรากฏไม่นานก็จะหายไป บุคคลมีชีวิตเฟื่องฟูพักเดียวก็จะดับไป
 


[Go To Next Chapter]( ./250.md)