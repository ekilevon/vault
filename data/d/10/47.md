##บทที่ 947 : รับสมัครผู้จัดการ!
เดือนมีนาคม
ณ เมืองหลวง
เข้าสู่วสันตฤดู มวลดอกไม้เริ่มผลิบาน
ผ่านไปเกือบหนึ่งเดือน ในที่สุดจางเย่ก็กลับมายังปักกิ่ง ตัวคนยังไม่ทันถึงบ้าน เพิ่งลงจากเครื่องบินก็อัปเวยป๋อก่อนเป็นอันดับแรกว่ากลับถึงปักกิ่งแล้ว ปลอดภัยดี
แฟนคลับมากมายต่างเข้ามาตอบ
"หวา อาจารย์จางกลับมาแล้ว!"
"นี่ไปทำอะไรมาล่ะ?"
"เรื่องในยุทธภพจัดการเรียบร้อยดีใช่ไหม? ทำไมในข่าวไม่มีบอกเลย?"
"กลับมาก็ดีแล้ว อาจารย์จางเมื่อไหร่จะมีรายการใหม่?"
"สัญญากับซีซีทีวีใกล้สิ้นสุดแล้วใช่ไหม? เหลืออีกแค่เดือนกว่าเอง?"
"อาจารย์จาง คุณหายตัวไปนานมากเลยนะ!"
"รีบทำงานเร็วเข้า ระวังร่วงจากระดับเอนะ!"
ทันใดนั้นก็มีสายโทรเข้า!
คนแรกคือฮาฉีฉี "ผู้กำกับจาง กลับมาแล้วเหรอคะ?"
จางเย่ยิ้ม ตอบกลับไปว่า "เพิ่งลงเครื่อง การถ่ายทำสารคดีเป็นยังไงบ้าง?"
ฮาฉีฉีตอบ “กำลังถ่ายทำอยู่ ใกล้จะเสร็จเรียบร้อยแล้วค่ะ”
จางเย่ผงกศีรษะ “ตกลง มีตรงไหนที่ต้องการผมพวกคุณก็บอกมานะ”
“จริงสิคะผู้กำกับจาง” ฮาฉีฉีพลันเอ่ยขึ้น “ตอนที่คุณไม่อยู่มีคนเยอะมากติดต่อหาคุณ ทั้งอยากให้คุณไปถ่ายโฆษณา ทั้งมาสอบถามเกี่ยวกับลิขสิทธิ์งานของคุณ แล้วก็ยังอยากได้ตัวคุณไปเป็นพรีเซนเตอร์สินค้าต่างๆ ด้วย พวกเขาหาเบอร์โทรศัพท์คุณไม่ได้เลยติดต่อมาที่ซีซีทีวีแทน เรื่องนี้ไม่ใช่ว่าคุณไม่รู้ แต่ตอนนี้เสี่ยวหวังผู้ช่วยของคุณทำงานไม่ไหวแล้ว ทุกวันได้แต่วุ่นรับโทรศัพท์อยู่ในออฟฟิศ"
จางเย่เหงื่อตก "ช่วงนี้ผมยุ่งนิดหน่อยน่ะ"
ฮาฉีฉีเอ่ยอย่างไม่มีทางเลือกว่า "เมื่อไหร่คุณจะจ้างผู้จัดการสักคนละคะ?"
"ผู้จัดการเหรอ?" จางเย่เอ่ย
ฮาฉีฉียิ้มขื่น "ฉันคิดว่าคุณควรหามาสักคนนะ"
"อืม ผมจะลองคิดดู" จางเย่ตอบ
เพิ่งจะวางสาย
ก็มีโทรศัพท์จากสำนักพิมพ์โทรเข้ามา
"อาจารย์จาง ในที่สุดก็ติดต่อหาคุณได้แล้ว!"
"มีธุระอะไรหรือครับ?"
" 'คนขุดสุสาน' ขายดีมาก เมื่อครึ่งเดือนก่อนพวกเราคิดว่าอยากตีพิมพ์เพิ่มน่ะ"
"พิมพ์เพิ่มเถอะ พวกคุณตัดสินใจกันเลย"
"ยังไงก็ต้องบอกคุณก่อนสิ พวกเราจะตัดสินใจเองได้ยังไง? ไหนจะมีเทพนิยายหลายเรื่องนั้นของคุณอีก มีชาวต่างชาติมาติดต่อเรื่องลิขสิทธิ์แล้ว ดูเหมือนมีความคิดจะตีพิมพ์เป็นภาษาอังกฤษกับภาษาเยอรมัน พวกเขาหาคุณไม่เจอเลยติดต่อมาหาพวกเรา กลับมาแล้วผมจะเอาเบอร์โทรศัพท์ของพวกเขาให้คุณนะ"
"ได้เลย ขอบคุณมากครับ"
หลังจากนั้นก็เป็นโทรศัพท์ของต่งซานซาน
"จางเอ้อร์ นายไปทำอะไรมา?"
"ฮ่าๆ ไปเที่ยวน่ะ ไปเที่ยว"
"นายเล่นสะบัดก้นจากไปเลย งานของฉันก็ยุ่งมาก ใครติดต่อนายไม่ได้ก็โทรมาหาฉันหมด ให้ฉันรับฝากข้อความส่งข้อความให้ นี่ฉันกลายเป็นผู้จัดการของนายไปแล้วหรือไง?"
"ไฮ้ หลายวันนี้ฉันไม่ทันได้ดูเลยจริงๆ"
"นายเปิดเมลเถอะ ฉันเรียบเรียงอีเมลส่งให้นายหมดแล้ว"
"ขอบคุณนะซานซาน ไว้ฉันจะเลี้ยงข้าวเธอ"
"ไม่ต้องหรอกย่ะ ไม่จำเป็น แต่นายรีบจ้างผู้จัดการสักคนเถอะ เป็นดาราระดับเอแล้ว ไม่มีทีมน่ะยังไม่นับเป็นอะไร แต่ไม่มีแม้แต่ผู้จัดการสักคนน่ะได้เหรอ? พูดแบบไม่น่าฟังคือเละแน่ แต่ประเด็นสำคัญคือความไม่สะดวกนะ ถ้ามีธุระแต่ติดต่อนายไม่ได้แล้วเกิดล่าช้าขึ้นมาจะทำยังไงละยะ?"
"ตกลง ฉันจะลองคิดดูนะ"
"ไม่ต้องคิดแล้วย่ะ ให้ไวเลย ให้คนลองแนะนำให้นายก็ได้ จากชื่อเสียงและมูลค่านายในตอนนี้ อนาคตยังพัฒนาได้อีก ถ้าคนในวงการรู้ว่านายอยากหาผู้จัดการล่ะก็ ต้องมีคนแห่กันมาเยอะแยะแน่ จะเลือกมากี่คนหรือกี่รอบก็ได้ ไม่ต้องกลัวว่าจะหาคนที่เหมาะสมอย่างที่อยากได้ไม่เจอหรอกน่า"
"ตกลง"
วันนี้นี่เป็นคนที่สองแล้วที่พูดกับเขาแบบนี้
ระหว่างทางกลับบ้าน จางเย่เองก็กำลังคิดใคร่ครวญเรื่องนี้ เมื่อก่อนเขาเป็นดาราตัวเล็กๆ ชื่อเสียงไม่โด่งดัง ธุระต่างๆ เขาแทบจะจัดการเองทั้งหมด ไม่ได้ใช้ผู้จัดการสักคน แล้วก็ไม่ได้คิดจะเข้าไปร่วมงานกับบริษัทผู้จัดการวงการบันเทิงด้วย แต่ทว่าตอนนี้ชื่อเสียงเขาเพิ่มขึ้นเรื่อยๆ เป็นดาราระดับ A แล้ว ธุระต่างๆ ก็เพิ่มขึ้นมาก ด้วยเหตุนี้พอเพิ่งจะกลับมาถึงปักกิ่งก็มีโทรศัพท์รุมโทรมาแล้ว ทั้งพรีเซนเตอร์เอย โฆษณาเอย จางเย่ยังไม่ได้วางแผนว่าจะรับเลยสักงาน นี่ต้องวกกลับไปที่ประเด็นหลักอีกครั้ง ถ้าหากจะไม่รับผู้จัดการก็ต้องหาคนมาถ่วงเวลาเอาไว้สักหน่อยหรือเปล่า? ให้คนอื่นต้องโทรศัพท์หาทีม โทรหาเพื่อนเก่าเพื่อตามหาตนเอง นี่ไม่ใช่แผนการระยะยาวแน่ ทั้งยังสร้างความลำบากให้คนอื่นไม่น้อยเลย
……
ไช่ซื่อโข่ว
ที่บ้านของพ่อแม่
"พ่อ แม่ ผมกลับมาแล้ว" จางเย่เปิดประตูเข้าไปในบ้าน
แม่เดินออกมาต้อนรับพร้อมพูด "ทำไมถึงได้ออกไปข้างนอกนานขนาดนี้?"
"มีเรื่องนิดหน่อยน่ะ" จางเย่ถอดรองเท้าออกก่อนจะเปลี่ยนเป็นรองเท้าใส่ในบ้าน
พ่อถาม "เฉินเฉินกับป้าของแกล่ะ?"
จางเย่กล่าวว่า "กลับมาแล้วเหมือนกัน กลับบ้านของพวกเขาไปแล้ว ป้าของเธอ...ป่วยน่ะ ยังต้องพักฟื้นอีกสองสามวัน บอกว่าวันหลังจะมาขอบคุณพวกเราที่ช่วยดูแลหลานของเธอให้ตั้งครึ่งปี"
แม่ผ่อนลมหายใจออกมา "คนไม่เป็นอะไรก็ดีแล้ว ครั้งก่อนโทรศัพท์มาสั่งเสียอะไรก็ไม่รู้ ทำเอาฉันตกใจแทบแย่" ว่าแล้วเธอก็นำกระดาษแผ่นหนึ่งส่งให้ลูกชาย "จริงสิ นี่คือโทรศัพท์ที่โทรหาแกในช่วงครึ่งเดือนกว่ามานี้ ส่วนใหญ่โทรเข้ามาที่บ้าน พ่อแกกลัวว่าธุระของแกจะล่าช้าก็ไม่ได้ละเลย ถ้าฝั่งนั้นมีธุระอะไรให้โทรมาหา พ่อแกก็จดไว้ให้หมดแล้ว ไปจัดการเถอะ"
จางเย่ก้มลงดู แล้วร้องโหออกมา "ทำไมเยอะขนาดนี้?"
แม่ยิ้ม "เจ้าเด็กน้อยนี่ เป็นดาราระดับเอแล้วนะ จะให้เหมือนเมื่อก่อนได้ยังไงล่ะ?"
เมื่อพูดถึงตรงนี้ พ่อก็หงุดหงิดเล็กน้อย "โทรศัพท์บ้านมันเก่าแล้ว พอมีคนโทรมาหาแกทำให้พ่ออยากดึงสายโทรศัพท์ออก เวลาจะนอนกลางวันก็นอนไม่สงบ"
จางเย่รีบตอบ "ผมจัดการเอง ผมจัดการเอง"
แม่เอ่ยว่า "กินข้าวก่อนเถอะ"
"เอ้อ ไว้ผมจัดการเสร็จเมื่อไหร่ค่อยว่ากันแล้วกัน" จางเย่ตอบแบบปวดหัว
พอกลับเข้ามาที่ห้องของตัวเอง
จางเย่ก็พ่นลมหายใจออกมา แล้วเริ่มจัดการงานต่างๆ
ยินยอมให้พิมพ์นิยายเพิ่ม? เซ็นชื่อ!
ลิขสิทธิ์เทพนิยายในต่างประเทศ? รวมทั้งหมดสองแสน? ไสหัวไป!
ลิขสิทธิ์เดอะวอยซ์ในต่างประเทศ? หนึ่งล้านดอลลาร์? ลาก่อน!
คำเชิญไปร่วมงานฉลองครบรอบสิบปีการก่อตั้งบริษัทเครื่องดื่ม? ไปไม่ได้!
ประธานคณะกรรมการบริษัทของธุรกิจระดับฟอร์จูนห้าร้อยของโลกแต่งงาน ส่งคำเชิญให้ไปเป็นพิธีกรในงานแต่ง? บ๊ายบาย!
โฆษณาถุงยาง? ออกไปเลยไป!
หนึ่งชั่วโมง....
สามชั่วโมง….
ห้าชั่วโมง….
จางเย่อดทนจัดการตั้งแต่เช้าจรดบ่าย! บางธุรกิจหรือบางงานเขาไม่ใส่ใจก็จบไป ล้วนเป็นงานไม่สำคัญอะไร แต่มีงานมากมายที่เขาจำต้องนั่งตอบไปทีละชิ้นๆ คนอื่นคาดหวังในตัวเขา ขอร้องมาครั้งแล้วครั้งเล่า จางเย่เองก็ไม่ได้ตกปากรับคำ แต่ถ้าหากไม่รับหรือไม่ไป อย่างน้อยก็ต้องบอกกล่าวกันสักคำ และถ้าได้ยินจางเย่โทรศัพท์มาบอกกล่าวด้วยตัวเองย่อมพวกเขาจะต้องตื่นเต้นมาก จะพูดแค่สองประโยค? จะคุยแค่ไม่กี่คำ? ล้วนไม่ได้ ดังนั้นการติดต่อครั้งนี้จึงยาวนานมาก! ได้มีโอกาสพูดคุยกับคนพิเศษทั้งที ทุกคนก็อดไม่ได้ที่จะคุยกับจางเย่นานๆ สักสามวันสามคืน!
"เย่น้อย กินข้าวได้แล้ว!"
"ไอ้หนู!"
"รีบมากินข้าวเถอะ?"
เวลาอาหารเย็นมาถึงแล้ว
พ่อกับแม่เรียกไปสามรอบถึงขุดจางเย่ออกมาได้
จางเย่ที่เพิ่งจัดการงานทั้งหมดเสร็จสิ้นมีสีหน้าหมดแรง พอออกมาเขาก็ตะโกนลั่น "ไม่ได้แล้ว ลูกพี่เหนื่อยจะตายอยู่แล้ว ผมจะต้องหาผู้จัดการสักคน! ตอนนี้! เดี๋ยวนี้เลย!"
ไม่หาไม่ได้แล้ว!
พอเลื่อนชั้นขึ้นมาอยู่ระดับ A งานเขาก็ล้นมือเต็มไปหมด มีงานมากเกินไปแล้ว ด้วยนิสัยของเขาจะให้มานั่งจัดการธุระพวกนี้ทุกวันนี่ไม่ไหวแน่!
ต้องหาผู้จัดการแล้ว!
ต้องหาเดี๋ยวนี้!


[Go To Next Chapter]( ./48.md)