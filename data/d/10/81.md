##บทที่ 981 : เอาอีกเพลง?
วันนี้
ชุดและหน้ากากของจางเย่ส่งมาถึงแล้ว แต่ไม่ใช่ที่บ้านของเขา เขาไม่อาจบอกที่อยู่บ้านตัวเองได้ ไม่อย่างนั้นคนที่บ้านเห็นก็จำได้กันพอดี เขาให้ที่อยู่น้องสาวคนโตกับทีมรายการไป ทางสถานี BTV ก็ส่งพัสดุด่วนไปให้ที่บ้านเธออย่างรวดเร็ว
น้องสาวคนโตโทรมา
“พี่ พัสดุด่วนพี่มาถึงแล้วนะ”
จางเย่ “โอเค”
น้องสาวคนโต “เป็นของอะไรน่ะ?”
จางเย่ “ความลับ หึหึ”
น้องสาวคนโต “ดูน่าสงสัย งั้นเดี๋ยวหนูส่งไปให้พี่ไหม?”
จางเย่ “ไม่ต้อง เดี๋ยวฉันแวะไปเอา”
ตอนเที่ยง รับของมาเรียบร้อย
กลับมาบ้าน จางเย่ล็อกประตูห้องนอนเสร็จ ก็ฉีกห่อพัสดุออก หยิบสิ่งของที่อยู่ข้างในออกมาทีละชิ้น มีอุปกรณ์ไม่น้อยเลย เครื่องแต่งกายตั้งแต่หัวจรดเท้าอยู่ข้างในครบถ้วน
หน้ากาก
ชุดท่อนบน
กางเกง
รองเท้า
และยังมีถุงมืออีก
จางเย่หยิบหน้ากาก ลองเอามาสวมแล้วดูกระจก พลันรู้สึกพึงพอใจ หน้ากากนี้ไม่ได้ออกแบบตามลักษณะตัวตลกทั่วไปที่มีใบหน้าแหลม มีจมูกสีแดง จางเย่ต้องการอะไรที่มันสะดุดตากว่านั้น เขาบอกรายละเอียดหน้ากากทุกอย่างแก่หานฉี แล้วในเธอนำไปให้ดีไซเนอร์ หน้ากากมีเพียงสีเดียว คือสีขาว เป็นสีขาวบริสุทธิ์ ไม่ได้มีลวดลายรูปเหลี่ยมเหลี่ยมมุมพิสดารอะไร เป็นเพียงหน้ากากสีขาวสะอาดแบบเรียบง่ายที่สุด แต่เมื่อสวมลงไปแล้วหาได้ดูเรียบๆ กลับให้ความรู้สึกเรียบหรู ดูประณีตและสง่างาม
โจ๊กเกอร์—คือเขาในสายตาของคนอื่น
สีขาว—คือจางเย่ในสายตาของตนเอง
หน้ากาก ‘โจ๊กเกอร์’ สีขาวอันหนึ่ง คือคอนเซปต์ในการออกแบบของจางเย่
เขาสวมชุดเข้าไปด้วย คลุมมิดตั้งแต่หัวจรดเท้า เรียกได้ว่าหากเดินออกไปข้างนอกตอนนี้ก็ไม่มีใครจำเขาได้แน่นอน ขนาดเขายังจำตัวเองไม่ได้เลย สัญลักษณ์และจุดเด่นบนร่างกายถูกปกปิดอย่างมิดชิด!
เยี่ยม!
ต้องอย่างนี้สิ!
หลังจากถอดชุดเก็บเสร็จ ก็มีโทรศัพท์มา
จากมือถือเครื่องสำรองนั่นเอง
“สวัสดีค่ะอาจารย์ หานฉีเองค่ะ”
“สวัสดี”
“ได้รับหน้ากากกับชุดแล้วหรือยังคะ?”
“อืม”
“พอดีตัวไหมคะ? ถ้าไม่พอดีฉันจะได้ให้ดีไซเนอร์แก้ให้ใหม่”
“เยี่ยมแล้ว”
“งั้นก็ดีค่ะ แบบว่า คืออย่างนี้นะคะ เวทีใกล้จะเสร็จแล้ว ทางเราอยากจะลองพวกเครื่องเสียงกันพรุ่งนี้ แล้วก็อยากจะเห็นอาจารย์ทุกท่านหลังแต่งชุดกันแล้วน่ะค่ะ ถึงยังไงก็ต้องออกทีวี จึงต้องตรวจเช็กกันก่อนสักรอบ อาจจะมีต้องลองร้องเพลงดูด้วย ทางสถานีให้ความสำคัญกับรายการในครั้งนี้มาก ผู้บริหารสถานีก็อาจจะมาร่วมสังเกตการณ์ด้วย ไม่ทราบว่าคุณ เอ่อ คุณพอจะมีเวลาว่างมาได้หรือเปล่าคะ?”
“กี่โมง?”
“ช่วงเช้าพรุ่งนี้ค่ะ”
“ได้”
“งั้น งั้นถ้าคุณมาถึงแล้วรบกวนโทรหาฉันหน่อยนะคะ ฉันจะรอค่ะ”
“อืม”
ซ้อมถ่าย?
นี่คือเรื่องปกติ
ด้วยรูปแบบเฉพาะตัวของรายการนี้ ทำให้มีหลายสิ่งที่ไม่เหมือนกับการอัดรายการอื่นๆ โดยเฉพาะกับคนที่แม้แต่ข้อมูลตัวตนยังไม่ยอมบอกเลยเช่นเขา คนจะวางใจได้สิแปลก การส่งคลิปเสียงร้องเพลงไปคลิปเดียวไม่อาจทำให้คนวางใจได้ ยังไงก็ต้องได้ฟังตอนร้องสด ทั้งเพื่อให้ชินเวที และให้ทีมรายการเห็นและทำความเข้าใจภาพรวม นี่ต่างหากคือจุดประสงค์ที่แท้จริง
ก็เอาสิ
พร้อมจะลุยมานานแล้ว
……
วันต่อมา
เก้าโมงเช้า
ทีมรายการ ‘The Mask Singer’ กำลังตั้งตารอคอยและตื่นเต้นที่วันนี้ศิลปินจะมาแล้ว ไม่รู้ว่าหน้ากากนักร้องเหล่านั้นจะเป็นใครกันบ้าง ทุกคนทั้งสงสัยและทั้งคาดหวัง
“คนมาหรือยัง?”
“มาแล้วห้าคน!”
“ให้อยู่ตรงไหนกันบ้าง?”
“อยู่คนละห้องกันหมดเลย ไม่ให้ถอดหน้ากาก”
“ดี”
“พี่หู เริ่มกี่โมงครับ?”
“เริ่มได้เลย ทีละคน”
“ได้ครับ งั้นผมไปจัดการนะครับ!”
“ระวังหน่อยนะ อาจจะมีผู้บริหารมาดูด้วย”
“รับทราบ!”
ทุกคนต่างวิ่งวุ่น
มีทั้งเสียงทดสอบเครื่องเสียง เสียงซ้อมเพลงของวงดนตรี
จากนั้น หน้ากากนักร้องคนแรกก็เข้าสู่ห้องส่ง เขาใช้ชื่อโค้ดเนมว่า ‘ทานตะวันใต้ฟ้ากระจ่าง’ ตัวหน้ากากก็เป็นรูปดอกทานตะวันสภาพน่ารัก นอกจากหูเฟยกับต่งซานซาน ในทีมรายการก็ไม่มีใครรู้ว่าคนผู้นี้เป็นใคร ต่างคนต่างหันมองเขาเป็นตาเดียว และเพราะอาจจะทำให้ความแตก เขาจึงไม่ได้พาผู้จัดการส่วนตัวและผู้ช่วยมาด้วย แต่มาเองโดยลำพัง หลังจากทักทายทีมงานและเหล่านักดนตรีง่ายๆ สองสามคำ ก็ขึ้นเวทีไป
แม้จะมองไม่เห็นใบหน้าใต้หน้ากาก แต่วินาทีที่จับไมค์ บรรยากาศของอาจารย์ ‘ทานตะวันใต้ฟ้ากระจ่าง’ ก็เปลี่ยนไปเป็นคนละคน!
ทันทีที่เปิดปาก เสียงนั้นก็ทำให้คนทั้งเวทีตกตะลึง!
บทเพลงนี้มีชื่อว่า ‘ความหวัง’ เป็นเพลงดังของโลกใบนี้!
เหล่านักดนตรีเองก็ไม่ได้รู้สึกกดดัน ทั้งที่ไม่เคยร่วมบรรเลงพร้อมกับหน้ากากท่านนี้มาก่อน แต่ก็ยังคงเล่นประสานกันได้อย่างไร้ที่ติ จังหวะและท่วงทำนองเข้ากันได้อย่างดี!
เพราะล้วนเป็นมืออาชีพ จึงเล่นได้ดีถึงระดับนี้
แม้จะเป็นเพลงที่ไม่คุ้นเคย แต่พวกเขาก็เล่นสดได้ เพราะพวกเขาได้ชื่อว่าเป็น ‘วงดนตรีมหัศจรรย์’ เป็นวงที่มีชื่อเสียงอันดับหนึ่งในวงการ รายการทีวีทั่วไปคิดจะเชิญพวกเขาได้นั้นเป็นเรื่องยาก เท่านี้ก็มองออกแล้วว่า คราวนี้สถานี BTV ทุ่มเทเลือดเนื้อเพียงใด!
……
ที่ด้านหลังเวที
ในห้องรับรองห้องหนึ่ง
หานฉีรอคอยอย่างกระวนกระวายและร้อนใจ และไม่รู้ว่าตนเองอยู่ในอารมณ์ไหนแน่ เอาเป็นว่ากังวลสุดๆ แน่นอน
ทำไมยังไม่มาอีก?
อยู่ไหนนะ?
เธอโทรหาอีกครั้ง “ฮัลโหล อาจารย์คะ คุณถึงหรือยัง?”
เสียงทางปลายสายดังขึ้น “ถึงแล้ว”
หานฉีถามอีก “หา? คุณอยู่ตรงไหนคะ?”
อีกฝ่ายตอบ “หันมาสิ”
พลันมีเสียงดังมาจากเบื้องหลัง
หานฉีหมุนตัวไปดูอย่างตกใจ “คุณ คุณมาทั้งชุดนี้เลยเหรอคะ?”
โจ๊กเกอร์ส่งเสียงอืมเชิงตอบรับ “ใช่”
หานฉีนึกว่าวันนี้จะได้เห็นคนผู้นี้ในสภาพที่แท้จริง เธอนึกว่าจะได้รู้สักทีว่าเขาเป็นใคร ใครจะคิดว่าเขาจะมาทั้งสวมหน้ากากแบบนี้ “เอ่อ งั้นคุณพร้อมหรือยังคะ?”
โจ๊กเกอร์ “ได้เสมอ”
หานฉีกระแอม “อาจารย์โจ๊กเกอร์ คุณเป็นผู้อาวุโสในวงการดนตรีใช่หรือเปล่าคะ?” เธอถามอย่างสุภาพ
โจ๊กเกอร์ “เดาสิ”
หานฉี “อ่า คุณต้องเป็นคนดังมากแน่ๆ”
โจ๊กเกอร์ “ไม่แน่”
หานฉี “คุณออาชีพอะไรกันแน่คะ?”
โจ๊กเกอร์ “กรรมกร”
หานฉี “...”
ยังจะมากรรมกรอีก?
คุณช่วยเลิกแกล้งหลอกกันสักทีได้ไหม?
เธอรู้ได้ว่าถามไปก็ไม่มีประโยชน์ คนผู้นี้หลบเลี่ยงเก่งมาก ชัดเจนว่าไม่ยอมเผยข้อมูลออกมาเลยสักนิด ชัดเจนว่าไม่คิดจะให้ใครล่วงรู้ตัวจริงของเขา!
แต่ แต่คุณก็ไม่ควรอ้างตัวเป็นกรรมกรไหม!
คนทั้งสองเข้าไปในห้องรับรอง นั่งประจันหน้ากัน บรรยากาศแสนกระอักกระอ่วน
โจ๊กเกอร์ไม่พูดไม่จา ราวกับเป็นคนไม่ค่อยชอบพูด
ส่วนหานฉีไม่รู้จะพูดอะไรดี ทั้งไม่ชอบความเงียบที่น่าอึดอัดนี้ จึงได้แต่พยายามหาเรื่องคุย
“หน้ากากคุณสวยดีนะคะ”
“ขอบใจ”
“คุณยังอายุไม่มากสินะคะ?”
“ไม่น้อย”
“อ้าว คราวก่อนคุณยังบอกว่าไม่มากอยู่เลย”
“งั้นหรือ?”
“งั้นสิคะ”
“อ้อ งั้นก็ไม่มาก”
หานฉีใกล้จะร้องไห้เต็มที คุยกับคนผู้นี้ แม่งอย่างกับได้มาแต่ระเบิดควัน ไม่รู้เลยว่าคำพูดของอาจารย์โจ๊กเกอร์ผู้นี้คำไหนพูดจริง คำไหนพูดเล่น และที่สำคัญเขายังดัดเสียงตอนพูดอีก แบบนี้จะให้เธอเดาออกได้ยังไง? ไม่รู้อะไรสักนิดเลย!
แล้วก็ติดอยู่อย่างนี้ไปครึ่งชั่วโมง
ทันใดนั้น ก็มีเสียงเคาะประตูเบาๆ จากข้างนอก
ก๊อก ก๊อก ตามมาด้วยเสียงสตาฟคนหนึ่ง “หานฉี ให้อาจารย์ขึ้นเวทีได้แล้ว”
“ได้!” หานฉีรู้สึกโล่งอก “อาจารย์โจ๊กเกอร์ ถึงตาคุณแล้วค่ะ”
โจ๊กเกอร์พยักหน้า “ไป”
ตรงทางเดิน
ในขณะที่จางเย่ก้าวเท้าออกไป มีคนกำลังเดินสวนเข้ามา
บนศีรษะของคนที่กำลังเดินเข้ามาจากฟากตรงข้ามของทางเดินนั้นสวมหน้ากากเอาไว้ ดูจากรูปร่างแล้วเป็นผู้หญิง
ในจังหวะที่จางเย่กับเธอสวนกัน ทั้งสองต่างจ้องมองอีกฝ่ายอย่างสงสัย มีประกายพินิจพิเคราะห์อยู่ในแววตา สายตาคู่นี้ รูปร่างแบบนี้ จางเย่รู้สึกคุ้นเคย เขาคิดว่าเคยพบกับหญิงสาวคนนี้แน่นอนถึงแปดส่วน อาจจะรู้จักกันด้วยซ้ำ แต่จะเป็นใครนั้นเขาก็ดูไม่ออก คิดดูอีกที ดาราที่เขารู้จักในวงการก็มีดาราชื่อดังไม่น้อย ดูท่าการแข่งขันคราวนี้คงยากน่าดู เขาเพิ่งจะเข้าสู่วงการดนตรี คงจะไม่โดนสอยร่วงตั้งแต่รอบแรกๆ หรอกนะ? แบบนั้นคงขายหน้าแย่!
ทั้งสองหยุดฝีเท้าอย่างเงียบๆ มองดูอีกฝ่าย
หานฉีปาดเหงื่อ แล้วกล่าวแนะนำ “นี่คืออาจารย์โจ๊กเกอร์ค่ะ” จากนั้นก็กล่าว “ท่านนี้คืออาจารย์ไม้ใกล้ฝั่งค่ะ”
ยังอายุน้อยอยู่เลยนี่?
ทำไมเรียกตัวเองว่าไม้ใกล้ฝั่งล่ะ?
จางเย่พยักหน้าให้
‘ไม้ใกล้ฝั่ง’ มองเขาแล้วถาม “พวกเรารู้จักกันหรือเปล่า?”
จางเย่ดัดเสียงตอบ “ไม่รู้”
ทั้งสองแต่งตัวเต็มยศ ต่างคนก็ต่างดูกันไม่ออก!
ไม้ใกล้ฝั่งยิ้มน้อยๆ “คุณอายุเท่าไร?”
จางเย่โกหกหน้าตาย “ห้าสิบ คุณล่ะ?”
ไม้ใกล้ฝั่ง “ฉันสิบห้า”
จางเย่กะพริบตา “ทำงานอะไร?”
ไม้ใกล้ฝั่ง “นักเรียน คุณล่ะ?”
จางเย่ตอบ “กรรมกร”
ไม้ใกล้ฝั่ง “...”
ทั้งสองพูดคุยกันมาพักใหญ่ แต่ก็ยังดูไม่ออกว่าอีกฝ่ายเป็นใคร
หานฉีกับผู้ช่วยจากสถานี BTV ของไม้ใกล้ฝั่งต่างพูดอะไรไม่ออก ดาราสมัยนี้เป็นแบบนี้กันหมดเลยรึไง?
กรรมกร?
นักเรียน?
ห้าสิบ?
สิบห้า?
พวกคุณไม่โม้แล้วมันจะตายรึไงฟะ!?


[Go To Next Chapter]( ./82.md)