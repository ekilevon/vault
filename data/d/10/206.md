##บทที่ 1106 : อันดับหนึ่งแห่งวงการหมากล้อมสำแดงฝีมือ!
ณ สมาคมหมากกระดานแห่งประเทศจีน
ทุกคนต่างพ่ายแพ้ยับเยิน!
“ลุยเลย!”
“จัดการเขา!”
“คนตั้งเยอะแยะ ทำไมล้มเขาคนเดียวไม่ได้?”
คนไม่น้อยต่างร่ำร้องออกมา!
พวกเขารับไม่ได้!
และพวกเขาก็ไม่อยากยอมรับด้วย!
น่าขายหน้า! นี่มันน่าอับอายขายหน้ายิ่งนัก!
นักเดินหมากมืออาชีพระดับแนวหน้าของวงการตั้งมากมาย กลับแพ้ให้กับคนนอกคนหนึ่ง?
หลี่อี้เก้าดั้งตวาดด้วยความโกรธ “ไอ้นี่มันไร้อารยธรรมจริงๆ! ก่อกวน! เขาตั้งใจก่อกวน! ตอนเดินหมากเขายังส่งข้อความก่อกวน ถ้าไม่ใช่เพราะถูกทำให้เสียสมาธิ ผมชนะไปนานแล้ว!”
“ใช่แล้ว!”
“ต่ำทราม!”
“หน้าด้านไม่มีใครเกิน!”
“ไอ้คนนี้มันร้ายกาจนัก!”
นักหมากล้อมอาชีพจำนวนมากล้วนตะโกนด่า
ขณะนั้นเองก็มีใครคนหนึ่งเดินออกมาจากด้านหลัง “ตอนเดินหมากเขายังสามารถกดส่งข้อความได้ หมายความว่าเขายังไม่ได้ใช้ความสามารถที่มีทั้งหมด อีกไม่กี่เกมข้างหน้า พวกคุณก็คงไม่ใช่คู่ต่อสู้ของเขาแล้ว”
เป็นเซี่ยงหรง!
เซี่ยงหรงผู้ที่ไม่รู้ว่ามาถึงตั้งแต่เมื่อไร!
ลานแข่งหมากล้อมของสมาคมฯ ได้นำสัญญาณภาพจากจอคอมพิวเตอร์ขึ้นบนจอใหญ่แล้ว ทุกคนสามารถมองเห็นการแข่งได้ แน่นอนว่าเซี่ยงหรงเองก็ดูอยู่ตลอดเช่นกัน!
“ท่านเซี่ยง!”
“อาจารย์เซี่ยง!”
“โอ้ ท่านเซี่ยงมาแล้ว”
“ท่านเซี่ยง ไอ้หมอนั่นมันเหิมเกริมมาก!”
ทุกคนต่างมองไปที่เขา
อู๋ฉางเหอเห็นเงาร่างของเซี่ยงหรงก็คึกคักขึ้นมาทันที “เสี่ยวเซี่ยง! เจ้าหนุ่มที่แท้เธอก็อยู่ที่นี่ด้วย?”
เซี่ยงหรงตอบอย่างมีมารยาท “ผู้อาวุโสอู๋”
ในสมาคมหมากฯ หรืออาจกล่าวได้ว่าในวงการหมากล้อมภายในประเทศ ใครพบเจออู๋ฉางเหอต่างต้องให้ความเคารพ ไม่เว้นแม้แต่นักหมากล้อมอันดับหนึ่งในขณะนี้อย่างเซี่ยงหรง!
ซ่านตงเหอยังอยู่ในอาการช็อก นักหมากล้อมเก้าดั้งทั้งหลายพ่ายแพ้ยับเยิน ทำให้เขาช็อกมาก ตีให้ตายเขาก็คิดไม่ถึงว่าแท้จริงแล้วสมาคมหมากฯ ของเขาจะอ่อนแอแบบนี้ “เสี่ยวเซี่ยง เด็กคนนี้ประหลาดมาก เห็นได้ชัดว่าไม่เดินตามหลักเกณฑ์ ใช้วิธีการวางหมากแบบที่ไม่เคยมีใครทำมาก่อน แต่ทุกย่างก้าวกลับมีรูปแบบของตัวเอง การวางหมากแต่ละตัวล้วนประณีตอย่างมาก ถ้าเป็นเธอจะชนะได้ไหม?”
เซี่ยงหรงหัวเราะ “ยังไม่เคยแข่งกับเขา ผมก็ไม่รู้เหมือนกัน”
อู๋ฉางเหอกลับพูดว่า “เธอจะไม่ชนะได้ยังไง!”
ฉีฉีแทบจะร้องไห้อยู่รอมร่อ “ท่านเซี่ยง ท่านต้องล้างแค้นให้พวกเรานะ!”
“ท่านเซี่ยง!”
“ท่านเซี่ยง ลงมือเถอะ!”
“ได้แต่หวังพึ่งท่านแล้ว!”
“จัดการมันเลย!”
ใช่แล้ว!
ทุกคนต่างรู้ว่าเซี่ยงหรงกำลังถ่อมตัว ไม่มีใครคิดว่าเขาจะแพ้!
เซี่ยงหรงจะพ่ายแพ้? นั่นมันเรื่องตลกชัดๆ  นี่คืออันดับหนึ่งของวงการหมากล้อมในปัจจุบันเชียวนะ ถึงแม้จะเอาอู๋ฉางเหอเก้าดั้งจากยุคที่เขารุ่งเรืองที่สุดมาเปรียบเทียบกับเซี่ยงหรงในตอนนี้ ก็ยังไม่ทราบว่าใครจะได้รับชัยชนะ[1] ชื่อของเซี่ยงหรงโด่งดังที่สุดในวงการนี้ หมากล้อมในปัจจุบันก็คือเวทีการแสดงของเขาเพียงคนเดียว มีผู้เชี่ยวชาญเคยคาดการณ์ว่า อย่างน้อยภายในระยะสองปีนี้ไม่มีใครสามารถเทียบเคียงกับเซี่ยงหรงได้ ถึงแม้ว่าความจริงอายุของเซี่ยงหรงจะนับว่าไม่น้อยแล้วก็ตาม—เขาอายุเต็มสามสิบในปีนี้
อู๋ฉางเหอพูดทันทีว่า “เสี่ยวเซี่ยง ดีร้ายยังไงฉันก็เป็นคนปั้นเธอขึ้นมาใช่ไหม?
“แน่นอนครับ ต้องขอบคุณผู้อาวุโสอู๋ที่คอยชี้แนะตอนผมยังเยาว์” เซี่ยงหรงตอบ อาจารย์ของเขาไม่ใช่อู๋ฉางเหอ แต่อู๋ฉางเหอกลับเป็นคนชี้แนวทางให้ นับว่ามีบุญคุณใหญ่หลวงต่อเขา
อู๋ฉางเหอรีบพูดต่อ  “เร็วเข้า ต้องพึ่งเธอกู้หน้าฉันแล้ว”
เซี่ยงหรงยิ้มเจื่อนๆ “คำพูดของผู้อาวุโสอู๋ ไม่กล้าไม่ทำตาม แต่ผมต้องเล่นไอดีของตัวเองน่ะครับ ให้ไปเล่นแทนคนอื่นผมเล่นไม่ค่อยออก”
ซ่านตงเหอถาม “เธอมีไอดีแล้ว?”
เซี่ยงหรงพูดอย่างไม่ใส่ใจ “มีอยู่อันนึง เพียงแต่ไม่ค่อยได้ใช้”
อู๋ฉางเหอพูด “ได้ ตราบใดที่มันทำให้ไอ้หนุ่มนี่หมอบราบคาบให้ฉันได้”
ที่จริงแล้วเซี่ยงหรงก็คันไม้คันมืออยากจะลองดู ก่อนที่เหล่าลูกศิษย์ของอู๋ฉางเหอจะลงเล่นแทนนั้น เซี่ยงหรงก็ให้ความสนใจกับเย่แล้ว ตอนนั้นเขาดูออกว่าเวลาที่เย่เดินหมากกับหูเลี่ยงเจ็ดดั้งและสวีหานแปดดั้ง ยังไม่ได้ใช้ความสามารถทั้งหมดออกมา เขาเองก็อยากลองแข่งกับคนที่ได้ชื่อว่าเป็นแค่นักหมากล้อมมือสมัครเล่นผู้นี้ดูเช่นกัน คนคนเดียวกลับสามารถเอาชนะนักหมากล้อมมืออาชีพเก้าดั้งได้ถึงสี่คน เขาประหลาดใจมาก!
เซี่ยงหรงนั่งลงหน้าคอมพิวเตอร์เรียบร้อย
ผู้คนนับไม่ถ้วนต่างเข้ามามุงดู!
คราวนี้แม้แต่แม้แต่ฝ่ายนักเล่นหมากรุกและนักเล่นหมากรุกจีนมืออาชีพที่อยู่ด้านข้างต่างก็รู้ข่าวแล้ว เรื่องนี้ถูกพูดถึงอย่างอึกทึกครึกโครมทั่วบ้านทั่วเมืองอย่างรวดเร็ว ยังมีใครบ้างไม่รู้?
“เชี่ย!”
“ท่านเซี่ยงจะลงมือเหรอ?”
“นี่มันเรื่องใหญ่แล้ว!”
“ท่านเซี่ยงลงมือ จำเป็นขนาดนั้นเลย?”
“ฝั่งตรงข้ามไม่ใช่มือสมัครเล่นแน่! ระดับเก้าดั้งหลายคนต่างแพ้ไปแล้ว”
“นั่นสิ ถ้าท่านเซี่ยงยังไม่ออกโรงอีก สมาคมฯ ก็ไม่รู้เอาหน้าไปไว้ที่ไหนแล้ว!”
ขณะนี้ทั่วทั้งสมาคมฯ ต่างเดือดพล่าน ถูกเย่ก่อกวนจนอลหม่านไปหมด แม้แต่ผู้บริหารคนอื่นพอได้รับข่าวก็รีบมาดู
รองประธานคนหนึ่ง “เกิดเรื่องอะไรขึ้น?”
หัวหน้าคนหนึ่ง “หลี่อี้เก้าดั้งก็แพ้เหรอ?”
รองประธานอีกคน “หรือว่าจะเป็นไอ้ปาร์คชาวเกาหลีนั่นมันมาก่อกวน?”
หลี่อี้พูดอย่างโมโห “ไม่รู้ว่าเป็นใคร แต่ยังไงก็เป็นคนที่ชั่วร้ายมาก อาจารย์ฉางเหอบอกว่าเขาเป็นมือสมัครเล่น แต่พอถามว่าเป็นใคร อาจารย์ฉางเหอก็ไม่บอก”
ผู้บริหารหลายคนทำหน้าเหมือนกำลังจมน้ำ แต่พอเห็นว่าเซี่ยงหรงกำลังจะแสดงฝีมือ สีหน้าพวกเขาก็ค่อย ๆ กลับมาเป็นเหมือนเดิม
ไอดีของอู๋ฉางเหอออฟไลน์แล้ว
ไอดีของเซี่ยงหรงเข้ามาในห้องแทบจะทันที ทั้งยังปิดพื้นที่สำหรับรับชมในเวลาเดียวกัน การแข่งขันครั้งนี้เขาห้ามไม่ให้บุคคลภายนอกรับชมได้
……
 
หน้าจอของผู้เล่นหมากล้อมหลายพันคนเปลี่ยนเป็นสีดำและถูกเตะออกจากห้องทันที
“เชี่ย!”
“เกิดไรขึ้นวะ?”
“ทำไมดูไม่ได้แล้ว?”
“ที่ฉันกำลังดูอย่างเมามันเมื่อกี้ล่ะ อ๊ากกก!”
“ทำไมฉันเหมือนเห็นไอดีของเซี่ยงหรงล่ะ”
“หา? ไม่ใช่มั้ง”
“ฮ่าๆ นายดูผิดแล้วแหละ”
“เซี่ยงหรงเก้าดั้งไม่เล่นหมากล้อมออนไลน์นะ”
……
 
บ้านคุณอู๋
อู๋เจ๋อชิงไปรินชา
จางเย่พลันเห็นว่าอู๋ฉางเหอออฟไลน์ไปแล้ว
หือ?
ไปไหนแล้ว?
จากนั้นก็เห็นไอดีชื่อเซี่ยงหรงเข้ามาในห้อง
เซี่ยงหรงส่งข้อความมา “ผู้อาวุโสอู๋เหนื่อยแล้ว เราสองคนเล่นกันสักตาไหม?”
เราสองคน?
นายเป็นใครเนี่ย!
เซี่ยงหรง?
ไม่เคยได้ยิน!
ดูไอดีของเขา เป็นไอดีอันดับต่ำมากไอดีหนึ่ง อัตราชนะคือสิบต่อสิบ จำนวนการเล่นทั้งหมดแค่สิบครั้ง จางเย่แค่นหัวเราะไม่หยุด เพิ่งเล่นได้สิบตามือใหม่คนนี้ยังกล้ามาเล่นกับฉัน นายเป็นใครมาจากไหน? ใครให้นายมาอวดเก่งแถวนี้!
จางเย่ตอบกลับทันที “นายเข้ามาในห้องนี้ได้ยังไง? อย่าก่อกวน ฉันมีธุระต้องทำ ฉันไม่เล่นกับพวกมือใหม่นะ”
จากนั้นก็พิมพ์ข้อความต่อไป
“อาจารย์ฉางเหอ?”
“ทำไมไปแล้วล่ะ?”
“หรือว่ากลัวจะแพ้อีก?”
“คุณอา ไม่เล่นต่อแล้วเหรอ?”
“งั้นที่ผมชนะไปก็ไม่มีความหมายน่ะสิ”
“คุณพิมพ์อะไรหน่อยสิ ผมต้องชนะกี่เกมคุณถึงจะยอมรับความพ่ายแพ้?”
……
 
หน้าจอคอมพิวเตอร์
สมาคมหมากฯ ระเบิดแล้ว!
คิ้วของเซี่ยงหรงกระตุกไม่หยุด!
เฉินอิงเจ็ดดั้งอ้าปากค้าง!
สวีหานแปดดั้งตกตะลึงจนตาค้าง!
ทุกประโยคของเย่ยังขึ้นบนจอใหญ่อยู่อย่างนั้น ในช่วงเวลานี้ทั่วทั้งห้องโถงตกอยู่ในความเงียบงัน!
—ฉันไม่เล่นกับพวกมือใหม่?
—ฉันไม่เล่นกับพวกมือใหม่?
ทุกคนล้วนมองดูจนโง่งมไปแล้ว!
มีแต่คำว่ามึนงงเขียนอยู่บนใบหน้าของทุกคน!
นายแม่งไม่รู้จักเซี่ยงหรงจริงสิ?
หากเป็นคนในวงการหมากล้อม มีหรือจะไม่รู้จักเซี่ยงหรง!
มือใหม่?
เซี่ยงหรงคือมือใหม่?
เชี่ยเอ๊ย จบเห่!
นายแม่งจบเลยจริงๆ!
นายแม่งหยามทั่วทั้งวงการหมากล้อมสุดๆ!
แล้วตอนนี้เองทุกคนก็ต้องยอมเชื่อทั้งๆ ที่ช็อกว่า ตัวป่วนที่ชื่อเย่นี้ เขาไม่ใช่นักหมากล้อมมืออาชีพจริงๆ ยังไม่จัดเป็นมือสมัครเล่นด้วยซ้ำ อาชีพนักหมากล้อมสำหรับเจ้าบ้านี่จริงๆ แล้วคือ...มารดามันเถอะ มันแม่งไม่รู้อะไรเลยนี่หว่า!
 
--------------------------
 
[1] 不知鹿死谁手 ไม่ทราบว่าใครจะได้ชัยชนะ มาจากคำกล่าว 鹿死谁手 กวางสิ้นชีพด้วยมือผู้ใด โดยใช้การล่ากวางมาอุปมาการช่วงชิงอำนาจการปกครองประเทศ แต่ปัจจุบันมักนำมาใช้ในการแข่งขัน
 
 
 


[Go To Next Chapter]( ./207.md)