##บทที่ 952 : คำเชิญร่วมงานวันเกิดเสี่ยวตง!
ตกบ่าย
เหล่าเหราพาเฉินเฉินกลับไปแล้ว
แม่หันมาด่าทันที “ทำบ้าอะไรของแกหา?”
“แกจะให้พี่สาวคนหนึ่งไปเสี่ยงรึ?” พ่อเองก็ไม่เห็นด้วยเด็ดขาด กล่าวตำหนิ “แกนี่ก็ช่างปล่อยให้เสี่ยวเหราต้องทุ่มสุดตัวได้นะ!”
จางเย่ร้องไอ้หยา “ไม่เป็นไรหรอกครับ”
แม่ “ถ้าเกิดเรื่องขึ้นเจ็บตัวมาจะทำยังไง?”
จางเย่ “ผมรับประกันได้เลย ใครจะเจ็บตัวก็ไม่มีทางเป็นเธอได้หรอก!”
แม่ทำปากส่งเสียงจิ๊ “เสี่ยวเหรานี่ก็นะ ขนาดเตือนแล้วว่าเจ้าเจี่ยงฮั่นเวยนั่นเป็นพวกฝึกยุทธ์ เป็นยอดฝีมือชาวยุทธ์ ทำไมถึงไม่ฟังกันบ้างนะ!”
กริ๊ง กริ๊ง กริ๊ง!
มีโทรศัพท์เข้า!
พอดูเบอร์ ก็รู้ว่าเป็นอู๋เจ๋อชิง
จางเย่รีบกลับเข้าห้องตัวเองแล้วกดรับสาย
จางเย่พูดกลั้วเสียงหัวเราะ “ฮัลโหล คุณอู๋ ฮ่าๆ”
คุณอู๋ “หืม? อารมณ์ดีหรือคะ?”
จางเย่ “ใช่แล้ว เพิ่งจัดการธุระลงตัวน่ะ”
อู๋เจ๋อชิงกล่าวด้วยน้ำเสียงละมุน “เพิ่งได้ยินเรื่องเจี่ยงฮั่นเวยมา ยังไงคะ? ไปแหย่ใครมาอีกแล้ว?”
“คนที่ผมไปแหย่จริงๆ ไม่ใช่เขา แต่เขายืนกรานจะโผล่หัวออกมารับแทน เจ้ากี้เจ้าการแทน เรื่องรายละเอียดพูดคร่าวๆ ไม่เข้าใจหรอก เดี๋ยวมีโอกาสผมจะอธิบายให้คุณฟัง” เรื่องของจางเย่ แต่ไหนแต่ไรเขาไม่เคยคิดปิดบังคุณอู๋ และไม่จำเป็นต้องปิดด้วย “ผมรู้ว่าคุณโทรมาทำไม ผมก็ว่าจะโทรหาคุณอยู่พอดี เรื่องนี้ผมจัดการเองได้ ยังไงคุณก็ห้ามยื่นมือช่วยนะ ระดับคุณสูงเกินไป ถ้าคุณลงมือก็อดสนุกสิ!”
คุณอู๋กล่าว “หึหึ ตั้งใจจะทำอะไรอีกละคะ?”
จางเย่หัวเราะเสียงเข้ม “อีกเดียวคุณก็รู้”
“โอเค งั้นฉันจะไม่ยุ่งค่ะ” คุณอู๋กล่าว
จางเย่ยิ้ม “คุณทำงานของคุณเถอะ คราวนี้ผมจะจัดการเจ้าเจี่ยงฮั่นเวยนั่นเอง!”
วางหูเสร็จ จางเย่ยังคงอารมณ์ดีเรื่องที่เหราอ้ายหมิ่นตอบตกลงเป็นผู้จัดการตนอยู่ หลังจากที่ฮัมเพลงเบาๆ ไปสองสามท่อน เขาก็ยังรู้สึกไม่หนำใจ จึงหยิบโทรศัพท์มือถือออกมา โพสต์อวดสั้นๆ ลงบนเวยป๋อ!
เนื้อหาโพสต์เรียบง่าย :
——ได้ผู้จัดการแล้ว ขอบคุณทุกท่านที่ให้ความ ‘สนใจ’ ขนาดนี้!
คำว่า ‘สนใจ’ เติมเครื่องหมายอัญประกาศ เห็นชัดว่าจงใจเน้นย้ำ!
พอข้อความนี้โพสต์ลงบนเวยป๋อ ก็ทำให้ผู้คนมากมายตื่นตกใจ!
ชาวเน็ตแสดงความตกตะลึง
“หา?”
“ได้คนแล้ว?”
“ทำไมไวขนาดนี้?”
“ฮ่าๆๆ! อาจารย์จางทำได้ยอดเยี่ยม!”
“เจี่ยงฮั่นเวยเพิ่งประกาศจะตีผู้จัดการเขา จางเย่ก็หาคนได้เลย?”
“ตอกหน้าจังๆ!”
“นั่นสิ เมื่อกี้ใครนะเพิ่งบอกว่าไม่มีคนสมัครหรอก?”
“เป็นใครกัน? ผู้จัดการเป็นใคร?”
“คำพูดของเจี่ยงฮั่นเวยไม่อยู่ในสายตาสักนิด? ผู้จัดการคนนี้เป็นเทพมาจากไหนกัน?”
อย่างรวดเร็ว โทรศัพท์ของจางเย่ก็ดังขึ้น!
ฟางเว่ยหงกล่าวอย่างตกใจ “หาได้แล้วเหรอคะ?”
จางเย่ “ครับ”
ฟางเว่ยหง “ใครกันคะ?”
จางเย่หัวเราะ “พูดไปคุณก็ไม่รู้จักหรอกครับ”
“ไม่ใช่รายชื่อที่ฉันแนะนำไปเหรอคะ?” ฟางเว่ยหงสับสนสุดขีด เธอไม่เข้าใจว่าคนมนุษยสัมพันธ์แบบจางเย่จะยังไปรู้จักผู้จัดการอะไรที่ไหนได้อีก ใครแนะนำเขากัน? อีกอย่าง จะมีคนไม่สนใจคำขู่ใดๆ แล้วกล้ายืนเผชิญหน้าท้าทายอันตรายอย่างนี้จริงๆ หรือ?
จางเสียเองก็โทรมา
“ย่าจาง”
“เธอหาคนมาจากไหน?”
“คุณไม่รู้จักหรอกครับ ฮ่าๆ”
“ฉันกลัวว่าเธอจะทำให้เขาบาดเจ็บหรอก”
“คุณวางใจได้ ไม่เป็นไรหรอกครับ”
“ได้ผู้จัดการมาก็ดีแล้ว สถานะอย่างเธอ ควรมีผู้จัดการมาช่วยสะสางดูแลให้ได้แล้ว ไม่งั้นเธอคนเดียวก็ไม่ไหวหรอก เอาอย่างนี้ ฉันกับเสียวเจี่ยงก็นับว่ารู้จักกันมานานหลายปี คราวนี้เขาไร้เหตุผลเกินไป ฉันจะช่วยเธอพูดกับเขาอีกแรง เรื่องนี้ให้ฉันจัดการเถอะ!”
“ย่าจาง ผมขอรับไว้แค่น้ำใจก็พอ เท่านี้ก็ซาบซึ้งแล้วครับ ไม่ต้องหรอก”
“งั้นเธอจะจัดการยังไง?”
“ผมย่อมมีวิธีของผมอยู่แล้ว”
……
ขณะเดียวกัน
ทั้งวงการบันเทิงต่างตะลึงอยู่กับคำถามหนึ่ง!
——ผู้จัดการของจางเย่คือใครกันแน่?
แม้แต่เจี่ยงฮั่นเวย หลังจากที่ได้ข่าวก็ตกตะลึงไปเช่นกัน!
ที่บ้านเจี่ยงฮั่นเวย
เขาเรียกหาผู้จัดการของตนทันที!
ว่านอี้ “ลูกพี่เจี่ยง”
สีหน้าของเจี่ยงฮั่นเวยฉายความเดือดดาล “ไปสืบมา! ไปสืบมาให้ได้!”
“ครับ!” ว่านอี้กล่าวหนักแน่น
เจี่ยงฮั่นเวยยังคงเต็มไปด้วยโทสะ “แม่งเอ๊ย! ฉันอยากจะรู้นักว่าใครมันกล้าขัดขืนฉัน! เวลาแบบนี้ยังกล้าเสนอหน้า? ไม่กลัวตาย? อยากลองดีกับเหลาเจี่ยงคนนี้? เห็นคำพูดของฉันเป็นเพียงผายลม? ไปสืบมา! มันเป็นใคร ชื่ออะไร เคยทำงานอยู่สังกัดไหน! สืบมาให้หมด!”
“รับทราบครับ!” ว่านอี้ไปทำตามคำสั่ง รีบออกไปต่อสายโทรศัพท์ทันทีเจ็ดแปดสาย
คิดหยามหน้าลูกพี่เจี่ยง?
รนหาที่ตาย!
……
เวลาเดียวกัน คนในวงการต่างก็กำลังตั้งคำถามในเรื่องนี้เช่นกัน!
เพราะข้อความบนเวยป๋อของจางเย่ ความสงสัยใคร่รู้ของหลายคนจึงต่างถูกจุดประกายขึ้นมา!
“ฮัลโหล เหล่าหวัง!”
“โอ๊ย ว่าไง?”
“นายรู้ไหมว่าผู้จัดการของจางเย่เป็นใคร?”
“ไม่รู้เหมือนกัน”
“ไม่มีข่าวเลยเหรอ?”
“ไม่เลย ฉันก็งงจะตายแล้วเนี่ย!”
……
“ฮัลโหล เหล่าเฉิน ผู้จัดการในสังกัดนายไม่มีคนลาออกบ้างเหรอ?”
“ไม่มีเลย ฉันเพิ่งถามมาเหมือนกัน!”
“คนอื่นล่ะ?”
“ไม่มีข่าวเลย!”
“ไม่มีใครเลยเหรอ? เป็นไปได้ยังไง!”
“ใครรู้บ้างว่าจางเย่ไปหาคนมาจากไหน!”
……
หลายคนใช้เส้นสาย ล้วนสืบหาไม่เจอ!
แม้จะใช้อิทธิพลในวงการบันเทิงของเจี่ยงฮั่นเวย แต่ก็กลับไม่พบร่องรอยใดๆ!
ไม่มีข่าวแม้แต่น้อย!
ผู้จัดการชื่อดังในวงการก็ดี หน้าใหม่ไร้ชื่อเสียงก็ด้วย ล้วนไร้วี่แววแสดงตนเป็นผู้จัดการของจางเย่ นี่ทำให้ทุกคนประหลาดใจอย่างยิ่ง ราวกับเสกออกมากลางอากาศ อยู่ๆ ก็โผล่มา! ไม่มีใครทันตั้งตัว!
หรือจะเป็นการอำพรางตนยิ่งยวด?
เพราะกลัวเกรงเจี่ยงฮั่นเวย จึงไม่กล้าโผล่หัว?
ก็ไม่น่าเป็นไปได้ ในเมื่อคนผู้นั้นกล้ามาเป็นผู้จัดการให้จางเย่ ช้าหรือเร็วก็ต้องถูกเจี่ยงฮั่นเวยล่วงรู้เข้าอยู่ดี ซ่อนตัวไปก็ไม่มีความหมาย หรือหากเป็นคนอ่อนแอก็ไม่น่าจะกล้ารับตำแหน่งผู้จัดการแบบนี้ อีกอย่างในวงการบันเทิงก็ไม่นับว่ากว้าง มีอะไรเคลื่อนไหวคนในวงการย่อมรู้ได้ นายไม่รู้? เขาไม่รู้? ก็ต้องมีสักคนที่รู้ แต่ในเวลานี้กลับไม่มีข่าวเลยแม้แต่น้อย เป็นไปได้อย่างยิ่งว่าคนผู้นั้นไม่ใช่คนในวงการบันเทิง!
หลายคนต่างได้ข้อสรุปของตนเอง!
——ต้องเป็นญาติของจางเย่อย่างแน่นอน!
แม่เขา?
หรือพ่อเขา?
ก็มีแค่เหตุผลนี้ คนในวงการถึงไม่ได้รับวี่แววใด ก็มีเพียงเหตุผลนี้ จึงจะมีคนกล้าไม่ไว้หน้าเจี่ยงฮั่นเวย! นี่ก็คือคำอธิบายทุกอย่าง!
ณ ที่ประชุมเล็กๆ แห่งหนึ่ง
ดาราหน้าใหม่หลายคนพูดคุยกระซิบกระซาบ
“คราวนี้จางเย่เคลื่อนไหวได้สมบูรณ์แบบ”
“นั่นสิ ให้ญาติมาเป็นผู้จัดการ ข้อแรกได้ตอกหน้าเจี่ยงฮั่นเวย ข้อสอง ถ้าจางเย่ให้พ่อแม่เขามาเป็น ต่อให้เจี่ยงฮั่นเวยจะกล้าแค่ไหน ก็คงไม่อาจลงมือกับพวกเขาได้หรอก นอกเสียจากว่าเป็นความแค้นใหญ่หลวง ไม่งั้นคงไม่ถึงกับใช้กำลังทำร้ายบุพการีเขาหรอกมั้ง?”
“พอเธอพูดอย่างนี้ ก็จริงด้วยสิ!”
“ที่แท้จางเย่ก็มีแผนนี่เอง!”
“ตอนนี้เจี่ยงฮั่นเวยตกที่นั่งลำบากแล้ว!”
“หมากตานี้สุดยอดไปเลย มาดูกันเถอะว่าเกมนี้ทั้งสองคนใครจะชนะ ตอนนี้ ทั้งวงการจับจ้องอยู่กับการวิวาทของคนทั้งสองแล้ว!”
สิ่งที่พวกเขาคิดได้ คนอื่นก็คิดได้เช่นกัน
แต่ในตอนที่หลายคนในวงการบันเทิงกำลังเดากันไปเช่นนี้ และเป็นตอนที่ทุกคนต่างคิดว่าเจี่ยงฮั่นเวยยากจะลงจากหลังเสือ เจี่ยงฮั่นเวยก็ประกาศออกมาอีกครั้ง!
——ไม่สน!
——พูดจริงทำจริง!
สองประโยคนี้เผยออกมาโดยผู้กำกับชื่อดังคนหนึ่งในวงการ ผู้กำกับคนนี้มีความสัมพันธ์เป็นญาติกับเจี่ยงฮั่นเวย ดังนั้นจึงเชื่อถือได้เกือบร้อยเปอร์เซ็นต์!
ไม่มีใครคาดคิดว่าจางเย่จะเคี้ยวยากขนาดนี้
และไม่มีใครคาดคิดว่าเจี่ยงฮั่นเวยเองก็เช่นกัน!
เพียงชั่วครู่ บรรยากาศของทั้งวงการบันเทิงแข็งค้างไปอีกครั้ง!
“เชี่ย!”
“กะเอากันให้ตายไปข้างเลยนี่นา!”
“จางเย่กับเจี่ยงฮั่นเวยจะทำอะไรกัน?”
“ทั้งคู่มีเรื่องบาดหมางอะไรกันแน่?”
“ต่างคนต่างเป็นดาราใหญ่ระดับเอด้วยกัน จะตีกันจนตายไปข้างจริงเหรอ?”
“ต่อให้ญาติจางเย่มาเป็นผู้จัดการ เจี่ยงฮั่นเวยก็จะตีงั้นรึ?”
“ทั้งคู่ปะทะกันแล้ว! ไม่มีใครยอมใคร!”
เรื่องราวลุกลามไปจนทั้งวงการบันเทิงไม่มีใครไม่รู้เรื่อง คนทั้งหมดต่างกำลังรอคอยผลลัพธ์!
ตอนนี้เอง จางเย่ได้รับคำเชิญหนึ่ง
เป็นโทรศัพท์จากเสี่ยวตง หัวหน้าวงเกิร์ลกรุ๊ปชื่อดังของประเทศ!
พอกดรับ เสี่ยวตงก็พูดขึ้น “จางเย่ ช่วงก่อนพยายามติดต่อไป โทรไม่ติดเลย นี่กลับมาเมืองหลวงแล้วใช่ไหม? พอดีเลย พรุ่งนี้วันเกิดฉัน มาด้วยนะ”
จางเย่หัวเราะ “ผมไม่ไปได้รึเปล่า?”
เสี่ยวตง “ทำไมล่ะ?”
จางเย่ “ชื่อเสียงผมเป็นยังไงคุณยังไม่รู้อีกเหรอ แล้วผมก็ไม่ค่อยรู้จักใครด้วย ผมจะไปทำไมเล่า?”
“เดี๋ยวฉันแนะนำให้รู้จักเอง” เสี่ยวตงไม่ยอม “ไม่ได้ คุณต้องมา”
จางเย่คิดๆ ดู แล้วก็พูดอย่างไม่มีทางเลือก “งั้นก็ได้ครับ”
เสี่ยวตงดีใจมาก “ต้องอย่างนี้สิ จริงด้วย เรื่องของคุณกับอาเจี่ยงฉันรู้เรื่องแล้ว คุณสองคนทำไมเป็นแบบนี้ล่ะ ฉันไม่สนหรอกนะว่ามีเรื่องอะไรกัน ฉันต้องคุยกับคุณสองคนแล้วล่ะ อาเจี่ยงก็สนิทกับฉัน เมื่อก่อนยังเคยดูแลแนะนำฉันอยู่ พวกคุณทะเลาะกันแบบนี้จะให้ฉันทำยังไง? พรุ่งนี้เถอะ ไว้พรุ่งนี้ฉันจะคุยกับพวกคุณสองคนให้รู้เรื่อง! คุณห้ามปฏิเสธ เอาตามนี้แหละ!”
จางเย่อ้าปากกำลังจะพูด
ตู๊ด ตู๊ด ตู๊ด
แต่สายก็ตัดไปแล้ว
จางเย่ส่ายหน้าอย่างจนปัญญา เขารู้ว่าเสี่ยวตงเจตนาดี แต่ความบาดหมางระหว่างเขากับเจี่ยงฮั่นเวย ไหนเลยจะพูดแค่คำสองคำแล้วหายกัน?
ในวันเดียวกัน รายชื่อผู้ได้รับเชิญก็ถูกเปิดเผย!
เป็นการเปิดเผยจากหนังสือพิมพ์เล็กๆ เจ้าหนึ่ง ไม่รู้ว่าพวกเขาไปได้รายชื่อมาจากไหน!
งานเลี้ยงวันเกิดเสี่ยวตง
เวลา : พรุ่งนี้
สถานที่ : โรงแรมเอี้ยนซีหู
ถัดมาเป็นลิสต์รายชื่อยาวประมาณหนึ่ง มีชื่ออยู่สิบกว่าคน ล้วนเป็นคนมีหน้ามีตาในวงการบันเทิง ได้แก่สมาชิกอีกสองคนในวงไอดอลเกิร์ลกรุ๊ปของเสี่ยวตง ผู้กำกับชื่อดังในวงการ นักเขียนบทชื่อก้อง คนจากสายดนตรี เพื่อนสนิทของเสี่ยวตง และดาราระดับ A บางคน อย่างฮั่วตงฟาง เจี่ยงฮั่นเวย และ...จางเย่!
เมื่อรายชื่อปรากฏโฉม คนในวงการต่างหัวใจเต้นระทึก!
อะไรนะ?
เจี่ยงฮั่นเวย?
จางเย่?
สองคนนี้จะไปงานเลี้ยงวันเกิดของเสี่ยวตงวันพรุ่งนี้?
นี่มันหมายความว่ายังไงกัน? สองคนนี้จะไม่ตีกันตายรึไง?
และคนในวงการมีใครบ้างไม่รู้ว่าเจี่ยงฮั่นเวยมีวรยุทธ์ติดตัว เป็นชาวยุทธ์ของแท้ หากเขาลงมือจริงๆ ในสายตาทุกคนล้วนเห็นพ้องต้องกันว่าคนที่เจ็บตัวจะต้องเป็นจางเย่อย่างแน่นอน!


[Go To Next Chapter]( ./53.md)