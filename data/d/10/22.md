##บทที่ 922 : เปิดฉากงานชุมนุมใหญ่ศิลปะการต่อสู้แห่งชาติ!
วันต่อมา
วันชุมนุมใหญ่ยุทธภพ
ละอองหิมะงดงามโปรยปราย หากไม่ได้ตกหนักนัก
เมื่อรุ่งสาง ผู้คนก็เริ่มทยอยสู่ลานประลองบนยอดเขาซึ่งตั้งอยู่ทางตะวันออกของบ้านพัก ไม่ทราบว่าเป็นพื้นที่ของรีสอร์ตหรือเป็นของอุทยานใด ทิวทัศน์งดงามโดดเด่น มวลบุปผา ปักษา หมู่ภมร...ไม่มีเลยสักอย่าง ทางขึ้นลงเขามีเพียงถนนเส้นเดียว บนยอดเขาเป็นลานประลองกว้าง ถูกจัดเตรียมไว้โดยผู้จัดงานอยู่นานแล้ว มีทั้งเส้นแบ่งเขต โซนต่อสู้ และยังมีเสาดอกเหมย(1) กับอาวุธจำพวก ดาบ หอก กระบี่ ทวน ขวาน ต่างๆ ซึ่งเมื่อดูดีๆ แล้วล้วนไม่มีคม ส่วนมากเป็นอาวุธที่ใช้ในการแสดง
บนยอดเขามีเสียงประกาศดังต่อเนื่อง
“ยินดีต้อนรับชาวยุทธ์ทุกท่านเข้าสู่งานชุมนุมใหญ่แลกเปลี่ยนศิลปะการต่อสู้แห่งชาติประจำปี ซึ่งจัดโดยสมาพันธ์ศิลปะการต่อสู้แห่งชาติ งานชุมนุมครั้งนี้ได้รับการสนับสนุนจากเครือรีสอร์ตเทียนซาน บริษัทสุรานารีแดง และน้ำมันดอกคำฝอยเจ้าใหญ่”
นอกจากโซนลานประลองขนาดใหญ่แล้วยังมีการแบ่งออกเป็นโซนต่างๆ มากมาย อาทิ
สำนักหัวซาน
สำนักคุนหลุน
วัดเส้าหลิน
สำนักบู๊ตึ๊ง
สำนักใหญ่มีลูกศิษย์และสมาชิกจำนวนมาก มากันคราวหนึ่งสิบยี่สิบคน จึงมีอัฒจันทร์และพื้นที่ส่วนตัวแยกอยู่แต่ละสำนัก ในขณะที่ศิษย์สำนักเล็กที่มากันสำนักละคนสองคนและชาวยุทธ์ไร้สำนักที่มากันตามลำพังนั้นไม่มีโซนแยก จึงถูกจัดรวมกันเป็นโซนใหญ่เพียงโซนเดียว
หลายคนพอขึ้นเขามาก็พูดคุย
“เฮ้ เสี่ยวหวัง!”
“โย่ เหล่าเฉิน!”
“ทำไมเดินกะเผลกอย่างนั้น?”
“ขายังไม่หายน่ะ จมูกเจ้าล่ะเป็นไงบ้าง?”
“พอไหว โปะผ้าปิดแผลเอาไว้เฉยๆ”
“เหตุใดมาช้านัก? เราสองคนนัดกันแปดโมงนี่?”
“เฮ้อ อย่าพูดถึงมันเลย เมื่อคืนที่โรงเตี๊ยมพวกเราถูกไอ้พวกสำนักใหญ่ก่อกวน มาทำลายป้ายโรงเตี๊ยมแหลก พวกเราเลยรวมตัวด่าพวกมันถึงตีสอง! นอนไม่พอทั้งคืน ข้าก็เพิ่งตื่นนี่ หลายคนยังหลับอยู่เลย!”
“ฮ่าๆ ข้าก็ได้ยินมาเหมือนกัน!”
“เจ้าก็รู้เรื่องด้วย?”
“พูดเป็นเล่น คนสองร้อยกว่าตะโกนโหวกเหวกกลางดึก ใครบ้างจะไม่ได้ยิน? เดิมทีทางฝั่งข้าก็อยากจะไปช่วย เตรียมการพรักพร้อม แต่พอเห็นพวกเจ้าไม่ได้ลงมือ พวกข้าเลยไม่ได้ไป! ไอ้พวกสำนักใหญ่ กำแหงนัก!”
“กำแหงที่สุด!”
“ไร้ยางอายนัก!”
“ไป นั่งตรงโน้นกันดีกว่า”
“ใช่ ไม่ขอนั่งกับไอ้พวกสำนักใหญ่!”
พอชาวยุทธ์ไร้สำนักมาถึงก็ด่า บางคนที่มีที่นั่งใกล้กับคนของสำนักใหญ่ก็ต่างส่งเสียงในลำคอพลางขยับเก้าอี้ ย้ายไปให้ห่างจากพวกเขาถึงร้อยเมตร!
เมื่อคนสำนักใหญ่เห็นดังนั้น แต่ละคนก็เดือดปุด ขยับเก้าอี้ไปฟากตรงกันข้าม รักษาระยะห่างจากคนสำนักเล็กและชาวไร้สำนักเช่นกัน
ฝ่ายหนึ่งทางซ้าย
ฝ่ายหนึ่งทางขวา
สองฝ่ายแยกขาดออกจากกันชัดเจน!
ตอนนี้เอง จางเย่ผู้สวมแว่นดำก็เดินนำเฉินเฉินขึ้นเขามา เพิ่งจะมาถึง ก็มีชาวยุทธ์ไร้สำนักและศิษย์สำนักเล็กไม่น้อยส่งเสียงทักทายอย่างกระตือรือร้น ราวกับสนิทสนมกันมานานปี!
“เฉินเจิน!”
“น้องเฉิน!”
“อรุณสวัสดิ์นะน้องเฉินเจิน”
“หายเจ็บหรือยัง? นอนหลับสบายหรือไม่?”
จางเย่ยิ้มให้ทุกคนแล้วทักทายตอบ
มีชาวยุทธ์ไร้สำนักบางส่วนที่เพิ่งเดินทางมาถึงวันนี้ ยังไม่รู้เรื่องที่เกิดขึ้นเมื่อวาน พอเห็นจางเย่ก็ต่างทำหน้าฉงน
ศิษย์หญิงสำนักเล็กผู้หนึ่งซึ่งมีผ้าพันแผลอยู่บนศีรษะ เมื่อมองเห็นคนรู้จักในกลุ่มคนเหล่านั้นก็ดึงเขาออกมาแนะนำ “ศิษย์พี่ซุน ข้าขอแนะนำให้ท่านรู้จัก ท่านนี้คือน้องชายเฉินเจิน เมื่อวานนี้ทุกคนถูกกลั่นแกล้ง โชคดีที่น้องชายเฉินเฉินคุณธรรมสูงส่ง นำพาทุกคนยืนหยัดต่อสู้กับพวกสำนักใหญ่ ยามค่ำคืนเกิดเรื่อง ก็เป็นน้องชายเฉินเจินเร่งไปถึงเป็นคนแรก เขานำทุกคนด่าทอพวกคนสำนักใหญ่ทั้งคืน เขาเป็นคนดี มีคุณธรรมยิ่ง!”
เมื่อศิษย์พี่ซุนผู้นั้นได้ฟัง ก็ประสานหมัดด้วยสีหน้าเลื่อมใส “น้องชายเฉินเจิน เป็นวาสนาที่ได้พบ! เมื่อวานมาไม่ทันกาล จึงไม่ได้มาช่วย รู้สึกละอายยิ่งนัก”
จางเย่ประสานหมัดพลางยิ้ม “มิได้ มิได้ พบเห็นเรื่องราวไม่ยุติธรรม ย่อมมิอาจนิ่งดูดาย!”
ชาวยุทธ์ไร้สำนักผู้มีผ้าพันแผลที่แขนผู้หนึ่ง “น้องชายเฉินเจิน ข้าเองก็ขอแนะนำให้รู้จักกับยอดฝีมือท่านหนึ่ง!”
ศิษย์สำนักเล็กผู้มีผ้าปิดแผลที่ตาข้างหนึ่ง “สหายน้อยเฉินเจิน ท่านนี้คือผู้อาวุโสหลิวแห่งโรงพยาบาลต้าหู ท่านก็อยากรู้จักเจ้า!”
“น้องเฉินเจิน…”
“น้องเฉิน…”
“พี่เฉิน…”
“น้องแว่นดำ…”
“ผู้อาวุโสเฉิน…”
คนไม่น้อยมาหา บางคนถึงกับเรียกขานว่าผู้อาวุโส
เฉินเฉินมองดู พูดอะไรไม่ออก
จางเย่แม้จะเข้าร่วมงานชุมนุมใหญ่ยุทธภพเป็นครั้งแรก แม้จะบอกว่าเขาอาศัยการแสดงต้มตุ๋นผู้คนในตอนต้น แต่ในระยะเวลาสั้นๆ เพียงข้ามคืน เขาก็กลับกลืนเข้ากับวงการนี้แล้วโดยสมบูรณ์ ทั้งยังกลายเป็นคนมีชื่อเสียง โด่งดังในวงการเสียอีก ดังนั้นนี่จึงเป็นความจริงที่ได้พิสูจน์ยืนยันอีกครั้งแล้วว่า ทองคำอยู่ที่ใดก็เปล่งประกายฉันใด ไม้กวนอึอยู่ที่ไหนก็เหม็นตุฉันนั้น!
บัดนี้ สำนักหัวซานมาถึงแล้ว
นำโดยปรมาจารย์เฉินสี่ ลูกศิษย์ทั้งหมดแต่งกายด้วยชุดประจำสำนัก เดินเข้ามาเป็นรูปขบวนท่าทางองอาจขึงขัง จุดที่ไม่สมบูรณ์พร้อมมีเพียงแค่บางคนในกลุ่มขากะเผลก บ้างก็พันผ้าพันแผล ยังมีบางคนหาไม้จากที่ใดไม่ทราบมาช่วยค้ำยันแล้วเดินไป
ตามมาด้วยนักพรตเต๋าสิบกว่าชีวิตจากสำนักคุนหลุน รวมทั้งสิ้นสิบเจ็ดคน สิบห้าคนในกลุ่มต่างหน้าตาฟกช้ำดำเขียว มีคนหนึ่งพันผ้าพันแผลที่ศีรษะถึงสามชั้น
จากนั้น เหล่าหลวงจีนผู้ทรงศีลจากสำนักเส้าหลินก็ ‘ย่างก้าวอย่างสำรวม’ เข้าสู่สถานที่ เครายาวของหลวงจีนรูปหนึ่งถูกถอนจนแหว่ง อีกรูปหนึ่งเบ้าตาเป็นรอยช้ำเป็นวง ยังมีอีกรูปหนึ่งพยายามเม้มปากสนิท เพราะตอนที่เผลอเผยอปาก ตำแหน่งที่ควรจะเป็นฟันซี่หน้ากลับว่างเปล่าไปสองซี่ เป็นที่น่าสะเทือนใจแก่ผู้พบเห็นยิ่งนัก
แต่ละสำนักล้วนทยอยเข้าสู่สถานที่
เหล่าผู้อาวุโสของสมาพันธ์ศิลปะการต่อสู้แห่งชาติได้แต่มองทุกคนอย่างตกตะลึง พูดอะไรไม่ออก
ทันใดนั้น ก็มีคนอีกผู้หนึ่งเดินขึ้นเขามา
นั่นคืออาจารย์ซุนแห่งฝ่ามือทรายเหล็ก เป็นผู้อาวุโสตำแหน่งสูงส่งผู้หนึ่งในสำนักฝ่ามือทรายเหล็ก!
“หา อาจารย์ซุน!”
“อาจารย์อา!”
“ท่านอาจารย์อา!”
“ท่านมาแล้ว?”
“ท่านโดนตบทรัพย์ไปมิใช่หรือ?”
เหล่าศิษย์สำนักฝ่ามือทรายเหล็กล้วนดีใจ พากันวิ่งเข้าไปหา
ใช่แล้ว อาจารย์ซุนผู้นี้ก็คือยอดฝีมือสูงส่งแห่งยุทธภพผู้ที่ก่อนหน้านี้ถูกหลอกเอาเงิน จากนั้นก็หลงทางอยู่ที่ส่านซี เคราะห์ดีที่มีลูกศิษย์เร่งตามไปช่วยเหลือ อาจารย์ซุนจึงมาทันในวันนี้!
อาจารย์ซุนแห่งฝ่ามือทรายเหล็กกลับไม่ตอบคำถามใด พอขึ้นเขามาถึง เขาก็มัวตื่นตะลึงกับภาพตรงหน้า มองดูหน้าตาฟกช้ำดำเขียวของลูกศิษย์สำนักตน มองดูอาจารย์สำนักเส้าหลินที่เคราแหว่งฟันร่วง แล้วก็มอง ‘เหล่าจอมยุทธ์’ สำนักอื่นที่บาดเจ็บขาเป๋และท่าทางพ่ายแพ้สะบักสะบอมเหล่านั้น ทั้งสถานที่ชุมนุมคล้ายเต็มไปด้วยโศกนาฏกรรม ทุกผู้คนล้วนมีผ้าปิดแผล ทำให้อาจารย์ซุนได้แต่ตะลึงงัน!
บัดซบ!
นี่มันเกิดเรื่องอะไรขึ้น?
ทำไมแต่ละคนแม่งสภาพยับเยินขนาดนี้?
วันนี้เป็นวันชุมนุมใหญ่แห่งยุทธภพ...หรือแม่งเป็นชุมนุมคนพิการกันแน่!?
ชั่วขณะหนึ่ง อาจารย์ซุนนึกสงสัยว่าตนมาผิดที่หรือไม่?
=*=*=*=*=*=*=*=*=*=*=*=*=*=
梅花樁 เสาดอกเหมย เป็นเสาไม้ที่ใช้สำหรับฝึกฝนศิลปะการต่อสู้ของชาวจีนหลายแขนง ชื่อเรียกสันนิษฐานว่ามาจากวิชาหมัดเหมยฮวา หรือ มวยดอกเหมย ซึ่งมีการนำเสาไม้มาตั้งวางจำนวน 5 ต้น กระจายเป็นรูปดอกเหมย แต่ในศิลปะการต่อสู้จีนชนิดอื่นๆ ก็มีการใช้เสาดอกเหมยด้วยเช่นกันโดยนำมาจัดวางเป็นจำนวนหลายต้น มีหลายระดับ บ้างสูง บ้างต่ำ ลักษณะแตกต่างกันไปตามแต่ละสำนักเพื่อใช้ฝึกฝนวิธีการก้าวเท้า ความสมดุลย์ของท่าร่างและการทรงตัว บ้างใช้ฝึกเตะต่อยเพื่อฝึกความทนทานของร่างกายและทักษะในการต่อสู้ ไม้ที่ว่านี้อาจจะทำจากต้นเหมย หรือต้นไม้ใดๆ ก็ได้ ซึ่งในปัจจุบันบางสำนักหันไปใช้เสาเหล็กแทน ไม่ว่าจะทำจากวัสดุใดก็ตามยังคงนิยมเรียกว่าเสาดอกเหมย


[Go To Next Chapter]( ./23.md)