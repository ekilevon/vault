##บทที่ 1038 : ใครจะสู้ได้?
ที่ห้องอัดรายการ
ทุกที่นั่งผู้ชมไร้ซึ่งที่ว่าง อีกไม่นานก็จะเริ่มเดินกล้องแล้ว
ต้าเฟยเดินเข้ามา “พี่หู มีนักร้องแสดงความเห็นแล้วครับ”
หูเฟยถอนหายใจ “ว่ายังไงบ้าง?”
ต้าเฟยยิ้มขื่น “คราวก่อนก็หลีอวี้ คราวนี้ก็วันเวลา มีหน้ากากนักร้องบอกว่าถ้าเธอขนคนที่บ้านเกิดตัวเองมาห้องอัดบ้าง แม้แต่ดอกไม้ต้องฝนกับโจ๊กเกอร์เธอก็ชนะได้เหมือนกัน!”
“พี่หู ตอนนี้จะทำยังไงกันดีคะ” เสียวหลวี่แจ้งให้นักร้องทราบเสร็จก็กลับมาแล้ว
หูเฟยได้แต่โทษตัวเอง “ยังจะทำยังไงได้อีก? ได้แต่อัดไปทั้งอย่างนี้แหละ คนมากันถึงนี่แล้ว ซ้ำยังเป็นคนจากบริษัทสปอนเซอร์พวกเราอีก จะให้ไล่ไปก็คงไม่ได้ใช่ไหมล่ะ? เรื่องนี้ต้องโทษพวกเราก่อนที่ไม่ได้พูดคุยให้ชัด และไม่ได้ถามพวกเขาว่าจะจัดการกับตั๋วยังไง ก็คิดว่าพวกเขาจะเอาไปใช้เป็นรางวัลจับฉลากทั่วประเทศ จะได้เฉลี่ยทั้งเพศผู้ชมและพื้นที่ได้ เฮ้อ จะโทษก็ต้องโทษที่พวกเราไม่มีประสบการณ์ทำรายการใหญ่ระดับนี้ ถึงเกิดเหตุการณ์แบบนี้ขึ้น เป็นความผิดพลาดของพวกเรา หากจางเย่มาเป็นผู้กำกับแทนฉันคงไม่เกิดเรื่องพวกนี้ขึ้นแน่! ถ้ารู้อย่างนี้ ยังไงฉันก็จะขอให้เขามาเป็นผู้กำกับ ส่วนฉันเป็นแค่คนสังเกตอยู่ข้างๆ แทนคงจะง่ายกว่านี้เยอะ!”
ต้าเฟยรีบพูดขึ้น “ไม่โทษคุณหรอกครับ พวกเราก็ไม่มีประสบการณ์กันทั้งนั้น”
เสียวหลวี่ร้องเอ๋ “แล้วหัวหน้าจางหายไปไหนอีกแล้วล่ะ?”
“กลับไปแล้วรึเปล่า?” ต้าเฟยเองกันหันไปมองหาเขา
หูเฟยกล่าว “เริ่มอัดรายการเถอะ เป็นตายยังไงวันนี้ก็แก้อะไรไม่ได้แล้ว อัดไปทั้งอย่างนี้แหละ ไว้อัดเสร็จ ฉันจะไปคุยกับเหล่านักร้องด้วยตัวเอง เริ่มนับถอยหลังในอีกหนึ่งนาที”
……
เสียงปรบมือดังขึ้นทั่วทุกทิศ!
“สวัสดีค่ะทุกท่าน”
“ยินดีต้อนรับเข้าสู่รายการ ‘เดอะแมสก์ซิงเกอร์’ ประจำสัปดาห์!”
“ฉันคือพิธีกร—ต่งซานซาน”
ผู้ชมไม่น้อยพลันส่งเสียงกรี๊ด
ชายหนุ่มหลายคนเป่าปาก
นี่ไม่ใช่สิ่งที่ทางรายการเตรียมเอาไว้ล่วงหน้า ไม่ได้เรียกร้องให้ผู้ชมกู่ร้องปรบมือแต่อย่างใด หากแต่เป็นบรรยากาศที่แท้จริง ณ ที่นี้ ในตอนนี้ต่งซานซานโด่งดังมาก ยิ่ง ‘เดอะแมสก์ซิงเกอร์’ ก็เป็นรายการเรตติ้งอันดับหนึ่งของประเทศ และทุกคนได้มาชมการแสดงสดถึงที่ กระทั่งมีสิทธิ์โหวตตัดสินชี้ ‘เป็นตาย’ ให้กับเหล่านักร้อง ทุกคนล้วนรู้สึกตื่นเต้นดีใจ จึงย่อมอารมณ์พลุ่งพล่านตั้งแต่เริ่ม
วันนี้ต่งซานซานยังคงมาในชุดสูทสตรีสีดำ พร้อมแว่นตาขอบทองเช่นเคย
หลังจากที่ร่ายคำโฆษณาจบลง ต่งซานซานก็มองผู้ชมพลางยิ้มกล่าว “เห็นหลายคนในอินเทอร์เน็ตถามฉันว่า ทำไมใส่ชุดเหมือนเดิมทุกตอนเลย?”
ผู้ชมไม่น้อยพากันมองอย่างแปลกใจ
ต่างซานซานกล่าวต่อ “ก็เพราะว่า ทีมรายการถังแตกค่า!”
ผู้ชมด้านล่างพลันส่งเสียงไม่หยุด!
“อี๋!”
“อี๋!”
“ฮ่าๆๆ!”
พวกคุณน่ะเหรอถังแตก?
พวกคุณน่ะเป็นทีมรายการที่รวยที่สุดในประเทศตอนนี้เลยต่างหาก!
ต่งซานซานฟังจบ ก็หันไปหาเหยาเจี้ยนไฉตรงที่นั่งแขกรับเชิญพลางหัวเราะ “เสียงคุ้นๆ นะคะ ว่าไหมอาจารย์เหยา พวกเขาโห่คุณใช่รึเปล่า?”
เหล่าแขกรับเชิญพากันขำ
เหยาเจี้ยนไฉชี้นิ้วใส่ต่งซานซาน แม่เสี่ยวต่งคนนี้ เล่นงานเขาเข้าให้แล้ว
เวทีในวันนี้มีบทบาทช่วงพิธีกรค่อนข้างมาก ต่งซานซานจึงมีโอกาสพูดคุยช่วงเปิดเวทีสองสามประโยค แต่ก็แค่เพียงไม่กี่ประโยคเท่านั้น “ฉันทราบว่าทุกท่านรอกันมานานแล้ว จึงขอส่งช่วงเวลาต่อให้กับเหล่าหน้ากากนักร้อง ลำดับต่อไป ขอเชิญพบกับหน้ากากนักร้องท่านแรกในวันนี้—หน้ากากปวยเล้ง!”
ผู้เข้าแข่งขันเตรียมพร้อมอยู่บริเวณด้านหลังเวทีแล้ว
เสียงปรบมือจากผู้ชมดังขึ้น!
“มาแล้ว!”
“ปวยเล้งล่ะ!”
“เธอเป็นคนแรกเหรอ?”
หน้ากากปวยเล้งขึ้นเวที อารมณ์ไม่สู้ดีนัก แต่หลังจากขึ้นมายืนสูดลมหายใจบนเวทีแล้วสักครู่ เธอก็จัดการปรับอารมณ์กลับมาเป็นปกติได้อย่างรวดเร็ว ก่อนพยักหน้าให้วงดนตรี
ดนตรีเริ่มบรรเลง
เสียงเพลงดังขึ้น
ปรากฏว่าวันนี้ปวยเล้งขับร้องบทเพลงที่มีกลิ่นอายเพลงละครอุปรากรอย่างเข้มข้น ชื่อเพลงว่า ‘งิ้วจีน’ โดยมีหลายท่อนที่ใช้การควบคุมเสียงอย่างวิธีร้องงิ้วปักกิ่ง เมื่อถึงท่อนเปล่งพลังเสียง ก็สามารถปลุกผู้ชมให้ตื่นเต้นขึ้นมา เสียงปรบมือดังขึ้นระลอกแล้วระลอกเล่า!
เมื่อร้องจบเพลง ปวยเล้งค้อมกายให้กับผู้ชม
เฉินกวงร้องเอ๋ “นี่คือ?”
หวังจุยซูก็ตะลึงไปชั่วครู่ “เธอคือ?”
“รู้แล้วสินะว่าใคร?” จางเสียหัวเราะ
เฉินอี้ตงกล่าว “เหมือนจะเดาออกแล้วล่ะ!”
“เป็นเธอเองเหรอ?” เอมี่ก็ดูเหมือนจะนึกออกแล้วเช่นกัน
จางเสียมีความสัมพันธ์ไม่เลวกับปวยเล้ง และเคยร่วมงานมาครั้งสองครั้ง ดังนั้นย่าจางจึงจำเธอได้ตั้งแต่สัปดาห์ก่อนแล้ว ส่วนแขกรับเชิญคนอื่นเพิ่งจะเดาออกวันนี้
เหยาเจี้ยนไฉแสดงความคิดเห็น “ร้องได้ไม่เลวเลย”
จางเสียยิ้ม “รอเธอโตกว่านี้สักหน่อย ต้องร้องดียิ่งกว่านี้แน่”
บนเวที ต่งซานซานกล่าว “ขอเชิญนักร้องท่านต่อไป—หน้ากากวันเวลา!”
เมื่อคำพูดนี้เปล่งออกมา เสียงกรี๊ดและเสียงตะโกนเรียกก็พลันดังกระหึ่ม กระตือรือร้นยิ่งกว่าตอนหน้ากากปวยเล้งหลายเท่า โดยเฉพาะกลุ่มคนท้องถิ่นจำนวนร้อยกว่าคนนั้น หลายคนต่างสวมชุดแบบเดียวกัน ส่งเสียงเชียร์หน้ากากวันเวลาเป็นภาษาฮกเกี้ยน และไม่รู้ว่าพวกเขาเห็นข่าวในอินเทอร์เน็ตหรือยัง แต่หลายคนคงกำลังเดาว่าคนผู้นี้คืออาจารย์จ้าวฉี่เฉวียนหรือไม่
เอมี่หันไปมอง “ภาษาฮกเกี้ยน?”
“เยอะขนาดนี้เลยเหรอ?” เหยาเจี้ยนไฉอุทาน
จางเสียพอรู้เรื่องเพราะได้ยินทีมรายการคุยกันก่อนขึ้นเวที “เป็นคนของบริษัทสปอนเซอร์น่ะ” เธอบอก
เฉินกวง “คนท้องถิ่นเยอะขนาดนี้เชียว?”
เฉินอี้ตง “ผู้เข้าแข่งขันคนอื่นลำบากแล้ว”
“ไม่ใช่แค่ลำบากแล้วนะ” เอมี่อับจนคำพูด “ถ้าเป็นอาจารย์จ้าวจริงๆ งั้นผลการแข่งวันนี้ก็กำหนดแล้วสิ? ได้โหวตแน่นอนร้อยกว่าโหวตเลยนะ!”
พวกเขาก็รู้สึกว่าผู้ชมครั้งนี้หนักไปทางเดียวเกินไป เตรียมมาเพื่อหน้ากากวันเวลาทั้งหมดเท่านั้นเลย?
หน้ากากวันเวลาขึ้นเวทีมา
เสียงปรบมือดังก้องอีกครั้ง
สุดท้าย หน้ากากวันเวลาก็ทำท่ากดมือลง เป็นสัญญาณให้ทุกคนสงบ จึงทำให้เสียงปรบมือเงียบลงในที่สุด
หน้ากากวันเวลายิ้มออกมา เวลานี้เอง เสียงดนตรีก็เริ่มดังขึ้น
คนทั้งหมดต่างจับจ้อง ทุกคนต่างรอให้เขาเปล่งเสียงเพลง
“โปรดมองที่ฉัน”
“นั่นน่ะหรือคนที่เธอรักสุดใจ?”
“เหตุใดยามเธอทุกข์ยาก จึงหันหลังจาก”
“โปรดมองมาที่ฉัน”
“นั่นน่ะหรือเพื่อนที่เธอไว้ใจ?”
“ไฉนยามเธอลำบาก เขาจึงไม่เหลียวแล”
เป็นเพลงจีนกลาง!
เป็นบทเพลงชื่อดัง ‘โปรดมองฉัน’
เหล่าผู้ชมต่างตื่นเต้น!
“จีนกลาง?”
“ไม่ร้องฮกเกี้ยนเหรอ?”
“คนคนนี้ไม่ใช่จ้าวฉี่เฉวียนเหรอ?”
“ไม่ถูกต้อง พวกเธอลองฟังสำเนียงเขาสิ!”
“นี่มันจีนกลางสำเนียงฮกเกี้ยน!”
“ไม่ผิดแน่ จริงๆ ด้วย!”
“สำเนียงฮกเกี้ยนจริงๆ!”
“เป็นจ้าวฉี่เฉวียนจริงๆ ด้วย!”
“เยี่ยมมากเลย ร้องเพราะมาก!”
“วันนี้ค่อยน่าดูหน่อย! อาจารย์จ้าวมาแล้ว!”
“ฮ่าๆ โจ๊กเกอร์เจอคู่แข่งแล้ว!”
เสียงเชียร์สะเทือนเลือนลั่นโดยเฉพาะกองเชียร์เซี่ยเหมินและฉาวซ่านเหล่านั้น พวกเขาส่วนใหญ่ต่างเป็นแฟนคลับของจ้าวฉี่เฉวียน ล้วนชื่นชอบเพลงฮกเกี้ยน!
เมื่อหน้ากากปวยเล้งเห็นภาพเช่นนี้ ก็รู้สึกอ่อนแรง
ร้องจบ หน้ากากวันเวลาก็โค้งกายขอบคุณ เห็นได้ชัดว่าเขาพึงพอใจกับการแสดงในวันนี้
จากนั้นพิธีกรต่งซานซานก็เชิญหน้ากากปวยเล้งกลับขึ้นมาบนเวทีอีกครั้ง
แขกรับเชิญเริ่มแสดงความคิดเห็น
จางเสีย “ร้องดีมากทั้งคู่ ดีมากจริงๆ”
หวังจุยซู “ทั้งสองเพลงนี้ ผมฟังเพลินมาก กระแทกใจจริงๆ”
เฉินอี้ตงยิ้ม “ผมชอบการแสดงของหน้ากากปวยเล้งมากกว่า และผมก็คิดว่าเดาตัวจริงของคุณออกแล้ว”
หน้ากากปวยเล้งพยักหน้าขอบคุณ
เหยาเจี้ยนไฉ “ผมชอบวันเวลามากกว่าหน่อย ร้องได้ซึ้งมาก”
“แล้วแต่คนชอบ บอกไม่ได้จริงๆ ว่าใครดีกว่าใคร” เฉินกวงมองทั้งสองคน แล้วกล่าว “เหอๆ งานนี้ให้ผู้ชมตัดสินดีกว่าครับ”
แนวเพลงของทั้งคู่ต่างกันโดยสิ้นเชิง ไม่มีอะไรเกี่ยวข้องกันแม้แต่น้อย ดังนั้นจึงยากจะตัดสินว่าใครร้องได้ดีกว่า ปวยเล้งชนะด้านเนื้อเสียงที่ใสกระจ่าง มีพลังเจาะทะลวง การร้องงิ้วก็ได้อารมณ์อย่างยิ่ง ส่วนวันเวลาชนะในเรื่องประสบการณ์และการควบคุมพลังเสียง ในแง่อารมณ์ก็ไม่เลว ดังนั้นสำหรับแขกรับเชิญ การแข่งขันคู่แรกนี้ ไม่อาจเทียบระดับของทั้งคู่ได้เลย ถึงแม้ว่าวันเวลาจะแกร่งกว่าเล็กน้อย แต่ก็ไม่ห่างกันมาก ทว่าเมื่อเริ่มโหวต ผลที่ออกมากลับทำให้บรรดาแขกรับเชิญต้องเงียบงัน!
การโหวตเสร็จสิ้น!
หน้ากากปวยเล้ง : 107 คะแนน!
หน้ากากวันเวลา : 381 คะแนน!
หน้ากากวันเวลาชนะ!
ทั้งยังชนะขาด!
ผู้ชมคล้ายเทคะแนนให้หน้ากากวันเวลาเพียงผู้เดียว!
ทีมรายการกันมองหน้ากัน
บรรดานักร้องคนอื่นในห้องรับรอง ยามนี้ล้วนมีสีหน้าไม่น่ามอง!
เห็นได้ชัดว่า ผู้ชมจำได้ว่าน้ำเสียงและสำเนียงนี้คือจ้าวฉี่เฉวียน แต่เขายังไม่ทันได้ร้องเพลงฮกเกี้ยน เพียงร้องเพลงจีนกลางติดสำเนียงฮกเกี้ยนเท่านั้น คะแนนโหวตก็กินขาดไปถึงสามสี่เท่า เช่นนั้นหากหน้ากากวันเวลาร้องเพลงฮกเกี้ยนขึ้นมา ยังจะมีใครในที่นี้เป็นคู่ต่อสู้เขาได้อีก?
สนามทีมเหย้าแบบนี้ได้เปรียบเกินไป!


[Go To Next Chapter]( ./139.md)