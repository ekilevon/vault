##บทที่ 1035 : ว่าจ้างบอดี้การ์ดหญิง!
เสิร์ฟชาอีกครั้ง!
รินน้ำเปล่าอีกหน!
หยางซูยุ่งวุ่นวาย พลางเหลือบมองจางเย่อย่างกระวนกระวาย
จางเย่รู้ดีว่า ศิษย์น้องของตนคนนี้เป็นคนดื้อ และค่อนข้างทึ่ม ถ้าปักใจเรื่องอะไรแล้วก็จะทำจนถึงที่สุด ใครจะพูดอะไรก็ไม่มีประโยชน์ คิดไปคิดมามันก็จริง จุดมุ่งหมายในชีวิตเธอคือการเผยแพร่ไทเก๊กให้กว้างไกล ดั้นด้นถ่อมาถึงเมืองหลวงตั้งนานแล้ว วันวันกลับได้แต่อยู่บ้านไม่มีอะไรทำ เผลอๆ ยังต้องแบมือขอยืมตังค์จางเย่อีก เดาว่าคงทำให้หยางซูหดหู่จะแย่แล้ว พลังช้างสารล้นร่างจนไม่รู้จะเอาไปใช้ยังไง พออยู่ๆ มีคนสนใจเธอ คนทั้งตรอกหรือคนจากย่านอื่นมาขอเรียนไทเก๊กกับเธอทั้งที แถมยังคำก็อาจารย์หยาง สองคำก็หยางซือฝุ หยางซูก็ย่อมรู้สึกว่าตนมีคุณค่าขึ้นมา และเล็งเห็นหนทางจะเผยแพร่วิชาไทเก๊กออกไปให้ทั่วประเทศหรือแม้แต่ทั่วโลก จึงย่อมกระตือรือร้นดีใจ
“ศิษย์พี่!”
“ศิษย์พี่!”
“ท่านสอนข้าเถอะนะ”
“ศิษย์พี่!”
จางเย่กำลังจะอ้าปากเอ่ย
ตอนนี้เอง เหราอ้ายหมิ่นก็พูดขึ้นมา เหยียดมุมปาก “เธอไปขอร้องเขาก็อาจจะไม่ได้เรื่อง เขาต้องมีน้ำยาด้วย”
ใช้วิธียั่วยุเรอะ?
เฮอะ!
เธอคิดว่าฉันจะหลงกลเหรอ?
อ่ะแฮ่ม เอาเถอะก็หลงกลอยู่!
จางเย่ถลึงตา “เฮ้ย ใครบอกว่าผมไม่มีน้ำยา?”
หยางซูแววตาเป็นประกาย “ศิษย์พี่ ท่านรู้วิธีจริงหรือ?”
หากเป็นคนอื่นก็คงไม่แน่ว่าจะรู้วิธีจริงๆ การปรับเปลี่ยนวิชามวยภายในให้คนทั่วไปสามารถฝึกได้นั้น ไม่เพียงจำเป็นต้องใช้เวลาวิเคราะห์อย่างมหาศาล ยังต้องมีการพัฒนาพิสูจน์อย่างไม่หยุดยั้ง ไม่มีทางสำเร็จสมบูรณ์ได้ในช่วงเวลาเพียงสามปีห้าปี เพราะนี่ไม่ใช่เพียงแค่ปรับปรุงเท่านั้น แต่ต้องยังคงไว้ซึ่งแก่นวิชา และแนวทางแห่งมวยไทเก๊กด้วย เรื่องนี้จึงเป็นเรื่องยากลำบาก และยิ่งเป็นผู้ช่ำชองในวิชาไทเก๊กเท่าใดก็ยิ่งมีข้อจำกัด เพราะเหล่ายอดฝีมืออยู่ในระดับที่สูงมากแล้ว ย่อมยากจะเข้าใจถึงมุมมองของคนทั่วไป
แต่จางเย่ไม่เหมือนกัน เขามาจากโลกอื่น ที่โลกเดิมของเขา มวยไทเก๊กถูกปรับปรุงไปนับครั้งไม่ถ้วนมาเนิ่นนานแล้ว ทั้งไทเก๊กชุด 42 ท่าเอย ไทเก๊ก 24 ท่า เอย จางเย่ล้วนเคยเห็นมาหมด เขารู้กระทั่งว่า ไทเก๊ก 42 ท่าล่าสุดนั้นก็คือไทเก๊กฉบับปรับปรุงที่มาจากพื้นฐานวิชาไทเก๊กสายตระกูลหยางในปี 1956 ทั้งรัฐบาลก็เข้ามามีบทบาทในการเผยแพร่ นำโดยสมาคมกีฬาในปี 1979 และได้ปรับปรุงมวยไทเก๊กอีกครั้งให้มี 48 ท่า ซึ่งมีพื้นฐานมาจากไทเก๊กสายตระกูลหยางและแก่นสำคัญจากไทเก๊กสายอื่น ในโลกเดิมของเขานั้นประชาชนทั่วไปมักฝึกกระบวนท่าเหล่านี้
สอนก็สอน
ยังไงก็ไม่มีอะไรต้องซ่อนอยู่แล้ว
จางเย่ยันกายขึ้น แล้วกล่าว “ดูให้ดีล่ะ”
หยางซูเบิกตากว้างทันใด
เหราอ้ายหมิ่นก็มีประกายสนใจอยู่ในแววตา
“นี่คือไทเก๊กยี่สิบสี่ท่า!” จางเย่พูดพลาง ยกมือขึ้นวาดออกไป!
ท่าที่หนึ่ง : เริ่มต้น
ท่าที่สอง : ปาดแผงคออาชาป่าซ้าย-ขวา
ท่าที่สาม : กระเรียนขาวขยับปีก
ท่าที่สี่ : งอเข่าก้าวย่างซ้าย-ขวา
ขยับท่วงท่าออกมาทั้งชุด พลิ้วไหวดั่งเมฆลอยน้ำไหล!
หยางซูมองตะลึง!
แววตาของเหราอ้ายหมิ่นฉายแววพินิจลึกล้ำยิ่งขึ้น
ได้ยินเสียงจางเย่กล่าว “ต่อไป คือไทเก๊กสี่สิบสองท่า!”
ท่าเริ่มต้น!
ท่ารวบหางนกยูงขวา!
ท่าแส้เดี่ยวซ้าย!
ท่าชูมือ!
ออกมาอีกหนึ่งชุด สุดท้ายคือท่าจบกระบวนท่า
จางเย่ถามหยางซู “จำได้แค่ไหน?”
หยางซูตอบทันใด “ทั้งหมด!”
จางเย่ตะลึง เหงื่อตก จำได้หมดเลย? ขี้โม้อะไรขนาดนี้? เขาไม่เชื่อ “งั้นเธอลองทำให้ฉันดูสักรอบสิ ทั้งสองชุดเลย”
“รับทราบ ศิษย์พี่!” สิ้นคำ ท่าทางของหยางซูก็เปลี่ยนไปราวคนละคน กลายเป็นเฉียบคมดุดันขึ้นมา รำมวยตามแบบฉบับได้ไม่มีผิดเพี้ยน!
จางเย่จึงยอมแล้ว
นี่แหละพรสวรรค์ที่คนเราไม่อาจเทียบกันได้
หยางซูตื่นเต้น “ศิษย์พี่ ใช้ได้หรือไม่?”
จางเย่ขมวดคิ้วเล็กน้อยและพยักหน้า “ดีมาก”
ทันใดนั้น เหราอ้ายหมิ่นก็มองหยางซูแล้วกล่าว “สนใจมาเป็นศิษย์สำนักฉันไหม? สืบทอดวิชาฝ่ามือแปดทิศเป็นไง? ภายในครึ่งปี ฉันรับรองว่าเธอจะฝึกพลังปราณได้”
หยางซูตะลึง “หา?”
จางเย่ร้อนใจ “เอ๊ยๆๆ คุณหมายความว่าไงหาเหล่าเหรา? จะมาแย่งกันเหรอ?”
เหราอ้ายหมิ่นยิ้ม “พรสวรรค์ของศิษย์น้องนายสูงส่งเหมาะสมกับฝ่ามือแปดทิศ มีพื้นฐาน มีความเข้าใจในแก่นวิชา เริ่มฝึกฝ่ามือแปดทิศตอนนี้ก็ไม่มีปัญหา”
“สำนักมวยแปดทิศของพวกคุณมีคนตั้งเยอะ พวกเราไทเก๊กมีกันแค่สองคน คุณยังจะมาแย่งผมอีกเหรอ? คุณยังเป็นคนอยู่ไหม?” เขากล่าวกับศิษย์น้องทันใด “อย่าไปฟังเขานะ เธอตั้งใจเรียนไทเก๊กให้ดี มวยสะเปะสะปะไม่จำเป็นหรอก”
เหราอ้ายหมิ่นจิกตาใส่เขา “ไอ้เด็กบ้าว่ามวยใครสะเปะสะปะ?”
จางเย่ถลึงตาแข่ง “ใครแย่งคนผมก็ว่าคนนั้นแหละ!”
ทั้งคู่เกือบจะตีกันแล้ว
หยางซูรีบกล่าว “ศิษย์พี่ ท่านอาจารย์เหรา พวกท่านอย่าทะเลาะกันเลย ท่านอาจารย์เหรา มวยไทเก๊กคือสิ่งที่สืบทอดกันมาในตระกูลข้า ข้าย่อมมิอาจร่ำเรียนวิชาสายอื่น”
จางเย่พยักหน้าเห็นด้วยรัวๆ “ถูกต้องที่สุด!”
เหราอ้ายหมิ่นแม้จะแทบแตกหักกับคนทั้งวงการยุทธภพ แต่เธอก็เป็นถึงปรมาจารย์แห่งยุค อีกทั้งนอกจากเฉินเฉินแล้ว เหล่าเหราก็ไม่เคยรับศิษย์คนไหนมาก่อน พอได้ยินว่าเหล่าเหราหมายตาหยางซู จางเย่ก็กลัวว่าศิษย์น้องตนจะถูกคนฉกไปจริงๆ กว่าจะตนเองจะมีศิษย์น้องสักคน มันง่ายดายที่ไหนเล่า?
เหราอ้ายหมิ่นก็ไม่เซ้าซี้อะไรอีก หันหลังกลับ “อยากเรียนฝ่ามือแปดทิศเมื่อไหร่ ก็มาหาฉันได้เสมอ จริงสิ ตอนเที่ยงมากินข้าวด้วยนะ”
หยางซู “ขอบคุณท่านอาจารย์เหรา”
จางเย่ถาม “เที่ยงนี้มีอะไรกินบ้าง?”
“ไม่มีส่วนของนาย!” เหราอ้ายหมิ่นสะบัดหน้าแล้วเดินจากไป
จางเย่ “...”
ในเช้าวันนั้น
จางเย่สอนมวยไทเก๊กฉบับปรับปรุงให้หยางซูอีกหลายท่า
หยางซูแทบไม่ต้องดูซ้ำรอบสอง เห็นครั้งเดียวก็ทำได้
จางเย่พอใจเป็นที่สุด ยิ่งถูกใจหยางซูมากขึ้นทุกที “ส่วนใหญ่ก็ประมาณนี้ เธอเอาไปแยกย่อยดูก่อน จะสอนท่าไหน สอนยังไงฉันไม่ยุ่ง เธอจัดการเองเลย”
หยางซูรีบคำนับ กล่าวอย่างจริงใจ “ขอบคุณศิษย์พี่!”
จางเย่อารมณ์ดี “คนกันเองน่า ยังจะเกรงใจอะไรกันอีกเล่า”
หยางซูพยักหน้าอย่างขึงขัง “ได้ เช่นนั้นข้าไม่เกรงใจแล้ว” จากนั้นก็มองเขา โพล่งขึ้น “ศิษย์พี่ ขอยืมตังค์หน่อยได้หรือไม่?”
จางเย่ตาเหลือก “หมดอีกแล้วเรอะ?”
หยางซู “อื้อ”
จางเย่ “เธอสอนไทเก๊กไม่เก็บตังค์รึไง?”
หยางซู “พวกเขาชื่นชอบไทเก๊กกันมาก ข้า...ข้าเกรงใจไม่กล้ารับเงินพวกเขา”
“งั้นทำไมเธอไม่เกรงใจฉันมั่ง?”
“ท่านพูดเองไม่ใช่หรือว่าไม่ต้องเกรงใจกัน?”
“ฉันพูดเหรอ?”
“อื้ม ท่านพูดตะกี้”
“ลืมแล้ว”
“ศิษย์พี่”
“ก็ได้ๆ ฉันล่ะยอมเลยจริงๆ อ่ะ เอาไปสิ”
“ขอบคุณศิษย์พี่”
เห็นท่าทางน่าอนาถของเธอ จางเย่ก็ใจอ่อน คิดดังนั้น ก็หยิบเงินที่มีทั้งหมดในกระเป๋าออกมา รวมแล้วจำนวนหมื่นกว่า “เอาละ ให้เธอหมดเลย”
หยางซูโบกมือปฏิเสธ “ไม่ได้ใช้เยอะขนาดนั้นหรอก”
จางเย่กล่าว “ฉันไม่รู้จะได้มาที่นี่อีกเมื่อไร เอาไปก่อนเถอะ ต่อไปก็จำไว้นะ ถ้าเงินหมดก็มาบอกฉัน มีเรื่องอะไรก็มาบอกฉัน”
รับเงินมาพลาง หยางซูก็ผงกศีรษะ “ศิษย์พี่ ท่านเป็นคนดีจริงๆ”
จางเย่ครางฮึ่ม “ไม่ต้องมาประจบเลย ไม่มีประโยชน์หรอก ว่างก็รีบหางานเข้า เธอต้องเลี้ยงปากท้องตัวเองให้ได้ก่อน ถึงจะสอนไทเก๊กให้คนอื่นได้นะ”
หยางซูเอ่ยด้วยเสียงเซื่องซึม “ข้าไปสัมภาษณ์มาแล้ว พวกเขาไม่ต้องการข้าเลย”
จางเย่แปลกใจ “เธอไปสัมภาษณ์งานอะไรมา?”
“ดูดนิยายลงเว็บเถื่อน เอ้ย” หยางซูตอบ “บอดี้การ์ด”
จางเย่ผงะ “หา?”
หยางซูพูดอย่างอารมณ์เสีย “บอดี้การ์ด! พวกนั้นเห็นว่าข้าเป็นสตรี ไม่ให้โอกาสข้าสัมภาษณ์ด้วยซ้ำ”
จางเย่ขำ “เธอเป็นถึงผู้ฝึกยุทธ์สายมวยภายในชั้นครูในยุทธภพ แล้วมาสัมภาษณ์เป็นบอดี้การ์ดเนี่ยนะ ใครจะมาจ้างเธอ? แม้แต่ผู้นำประเทศยังไม่มีสิทธิ์เลยมั้ง?” ศิษย์น้องของเขาอาจจะไม่รู้สึกตัว แต่จางเย่ย่อมรู้ดีว่า ด้วยฝีมือยุทธ์ของหยางซู นับว่าเป็นระดับสุดยอดในยุทธภพ อีกทั้งยังเป็นผู้สืบทอดไทเก๊ก กระทั่งเรียกได้ว่าเป็นผู้สืบทอดวิชาไทเก๊กที่แท้จริงของโลกใบนี้ด้วยซ้ำ ไปเป็นบอดี้การ์ดให้คนอื่น? ขายหน้าชะมัด!
หยางซูว่า “แต่ข้าก็เป็นแค่วิชายุทธ์ อย่างอื่นข้าไม่เป็นสักอย่าง” พูดพลาง ก็ทำท่านึกอะไรขึ้นมาได้ เธอกะพริบตาถาม “ศิษย์พี่ ท่านมีบอดี้การ์ดไหม?”
จางเย่พูดระแวง “เธอจะทำไม?”
หยางซูกระตือรือร้น “ให้ข้าเป็นบอดี้การ์ดของท่านเถอะ!”
จางเย่พูดไม่ออก “เธอจะมาคุ้มครองฉันหรือฉันต้องคุ้มครองเธอกันแน่?”
ได้ยินคำ หยางซูก็ทำหน้าจ๋อย “ก็จริง ท่านแข็งแกร่งกว่าข้าตั้งมาก ไม่ต้องมีคนคุ้มครองหรอก เช่นนั้นข้าจะไปหาดูใหม่ ข้าว่าต้องมีคนอยากได้บอดี้การ์ดกันบ้างล่ะ”
พรืด!
ยังไม่พ้นเรื่องเป็นบอดี้การ์ดอีก!
จางเย่ฟังต่อไปไม่ไหวแล้ว เขาโบกมือ “พอเลยเธอ ระดับเธอนี่จะไปเป็นบอดี้การ์ด? ถึงเธอไม่อายฉันก็อายแทน เอาอย่างนี้ เธอมาเป็นบอดี้การ์ดให้ฉันก็แล้วกัน เวลาฉันออกไปทำอะไรที่ไหน แล้วฉันเรียก เธอก็มาคอยกันแฟนคลับกับนักข่าวให้ฉันก็พอ ส่วนค่าจ้าง ฉันจะให้เธอเบื้องต้นเดือนละห้าหมื่น จากนั้นค่อยว่ากัน จริงสิ เธอขับรถเป็นรึเปล่า? เคยเรียนไหม?”
หยางซูผงกศีรษะทันที “ข้าขับเป็น!”
จางเย่ตัดสินใจ “เอาละ งั้นก็ตกลง ต่อไปก็มาขับรถให้ฉัน คอยกันคน แต่ว่าฉันคงไม่เรียกใช้เธอทุกวันหรอก เธอจะไปทำอะไรก็ทำไปตามปกติ ส่วนใหญ่ฉันไม่ต้องพึ่งเธอเท่าไร เดี๋ยวเธอไปเปิดบัญชีธนาคารไว้ซะ แล้วฉันจะโอนค่าจ้างให้ทุกเดือน”
หยางซูดีใจมาก “ได้เลยศิษย์พี่!”
ศิลปินระดับจางเย่ โดยทั่วไปล้วนมีบอดี้การ์ดและคนขับรถส่วนตัวทั้งนั้น ต่อให้ตัวเองไม่ได้จ้าง ทางต้นสังกัดก็จัดการจ้างมาให้
วันนี้ นับว่าจางเย่ก่อตั้งทีมงานของตนเองครบแล้ว
ผู้จัดการเป็นหนึ่งในปรมาจารย์แห่งยุทธภพ?
บอดี้การ์ดและคนขับรถก็เป็นผู้ฝึกยุทธ์สายมวยภายในชั้นครู?
การรวมทีมแบบนี้ ทั่วทั้งวงการบันเทิงไม่มีผู้ใดแล้วจริงๆ!


[Go To Next Chapter]( ./136.md)