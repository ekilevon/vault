##บทที่ 1131 : เคลื่อนจักรวาล! สไตล์การเล่นสุดประหลาด!
ทางฝั่งญี่ปุ่นและเกาหลี
เว็บไซต์หมากล้อมส่วนหนึ่งเองก็ถ่ายทอดสดไปพร้อมกัน
“หน่านิ?”
“รีบมาดูเร็ว!”
“เริ่มการแข่งได้ยอดเยี่ยมมาก”
“คนจีนโชว์ความสามารถแล้ว!”
“ปัญญาประดิษฐ์เจอปัญหาแล้ว!”
“เป็นไปไม่ได้ เมื่อวานนี้เจ้าคนที่ชื่อจางเย่นั่นแพ้ยับเยินเลยไม่ใช่เหรอ?”
“พวกนายดูเดี๋ยวก็จะรู้เอง!”
เพิ่งจะเริ่มช่วงเปิดเกม ขยับหมากไปเพียงเก้าครั้ง ปีเตอร์ก็ตกเป็นรอง เดินหมากที่ไร้ประโยชน์ออกมาหลายตา นี่หมายความว่าอย่างไร? ขอเพียงเป็นคนที่พอรู้เรื่องหมากล้อมสักเล็กน้อยก็ล้วนตกตะลึงกันถ้วนหน้า!
หมากล้อมมีประวัติศาสตร์อันยาวนานหลายร้อยปี ดังนั้นเมื่อพัฒนามาจนถึงทุกวันนี้ไม่ว่าจะแนวทางใดก็ถูกวิเคราะห์ออกมาจนหมด ไม่ว่าจะเป็นการเดินหมากแบบใดก็ล้วนเคยเห็นกันหมดแล้ว นอกจากจะเป็นการแข่งระหว่างนักเล่นหมากล้อมมืออาชีพกับมือสมัครเล่น ก็ไม่มีทางเห็นความแตกต่างได้ชัดเจนภายในสิบตาที่เริ่มแข่งขันแน่นอน หรือต่อให้มี ก็ปรากฏในตอนท้าย ไม่แน่ว่าจะเห็นในทันที การแข่งขันที่ผ่านไปเพียงสิบตาก็ทำให้ฝ่ายตรงข้ามประสบปัญหาใหญ่เช่นนี้ ย่อมต้องเป็นการแข่งระหว่างยอดฝีมือกับเด็กใหม่แบบไม่ต้องถาม
แต่แน่นอนว่าปีเตอร์ไม่ใช่มือใหม่ ตรงกันข้าม ก่อนหน้านี้มันยังเอาชนะเหล่ามือหมากล้อมสามอันดับแรกของโลกมาแล้วด้วย ดังนั้นทุกคนถึงได้ตื่นตกใจ!
สิบตาล้วนเปล่าประโยชน์!
จางเย่ใช้เพียงการเดินหมากเก้าตาเท่านั้น!
นี่นับว่าล้มล้างความเข้าใจต่อหมากล้อมของคนทุกคนอย่างแท้จริง!
มีคนคิดไปถึงว่า ถ้าหากศึกษาการแข่งขันที่จับต้นชนปลายไร้แนวทางในช่วงต้นของจางเย่ นั่นคือกำลังเขียนชัยชนะที่ไม่มีวันลบล้างได้ให้แก่วงการไม่ใช่หรือ?
แต่คิดไม่ถึงว่าจะเป็นพวกเขาที่คิดกันมากไป
สไตล์การเล่นหมากแบบอพอลโลนี้ ภายหลังแม้แต่ในโลกเดิมของจางเย่ก็ไม่เป็นที่นิยมเท่าใดนัก ไม่ค่อยมีคนใช้อีก เพราะตั้งแต่ปีที่อพอลโลเผยโฉม ก็ถูกผู้คนค้นคว้าจนทะลุปรุโปร่งไปแล้ว ยิ่งไปกว่านั้น สไตล์การเดินหมากแบบอพอลโลยังมีข้อบกพร่องที่เป็นจุดตายอยู่ด้วย ที่จริงอพอลโลไม่ใช่เทคนิคการเปิดเกมที่สมบูรณ์แบบเลย แต่ทำไมจางเย่ยังกล้าใช้น่ะหรือ? นั่นก็เพราะว่าคนบนโลกนี้ยังไม่มีใครเคยเห็นสูตรเปิดกระดานแบบนี้ เลยยังไม่มีใครแก้เกมได้ไงล่ะ!
จางเย่ใช้ประโยชน์จากการที่ปีเตอร์ยังไม่เคยเห็นมันมาก่อน!
และการตาเดินหมากอันแปลกประหลาดนี้ก็ทำให้เขายึดครองการได้เปรียบตั้งแต่ช่วงเริ่มแข่ง!
จางเย่ไล่ตามชัยชนะไปด้วยความมุ่งมั่น ยกมือขึ้นวางหมากบุกต่อ!
ปีเตอร์ตั้งรับ
จางเย่ฉวยโอกาสเข้ายึดตำแหน่ง
ปีเตอร์ทำได้เพียงพยายามเดินดัก
แม้จะยังไม่ทันได้ใช้สูตรเปิดเกมแบบอพอลโลไปจนสุด เพราะปีเตอร์ยอมถอยก่อน อีกทั้งนี่ยังไม่ใช่การรุกฆาตในช่วงท้ายเกม แต่การเลือกถอยของปีเตอร์ในการเดินหมากตาที่เก้านี้ ก็กลายเป็นโอกาสให้จางเย่แล้ว
ข้างในห้อง
อวี๋อิ่งอี๋เอ่ยด้วยความตื่นเต้นว่า "รองศาสตราจารย์จางยังคงความได้เปรียบได้อยู่ค่ะ!"
เฉินอิงเจ็ดดั้งไม่ได้นอนมาหนึ่งคืนแล้ว เดิมทีก่อนหน้านี้ยังรู้สึกเหนื่อยและง่วงเล็กน้อย แต่ว่าหลังจากเริ่มการแข่งเธอก็กลับมากระฉับกระเฉงอีกครั้ง เอ่ยเสียงดังราวกับโดนฉีดเลือดไก่ "ใช่แล้วค่ะ! ทั้งสองคนนั้นตั้งแต่หมากตาที่ห้า รองศาสตราจารย์จางก็ข่มปีเตอร์มาตลอด! ปีเตอร์ตกเป็นฝ่ายถูกกระทำอย่างเดียว ตอนนี้มันไร้หนทางแล้วค่ะ!"
อวี๋อิ่งอี๋เอ่ยว่า "งั้นถ้าหากเล่นแบบนี้ต่อไปก็จะชนะแล้วใช่ไหมคะ?"
เฉินอิงสะอึก พูดว่า "ยังบอกไม่ได้หรอกค่ะ ทักษะหมากของปีเตอร์ทุกคนเองก็เห็นแล้ว มันยังมีโอกาสพลิกวิกฤตอยู่ อีกอย่างนี่ก็เพิ่งเริ่มต้น กระดานต่อจากนี้จะเป็นยังไงก็ยังไม่สามารถบอกได้ แต่แม้จะเป็นเพียงจุดเล็กน้อยก็คุ้มค่าให้พวกเราตั้งใจดูแล้ว ทุกท่านดูนี่สิคะ ตรงนี้ แล้วก็ตรงนี้ ถึงตอนเปิดเกมรองศาสตราจารย์จางจะบีบให้ปีเตอร์สูญเสียแต้มได้ แต่ก็เพราะว่าใช้สูตรเปิดเกมแบบนี้ ภาพรวมเกมของรองศาสตราจารย์จางเองก็ไม่ได้ดีนักเช่นกัน ต่อจากนี้พวกเรายังต้องจับตาดูอีก หมากดำห้าเม็ดตรงนี้ ถูกโจมตีกลับได้ง่ายมากค่ะ"
ผลคือยังไม่พ้นสองตา จางเย่ก็พลันชะงักมือ
เขาเคาะโต๊ะขบคิดไปเรื่อยอยู่ครู่หนึ่งจึงค่อยวางหมากลงไปหนึ่งเม็ด
แล้วปีเตอร์ก็พลันลงตาหมากอันงดงาม แค่เดินหนึ่งครั้งก็กินหมากจางเย่ไปทันที ตานี้สวยงามมากจริงๆ ดีงามเสียจนคนเล่นหมากล้อมจำนวนมากที่อยู่หน้าโทรทัศน์ตะโกนออกมาว่าเยี่ยมอย่างอดไม่อยู่!
สีหน้าของเฉินอิงค่อยๆ เปลี่ยนไป "ยอดเยี่ยม! ปีเตอร์แสดงพลังที่แท้จริงออกมาแล้ว! ที่มันสามารถเอาชนะยอดฝีมือหมากล้อมระดับท็อปของโลกจำนวนมากได้ย่อมไม่ใช่เรื่องบังเอิญ ตอนนี้มันหยุดการโจมตีของรองศาสตราจารย์จางได้แล้ว ทั้งยังพลิกกลับมาเล่นงานเขาอีกด้วย! ตอนนี้กลายเป็นฝั่งรองศาสตราจารย์จางที่เจอปัญหาตึงมือบ้างแล้วค่ะ!"
ผู้รับผิดชอบฝั่งอเมริการะบายลมหายใจอย่างผ่อนคลายก่อนผุดยิ้ม
บรรยากาศกลับมาตึงเครียดขึ้นอีกครั้ง!
จางเย่เองก็เม้มปาก ดูเหมือนความคิดที่ว่าจะอาศัยช่วงเริ่มแข่งตีเจ้าปีเตอร์โกะให้ตายในตาเดียวจะเป็นไปไม่ได้เสียแล้ว
จางเย่จำต้องแบกไว้อีกสักตา
หมากเม็ดนี้ของปีเตอร์วางลงที่มุมเล็ก!
เฉินอิงเอ่ยเสียงต่ำว่า "กลายเป็นตำแหน่งของปีเตอร์แล้ว! หลังจากตรงนี้ถูกยึด รองศาสตราจารย์จางจะเดินหมากตรงตำแหน่งนี้ได้ไม่สะดวกเท่าไร ถึงแม้ดูแล้วรองศาสตราจารย์จางจะยังเป็นฝ่ายได้เปรียบอยู่ แต่ว่าฝั่งตรงข้ามไล่ตามมาทันแล้ว ถ้าหากจัดการได้ไม่ดี ก็จะเสียความได้เปรียบไปทันที!"
ทั้งสองต่างวางหมากอีกสองเม็ด
มองดูแล้ว หากเทียบกับตอนช่วงเริ่มการแข่งที่ปีเตอร์ใช้เวลาคิดอยู่นาน มันในตอนนี้ก็เหมือนกับปลาได้น้ำ เมื่อพบกับแนวการเล่นที่คุ้นเคยก็มันก็ระริกระรี้ทันที ใช้เวลาคำนวณไม่นานปีเตอร์ก็เดินหมากต่อไปได้อย่างรวดเร็ว ยิ่งไปกว่านั้นยังวางหมากได้เหมาะสมมีพลัง สร้างปัญหาให้จางเย่มากมายนัก!
อู๋ฉางเหอเอ่ย "แย่แล้ว!"
ซ่านตงเหอรีบพูด "ดูเหมือนจะไม่ค่อยถูกต้องนะ!"
เซี่ยงหรงเก้าดั้งกล่าว "รอดูว่าเขาจะตอบโต้อย่างไร! นี่ก็คือกุญแจสำคัญ!"
หูเลี่ยงตะโกนขึ้น "สู้ๆ!"
ใช่ มาถึงหมากสำคัญแล้ว!
การเลือกของจางเย่ครั้งนี้สำคัญมาก ถ้าหากวางตรงมุมเล็กเผชิญหน้ากับปีเตอร์ตรงๆ จะต้องเสียหายหนักอย่างเลี่ยงไม่ได้ เพราะว่าอีกฝ่ายวางหมากไว้ดีมาก แต่ถ้าหากหลีกเลี่ยงมุมเล็ก ก็จะกลายเป็นเดินหมากไม่สะดวก นับว่าไม่ว่าเลือกทางไหนก็ต้องสูญเสีย ข้อผิดพลาดเริ่มปรากฏออกมาแล้ว
คนในสนามล้วนเฝ้ารอ!
ผู้ชมหน้าโทรทัศน์เองก็เฝ้ารอ!
จะเดินยังไงนะ?
หมากครั้งนี้จางเย่จะเลือกวางตรงไหน?
จางเย่เองก็หรี่ตาลง หากสู้กับปีเตอร์แบบไม่รอบคอบ สถานการณ์คงไม่ต่างกับเมื่อวานนี้แน่ ทักษะหมากล้อมของปีเตอร์ยอดเยี่ยมอย่างยิ่ง มันคำนวณได้มากมายและสมบูรณ์แบบกว่ามนุษย์มากนัก หากยังเล่นแบบนี้ต่อไป มีหวังต้องติดอยู่กับวิธีการเดินตามฐานข้อมูลของปีเตอร์แน่ๆ บางทีมันอาจจะใช้วิธีของเซี่ยงหรงเก้าดั้ง ชินจิเก้าดั้ง ใช้ big data ของมันคำนวณวิธีรับมือจางเย่ออกมา ดังนั้นชายหนุ่มจึงไม่อาจเดินตามจังหวะของไอ้ลูกหมาปีเตอร์โกะบัดซบได้อีก ลูกพี่ไม่ยอมเล่นตามเกมของแกหรอกเว้ย!
ก็ได้!
มา!
ฉันจะทำให้แกได้รับบทเรียนอีกรอบ!
จางเย่จับเมาส์ ยิ้มออกมาแล้ววางหมากลงไปแบบสบายใจ!
หมากนี้เล่นที่ครึ่งบนของกระดาน ตำแหน่งที่วางถือเป็นตำแหน่งสูงของหมากเมื่อนับจากขอบกระดานปกติ!
การคำนวณของปีเตอร์ชะงักสับสนแล้ว มันเดินหมากตาม้าอีกหนึ่งครั้ง
จางเย่เฉยชา แล้ววางหมากในตำแหน่งที่ใครก็ไม่เข้าใจอีกหนึ่งเม็ด!
ในเวลาเดียวกัน คนจำนวนมากต่างก็พากันงุนงงอีกครั้ง!
อู๋ฉางเหอพูดขึ้น "เชี่ย! แกทำอะไรวะ?"
สวีหานปากอ้าตาค้าง "นี่ นี่มันการเดินแบบไหนกัน?"
"นี่มันวิธีอะไร?" หูเลี่ยงมองไปยังเซี่ยงหรงเก้าดั้ง
เซี่ยงหรงมองจอ ส่ายศีรษะด้วยรอยยิ้มจนใจ "ผมเองก็ไม่เคยเห็นมาก่อนเหมือนกัน"
เฉินอิงพูดด้วยความประหลาดใจว่า "นี่คืออะไรน่ะ? การเดินของรองศาสตราจารย์จางเหนือความคาดหมายของทุกคนไปหมด หมากสองเม็ดนี้ของเขากลับควบคุมพื้นที่ตรงกลางไว้!"
อวี๋อิ่งอี๋มองแล้วรู้สึกไม่ถูกต้อง "ทำไมไม่ลงตรงมุมล่ะ?"
นักเล่นหมากล้อมหน้าโทรทัศน์แทบจะเป็นลมล้มทั้งแถบ!
"แม่ง!"
"นี่มันการเดินหมากแบบไหนกัน?"
"นี่เป็นวิธีใหม่ของมารดามันเรอะ?"
"ตานี้ต้องสูญเปล่าแน่ๆ!"
"ไม่ลงตรงมุมเล็กแล้ว?"
"ลงตรงกลางแบบนี้หมายความว่ายังไง?"
"รนหาที่ตาย?"
“หรือจะมีแผน?"
"ทำไมนายถึงไม่เล่นตามขนบล่ะว้อย!"
แม่เองก็พูดอย่างร้อนรน "เย่น้อยเป็นอะไรไป? สองสามตามานี้ทำไมเดินได้ไม่ดีเลยล่ะ?"
พ่อเอ่ย "สองสามตานี้ทำให้คนมองไม่ออกจริงๆ!"
"หา?" แม่กังวลขึ้นมา
ไม่มีคนเข้าใจ!
แม้แต่เหล่ามือหมากล้อมก็ไม่เข้าใจ!
และกระทั่งมือหมากมืออาชีพทั่วโลกเองก็ยังไม่มีใครสักคนที่เข้าใจ!
หมากล้อมนั้นให้ความสำคัญกับผลประโยชน์ ดังนั้นการเปิดหมากในแถวที่สามจึงมีความสำคัญเพื่อยึดครองพื้นที่มุมกระดาน นี่คือแนวทางการเล่นหลัก ทุกคนต่างเดินหมากกันเช่นนี้ และโดยปกติผลแพ้ชนะก็มักตัดสินกันที่การช่วงชิงพื้นที่บริเวณขอบกระดาน ซึ่งทำให้กลายเป็นพื้นที่ที่มีการขับเคี่ยวกันมากที่สุดและได้รับการค้นคว้าศึกษาที่สุด!
ดังนั้นการเดินหมากของจางเย่ในสองสามตานี้ จึงทำให้ผู้คนรู้สึกประหลาดใจอย่างยิ่ง!
เลือกวางหมากไว้ตรงกลาง แต่กลับไม่สนใจตำแหน่งมุม? ทำไมนายถึงพิลึกขนาดนี้นะ!
นายคิดจะทำอะไรกันแน่?
นายอยากแพ้งั้นเรอะ?
ถ้าเป็นแบบนั้นก็ยอมแพ้ไปเลยสิ ทำไมต้องถึงทำแบบนี้ด้วยเล่า...
ไม่มีใครตระหนักถึงอันตราย กระทั่งปีเตอร์เองก็เช่นกัน ในฐานข้อมูลของมันเดิมทีก็ไม่มีวิธีการเล่นแบบนี้ ทุกคนก็ยังไม่เคยเห็นมาก่อน
ปีเตอร์ยังคงวางหมากตามแนวคิดเดิมต่อไป!
ส่วนจางเย่เลือกเดินหมากที่ตำแหน่งค่อนไปกลางกระดานกว่าปกติอย่างใจเย็น ตำแหน่งนี้ไม่ใช่ตรงมุม แถมยังไม่ใกล้เลยด้วย แต่จางเย่ก็ยังคงเดินหมากเพื่อล้อมบริเวณตรงกลางเหมือนเดิม หรือก็คือเขากำลังล้อมขอบกระดานอยู่!
ครั้งนี้ปีเตอร์ลังเลอยู่ราวสองนาทีจึงค่อยลงอีกเม็ด
จางเย่ยิ้มออกมา แล้ววางหมากอีกหนึ่งเม็ดแบบไม่แม้แต่หยุดคิด
ฉันรู้อยู่แล้วว่าแกต้องไม่เคยเห็นการเล่นแบบนี้!
ตอนนี้ฉันลงหมากหมดแล้ว งั้นพวกเราก็มาเล่นกันให้สนุกเถอะ!
เฉินอิงบรรยายไม่ถูกแล้ว เพราะว่าเธอเองก็มองไม่ออกเหมือนกัน!
เหล่ามือหมากล้อมอันดับต้นๆ มากมายที่ชมการแข่งเองก็ทำได้เพียงมองหน้าจออย่างงุนงง มองดูคนทั้งสองค่อยๆ คีบหมากวางทีละเม็ด ทีละเม็ด ช่างสับสนงุนงงยิ่งนัก!
ปีเตอร์ขยาย!
จางเย่เดินหมากบนตำแหน่งข้างบนต่อ!
ปีเตอร์ดักลมหายใจ!
จางเย่ก็ยังวางหมากลงไว้ด้านบนเหมือนเดิม!
ค่ายกลสามดาวที่หนึ่งปรากฏออกมาแล้ว!
หมากตาที่สิบกว่าถูกวางลงไป!
แล้วทันใดนั้น ปีเตอร์ก็ไม่ขยับอีกเลย!
ตอนนี้เองที่ทุกคนเพิ่งตระหนักได้ถึงความผิดปกติ!
อวี๋อิ่งอี๋ร้อง "นี่ นี่มันเรื่องอะไรกัน?"
เฉินอิงเองก็เหงื่อแตกพลั่กทั้งร่างเพราะตื่นตกใจ "ทำไมปีเตอร์ถึงนิ่งไปล่ะ? นี่มันเรื่องอะไรกัน? นี่ ระหว่างนี้มันเกิดอะไรขึ้นกันแน่?"
เธอโง่งมแล้ว ไม่รู้ว่าเกิดเรื่องอะไรขึ้น แต่ดูเหมือนตอนนี้ปีเตอร์จะตกเป็นฝ่ายถูกกระทำแล้ว
หูเลี่ยงอุทาน "สวรรค์!"
สวีหานตาโตเป็นไข่ห่าน "ทำไมล่ะ ทำไมถึงเป็นแบบนี้ไปได้?"
นักเล่นหมากล้อมหลายคนล้วนงุนงง!
ชาวเน็ตเองก็ยังร่ำร้อง!
"แม่งเอ๊ย!"
"ตาสุนัขของฉันบอดหมดแล้ว!"
"ฉันดูอะไรอยู่เนี่ย?"
"นี่ นี่มันเวทมนตร์เหรอไง"
"ตกลงจางเย่ใช้เวทมนต์อะไรกันแน่?"
"ขึ้นนำแล้ว! จางเย่ข่มปีเตอร์โกะไว้ได้แล้ว!"
ก่อนหน้านี้พวกเขาคิดว่าหลังจางเย่ลงหมากแบบสูญเปล่าไปหลายตัว ตำแหน่งทั้งหมดจะต้องยุ่งเหยิง และถูกปีเตอร์ไล่สังหารจนพลิกคว่ำทั้งกระดานแน่นอน ขอเพียงปีเตอร์ครองตำแหน่งมุมอย่างปลอดภัย การแข่งครั้งนี้ก็ไม่ต้องวิเคราะห์ต่อแล้ว จางเย่ที่ยังเดินหมากแบบนี้ไม่แคล้วต้องพาตัวเองไปเผชิญหายนะ แต่ว่าในตอนนั้นเอง ไม่รู้ว่าตั้งแต่เมื่อไรหรือหมากตาไหน ทุกคนก็ต้องตกตะลึงที่พบว่าฝ่ายที่โดนล้อมกลับเป็นปีเตอร์ไปแล้ว เม็ดหมากของปีเตอร์กว่าครึ่งตกอยู่ในร่างแหขนาดใหญ่ที่จางเย่วางไว้ ส่วนอีกครึ่งหนึ่งก็ถูกจางเย่ขัดขวางไว้ด้านนอก รูปหมากและพื้นที่มุมเล็กๆ ของปีเตอร์นั้นถูกจางเย่ค่อยๆ ตีวงล้อมเข้าไป!
นี่เป็นตาข่ายดักขนาดใหญ่ที่น่ากลัวมาก!
ล้อมไว้ทั้งด้านใน!
และด้านนอก!
ขอเพียงปีเตอร์ก้าวเข้ามา จางเย่ก็จะบดขยี้มันอย่างดุดันทันที!
จางเย่ไม่ใช้เวลาที่เหลือมาต่อสู้กับปีเตอร์แล้ว เพราะเมื่อทุกอย่างอยู่ในตำแหน่ง แหตาข่ายนี้ก็จะขยายขนาดให้ใหญ่ขึ้นและยิ่งซับซ้อนขึ้นเรื่อยๆ
ค่ายกลสองดาวเรียง!
สามดาวเรียง!
สี่ดาวเรียง!
วิธีการที่ไม่เคยปรากฏมาก่อน ได้สั่นสะเทือนผู้คนทั้งโลกแล้ว!
 


[Go To Next Chapter]( ./232.md)