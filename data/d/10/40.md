##บทที่ 940: สำนักใหญ่ทัพอับปาง!
ตอนเที่ยง
ในป่าใจกลางภูเขา
เหล่าศิษย์สำนักฝ่ามือแปดทิศต่างกำลังวิ่งวุ่นวายประหนึ่งแมลงวันไร้หัว
"โพสต์อะไรบนเวยป๋อน่ะ?"
"เรียกคนไง!"
"เอ่อ...บนป่าบนดอยแบบนี้ยังจะมีคนเหรอ?"
"ก็ต้องลองดูน่า ทำไมไม่มีสัญญาณเลยวะ?"
"โทรศัพท์โทรออกไม่ได้แล้ว ไม่มีสัญญาณ!"
"ไหนลองเดินๆ ไปอีก ไหนสัญญาณ สัญญาณอยู่ไหน?"
ทั้งหมดวิ่งไปถึงสิบกว่านาทีเต็ม
จางเย่กดมือถืออย่างบ้าคลั่ง สุดท้ายไม่ทราบมีสัญญาณโผล่มากะทันหันได้อย่างไร ทันทีที่ต่อเข้าอินเทอร์เน็ตได้ โพสต์ข้อความสำเร็จ ยังไม่ทันจะได้ทำอะไรต่อสัญญาณก็ขาดไปอีกครั้ง คราวนี้ไม่ว่าค้นหาอยู่นานแค่ไหนก็ไม่พบแล้ว จึงได้แต่ยอมรามือ
เอาล่ะ!
ที่เหลือก็รอให้ลิขิตฟ้าเถอะ!
"อ๊ะ ศิษย์พี่ใหญ่ตัวร้อนจัง!"
"เป็นไข้แล้ว!"
"ทุกคนพักก่อน อย่าเพิ่งไป!"
"คนของสำนักใหญ่ล่ะ?"
"ไม่มีเสียง น่าจะตามไม่ทัน!"
"พวกนั้นน่าจะรู้แล้วว่าเราเข้ามาในภูเขา พวกเรามีกันตั้งสิบกว่าคน จะไม่ให้เหลือร่องรอยไว้เลยคงไม่มีทาง"
"แต่ยังไงก็พักกันก่อนเถอะ เดินไม่ไหวแล้ว!"
ทางบนเขาเดินลำบาก ไม่มีขั้นบันได ล้วนเป็นทางดินเลนสายน้อย บางจุดยังเป็นขอบผาสูงชันที่อันตรายอย่างยิ่ง ทุกคนค้นพบโขดหินก้อนหนึ่ง รีบวางร่างของเหราอ้ายหมิ่นลง
ซ่งเจียวกระวนกระวาย "ใครรู้วิชาแพทย์บ้าง?"
ไม่มีใครส่งเสียง
จางเย่ไม่ปฏิเสธความรับผิดชอบ "ผมเอง"
หลวี่อวี้หู่แปลกใจ "คุณรู้วิชาแพทย์?"
"เยี่ยมเลย!" สวีฝานว่า "ดูอาการศิษย์พี่ใหญ่หน่อย!"
จ้าวอวิ๋นหลงตื่นเต้น "อาจารย์จางพึ่งพาได้จริงๆ!"
จางเย่เดินเข้าไป บีบจุดเหรินจง (ร่องใต้จมูก) ของเหราอ้ายหมิ่นอย่างชำนิชำนาญ เมื่อเห็นเหล่าเหรายังไม่ได้สติ เขาก็ถอนมือกลับมาช้าๆ
หนึ่งวินาที
สองวินาที
สวีฝานหรี่ตา "ต่อจากนี้ล่ะ?"
จ้าวอวิ๋นหลงพูดจริงจัง "คุณว่าเป็นยังไง?"
จางเย่มองพวกเขา "ผมทำเป็นแค่นี้แหละ"
คนของสำนักฝ่ามือแปดทิศแทบเป็นลม!
ที่แท้ก็แค่บีบจุดเหรินจงเรอะ? เชี่ย แค่นี้ฉันก็ทำได้!
ในเมื่อจางเย่พึ่งพาไม่ได้ ทุกคนต่างต้องนึกหาวิธีอื่น พวกเขาบ้างออกไปหาสมุนไพรดูว่าพอมีอะไรช่วยได้บ้าง บ้างก็เดินไปหาอาหาร แต่ในฤดูหนาวเช่นนี้ยังจะมีอะไรกินได้อีก? แม้แต่ผลไม้ดิบยังไม่มี สุดท้ายเหยียนฮุยได้แต่หยิบช็อกโกแลตแท่งหนึ่งให้เฉินเฉินกิน
เฉินเฉินคว้าจางเย่ไว้แล้วถาม "จางเย่ ป้าหนูจะตายรึเปล่า?"
"พูดอะไรแบบนั้น!" จางเย่ดุ "เหล่าเหราไม่เป็นไรหรอก มีฉันซะอย่าง!"
สวีฝานถามจางเย่ "ตอนนี้พวกเราจะทำยังไงดี?"
จางเย่ "พักก่อนค่อยลงจากเขา!"
"แต่ว่า..." จ้าวอวิ๋นหลงเป็นกังวล
"ไม่มีแต่ ก่อนฟ้ามืด ต้องหาโรงพยาบาลให้เหราอ้ายหมิ่น!" จางเย่พูดจบก็รู้สึกเจ็บแน่นที่ยอดอกจนต้องกุมอกไอออกมาหลายคำ เสียงไอนั้นแฝงเสียงหอบของปอดเอาไว้อยู่
เหยียนฮุยรีบถาม "อาการคุณเป็นยังไงบ้าง?"
จางเย่โบกมือ "ไม่เป็นไร"
ในบรรดาพวกเขา จางเย่มีวรยุทธ์สูงที่สุด ประสบการณ์การเอาตัวรอดก็สูงยิ่งกว่าคนที่ฝึกแต่วิทยายุทธ์ จึงกลายเป็นผู้นำกลายๆ ทั้งเขายังเป็นคนที่ช่วยเหลือทุกคนในยามคับขัน พวกเขาย่อมต้องยินดีเชื่อฟังและเชื่อใจ!
หลวี่อวี้หู่กล่าวอย่างเคียดแค้น "ความแค้นนี้วันหน้าต้องชำระแน่นอน!"
"วันหน้าต้องชำระ!" สวีฝานก็ตะโกนด้วยความขุ่นเคือง!
ซ่งเจียวเช็ดหน้าผากของเหราอ้ายหมิ่นซึ่งยังหมดสติ "ศิษย์พี่ใหญ่รีบลุกขึ้นมาสิ! หายแล้วพวกเราจะไปบุกสำนักใหญ่ด้วยกัน!"
ทันใดก็มีเสียงตะโกน!
"มีรอยทางนี้!"
"พวกนั้นมาทางนี้!"
"ตาม!"
"ต้องเป็นทางนี้แน่!"
"พวกนั้นมีคนบาดเจ็บ วิ่งไปได้ไม่ไกลหรอก!"
คนของสำนักใหญ่ตามมาแล้ว!
จางเย่หน้าเปลี่ยนสี "ไป!"
"เร็วเข้า!" ซ่งเจียวแบกเหราอ้ายหมิ่น ทุกคนวิ่งกันต่อไป!
ด้านหน้าไร้หมู่บ้าน ด้านหลังมีทัพติดตาม เดียวดายไร้ที่พึ่ง!
ลำบากแล้ว! พวกเขาในตอนนี้นึกออกแค่คำนี้เท่านั้น!
ครึ่งชั่วโมง!
หนึ่งชั่วโมง!
บ่ายโมงกว่าแล้ว ทุกคนล้วนใกล้สิ้นแรงเต็มที แต่ทว่าดูเหมือนว่าในสำนักใหญ่จะมีผู้เชี่ยวชาญด้านการสะกดรอย ร่องรอยที่ทิ้งไว้ล้วนไม่อาจปกปิด ระยะห่างนั้นร่นเข้าใกล้มาทุกที!
"ใกล้ตามทันแล้ว!"
"คราวนี้ยังไง?"
"จะไปทางไหนต่อ?"
"ทางไหนคือทางลงจากเขา?"
คนของสำนักฝ่ามือแปดทิศต่างรีบร้อน
จางเย่เองก็ไม่ทราบ!
ทันใดนั้นเอง เฉินเฉินพลันร้องขึ้นมา "จางเย่! โยนรองเท้า!"
ซ่งเจียวตะลึง "หา?"
สวีฝานชะงัก "โยนรองเท้า?"
จางเย่ตบหน้าขาดังฉาด "นั่นสิ เกือบลืมไปเลย!"
เปิดหน้าจอแหวนเกม กดเปิดใช้งานวงแหวนแห่งโชค (อัปเกรด) แม้ว่าค่าชื่อเสียงจะเหลือน้อยมากแล้ว แต่ก็ยังพอให้เปิดใช้สักสองสามวินาที!
ถอดรองเท้า!
โยน!
รองเท้าตกถึงพื้น!
เฉินเฉินเห็นปลายรองเท้าชี้นำทางก็พูด "ไปทางนี้!"
ซ่งเจียว "..."
หลวี่อวี้หู่ "..."
สำนักฝ่ามือแปดทิศ "..."
เชี่ย นายแม่งเล่นใส่สูตรเรอะ?
จางเย่กับเฉินเฉินนำทุกคนไปตามทาง "ไปเร็ว ยืนเซ่ออยู่ทำไม? นี่ทางลงจากเขาแน่นอน เชื่อฉัน!"
เฉินเฉินอธิบายแทนเขา "ตอนพวกหนูมาจากเมืองหลวง ระหว่างทางก็ใช้วิธีนี้แหละหาตัวป้า! รองเท้าของจางเย่น่ะ มหัศจรรย์มาก!"
หือ?
จางเมืองหลวง?
ระหว่างทางอาศัยรองเท้าชี้ทางมาก?
เชี่ย พวกเธอหลอกกันรึเปล่า?
หันมองจางเย่ พวกเขาพลันรู้สึกว่าชายหนุ่มผู้นี้แฝงกลิ่นอายลึกลับขึ้นมาอีกชั้นหนึ่ง
วิ่ง!
วิ่งลงจากเขา!
หนึ่งชั่วโมงต่อมา พวกเขาหลงทางอีกครั้ง
เห็นหน้าผากเหราอ้ายหมิ่นยิ่งร้อนลวก จางเย่ก็นึกกังวลใจ ได้แต่ใช้ค่าชื่อเสียงหยุดสุดท้ายเปิดใช้งานวงแหวนแห่งโชคเพื่อทำการเสี่ยงทายรองเท้าอีกครั้ง! ขณะนี้ชื่อเสียงของจางเย่ล้วนใช้ไปหมดสิ้น ไม่เหลือแม้แต่นิดเดียว!
……
เวลาเดียวกัน
อีกด้านหนึ่ง
เหล่าคนของสำนักใหญ่เองก็กำลังหลงทางเช่นกัน
ฟ่านเหวินแห่งหัวซานหงุดหงิด "คนล่ะ? ไปทางไหนแล้ว?"
อาจารย์ซุนฝ่ามือทรายเหล็ก "ต้องเป็นทางนี้แน่นอน!"
คนของสำนักมวยสกุลโจว "นี่ทางลงจากเขาแน่รึ?"
"พวกนั้นมีคนบาดเจ็บ ทำไมยังตามไม่ทันนะ?" คนของสำนักคงท้งนึกสงสัย "ตามมาเกือบสามชั่วโมงจนใกล้มืดแล้วนะ!"
ฝ่ายเส้าหลินว่า "ในกลุ่มพวกเขาต้องมียอดฝีมือแน่ ทุกครั้งที่ตามทัน พวกเขาต้องหาทางหลบเลี่ยงไปได้ทุกครั้ง หลอกล่อให้พวกเราตามผิดทาง!"
"อ๊ะ!"
"ดูสิ ใกล้ลงจากเขาแล้ว!"
"เห็นเชิงเขาข้างหน้าแล้ว!"
"ในที่สุดก็ถึงแล้ว มาถึงเชิงเขาแล้ว เจ้าพวกนั้นหนีไม่รอดแน่!"
"โทรเลย!"
"ไม่มีสัญญาณ ฉันลองโทรแล้ว!"
"คนมากันรึยัง?"
"มียอดฝีมือของสำนักอีกสามสิบกว่าคน!"
"เอาล่ะ พวกเรากระหนาบเข้าไป!"
"ใช่ กระหนาบหน้าหลัง จับพวกมันให้หมด!"
"ไป!"
"ตรงเข้าไป!"
เหล่าผู้คนสำนักใหญ่ต่างขวัญฮึกเหิม ส่งเสียงคำรามลั่นประหนึ่งฟ้าร้อง!
……
คนของสำนักฝ่ามือแปดทิศพบเห็นทางช่วงสุดท้ายก่อนลงจากเขาแล้ว แต่ทันใดนั้นพวกเขาก็ได้ยินเสียงร้องตะโกนห่างไปไม่ไกล ทุกคนล้วนตกอยู่ในความสิ้นหวัง!
"ตามทันแล้ว!"
"หนีไม่พ้นแล้ว!"
"ทำยังไงดี? จะทำยังไงดี?"
"หือ ที่เชิงเขามีคน!"
"ด้านหน้าก็มีคนขวางงั้นรึ?"
"บัดซบ งั้นก็แลกชีวิตกับพวกแม่งไปเลย!"
"บุกเข้าไป! เปิดทางโลหิต!"
"บุก!"
เหล่าคนสำนักฝ่ามือแปดทิศนัยน์ตาแดงก่ำ บัดนี้เมื่อพบว่าไร้หนทางหนีรอด ไม่มีทางเลือกอื่นใดอีกแล้ว พวกเขาก็ตัดสินใจพากันวิ่งลงเขาอย่างสุดชีวิต ได้แต่หวังว่าจะมีคนขวางทางไม่มากนัก นี่คือความหวังสายสุดท้าย! แต่เมื่อลงมาถึงเชิงเขา ทุกคนก็ต้องตกตะลึง!
ผู้คน!
เป็นฝูงชนจำนวนมหาศาล!
พวกเขานึกออกแค่อย่างเดียวเท่านั้น - เสร็จกัน!
จางเย่เองก็หัวใจเต้นระส่ำ หนีไม่พ้นแล้วหรือ?
บนสีหน้าของคนสำนักฝ่ามือแปดทิศเต็มไปด้วยความโกรธแค้นและสะทกสะท้อนใจ มาถึงขั้นนี้แล้ว กลับยังคงหนีไม่พ้น? ยังคงหลบเลี่ยงไม่พ้น? ทำไมกัน? ทำไม?
แต่วินาทีต่อมา ฝูงชนก็พลันส่งเสียงกรีดร้อง ทำให้คนของสำนักฝ่ามือแปดทิศตัวแข็งค้าง!
"สวรรค์!"
"จางเย่!"
"อาจารย์จาง!"
"อาจารย์จางอยู่จริงๆ ด้วย!"
ทันทีที่ผู้คนมากมายด้านล่างมองเห็นจางเย่ ก็คล้ายโดนฉีดยาโด๊ป!
จางเย่ชะงักกึก ร่างที่ก้มค้อมอยู่ยืดตรงขึ้นมาในทันใด "เชี่ย! เป็นคนของฉันเอง!"
อะไร?
คนของเราเหรอ?
เหล่าคนสำนักฝ่ามือแปดทิศแทบร้องไห้ด้วยความยินดี!
ผู้คนส่วนใหญ่ด้านล่างนั้นเป็นนักท่องเที่ยว มีทั้งหญิงชาย ทั้งเด็กและผู้ใหญ่ ทั้งยังมีตำรวจ รถสายตรวจ บรรดานักข่าว คนขับแท็กซี่ และเหล่าคนท้องถิ่นที่มาพร้อมกับสุนัขจ้างอ๋าว (ทิเบตันมัสทิฟฟ์) อีกสิบกว่าตัว!
สองพันกว่าคน!
ถึงกับเป็นคนจำนวนสองพันกว่าคน!
ข้างบนภูเขา เหล่าคนของสำนักใหญ่กำลังพุ่งทะยานลงมา แต่ละคนล้วนไม่ทราบว่าเกิดอะไรขึ้น เห็นไกลๆ มีคนอยู่ก็ยังคิดว่าเป็นฝ่ายพรรคพวกของตนเอง จึงรีบเร่งตามลงมา ต่างร้องตะโกนปลุกความฮึกเหิม!
"ตีโจรแซ่จางให้ตาย!"
"จัดการเหราอ้ายหมิ่น!"
"เก็บพวกมัน!"
"ฮ่าๆๆๆ! ตามทันแล้ว!"
"ไม่ต้องกลัว พวกเราคนเยอะกว่า!"
"ทุกคนตาม ทุกคน..."
แต่แล้วเสียงร้องก็หยุดลง!
คนของสำนักใหญ่มองเห็นแล้วว่าตรงเชิงเขามีคนมากมายยืนอยู่เต็มไปหมด!
ฟ่านเหวินยืนเซ่อ "หือ? พวกเรามีพี่น้องเยอะขนาดนั้นเลยหรือ?"
คนของสำนักมวยสกุลโจว "ไม่ใช่แล้ว พวกเราไม่ได้ตามคนมามากขนาดนี้นี่?"
อาจารย์ซุนสงสัย "หือ? แล้วทำไมพวกสำนักฝ่ามือแปดทิศไม่วิ่งต่อแล้วล่ะ?"
ใช้เวลาหลายวินาที พวกเขาถึงค่อยตระหนักได้!
"เชี่ย!"
"เวรละ!"
"นั่น ไม่ใช่คนของเราโว้ย!"
คนของสำนักใหญ่ทั้งหลายพลันหน้าถอดสี ต่างขวัญหนีดีฝ่อกันหมด!
ยามนี้จางเย่ไม่วิ่งหนีแล้ว และไม่เพียงเท่านั้น เขายังหันหน้ากลับไป ย่างเท้าเข้าหาฝ่ายสำนักใหญ่พร้อมสบถด่าเสียงดัง "เช็ดแม่มึง! เมื่อกี้ใครมันโม้กับฉันวะ? แน่จริงโม้อีกรอบสิเว้ย!"
พอมองเห็นจางเย่แบกเด็กไว้คนหนึ่ง และตรงด้านหลังยังมีคนกำลังแบกร่างของผู้หญิงหมดสติไว้อีกคน ฝูงชนก็เต็มไปด้วยความโทสะทันที เป็นความโกรธแค้นจากก้นบึ้งหัวใจ โกรธจนแทบเสียสติ! ผู้หญิง? เด็ก? โดนคนถืออาวุธนับร้อยไล่ตาม? ชั่วขณะนั้น ผู้คนมากมาย ทั้งหนุ่มทั้งอาวุโสต่างก็วิ่งขึ้นไปบนเขา แม้แต่สตรี คนชรา ยายเฒ่าทั้งหลายก็ยังวิ่งขึ้นไปด้วยความโกรธเคือง!
"ทำร้ายผู้หญิงงั้นเหรอ? เชี่ยเอ๊ย!"
"แม้แต่เด็กก็ยังจะลงมืองั้นรึ?"
"พวกมันคือคนร้ายที่อาจารย์จางพูดถึงในเวยป๋อ!"
"ฉันไม่ทนแล้ว!"
"ข่มเหงกันเกินไป ไม่มีขื่อมีแปแล้ว!"
"ตามอาจารย์จางเข้าไป!"
"ตามจับไอ้พวกแก๊งนักเลงนั่นให้หมด!"
"เข่นฆ่าเพื่อปวงชน!"
"ฆ่าแม่งให้หมด!"
ทุกคนล้วนฮึกเหิมด้วยโทสะ!
คนนับพันบุกขึ้นเขา ร้องเสียงดังจนแก้วหูสั่นสะเทือน!
ฝ่ายสำนักใหญ่เห็นดังนั้นก็ได้แต่ยืนเซ่อด้วยความงุนงง!
ทำไมกัน?
ทำไมถึงมีคนเยอะขนาดนี้?
และทันใดนั้น พวกเขาก็พลันนึกถึงอีกสถานะหนึ่งของจางเย่ออก มารดามันแม่งเป็นดาราระดับ A ย่อมมีแฟนคลับกระจายไปทั่วประเทศทั้งเหนือใต้ออกตก อย่างน้อยๆ ก็หลักล้านแล้ว!
แข่งกันเรื่องคน?
เชี่ย ใครแม่งจะไปแข่งกับเอ็งได้วะ!
จางเย่ตามขึ้นเขามา "มา! ไหนใครโม้กับฉัน! ไหนใครบอกว่าคนเยอะกว่า!"
นายแม่งมีคนหลายพัน!
ฉัน...ฉันแข่งกับน้องสาวนายน่ะสิวะ!
ฟ่านเหวินร้องด้วยความตกใจ "ลมรุนแรง รีบชักใบเรือ!"
อาจารย์ซุนวิ่งหัวซุกหัวซุน "รีบวิ่ง! รีบหนี!"
คนจำนวนสองพันต่อคนแค่หลักร้อยกว่า? ต่อให้ฝ่ายหลังเป็นยอดฝีมือ ก็ไม่ใช่คู่ต่อสู้ของคลื่นฝูงชน! ช่องว่างของจำนวนห่างกันเกินไป! แต่โดนต่อยกันคนละหมัดก็เละเป็นเนื้อบดแล้ว!
"วิ่ง!"
"หนีเร็ว!"
คนของสำนักใหญ่ต่างหันหลังวิ่งหนีเอาชีวิตรอด!
หญิงชราที่โกรธแค้นเอาไข่เน่าใบหนึ่งปาใส่พวกเขาดังแพร่ด ไข่ตกใส่ศีรษะของหลวงจีนวัดเส้าหลินผู้หนึ่ง ไข่สีเหลืองเลอะเต็มใบหน้าหลวงจีน "หัวโล้นเฒ่า! ฉันจะตีแกให้ตาย!"
หลวงจีนผู้นั้นส่งเสียงตกใจ แต่ก็ไม่กล้าหันหลังกลับ ได้แต่เอามือกุมหัววิ่งต่อไป!
ผู้คนนับไม่ถ้วนเริ่มขว้างปาสิ่งของ!
"จมูกโคเฒ่าอย่าหนี!"
"ไอ้ลูกเต่า! กล้าทำร้ายเด็กกับผู้หญิงงั้นเรอะ?"
ฟ่านเหวินโดนแอปเปิลลูกหนึ่งปาใส่ กระแทกด้านหลังศีรษะอย่างจัง!
คนของสำนักฝ่ามือทรายเหล็กสะดุดล้ม โดนคนที่ตามหลังมาห้าสิบกว่าคนรุมกระทืบจนเลือดตกยางออก!
คนสำนักใหญ่ล้วนคร่ำครวญ!
เละ!
ฉากนี้ได้แต่บรรยายด้วยคำว่าเละ!
คนสองพันกว่าคนบุกเข้าตีร้อยกว่าคน แม้แต่ปรมาจารย์ยังไม่อาจรับมือได้!
ฝ่ายตำรวจก็เริ่มลงมือ กำลังทยอยตามขึ้นเขามา!
บรรดานักข่าวต่างถ่ายภาพอย่างบ้าคลั่ง!
มีรถฉุกเฉินเห็นโพสต์ของจางเย่ด้วย ทีมแพทย์พลันตรงดิ่งเข้าหาเหราอ้ายหมิ่นซึ่งได้รับบาดเจ็บ พาขึ้นเตียงรถเข็นก่อนนำส่งโรงพยาบาลเพื่อทำการรักษา!
แต่จางเย่ยังไม่ไป!
หลวี่อวี้หู่ สวีฝานและจ้าวอวิ๋นหลงเองก็ยังไม่ไป!
หลวี่อวี้หู่ตามศิษย์คุนหลุนคนหนึ่งทัน จัดการต่อยตีจนน่วม!
จ้าวอวิ๋นหลงปะทะกับศิษย์ยอดฝีมืออาวุโสของสำนักคงท้งคนหนึ่ง แม้วรยุทธ์ของเขาจะด้อยกว่า แต่ภายใต้เสียงคำรามและความช่วยเหลือจากแฟนคลับของจางเย่ คนหลายสิบตีหนึ่งคน! ศิษย์คงท้งนั้นไม่มีโอกาสแม้จะโต้ตอบก็โดนฟาดจนร่วงไปกับพื้น ฟันหักไปเรียบร้อยแล้ว!
จางเย่ถืออิฐก้อนหนึ่งที่ไม่ทราบไปหามาจากที่ใดไว้ในมือ พุ่งทะยานร่างเข้ามา เห็นใครก็ฟาดคนนั้น!
"เช็ดแม่มึง!" ศิษย์หัวซานโดนฟาด!
"ถล่มปู่มึง!" ฟาดใส่หลวงจีนเส้าหลิน!
"โม้แข่งกับฉันเรอะ!" ฟ่านเหวินโดนเขาตามทันก็ถูกอิฐฟาดเข้าไปเต็มหน้า!
"กล้าโม้เรอะ!" อิฐนี้ฟาดใส่ฝ่ายคงท้ง!
"ยังจะตามล่าฉัน? ตามพ่อง!"
จางเย่ทางหนึ่งฟาดทางหนึ่งด่า คนละอิฐ ล้วนไม่มีพลาด!
สำนักใหญ่ตามล่าจางเย่มาสามสี่ชั่วโมง เมื่อคืนก็ตีกับเหล่าศิษย์สำนักเล็กในรีสอร์ต มีหลายคนได้รับบาดเจ็บ มาตอนนี้ยังจะสามารถวิ่งหนีฝูงชนที่กินอิ่มนอนหลับตรงเชิงเขาได้อย่างไร? ที่หนีได้ไกลที่สุด ก็ไปได้แค่ห้าร้อยเมตรก่อนจะถูกสุนัขจ้างอ๋าวของคนท้องถิ่นติดตามทัน!
เสียงกรีดร้องดังระงม!
ทัพของสำนักใหญ่อับปางสิ้นแล้ว!


[Go To Next Chapter]( ./41.md)