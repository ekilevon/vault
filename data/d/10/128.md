##บทที่ 1028 : ลงดาบคู่!
ตรงด้านข้างเวที
ดอกไม้จีนในวันวานทอดถอนใจ “ตาฉันแล้ว”
ปวยเล้งให้กำลังใจเขา “สู้ๆ นะ พี่ดอกไม้จีนจ๋า”
“พี่จ๋าอะไรของเธอ?” ดอกไม้จีนในวันวานว่า “เฮ้อ ฉันยังจำเป็นต้องขึ้นเวทีอยู่อีกเหรอ?”
ปวยเล้งยิ้มแล้วกล่าว “ไหนๆ พี่ก็เข้ารอบไม่ไหวแล้ว ร้องแบบปลดปล่อยไปเลยสิคะ”
ดอกไม้จีนในวันวานมองเธออย่างพูดไม่ออก “นี่เธอปลอบใจฉันอยู่เรอะ?”
ปวยเล้งผงกศีรษะ “ใช่แล้ว”
ดอกไม้จีนในวันวานน้ำตาคลอ “ขอบใจนะ”
ตอนนี้บรรยากาศสงบลงเยอะแล้ว
ต่งซานซานประกาศเชิญผู้เข้าแข่งขันคนถัดไปขึ้นเวที
ดอกไม้จีนในวันวานสูดหายใจลึก ก้าวขึ้นเวที เขารู้ว่าตัวเองไม่ได้ไปต่อแน่นอนแล้ว ไม่ว่าจะเป็นทานตะวันหรือโจ๊กเกอร์ ก็ล้วนเก่งกว่าตัวเขามาก อีกทั้งคนเขาก็สั่งสมชื่อเสียงบนเวทีนี้มาสักระยะหนึ่งแล้ว ฉะนั้น ดอกไม้จีนในวันวานจึงตัดใจแล้ว เพลงสุดท้ายทั้งที ร้องให้ดีที่สุดก็พอแล้ว
ด้วยความรู้สึกเช่นนี้ เมื่อเริ่มขับขานบทเพลงออกมา เขาก็ทำได้อย่างมีสีสันเต็มเปี่ยม!
แขกรับเชิญประหลาดใจมาก
ผู้ชมตกใจมากเช่นกัน
แม้แต่ตัวดอกไม้จีนในวันวานเองก็คาดไม่ถึงเลย เพลงที่สองนี้ร้องได้ดีกว่าเพลงแรกมากด้วย เหนือกว่ามาตรฐานปกติไปจริงๆ!
ในที่สุดการแสดงรอบคัดออกก็เสร็จสิ้นลง
ต่งซานซานยิ้ม “เอาละค่ะ ขอเชิญหน้ากากทานตะวันและหน้ากากโจ๊กเกอร์กลับขึ้นมาบนเวทีด้วยค่ะ”
ทานตะวันกับโจ๊กเกอร์กลับมาบนเวที
พอผู้ชมเห็น ก็ระเบิดเสียงปรบมือสนั่น!
“โจ๊กเกอร์!”
“โจ๊กเกอร์!”
“หลีอวี้!”
“หลีอวี้!”
และตะโกนขึ้นมาอีกครั้ง!
ต่งซานซานควบคุมสถานการณ์ “ฮะๆ ทุกท่านโปรดสงบลงก่อนนะคะ ทางแขกรับเชิญมีอะไรจะกล่าวไหมคะ? พวกคุณคิดว่าศึกนี้ใครจะผ่านเข้ารอบคะ?”
แขกรับเชิญต่างพากันเงียบ
ต่งซานซานเอ่ยชื่อ “อาจารย์เหยา?”
เหยาเจี้ยนไฉหัวเราะ แล้วกล่าว “ผมอยู่นอกวงการ เรื่องความเชี่ยวชาญผมก็ไม่ถนัด ฟังอาจารย์ท่านอื่นดีกว่า”
จางเสียเอ่ยขึ้น “ฉันขอพูดถึงดอกไม้จีนในวันวานก่อนก็แล้วกัน ฉันยังนึกไม่ออกว่าคุณคือใคร แต่คิดว่าคุณน่าจะมีชื่อเสียงในวงการดนตรีอยู่บ้าง เพลงแรกของคุณค่อนข้างประหม่าเล็กน้อย ค่อนข้างระวังเกินไป ไม่ได้แสดงพลังของตัวเองออกมาเต็มที่ แต่เพลงที่สองนี้ต่างออกไป ร้องได้ดีมาก เพลงที่เลือกมาก็ดีเช่นกัน คุณทำให้ฉันรู้สึกว่าคุณคล้ายกับอาจารย์เฉินกวงตอนหนุ่มๆ ที่เต็มเปี่ยมไปด้วยพลัง”
ดอกไม้จีนในวันวานค้อมตัวลงเล็กน้อย “ขอบคุณอาจารย์จางเสีย ไม่อาจเทียบกับอาจารย์เฉินกวงหรอกครับ”
จางเสียนิ่งไปครู่หนึ่ง “ถัดมาคือหน้ากากทานตะวันใต้ดวงดาว ความจริงหลายคนก็ได้รู้กันแล้วว่าคุณคือใคร ระดับคุณจะร้องเพลงออกมาได้แบบนี้ฉันก็ไม่แปลกใจเลยสักนิด แต่ฉันก็ไม่รู้สึกเซอร์ไพรส์ด้วยเหมือนกัน ฉันรู้สึกว่าวันนี้คุณไม่อยู่ในสภาพพร้อมเท่าไร ส่วนหน้ากากโจ๊กเกอร์ ฉันไม่รู้จะพูดอย่างไร โดดเด่นเหลือเกิน เพลง ‘รักเธอจริงๆ’ นี้ฉันฟังแล้วต้องร้องไห้ ขอบคุณคุณและทีมงานเบื้องหลังของคุณที่เขียนบทเพลงนี้ออกมา!” เธอวิจารณ์อย่างตรงไปตรงมา ไม่มีอคติลำเอียง
แต่คำพูดของเอมี่ค่อนข้างเลือกข้างชัดเจน “ฉันขอพูดก่อนเลยว่า ต้องเลือกโจ๊กเกอร์แน่นอน ไม่ว่าจะเป็นเทคนิคการร้อง บทเพลง ก็เหนือกว่าสองคนที่เหลือทั้งนั้น วันนี้ทานตะวันทำให้ฉันผิดหวังมาก แม้จะฟังดูเพราะดี แต่ก็ไม่ถึงระดับคุณภาพตามที่ฉันคาดหวัง!”
ทานตะวันนิ่งเงียบ
โจ๊กเกอร์เองก็ไม่ได้พูดอะไร
ความจริง ทานตะวันไม่ได้แสดงแย่อย่างที่เอมี่พูดขนาดนั้น แต่พฤติกรรมของหลีอวี้และวิธีการที่เขาใช้มันสุดโต่ง ทำให้เอมี่ไม่ประทับใจในตัวเขาเลยแม้แต่น้อย นายเปิดเผยสถานะตัวเองนอกรายการได้ยังไง? ซื้อสื่อ? ดึงโหวต? กดนักร้องคนอื่นลง? เอาสิ งั้นแขกรับเชิญอย่างพวกฉันก็จะกดดันนายในรายการมันนี่แหละ! ปล่อยขุนนางให้วางเพลิง ไม่ยอมให้ชาวบ้านจุดตะเกียง ไม่เคยได้ยินรึไง? สองมาตรฐานน่ะ!
“พูดอะไรวะ!”
“หลีอวี้ร้องดีจะตาย!”
“ไอ้โจ๊กเกอร์นั่นต่างหากร้องอะไรไร้สาระ!”
“พวกเธอหูมีปัญหารึไง?”
“แขกรักเชิญอะไรกันวะ! มืออาชีพตรงไหน?”
“ถุย!”
พวกแฟนคลับของหลีอวี้หัวร้อนขึ้นมา!
เฉินกวงไม่สนในเสียงเอะอะทางนั้น เอ่ยถาม “โจ๊กเกอร์ครับ คุณคงไม่ใช่นักร้องฮ่องกงจริงๆ หรอกใช่ไหม?”
หวังจุยซูก็ถาม “ใช่รึเปล่า?”
เพลงกวางตุ้ง ‘คนในหมู่บ้านเรา’ ของโจ๊กเกอร์ก่อนหน้านี้ ร้องได้สำเนียงเพี้ยนแหลก ฟังแสลงหูจี้เส้นหลายคนให้ขำอย่างหนักจนทุกคนเลิกเดาว่าโจ๊กเกอร์เป็นนักร้องชาวฮ่องกงไปเลย แต่บทเพลงในวันนี้ก็ทำให้ทุกคนประหลาดใจอีกครั้ง!
นี่ใครกันแน่!
นักร้องที่ไหนกันแนะนะ!
เฉินอี้ตงจ้องโจ๊กเกอร์ “ใบ้หน่อยได้ไหมครับ?”
เอมี่เองก็จี้ถาม “ที่คุณบอกว่าเป็นศิลปินระดับบีขึ้นไป? มันจริงหรือเปล่า? แล้วก็ บ้านเกิดของคุณอยู่ที่ไหนกันแน่?”
เขาพิลึกเกินไปแล้ว!
ตัวจริงของคนคนนี้ พวกเขาต่างประหลาดใจแทบตายแล้ว!
ได้ยินอย่างนั้น โจ๊กเกอร์ก็ทำท่าคิดแวบหนึ่ง แล้วยกไมค์ขึ้นร้องว่า
“บ้านข่อยอยู่แดนอิสาน”
“อยู่เทิงน่านน้ำซงฮวา”
“หม่องหั่นมีแต่เขาแต่เหวหลายขนาด ปลูกถั่วเหลืองกะเข่าฟ่างกันบักหลายนึง!”
ปล่อยเพลงทำนองร้องสลับเต้นของภาคอีสานมาอีก!
ทั้งผู้ชมและแขกรับเชิญแทบหงายหลัง!
ลูกพี่!
ไม่กวนตีนสักนิดมันจะตายเหรอไง?
มารดามัน เลิกกวนตีนซะทีเถอะ!
นี่มันเป็นอะไรกัน!
ตอนโน้นคุณก็แสร้งเป็นคนฮ่องกง มาคราวนี้ก็แกล้งเป็นคนอีสานอีกเรอะ!?
ทุกคนล้วนยอมคนผู้นี้แล้ว และที่ยอมที่สุดก็คือเอะอะเรื่องอะไรหมอนี่ก็จับเอามาร้องเป็นเพลงได้หมด แถมยังเป็นตุเป็นตะด้วย!
ต่งซานซานที่อยู่ข้างๆ ไม่รู้จะหัวเราะหรือร้องไห้ดี
คนอะไรกันนี่!
ทำไมพูดออกมาทีไม่มีความจริงเลยสักอย่าง?
สายตาของทานตะวันภายใต้หน้ากากมองดูโจ๊กเกอร์อย่างเย็นชา!
เหยาเจี้ยนไฉมองเขาอย่างแปลกใจเป็นที่สุด คนคนนี้ประหลาดไปแล้วไหม? ในวงการบันเทิงนอกจากจางเย่คู่หูของเขาคนนั้นแล้ว ยังมีคนอื่นที่ประหลาดแบบนี้อยู่อีกเหรอ?
ต่งซานซานกล่าวขึ้น “เอาละค่ะ ต่อไปจะเริ่มทำการโหวต นี่คือรอบคัดออก ที่สุดท้ายนักร้องเพียงท่านเดียวเท่านั้นจะได้ผ่านเข้ารอบ ขอเชิญทุกท่านตัดสินใจให้ดี และกดโหวตได้เลยค่ะ!”
ครู่ต่อมา บรรยากาศก็ตึงเครียด!
ทานตะวันมองที่เบื้องล่างเวที
โจ๊กเกอร์ไม่พูดไม่จา
“โหวตหลีอวี้!”
“โหวตโจ๊กเกอร์!”
“รักคุณจริงๆ ฉันไม่เคยฟังเพลงเพราะอย่างนี้มาก่อนเลย!”
“เธอเข้าใจภาษากวางตุ้งด้วยเหรอ?”
“บนจอก็มีเนื้อเพลงอยู่ เธออ่านไม่ออกรึไง?”
“เพลง ‘รักเธอจริงๆ’ เป็นเพลงที่พอได้ยินครั้งแรกฉันก็ชอบขึ้นมาเลย! แม่งโคตรสุดยอดจริง! แถมยังเข้ากับเทศกาลด้วย! วันแม่ไง! เพลงทั้งสองของโจ๊กเกอร์ในวันนี้ซึ้งมาก! ฟังก็รู้ว่าเขาใส่อารมณ์ลงไป! สองรอบก่อนฉันก็ว่าโจ๊กเกอร์เทพแล้ว เพิ่งรู้ตอนนี้เองว่า เขาในวันนี้ต่างหากที่เป็นเทพจริงๆ!”
“ฉันชอบเพลง ‘ชีวิตไม่ได้มีเพียงเท่านี้’ ล่ะ!
“รีบโหวตกันเถอะ!”
“หา หลีอวี้นำไปก่อนแล้ว!”
“อะไรนะ?”
“โจ๊กเกอร์!”
“โจ๊กเกอร์!”
“หลีอวี้!”
ผู้ชมที่อยู่ด้านล่างเวทีต่างร้องตะโกน!
พ่อใช้อุปกรณ์โหวตไม่ค่อยเป็น เพราะอายุมากแล้ว ค่อนข้างลำบากกับเทคโนโลยีรุ่นใหม่ เขาจึงส่งอุปกรณ์โหวตให้น้องสาวคนโตของจางเย่ “ตานตาน ช่วยอาโหวตหน่อย”
น้องสาวคนโตถาม “ได้ค่ะ อาจะโหวตให้ใครคะ?”
พ่อพูดอย่างไม่ลังเล “โจ๊กเกอร์!”
แม่เองก็บอก “โหวตให้น้าด้วย”
“น้าจะโหวตใครคะ?” น้องสาวคนโตหันไปถามเธอ
แม่ตอบ “โจ๊กเกอร์”
น้องคนเล็กอุทานออกมา “โหวตโจ๊กเกอร์กันหมดเลย? หนูก็เหมือนกันล่ะ!”
แม่พูดน้ำเสียงจริงจัง “วันนี้ต่อให้เป็นจางหย่วนฉี หรือสตาร์คิงมาเอง ฉันก็จะโหวตให้โจ๊กเกอร์!”
น้องสาวคนกลางร้อง “หนูก็เหมือนกัน! ตอนแรกกะจะมาเชียร์หลีอวี้ แต่พอเพลงกวางตุ้งทั้งสองออกมา ใครร้องดีใครร้องแย่ แค่ดูก็ชัดแล้ว! สองเพลงนี้มันคนละระดับกันชัดๆ!”
‘เกลียดเธอจริงๆ’?
เป็นเพลงรักหวานซึ้งแบบวัยรุ่นเพลงหนึ่ง
แต่ ‘รักเธอจริงๆ’? เป็นเพลงแห่งความรักอันยิ่งใหญ่!
คะแนนโหวตพลิกไปมาไม่หยุด!
ทานตะวันขึ้นนำมาตลอด!
โจ๊กเกอร์ตามมาติดๆ
ดอกไม้จีนในวันวานอยู่รั้งท้าย
สิบโหวต…
ห้าสิบโหวต…
หนึ่งร้อยโหวต…
เมื่อหลีอวี้มองที่หน้าจอ ก็ถอนหายใจโล่งอกขึ้นมาทันใด ในใจคิดว่าชื่อเสียงตนยังคงอยู่ ไม่ว่าโจ๊กเกอร์จะร้องเพลงออกมายังไง เขาก็ไม่น่าจะแพ้ ครั้งหนึ่งเขาเคยเป็นถึงดาราระดับบี เป็นคนดังระดับประเทศ จะมาแพ้นักร้องกระจอกที่ไม่รู้เป็นใครมาจากไหนได้ยังไง?
แต่ว่า เมื่อการโหวตใกล้ได้ผลสรุป สีหน้าของหลีอวี้ก็พลันเปลี่ยนไป!
โจ๊กเกอร์ไล่ตามมาแล้ว!
จากนั้น โจ๊กเกอร์ก็พลิกแซงไป!
หลีอวี้สีหน้าหมองคล้ำ!
นี่มันเรื่องอะไรกัน?
มันเกิดบ้าอะไรขึ้น?
โหวตเข้าเซ่!
แม่งโหวตให้ฉันสิวะพวกแก!
มัวทำบ้าอะไรกัน? มัวแต่ทำอะไรกันวะ?
เร็วสิ!
เร็วสิโว้ย!
โจ๊กเกอร์ไม่ได้หันมองจอเลยตั้งแต่ต้นจนจบ เขาเพียงแต่รออยู่อย่างเงียบๆ
จนท้ายที่สุด หลีอวี้ก็ไม่กล้าดูอีกต่อไป มองผู้ชมด้วยสีหน้ามืดทะมึน เขาลนลานจริงๆ แล้ว เขาเลือกที่จะล่วงเกินสถานี BTV และนักร้องคนอื่นด้วยการเปิดเผยตัวเองจนทำให้ต้องมาติดอยู่ในสถานการณ์เช่นนี้ ก็เพื่อเป็นแชมป์ในวันนี้ ก็เพื่อเป็นราชาหน้ากากนักร้อง! เขาอยากดึงความนิยมโดยใช้รายการ ‘เดอะแมสก์ซิงเกอร์’ เพื่อกลับเข้าไปอยู่ในทำเนียบศิลปินระดับ A อีกครั้ง! ทว่าตอนนี้ เขาไม่รู้เลยว่าเพราะอะไร ไม่เพียงไม่ชนะเป็นแชมป์ ยังกลับกำลังจะถูกคัดออก? เป็นไปได้ยังไง! นี่ นี่แม่งไม่มีเหตุผลเลยสักนิด!
ในที่สุด ต่งซานซานก็ประกาศเสียงก้อง “และในขณะนี้ ผลโหวตได้ออกมาแล้วค่ะ!”
ทั้งห้องส่งตกอยู่ในความเงียบ!
สีหน้าหลายคนเปลี่ยนเป็นซีดเผือด!
และอีกหลายคนที่ค่อยๆ ลิงโลดขึ้น!
“ผู้ชนะได้แก่…” ต่งซานซานประกาศ “หน้ากากโจ๊กเกอร์!”
พริบตา เสียงปรบมือดังสนั่น!
ไม้ใกล้ฝั่งตื่นเต้น!
ปวยเล้งกรี๊ด!
หูเฟยอุทาน “เยี่ยม!”
หานฉีดีใจจนแทบปล่อยโฮ “ชนะแล้ว! ชนะแล้ว! อาจารย์โจ๊กเกอร์ชนะแล้ว!”
สวรรค์!
นี่มันจินตนาการไม่ออกเลย!
รอบแรกก็ดอกไม้ต้องฝน ต่อด้วยโจ๊กเกอร์ในรอบสอง!
ลงดาบสังหารคู่!
พวกเขาทั้งสองลงดาบสังหารหลีอวี้อย่างต่อเนื่อง!
ภารกิจที่ทุกคนคิดว่าเป็นไปไม่ได้ กลับสำเร็จลงได้ด้วยความร่วมมือกันของดอกไม้ต้องฝนและโจ๊กเกอร์! ทีมรายการของสถานี BTV ไม่รู้จะพูดอะไรดีแล้ว!
บางคนไม่อยากเชื่อ!
บางคนอ้าปากค้าง!
ผู้ช่วยสวีที่อยู่หลังเวทีแทบทำลายข้าวของ! บัดซบ!
หลีอวี้ที่อยู่บนเวทีเองก็แทบหายใจไม่ออก!
ทำไม?
มันเพราะอะไรกันแน่?
ดอกไม้ต้องฝน?
โจ๊กเกอร์?
คนพวกนี้แม่งเป็นใครกันแน่??
ต่งซานซานพลันกล่าว “อาจารย์ทานตะวัน อาจารย์ดอกไม้จีนในวันวานคะ เสียใจด้วยค่ะ แต่รอบนี้พวกคุณถูกคัดออกแล้ว ความจริงพวกคุณร้องได้ดีมาก บรรดาแขกรับเชิญก็ได้พูดไปแล้ว ตอนนี้ขอเชิญพวกคุณเลือกว่าจะถอดหรือไม่ถอดหน้ากากได้เลยค่ะ ต้องการเวลาคิดไหมคะ?”
ทานตะวันซ่อนหน้าของตนไว้ใต้หน้ากาก
ต่งซานซานไม่แน่ใจ จึงถามอีกครั้ง
ได้ยินเพียงทานตะวันกล่าวว่า “ฉันไม่ถอด!” พูดจบก็เดินลงเวทีไป ไม่บอกลาสักคำ!
ขายหน้านัก!
ตอกหน้าอย่างยิ่ง!
ตอนนี้ทานตะวันไม่มีหน้าจะถอดหน้ากากแล้ว!
หน้าเขายับเยินไปหมดแล้ว!

   
[Go To Next Chapter]( ./129.md)