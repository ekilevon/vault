##บทที่ 1044 : ชิงแชมป์!
โจ๊กเกอร์ลงจากเวที
ผู้เข้าแข่งขันคนถัดไปขึ้นมาต่อ
ทว่าในหมู่ผู้ชมกลับยังคงมีเสียงฮือฮาถกเถียงกันด้วยความประหลาดใจ
"จ้าวฉี่เฉวียนคงมาได้แค่นี้แล้วล่ะ!"
"ใครเป็นนักร้องเพลงฮกเกี้ยนตัวจริงกันแน่?"
"โจ๊กเกอร์ร้องดีกว่าวันเวลามากนะ!"
"นั่นสิ ไม่แข่งก็ไม่รู้ แต่พอเทียบกันแล้วน่าตกใจจริงๆ!"
"ที่แท้ฉายานักร้องเพลงฮกเกี้ยนหมายเลขหนึ่งของจ้าวฉี่เฉวียน ก็เป็นแค่ของปลอม ไม่ใช่ว่าเขาร้องเพลงดีเด่นอะไร เพียงแต่วงการนี้มันเล็กและไม่ค่อยมีใครร้องเพลงฮกเกี้ยนต่างหาก ถ้าเกิดพวกนักร้องดังๆ ลงมาร้องเพลงฮกเกี้ยนจริงๆ ละก็ ไม่ว่าใครก็คงร้องดีกว่าเขาทั้งนั้น!"
"ไม่จริงหรอก แต่เพราะโจ๊กเกอร์เก่งไปเกินต่างหาก!"
"ใช่ หมอนี่โคตรสุดยอด ให้ร้องอะไรก็ร้องได้!"
"ป๊อปเอย ร็อกเอย เพลงเต้นรำเอย ไม่มีเนื้อร้องก็ดี มีเนื้อร้องก็ได้ ภาษากวางตุ้ง ตงเป่ย จีนกลาง ฮกเกี้ยน หมอนี่ทำได้หมดเลย!"
"รายการเพลงแท้ๆ ทำไมกลายเป็นเหมือนการประลองยุทธ์ไปแล้วล่ะ โจ๊กเกอร์ชำนาญอาวุธในสารบบทั้งสิบแปดชนิด! ฮ่าๆๆๆ ขำจะตายแล้วฉัน!"
"สุดยอดมาก!"
"ตอนนี้สนุกสุดๆ!"
"นี่แหละคือการแข่งขันของมืออาชีพ เดอะวอยซ์อ่อนไปเลย!"
"ถึงรอบของไม้ใกล้ฝั่งแล้ว!"
"ใช่ ไม้ใกล้ฝั่งวันนี้ก็ดุไม่เบา!"
ต่งซานซานยิ้มแล้วว่า "เอาละค่ะ ขอส่งมอบเวทีนี้ต่อให้กับหน้ากากไม้ใกล้ฝั่งค่ะ"
ไม้ใกล้ฝั่งขึ้นมาบนเวที
ผู้ชมทุกคนล้วนให้เกียรติ เสียงทั้งหมดเงียบลงในทันใด
ไม้ใกล้ฝั่งพยักหน้าขอบคุณ ก่อนมองไปทางผู้ควบคุมวง พยักหน้าให้สัญญาณพร้อม
การแข่งขันในรอบที่สองนี้ ความจริงแล้วเดิมทีโจ๊กเกอร์กับไม้ใกล้ฝั่งมีหวังไม่มาก อดีตแชมป์ทั้งสองยากจะประชันกับหน้ากากวันเวลา เชื่อมั่นว่าคะแนนโหวตแปดสิบเปอร์เซ็นต์ต้องตกเป็นของหน้ากากวันเวลาที่เป็นนักร้องฮกเกี้ยนแน่นอน ทว่าเมื่อเพลง ‘ต้องสู้ถึงจะชนะ’ ของโจ๊กเกอร์ดังขึ้น ก็สำแดงความเยี่ยมยอดออกมาชัดเจน สถานการณ์จึงพลิกผัน กลับกลายเป็นหน้ากากวันเวลาเป็นฝ่ายถูกตัดเส้นทางสู่บัลลังก์แชมป์ประจำสัปดาห์นี้ไป
ยิ่งไปกว่านั้น บัดนี้มีเพลงฮกเกี้ยนออกมาถึงสอง ทำให้ความได้เปรียบตกเป็นของหน้ากากไม้ใกล้ฝั่งที่ยืนหยัดอยู่ที่เพลงภาษาจีนกลาง เพราะผู้ฟังภาษาฮกเกี้ยนทั้งร้อยกว่าคนต้องแบ่งคะแนนกันระหว่างโจ๊กเกอร์และวันเวลา ความเปลี่ยนแปลงไม่คาดฝันนี้ทำให้ไม้ใกล้ฝั่งมีโอกาสคว้าแชมป์ได้มากที่สุด!
"คุณถามฉัน"
"เพราะเหตุใด ไม่ก้มหน้า"
"คุณถามฉัน"
"เพราะอะไร ไม่วุ่นว้า"
เพิ่งฟังไปสองท่อน ฝ่ายแขกรับเชิญก็แสดงสีหน้าตกตะลึง! ไม้ใกล้ฝั่งวันนี้ไปโด๊ปยามาจากไหน? สภาพจิตใจเธอยอดเยี่ยมอย่างมาก คล้ายว่าเธอสามารถปรับตัวจนคุ้นชินกับเวทีแล้ว ไม่ประหม่า ทั้งยังผ่อนคลาย นี่คือสิ่งที่เรียกว่าการสั่งสมประสบการณ์? เช่นนั้นก็ไม่แปลกเลยที่เธอจะเอาชนะดอกไม้ต้องฝนได้ในรอบแรก!
เพลงจบลงแล้ว ผู้คนทั้งห้องต่างปรบมือ!
มีหลายคนหวั่นไหวกับความสงบและละเมียดละไมในเพลงของไม้ใกล้ฝั่ง เดิมทีเพลงนี้มีทำนองค่อนข้างไปในทางร็อกแอนด์โรล เพราะเป็นเพลงจากวงดนตรีชาย แต่ท้ายที่สุดถูกไม้ใกล้ฝั่งแก้ไขดัดแปลง ลดคีย์ลงมาจนร้องด้วยเสียงของผู้หญิงได้ ดังนั้นไม่ว่าจะเป็นผู้ฟังหรือแขกรับเชิญ ต่างก็ไม่เคยได้ยินเพลงฉบับนี้มาก่อน ล้วนรู้สึกแปลกใหม่ ทั้งยังตื่นตะลึง!
เหล่าผู้ชมลังเลแล้ว!
"เลือกยากจริงๆ!"
"นั่นสิ จะโหวตใครดีนะ?"
"ร้ายกาจกันทั้งนั้น!"
"ไม้ใกล้ฝั่งเก่งนะ! ก่อนนี้ไม่เคยสนใจเธอเท่าไร ไม่คิดเลยว่าจะเป็นนักร้องที่เก่งขนาดนี้!"
"ไม้ใกล้ฝั่งคงชนะล่ะ!"
"อืม เธอมีโอกาสได้แชมป์มากสุดแล้วล่ะ!"
"เพลงเพราะมาก!"
"โจ๊กเกอร์วันนี้หวังแลกชีวิตกับวันเวลา ทั้งสองคนไม่ใช่ท่านตายก็เป็นเราสิ้น คะแนนโหวตต้องแย่งชิงกัน กลับเป็นไม้ใกล้ฝั่งได้เปรียบไปซะอย่างนั้น!"
"รอฟังแขกรับเชิญวิจารณ์เถอะ"
"ฉันไม่รู้จะโหวตให้ใครดี"
ขณะนี้ ต่งซานซานกลับขึ้นมาบนเวทีแล้ว
โจ๊กเกอร์และวันเวลาก็ถูกเชิญกลับขึ้นมาเช่นกัน
ต่งซานซานยิ้มพลางเอ่ย "ว้าว การแข่งขันวันนี้นี่น่าตื่นเต้นมากเลยนะคะ" เธอยกมือลูบหลัง "ฉันเพิ่งรู้นะคะเนี่ยว่าฟังเพลงสดถึงกับทำให้เหงื่อออกได้ขนาดนี้" แล้วหันมองเหล่าแขกรับเชิญ "ไม่ทราบแขกรับเชิญทุกท่านเห็นว่ายังไงคะ อาจารย์จางเสีย?"
จางเสียยิ้มน้อยๆ "ความจริงฉันก็เหงื่อแตกพลั่กเหมือนกัน"
ต่งซานซานยิ้มหวาน "คุณก็ด้วยเหรอคะ?"
จางเสียพยักหน้า "พอฟังเพลงของหน้ากากไม้ใกล้ฝั่ง ฉันตื่นเต้นจนเหงื่อแตก แต่ฟังเพลงของหน้าโจ๊กเกอร์ ฉันน่ะยิ่งตกใจจนเหงื่อแตกไปทั้งตัว!"
ผู้ชมหัวเราะ!
แน่นอน เมื่อครู่หลายคนก็ตกตะลึงเช่นกัน ไม่มีใครคิดว่าโจ๊กเกอร์จะร้องเพลงฮกเกี้ยนได้สำเนียงชัดขนาดนั้น ขณะนั้นแม้แต่เหล่านักดนตรีในวงยังต้องตกตะลึง ตอนซ้อมโจ๊กเกอร์ไม่ได้ร้องเนื้อเพลง พวกเขาต่างคิดว่าเป็นภาษาจีนกลาง
จางเสียครุ่นคิด "ถ้าให้ฉันโหวต ฉันเลือกหน้ากากไม้ใกล้ฝั่ง วันนี้เธอยอดเยี่ยมมาก!"
ไม้ใกล้ฝั่งค้อมตัวลง "ขอบคุณค่ะอาจารย์!"
เฉินกวงยิ้มแล้วว่า "วันนี้ฉันยอมรับนับถือหน้ากากโจ๊กเกอร์ที่สุดแล้ว เพลงของเขานี่ฉันคาดไม่ถึงจริงๆ แต่ว่าถ้าพูดถึงเรื่องทักษะเพลงกับความละมุนละไมล่ะก็ ฉันต้องยกให้หน้ากากไม้ใกล้ฝั่ง"
โจ๊กเกอร์พยักหน้า
ไม้ใกล้ฝั่งค้อมกายลงอีกครั้ง "ขอบคุณค่ะ"
เหยาเจี้ยนไฉหัวเราะฮ่าๆ "ฉันให้หน้ากากโจ๊กเกอร์ ไม่พูดเรื่องความเป็นมืออาชีพ ฉันแค่รู้สึกว่าเพลง ‘ต้องสู้ถึงจะชนะ’ น่ะเพราะมาก!"
แขกรับเชิญต่างแสดงความเห็น
สี่คนลงคะแนนให้ไม้ใกล้ฝั่ง สองคนให้โจ๊กเกอร์
ส่วนวันเวลากลับคล้ายกลายเป็นอากาศธาตุ มีแต่หวังจุยซูที่รู้จักกันมาก่อนที่ชมเชยเขารอบหนึ่ง แต่ก็เป็นเพียงเชิงสัญลักษณ์เท่านั้น คนอื่นๆ ไม่พูดถึงด้วยซ้ำ ความจริงแล้วนี่ถือเป็นผลที่ดีที่สุดแล้วสำหรับวันเวลา เพลงฮกเกี้ยนของโจ๊กเกอร์ ไม่ว่าจะเป็นในด้านทักษะการร้อง เนื้อเพลง หรือทำนองวันเวลารู้ดีว่าตนเองห่างไกลจนไม่อาจเปรียบเทียบได้ หากว่าเหล่าแขกรับเชิญวิจารณ์อย่างเป็นมืออาชีพจริงๆ ตัวเขาคงไม่เหลือหน้าตาให้ออกไปไหนแล้ว ฉายานักร้องเพลงฮกเกี้ยนอันดับหนึ่งยิ่งไม่ต้องพูดถึง!
ถึงเวลาโหวตลงคะแนนแล้ว!
ตัวเลขคะแนนของทั้งสามเปลี่ยนไปไม่หยุด!
เสียงกรีดร้องและสีหน้าท่าทางของผู้ชมก็เปลี่ยนแปลงเช่นกัน!
"อ๊ะ โจ๊กเกอร์นำ!"
"ไม้ใกล้ฝั่งแซงแล้ว!"
"ให้วันเวลาบ้าง!"
"ไอ้หยา โหวตเร็ว!”
"ไม้ใกล้ฝั่ง!"
"โจ๊กเกอร์!"
ในที่สุด การโหวตเสร็จสิ้น!
จางเย่กลับไม่เหลียวมองแม้แต่น้อย วันนี้เขาไม่ได้มาชิงตำแหน่งแชมป์ ไม่มีใครสามารถครองตำแหน่งแชมป์ได้ตลอดไป เขาต้องเปิดทางให้คนอื่นๆ ด้วย ยิ่งไปกว่านั้น การยอมลงให้ในครั้งนี้นับเป็นการเตรียมตัวสำหรับการชิงตำแหน่งราชาหน้ากาก ไม่อย่างนั้นถ้าได้รับความสนใจและชื่อเสียงขึ้นถึงจุดสูงสุดไปก่อนถึงรอบสุดท้าย งัดไพ่ตายทั้งหลายออกมาแล้ว งั้นถึงตอนนั้นยังจะมีอะไรไปแข่งอีกเล่า?
ดังนั้นสภาพอารมณ์ของจางเย่จึงดีอย่างยิ่ง วันนี้ชายหนุ่มมาเพื่อรังแกวันเวลาเท่านั้น ภารกิจของเขาเสร็จสิ้นแล้ว!
แต่ทว่าเมื่อการโหวตจบลง เขากลับเห็นว่าสีหน้าท่าทางของผู้ชมกลับดูตื่นตะลึง!
อะไร?
เกิดอะไรขึ้น?
ไม้ใกล้ฝั่งชนะงั้นเหรอ?
เหล่าผู้ชมตกตะลึง
ทีมงานช็อก
พิธีกรเองก็ตกใจเช่นกัน
"เอ่อ"
"นี่มัน..."
จางเย่อดเหลียวไปมองไม่ได้ แล้วจากนั้นแม้แต่ตัวเขาก็ต้องอึ้งไปด้วย!
วันเวลา 36 คะแนน!
โจ๊กเกอร์ 232 คะแนน!
ไม้ใกล้ฝั่ง 232 คะแนน!
คะแนนโหวตเสมอกัน!
โจ๊กเกอร์และไม้ใกล้ฝั่งได้คะแนนเสมอกัน!
ต่งซานซานหัวเราะ ก่อนหันมองหูเฟยและเหล่าทีมงาน "นี่เป็นสถานการณ์ที่เพิ่งเคยเกิดขึ้นเป็นครั้งแรก ไม่คิดว่าจะมีคนได้คะแนนโหวตเสมอกันอย่างนี้เลยค่ะ ดังนั้นพวกเราคงต้องรอความเห็นของทีมผู้กำกับนะคะ"
ตรงหน้าเวที
ทีมผู้กำกับเข้ามารวมตัวกันประชุม
ในเวลานี้ หน้ากากวันเวลาเป็นฝ่ายทรมานใจที่สุด คะแนนโหวตของเขาต่ำเตี้ยจนแม้แต่ตัวเขาเองยังไม่คิดว่าจะตกต่ำได้ถึงเพียงนี้ เขาแทบจะทนไม่ไหวอยู่แล้ว จะให้ใครชนะก็ให้ไปสิ รีบๆ ตัดสินเถอะน่า ยังจะให้ฉันมายืนบนเวทีนี่ทำอะไรอีก? ล้อฉันเล่นงั้นเรอะ? รีบๆ เข้าหน่อยเซ่!
เหล่าผู้ชมพากันวิพากษ์วิจารณ์
"วันเวลาแพ้หลุดลุ่ยเลย!"
"พรืด ใครใช้ให้เขาหาเรื่องโวยวายก่อกวนโจ๊กเกอร์เมื่อหลายวันก่อนล่ะ สุดท้ายกลายเป็นแบบนี้ซะงั้น? อยากจะออกมาแก้แค้นแทนหลีอวี้? ฉันล่ะขายขี้หน้าแทน!"
"ขี้แพ้ชะมัด!"
"วันเวลาไม่ใช่คู่มือของโจ๊กเกอร์หรอก"
"หึ ถึงไปซุ่มฝึกอีกหลายปีก็ไร้ประโยชน์ มันคนละชั้นกัน!"
"ไม่คิดจริงๆ ว่าจะผลจะเสมอได้"
"ฉันคิดว่าไม้ใกล้ฝั่งจะชนะจริงๆ แล้วนะเนี่ย"
"ใช่ แขกรับเชิญส่วนใหญ่ก็หวังกับไม้ใกล้ฝั่งนะ"
ความจริงตัวจางเย่เองก็ไม่ได้เตรียมใจไว้เหมือนกัน เขาคิดว่าไม้ใกล้ฝั่งคงชนะแน่นอน แต่ไม่คิดว่าผู้ชมจะให้เกียรติเขาถึงเพียงนี้ จางเย่อยากบอกเหลือเกินว่าไม่ต้องถกเถียงกันแล้ว ยกตำแหน่งให้ไม้ใกล้ฝั่งไปเถอะ ฉันขอยอมแพ้ แต่ทว่าคำพูดนี้อย่างไรก็พูดออกมาไม่ได้ เพราะนี่คือการดูถูกไม้ใกล้ฝั่ง ครั้งก่อนเขาตั้งใจยอมแพ้ไปอีกฝ่ายเพื่อปะทะกับหลีอวี้ ถ้าครั้งนี้ยังจะยอมแพ้อีก ไม้ใกล้ฝั่งต้องไม่ยินยอมแน่!
หลายนาทีให้หลัง
ผลการประชุมออกมาแล้ว
ต่งซานซานฟังผลการประชุมของเหล่าผู้กำกับผ่านหูฟัง "ค่ะ ค่ะ ได้ค่ะ เข้าใจแล้วค่ะ" จากนั้นก็คลี่ยิ้ม "เพราะการแข่งขันของหน้ากากนักร้องในทุกตอนนั้นสำคัญมาก ทั้งตำแหน่งแชมป์มีผลต่อลำดับการตัดสินผู้ที่จะเป็นราชาหน้ากากสุดยอดแชมป์ ดังนั้นทีมรายการจึงตัดสินให้มีการแข่งขันต่ออีกรอบค่ะ!"
เหล่าผู้ชมตื่นเต้นขึ้นมาทันที!
"ว้าว!"
"แข่งอีกรอบเหรอ?"
"ฮ่าๆ ยอดไปเลย!"
"ได้ฟังต่อแล้ว!"
"ฉันว่าไม้ใกล้ฝั่งชนะ!"
"ฉันเชียร์โจ๊กเกอร์! หมอนี่น่ะลึกล้ำเกินหยั่งคาดจริงๆ!"
ต่งซานซานหันมองนักร้องทั้งสอง "ทั้งสองท่านคิดเห็นยังไงคะ?"
ไม้ใกล้ฝั่งในวันนี้มีสภาพพร้อมรบเต็มที่ ทั้งยังแข็งแกร่งขึ้นกว่าก่อนมาก เธอมองโจ๊กเกอร์แวบหนึ่ง หัวเราะแล้วพยักหน้า "ฉันไม่มีปัญหาค่ะ!" ท่าทางเธอเองก็อยากตัดสินแพ้ชนะกับโจ๊กเกอร์อยู่แล้ว!
จางเย่ได้ฟังดังนั้นก็ยิ้มเช่นกัน "งั้นผมก็ไม่มีปัญหาครับ"


[Go To Next Chapter]( ./145.md)