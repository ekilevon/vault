##บทที่ 1074 : ศึกไฟนอลรอบที่สอง!
หมดช่วงโฆษณาแล้ว
ภาพตัดกลับเข้ามาในห้องส่ง
เพราะเลี่ยวอี้ฉีตกรอบไป บรรยากาศในการแข่งขันจึงดุเดือดยิ่งขึ้น แม้แต่เหล่าผู้ชมนับไม่ถ้วนที่นั่งชมรายการอยู่ตรงหน้าจอยังสัมผัสได้ถึงกลิ่นดินปืนในห้องส่ง บรรยากาศตึงเครียดเป็นอย่างมาก!
"โฆษณานานไปแล้ว!"
"เริ่มแล้ว!"
"ต่งซานซานแม่งโคตรสวยเลย!"
"รายการนี้ยิ่งดันให้เธอดังขึ้นไปอีก"
"ใช่ ต่งซานซาน ดอกไม้ต้องฝน ไม้ใกล้ฝั่ง โจ๊กเกอร์ ดังกันหมดแล้ว!"
"อย่างโจ๊กเกอร์เรียกว่าดัง? แทบจะแพ้ไปแล้วเนี่ยนะ!"
"ยังเหลือรอบสองน่า"
"รอบสองก็ไล่ตามไม่ทันหรอก"
"ฉันเชื่อแล้วจริงๆ ว่าโจ๊กเกอร์เป็นเด็กใหม่"
"ใช่ เขาไม่เข้าใจกฎเข้าใจธรรมเนียมของวงการบันเทิงเลยสักนิด"
"ไม่แน่หรอก โจ๊กเกอร์คงรู้แหละว่าการที่เขาไม่ยอมขอคะแนน ไม่ยอมถอดหน้ากาก แถมยังไม่ยอมให้แขกรับเชิญเขาเปิดหน้าออกมาขอต้องไม่ส่งผลดีกับตัวเขา แต่ที่เขายืนยันจะทำแบบนั้นเป็นเพราะนิสัยของเขารึเปล่า เช่นว่าเขาอาจจะต้องการชนะอย่างขาวสะอาด เป็นไปได้ไหม?"
"พอเถอะน่า"
"นายคิดว่าทุกคนเป็นเหมือนไอ้จางเย่งั้นเรอะ?"
……
 
บนเวที
ต่งซานซานพูดกับกล้อง "ยินดีต้อนรับกลับเข้าสู่รายการนะคะ ตอนนี้ เชิญทีมงานเปิดการโหวตลงคะแนนต่อได้เลยค่ะ การแข่งขันรอบที่สองกำลังจะเริ่มแล้ว!"
รอบสองนี้เป็นรอบสุดท้าย นักร้องแต่ละคนเหลือเพลงอีกแค่เพลงเดียวเท่านั้นที่จะตัดสินอันดับและชัยชนะ แม้ว่านักร้องที่ได้รับตำแหน่งราชาหน้ากากจะมีโอกาสได้ร้องเพลงอีกครั้ง ซึ่งผู้เข้าแข่งขันทุกคนก็เตรียมเพลงเผื่อเอาไว้แล้ว แต่พวกเขาก็ต้องชนะก่อนเท่านั้น
เริ่มการโหวตอีกครั้ง!
คะแนนโหวตแสดงผลแบบเรียลไทม์!
อันดับหนึ่ง: วันเวลา สามล้านหนึ่งแสนห้าหมื่นคะแนน
อันดับสอง: ราชาประหลาด สองล้านหกแสนแปดหมื่นคะแนน
อันดับสาม: ดอกไม้ต้องฝน สองล้านสามแสนห้าหมื่นคะแนน
อันดับสี่: ไม้ใกล้ฝั่ง สองล้านคะแนน
อันดับห้า: โจ๊กเกอร์ หนึ่งล้านสามแสนคะแนน
ต่างกันเกินไปแล้ว!
ตั้งแต่เริ่มแรกโจ๊กเกอร์ก็ถูกทิ้งห่างไปไกลลิบ
หานฉีหน้าเครียด ได้แต่เงียบงัน!
หูเฟยเองก็อารมณ์ไม่ดีนัก เขารู้สึกผิดต่อโจ๊กเกอร์อยู่บ้าง ปวยเล้งก็เช่นกัน หูเฟยถึงกับคิดจะเข้าไปขอโทษปวยเล้งด้วยตนเองเมื่อครู่ รูปแบบการแข่งขันเช่นนี้เป็นความผิดพลาดของทีมรายการของเขาเอง หูเฟยเห็นว่าเขาควรรับผิดชอบ แต่ทว่าปวยเล้งดูไม่ได้อยู่ในอารมณ์จะพูดคุยด้วย หูเฟยเห็นชัดว่าเลี่ยวอี้ฉีกำลังหดหู่ เขาจึงยิ่งเป็นห่วงโจ๊กเกอร์ เกรงว่าอีกฝ่ายจะทนรับแรงกดดันนี้ไม่ได้ โจ๊กเกอร์เป็นผู้เข้าแข่งขันที่คู่ควรกับตำแหน่งแชมป์มากที่สุด เขามีโอกาสชนะและครองตำแหน่งราชาหน้ากาก แต่บัดนี้กลับร่วงลงมาสู่อันดับสุดท้าย ความแตกต่างนี้นับว่าเกินกว่าที่ใครจะรับได้!
แต่ไม่มีหนทางอื่นแล้ว ผลลัพธ์ออกมาแล้ว โจ๊กเกอร์เรียกได้ว่าไม่มีวาสนากับตำแหน่งแชมป์อีก พวกเขาไม่อาจหยุดรายการ ทั้งไม่อาจเปลี่ยนกฎกลางอากาศ ได้แต่ปล่อยให้เป็นแบบนี้ต่อไปเท่านั้น!
ลูกธนูพาดสายง้างแล้ว! ไม่อาจไม่ปล่อยออกไป!
เวลานี้เหล่าผู้บริหารและหัวหน้าสถานีของช่องนครหลวงต่างนั่งอยู่ที่มุมหนึ่งของห้องส่ง คนระดับบนถึงกับลงลงมาดูการแข่งขันนี้ด้วยตัวเอง เพราะนี่เป็นรายการวาไรตี้ที่มีชื่อเสียงที่สุดในประวัติศาสตร์ของสถานีโทรทัศน์นครหลวง สายตาของทั้งสถานีล้วนจับจ้องที่พวกเขา ทั้งยังมีความเชื่อมั่นต่อพวกเขาอย่างยิ่ง
พร้อมกับเสียงประกาศของต่งซานซาน รอบสุดท้ายก็เริ่มต้นขึ้นแล้ว!
ทั้งห้องส่งล้วนเงียบงัน!
หลี่เสี่ยวเสียน (ไม้ใกล้ฝั่ง) ขึ้นเวที!
“ฉันมักถูกคนบอกว่า ไม่รู้แต่งเนื้อ ไม่เข้าใจทำนอง ไม่รู้จักขับร้อง!”
“ฉันมักถูกคนบอกว่า ไม่รู้เพลิดเพลิน ไม่เข้าใจเบิกบาน ไม่รู้จักชีวิต!”
“ฉันมักถูกคนบอกว่า ไม่รู้อ่อนไหว ไม่เข้าใจสตรี ไม่รู้จักเพ้อฝัน!”
“ฉันมักถูกคนบอกว่า ไม่รู้อดทน ไม่เข้าใจผ่อนปรน ไม่รู้จักว่องไว!”
เป็นเพลงร็อก!
ไม้ใกล้ฝั่งร้องเพลงร็อก!
เพลงเพลงนี้ ครูผู้หญิงคนหนึ่งเคยนำมาร้องในรายการเดอะวอยซ์ แต่ทว่าเมื่อออกมาจากปากของหลี่เสี่ยวเสียน สไตล์ของเพลงก็ฟังแตกต่างไปโดยสิ้นเชิง อารมณ์เพลงลึกล้ำ หลี่เสี่ยวเสียนใช้เสียงที่ทั้งนุ่มนวลทั้งอัดอั้นของผู้หญิง ร้องเพลงร็อกนี้ออกมาราวกับต้องการร่ำร้องและต่อต้าน!
“ใครบอกคุณ ว่าฉันร้องเพลงไม่เป็น!”
เปี่ยมไปด้วยจิตวิญญาณ!
เสียงกรีดร้องยิ่งแผดดัง!
เสี่ยวตงกับเอมีหันมองหน้ากัน ต่างฉีกยิ้มกว้าง
พวกเธอเป็นเกิร์ลกรุ๊ปชื่อว่าสปริงการ์เด้น ที่นับว่ามีชื่อเสียงที่สุดในประเทศ แต่ก็ยังคงสร้างความเคลือบแคลงแก่ผู้คน หลายคนต่างเห็นว่าการร้องของพวกเธอมีปัญหา เชื่อว่าพวกเธอประสบความสำเร็จก็ด้วยรูปร่างหน้าตา พวกเธอได้ยินคำวิจารณ์เหล่านี้มาตลอดหลายปี แต่ไม่อาจให้คำตอบใดกับนักวิจารณ์ได้ ทว่าวันนี้ เมื่อหลี่เสี่ยวเสียนก้าวออกมา ใช้ตัวตนของไม้ใกล้ฝั่งบอกกับทุกคนว่าพวกเธอเองก็ร้องเพลงได้ ร้องเพลงเพราะ ร้องเพลงที่ทุกคนไม่คิดว่าจะทำได้!
หลังบทเพลงจบลง คะแนนโหวตของไม้ใกล้ฝั่งก็พุ่งขึ้นในทันที
เหล่าผู้ชมต่างมองเห็นตัวเลขผลคะแนนเปลี่ยนแปลงทุกวินาที!
คะแนนโหวตพุ่งขึ้นหลายแสนในพริบตา จนแซงหน้าดอกไม้ต้องฝนไปแล้ว
การร้องเดี่ยวของหลี่เสี่ยวเสียนนั้นดึงทักษะการร้องเพลงของเธอออกมาทั้งหมด กลับมาเป็นไม้ใกล้ฝั่งคนเดิมอีกครั้ง!
ต่อไปเป็นราชาประหลาดรับช่วงต่อ!
"เด็กน้อย"
"เด็กน้อยของฉัน"
"ไม่มีเจ้า ฉันจะมีอนาคตได้อย่างไร"
"เด็กน้อย"
"เด็กน้อยของฉัน"
"พ่อกำลังรอให้เจ้ากลับมา!"
นี่คือเพลงเพื่อสังคมสำหรับต่อต้านการค้ามนุษย์ ต้นฉบับมีดารานักร้องรวมสิบคน สองในสิบนั้นกำลังนั่งอยู่ในที่นั่งของผู้ชม หนึ่งคือย่าจางเสีย อีกคนเป็นเจี่ยงฮั่นเวย เพลงนี้หลายคนเคยได้ยินก่อน ปลุกความทรงจำขึ้นมาได้หลายส่วน
ว่ากันตามตรง การร้องเพลงของราชาประหลาดนั้นถือว่าธรรมดา เขาชำนาญการร้องลากเสียง แต่เทคนิคนี้ไม่ได้เหมาะกับเพลงทุกเพลง เขากลับเติมวิธีการอันซับซ้อนนี้ลงไป ทำให้เพลงฟังดูปลุกอารมณ์เกินจำเป็น แต่ทว่าผู้ชมกลับหวั่นไหว และพึงพอใจอย่างมาก!
ก่อนเพลงจบลง ราชาประหลาดได้รับคะแนนโหวตกว่าห้าแสน เพิ่มขึ้นมากยิ่งกว่าไม้ใกล้ฝั่ง คะแนนแทบจะไล่ทันวันเวลาแล้ว!
ผู้ชมบางส่วนปรบมือ
"เพราะมาก!"
"คิดถึงเพลงนี้จริงๆ!"
"ดูเหมือนราชาประหลาดต้องการจะทำการกุศลจริงๆ!"
"อืม ดาราก็ควรเป็นแบบนี้ ควรเป็นเหมือนราชาประหลาด!"
"เพื่อเพลงเพื่อสังคมเพลงนี้ ฉันขอโหวตให้ราชาประหลาด!"
"ฉันโหวตให้เขาแล้ว โหวตไม่ได้แล้ว"
ผู้ชมส่วนใหญ่โหวตกันไปหมดในรอบแรกแล้ว ดังนั้นคะแนนในรอบนี้จึงไม่พุ่งขึ้นมากนัก ขณะที่รอบแรกสามารถเพิ่มขึ้นคนละล้านสองล้าน รอบที่สองกลับขยับอยู่แค่หลักแสนเท่านั้น ซึ่งเรื่องนี้อยู่ในความคาดหมายอยู่แล้ว นี่คือเหตุผลที่เหล่าผู้เข้าแข่งขันคนอื่นนอกจากโจ๊กเกอร์เลือกถอดหน้ากากในรอบแรกเพื่อชิงความได้เปรียบ ไม่งั้นโอกาสชนะของพวกเขาต้องลดลงอีกในรอบสองแน่ เว้นแต่ว่าจะมีคนร้องออกมาได้ชวนตกตะลึงจริงๆ ไม่อย่างนั้นก็เป็นไปไม่ได้เลยที่จะไล่ตามคนอื่นทัน นี่คือเหตุผลที่ทีมรายการและคนอื่นๆ ต่างเชื่อว่าโจ๊กเกอร์พลาดตำแหน่งแชมป์ไปแล้วแน่นอน
คะแนนเหลือไม่มากแล้ว!
ยิ่งใกล้จบ คะแนนก็ยิ่งน้อยลงทุกที!
……
 
คะแนนโหวตยังเปลี่ยนแปลงไม่หยุด
แต่พอหลี่เสี่ยวเสียนเห็นก็ต้องฝืนยิ้ม
เสี่ยวตงก็พูดไม่ออกอยู่บ้าง ทำไมเพลงของราชาประหลาดถึงได้คะแนนมากนัก? ดูเหมือนคราวนี้เสี่ยวเสียนจะไม่มีโอกาสติดหนึ่งในสามแล้ว
จางเย่เปลี่ยนเสื้อผ้าและจัดการแต่งหน้าเสร็จแล้ว เขามองการถ่ายทอดสดบนจอในห้องพัก แล้วส่ายหน้าน้อยๆ
ยังจะเล่นไม้นี้?
ยังจะเล่นไพ่การกุศลอีก?
เล่นจนเสพติดแล้วรึไง?
ยังจะเล่นไม่เลิกอีก?
ไม่ใช่ว่าจางเย่ขัดขวางเรื่องการทำการกุศล เขาไม่ขัดหรอก แต่ว่ามาเล่นไม้นี้ในสถานการณ์แบบนี้ จุดประสงค์มันไม่ชัดเจนเกินไปหรือ? พูดให้ร้ายแรงหน่อยนี่ก็คือการเล่นกับคุณธรรมในใจ ใช้เรื่องอื่นๆ นอกจากการร้องเพลงมาดึงคะแนนโหวตให้ตนเอง! หลี่เสี่ยวเสียนร้องได้ดีมาก แม้ว่าอาจไม่ใช่การแสดงที่ดีที่สุดในวันนี้ แต่เธอก็แสดงความสามารถแทบทุกด้านออกมาให้ทุกคนประจักษ์แล้ว แต่ก็ยังมีคะแนนโหวตน้อยกว่าราชาประหลาด?
ชั่วขณะนั้น เสียงของปวยเล้งก็ดังขึ้นในความคิด
การร้องเพลงไปอย่างเดียว ไม่มีทางสู้คนอื่นได้จริงๆ น่ะหรือ?
จางเย่เงียบงัน
ก่อนจะกำหมัดแน่น!
 


[Go To Next Chapter]( ./175.md)