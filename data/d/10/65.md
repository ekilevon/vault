##บทที่ 965: เริ่มการแถลงข่าว!
หลายวันต่อมา
วันเสาร์
กำหนดการแถลงข่าวต่อสื่อมวลชนก็คือวันนี้
ในตอนเช้า ที่โรงพยาบาลมะเร็ง แผนกศัลยกรรมหัวใจและทรวงอก
“ตานตาน” ถงฟู่เรียก
หวงตานตานส่ายหน้า “เป็นไปไม่ได้!”
เสี่ยวหวังนั่งหน้าเครียดอยู่ด้านข้าง “ผู้กำกับจางบอกแบบนี้จริงๆ”
หวงตานตานไม่เชื่อ “ผู้กำกับจางเป็นคนยังไง พวกเธอยังไม่รู้กันอีกเหรอ?”
“ฉันรู้” ถงฟู่กัดฟัน “แต่คราวนี้เขาไม่สนใจแล้วจริงๆ เรื่องครั้งนี้ เขาบอกว่าไม่ให้พวกเราทุกคนไปยุ่งวุ่นวายแล้ว ไม่ต้องพูดถึงอีก พวกเราอยากจะไปขอให้ทางผู้บริหารพิจารณาอีกสักครั้ง แต่เขากลับให้พวกเราอยู่เฉยๆ ไม่ยอมให้ไป!”
เสี่ยวหวังพูดด้วยความโศกเศร้า “สารคดีที่พวกเราทำออกมา สุดท้ายก็ออกอากาศไม่ได้ ต้นฉบับก็ถูกลบหมดแล้ว วันนี้มีงานจัดแถลงข่าว ให้อธิบายกับนักข่าวและประชาชนว่าทำไมสารคดีเราถึงถูกปลด ตอนนี้เจ็ดโมงตรง อีกสองชั่วโมงก็จะเริ่มการแถลงข่าวแล้ว!"
หวงตานตานยังคงส่ายหน้า
ถงฟู่กล่าว "ความจริงฉันก็เข้าใจอาจารย์จางนะ เขากำลังจะออกจากซีซีทีวีแล้ว ถ้าเกิดมีเรื่องขึ้นมาตอนนี้ คงมีผลกระทบกับสถานะของเขามาก ในเมื่อรู้ว่าสารคดีของเราคราวนี้อาจล่วงเกินคนได้มาก ความวุ่นวายแบบนี้ไม่มีใครอยากรับ ผู้กำกับจางก็..."
"นายไม่ต้องพูดแล้ว!" หวงตานตานโมโหจนตัดบทเขา "พวกนายกลับไปเถอะ!"
เสี่ยวหวัง "ตานตาน ทำไมเธอ..."
หวงตานตานไม่ฟัง "กลับไปให้หมด!"
"งั้น...งั้นพวกเราไปทำงานก่อนนะ เธอรักษาตัวเองดีๆ เชื่อฟังหมอนะ" ถงฟู่จนปัญญา ได้แต่พาเสี่ยวหวังและคนอื่นๆ ออกจากหอผู้ป่วย
"ทำไงดี?"
"ให้ตานตานสงบอารมณ์เถอะ"
"เฮ้อ เธอรับไม่ไหวแน่ๆ"
"ผู้กำกับจางคราวนี้จะ..."
"ไม่ต้องพูดแล้ว ผู้กำกับจางทำเพื่อพวกเรามามากพอแล้ว"
"กลับเถอะ งานแถลงข่าวยังต้องเตรียมการอีกนะ"
……
เวลาเดียวกัน
ที่ SARFT
อู๋เจ๋อชิงก้าวเดินเข้าสู่ออฟฟิศ
"อ้อ"
"รองฯ อู๋!"
"รองฯ อู๋ อรุณสวัสดิ์"
"อ้าว รองฯ อู๋!"
หลายคนตกใจเล็กน้อย วันนี้เป็นวันเสาร์ ถือเป็นวันหยุด แล้วรองผู้บังคับการอู๋ก็เพิ่งไปประชุมที่เซี่ยงไฮ้เมื่อวานไม่ใช่หรือ? กำหนดการเดิมควรเป็นพรุ่งนี้ถึงจะกลับมา? แล้วทำไมรองฯ อู๋มาทำงานวันนี้ล่ะ? เอ๊ะ หรือในหน่วยงานมีเรื่อง? แต่ทำไมไม่เห็นรู้เลยล่ะ?
เหล่าพนักงานล้วนแต่คุยซุบซิบกันเรื่องนี้
ไป๋ลี่ เลขาฯ ของอู๋เจ๋อชิงรุดมาอย่างรวดเร็ว
ในออฟฟิศ
ไป๋ลี่ตื่นเต้นเล็กน้อย "รองฯ อู๋ ทำไมกลับมาวันนี้ละคะ? งานประชุมที่เซี่ยงไฮ้จบพรุ่งนี้ไม่ใช่หรือ?"
อู๋เจ๋อชิงพูดสบายๆ "วันนี้อาจจะมีเรื่อง เลยถือโอกาสกลับมาก่อนน่ะ"
ไป๋ลี่งุนงง "เกิดอะไรขึ้นคะ?"
อู๋เจ๋อชิงไม่ตอบ "ถ้าเกิดมีเรื่องอะไร รีบบอกฉันล่ะ ฉันจะอยู่ในออฟฟิศทั้งวัน"
ไป๋ลี่ใจเต้นตึกตัก "เอ่อ ค่ะ"
เกิดอะไรขึ้นกันนะ?
แม้แต่รองฯ อู๋ยังต้องรีบกลับมา?
กำลังจะเกิดเรื่องใหญ่อะไรกันแน่นะ?
……
สถานี CCTV
ที่ห้องแถลงข่าว
"ผมมาจากปักกิ่งไทมส์"
"อ้อ เชิญครับ"
"ผมมาจากช่องข่าวครับ นี่บัตรนักข่าว"
"ครับ เชิญครับ"
"ฉันมาจากสถานีโทรทัศน์เทียนจิน"
"ยินดีต้อนรับ เชิญข้างในเลยครับ"
นักข่าวและตากล้องหลั่งไหลมากันเรื่อยๆ บ้างกำลังตั้งเครื่องเซ็ตกล้อง บ้างกำลังจับกลุ่มคุยกันสองสามคน
"ทำไมถึงจัดงานใหญ่ขนาดนี้ล่ะ?"
"เห็นว่ามีนักข่าวร้อยกว่าคนเลยนะ"
"เยอะขนาดนั้นเชียว?"
"ใช่ ข่าวเรื่องที่สารคดีของช่องสิบสี่ถูกระงับ มีคนสนใจเยอะมาก"
"ก็ใช่ ไม่รู้ทำไมถึงถูกระงับได้นะ"
"อีกเดี๋ยวก็รู้แล้ว"
"เห็นว่าช่องสิบสี่ถูกลงโทษตักเตือนกันทั้งช่องเลยล่ะ!"
"ทำไมกัน?"
"ใครจะไปรู้ ก็แค่มลพิษทางอากาศไม่ใช่เหรอ? จะหนักหนาแค่ไหนกันเชียว?"
"ดูเหมือนว่าฝุ่นมลพิษพวกนี้จะทำให้เกิดโรคได้นะ"
"พอเหอะน่า ก็พูดกันไปเรื่อยทั้งนั้น เหมือนเรื่องยาฆ่าแมลงตกค้างในผักนั่นไง ที่ว่าล้างยังไงก็ล้างออกไม่หมด แต่ถึงจะยังมีสารพิษหลงเหลือ ก็เป็นในปริมาณที่น้อยมากๆ จนไม่ทำให้เกิดอะไรสักหน่อย ร่างกายก็ยังรับได้ ฝุ่นพวกนี้ก็เหมือนกันนั่นแหละ อีกอย่าง ไม่ใช่จะมีฝุ่นทุกวันสักหน่อย ฉันว่าวันนี้อากาศดีทีเดียวนะ"
"นั่นสิ ถ้าเกิดฝุ่นพวกนี้เป็นอันตรายจริง ทางสถานีคงให้เราไปทำสกู๊ปนานแล้ว แต่ในช่วงสองปีนี้พวกนายมีใครได้รับคำสั่งบ้างล่ะ?"
"ไม่มี"
"ทางสถานีฉันก็ไม่มีเหมือนกัน"
"ฉันลองค้นข้อมูลดูแล้ว แต่หาอะไรไม่ได้เลย ทั้งฝุ่นมลพิษ คำจำกัดความ ทางการไม่ให้ข้อมูลอะไรออกมาเลย ที่เมืองนอกก็มีเหตุการณ์แบบนี้เหมือนกัน แต่ว่าในประเทศเราเพิ่งมารู้จักฝุ่นพีเอ็มสองจุดห้ากันแค่ปีสองปีนี้เอง"
แม้แต่นักข่าวภาคสนามยังรู้แค่นี้เท่านั้น
นี่ก็คือขอบเขตในการตระหนักรู้และความเข้าใจต่อฝุ่นมลพิษของโลกใบนี้ ซึ่งแตกต่างจากโลกเดิมของจางเย่ คนของโลกนี้ ประเทศจีนในโลกนี้ เพิ่งจะค้นพบฝุ่นมลพิษเมื่อไม่นาน และยังไม่แน่ใจว่าเป็นอันตรายกับมนุษย์หรือไม่
ห่างออกไปไม่ไกล
ฮาฉีฉี จางจั่วและพวกล้วนกำลังวุ่นวาย
แต่ทว่า ไม่ว่าใครมาผ่านมาก็เห็นได้ชัดว่าคนของช่องสิบสี่เวลานี้ดูไม่มีกะจิตกะใจจะทำอะไร ใบหน้าของพวกเขาปราศจากร่องรอยของความภาคภูมิใจในความสำเร็จที่เคยได้รับ ยามนี้กลับมีเพียงความเย็นชา
จางจั่ว "ขาดอีกกี่คน?"
อู่อี้ "เกือบครบแล้ว ขาดอีกแค่คนสองคน"
"เตรียมเริ่มเถอะ" ฮาฉีฉีพูดโดยอย่างเฉยเมย
อีกด้าน เหล่าผู้บริหารของ CCTV ก็ต่างมาสังเกตการณ์ พอเห็นพวกเขาก็เอ่ย "เอ้า เตรียมการกันไปถึงไหนแล้ว?"
จางจั่วสีหน้าไม่น่าดูนัก "พอใช้ครับ"
รองหัวหน้าสถานีกล่าว "อีกเดี๋ยวพอนักข่าวถาม พวกเธออย่าพูดว่าถูกระงับการออกอากาศล่ะ มันดูไม่ดี วันนี้เป็นการแถลงข่าวเพื่ออธิบายคนที่สนใจเรื่องนี้เท่านั้น อย่าพูดอะไรไม่เข้าเรื่อง เข้าใจนะ?"
ผู้อำนวยการอีกคนดุพวกเขา "ต่อไปอย่าทำอะไรผิดหลักผิดธรรมเนียมแบบนี้อีก! ขนาดจางเย่ยังรู้ถึงความหนักหนาของเรื่องนี้ พวกเธอยังจะทำอีกรึ?"
เมื่อพูดจบ บรรดาหัวหน้าสถานีก็เดินวนดูรอบหนึ่ง พอเห็นว่าไม่มีอะไรพวกเขาก็ทยอยกลับไป สารคดีถูกลบไปแล้ว แม้อยากจะนำออกอากาศอีกก็ทำไม่ได้แล้ว พวกเขาไม่เชื่อว่าคนกลุ่มนี้ยังจะก่อเรื่องอะไรได้
ครั้นเหล่าผู้บริหารจากไป สีหน้าของคนจากช่องสิบสี่ยิ่งไม่น่าดูกว่าเดิม!
ผิดหลักผิดธรรมเนียม?
พวกเรามีหลักมีธรรมเนียมอะไร?
ใครคนหนึ่งถามขึ้น "ผู้กำกับจางยังอยู่ที่หลังเวที ใครจะไปเรียก?"
ไม่มีใครตอบ
ฮาฉีฉีพูดตรงๆ "ใครอยากไปก็ไปเถอะ"
จางจั่วถอนหายใจ "เหล่าฮา"
อู่อี้มองฮาฉีฉี "ผู้กำกับจางความจริงก็ไม่สบายนักหรอกนะ รอบนี้ผู้กำกับจางเหนื่อยแล้ว ไม่อยากสู้กับพวกเขาแล้ว เราก็ต้องเข้าใจนะ"
ฮาฉีฉีหันหลังให้ เดินไปอีกด้านหนึ่ง
ถงฟู่เดินเข้ามา "เขารับปากตานตานแล้วนะ!"
จางจั่วตบบ่าของถงฟู่ "เสี่ยวถง ฉันรู้ว่าเธออารมณ์ไม่ดี แต่ว่าเรื่องนี้มันใหญ่เกินไป พวกเราเปลี่ยนแปลงอะไรไม่ได้ ผู้กำกับจางเองก็ลำบากใจมากเหมือนกัน"
ถงฟู่โมโหมาก "เขาไม่สนใจได้ แต่ทำไมต้องห้ามไม่ให้เราสนใจด้วย?"
จางจั่วถอนหายใจ "เฮ้อ"
ทันใดนั้น พลันมีเงาร่างหนึ่งปรากฏตัวที่หน้าประตู!
"ตานตาน!"
"ไอ้หยา!"
"มาทำไมกัน?"
"ทำไมไม่ยอมพักอยู่ที่โรงพยาบาล มาที่นี่ทำไม?"
"เธอกำลังจะผ่าตัดอยู่แล้วนะ!"
ถงฟู่ตกตะลึง!
ฮาฉีฉีวิ่งรุดเข้ามาในทันที
หวงตานตานพูดเสียงเรียบ "ฉันแค่อยากมาดูน่ะ"
ฮาฉีฉีตวาด "ต้นฉบับลบไปแล้ว ผู้กำกับจางก็ไม่สนใจแล้ว เธอยังจะมาดูอะไร? รีบกลับไปพักเดี๋ยวนี้!"
ถงฟู่ก็ร้อนรน "หวงตานตาน!"
หวงตานตานทำหูทวนลม ยังคงยืนอยู่อย่างดื้อรั้น ไม่ยอมขยับไปไหน!
ถึงเวลาแล้ว
การแถลงข่าวกำลังจะเริ่ม!
ที่บริเวณข้างหลังเวที
มีคนอยู่แค่เพียงคนเดียวเท่านั้น
หลายวันมานี้ ในช่องสิบสี่ไม่มีใครทราบว่าจางเย่กำลังทำอะไรอยู่ เขาหยุดงานอยู่บ้าน ไม่เข้ามาที่บริษัท แต่ก็ไม่มีใครโทรหาเขา ดูเหมือนกับทีมทั้งทีมแยกทางกับจางเย่ในวันนั้นเอง หลายคนยังคงโกรธเคืองเขาอยู่
จางเย่มองนาฬิกาแล้วถอนหายใจ จัดคอเสื้อ มองในกระจกอีกครั้ง ก่อนยิ้มแล้วเดินออกมาอย่างพึงพอใจ เขาตัดสินใจแล้ว!
ฉันไม่ใช่คนเข้มงวด ทั้งยังไม่ใช่คนที่ใครๆ ก็รักใคร่ ไม่ได้เป็นนักวางแผนที่สามารถครอบคลุมทุกความเป็นไปได้ ไม่ใช่คนที่มีความคิดลึกซึ้ง ไม่รู้วิธีทำให้ทุกคนเห็นด้วยและพึงพอใจ EQ ของฉันก็ไม่ได้สูง IQ เองก็เหมือนกัน ทั้งทำผิดอยู่บ่อยครั้ง ทั้งยังหุนหันเป็นบางเวลา ฉันมีข้อเสียมากมาย เรื่องพวกนี้ฉันรู้ดี!
คุณเคลือบแคลงฉันได้!
คุณด่าฉันได้!
คุณเสียดสีฉันได้!
คุณกัดฉันได้!
เรื่องพวกนี้ ฉันไม่สนใจ!
แต่ว่า คุณไม่ยอมให้ฉันพูด?
แบบนั้นไม่ได้!
แบบนั้น...ไม่ได้จริงๆ!
พวกคุณคิดว่าแค่ลบต้นฉบับ ก็ปิดปากฉันได้แล้วงั้นหรือ?
คิดว่าสารคดี มีแต่รูปแบบของสื่อวิดีโองั้นเหรอ?
เหอะๆ สารคดีถ่ายทอดสดน่ะ ฉันว่าพวกคุณไม่เคยเห็นมาก่อนล่ะสิ?


[Go To Next Chapter]( ./66.md)