##บทที่ 980 : หน้ากาก โจ๊กเกอร์!
สุดสัปดาห์
การโปรโมต ‘The Mask Singer’ เข้าสู่กระบวนการตามขั้นตอนที่วางไว้
ทั้งแขกรับเชิญระดับบิ๊ก ทั้งรายการวาไรตี้เพลงแนวใหม่ คำพูดที่บอกต่อกันไป ทำให้กระแสตอบรับของชาวเน็ตยิ่งเต็มไปด้วยความอยากรู้มากขึ้น!
“ใครจะมาในรายการมั่งนะ?”
“เมื่อไรจะฉายล่ะ?”
“อัดรายการเร็วๆ สิ!”
“รอไม่ไหวแล้วนะ!”
“จางเย่จะไม่เป็นพิธีกรจริงเหรอ?”
“จะมีดาราระดับเอมารึเปล่า?”
“อย่าอมพะนำสิ!”
“ ‘เดอะแมสก์ซิงเกอร์?’ ชื่อนี้ปล่อยคนจินตนาการเอาเองชัดๆ!”
“จะให้พวกนักร้องดังมาขึ้นเวทีประชันกันจริงเหรอ? สู้กันให้รู้ผลไปเลยว่าใครจะแน่กว่างั้นเหรอ?”
“เชี่ย โคตรโหด!”
“คราวนี้สถานีบีทีวีเล่นหนักไปหน่อยรึเปล่า?”
“หนักจริง! แต่น่าดูมาก!”
“นั่นสิ อยากดูโคตร! เฉินกวงสู้กับฟ่านเหวินลี่? สตาร์คิงสู้กับสตาร์ควีน? จะมีจับคู่แบบนี้ไหมนะ? แค่คิดก็ตื่นเต้นแล้ว! รีบฉายเร็วเข้า!”
“ที่น่าสนใจที่สุดคือทุกคนใส่หน้ากากกันหมด ไม่รู้ว่าใต้หน้ากากจะเป็นใคร!”
ทั้งชื่อรายการ และรูปแบบรายการ ‘The Mask Singer’ ล้วนเริ่มเป็นรูปร่างและเป็นที่รู้จักตั้งแต่ยังไม่ออกอากาศ แม้ยังคงอยู่ในขั้นตอนผลิต แต่กระแสพูดถึงรายการกลับใหญ่กว่าพวกรายการวาไรตี้นับไม่ถ้วนที่กำลังออกฉายอยู่! วงการบันเทิงไม่เคยพบเจอเหตุการณ์เช่นนี้มาก่อน! เมื่อคนในวงการเห็นสิ่งที่เกิดขึ้นก็ได้แต่ส่ายหน้ายิ้มขมขื่น ได้แต่ขยี้ตา
อิจฉา?
อิจฉาไม่ลงหรอก!
ใครใช้ให้ไอเดียจางเย่โคตรเจ๋งล่ะ!
……
สถานีตงฟางทีวี
“รู้งี้เชิญจางเย่มาก็ดีหรอก!”
“นั่นสิ รายการนี้ร้ายกาจจริงๆ!”
“แค่ฟังก็รู้ว่าดังแน่!”
“คิดว่าเชิญแล้วจางเย่มาง่ายๆ รึไง?”
“นั่นสิคนเขามีผลประโยชน์กับสถานีบีทีวี แถมยังเป็นเพื่อนเก่ากัน ก็เลยไปช่วยทำรายการให้พวกนั้นไง”
……
สถานีเจ้อเจียงทีวี
“จางเย่จะยอมไปทำงานเบื้องหลังจริงเหรอ?”
“ใครจะไปรู้”
“รายการดีขนาดนี้ เขาไม่ทำเอง กลับยกให้สถานีบีทีวีไปเปล่าๆ?”
“ต่อให้เขาอยากทำก็ทำไม่ได้หรอก ยังไม่แน่เลยว่าเบื้องบนจะเอายังไงกับเขา ถึงสารดีฝุ่นมลพิษนั่นสร้างชื่อและคำชื่นชมมหาศาลให้กับเขา แต่ก็สกัดเส้นทางของเขาด้วย”
“เฮ้อ ถ้าเราได้รายการนี้มาก็ดีสิ!”
“เดอะแมสก์ซิงเกอร์? รายการแบบนี้ ก็มีแต่พวกบ้าระห่ำอย่างจางเย่เท่านั้นแหละที่กล้าคิดออกมา!”
……
ในอินเทอร์เน็ตกำลังร้อนระอุ
ในวงการกำลังร้อนแรง
ที่บ้าน จางเย่กลับจับเจ่าไม่มีอะไรทำ เขาทำแผนการโดยละเอียดเสร็จไปแล้ว เรื่องที่เหลือเขาก็ไม่เกี่ยว เมื่อวานเดิมทีหูเฟยยังคิดจะบอกจางเย่ว่าหน้ากากนักร้องที่เชิญมามีใครบ้าง แต่ถูกจางเย่ปฏิเสธเสียก่อน เขาไม่แม้แต่จะฟัง และไม่อยากรู้ เขาไม่อยากให้ตัวเองรู้สึกกดดันเกินไป ถ้ารู้ว่าคู่แข่งเป็นใคร จางเย่อาจจะคิดฟุ้งซ่านกลับไปกลับมา สู้ไม่รู้เสียยังจะดีกว่า
ช่วงเช้า
เหล่าเหราโทรมา
“จางน้อย มาดูเด็กหน่อย”
“คุณจะไปไหนเหรอ?”
“ทำฟัน ซี้ด”
“คุณปวดฟันเหรอ?”
“ปวดมาสองวันแล้ว อย่าพูดมาก รีบมา”
“ผมยุ่งอยู่นะ”
“นายเอาแต่อยู่บ้านเฉยๆ ทั้งวัน ยุ่งอะไร?”
“ผมก็ดูหนังมั่งไม่ได้รึไง? คุณให้ศิษย์น้องผมดูไปสิ”
“นายพูดถึงแม่ซื่อบื้อนั่นหรือ? แค่กระจกโดนปาแตกสองบาน หล่อนก็กล้าล้อเล่นกับชีวิต อยู่สูงขนาดนี้นึกจะโดดก็โดด จะวางใจให้เด็กอยู่กับหล่อนได้รึ?”
“อา ก็ซื่อบื้อนิดหน่อยจริงๆ นั่นแหละ”
“รีบมา”
“ก็ได้ๆ รู้แล้วคุณไปธุระคุณเถอะ”
ตะโกนบอกพ่อกับแม่เสร็จ จางเย่ก็พุ่งไปบ้านเหล่าเหราทันที
ตอนที่เขามาถึง เหราอ้ายหมิ่นก็ออกไปแล้ว ศิษย์น้องหยางที่ซึ่งไม่รู้ว่ามาอยู่ที่บ้านเหราอ้ายหมิ่นได้อย่างไรกำลังฝึกฝ่ามืออยู่ในห้องลำพัง ส่งเสียงฮึ่ยฮ่าอย่างกระตือรือร้น!
พอเห็นจางเย่มา หยางซูก็รีบหยุดการฝึก เธอสูดหายใจลึกทีหนึ่ง แล้วกล่าวทักทายอย่างบูชา “ศิษย์พี่”
จางเย่กระตุกยิ้ม “ไม่เห็นต้องเกรงใจขนาดนั้น ก็บอกไปแล้ว เรียกชื่อฉันก็ได้”
หยางซูพยักหน้า “ตกลงศิษย์พี่ ถ้าเช่นนั้นขอข้ายืมเงินหน่อยสิ”
หา?
ยืมเงินอีกแล้ว?
จางเย่พ่นลม “งั้นเธอเกรงใจเหมือนเดิมเถอะ”
หยางซู “...”
จางเย่ “หมดอีกแล้วเหรอ?”
หยางซูส่งเสียงอืม “ข้ายังหางานไม่ได้”
จางเย่พูดอย่างปวดหัว “เธอจะอยู่บ้านเฉยๆ ทั้งวันแบบนี้ก็ไม่ได้นะ อยากทำอะไรล่ะ? ไหนลองว่ามาสิ”
หยางซู “ข้าหวังเผยแพร่มวยไทเก๊กให้ขจรไกล นำเกียรติยศยิ่งใหญ่สู่บรรพบุรุษ”
จางเย่ “เผยแพร่ยังไง?”
หยางซู “ไม่ทราบ ข้ารอฟังศิษย์พี่”
รอฟังทำแมวอะไรเล่า!
ลูกพี่ไม่คิดจะทำแบบนั้นเลยเฟ้ย!
อย่างไรก็ตาม จางย่ก็มีศิษย์น้องแค่คนเดียว จะไม่ยุ่งก็ไม่ได้ จึงควักเงินสดออกจากกระเป๋า รวมสามพันกว่าให้เธอไปหมด
หยางซูหาได้เกรงใจไม่ เธอเห็นเขาเป็นคนในครอบครัว จึงรับมา แล้วเก็บ “ขอบคุณศิษย์พี่”
ตอนนี้เอง เฉินเฉินกระแทกเท้าลงบันไดมา
จางเย่เงยหน้าขึ้น “อยู่ข้างบนหรอกเหรอ?”
เฉินเฉินมองเขา “จางเย่ ช่วยหนูทำการบ้านหน่อย”
จางเย่เบ้ปาก “ไม่เอา”
หยางซูได้ยินก็เอาบ้าง “ศิษย์พี่ สอนมวยไทเก๊กให้ข้าที”
จางเย่พูดไม่ออก “ไว้วันหลัง”
เฉินเฉิน “จางเย่ ช่วยหนูทำการบ้าน!”
หยางซู “ศิษย์พี่ สอนมวยไทเก๊กให้ข้า!”
สองคนนี้ผลัดกันตะโกนไปมาจนจางเย่ปวดหัวจี๊ด
ฉับพลันก็มีเสียงโทรศัพท์ดังขึ้น
เป็นเสียงจากโทรศัพท์มือถืออีกเครื่องของเขา!
“ก็ได้ๆ เงียบหน่อย!” จางเย่พูดอย่างหมดความอดทน “ฉันจะรับโทรศัพท์ พวกเธอค่อยพูดกันทีหลัง ยัยพวกนี้นี่ เห็นฉันว่างนักรึไงนะ!”
ว่าแล้วจางเย่ก็เดินห่างออกไป แล้วกดรับสาย
เสียงปลายสายเป็นเสียงผู้หญิงคนเดิมคราวก่อน
หานฉีพูดอย่างระมัดระวัง “อาจารย์สวัสดีค่ะ ฉันคือหานฉี ทีมรายการ ‘เดอะแมสก์ซิงเกอร์’ นะคะ เรียกฉันว่าเสี่ยวหานก็ได้ค่ะ จากนี้ไปฉันจะเป็นคนประสานงานกับคุณ มีอะไรติดต่อฉันได้ตลอดเวลานะคะ”
จางเย่ดัดเสียงแล้วพูด “ได้”
หานฉี “ยินดีที่ได้คุณมาร่วมกับรายการเรานะคะ แล้วก็...ทางรายการมีกฎให้ทุกคนต้องเตรียมหน้ากาก ไม่ทราบว่าคุณมีแบบที่อยากได้แล้วหรือยังคะ? แล้วก็ชื่อในการแข่งขันจะใช้ชื่อว่าอะไรคะ? ทางเราจะได้เตรียมหน้ากากที่คุณต้องการไว้ให้ค่ะ”
จางเย่กะพริบตาปริบๆ “ขอคิดก่อน”
หานฉี “ได้ค่ะ ถ้าอย่างนั้นหากคุณตัดสินใจได้แล้วก็ติดต่อฉันได้เลยนะคะ”
จางเย่ “อืม”
พอวางสายเสร็จ จางเย่ก็ตกอยู่ในห้วงความคิด
หน้ากาก?
ชื่อในการแข่งขัน?
นี่คือเรื่องสำคัญมาก ต้องเลือกให้ดี!
เอาเป็นอะไรดีล่ะ?
ชื่ออะไรดี?
จางย่คิดอย่างไรก็คิดไม่ออก จึงกวักมือเรียกหยางซูกับเฉินเฉิน “มีภารกิจให้พวกเธอทำ ช่วยฉันคิดหน่อย เอ่อ ถ้าจะคิดชื่อยี่ห้อ พวกเธอว่าคำไหนจะสื่อถึงฉันได้ดีที่สุด?”
เฉินเฉินหัวเราะหึหึ “ไอ้โง่”
จางเย่ถลึงตา “ตีซักทีดีไหม?”
เฉินเฉินมองเขา “แต่นายโง่นี่”
จางเย่คำราม “พูดดีๆ หน่อย เดี๋ยวไม่ทำการบ้านให้เลยนี่!”
พอเฉินเฉินได้ยินดังนั้น ก็พลิกลิ้นทันที “ฮีโร่!”
ไอ้โง่?
ฮีโร่?
เธอนี่แม่งเปลี่ยนไวเป็นบ้า!
ยัยเด็กปลิ้นปล้อน!
จางเย่เหลือกตาใส่ แล้วหันไปหาหยางซู “ศิษย์น้อง?”
หยางซูคิดอยู่นาน จนในที่สุดก็พูดขึ้น “อัศวินผู้ยิ่งใหญ่ สู้เพื่อชาติเพื่อประชา ข้าว่านี่แหละท่าน”
คำพูดประโยคนี้ของศิษย์น้อง กลับทำให้จางเย่รู้สึกกระดาก!
อัศวิน?
เขาคงไม่บังอาจเป็นได้
จางเย่ไม่ได้ประเมินตนเองสูงส่งอะไร เขาไม่คิดว่าตนเองเป็นฮีโร่ ยิ่งไม่คิดว่าตนเองมีอะไรเกี่ยวข้องคำว่า ‘อัศวิน’ เลย เขาเป็นเพียงศิลปินคนหนึ่ง ที่เย้าแหย่ผู้คนให้หัวเราะ แลกกับเงินตามสมควร เห็นความอยุติธรรมก็เข้าไปแส่ ถูกใครบีบให้จนมุมก็อ้าปากด่า ป่วนวงการนี้ขยี้วงการนั้น ความจริงคือเป็นคนประเภทไปที่ไหนก็ล่วงเกินผู้คนให้เขารังเกียจ
ถ้าอย่างนั้น?
ก็ตั้งโค้ดเนมว่า ‘โจ๊กเกอร์’ ไปเลยเป็นไง
หากโลกใบนี้ไม่อยากให้เขาพูด!
หากโลกใบนี้ไม่ยอมให้เขาแสดงตัว!
หากโลกใบนี้ ไม่มีที่ให้ความภาคภูมิของเขา!
ถ้าอย่างนั้น ฉันก็ขอแปลงร่างเป็น ‘โจ๊กเกอร์’ ใส่ผ้าคลุม สวมหน้ากาก เปลี่ยนตัวตน แล้วออกไปป่วนให้วายป่วงอีกครั้ง!


[Go To Next Chapter]( ./81.md)