##บทที่ 1140 : สามสุดยอดสูตรมุมที่ซับซ้อนที่สุดปรากฏตัวทั้งหมด!
ดาบอสูรปรากฏกาย!
ทำให้ทั้งกระดานคล้ายตกอยู่ในหล่มโคลน!
เหล่านักเล่นหมากล้อมทางอินเตอร์เน็ตแทบระเบิด!
"เชี่ย!"
"ทนดูไม่ไหวแล้ว!"
"วุ่นวายเกินไปแล้ว!"
"หัวฉันแม่งปวดชิบหายแล้ว!"
"สรุปจะแก้ยังไงล่ะเนี่ย?"
"ทำไมจางเย่ถึงมีลูกไม้แปลกๆ เยอะแบบนี้!"
"ถ้าฉันเป็นปีเตอร์ฉันต้องอยากฆ่าเขาแน่ๆ!"
สูตรมุมทแยงใหญ่ที่มุมแรกเพิ่งจะทำให้ผู้ชมหมดสิ้นเรี่ยวแรง ความเป็นไปได้และความซับซ้อนที่ไม่สิ้นสุดอาจถึงกับทำให้ผู้เล่นระดับสูงอย่างเซี่ยงหรง หลี่อี้ และคนอื่นๆ งุนงง กว่าปีเตอร์จะหลุดพ้นออกมาได้ก็ไม่ง่าย แต่แค่ครู่เดียว สูตรมุมดาบอสูรก็ปรากฏตัวขึ้นมาอีกแล้ว นี่เรื่องอะไรกัน? นี่คือช่วงเวลาที่เรียกว่า ‘วันบัดซบ’ แน่ๆ! โชคดีที่จางเย่เผชิญกับเครื่องจักรที่ไร้อารมณ์ความรู้สึก ไม่เช่นนั้นหากเป็นมนุษย์นั่งตรงข้ามเขาล่ะก็ ไม่ว่าจะแพ้หรือชนะก็ต้องลุกขึ้นมาต่อยกับเขาหลังเกมจบแน่ๆ นี่มันจะโหดร้ายเกินไปแล้ว!
สูตรมุมดาบอสูร [1] - ถือเป็นสูตรมุมที่แปลกประหลาดที่สุดในสามสุดยอดสูตรมุมในโลกของจางเย่ เปรียบกับสูตรมุมอื่นๆ ที่เล่นในจุด 3-4 เข้าหาตำแหน่งสูงแล้ว ถือว่าเป็นสูตรมุมที่ซับซ้อนที่สุดในบรรดาสูตรมุมของจุดนี้!
พอจางเย่เดินหมากตาม้าใหญนี้ ปีเตอร์ก็ไม่ขยับอีกแล้ว!
เฉินอิงตกตะลึง "ปีเตอร์เข้าสู่การคิดคำนวณอีกครั้งแล้วค่ะ ผ่านไปสิบห้านาทีแล้ว ก็ยังไม่ขยับเลย นี่คือยุทธวิธีของรองศาสตราจารย์จางหรือคะ? จะใช้ได้จริงหรือไม่"
เซี่ยงหรงเองก็พูดไม่ออก ได้แต่ยิ้มน้อยๆ กล่าว "กระดานนี้แปลกนัก!"
เฉินอิงเองก็เห็นด้วย "ใช่ค่ะ สูตรมุมนี้ดูผ่านๆ เหมือนไม่มีอะไร เพราะที่มุมมีหมากแค่สี่ตัว แต่ว่าเมื่อเปรียบเทียบกับทแยงใหญ่ครั้งก่อน กลับยิ่งทำความเข้าใจได้ยาก! พอสูตรมุมนี้ปรากฏออกมา ยิ่งเป็นการทดสอบระดับฝีมือของทั้งสองฝ่าย ไม่สามารถคาดเดาผลลัพธ์ได้เลยแม้แต่น้อย!"
เวลาของปีเตอร์ลดลงทุกทีแล้ว!
นาฬิกานับถอยหลังเหลือเพียงหนึ่งชั่วโมงเท่านั้น!
คนของฝ่ายอเมริกันเริ่มกระวนกระวาย ร่ำร้องอยู่ในใจ
เล่นงานมันสิ!
ลงมือสิวะ!
แกทิ้งห่างมันตั้งเยอะนะ!
ทุกคนต่างกำลังรอคอยการตัดสินใจและปฏิกิริยาของปีเตอร์ เนื่องจากมันไม่มีสีหน้าและอารมณ์ความรู้สึก จึงไม่มีใครทราบว่าขณะนี้ปีเตอร์อยู่ในขั้นตอนไหนแล้ว
แต่พวกเขามองเห็นสีหน้าของจางเย่ ดูผ่อนคลายสบายใจอย่างยิ่ง แม้ทิ้งห่างอยู่สิบกว่าแต้ม ก็ยังคงดูเรียบเรื่อย!
ฝ่ายอเมริกันกัดฟันกรอด
แต่ทว่าคนอื่นๆ กลับมั่นใจ!
ความผ่อนคลายของจางเย่ทำให้ทุกคนมั่นใจยิ่งขึ้น!
หลี่ฉินฉิน "จะตีตื้นได้ไหมนะ?"
หูเลี่ยง "รองศาสตราจารย์จางดูเหมือนจะมีแผนอยู่ในใจแล้วนะครับ"
สวีหานยิ้มเจื่อน "ก็ได้แต่คิดแบบนี้ล่ะนะ!"
ทุกคนต่างอยากเห็นว่าด้วยสูตรมุมนี้ ทั้งสองฝ่ายจะโรมรันกันอย่างไร เพราะความซับซ้อนจนเกินไป หลายคนจึงเลิกคิดวิเคราะห์ แล้วหันมาเฝ้ารอผลลัพธ์แทน!
ปีเตอร์เหลืออีกห้าสิบแปดนาที
ในที่สุดมันก็ลงมือแล้ว!
ปีเตอร์ตัดหมากตาม้าใหม่ของจางเย่ เลือกเข้าปะทะตรงๆ!
จางเย่หัวเราะ แล้วเดินหมากกดดันทางด้านนอก!
ปีเตอร์นิ่งไปอีกครั้ง!
ห้านาทีให้หลัง ปีเตอร์ก็เคลื่อนหมาก!
จางเย่ไม่หยุดคิดก็เดินหมากเข้ายึดมุม!
ปีเตอร์กลับเข้าสู่การใคร่ครวญอีกครั้ง!
เฉินอิงร้อง "มหัศจรรย์จริงๆ!"
อวี๋อิ่งอี๋งุนงงไปหมด "ฉันดูไม่เข้าใจเลยสักนิด!"
เซี่ยงหรงจึงเป็นผู้ลงมืออธิบาย "ขณะนี้รองศาสตราจารย์จางเป็นฝ่ายคุมเกม แม้เขาดูเหมือนไม่ได้คิดตาหมากอะไร แต่ทว่าทุกย่างก้าวนั้นงดงามมากทีเดียว เขาย่อมคิดวิธีการรับมือกับความซับซ้อนนี้อย่างดีที่สุดแล้ว ร้ายกาจมาก!"
เฉินอิงเป็นกังวล "แต่ว่าสถานการณ์บนกระดานกำลังเข้าสู่ทางเลือกแล้ว ทั้งยังเป็นทางเลือกสำคัญมากเสียด้วย ไม่รู้ว่าปีเตอร์จะรับมือยังไง!"
ปีเตอร์ลงมืออีกครั้ง!
แค่พริบตาจางเย่ก็เดินหมากตาม!
เฉินอิงร้อง "หมากที่ดี! รองศาสตราจารย์จางเดินหมากได้ดีมาก!"
เซี่ยงหรงกลับยิ้มกล่าว "นี่เป็นกับดัก"
เฉินอิงตะลึง "กับดัก?"
เซี่ยงหรงพยักหน้า
แค่วิเคราะห์ครู่เดียว เฉินอิงก็หลั่งเหงื่อเย็นเยียบ "เป็นกับดักจริงๆ! รองศาสตราจารย์จางคิดล่อปีเตอร์ลงมาในกับดัก!" ในใจยังนึกว่าทำไมคุณถึงได้ชั่วร้ายขนาดนี้!
แต่ปีเตอร์ไม่หลงกล กลับตีขยายออกไป!
จางเย่เลือกชน
คราวนี้ปีเตอร์คล้ายคิดถี่ถ้วนแล้ว เดินหมากถอย เตรียมรักษาสภาพ!
จางเย่หรี่ตา แม้มันไม่เล่นอย่างที่คิด แต่เขาก็เลือกรุกเข้าไป!
คมดาบเผยประกายแล้ว!
ทุกคนต่างใจสั่นด้วยความหวาดหวั่น!
นี่ไม่ใช่สงคราม ไม่มีกลิ่นควันดินปืน แต่ทว่าที่มุมเล็กๆ ของกระดานหมากนี้กลับคล้ายเกิดฉากเข่นฆ่าสังหารระหว่างยอดฝีมือ โลหิตหลั่งชโลมผืนดิน!
เซี่ยงหรงกล่าว “ปีเตอร์ไม่ทางถอยแล้ว มันได้แต่เดินหน้าสู้! รองศาสตราจารย์จางเองก็เช่นเดียวกัน แต่นี่อาจเป็นสิ่งที่เขาต้องการอยู่แล้ว เขาเลยเลือกเล่นสูตรมุมนี้ออกมา สถานการณ์หมากขณะนี้เหมือนกับเมื่อครั้งเล่นสูตรมุมทแยงใหญ่ในรอบก่อน หากมิใช่ท่านตายก็เป็นเราสิ้น ถ้าไม่เลือกสู้รบให้รู้แพ้ชนะก็จะไม่มีใครหลุดจากสถานการณ์นี้ไปได้ เพียงแต่พวกเราเองก็ไม่ทราบเช่นกันว่าในตอนท้ายที่สุด จะเป็นใครที่เป็นฝ่ายเหลือรอด!”
ในห้องชมมีเสียงร้องลั่น!
"สู้ๆ!"
"มาเลยเซ่!"
"รองศาสตราจารย์จางสู้ๆ!"
แต่พริบตาต่อมาสีหน้าของพวกเขาก็เปลี่ยนไป ขณะที่หมากขาวของจางเย่กำลังรุกไล่เข้ามา ปีเตอร์ก็เดินหมากสุดงดงามออกมาแล้ว!
หลังคิดอยู่สามนาที ปีเตอร์ก็ตัดกระแสหมากของจางเย่ที่ตรงมุม เป็นเหมือนดาบที่ผ่ากลางออกเป็นสองท่อน!
จางเย่ขมวดคิ้ว สีหน้าของเขาดูอับจนปัญญาเป็นครั้งแรก
ฝ่ายอเมริกันร้องชมเชย!
เยี่ยม!
งดงาม!
เล่นได้งดงามมาก!
คนที่ยืนอยู่ฝ่ายจางเย่ต่างก็แค่นเสียงคำรามเบาๆ!
จางเย่เดินหมาก!
ปีเตอร์ตีเข้ามาอีก!
จางเย่เดินหมากขวาง!
ปีเตอร์ตาม!
พอจางเย่เห็นดังนั้นก็เลิกพัวพัน ได้แต่ยอมปล่อยตรงจุดนี้ไป
เซี่ยงหรงถอนหายใจแผ่วเบา "ปีเตอร์แก้หมากได้อีกครั้งแล้ว!"
อวี๋อิ่งอี๋รีบพูด "รองศาสตราจารย์เป็นยังไงบ้างคะ?"
เฉินอิง "รองศาสตราจารย์จางเสียหายหนักอีกแล้วน่ะค่ะ ที่มุมนี้เขาแพ้ไปอีกราวสิบแต้ม หมากของเขากลายเป็นหมากตายอย่างน้อยก็ห้าหกหมากทีเดียว!"
ตาย?
ตายอีกแล้ว?
อวี๋อิ่งอี๋สิ้นหวังแล้ว!
เหล่าผู้ชมหน้าจอทีวีก็สิ้นหวังแล้ว!
ก่อนนี้แพ้ไปสิบกว่าแต้ม ครั้งนี้อีกสิบกว่าแต้ม รวมกันก็แพ้ไปเกือบสามสิบแต้มแล้ว? ยังจะเล่นได้อีกได้ยังไง!
แพ้อีกแล้วเหรอ?
ไม่มีทางเอาชนะแล้วจริงๆ เหรอ?
เฉินอิงเจ็ดดั้งพูดด้วยความเสียใจ "รองศาสตราจารย์จางแบกรับความเสี่ยงมากจริงๆ แม้ว่าฉันจะหวังว่าเขาจะชนะ แต่ว่ากับหมากกระดานนี้ ความหวังริบหรี่เหลือเกิน"
เซี่ยงหรงเองก็พยักหน้าเห็นด้วย "ถ้าเป็นผม จังหวะนี้ผมคงโยนหมากตรงๆ"
โยนหมาก ก็คือยอมแพ้แล้ว!
ขนาดเซี่ยงหรงยังพูดเช่นนี้ ก็เห็นได้ชัดเจนแล้วว่าสถานการณ์ของจางเย่นั้นสิ้นหวังแล้วจริงๆ!
แต่จางเย่กลับยังไม่ยอมแพ้!
นอกจากจะไม่ยอมแพ้แล้ว สีหน้าของจางเย่กลับยังคงเยือกเย็นอยู่เช่นเดิม เขายังคงเล่นต่อไป แต่คราวนี้ เขาเลือกขยับไปที่มุมขวาเป็นมุมที่สามซึ่งมีเม็ดหมากวางไว้ก่อนอยู่แล้ว!
ปีเตอร์ตอบโต้ด้วยการเดินตัดทันที!
จางเย่ทะลวงเข้าไป!
ปีเตอร์ไม่ยอม!
จางเย่ฝืนเข้าไปอีก!
ปีเตอร์ฝืนยันไว้!
เมื่อสูตรมุมดาบอสูรถูกคลี่คลาย การคำนวณตาเดินที่เหลือก็ไม่ใช่ปัญหาสำหรับปีเตอร์แล้ว มันเริ่มเล่นอย่างมีประสิทธิภาพอีกครั้ง ทั้งยังไม่มีการสูญเวลาโดยเสียเปล่าอีก แต่ละตาเล่นด้วยเวลาไม่ถึงนาที ขณะที่จางเย่ยิ่งต้องคิดนานขึ้นเรื่อยๆ
สภาพบนกระดานเข้าสู่ช่วงกลางเกมแล้ว!
ทั้งสองฝ่ายโรมรันพันตูกันไปแปดตาแล้ว!
แม้จางเย่ยังสู้อยู่ ทุกคนก็ยังคิดว่าเขาแค่พยายามจะยื้อเอาไว้เท่านั้น
ฝ่ายอเมริกันมั่นใจว่าพวกเขาต้องได้ชัยแน่ บางคนถึงกับไม่สนใจการแข่งนี้แล้ว พวกเขาไม่คิดว่าต้องทำอะไรอีกในเมื่อผลลัพธ์ก็เห็นกันชัดเจนแล้ว!
สูตรมุมทแยงใหญ่?
สูตรมุมดาบอสูร?
ปีเตอร์สามารถแก้หมากกลเหล่านี้ได้ เห็นได้ชัดว่าทักษะหมากล้อมของมันนั้นแข็งแกร่งแค่ไหน!
พวกเขาเชื่อมั่น และทุกคนต่างก็แน่ใจว่าจางเย่นั้นจบสิ้นแล้ว ไม่มีทางหนีรอดได้อีกแน่นอน!
แต่ขณะนั้นเอง ระหว่างที่ปีเตอร์เดินหมากที่ทุกคนคิดว่ายอดเยี่ยม จางเย่ก็ฉีกยิ้มออกมา!
ในที่สุด!
ฉันเดาอยู่แล้วว่าแกต้องเดินมาตรงนี้!
จางเย่เลือกเดินหมากกดดันโดยไม่ลังเล
ในตอนแรกยังไม่มีใครเห็นปัญหาใด
แต่ทว่าเมื่อปีเตอร์ตกอยู่ในกระบวนการใคร่ครวญอีกครั้งหลังเดินสูตรมุมทแยงใหญ่และดาบอสูร ทุกคนก็เริ่มสังเกตเห็นความผิดปกติ และเริ่มสังหรณ์ใจไปในทางร้าย!
แม้แต่เซี่ยงหรงก็ตกตะลึงจนสูญเสียความเยือกเย็น เขากล่าวเสียงดัง "อีกแล้ว! รองศาสตราจารย์จางเอาอีกแล้ว!"
เฉินอิงเองก็มีสีหน้าตกตะลึง อ้าปากค้างชมดูหมากบนกระดาน!
เชี่ย!
เอาอีกแล้ว?
คุณเอาอีกแล้ว?
หูเลี่ยงฝ่าเท้ากระตุก!
สวีหานจะเป็นลมอีกแล้ว!
อู๋ฉางเหอ "..."
ซ่านตงเหอ "..."
ทันทีที่เห็นความร้ายกาจไร้ยางอายในหมากของจางเย่ ในใจของทุกคนก็ลอบจดชื่อหมอนี่ลงแบล็กลิสต์เงียบๆ!
ต่อไปจะไม่เล่นหมากกับมันแล้ว!
ไม่มีทางเล่นกับมันแล้วแน่ๆ!
เล่นกับไอ้หมอนี่ แม่งมีแต่ต้องกระอักเลือดตายแน่ๆ!
เล่นบ้าอะไรวะ?
นี่มันหมากเชี่ยอะไรกันหา?
คนอเมริกันถือว่ามีฝีมือหมากค่อนข้างสามัญ พวกเขาแทบไม่ค่อยได้เข้าแข่งระดับนานาชาติ หรือต่อให้มี ก็เป็นคนที่มีเชื้อสายจีนหรือเกาหลี แต่นั่นไม่ได้หมายความว่าชาวอเมริกันไม่รู้จักหมากล้อม ในเมื่อสามารถเป็นตัวแทนปีเตอร์มาท้าทายมวลมนุษย์ได้ พวกเขาย่อมต้องรู้จักหมากล้อมแน่นอน! เมื่อพวกเขาเห็นตาหมากที่จางเย่ทำให้ปีเตอร์ต้องเข้าสู่กระบวนการคิดคำนวณอีกครั้ง ฝ่ายอเมริกันได้แต่ลอบร้องด่าอยู่ในใจ นึกถล่มบรรพบุรุษของจางเย่ทั้งสิบแปดรุ่น!
ทำไมเอ็งไม่ไปตายซะ!
นายแม่งไม่ยอมจบใช่ไหม เชี่ยเอ๊ย!
จบอันหนึ่งก็มีอันใหม่มาต่อ?
จบอันที่สองมีอันที่สามอีก?
อะไรกันวะ?
คราวนี้แม่งอะไรกันอีก?
ท่ามกลางเพลิงแค้นที่ลุกโชติช่วงของฝ่ายอเมริกัน จางเย่ยังคงมีสีหน้าเรียบเฉย
สูตรมุมหิมะถล่ม [2] - อันดับสามในสามสุดยอดสูตรมุมในโลกของจางเย่ปรากฏกายแล้ว!
  -------------------------------
 [1] สูตรมุมดาบอสูร (Magic sword of Muramasa joseki) - https://senseis.xmp.net/?magicsword
[2] สูตรมุมหิมะถล่ม (Avalanche joseki) - https://senseis.xmp.net/?NadareJoseki
 
 
 


[Go To Next Chapter]( ./241.md)