##บทที่ 1007 : ตกลงนี่ใครกันแน่!
เพลงนี้ มีอยู่สองเวอร์ชันที่จางเย่คุ้นเคยที่สุด
หนึ่งคือเวอร์ชันต้นฉบับ วีตัส
อีกหนึ่งคือเวอร์ชันเทอรี่ หลิน ซึ่งมีการปรับเปลี่ยนบางท่อน
เสียงหลบของทั้งสองมีข้อแตกต่างกันมาก และสไตล์การแสดงก็ต่างกันโดยสิ้นเชิง
แต่วันนี้ จางเย่ก็ไม่ได้ลอกเลียนเพลงเวอร์ชันทั้งสอง เพราะเสียงหลบของเขาแตกต่างจากวีตัสและเทอรี่ หลิน หากยังฝืนลอกเลียนแบบไปก็รังแต่จะทำให้เพลงนี้เกิดข้อบกพร่อง จางเย่จึงทำการปรับเปลี่ยนเป็นเวอร์ชันของตัวเอง เขาตีความบทเพลงนี้ออกมาในแบบของตนเอง เสียงหลบของเขาแน่นและหนักกว่าของวีตัสกับเทอรี่ หลิน ดังนั้นเขาจึงต้องระวังการเปลี่ยนคีย์เสียงสูงไม่ให้ติดเพดาน แต่ต้องทะลวงให้เสียงขึ้นสูงดุจพุ่งขึ้นฟ้า!
เพลงนี้ยากมาก!
แม้แต่จางเย่ก็ต้องทุ่มสุดกำลัง เพ่งสมาธิทั้งหมดไปกับการร้อง ดังนั้นตอนที่ร้องอยู่เขาจึงหลับตาลง ไม่มองแขกรับเชิญหรือคนดู
“ฮา ห่า ฮา ฮ้าห่า”
“ฮาห่าฮา ห่าฮ้าฮา”
“ฮ้าฮา ห่าฮาห่าฮ้า”
“ฮา ฮาห่าฮา”
เขาไม่ได้มองผู้ใดเลย
แต่ทุกคนกลับกำลังจ้องมองเขาอย่างตื่นตะลึง!
จางเสียมองเห็นภาพหนึ่งลอยขึ้นมา เป็นภาพภายในราชวังอันโอ่อ่ามหึมา มีนักเต้นผู้หนึ่งกำลังเต้นรำอย่างโดดเดี่ยว หยาดเหงื่อกระเซ็นไปทั่วเวที
เอมี่เองก็เห็นภาพหนึ่ง เป็นภาพตรอกเก่าสกปรกที่ว่างเปล่าไร้เงาผู้คน มีเพียงคนบาดเจ็บคนหนึ่ง เสื้อผ้าเต็มไปด้วยรอยเลือด คนผู้นั้นใช้มือกุมหน้าอกขณะที่แหงนหน้าขึ้นไปยังดวงจันทร์และร้องเพลง
ด้านล่างเวที
ผู้ชมหญิงคนหนึ่งเห็นภาพตนเองอยู่ในพื้นที่กว้างสุดสายตา ไม่รู้ว่ากำลังเดินไปไหน ไม่รู้จะไปทิศทางใด ทันใดนั้น ก็มีเสียงเพลงลอยมาจากที่แสนไกล เธอออกวิ่งอย่างสุดชีวิต วิ่งไป วิ่งไป และจากนั้นเธอก็มองเห็นมารดาที่สิ้นลมจากไปแล้วของตน กำลังยิ้มพลางกวักมือ ร้องเรียกให้เธอกลับบ้าน ฉับพลันเธอก็ร้องไห้ออกมา สะอื้นไห้หลั่งน้ำตา!
เสียงเพลงของโจ๊กเกอร์ราวกับกำลังเปล่งคำพูด ราวกับรวบรวมความรู้สึกรักทั้งมวลปลดปล่อยบนเวทีนี้!
‘Dedecated to Love’ อุทิศให้กับความรัก
ก็คือบทเพลงเช่นนี้เอง
ราวกับว่าเขากำลังบอกกล่าวแก่คนทั้งหมด ต่อให้ทุกคนจะด่าทอ ต่อให้ไม่มีผู้ชมสักคน เขาก็จะใช้ทั้งหมดที่ตนมี ทุ่มเทอุทิศให้กับเวที!
“ห่าฮาฮ้า ฮา”
“ฮาห่าฮา ฮ้าห่า”
“ฮาห่า ฮาห่าฮ้า”
“ฮาห่าฮาฮ้า ฮาฮ้า”
คนมากมายมองเห็นภาพในจิตใจที่ต่างกันโดยสิ้นเชิง!
หานฉีได้เห็น!
หูเฟยได้เห็น!
เหยาเจี้ยนไฉได้เห็น!
ดอกไม้ต้องฝนได้เห็น!
ทานตะวันได้เห็น!
ผู้ชมเองก็ได้เห็นแล้ว!
ดังนั้นพวกเขาจึงสั่นไหว ดังนั้นพวกเขาจึงตื้นตัน!
ไม่มีเนื้อร้อง!
ไม่มีแม้แต่ประโยคเดียว!
แต่ถ้อยคำไร้อักษรนี้ กลับดูเหมือนคำพูดนับพันหมื่น กลับถ่ายทอดความนัยนับหมื่นพัน!
ฉับพลันเมื่อบรรดาแขกรับเชิญนึกถึงเสียงด่าทอในข่าวและอินเทอร์เน็ตขึ้นมา ก็พลันรู้สึกขุ่นเคือง พลันรู้สึกอับอาย! นักร้องคนหนึ่งที่ร้องเพลงออกมาได้อย่างนี้ จะอาศัยเพียงเนื้อเพลงเรียกคะแนนสงสารได้อย่างไร?
จะเป็นไปได้ยังไง!
จะเป็นไปได้ไงเล่า!
ไม่มีเนื้อเพลงแล้วยังไง?
เขาก็ส่องประกายได้เหมือนกัน!
นี่แหละเสน่ห์ของดนตรี!
นี่แหละเสน่ห์ของนักร้องคนนี้!
……
ณ หลังเวที
ที่ห้องรับรองของหน้ากากทานตะวันใต้ดวงดาว
ทานตะวันมองดูหน้าจออย่างเงียบงัน
……
ในห้องรับรองหน้ากากไม้ใกล้ฝั่ง
ไม้ใกล้ฝั่งพลันเงยหน้าขึ้น หันไปหากล้องที่อยู่ในห้องพลางหัวเราะฝืด “ถ้าผ่านเข้ารอบไปได้ ครั้งหน้า ฉันไม่อยากเจอเลยจริงๆ”
……
ที่ห้องรับรองหน้ากากเทพสงคราม
เทพสงครามมีสีหน้าอับจน
คนพวกนี้มันอะไรกันเนี่ย!
แม่งคนประหลาดพวกนี้เป็นใครกันแน่!
……
ในห้องส่ง
ดนตรีหยุดลงแล้ว
เสียงร้องของโจ๊กเกอร์แผ่วเบาลง จบบทเพลงลงด้วยอารมณ์อันโศกเศร้าและรักที่ยิ่งใหญ่ ใช้เสียงหลบยาว และสูงต่อเนื่อง แต่พอไปถึงตอนสุดท้ายกลับลดคีย์ต่ำและแผ่วลงเรื่อยๆ จนกระทั่งเสียงเงียบหายไปในที่สุด
เงียบงัน
ทั้งห้องส่งสงัดเงียบ
จวบจนโจ๊กเกอร์เงยศีรษะขึ้น แล้วค้อมตัวลงอย่างนุ่มนวล บรรดาผู้ชมถึงได้ทราบว่าการแสดงของเขาจบลงแล้ว!
ฉับพลันนั้น เสียงปรบมือก็ระเบิดกระหน่ำออกมาปานสายฟ้าฟาด!
ผู้ชมต่างร่ำร้องตะโกนชื่อของเขาราวกับบ้าคลั่ง!
“โจ๊กเกอร์!”
“โจ๊กเกอร์!”
“โจ๊กเกอร์!”
“โจ๊กเกอร์!”
นี่เป็นบทเพลงที่ทำให้ผู้คนสั่นสะเทือน!
เป็นบทเพลงที่ไม่เคยมีมาก่อน!
ผู้ชมนอกจากจะร้องตะโกนแล้วก็ไม่รู้จะสรรหาวิธีใดมาแสดงความรู้สึกออกไปได้อีก!
ต่งซานซานเดินขึ้นมาบนเวที “ขอเชิญนักร้องท่านก่อน หน้ากากดอกไม้ต้องฝนขึ้นบนเวทีค่ะ”
ดอกไม้ต้องฝนก้าวขึ้นเวทีอย่างช้าๆ หันไปพยักหน้าให้โจ๊กเกอร์ แต่สายตากลับจ้องเขาเขม็ง ราวกับมองหาเงื่อนงำ อยากรู้ว่าเขาเป็นเทพองค์ใด!
โจ๊กเกอร์ก็พยักหน้าให้เธอ
ต่งซานซานยิ้มน้อยๆ “ขอเชิญคณะอาจารย์ทาย…”
แต่ยังไม่ทันพูดจบ เอมี่ก็ลุกขึ้นยืนพรวดอย่างรอไม่ไหว “ตอนนี้ฉันไม่รู้ควรจะบรรยายถึงหน้ากากโจ๊กเกอร์ยังไงดี คุณเก่งเหลือเกินค่ะ!”
โจ๊กเกอร์ค้อมกายลงน้อยๆ “ขอบคุณอาจารย์เอมี่”
เอมี่กลับรีบโบกมือ “อย่าเรียกอาจารย์เลยค่ะ ต่อหน้าคุณ ฉันไม่กล้ารับคำนี้หรอก”
หวังจุยซูเสริม “คนคนนี้ต้องเป็นผู้เชี่ยวชาญในวงการสักคนแน่! ไม่ต้องถามเลย!”
โจ๊กเกอร์ยิ้ม ไม่ตอบอะไร
ต่งซานซานร้องโอ้ “อาจารย์หวังคิดว่าเป็นใครคะ?”
หวังจุยซูกล่าวอย่างสับสน “ปัญหาก็คือฉันไม่รู้จริงๆ ว่าผู้เชี่ยวชาญท่านนี้เป็นใครน่ะสิ! ในหัวฉันไม่มีใครที่น่าจะใช่เลย!”
เฉินอี้ตงพูดขึ้นบ้าง “ เพลง ‘หมาป่า’ กับ ‘กุหลาบป่า’ ในสัปดาห์ก่อน เป็นการแสดงใต้สภาพที่ร่างกายของเขาย่ำแย่ คอแทบจะไม่มีเสียง แต่ก็ยังร้องออกมาได้อย่างน่าตกใจ ตอนนั้นผมก็เดาไว้ว่า ถ้าเสียงของคนคนนี้ดีขึ้น ถ้าเสียงของเขาหายดีแล้ว จะร้องได้ขนาดไหนกันนะ? วันนี้ผมได้เห็นแล้ว! ร้ายกาจจริงๆ! วันนี้...คุณทำให้ผมตกใจจริงๆ!”
เสียงของโจ๊กเกอร์ใต้หน้ากากซึ่งถูกเปลี่ยนด้วยไมค์แปลงเสียงกล่าว “ขอบคุณ”
จางเสียพูดทันใด “ในวงการดนตรีไม่มีคนแบบนี้หรอก!”
เหล่าแขกรับเชิญต่างหันมองจางเสีย
จางเสียวิเคราะห์ “เสียงหลบของดอกไม้ต้องฝนเป็นเสียงผู้หญิงที่ร้องออกมาได้อย่างยอดเยี่ยม ถึงแม้ว่าฉันจะเดาไม่ออกว่าเธอเป็นใคร เพราะเธอไม่หลุดเสียงจริงออกมาเลยสักครั้ง แต่อย่างน้อยในหัวฉันก็ยังมีคนที่คิดเอาไว้ ยังพอเดาได้ แต่กับโจ๊กเกอร์นี่เดาไม่ออกเลยจริงๆ ฉันอยู่วงการดนตรีมาหลายสิบปีแล้ว แต่ไม่เคยได้ยินผู้ชายที่ร้องเสียงหลบอย่างนี้มาก่อนจริงๆ ไม่มีใครที่เข้าเค้าเลยแม้แต่คนเดียว เพราะฉะนั้นฉันขอเดาว่า เอ่อ ฉันได้แต่บอกว่าเดานะ คนผู้นี้อาจจะไม่ใช่คนในวงการดนตรี”
เหยาเจี้ยนไฉหอบหายใจเฮือก “คุณจะบอกว่าโจ๊กเกอร์ไม่ใช่นักร้องอาชีพงั้นเหรอ?”
เอมี่สั่นศีรษะรัวๆ “เป็นไปไม่ได้ค่ะ คนไม่ใช่นักร้องอาชีพจะร้องได้ขนาดนี้เหรอ? งั้นนักร้องอาชีพก็ตายหมดสิคะ” เธอเป็นคนเช่นนี้ กล้าพูดทุกอย่าง
จางเสีย “ฉันก็ได้แต่เดา”
หวังจุยซูโพล่ง “คุณเป็นใครกันแน่นะ!”
โจ๊กเกอร์ยิ้มแต่ไม่พูดอะไร
หวังจุยซูถาม “คุณอายุเท่าไร บอกพวกเราได้ไหม? ใบ้ให้พวกเราสักนิดนึง”
ต่งซานซานรีบขัด เธอหัวเราะ “อาจารย์หวังคะ ผู้เข้าแข่งขันไม่สามารถตอบคำถามที่เจาะจงเกินไปได้ค่ะ ให้เดาเท่านั้นนะคะ”
เฉินกวงพูดขึ้นบ้าง “งั้นผมถามคำถามที่ไม่เจาะจงได้รึเปล่า?”
ต่งซานซานพยักหน้า
เฉินกวงนิ่งคิด แล้วถามขึ้นทันใด “คุณเป็นศิลปินระดับบีลงไป หรือว่าเป็นระดับบีขึ้นไปครับ?”
ทุกคนตื่นตัวทันที!
แขกรับเชิญรู้สึกว่าคำถามนี้ถามได้ดี และพากันเงี่ยหูฟัง
ต่งซานซานไม่แน่ใจว่าคำถามนี้จะถามได้หรือไม่ เธอรีบสื่อสารกับทีมงานผ่านทางหูฟัง
แต่ในตอนนี้เอง โจ๊กเกอร์ก็เอ่ยตอบแล้ว
โจ๊กเกอร์กล่าวสั้นๆ “ขึ้นครับ”
พอคำนี้หลุดออกมา ทั้งห้องส่งก็ปั่นป่วน!
ระดับ B ขึ้นไป?
ถ้าอย่างนั้น เขาก็คือศิลปินระดับ B เป็นอย่างน้อย?
เมื่อหน้ากากดอกไม้ต้องฝนได้ยิน ก็หันมองเขาอย่างตกใจ!
เฉินกวงตะลึง!
จางเสียหอบหายใจเย็นเยียบ!
หน้ากากนักร้องที่อยู่ด้านหลังเวทีต่างก็ตกใจจนทำอะไรไม่ถูก!
ตอนที่ราชาประหลาดถูกคัดออก พวกเขาก็คิดว่านั่นเป็นดาราใหญ่มากแล้ว เป็นถึงศิลปินระดับ C เชียวนะ ในขณะที่ใครๆ ก็คิดว่าโจ๊กเกอร์ที่ใครก็ดูไม่ออกคนนี้น่าจะเป็นหน้าใหม่ไร้ชื่อเสียงด้วยซ้ำ ปรากฏกลับเป็นขาใหญ่ระดับ B ขึ้นไป! ทุกคนถูกเรื่องนี้ทำเอาตกใจจริงๆ!
ทุกคนต่างระเบิด!
“ใครกันน่ะ!”
“ระดับบีขึ้นไป? มีตั้งกี่สิบคน!”
“แต่ขอบเขตก็ไม่ได้กว้างนะ!”
“เชี่ย!”
“เขาเป็นดาราระดับบีจริงเหรอ?”
“ไม่ใช่ว่าเผลอๆ จะเป็นถึงระดับเอเลยนะ?”
“สวรรค์! เขาดังขนาดนี้เลยเหรอ?”
ต่งซานซานเองก็ตะลึง เห็นได้ชัดว่าเธอก็คาดไม่ถึงเช่นกัน!
เอมี่พลันตื่นเต้น “ระดับบีขึ้นไป ขอบเขตนี้แคบลงเยอะเลยค่ะ แต่ แต่ทำไมฉันก็ยังเดาไม่ออกอยู่ดีว่าคุณคือใคร!”
โจ๊กเกอร์หัวเราะ คิดในใจว่าเดาไม่ออกแน่ล่ะ
เหยาเจี้ยนไฉหันมองทางเฉินกวง “คุณเป็นพี่น้องฝาแฝดกับเหล่าเฉินใช่ไหม? ที่อยู่บนเวทีนั่นเป็นเฉินกวงตัวจริงใช่รึเปล่า? พวกคุณรวมหัวกันมาแกล้งหลอกพวกเราใช่ไหมล่ะ?”
เฉินกวงไม่รู้จะหัวเราะหรือร้องไห้ดี “ผมเป็นลูกคนเดียวน่ะพี่เหยา”
จางเสีย “นอกจากเธอแล้ว จะมีใครร้องเพลงได้อย่างนี้อีกล่ะ?”
เฉินกวงยิ้มขื่น “ผมก็ไม่รู้ แล้วต่อให้ผมพยายามร้องเสียงหลบดูบ้างก็ร้องไม่ได้ดีเท่าเขาหรอกครับ เสียงหลบไม่ใช่จุดแข็งของผมด้วย”
ระดับ B ขึ้นไป?
เสียงหลบขั้นเทพ?
ใครกัน!
สรุปว่านี่แม่งเป็นซูเปอร์สตาร์คนไหนกันแน่!


[Go To Next Chapter]( ./108.md)