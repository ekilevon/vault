##บทที่ 1132 : ปีเตอร์สับสนแล้ว!
นักเล่นหมากล้อมชาวจีนและญี่ปุ่นต่างเป็นบ้าไปหมดแล้ว!
"นี่ฉันดูอะไรอยู่เนี่ย?"
"เป็นแบบนี้ได้ด้วยเหรอ?"
"ยอดเยี่ยมมากเลย! คนจีนยอดเยี่ยมมาก!"
"นี่มันพรสวรรค์ความสามารถอะไรกันถึงคิดทางแก้แบบนี้ออกมาได้?"
"ไม่เคยพบเห็นมาก่อน! ไม่เคยพบเห็นมาก่อนเลยจริงๆ!"
"ฉันสังหรณ์ใจว่าวิธีการเดินหมากแบบนี้ต้องกลายเป็นสไตล์การเล่นในอนาคตแน่ๆ!"
"ทำไมถึงมีคนที่ยอดเยี่ยมขนาดนี้อยู่ด้วยนะ?"
"เขา เขาไม่ใช่นักเล่นหมากล้อมมืออาชีพจริงๆ เหรอ?"
ระหว่างการถ่ายทอดสด
เฉินอิงเจ็ดดั้งพลันร้องตะโกนขึ้นมา "ฉันรู้แล้ว!"
อวี๋อิ่งอี๋รีบถาม "เป็นเพราะอะไรกันคะ?"
เฉินอิงรีบจัดการกับคอมพิวเตอร์ตรงหน้าอย่างรวดเร็ว "กล้องจับตรงนี้หน่อยค่ะพวกเราต้องย้อนกลับไปดู กรอกลับไปอีก อ๊ะ ตรงนี้แหละ! นี่เป็นจุดสำคัญที่พวกเราเพิ่งพูดถึงไปตอนรอให้รองศาสตราจารย์จางเดินหมาก ถ้าเป็นมือหมากทั่วไปต้องเลือกวางหมากตรงนี้แน่นอน หรือไม่ก็ต้องเล่นตรงตำแหน่งนี้ แต่ว่ารองศาสตราจารย์ไม่ทำอย่างนั้น ทุกคนดู เขากลับเลือกเดินหมากตรงนี้ แล้วก็ต่อด้วยวางหมากเม็ดที่สองตรงตำแหน่งนี้!"
อวี๋อิ่งอี๋ไม่เข้าใจ "หมายความว่ายังไงคะ?"
เฉินอิงตอบ "รองศาสตราจารย์จางกำลังวางตาข่ายแหอยู่ค่ะ! ตั้งแต่เริ่มเกม ปีเตอร์ก็ติดอยู่ในเขาวงกตที่เขาสร้างขึ้นแล้ว! แม้แต่พวกเราก็ติดกับของรองศาสตราจารย์จางไปด้วย! กระทั่งถึงหมากตานี้ ปีเตอร์ถึงค่อยเริ่มมีปฏิกิริยา แต่มันช้าไป! แหตาข่ายของรองศาสตราจารย์จางวางเสร็จสมบูรณ์แล้ว! การเดินหมากในช่วงหลังล้วนเป็นการวางตามตามหมากดำวางเอาไว้เท่านั้น! หมากทุกเม็ดของเขาดูไปแล้วเหมือนลงไปส่งๆ ไม่ได้ตั้งใจ แต่ความจริงกลับผ่านการคิดมาแล้วอย่างลึกซึ้ง อย่างหมากดำตาที่ยี่สิบสามนี้ ได้แต่วางตรงนี้เท่านั้น คลาดเคลื่อนไปไม่ได้แม้แต่น้อย!"
อวี๋อิ่งอี๋เอ่ย "แต่รองศาสตราจารย์เดินหมากแบบนั้นเพราะอะไรกันแน่?"
"เขตอิทธิพล[1]ใหญ่" เฉินอิงตอบ
อวี๋อิ่งอี๋งุนงง "เขตอิทธิพลใหญ่?"
เฉินอิงเองก็ยากจะเชื่อ แต่ความจริงกลับแขวนอยู่ตรงหน้าแล้ว "เล่นหมากตำแหน่งบน ใช้การโจมตีที่ดุดันและมีพลังกับการเคลื่อนที่ในขอบเขตที่สมดุลเป็นแรงหนุน นี่ก็คือส่วนสำคัญของวิธีการเล่นครั้งนี้ของรองศาสตราจารย์จาง!"
หลี่ฉินฉินพูดอย่างดีใจ "เขาคิดได้ยังไงกันนะ!"
อู๋ฉางเหอก็ตื่นเต้นมาก "เด็กที่ดี! เจ้าหนูที่ดี!"
หลี่อี้เก้าดั้งเอ่ยด้วยความพรั่นพรึงว่า "วิธีการแบบนี้ยอดเยี่ยมมาก!"
ซ่านตงเหอวิจารณ์ "มีพรสวรรค์จริงๆ! นี่สิถึงจะเป็นพรสวรรค์ของจริง!"
เถียนเหวยเหว่ยดูถึงตรงนี้ก็ไม่ได้เอ่ยว่าอะไรอีก เขาเคยถูกยกย่องว่าเป็นอีกหนึ่งคนที่มีพรสวรรค์ในวงการหมากล้อมต่อจากเซี่ยงหรง คนนอกวงการก็คาดหวังกับเขามาก ยกเขาไว้สูง ภายหลังแม้แต่ตัวเถียนเหวยเหว่ยเองก็คิดว่าตนคือผู้มีพรสวรรค์ในวงการหมากล้อม แต่หลังจากดูหมากกระดานนี้ในวันนี้ เถียนเหวยเหว่ยจึงเพิ่งรู้ว่าบางทีตัวเขาเองอาจไม่นับเป็นอะไรเลย เมื่ออยู่ต่อหน้าจางเย่ ไม่มีใครกล้าพูดว่าตัวเองมีพรสวรรค์!
นี่ก็คือจางเย่หรือ?
นี่ก็คือคนที่ฉลาดที่สุดในโลกตอนนี้?
ก่อนนี้ไอดอลของเถียนเหวยเหว่ยมีเพียงสองคน หนึ่งคืออู๋ฉางเหอ อีกคนคือเซี่ยงหรง แต่วันนี้เขามีไอดอลเพิ่มขึ้นอีกคนแล้ว!
ดูหมากกระดานนี้ ไม่มีใครที่ไม่ยอมรับ!
ทั้งหลี่อี้
หลิวหง
สวีหาน
เหล่านักเล่นหมากล้อมอาชีพต่างถามตัวเอง ถ้าหากขณะนี้เป็นพวกเขาที่เผชิญหน้าจางเย่ หากเป็นพวกเขาที่ได้เล่นหมากกระดานนี้กับจางเย่ มาถึงจุดนี้พวกเขาต้องทิ้งหมากขอยอมแพ้แล้วแน่นอน!
……
 
ในสนาม
ปีเตอร์นิ่งเงียบอยู่เป็นเวลานาน!
ห้านาที!
สิบนาที!
ก็ยังไม่ขยับเลยสักนิด!
ตอนนี้สีหน้าของคนอเมริกาล้วนดำคล้ำแล้ว!
"สมควรตายเอ๊ย!"
"ทำไมเป็นแบบนี้ไปได้!"
"อย่าใจร้อน เชื่อมั่นในตัวปีเตอร์สิ!"
"ใช่ ปีเตอร์ต้องมีวิธีแน่!"
กลับมาทางจางเย่ เขากลับมีสีหน้าสบายกายสบายใจ เพราะเขารู้ดีว่าการเล่นวิธีนี้ต้องทำให้ปีเตอร์สับสนจนคว่ำมันลงได้แน่!
ชุดการเล่นแบบนี้มีชื่อเรียกไพเราะเพราะพริ้งว่า ‘สูตรเคลื่อนจักรวาล’ ผู้คิดค้นคืออู่กงเจิ้งซู่ แน่นอนว่าอู่กงเจิ้งซู่พอใจจะเรียกการเดินหมากแบบนี้ว่า ‘สูตรตามธรรมชาติ’ เพียงแต่ทุกคนชินกับการเรียกแบบแรกมากกว่า ความประทับใจต่อสูตรเคลื่อนจักรวาลในโลกเดิมของจางเย่ไม่เหมือนกับสูตรอพอลโล การเดินหมากจักรวาลนั้นสมบูรณ์แบบมาก คุนูปการที่มีต่อวงการหมากล้อมเองก็ยิ่งใหญ่ ในปีนั้นวิธีการเล่นนี้เคยเป็นที่นิยมอย่างมาก ภายหลังเองก็มีนักเล่นหมากล้อมระดับท็อปหลายคนที่เคยใช้ในการแข่งสำคัญ แต่แน่นอนว่าในโลกนี้ย่อมไม่มีคนเคยเห็นมาก่อน
วิธีนี้เล่นยากมาก แน่นอนว่าไม่ใช่แค่เดินเปิดเกมตรงตำแหน่งสูงแล้วจะใช้ได้ จำเป็นต้องมีทักษะระดับสูงหรือถึงขั้นแข็งกร้าวของนักเดินหมาก อีกทั้งการเปิดเกมและภาพรวมของทั้งเกมจะต้องสอดคล้องกัน!
แน่นอนว่าด้วยการเปิดเกมที่รุนแรงในตอนต้น ทำให้สูตรเคลื่อนจักรวาลของจางเย่ในวันนี้ยังไม่สมบูรณ์แบบ ยังมีข้อบกพร่องอยู่บ้าง แต่หมากล้อมก็เป็นแบบนี้ ไม่มีการเล่นแบบใดที่สมบูรณ์แบบไร้ข้อบกพร่อง แค่ทำให้ปีเตอร์งุนงงสับสนได้ก็นับว่าจางเย่บรรลุเป้าหมายแล้ว
อวี๋อิ่งอี๋เอ่ย "ปีเตอร์ไม่วางหมากสักที!"
เฉินอิงตอบเสียงดัง "เพราะมันรู้ถึงความยอดเยี่ยมของวิธีนี้แล้วน่ะสิคะ! มันต้องตอบโต้แล้ว! แม้ดูจากจำนวนแต้ม ความแตกต่างระหว่างรองศาสตราจารย์จางกับปีเตอร์จะไม่มาก ห่างกันแค่นิดเดียวเท่านั้น แต่บนเขตอิทธิพลขนาดใหญ่ ปีเตอร์แพ้ให้รองศาสตราจารย์จางเยอะมากทีเดียว!"
……
 
สถานี BTV
นักวิจารณ์หมากล้อมเอ่ยเสียงแหบ "ตราชั่งแห่งชัยชนะค่อยๆ โน้มเอนมาทางพวกเราแล้ว! ยอดเยี่ยมจริงๆ! รองศาสตราจารย์จางวันนี้ยอดเยี่ยมเหลือเกิน!"
……
 
บนแพล็ตฟอร์มหมากล้อมออนไลน์
เสียงบรรยายร้องระงม "ปีเตอร์โกะโง่งมแล้ว! โดนรองศาสตราจารย์จางตีจนช้ำ! ฉันมองเห็นแสงแรกของชัยชนะแล้ว! ศึกระหว่างมนุษย์กับปัญญาประดิษฐ์ครั้งนี้เราอยู่ห่างชัยชนะอีกไม่ไกลแล้ว! ฉันไม่รู้จะบรรยายความรู้สึกตัวเองยังไงแล้วตอนนี้ รองศาสตราจารย์จางสู้ๆ!"
……
 
การไลฟ์ถ่ายทอดสดที่ประเทศเกาหลี
มือหมากแปดดั้งคนหนึ่งของประเทศอธิบาย "ปีเตอร์เจอกับปัญหาที่ไม่เคยพบมาก่อน! นี่เป็นครั้งแรกที่มันถูกมนุษย์บีบคั้นจนมาถึงจุดนี้!"
……
 
เครื่องนับเวลาค่อยๆ เดินต่อไป
ผ่านไปครึ่งชั่วโมงแล้ว!
ปีเตอร์ถึงกับไม่ได้ขยับเขยื้อนมาครึ่งชั่วโมงแล้ว!
ครั้งนี้กลายเป็นปีเตอร์ที่ต้องเผชิญกับการเลือกครั้งสำคัญบ้าง!
จางเย่หาวออกมาทีหนึ่ง มองข้างหน้าก็เห็นว่าไม่มีการเคลื่อนไหวอะไรสักอย่างก็พลอยหมดความอดทน ถึงกับลืมไปว่าตอนนี้กำลังอยู่ระหว่างการถ่ายทอดสดทั่วประเทศ เขายื่นมือไปเคาะคีย์บอร์ดอย่างเป็นธรรมชาติ พิมพ์อักษรลงไปแถวหนึ่ง
คนทั้งหมดต่างงุนงง
อวี๋อิ่งอี๋เพ่งมอง "หา เขากำลังทำอะไรน่ะ?"
เฉินอิงกะพริบตา "รองศาสตราจารย์จางกำลังพิมพ์อะไรสักอย่าง"
อวี๋อิ่งอี๋รีบพูด "ให้กล้องจับภาพสิ!"
จากนั้น ทุกคนที่ดูอยู่ก็มองเห็นประโยคนั้นของจางเย่!
จางเย่ 'มัวทำอะไรอยู่น่ะ? รอจนดอกไม้เหี่ยวแล้ว!"
ทุกคนเป็นลม!
พิธีกรเป็นลม!
คนอเมริกันหน้าดำไปทั้งแถบ!
หัวหน้าชาวอเมริกันคิ้วกระตุก!
กรรมการต่างชาติสองคนเองก็ตกใจจนแทบกระอักเลือดออกมา พวกเขาหันมาสบตากันอย่างว่างเปล่า ไม่รู้ว่าควรหยุดจางเย่ดีไหม จะว่าไปสนามแข่งหมากล้อมมีกฎว่าไม่สามารถรบกวนหรือสร้างผลกระทบให้คู่แข่ง แต่ครั้งนี้ไม่เหมือนกัน เพราะคู่แข่งเป็นคอมพิวเตอร์เครื่องหนึ่ง เดิมทีก็พูดเรื่องรบกวนไม่รบกวนไม่ได้อยู่แล้ว
จางเย่เริ่มพิมพ์ข้อความอีกแล้ว 'เร็วหน่อยสิ หลับไปแล้วเรอะ?'
จางเย่ 'ลูกพี่ ไม่ไหวก็ยอมแพ้เหอะ อย่าฝืนเลย อย่าฝืนเลยเหอะ'
จางเย่ 'จะลงไม่ลง? ทุกคนเขารอกันอยู่นะ!'
จางเย่ 'เครื่องเจ๊งแล้วเรอะไง? ไปรีสตาร์ทใหม่ดีไหม!'
ทุกคนต่างยิ้มไม่ได้ร้องไห้ไม่ออก!
ยอมแพ้?
รีสตาร์ท?
นายแม่งไปก่อกวนคอมพิวเตอร์เครื่องหนึ่งให้ได้อะไรขึ้นมาหา!
 
—————————
[1] เขตอิทธิพล (Seiryoku) คือเขตที่ยังไม่ได้ล้อม หรือแค่ล้อมไว้ห่างๆ แต่ยังอยู่ภายใต้รัศมีการโจมตี แม้ตอนนี้ยังไม่ได้ยึดครอง แต่น่าจะยึดได้ในที่สุด
 
 


[Go To Next Chapter]( ./233.md)