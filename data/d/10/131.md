##บทที่ 1031 : อันดับดาราสุดอัปลักษณ์!
วันจันทร์
เช้าตรู่
จางเย่เข้าไปเลื่อนดูอันดับศิลปินล่าสุด ความนิยมของเขาตกลงมานิดหน่อย อันที่จริงก็ไม่นับว่าตกลงมา เพราะคะแนนความนิยมยังเพิ่มขึ้นอยู่ เพียงแต่เพิ่มขึ้นช้ามากหรือไม่ก็ไม่ขยับเลย แต่ความนิยมของดาราคนอื่นล้วนเพิ่มขึ้นทั้งนั้น ดังนั้นจึงเห็นได้ชัดว่าความนิยมของเขาลดลง แม้เดอะแมสก์ซิงเกอร์จะเป็นรายการที่จางเย่สร้างขึ้น แต่เขาไม่ได้อยู่ในตำแหน่งหัวหน้าผู้กำกับ แล้วก็ไม่ได้เป็นพิธีกรประจำรายการ กระทั่งปรากฏตัวสักครั้งยังไม่เคย ดังนั้นแม้เดอะแมสก์ซิงเกอร์จะโด่งดังทั่วทุกสารทิศ แต่ก็ยังจำกัดในการสร้างความนิยมให้จางเย่ ซึ่งจุดนี้เขาคิดไว้แล้ว จึงรู้สึกปกติ เดิมทีก็ไม่ได้จริงจังอะไรอยู่แล้ว ขอเพียงไม่หล่นจากทำเนียบก็พอ
จางเย่เข้าไปดูอันดับดาราคนอื่น
ความนิยมของเอมี่เพิ่มขึ้นมาก
ความนิยมของเหยาเจี้ยนไฉเพิ่มขึ้นเช่นกัน
เฉินกวงเองก็ด้วย
กระแสและเรตติ้งของรายการ ล้วนเพิ่มความนิยมแก่บรรดาแขกรับเชิญทั้งสิ้น ที่เห็นได้ชัดที่สุดคือต่งซานซาน รับหน้าที่เป็นพิธีกรเดี่ยวของรายการ สถานะของเธอจึงโดดเด่นจับตา แม้จะมีบทบาทไม่มาก แต่ความนิยมกลับเพิ่มขึ้นเร็วที่สุด!
นักร้องที่ถอดหน้ากากแล้วก็เช่นกัน
อย่างหน้ากากราชาประหลาดที่ถูกคัดออกไปในรอบแรก ก็มีชื่อเสียงเพิ่มขึ้น ได้ออกงานต่อเนื่อง ได้ยินมาว่าค่าตัวของเขาถึงกับพุ่งขึ้นไปห้าสิบเปอร์เซ็นต์แล้ว หน้ากากดอกไม้จีนในวันวานที่เพิ่งถอดหน้ากากไปเมื่อสองวันก่อน ก็ความนิยมเพิ่มขึ้นเช่นกัน ข่าวช่วงเช้าวันนี้รายงานว่า เขาเตรียมตัวจัดทัวร์คอนเสิร์ตทั่วประเทศแล้ว บริษัทต้นสังกัดของเขากำลังโปรโมตอยู่
ควรทราบว่า ก่อนหน้านี้ระดับความนิยมของหน้ากากดอกไม้จีนในวันวาน อย่างมากสุดก็แค่สามารถจัดคอนเสิร์ตขนาดกลางระดับเมืองหลวงหรือเซี่ยงไฮ้สักรอบเท่านั้น แต่ตอนนี้ คนเขาสามารถทัวร์คอนเสิร์ตทั่วประเทศได้แล้ว แน่นอนว่าอัตราการเข้าชมจะเป็นอย่างไรนั้นก็ยังไม่มีใครทราบ
หน้ากากโจ๊กเกอร์?
หน้ากากดอกไม้ต้องฝน?
หน้ากากไม้ใกล้ฝั่ง?
สำหรับคนเหล่านี้ยิ่งไม่ต้องพูดถึง ผู้คนล้วนทราบว่าวันใดที่พวกเขาถอดหน้ากากเปิดเผยตัวตน จะต้องดังระเบิดแน่นอน ถึงขั้นจะโด่งดังกว่านักร้องที่เปิดหน้ากากแล้วมารวมกันเสียอีก ดังนั้นในตอนนี้พวกเขาจึงนับว่าอยู่ในระหว่างเก็บสะสมความนิยม ยังต้องดูอีกว่าใครจะเป็นผู้ชนะคนสุดท้าย เป็นผู้ที่สามารถคว้าตำแหน่งราชาหน้ากากนักร้องในรอบชิง!
สรุปคือ รายการนี้ได้สร้างความนิยมให้คนมากมายจริงๆ
อืม แน่นอนว่าต้องมีข้อยกเว้น นั่นก็คือหน้ากากทานตะวันใต้ดวงดาว——หลีอวี้
ความนิยมของหลีอวี้เองก็เพิ่มเช่นกัน ทว่าเป็นการเพิ่มขึ้นที่ไม่น่าพอใจนัก ยังขาดอีกมากกว่าจะส่งให้เขากลับขึ้นสู่ทำเนียบระดับ A ได้ ถ้าว่ากันตามกระแสมาแรงของหน้ากากทานตะวันในตอนแรก หากหลีอวี้ถอดหน้ากากบนเวที ความนิยมของเขาสมควรพุ่งขึ้นมากที่สุด แต่เรื่องราวบนโลกยากคาดเดา เรื่องราวบนสนามแข่งยากมีผู้หยั่งรู้ ไม่มีผู้ใดคาดคิดว่าหลีอวี้จะพ่ายแพ้ได้ย่ำแย่ขนาดนี้ ถูกหน้ากากดอกไม้ต้องฝนและหน้ากากโจ๊กเกอร์ร่วมมือกัน ‘สังหารคู่’ คนที่ไร้คุณธรรมที่สุดคือหน้ากากโจ๊กเกอร์ ไม่เพียงลงดาบซ้ำ แต่ยังเหยียบขยี้เท้าลงบนหน้าหลีอวี้ ขยี้แล้ว ขยี้อีก จนหลีอวี้ยับเยินถึงขนาดไม่ยอมถอดหน้ากากและลงจากเวทีไป
หลังจากนั้นเวยป๋อของเขาก็เงียบมาตลอด นี่ส่งผลกระทบต่อความนิยมของเขามากที่สุด จนกล่าวได้ว่าเสียฮูหยินซ้ำยังเสียขุนศึก นอกจากความนิยมจะเพิ่มขึ้นไม่มาก ซ้ำยังเสียชื่อเสียงไปอีก ซึ่งเรื่องนี้คาดว่าเขาคงกู้คืนมาไม่ได้ในเวลาสั้นๆ จึงนับว่าหลีอวี้ห่างออกจากทำเนียบดาราระดับ A ไกลขึ้นเรื่อยๆ แล้ว
เรื่องราวก็เป็นเช่นนี้
ขณะนี้จางเย่รู้สึกอารมณ์ดีไม่เลว ตัวซุกอยู่ในผ้าห่มปากฮัมเพลงออกมา
ติ๊ด ติ๊ด
โปรแกรมสนทนาในโทรศัพท์ดังขึ้น
ในกรุ๊ปแชตแก๊งคนบ้า มีคน @เขา
หนิงหลัน “ลูกพี่จาง ยังไม่มีงานทำเหรอ?”
จางเย่ส่งอิโมติคอนหน้ายิ้มไปให้ “ใช้เวลาว่างอยู่กับบ้านน่ะ”
พอคิดจะดูประวัติแชตก็ต้องเลื่อนขึ้นไปยาวเหยียด แม้ในกลุ่มนี้จะมีสตาร์คิงสตาร์ควีนหรือดาราดังระดับ A ระดับ B แต่ก็มักจะคึกคักอยู่เสมอ คนกลุ่มนี้วันวันเอาแต่คุยเรื่องไร้สาระบ้าบอ จางเย่ไม่ค่อยชอบคุยเท่าไหร่ เลยปิดการแจ้งเตือนกลุ่มไปตั้งนานแล้ว
หนิงหลันเอ่ย “เจ๊จางตามหาคุณน่ะ”
จางเย่งุนงง “หืม? มีเรื่องอะไร?”
จางหย่วนฉีปรากฏตัว “อยากถามนายเกี่ยวกับคนคนหนึ่ง”
จางเย่พิมพ์ตอบไปว่า “คุณพูดมาสิ”
จางหย่วนฉี “หน้ากากโจ๊กเกอร์เป็นใครกัน?”
จางเย่เหงื่อตก โกหกกลับไปว่า “ผมเองก็ไม่รู้เหมือนกัน”
หนิงหลัน “คุณไม่ได้เป็นทีมงานรายการหรอกเหรอ”
จางเย่ “แค่ช่วยวางแผนเท่านั้น ไม่ได้เข้าไปร่วมดำเนินงาน”
จางหย่วนฉี “@เฉินกวง เหล่าเฉินล่ะ? รู้ไหม?”
เฉินกวงปรากฏตัว “ฉันเป็นแค่แขกรับเชิญ ขนาดผู้กำกับจางยังไม่รู้ ฉันจะไปรู้ได้ยังไง ฉันเองก็กำลังเดาอยู่ว่าหน้ากากโจ๊กเกอร์เป็นใคร ตอนนี้คนทั้งวงการดนตรีต่างก็พยายามคาดเดากันทั้งนั้น”
ฟ่านเหวินลี่ปรากฏตัว “เดาได้บ้างไหม? ฉันเองก็แปลกใจเหมือนกัน”
เสี่ยวตงหนึ่งในวงสปริงการ์เด้น “คิกคิก พี่ฟ่าน พูดกันตามตรงแล้วคุณก็ไป 'เดอะแมสก์ซิงเกอร์' มาเหมือนกันไม่ใช่เหรอคะ?”
ฟ่านเหวินลี่ “เปล่านะ“
หนิงหลันร้องเหอะ “โกหก!”
ฟ่านเหวินลี่ “...”
เฉินกวงรีบเปลี่ยนหัวข้อสนทนา “เสี่ยวตง หลี่เสี่ยวเสียนจากสปริงการ์เด้นของพวกเธอได้ไปหรือเปล่า?”
เสี่ยวตง “ฉันจะไปรู้ได้ยังไงกันคะ”
เฉินกวง “เพื่อนร่วมวงเธอแต่เธอไม่รู้?”
เสี่ยวตง “ภรรยาคุณคุณยังไม่รู้เลย”
เฉินกวง “พรืด!”
หนิงหลัน “ลูกพี่จาง คุณได้แต่งเพลงให้หน้ากากโจ๊กเกอร์รึเปล่า?”
จางเย่กะพริบตา “เปล่านะ”
หนิงหลัน “จริงเหรอ? @ฮั่วตงฟาง ใช่เหล่าเหอในสังกัดของคุณแต่งให้หรือเปล่า?”
ฮั่วตงฟางปรากฏตัวบ้าง “ไม่น่าใช่นะ? เหล่าเหอเขียนเพลงให้คนแปลกหน้าน้อยมาก”
จางหย่วนฉี “น่าจะเป็นคนสนิทหรือเปล่า? เพลงเหล่านั้นของหน้ากากโจ๊กเกอร์ยอดเยี่ยมขึ้นเรื่อยๆ ไม่มีทางโผล่ออกมาจากความว่างเปล่าได้หรอกใช่ไหม? เร็วเข้าเถอะน่า ใครที่รู้ว่าหน้ากากโจ๊กเกอร์เป็นใครมาบอกฉันหน่อย”
เฉินกวง “มาบอกฉันด้วย ฉันเตรียมพร้อมร่วมงานกับเขาแล้ว!”
หนิงหลัน “เหล่าฮั่ว คุณคือหน้ากากโจ๊กเกอร์ใช่ไหม?”
ฮั่วตงฟาง “หา? อะไรเป็นอะไรนะ!”
เสี่ยวตง “เอ่อ ทำไมฉันรู้สึกว่าประมุขฮั่วดูประหม่านะ? หรือว่าจะเป็นคุณจริงๆ?”
ฮั่วตงฟาง “...”
ทุกคนต่างคาดเดาเรื่อยเปื่อยและถกเถียงไร้สาระกันมากมาย
จากนั้น นักแสดงชื่อดังคนหนึ่งก็พูดว่า “ไม่ต้องสนใจเรื่องหน้ากากโจ๊กเกอร์แล้ว เหล่าหลียังอยู่ในกลุ่มนะ ไว้หน้าเหล่าหลีสักหน่อยเถอะ เหอเหอ”
“เฮ้อ เหล่าหลีโชคร้ายจริงๆ”
“ช่างเถอะ ไม่พูดแล้ว”
คนส่วนมากไม่พูดแล้ว เรื่องนี้ยังต้องไว้หน้าสักหน่อย ถึงแม้ว่าคนจำนวนมากจะรู้สึกว่าเรื่องนี้หลีอวี้ทำไม่ค่อยถูกจริงๆ จะไปโทษที่หน้ากากดอกไม้ต้องฝนกับหน้ากากโจ๊กเกอร์โต้กลับไปอย่างรุนแรงก็ไม่ได้
“หือ? เวยป๋อมีจัดโหวตกันอีกแล้ว?“
“โอ้ เป็นอันนี้เหรอ!“
“ฮ่าๆ ถึงเวลาจัดอันดับนี้อีกแล้วเหรอ?“
“จัดอันดับอะไร?“
“ส่งลิงก์ให้แล้ว ลองดูเอง“
จางเย่เองก็เปิดดูอย่างประหลาดใจ ลิงก์พาไปยังหน้าหลักของเวยป๋อ ป้ายโฆษณาดึงดูดสายตาเป็นอย่างมาก ที่แท้ก็เป็นการจัดอันดับดาราเสน่หาของเวยป๋อ นี่เป็นการจัดอันดับดาราที่เป็นที่นิยมที่สุดและไม่เป็นที่นิยมที่สุดอย่างสมเหตุสมผล ซึ่งจัดขึ้นทุกช่วงปีใหม่ในเวยป๋อ
การจัดอันดับนี้มีคนติดตามมากมายในทุกปี
วันนี้ตอนเที่ยงตรงเปิดให้โหวตดาราเสน่หาอย่างเป็นทางการแล้ว!
ในแก๊งคนบ้าคุยเรื่องนี้กันไม่หยุด
เสี่ยวตง “ปีที่แล้วมีใครบ้างน่ะ?”
ฮั่วตงฟาง “ปีที่แล้วหนิงหลันได้แชมป์ เจ๊จางได้ที่สาม ดูเหมือนฉันจะได้ที่สิบเอ็ด? ใครเป็นที่สิบสองนะ?”
หนิงหลันค่อนข้างกระดาก “นั่นต้นสังกัดฉันเป็นคนเลือกมาต่างหาก ละครเรื่องใหม่จะฉายแล้ว ต้องสร้างกระแส อย่าพูดถึงมันเลย”
จางเย่ถามอย่างพาซื่อ “เลือกได้ด้วยเหรอ?”
หนิงหลัน “คุณว่าไงล่ะ?”
จางเย่ “วงการคุณนี่วุ่นวายจริง”
เสี่ยวตง “พรืด อาจารย์จาง คุณเองก็เป็นคนในวงการนะ!”
เฉินกวงตอบมาว่า “เหอเหอ ผู้กำกับจางอาจจะไม่ใช่คนวงการเดียวกับเรานะ เคยเห็นใครในวงการบันเทิงไร้กฎเกณฑ์แบบเขาไหม?”
หนิงหลัน “ปีนี้ฉันไม่แข่งแล้ว เหล่าเฉิน ไม่ช่วยดันภรรยานายแข่งหน่อยเหรอ มีประโยชน์กับความนิยมอยู่นะ”
เฉินกวง “เธอไม่มีหวังหรอก ฉันยังจะพอมีลุ้นกว่าเลย”
หนิงหลัน “พอเลย นายไปแข่งดาราสุดอัปลักษณ์โน่นไป”
เฉินกวง “...”
จางเย่ถาม “มีสุดอัปลักษณ์ด้วยเหรอ?”
หนิงหลัน “มีสิลูกพี่จาง นี่คุณไม่สนใจเรื่องเล็กเรื่องใหญ่ในวงการบันเทิงจริงๆ เหรอ? อันดับนี้ถึงไม่เป็นทางการ แต่ก็เป็นกระแสมากเลยนะ จะเป็นข่าวพาดหัวก็ไม่แปลกเลย”
จางเย่พูดหยอก “ตั้งแต่เข้าวงการบันเทิงมาก็ยุ่งกับการทะเลาะกับคนอื่นทุกวัน จะมีเวลาว่างที่ไหนไปสนใจเรื่องนี้กัน”
พอเขาพูดแบบนี้ ทุกคนก็หัวเราะร่วน
“ฮ่าๆๆๆๆ”
“จะว่าไปก็จริง!”
“ในวงการบันเทิง ฉันนับถือจางเย่ที่สุดแล้ว!”
“ใช่ นิสัยนี้ของคุณเมื่อไหร่จะแก้สักทีเนี่ย!”
……
ตอนเที่ยง
พ่อกับแม่ทำกับข้าวเสร็จแล้ว
จางเย่กินข้าวไปด้วยไถเวยป๋อไปด้วย
แม่ถามเขา “กินข้าวดีๆ สิ ทำอะไรอยู่น่ะ?”
จางเย่ยิ้มพลางตอบ “ได้ยินพวกเขาบอกว่ามีตารางอันดับที่เป็นที่นิยม จัดอันดับดาราที่สวยที่สุดอะไรสักอย่าง เลือกจากเสน่ห์ ผมกำลังดูว่าผมจะติดอันดับไหม”
แม่กลอกตา “กินข้าวเถอะแกน่ะ”
พ่อไร้คำพูดอยู่ครู่หนึ่ง “แกมีเสน่ห์อะไรด้วยเหรอ?”
กวาดตาดูผลแวบหนึ่ง แน่นอนว่าจางเย่ไม่ติดอันดับ ผู้ติดตามเขาช่วงนี้มีไม่มาก ความน่าสนใจแทบไม่มี กระแสนิยมเองก็น้อยลงไปเป็นธรรมดา
อันดับดาราที่หน้าตาดีที่สุด
อันดับหนึ่ง จางหย่วนฉี (720,000โหวต)
อันดับสอง หูเสวี่ย (650,000 โหวต)
อันดับสาม หน้ากากดอกไม้ต้องฝน (610,000 โหวต)
อันดับสี่เป็นสตาร์คิงคนหนึ่ง
อันดับเจ็ดเป็นฮั่วตงฟาง
ต่งซานซานเองก็ติดอันดับแบบคาดไม่ถึง อยู่ที่อันดับสิบเจ็ด
หูเสวี่ยเป็นดาราหญิงระดับ C รูปร่างหน้าตางดงามอย่างยิ่ง แต่ความนิยมกลับไม่มากเท่าไร สามารถขึ้นมาครองอันดับสองนี่ได้คาดว่าคงถูกเลือกขึ้นมา เหมือนหนิงหลันปีที่แล้ว ที่ทำให้จางเย่สนใจคือต่งซานซานกับหน้ากากดอกไม้ต้องฝนสามารถติดอันดับได้ยังไงมากกว่า ต่งซานซานยังเข้าใจได้ คนเขาสวยจริงๆ ประจวบกับเดอะแมสก์ซิงเกอร์ยังเป็นที่นิยมมาก เธอจะติดอันดับก็เข้าใจได้ แต่หน้ากากดอกไม้ต้องฝนได้ที่สาม? กระทั่งหน้าเธอยังไม่ได้เปิดเผยออกมาเลย คนดูรู้ได้ยังไงว่าเธอสวยหรือไม่สวย? หรือว่าคนส่วนใหญ่รู้แล้วว่าเธอคือใคร? เป็นไปไม่ได้!
จากนั้น จางเย่ก็ขยับมือ กวาดตาดูอันดับดาราสุดอัปลักษณ์รอบหนึ่ง
ตัดคะแนนโหวตไปตอนเที่ยงครึ่ง
ลำดับมีดังนี้
อันดับหนึ่ง หน้ากากโจ๊กเกอร์ (990,000 โหวต)
อันดับสอง จางเย่ (710,000 โหวต)
พอเห็นอันดับนี้ จางเย่ก็ตบตะเกียบลงบนโต๊ะ เกือบด่าคนออกมาแล้ว!
แม่งุนงง “อะไร? ติดอันดับเหรอ?”
จางเย่หน้าเขียวไปหมด!
“แม่ดูซิ” แม่หยิบโทรศัพท์ของเขาไปดู รู้สึกขำขึ้นมา “อันดับดาราสุดอัปลักษณ์? แกได้ที่สองนี่ พรืด! ยังได้อยู่นะ เห็นได้ชัดว่าความนิยมยังสูงอยู่ ถึงจะไม่ได้ทำงานแต่แฟนคลับก็ยังจำแกได้นะ”
จางเย่โมโหแล้ว “ความนิยมแบบนี้มีประโยชน์อะไร!”
แม่รีบปิดเอาไว้ “เอาล่ะ เอาล่ะ แกก็ได้แค่ที่สองเองไม่ใช่หรือไง ยังมีที่หนึ่งยิ่งกว่าแกอีกไม่ใช่หรือไง”
พูดถึงตรงนี้ จางเย่ก็เกือบสบถออกมาแล้วจริงๆ!
น้องสาวแม่งน่ะสิ!
อันดับหนึ่งนั่นก็ฉันเองเหมือนกัน!!


[Go To Next Chapter]( ./132.md)