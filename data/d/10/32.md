##บทที่ 932: ปราณของจางเย่!
คนของสำนักมวยสกุลโจวเริ่มร้อนใจ!
"ปรมาจารย์เฉิน!"
"ปรมาจารย์เฉิน ท่านยังรออะไรอีก!"
"ร่วมมือทำลายโจรแซ่เหราให้สิ้นซาก!"
"ร่วมมือกัน!"
"ครั้งนี้ไม่ต้องสนใจเรื่องหน้าตาแล้ว!"
"ถ้าปล่อยเหราอ้ายหมิ่นหลุดไปได้ล่ะก็ ยุทธภพต้องจบสิ้นแน่!"
เหราอ้ายหมิ่นหน้าไม่เปลี่ยนสี ปะทะกับโจวเทียนเผิงอีกหนึ่งฝ่ามือ ผลคือเหราอ้ายหมิ่นไม่ขยับ โจวเทียนเผิงกลับต้องถอยไปก้าวใหญ่!
สูงต่ำจำแนกชัดแล้ว!
เหราอ้ายหมิ่นถลึงตา "มีความสามารถน้อยนิดเพียงนี้หรือ?"
สามารถแดกดันปรมาจารย์ท่านหนึ่งเช่นนี้ ทั่วทั้งยุทธภพเห็นทีจะมีแต่เหราอ้ายหมิ่นคนเดียวที่สามารถ!
โจวเทียนเผิงสีหน้าเครียด ได้แต่ออกปาก "เหล่าเฉิน มาช่วยหน่อย!"
โจวเทียนเผิงยังไม่ได้ลงมือสุดกำลัง แต่เขาทราบอย่างหนึ่ง เหราอ้ายหมิ่นลงมือสุดกำลังแล้วหรือ? ยัง! ทั้งสองฝ่ายกำลังรอคอย รอเอาชีวิตอีกฝ่ายในกระบวนท่าเดียว!
เฉินสี่ซึ่งอยู่ห่างออกไปอีกฟากไม่ไกล ถอนใจเบาๆ มองเหราอ้ายหมิ่นแล้วกล่าว "เช่นนั้นขอล่วงเกินแล้ว! โปรดระวังตัว!" เขาทราบว่าไม่เข้าไปก็ไม่ได้แล้ว!
คนของสำนักมวยแปดทิศล้วนหน้าเปลี่ยนสี!
หลวี่อวี้หู่ร้อง "ศิษย์พี่ใหญ่ระวัง!"
จ้าวอวิ๋นหลงคำราม "โจรแซ่เฉินมาแล้ว!"
ซ่งเจียวตะโกน "ศิษย์พี่ใหญ่ระวัง!"
พวกเขาล้วนแต่เป็นกังวล ศิษย์พี่ใหญ่รับมือกับโจรแซ่โจว โอกาสชนะนับว่าสูง แต่หากเฉินสี่สอดมือเข้ามา ศิษย์พี่ใหญ่ต้องเผชิญอันตรายแล้ว!
สถานการณ์เปลี่ยนในทันที!
บรรยากาศในที่นั้นเปลี่ยนเป็นตึงเครียด!
เพียงชั่วขณะ เฉินสี่ เจ้าสำนักหัวซานก็ลงมือแล้ว เพียงก้าวเดียวเฉินสี่ก็ร่นระยะสามเมตรตรงเข้ามาหาเหราอ้ายหมิ่นกับโจวเทียนเผิง!
ฝ่ายสำนักหัวซานตื่นเต้น
"อาจารย์สู้ๆ!"
"เจ้าสำนักต้องชนะ!"
"ปราบโจรแซ่เหรา เป็นความรับผิดชอบของทุกคน!"
เฉินสี่เข้าใกล้เหราอ้ายหมิ่นเรื่อยๆ ปากคำรามคำหนึ่ง กระบวนท่าของสำนักหัวซานที่ไม่ถ่ายทอดแก่คนนอกพลันปรากฏออกมา!
ท่ามกลางสายตากระวนกระวายของผู้คน มีเพียงเฉินสี่ โจวเทียนเผิงและเหราอ้ายหมิ่นสามคนเท่านั้น แม้แต่เฉินสี่กับโจวเทียนเผิงก็ยังลืมไปแล้วว่าพวกเขากำลังประลองสองต่อสอง บนเวทีลุยไถยังมีอีกคนหนึ่ง!
จางเย่ขยับแล้ว สาวเท้าออกมาเรียบๆ สามก้าว ไม่ได้รวดเร็วอะไร แต่ทว่าขณะที่เขาค่อยๆ เดินไปหาเหราอ้ายหมิ่น กระบวนท่าที่ไม่มีใครมองออกก็ถูกเขาใช้ออกอย่างช้าๆ เช่นกัน ชั่วขณะนั้น พลังทั่วร่างของจางเย่ก็คล้ายไม่เหมือนเดิมอีก!
ทุกคนชะงัก
ฟ่านเหวิน "เฉินเจิน?"
อาจารย์ซุน "เป็นเขา!"
หลิวอี้จ่าง "น้องเฉินอย่าเข้าไป!"
หลวี่อวี้หู่ "คุณ คุณรับไม่ไหวหรอก!"
ซ่งเจียว "อย่าขวางทาง!"
เฉินสี่ชะงัก เงาฝ่ามือได้แต่เปลี่ยนทิศทางหันไปหาจางเย่ ฝ่ามือนี้เขาคิดใช้รับมือเหราอ้ายหมิ่น ย่อมต้องลงมืออย่างสุดกำลัง กระบวนท่ายิ่งดุดัน เมื่อต้องเปลี่ยนทิศไปหา ‘เฉินเจิน’ ก็ไม่อาจรั้งกลับ กระบวนท่าที่ใช้ออก แม้คิดหยุดมือก็ทำไม่ได้!
รนหาที่ตาย!
เจ้ารนหาที่ตายเอง!
เฉินสี่ประกายตาดุดัน เห็นได้ชัดว่าเขาวางแผนกำจัดเฉินเจินก่อน ค่อยร่วมมือกับโจวเทียนเผิงสยบเหราอ้ายหมิ่น!
ทว่าที่เฉินสี่กับคนอื่นๆ คาดไม่ถึงก็คือ 'เฉินเจิน' ผู้นี้หน้าไม่เปลี่ยนสี ยังคงสงบเยือกเย็นเช่นเดิม ไม่ถลันหลบ ทั้งยังยกมือขึ้นรับ แม้มองเห็นว่าเชื่องช้า แต่ความจริงรวดเร็วเป็นที่สุด!
จางเย่ยกมือขึ้น สะบัดข้อมือวูบหนึ่ง ความรู้สึกถึงจังหวะคล้ายเร็วคล้ายช้าก็แผ่ซ่านมาจากตัวเขา ข้อมือนั้นใช้รับพลังฝ่ามือของเฉินสี่ ภาพตรงหน้าคล้ายหยุดลงวินาทีหนึ่ง ทันใด ฝ่าเท้าของจางเย่บิดครั้งหนึ่ง ข้อมือตวัด เรี่ยวแรงทั้งหมดในกระบวนท่าของอีกฝ่ายก็ถูกคลี่คลายลงอย่างง่ายดาย ภายใต้ความเคลื่อนไหวครั้งนี้ พลังทั้งหมดของอีกฝ่ายก็คล้ายสลายไปกับอากาศธาตุ
เงาฝ่ามือหยุด!
เฉินสี่เองก็หยุด!
ไม่ใช่เฉินสี่ต้องการหยุด ฝ่ามือที่ใช้ออกมานี้คล้ายดังนักวิ่งคนหนึ่ง เมื่อออกวิ่งแล้วใช่ว่าจะหยุดลงได้ในทันที ต่อให้เฉินสี่อยากจะหยุดก็ไม่มีทางทำได้ อย่างไรก็ต้องการเวลาช่วงหนึ่ง หรือสิ่งกระทบบางอย่าง! แต่ทว่าภาพตรงหน้าทำให้เฉินสี่ต้องสะท้าน เดิมทีความเคลื่อนไหวที่ปราดเปรียบดุจกระต่ายโผนกลับหยุดยั้งลง แรงทั้งหมดคล้ายฟาดใส่อากาศธาตุ สูญเสียเรี่ยวแรงขับเคลื่อน ปล่อยเขายืนนิ่งอยู่ที่เดิม!
ภาพตรงหน้าแปลกประหลาดเกินไป!
แปลกประหลาดจนไม่อาจเข้าใจได้!
โจวเทียนเผิงตะลึงงัน!
เหราอ้ายหมิ่นเลิกคิ้ว
ทุกคนในสถานที่ไม่มีใครมีปฏิกิริยา ต่างมองบนเวทีจนตาแทบถลน!
"ทำไมกัน?"
"ปรมาจารย์เฉินเป็นอะไรไปแล้ว?"
"ทำไมถึงหยุดมือ?"
"นี่ นี่มันเรื่องอะไรกันแน่?"
"ใครบอกข้าทีว่านี่เรื่องอะไรกัน?"
"ทำไมปรมาจารย์เฉินยั้งมือ? หรือเกรงจะสังหารอีกฝ่ายในฝ่ามือเดียว?"
"อาจารย์ อย่าออมมือ!"
ไม่มีใครเข้าใจ ทั้งไม่มีใครทราบเหตุผล ได้แต่เชื่อว่าที่เฉินสี่ไม่กล้าลงมือรุนแรงเพราะเกรงจะสังหารอีกฝ่าย พลังฝ่ามือจึงไม่ได้ลงมือสุดแรงเช่นก่อนหน้า
แต่ทว่ามีเพียงเฉินสี่ โจวเทียนเผิง และเหล่าอาจารย์ผู้ใหญ่ในวงการจำนวนไม่กี่คนเท่านั้นที่มองออกว่า ไม่ใช่เฉินสี่ยั้งมือด้วยตนเอง!
ไม่ดีแล้ว!
'เฉินเจิน' คนนี้ไม่ใช่ผู้ฝึกยุทธ์อิสระเป็นแน่
ฟ่านเหวินแห่งหัวซานหน้าเครียด "ศิษย์พี่ระวังด้วย!"
ได้ยินฟ่านเหวินตะโกน คนของสำนักใหญ่น้อยล้วนตกใจ!
ระวัง?
ระวังอะไร?
ปรมาจารย์เฉินยังต้องระวังใครอีก?
แต่ทว่าภาพต่อมา ทำให้ทุกคนทราบความหมายแล้ว!
จางเย่ลงมืออีกครั้ง ทว่าไม่เหมือนกับครั้งก่อน คราวนี้จางเย่เป็นฝ่ายชิงลงมือ กระบวนท่าก็แปลกประหลาดถึงขีดสุด ฝ่ามือไม่ได้ออกมาเป็นเส้นตรง แต่ตวัดข้ามผ่านพื้นที่ว่างเป็นวงโค้ง ผลักเข้าไปจากเชื่องช้ากลายเป็นรวดเร็วไปยังเฉินสี่!
ไม่ใช่การตบฟาด!
ไม่ใช่การกระแทกฟัน!
เป็นเพียงการผลักที่ไม่เจ็บไม่คัน!
พูดกันตามตรง กระบวนท่าเช่นนี้ไม่ควรมีอะไรร้ายกาจ เฉินสี่เตรียมรับมือตรงๆ ใจกลางฝ่ามือมีพลังปราณอยู่สายหนึ่ง หมายจะกำราบอีกฝ่ายในกระบวนท่าเดียว ถือเป็นกระบวนท่าที่ข่มเหงคนถึงที่สุด โดยปกติเมื่อปรมาจารย์ต้องประลองกับผู้ไร้กำลังภายในต่างก็ไม่ดึงพลังนี้ออกมาใช้ พลังปราณนี้เมื่อใช้ออกแล้ว ผู้ไม่มีพลังย่อมไม่อาจรับมือได้โดยเด็ดขาด! เหราอ้ายหมิ่นกับโจวเทียนเผิงทั้งสองยิ่งสู้ยิ่งดุดัน ฝ่ายโจวเทียนเผิงปรากฏเค้าลางพ่ายแพ้ เฉินสี่ย่อมรีบร้อนเข้าไปช่วยเหลือ จึงใช้พลังภายในโดยไม่สนใจเหตุผลอื่นใด!
เหราอ้ายหมิ่นนัยน์ตาวาววูบ "หลบ!"
ซ่งเจียวร้อง "พลังภายใน!"
หลวี่อวี้หู่ "ไร้ยางอายนัก!"
จ้าวอวิ๋นหลงสบถ "โจรแซ่เฉินไม่ต้องการหน้าตาแล้วรึ!"
หลิวอี้เฉวียนหลิวอี้จ่างสองพี่น้องก็โวย "น้องเฉินหลบเร็ว!"
ทว่าจางเย่ไม่หลบ ความจริงแม้อยากหลบก็ไม่ทันแล้ว พลังสายหนึ่งที่แม้แต่เขาก็ไม่ทราบว่ามาจากที่ใดแผ่ซ่านไปทั่วร่าง พอผลักออกไป บนมือคล้ายมีพลังไม่สิ้นสุด แผ่พุ่งทะลักออกไปเต็มที่โดยจางเย่เองก็ไม่อาจควบคุมได้!
ปัง!
ทั้งสองฝ่ามือปะทะกันกลางอากาศ!
จางเย่รู้สึกเหมือนมีพลังอันกล้าแข็งปะทุออกจากใจกลางฝ่ามือ มุมปากกระตุกน้อยๆ ตัวคนสะท้าน ก้าวถอยหลังติดๆ กันสามก้าว
พอมองฝั่งเฉินสี่ ฝ่ายนั้นทั้งร่างส่ายโงนเงนไม่มั่นคงจนต้องถอยหลังไปก้าวใหญ่ ลมหายใจปั่นป่วน ฝ่ามือเต็มไปด้วยเหงื่อแตกพลั่ก!
เฉินสี่ตระหนกแล้ว!
โจวเทียนเผิงและเหราอ้ายหมิ่นที่กำลังสู่กันอยู่ก็ตระหนก!
เหล่าผู้ชมค่ายพรรคใหญ่สำนักเล็กน้อยหลายร้อยก็ตระหนกไปเช่นกัน!
ประมือกันหนึ่งกระบวนท่า จางเย่กับเฉินสี่ล้วนได้รับบาดเจ็บ!
ฟ่านเหวินสูดลมหายใจเย็นเยียบ!
เจ้าสำนักคุนหลุนถึงกับใจเต้นรัว!
ซ่งเจียวตระหนก "พลังภายใน!"
สวีฝานยินดีสุดระงับ "เป็นพลังภายใน!"
หลวี่อวี้หู่แทบไม่เชื่อสายตาตนเอง คนผู้นี้มั่วเข้ามาร่วมงานชัดๆ ทำไมถึงมีพลังภายในไปได้? ทำไมถึงฝึกจนสามารถกลั่นปราณออกมาได้!?
"สวรรค์!"
"นี่..."
"หมอนี่เป็นใคร?"
"เชี่ย! คนผู้นี้เป็นใครกันแน่!?"
เหอป้าเต้าก็ตกใจอย่างยิ่ง!
พรรคใหญ่และเหล่านักบู๊ไร้สังกัดรวมถึงสำนักเล็กล้วนงงงัน!
ภาพที่เห็นช่างชวนตระหนกเกินไปแล้ว นักบู๊ไร้สังกัดที่ไม่ทราบโผล่มาจากไหน กลับรับมือปรมาจารย์เฉินสี่แห่งยุทธภพได้โดยไม่เสียเปรียบ ทั้งสองล้วนใช้กำลังภายในได้!
มารดามันขู่ขวัญคนเกินไปแล้ว!
'เฉินเจิน' คนนี้เป็นใคร? ผู้เหี้ยมหาญท่านนี้โผล่หน้าออกมาจากหินก้อนใดกันแน่!?


[Go To Next Chapter]( ./33.md)