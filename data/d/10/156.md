##บทที่ 1056 : ‘ฉันคือนกน้อยน้อยตัวหนึ่ง’!
บนเวที
หน้ากากวันเวลาแสดงจบแล้ว
ผู้ชมปรบมืออย่างกระตือรือร้น ทว่าความรู้สึกในใจแต่ละคนกลับไม่กระเตื้องเท่าสีหน้าที่แสดงออกมา
“เพราะนะ”
“นั่นสิ ก็เพราะดี”
“แต่รู้สึกเหมือนขาดอะไรไป!”
“วันนี้เป็นเพลงเด็กหมดเลย!”
“ใช่ ฟังมาสามเพลงแล้ว นักร้องใหม่เพลงหนึ่ง ไม้ใกล้ฝั่งเพลงหนึ่ง วันเวลาอีกเพลงหนึ่ง จริงสิ เพลงของนักร้องใหม่อีกคนนั่น ตรงท่อนสุดท้ายก็เพิ่มเนื้อเพลงมาเป็นเพลงสำหรับเด็ก เพียงแต่ทำนองถูกเปลี่ยน ก็นับว่าเป็นไอเดียใหม่อยู่นะ ไอ้เพราะมันก็เพราะอยู่ แต่ฟังเยอะขนาดนี้ก็ไม่ไหว เพลงแนวบวกโลกสวยมันก็ไม่เลวหรอก แต่นี่มันก็โลกสวยเยอะเกินไปแล้วไหม?”
“ให้ทำไงได้เล่า ก็พวกนักร้องโดนเพ่งเล็งกันนี่นา!”
“ไม่ใช่แค่รายการเดอะแมสก์นะ รายการเพลงที่อื่นก็เหมือนกัน”
“เฮ้อ หรือจะไม่มีนักร้องลุกขึ้นมาต่อต้านเลยสักคน?”
“ใครจะกล้าต่อต้านล่ะ? ได้กลายเป็นเป้านิ่งเลยน่ะสิ!”
“พูดถึงอาจารย์จาง ฉันล่ะคิดถึงเขาจังเลย ถ้าอาจารย์จางอยู่บนเวทีนะ ต้องสนุกมากแน่ๆ เขาคงไม่สนใจพวกกระทรวงวัฒนธรรมหรือสมาคมโทรทัศน์อะไรนั่นหรอก!”
“ฮ่าๆ ไม่ผิด จางเย่นิสัยแบบนี้เลย!”
“ไม่มีทางผิดได้หรอก บางทีฉันก็ด่าจางเย่จนชิน แต่พอไม่เห็นเขาหลายวันเข้าก็รู้สึกขาดอะไรไป นายว่านี่ฉันป่วยหรือเปล่า?”
“เสียดายจังที่เวทีนี้ไม่มีจางเย่”
“อาจารย์จางโดนแบนอย่างเด็ดขาดไปแล้ว ไม่รู้เมื่อไรถึงจะได้กลับมาโลดแล่นอีก”
“เฮ้อ วงการบันเทิงที่ไม่มีจางเย่ ไม่สนุกเลย!”
“ถึงตาโจ๊กเกอร์แล้วล่ะ!”
“คนสุดท้ายแล้ว!”
“ดูว่าเขาจะร้องเพลงอะไรดีกว่า”
เสียงของต่งซานซานดังขึ้น “ขอเชิญนักร้องท่านสุดท้าย—หน้ากากโจ๊กเกอร์ค่ะ”
ผู้ชมปรบมือ ทุกคนต่างเกิดความคาดหวังกับเพลงของโจ๊กเกอร์
โจ๊กเกอร์ก้าวขึ้นมาบนเวที
ตรงหน้าจอปรากฏชื่อเพลง
—‘ฉันคือนกน้อยน้อยตัวหนึ่ง[1]’
พอผู้ชมเห็น ต่างก็หมดคำพูด
“เชี่ย”
“เพลงเด็กอีกแล้วเหรอ”
“นกน้อยน้อย? เพลงเด็กแน่นอน!”
“ฟังจนเอียนแล้ว!”
“ไม่ต้องร้องแล้วได้รึเปล่า? ขอร้องล่ะ!”
“ไอ้พวกสมาคมโทรทัศน์พวกนี้ วุ่นวายไปหมด! รายการเพลงดีๆ ก็เล่นซะกลายเป็นแบบนี้ไปแล้ว? นักร้องพวกนี้ก็เหมือนกัน ไม่มีเรี่ยวแรงขัดขืนเลยรึไง”
“อ่อนแอจริงๆ!”
“จริงด้วย ไม่มีใครกล้าพูดอะไรเลยเหรอ”
“นี่ก็ถือว่าไม่เลวแล้ว พวกนายไม่เห็นรายการอื่นหรือไง เพลงเหมือนกันไปหมดเลย”
“เฮ้อ ย้อนระลึกจางเย่ มิยอมหวนเจียงตง[2]!”
------------
 
ที่ด้านหลังเวที
หน้ากากนักร้องที่แสดงจบแล้วต่างมานั่งพักอยู่ที่ห้องน้ำชา
วันเวลาที่เพิ่งกลับเข้ามาเป็นคนสุดท้าย ตอนนี้กำลังจ้องมองจอโทรทัศน์ ไม่พูดจา
นักร้องมาใหม่ถอนใจเฮือก “โจ๊กเกอร์ก็ร้องเพลงเด็กเหมือนกัน?”
ดอกไม้ต้องฝนน้ำเสียงเจืออารมณ์ขุ่นเล็กน้อย “ไม่ร้องเพลงเด็กแล้วจะให้ร้องเพลงอะไร นี่เป็นการเลือกที่ปลอดภัยที่สุดแล้ว!”
นักร้องมาใหม่อีกคนถอนหายใจ “ตอนนี้สถานการณ์สุ่มเสี่ยง พวกเราระวังตัวไว้จะดีที่สุด”
ข้างบนเวที
บรรดาแขกรับเชิญล้วนมองดูบนจอ
เพลงเด็กอีกแล้ว?
เฮ้อ
เฉินกวงยิ้มขื่น
จางเสียกับเอมี่สีหน้าเรียบเฉย
ตอนของวันนี้ แม้แต่พวกเขาก็ยังคิดว่าไม่น่าสนใจ
แสงไฟในห้องอัดเริ่มมืดสลัวลง
เสียงดนตรีบรรเลงขึ้น
ผู้ชมหลายคนเมื่อเห็นชื่อเพลง ต่างก็หมดสิ้นความสนใจในทันที
แต่ทันใดนั้น เสียงของโจ๊กเกอร์ก็พลันก้องดังขึ้นโดยไร้สัญญาณล่วงหน้า เมื่อทุกคนได้ยินเสียงร้องนั้น ก็เป็นต้องชะงักกึกราวกับถูกฟาดโดยไม่ทันตั้งตัว!
“มีบางทีที่ฉันคิดว่าตนเป็นเช่นดั่งนกตัวน้อยน้อย”
“อยากจะบินไป”
“แต่บินยังไงก็ไม่สูงเลย”
ทุกคนตื่นตะลึง!
นี่มันไม่ใช่เพลงเด็ก!
เชี่ย!
นี่มันไม่ใช่เพลงสำหรับเด็กเลย!
มารดามันเถอะ นี่มันเพลงร็อกต่างหาก!
ดอกไม้ต้องฝนที่อยู่ในห้องน้ำชาพลันมีสายตาเปลี่ยนไป!
เพลงนี้…
เนื้อเพลงนี้มัน…
เหล่าผู้ชมตื่นเต้นขึ้นมาทันที!
สายตาของโจ๊กเกอร์แฝงไว้ด้วยความมืดมัวและสิ้นหวัง
“ก็มีบางวันที่ฉันเกาะอยู่บนกิ่งไม้”
“แต่กลับกลายเป็นเป้าของนายพราน”
“เมื่อบินขึ้นไปบนท้องฟ้าใสจึงได้พบว่าตนเอง จากนี้ไปไร้ที่พึ่งพิง”
ใต้ดาวฉัตรจักรพรรดิทำฉันใด?
ไม่ทันพลิกตัวหัวค้างติด
หมวกผุพังบังใบหน้าฝ่าตลาด
เรือรั่วจุสุราลอยกลางธาร [3]
ฉันสุดทนแล้ว!
ผิดหวังมาตลอดจริงๆ!
โจ๊กเกอร์เสียงสั่นเครือเล็กน้อย “ทุกค่ำคืนยามสงัดตัวฉันมิอาจหลับใหล”
เขาชี้ยังแผ่นอกของตน ทิ่มนิ้วกดลงไป “เฝ้าสงสัยว่ามีเพียงพรุ่งนี้ของตนหรือไม่ที่จะไม่ดีไปกว่านี้”
“อนาคตจะเป็นอย่างไร?”
“สุดท้ายใครเล่าจะรู้?”
“ความสุขนั้นหรือมันจะเป็นเพียงคำเล่าลือ”
“ที่ฉันไม่มีวันค้นเจอ”
เฉินกวงฟังแล้วขบกรามแน่น!
เหยาเจี้ยนไฉอัศจรรย์ใจ!
เอมี่เองก็ถูกเสียงร้องของโจ๊กเกอร์สั่นสะเทือนอย่างลึกล้ำ ไม่รู้สึกตัวแม้แต่ว่าตัวเองกำลังอ้าปากค้างด้วยกิริยาไม่สำรวม ได้แต่ฟังอย่างโง่งมอยู่เช่นนั้น!
โจ๊กเกอร์เปล่งเสียงสูงทะลวงฟ้า
“ฉันคือนกน้อย น้อย น้อย น้อยตัวหนึ่ง”
“อยากจะบิน บินไป! แต่บินเท่าไรก็ไม่สูง!”
“ฉันอยากได้โหยหา เฝ้าฝันไขว่คว้า ก็เพียงหนึ่งอ้อมกอดอบอุ่น!”
“ความต้องการแค่นี้มันมากไปหรือไร?”
ผู้ชมนับไม่ถ้วนพลันลุกขึ้นยืน!
“สุดยอดเลย!”
“โอ้ มาย ก็อด!”
“โจ๊กเกอร์! โจ๊กเกอร์!”
ทุกคนตื่นเต้นจนอยู่ไม่อาจอยู่เฉย!
ในห้องดื่มชา เหล่านักร้องก็กำลังตกตะลึง!
วันเวลา “เขากล้าร้องจริงหรือ”
แม้แต่คนโง่ฟังยังรู้ ว่านอกจากชื่อเพลงเท่านั้นที่ดูเหมือนเป็นเพลงสำหรับเด็ก แต่ความจริงเนื้อหาข้างในเพลงกับเป็นคนละเรื่อง!
โจ๊กเกอร์หลับตาลง ปากขยับร้อง
“คนที่รู้จักชื่อฉันทั้งหลายเอ๋ย พวกคุณสบายดีไหม?”
“ในโลกที่เล็กแคบเช่นนี้”
“ชะตากรรมเราไม่อาจหนีพ้น”
“เมื่อฉันได้ลิ้มรสความอบอุ่นและเย็นชาของผู้คน”
“เมื่อคุณตัดสินใจแผดเผาความฝันตนให้ลุกไหม้”
“ความกดดันในวิถีหรือศักดิ์ศรีแห่งชีวิตอย่างไหนกันที่สำคัญ”
สำหรับฉัน ศักดิ์ศรีสำคัญกว่า!
สำหรับฉันแล้ว มันสำคัญยิ่งกว่าชีวิต!
แต่ฉันทำเต็มที่แล้ว!
ฉันทุ่มไปทั้งหมดแล้วจริงๆ!
ความต้องการของฉันไม่ได้มากมาย ฉันเพียงแต่ทำงานไปเงียบๆ ค้นหาสิ่งที่เหมาะกับตนเอง สถานที่ซึ่งจะยอมรับในสิ่งที่ฉันเป็น แต่ทำไมถึงหาไม่มีเลย? ทำไมจนป่านนี้ฉันถึงไม่มีที่ไหนให้เดินไป?
มันยากมากเลยหรือ
ความต้องการนี้ ยากเย็นถึงเพียงนั้นจริงๆ งั้นหรือ
หานฉีฟังแล้วร้องไห้ ราวกับเพลงของโจ๊กเกอร์นั้นมีเวทมนตร์สะกด ไม่รู้ว่าน้ำตาไหลออกมาได้อย่างไร เธอไม่รู้ว่าโจ๊กเกอร์เป็นใคร และไม่รู้ว่าเคยเกิดเรื่องอะไรขึ้นกับเขากันแน่ แต่เธอมั่นใจ ว่านั่นจะต้องเป็นเรื่องแสนเศร้าที่ทั้งหดหู่และน่าโกรธแค้นอย่างแน่นอน!
อาจารย์โจ๊กเกอร์
คุณคือใครกันคะ?
คุณผ่านเรื่องราวมามากน้อยแค่ไหนกันแน่ ถึงได้ร้องเพลงเช่นนี้ออกมา!
เสียงของโจ๊กเกอร์พุ่งทะยานขึ้นไปอีกระดับ
สับสน?
หรือคร่ำครวญ?
หรือว่าตั้งคำถามกับโลกนี้?
“ฉันคือนกน้อย น้อย น้อย น้อยตัวหนึ่ง”
“อยากจะบิน บินไป!
“แต่บินเท่าไรก็ไม่สูง!”
“ฉันอยากได้โหยหา เฝ้าฝันไขว่คว้า ก็เพียงหนึ่งอ้อมกอดอบอุ่น!”
“ความต้องการแค่นี้มันมากไปหรือไร?”
โจ๊กเกอร์แค่นหัวเราะกับตัวเองคำหนึ่ง เสียงเพลงพลันทอดเบาลง ในน้ำเสียงของเขาเจือไว้ความผิดหวังต่อวงการ และทั้งแฝงความกังขาต่อโลกใบนี้ 
“ความต้องการแค่นี้...มันมากไป...หรือไร?”
 
****************
[1] เพลง 我是一只小小鸟 (ฉันคือนกน้อยน้อยตัวหนึ่ง) ต้นฉบับโดย 赵传 (จ้าวฉวน) ปี1990
[2] บทกวีอาทิตย์คิมหันต์ ปรากฏในตอนที่ 748
[3] บทกวีผลิร้อนร่วงหนาวช่างปะไร ปรากฏในตอนที่ 179
 


[Go To Next Chapter]( ./157.md)