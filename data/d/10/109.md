##บทที่ 1009 : บทเพลงที่สองของโจ๊กเกอร์!
ที่หลังเวที
ในห้องรับรอง
จางเย่กลับมาแล้ว ทันทีที่เข้าห้องมาเขาก็หันไปถาม “น้ำ?”
หานฉีชะงัก “คะ?”
จางเย่ทำท่าขอน้ำดื่ม
หานฉีจึงเข้าใจ รีบไปหยิบน้ำมาขวดหนึ่งทันที
จางเย่ดื่มเสร็จก็ไม่พูดไม่จาอะไร
หานฉี “อาจารย์คะ เพลงต่อไป คุณจะ…”
จางเย่ส่ายหน้า ชี้ไปที่คอของตน จากนั้นก็โบกมือ เป็นเชิงบอกว่าตอนนี้ตนพูดไม่ได้ ความจริงก็ใช่ว่าจะไม่มีเสียง เพียงแต่เขาอยากจะพักให้เสียงฟื้นคืนสักหน่อย พอร้องเพลง ‘โอเปรา’ นั่นจบ คอของเขาก็แทบถึงขีดจำกัดแล้ว ถ้าให้ร้องอีกรอบ ก็ไม่แน่ว่าเขาจะร้องออกไหม ความจริงการใช้เสียงหลบอย่างนี้เหนื่อยมาก ทำให้ทั้งจมูกและคอตีบได้ ยิ่งกว่านั้นยังอยู่ในช่วงที่เขาเพิ่งทรงตัวจากอาการเจ็บป่วยสาหัสมาด้วย
หานฉีเข้าใจแล้ว และรู้สึกเป็นกังวล “งั้นเพลงต่อไปคุณจะทำยังไงล่ะคะ?”
จางเย่ยิ้ม ชูนิ้วหัวแม่โป้ง เป็นสัญญาณบอกให้เธอวางใจ
เขาไม่ได้นิ่งนอนใจ และได้คาดการณ์ไว้ก่อนแล้ว ถึงได้ซ้อมเพลงไว้แบบนี้ เพลงที่สองจะใช้วิธีการร้องการออกเสียงเหมือนกับเพลงแรกไม่ได้ ไม่อย่างนั้นเขาจะร้องไม่ไหวเข้าจริงๆ ตอนนี้ยังมีเวลาพักอีกประมาณเกือบชั่วโมง เขาคิดว่าตนเองน่าจะฟื้นตัวได้ทัน
……
ที่ห้องส่ง
การแข่งขันยังคงดำเนินต่อไป
หน้ากากทานตะวันใต้ดวงดาวขึ้นเวทีแล้ว
“ลุกไหม้!”
“จะลุกไหม้!”
“จะปล่อยให้ เลือดหลั่งไหลริน!”
“ลุกไหม้!”
“จะลุกไหม้!”
“จะปล่อยให้ วิญญาณโบยบิน!”
วันนี้หน้ากากทานตะวันเลือกร้องเพลงร็อก ซึ่งเป็นจุดแข็งเดิมของเขามาตั้งแต่สัปดาห์แรก เพียงแต่บทเพลงไม่ได้น่าตื่นตะลึงเท่าในสัปดาห์แรกแล้ว แม้ผู้ชมจะยังตื่นเต้นสนุกสนานไปด้วย แต่ก็ไม่ได้รุนแรงเท่าสัปดาห์แรกแล้วเช่นกัน
จากนั้น หน้ากากนักร้องที่มาใหม่ก็ขึ้นเวที
รูปลักษณ์หน้ากากที่วาดลวดลายดุดันปรากฏแก่สายตาผู้ชม
—หน้ากากเทพสงคราม!
หน้ากากของเขาเป็นสไตล์สมัยใหม่ซึ่งผสมผสานศิลปะหลายแขนงเข้าด้วยกัน ด้วยพื้นหน้ากากสีเทา ทำให้มองดูคล้ายนักร้องที่พร้อมระเบิดพลัง!
ตัวคนก็เป็นสมดั่งชื่อ
คนผู้นี้เมื่อเปิดปากก็เปล่งเสียงสูงรุนแรง
“โว้ว!”
“ฉันคือดวงตะวันแห่งชีวิต!”
“สาดแสงส่องไปทั่วทุกทิศ!”
“ปลดปล่อยพลังไร้สิ้นสุด!
ว่ากันตามปกติ เวลาที่เห็นคนหน้าใหม่ขึ้นเวทีเป็นครั้งแรก ผู้ชมก็น่าจะค่อนข้างตื่นเต้นรอคอย แต่วันนี้ไม่รู้เพราะเหตุใด ปฏิกิริยาตอบสนองของผู้ชมจึงมีไม่ค่อยมากนัก ทุกคนยังคงกรีดร้อง ปรบมือ แต่ก็ไม่มากเท่าที่บรรดานักร้องคาดการณ์ไว้
ผู้ชมบางคนถึงกับออกนอกเรื่อง
“พวกนายว่าโจ๊กเกอร์เป็นใครกันแน่น่ะ?”
“ไม่รู้จริงๆ”
“ดาราระดับบีขึ้นไป ผู้ชาย นอกจากเฉินกวงกับสตาร์คิงแล้วยังจะมีใครร้องได้แบบนี้อีกเหรอ?”
“เพลง ‘โอเปรา’ นั่นแม่งโคตรเทพจริงๆ!”
“นั่นสิ ไม่มีเนื้อเพลงเลย ใครแม่งจะเคยฟัง?”
“ฉันล่ะยอมเขาเลยจริงๆ!”
“ฉันด้วย โจ๊กเกอร์คนนี้เจ๋งโคตร!”
“อยากดูเพลงต่อไปของเขาจัง!”
“ใช่ ตอนนี้เสียงเขาหายดีมาเจ็ดแปดส่วนแล้ว น้ำเสียงก็ปกติ แต่เพลงเมื่อกี้ใช้เสียงหลบเลยฟังไม่ออก ถ้าเขาร้องด้วยเสียงจริงต้องเดาได้แน่!”
การร้องเพลงจบลง
การโหวตเริ่มขึ้น
หน้ากากทานตะวันใต้ดวงดาวคว้าไป 222 คะแนน!
หน้ากากเทพสงครามได้ไป 177 คะแนน!
ผู้ชมประมาณร้อยคนไม่ออกเสียง สละสิทธิ์การโหวต!
หน้ากากทานตะวันใต้ดวงดาวชนะแล้ว ทว่าเขาก็ไม่ได้มีท่าทีดีใจอะไรนัก
หน้ากากเทพสงครามก็ยิ้มขมขื่น เขาย่อมสัมผัสรับรู้ได้ว่าใจของผู้ชมไม่อยู่ตรงนี้
จากนั้น นักร้องกลุ่มสุดท้ายก็ขึ้นเวที
คนแรกที่ออกมาเป็นนักร้องที่มาใหม่—หน้ากากนายท่านนกยูง เขามาในบทเพลงพื้นบ้านเพลงหนึ่ง ร้องได้ไพเราะ และบทเพลงนี้ก็ดังมาก
ตามมาด้วยนักร้องคนสุดท้ายในวันนี้—หน้ากากไม้ใกล้ฝั่ง ยังคงมาในสไตล์ของตนเอง เธอเลือกเพลงที่สงบนิ่ง และร้องได้อย่างน่าตื่นตา วันนี้เธอแสดงได้ดีกว่ารอบที่แล้วมาก
“ห้วงความคิดถึง”
“มีแต่ขื่นขม”
“ห้วงความรู้สึก”
“มีแต่โศกศัลย์”
ผลโหวตท้ายที่สุด หน้ากากไม้ใกล้ฝั่งเอาชนะไปอย่างขาดลอย!
หน้ากากไม้ใกล้ฝั่ง : 302 โหวต!
หน้ากากนายท่านนกยูง : 115 โหวต!
มีผู้ชมอีกแปดสิบกว่าคนสละสิทธิ์!
ทีมรายการหน้าเจื่อน
จางเสียหันไปด้านข้าง “วันนี้มันเกิดอะไรขึ้น?”
เฉินกวงก็สังเกตเห็น “การแข่งของคู่แรกดุเดือดเกินไป ผู้ชมก็เลยยังอินไม่หาย”
เอมี่หัวเราะ “ทุกคนใจลอย มัวแต่เดาว่าโจ๊กเกอร์คือใครอยู่น่ะสิ แถมเมื่อกี้เขายังบอกด้วยว่าเป็นระดับบีขึ้นไป ขอบเขตนี้ที่จริงก็ไม่กว้างนะ”
เฉินอี้ตงกระแอม “ผมไปลองค้นดูแล้วเหมือนกัน”
หน้าจอมือถือของเขาสว่าง บนจอเป็นรายชื่อศิลปินหน้าใหม่ เขาค้นที่ระดับบีขึ้นไป เพื่อจะตามหาว่าโจ๊กเกอร์คือใคร
แขกรับเชิญยังเป็นขนาดนี้ กับผู้ชมยิ่งไม่ต้องพูดถึง!
ทุกคนถูกบทเพลงไร้เนื้อร้องของโจ๊กเกอร์สั่นสะเทือนเข้าจริงๆ!
การอัดรายการในวันนี้ยังคงดำเนินต่อ ช่วงต่อไปคือแข่งรอบคัดออก เป็นการแข่งขันระหว่างดอกไม้ต้องฝน เทพสงคราม นายท่านนกยูง มีเพียงคนเดียวที่จะได้อยู่ต่อ
ดอกไม้ต้องฝนได้แสดงก่อน ทว่าเมื่อเธอร้องเพลงที่ใช้เสียงหลบของเธอดังเดิมจบ ผลแพ้ชนะก็ไม่ต้องสงสัยแล้ว
เทพสงครามร้องได้น่าเพลิดเพลิน
นายท่านนกยูงก็งัดเอาพลังทั้งหมดของตนออกมาสู้
แต่อย่างไรก็ตาม ดอกไม้ต้องฝนยังคงเหนือกว่าและคว้าชัยชนะมาได้ นี่เป็นเรื่องที่ช่วยไม่ได้จริงๆ ดอกไม้ต้องฝนเป็นนักร้องที่ได้เรตติ้งสนับสนุนสูงที่สุดของ ‘เดอะแมสก์ซิงเกอร์’ ในเวลานี้ เทคนิคการร้องเพลงของเธอก็ไร้ที่ติ นอกเสียจากจะเป็นนักร้องที่มหัศจรรย์ผิดธรรมดาจริงๆ ไม่ว่าใครก็เอาชนะเธอได้ยากนัก
“ถอดหน้ากาก!”
“ถอดหน้ากาก!”
“ถอดหน้ากาก!”
บรรดาผู้ชมตะโกนขึ้นมา!
หน้ากากเทพสงครามลังเลชั่วขณะ
ต่งซานซานมองเขา “เทพสงครามคะ เชิญตัดสินใจเลือกได้เลยค่ะ”
ในที่สุด เทพสงครามก็หัวเราะออกมา ถอดหน้ากากออกทันที
เมื่อผู้ชมได้เห็น ก็ตกตะลึง!
“จอมว้าก!”
“เป็นจอมว้าก!”
“เชี่ย เป็นเขาล่ะ!”
“คิดไม่ถึงเลย!”
“อ๊า!”
“ฉันก็ว่าฟังแล้วเสียงคล้ายเขามาก!”
จอมว้าก เป็นฉายาที่ชาวเน็ตตั้งขึ้นมา ชื่อจริงของเขาคือหลี่ตงกั๋ว ชื่อค่อนข้างกำกวม แต่ทว่า คนผู้นี้ก็เป็นแชมป์รายการประกวดร้องเพลงรายการหนึ่งที่เกาะกระแสของรายการ ‘เดอะวอยซ์’ ในปีที่แล้ว เพราะสไตล์การร้องของเขาคือรูปแบบการว้ากและมักจะเปล่งพลังเสียงจนถึงขีดสุด ดังนั้นทุกคนจึงตั้งฉายานี้ให้เขา นับว่าเป็นนักร้องมากพรสวรรค์คนหนึ่ง มีคนเคยแสดงความคิดเห็นถึงขั้นว่าเขาเป็นสุดยอดนักร้องในหมู่นักร้อง ไม่มีใครคาดว่าเขาจะมาปรากฏตัวบนเวทีเดอะแมสก์ซิงเกอร์!
“ไม่ไหวจริงๆ เหรอเนี่ย!”
“จอมว้ากมาถึงก็ถูกถอดหน้ากากเลย? ไม่เข้ารอบด้วยซ้ำ?”
“ใครกันนะที่เคยบอกว่าเขาเป็นสุดยอดนักร้องในหมู่นักร้องน่ะ?”
“ผู้เชี่ยวชาญบอกมาน่ะสิ!”
“เฮ้อ น่ากลัวว่าจะเทียบไม่ได้เลยสักอย่าง!”
“นั่นสิ เมื่อก่อนฉันยังไม่รู้สึกนะ ฉันก็คิดว่าจอมว้ากร้องเพลงโคตรเจ๋งแล้ว แต่พอเทียบกับโจ๊กเกอร์ ดอกไม้ต้องฝน กับทานตะวันขึ้นมา จอมว้ากหมองไปเลยจริงๆ นั่นน่ะเหรอความต่างชั้นของนักร้องมืออาชีพกับมือสมัครเล่น?”
“การระเบิดพลังของเทพสงครามก็มากพอแหละ แต่ยังไม่มั่นคงเท่าทานตะวัน ขาดไปไกล!”
“แต่ร้ายดียังไงจอมว้ากก็เป็นถึงแชมป์การประกวดหนึ่งเชียวนะ! แพ้ได้น่าเศร้าไปรึเปล่า?”
“แล้วนายท่านนกยูงนั่นใครกันนะ?”
“ถอดหน้ากาก!”
“ถอดหน้ากาก!”
ทุกคนตะโกนขึ้นมาอีกครั้ง!
สักพัก นายท่านนกยูงเองก็ถอดหน้ากากออก!
“อู๋เฮ่อฝาน!”
“อ๊า!”
“เป็นเขา!”
“อู๋เฮ่อฝานล่ะ!”
“เชี่ย เขาอยู่ต่างประเทศไม่ใช่เหรอ? มาได้ไงเนี่ย?”
อู๋เฮ่อฝาน เป็นศิลปินมากชื่ออีกคนหนึ่ง เป็นนักร้องอาชีพ เคยได้รับรางวัลดาราหน้าใหม่ที่ไต้หวันเมื่อสองปีก่อน และปีที่แล้วก็ยังได้รับรางวัลสุดยอดเพลงดังสร้างชื่ออีกด้วย รูปร่างหน้าตาหล่อเหลา เป็นคนประเภทที่มีสีสันดึงดูดสูงสุดในวงการดนตรี ทว่าความสามารถในการแสดงและการร้องเพลงของเขากลับถูกคนภายนอกมองข้ามมาโดยตลอด ไม่ได้รับความสนใจจากผู้อื่นมากนัก เพราะตลอดมาเขามักจะร้องเพลงที่ค่อนข้างเป็นกระแสนิยม และส่วนมากก็เป็นเพลงคัฟเวอร์
“ที่แท้ทักษะร้องเพลงของอู๋เฮ่อฝานก็ไม่เลวนะ!”
“นั่นสิ ที่เขามาอยู่ที่นี่ได้ ฉันก็คิดไม่ถึงจริงๆ!”
“ไอ้หยาโว้ย รู้งี้ฉันโหวตเขาแล้ว!”
“เชี่ย นี่คือเจ้าชายของเหล่าแม่ยกเลยนะ!”
“อู๋อู๋ของฉันถูกถอดหน้ากากแค่นี้เหรอ? ไม่เอานะ!”
ผู้ชมหญิงหลายคนต่างใจสลาย ผู้หญิงมากมายในห้องส่งพากันลุกยืนขึ้นมา ตะโกนเรียกชื่ออู๋เฮ่อฝาน
อู๋เฮ่อฝานกลับยิ้มละไม ยกไมค์โครโฟนขึ้น “ที่ผมมาวันนี้ ที่จริงก็คือมาร่วมด้วยใจ อยากมาเรียนรู้มุมมองร่วมกับพวกรุ่นพี่ ลองวัดดูสักครั้ง ปรากฏก็ได้รับมามากมายอย่างที่คิด” จากนั้นก็ฝืนยิ้ม “เสียใจจริงๆ ครับ ผมแพ้ทั้งฝีมือทั้งใจ ไม่มีข้อแก้ตัวครับ”
เอมี่พูดอย่างเสียใจ “น้องชาย พอนายอ้าปากมาฉันก็รู้แล้วว่าเป็นนาย”
อู๋เฮ่อฝานหัวเราะเบาๆ “สวัสดีครับพี่เอมี่”
เอมี่สีหน้าอ่อนโยน ใบหน้าสมาชิกทั้งสามของวงสปริงการ์เด้นล้วนอ่อนวัย แต่อายุของทั้งสามไม่ได้อ่อนปีเหมือนใบหน้าแน่นอน
เอมี่ถอนหายใจ “เสียดายจริงๆ”
อู๋เฮ่อฝานพูดอย่างเปิดเผย “ไม่เป็นไรหรอกครับพี่เอมี่”
เอมี่ “วันนี้นายเลือกเพลงผิดไปหน่อย ด้วยความสามารถจริงๆ ของนาย น่าจะร้องได้ดีกว่านี้”
ต่งซานซานพลันหัวเราะ “ความจริงผู้เข้าแข่งขันที่ถูกถอดหน้ากากแล้วยังมีโอกาสอยู่นะคะ”
เอมี่สับสน “หา?”
จอมว้ากกับอู๋เฮ่อฝานก็ต่างหันไปมอง
ต่งซานซานยิ้ม “ก่อนรอบตัดเชือกจะมีรอบแก้ตัวอยู่ค่ะ ถึงตอนนั้น ผู้เข้าแข่งขันที่ถูกถอดหน้ากากสามารถเข้าร่วมต่อสู้แย่งชิงสิทธิ์ในการเข้ารอบสุดท้ายได้ทุกคนค่ะ”
อู๋เฮ่อฝานยิ้มออกมา “ผมต้องกลับมาแน่”
เอมี่พูดขึ้นทันใด “สู้ๆ นะน้องชาย นายต้องทำได้แน่!”
เฉินกวง “เทพสงครามเองก็สู้เขานะครับ เสียงของคุณเพราะจริงๆ อีกหน่อยมีโอกาสเราสองคนมาเรียนด้วยกันนะ”
เมื่อจอมว้ากได้ยินดังนั้นก็ตื่นเต้นมาก เฉินกวงเป็นไอดอลของเขามาโดยตลอด “ขอบคุณอาจารย์เฉิน ได้รับการชี้แนะจากคุณก็เป็นเกียรติเกินพอแล้ว!”
เฉินกวงรีบบอก “อย่าเรียกชี้แนะเลย เรียนรู้ร่วมกันต่างหาก”
ผู้เข้าแข่งขันพากันลงจากเวทีไป
จากนั้น การแข่งเพื่อผ่านเข้ารอบชิงแชมป์ประจำสัปดาห์ก็เริ่มขึ้น!
บรรดาแขกรับเชิญต่างกระตือรือร้นขึ้นมาทันที
เหล่าผู้ชมที่เหม่อลอยไปก่อนหน้านี้ก็กลับมาตื่นเต้นเช่นกัน!
มาแล้ว!
ในที่สุดก็มาแล้ว!
หากกล่าวว่าช่วงถอดหน้ากากก่อนหน้านี้เป็นเพียงของว่างคั่นเวลาสำหรับผู้ชม ถ้าเช่นนั้นการแข่งขันในรอบต่อไป ก็คืออาหารเด็ดจานหลัก!
โจ๊กเกอร์กลับขึ้นเวทีมาอีกครั้งแล้ว!
ไม่มีใครเดาออกว่าครั้งนี้เขาจะร้องเพลงแบบไหนกันแน่!


[Go To Next Chapter]( ./110.md)