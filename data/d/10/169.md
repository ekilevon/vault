##บทที่ 1069 : ถึงตาโจ๊กเกอร์ขึ้นเวที!
ที่หน้าจอทีวี
ผู้คนนับไม่ถ้วนกำลังดูช่อง BTV แบบแทบไม่ละสายตา
“อันดับหนึ่งคือราชาประหลาด อันดับสองเป็นไม้ใกล้ฝั่ง ส่วนอันดับสามคือปวยเล้งล่ะ!”
“ดุเดือดมากเลย!”
“ราชาประหลาดร้องเพลงดีขนาดนั้นเลยเหรอ? ทำไมคะแนนถึงสูงนักล่ะ?”
“ก็ใครใช้ให้เขาประกาศจะทำการกุศลล่ะ?”
“เล่นขอคะแนนแบบนี้มันเจ้าเล่ห์ไปรึเปล่า?”
“นั่นสิ เจ้าเล่ห์มาก แต่ก็ยังมีคนตกหลุมนี่!”
“ฉันไม่ชอบวิธีการขอคะแนนของราชาประหลาดเลย ถ้าคุยกันแค่เรื่องเพลง เลี่ยวอี้ฉี (ปวยเล้ง) ต้องได้ที่หนึ่งแน่! ไม่ก็เป็นไม้ใกล้ฝั่งต่างหาก!”
คนรู้ความมีไม่น้อยเลย
แต่ว่าคนโง่กลับมีมากยิ่งกว่า
คนบางคนไม่สนใจหรอกว่าคุณทำอะไร สนใจเพียงแต่ว่าคุณพูดอะไร ถ้าพูดได้ดี พูดได้สวยงาม พูดให้เลิศลอยจนดอกไม้สวรรค์หล่นร่วงลงมาได้ คนก็คิดว่าคุณมีดีแล้ว นอกจากชุดคอสตูมเครื่องแต่งกายของราชาประหลาดที่ดูหรูหรา แขกที่เชิญมาก็เป็นดาราระดับ B อีกทั้งคำพูดที่ว่าจะทำการกุศลร่วมกันอีกล่ะ เท่านี้ก็เพียงพอที่จะโหวตแล้ว ส่วนเรื่องเพลงเขาร้องออกมาเป็นยังไง กลับไม่ใช่เรื่องสำคัญอีกต่อไป
ทว่าเมื่อนักร้องคนต่อไปปรากฏตัว ทุกคนจึงได้ทราบว่าที่แท้แล้ว ภูเขาที่ว่าสูงกลับมียอดที่สูงยิ่งกว่า!
……
 
คนต่อมาก็คือวันเวลา!
นักร้องชื่อดังจากฮกเกี้ยน - จ้าวฉี่เฉวียน!
วันเวลาเลือกร้องเพลงฮกเกี้ยนของเขา แต่ทำการปรับเปลี่ยนเนื้อเพลง โดยคงแค่ท่อนที่เขาร้องเป็นภาษาฮกเกี้ยนไว้ ส่วนท่อนอื่นๆ กลับเปลี่ยนเป็นจีนกลาง! ส่วนทางแขกรับเชิญของเขากลับร้องได้ไม่ดีนัก เห็นได้ชัดว่าไม่ใช่เป็นมืออาชีพ แต่แค่พอฝืนเรียกได้ว่าไม่หลงคีย์เท่านั้น การออกเสียงไม่เลว เนื้อเสียงพอใช้ได้ แต่ถ้าจะบอกว่าร้องดีน่ะหรือ ไม่สู้อย่าไปพูดถึงเขาดีกว่า คนที่มาที่นี่ทุกคนไม่ว่าสุ่มหยิบใครออกมาก็ร้องได้ดีกว่าเขาทั้งนั้น
ตอนแรก เหล่าผู้ชมต่างรู้สึกผิดหวัง
แต่พอร้องเพลงใกล้จบ แขกรับเชิญผู้นั้นก็ถอดหน้ากากออก!
เหล่าผู้ชมถึงกับลุกขึ้นยืนด้วยความตกใจ!
“เชี่ย!”
“เจี่ยงฮั่นเวย!”
“เป็นเจี่ยงฮั่นเวยนี่เอง!”
“เหล่าเจี่ยงก็ได้รับเชิญมาเหรอ?”
“นั่นสิ วันเวลามีเส้นสายในวงการกว้างขวางมากนี่นา!”
“เหล่าเจี่ยงมานี่ด้วย?”
“เชี่ย มีดาราใหญ่มาจริงๆ ว่ะ!”
“นั่นสิ ตอนแรกที่มีคนบอกฉันยังคิดว่าเป็นแค่ข่าวลือซะอีก!”
“เดอะแมสก์ซิงเกอร์เชิญดาราระดับเอมาได้แล้ว!”
“สุดยอดเลย!”
“เหล่าเจี่ยงร้องเพลงได้ไม่เลวเลย!”
เจี่ยงฮั่นเวย!
ดารานักบู๊ชื่อดัง!
ผู้เป็นอันดับหนึ่งของภาพยนตร์บู๊
ดาราใหญ่ระดับ A ของทำเนียบคนดังในประเทศ!
เจี่ยงฮั่นเวยเองก็เคยร้องเพลงประกอบซีรีย์ของตนเองมาก่อนเช่นกัน แต่อย่างไรก็ไม่ใช่สายนักร้อง เป็นได้แต่แขกรับเชิญหรือนักร้องประกอบเท่านั้น ความเป็นมืออาชีพเขาย่อมต้องด้อยกว่าคนอื่นๆ ในวงการนี้ แต่ทว่าอย่าได้แข่งเรื่องชื่อเสียงกับเขาเชียว คนคนนี้แม้ไม่ต้องร้องเพลง แต่แค่โผล่หน้ามาให้เห็นก็ได้คะแนนโหวตแล้ว! ตัวจ้าวฉี่เฉวียนไม่มีอิทธิพลขนาดนี้เพราะชื่อเสียงของเขาไม่ได้สูงมากนัก แต่เจี่ยงฮั่นเวยไม่ใช่ เขาเป็นดาราระดับ A ของแท้ ทั้งยังไม่ใช่แค่ดาราระดับ A แถวล่างด้วย!
“โหวต!”
“ไม่ต้องคิดแล้ว โหวตวันเวลา!”
“ฉันเป็นแฟนคลับเหนียวแน่นของเหล่าเจี่ยง!”
“เหล่าเจี่ยงต้องเป็นแขกรับเชิญที่ใหญ่ที่สุดของวันนี้แน่ๆ!”
บทเพลงจบลงแล้ว
ต่งซานซานจึงขึ้นมาบนเวที “ฉันไม่คิดเลยนะคะว่าอาจารย์เจี่ยงจะมาด้วย”
เจี่ยงฮั่นเวยหัวเราะฮะๆ พลางตบบ่าจ้าวฉี่ฉวน “เพื่อนเก่าเชิญมาทั้งที ยังไงก็ต้องมาช่วยเขาสิครับ ทุกคนอย่าลืมโหวตให้เหล่าจ้าวนะ โหวตเยอะๆ เลยครับ ถ้าเหล่าจ้าวได้เป็นราชาหน้ากากในวันนี้ ผมจะบอกเรื่องหนึ่งให้ทุกคนรู้ว่าภรรยาของเขาเป็นใคร!”
วันเวลายิ้มเจื่อน “ต้องเล่นไม้นี้เลยเหรอ?”
ต่งซานซานตะลึง “อ้าจารย์จ้าวแต่งงานแล้วเหรอคะ?”
วันเวลากระแอม “ครับ”
ไม่ว่าผู้ชมในห้องส่งหรือผู้ชมทางหน้าจอทีวี ต่างส่งเสียงร้องฮือฮา!
“อะไรนะ?”
“เหล่าจ้าวเพิ่งจะหย่าไปปีก่อนหน้านี้ไม่ใช่เหรอ?”
“แต่งใหม่แล้ว?”
“ใครอ่ะ?”
“ทำไมไม่มีข่าวออกมาสักนิดเลยล่ะ?”
“เชี่ย พวกปาปารัสซี่มัวไปทำอะไรกันอยู่?”
“รีบๆ บอกมาเร็ว แฟนใหม่ของเหล่าจ้าวเป็นใครน่ะ?”
เจี่ยงฮั่นเวยเสริมออกมาประโยคหนึ่ง “หึๆ ผมบอกก่อนเลยว่า ภรรยาใหม่ของเหล่าจ้าวเองก็เป็นดาราที่พวกคุณรู้จักกันหมดแน่นอน!”
แค่พริบตา ความอยากรู้อยากเห็นก็พุ่งขึ้นสูงสุด!
เจี่ยงฮั่นเวยยิ้ม “เหล่าจ้าวรับปากกับผมแล้วว่าขอแค่เขาได้ตำแหน่งราชาหน้ากาก เขาจะเปิดเผยเรื่องนี้! ใช่ไหมเหล่าจ้าว?”
วันเวลายิ้มแห้งๆ “ใช่ ยอมนายเลย”
ตอนนี้บรรดาสื่อมวลชนต่างก็คึกคักกระตือรือร้นกันใหญ่
เจี่ยงฮั่นเวยตะโกน “รีบโหวตเลยครับ กรุณาด้วยนะครับทุกคน!”
ส่วนวันเวลาค้อมตัวน้อยๆ ก่อนลงจากเวทีพร้อมกับเหล่าเจี่ยง
ในห้องส่งมีเสียงร้องตะโกนดังไม่หยุด
“เจี่ยงฮั่นเวย!”
“เจี่ยงฮั่นเวย!”
“เจี่ยงฮั่นเวย!”
มีคนร้องเรียกชื่อของวันเวลาแค่ไม่กี่คน ทั้งหมดล้วนเรียกหาเจี่ยงฮั่นเวย ในห้องส่งแห่งนี้แทบไม่มีใครไม่เคยดูหนังของเขา ล้วนเป็นแฟนภาพยนตร์ของเขาทั้งสิ้น!
แค่พริบตา ผู้ชมหน้าจอทีวีก็เคลื่อนไหวแล้ว!
ห้าแสน!
หนึ่งล้าน!
สองล้าน!
สามล้าน!
วันเวลาได้คะแนนโหวตไปสามล้านกว่า!
เขาทะยานขึ้นอันดับหนึ่ง!
แซงหน้าทุกคนไปถึงช่วงใหญ่!
จางเสียยิ้ม “เหล่าเจี่ยงคนนี้เก่งเรื่องการขอคะแนนจริงๆ”
เอมี่กลับมานั่งที่แล้ว “อันดับหนึ่งแล้วเหรอ?”
หวังจุยซูเหลียวซ้ายแลขวา “หือ แล้วเหล่าเฉินล่ะ?”
“ไม่รู้สิ เมื่อกี้ยังอยู่เลย” เฉินอี้ตงเองก็สับสน
วินาทีต่อมา พวกเขาก็ต้องตกตะลึงเมื่อเห็นร่างคุ้นตาบนเวที เฉินกวงที่นั่งอยู่ข้างๆ พวกเขาเมื่อครู่ยังคงเสื้อผ้าชุดเดิม แต่บนใบหน้ากลับสวมไว้ด้วยหน้ากากใบหนึ่ง!
นักร้องคู่ต่อไปขึ้นเวทีแล้ว!
เป็น ‘ดอกไม้ต้องฝน’ และ ‘แสงอ่อนโยน!’
ดอกไม้ต้องฝนร้องก่อน “เพราะอะไรเธอถึงยังไม่จากไป”
แสงอ่อนโยนมองเธอ “ฉันอยากอยู่ที่นี่ มองทะเลไปร่วมกับเธอ”
นี่คือเพลงของเฉินกวงและฟ่านเหวินลี่!
เดิมทีเป็นเพลงคู่ของทั้งสองอยู่แล้ว!
ขณะนี้ต่อให้ไม่ถอดหน้ากาก ผู้ชมต่างก็ทราบแล้ว!
ดอกไม้ต้องฝนคือฟ่านเหวินลี่!
แสงอ่อนโยนคือเฉินกวง!
“ฉันเดาไว้แล้วเชียวว่าเป็นเหล่าฟ่าน!”
“เป็นเธอจริงด้วย!”
“ฉันชอบเธอ! ชอบมาก!”
“ฉันเดาออกอยู่แล้วว่าเป็นเธอ!”
“ฮ่าๆ เหล่าเฉินเป็นแขกรับเชิญนี่เอง!”
“สามีภรรยาคู่นี้เปิดร้านแล้ว สุดยอด!”
“ร้องได้ดีมาก!”
“เหล่าเฉินแข็งแกร่ง เหล่าฟ่านเกรียงไกร!”
“นักร้องระดับท็อปสองคนมาร้องเพลงร่วมกัน ทั้งยังเป็นสามีภรรยาที่เข้าใจกันดีอีก ในเมื่อคนคู่นี้ขึ้นเวทีแล้ว ถ้าไม่ใช่โจ๊กเกอร์ยังมีใครทำอะไรพวกเขาได้อีก?”
“แม้แต่โจ๊กเกอร์ก็เอาชนะไม่ได้หรอก!”
“นั่นสิ นักร้องที่โจ๊กเกอร์เชิญมาก็เป็นเด็กใหม่นี่”
พวกเขาร้องจบแล้ว!
ทุกคนต่างลุกขึ้นปรบมือให้!
ต่งซานซานยิ้มพลางก้าวขึ้นเวที “ตัวจริงของดอกไม้ต้องฝนที่แท้เป็นอาจารย์ฟ่านเหวินลี่นี่เอง! ฉันก็ว่าทำไมถึงร้องเพลงเพราะนัก ฉันเป็นแฟนคลับคุณนะคะ”
ฟ่านเหวินลี่หัวเราะ “ขอบคุณค่ะซานซาน”
ต่งซานซานมองเฉินกวง “อาจารย์เฉินเป็นแขกรับเชิญของเรามาตลอด ทางรายการความจริงเชิญคุณด้วยนี่นา ทำไมไม่มาล่ะคะ?”
เฉินกวงหัวเราะ “ผมเองก็คิดๆ อยู่ แต่ว่าภรรยาผมบอกว่าเธอจะเข้ามาร่วมรายการเดอะแมสก์ซิงเกอร์เพื่อท้าทายตัวเอง ผมคิดแล้วเลยไม่เข้ามายุ่งจะดีกว่า ถ้าผมแพ้เธอขึ้นมาก็น่าขายหน้าตายพอดี”
เหล่าผู้ชมหลุดขำพรืด!
ทั้งสองต่างพูดคุยกันอยู่หลายคำ แต่ไม่ได้ขอคะแนนอะไร
เฉินกวงและฟ่านเหวินลี่มีนิสัยเช่นนี้เอง ต่อให้ใครๆ อยากให้พวกเขาออกมาร้องขอคะแนนบนเวที พวกเขาก็พูดไม่ออก
พอหันมองคะแนนโหวต จางเย่ก็ต้องขมวดคิ้วอีกครั้ง
วันเวลายังคงเป็นอันดับหนึ่งที่สามล้านแปดแสนคะแนน
อันดับสองคือราชาประหลาดสามล้านคะแนน
ส่วนอันดับสามเพิ่งจะเปลี่ยนเป็นดอกไม้ต้องฝนที่สองล้านเก้าแสนคะแนน
เหล่าผู้ชมตะลึง
“เป็นไปได้ยังไง?”
“ที่สามเหรอ?”
“ทั้งที่เหล่าเฉินกับเหล่าฟ่านร้องเพลงเพราะขนาดนี้!”
“นั่นสิ นี่น่าจะเป็นเพลงที่ดีที่สุดของวันนี้เลยนะ ตามด้วยปวยเล้ง แต่ทำไมดอกไม้ต้องฝนกลับได้ที่สามแล้วปวยเล้งอยู่อันดับสุดท้ายล่ะ?”
“แค่เพราะพวกเขาไม่ได้ออกมาขอคะแนนเหรอ?”
“เป็นไปไม่ได้มั้ง”
“ฉันไม่ได้โหวตให้ดอกไม้ต้องฝน เพราะรู้อยู่แล้วว่าเธอคือฟ่านเหวินลี่ แถมเดาได้เลยว่าเฉินกวงต้องมาเป็นแขกรับเชิญ ก็เลยไม่ได้ประหลาดใจเท่าไรน่ะ!”
“ใช่ แต่ลูกเล่นของวันเวลานี่สิ ภรรยาใหม่เขาเป็นใครน่ะ?”
“แขกรับเชิญของวันเวลากับราชาประหลาดนี่สิที่ทำให้ทุกคนคาดไม่ถึง!”
“คงเพราะแต่ไหนแต่ไรก็มีคนสนใจดอกไม้ต้องฝนอยู่ตลอด มาตอนนี้เลยรู้สึกไม่สดใหม่แล้วน่ะสิ”
“แต่ว่าดอกไม้ต้องฝนร้องเพลงเพราะมากนะ!”
“แต่ดูคนอื่นสิ คนหนึ่งจะทำการกุศล อีกคนจะเปิดเผยความลับ แขกรับเชิญก็ใหญ่ระดับนั้น แถมยังขอคะแนนสุดชีวิตอีก ดอกไม้ต้องฝนกับไม้ใกล้ฝั่งน่ะทำอะไรบ้าง? ได้คะแนนโหวตเท่านี้ก็เป็นเรื่องธรรมดาอยู่แล้ว ถ้าอยากไล่ตามคนอื่นได้จริงๆ รอบสองก็ยังมีโอกาส เพราะตอนนั้นน่ะนักร้องต้องฉายเดี่ยวแล้ว!”
“หวังว่าดอกไม้ต้องฝนจะไล่ตามทันนะ ฉันอยากให้เธอเป็นราชาหน้ากาก!”
ผลคะแนนโหวตออกมาเป็นแบบนี้ ทำให้หลายคนประหลาดใจ
รวมถึงจางเย่ เขาเองก็ไม่ค่อยชอบใจนัก
ถ้าการร้องเพลงของดอกไม้ต้องฝนและปวยเล้งไม่ดีก็ช่างเถอะ แต่ปัญหาคือทั้งสองร้องเพลงได้ดีมาก ในมุมของมืออาชีพนั้นพวกเธอถือเป็นนักร้องที่ดีที่สุดในค่ำคืนนี้แล้ว แต่กลับไม่ได้คะแนนโหวตขึ้นเป็นอันดับต้นๆ เรื่องนี้จางเย่ไม่มีทางรับได้เด็ดขาด!
แต่เขามาแล้ว!
ถึงเวลาที่เขาจะขึ้นเวทีแล้ว!
 


[Go To Next Chapter]( ./170.md)