##บทที่ 1128 : เหล่าปรมาจารย์หมากล้อมแห่งอีกโลกหนึ่ง!
ที่ห้องเก็บข้อมูลปั่นป่วนในทันที
ข้อมูลในนี้มีแค่บางส่วนที่ถูกบันทึกไว้ในคอมพิวเตอร์ ส่วนนอกนั้นล้วนอยู่บนหน้ากระดาษทั้งหมด
สวีหาน “คุณเอาจริงเหรอครับ?”
จางเย่ออกคำสั่ง “ตราบใดที่อาจเป็นข้อมูลที่เจ้าปีเตอร์นั่นมี ผมก็ต้องการทั้งหมด!”
เฉินอิงหอบหายใจเฮือก “นั่นมันมีเป็นล้านเลยนะคะ!”
“ต่อให้มากกว่าสิบล้านผมก็เอา!” จางเย่ว่า
สวีหานยิ้มขื่น ก่อนล็อกอินเข้าระบบคอมพิวเตอร์ “ตรงนี้มีอยู่บางส่วน คุณลองดูก่อนนะครับ”
ได้ยินดังนั้นจางเย่ก็รีบนั่งลง เอกสารที่สวีหานเปิดให้คือ ‘การแข่งหมากล้อมสากลปี 1980-2000 (ลับเฉพาะ)’!
จางเย่พูดมาประโยคหนึ่ง “ขอของก่อนปีแปดศูนย์และหลังปีสองพันให้ผมด้วย! นอกจากแข่งระดับสากลแล้ว ทั้งการแข่งในประเทศ แข่งของญี่ปุ่น เกาหลี ผมก็ขอด้วย!” พูดจบเขาก็รีบหันไปจ้องหน้าจอ คลิกเปิดแต่ละหน้าด้วยความเร็วที่ทำให้คนตกตะลึง!
ทุกๆ หน้าเต็มไปด้วยข้อมูลกระดานหมาก ระบุข้อมูลนักหมากล้อม คู่ต่อสู้ วันเดือนปีสถานที่แข่งและรายละเอียดตำแหน่งตาเดินหมากในแต่ละตา!
หนึ่งหน้า!
สิบหน้า!
ยี่สิบหน้า!
แค่สิบวินาทีจางเย่ก็เปิดดูจนจบแล้ว!
จากนั้นเขาก็เข้าอ่านเอกสารชุดอื่นต่อโดยไม่เสียเวลาหยุดพัก!
นักหมากล้อมแต่ละคนต่างตื่นตระหนกกับภาพที่เห็น
นักหมากล้อมหกดั้งคนหนึ่งเอ่ย “คุณอ่านแบบนี้จะได้อะไรน่ะ?”
“แบบนี้จะจำได้เหรอครับ?” สวีหานปาดเช็ดเหงื่อ
เมื่อเห็นว่าจางเย่ไม่พูดอะไร เฉินอิงก็กัดฟัน “ไปหาให้รองศาสตราจารย์จางกันเถอะ เขาทำอะไรย่อมมีจุดประสงค์แน่ เข้าตาจนแล้วยังจะมีทางเลือกอื่นเหรอ? ได้แต่เชื่อมั่นในการตัดสินใจของเขาต่อไปเท่านั้น! หามาให้ได้มากที่สุดกันเถอะ!” แล้วเธอก็รีบผละไปค้นหาข้อมูลอื่นเพิ่มแล้ว!
“แต่ว่า…”
“เฮ้อ ก็ได้!”
ทุกคนที่อยู่ตรงนั้นรีบต่างคนต่างช่วยกันทันที!
ไม่นาน เอกสารกองแล้วกองเล่าก็ถูกส่งมาวางอยู่ตรงหน้าจางเย่
จางเย่พลิกเปิดไปขณะพูด “ยังไม่พอ! ขออีก!”
พูดจบ จางเย่ก็เข้าไปซื้อแคปซูลความจำนับไม่ถ้วนมาจากร้านค้าในแหวนเกม จากนั้นก็หลับตาลง ใช้แคปซูลเรียกคืนความจำทั้งหมดที่เพิ่งผ่านตาไปมาไว้ในสมอง นี่คือวิธีที่เร็วที่สุดในการจดจำของเขา และเป็นวิธีที่ไม่มีใครใช้ได้นอกจากเขา!
ห้าทุ่มแล้ว!
เร็วเข้า!
เร็วอีก!
จางเย่ไม่ยอมเสียเวลาไปแม้แต่วินาทีเดียว ใช้เวลาทั้งหมดไปกับตรงนี้ บัดนี้เป็นสงครามแข่งกับเวลาแล้ว ยิ่งจำได้มากเท่าไรยิ่งดี!
สวีหานหอบเอกสารกองใหญ่วิ่งลิ้นห้อยมา “ยังมีนี่อีกครับ พอหรือเปล่า?”
“ยังไม่พอ!” จางเย่ตอบ
สวีหานอึ้ง “ยังไม่พอเหรอ?”
เฉินอิงสบตาจางเย่ “คุณ ไหวจริงเหรอคะ?”
จางเย่มองคนเหล่านั้น กล่าวเสียงจริงจัง “เชื่อผม ผมเจอวิธีเอาชนะมันแล้ว!”
ทุกคนตะลึง!
“อะไรนะ?”
“จริงเหรอ?”
“เป็นความจริงเหรอคะรองศาสตราจารย์จาง?”
จางเย่กล่าว “ตอนนี้ผมจำเป็นต้องใช้ข้อมูล ยิ่งมากยิ่งดี!”
เฉินอิงตื่นเต้นขึ้นมา “ได้ค่ะ! ได้! คุณอ่านไปเถอะนะคะ! เรื่องอื่นให้เป็นหน้าที่พวกเราเอง!” เธอรีบหยิบมือถือขึ้นมา “ฮัลโหลหูเลี่ยง! รีบมาช่วยที่สมาคมฯ เร็ว! อะไรนะหลับอยู่? เลิกหลับได้แล้ว! รีบมาช่วยกันรวมพลก่อน! เดี๋ยวนี้เลย!”
สวีหานลังเลอยู่นาน แล้วจึงย่ำเท้า “บัดซบ! วันนี้ฉันไม่กลับแล้วเหมือนกัน! ขอเพียงคุณเอาชนะปีเตอร์โกะได้! จะให้ผมทำอะไรก็ยอม!”
ทุกคนพากันโทรศัพท์เรียกพรรคพวก!
“ฮัลโหล เหล่าเหอ รีบมาที่สมาคมฯ เร็ว!”
“เสี่ยวเฉิน อย่ามัวแต่นอนอยู่สิ! มาที่สมาคมฯ ด่วน!”
“มาด่วนๆ รองศาสตราจารย์จางเจอวิธีเอาชนะได้แล้ว!”
ไม่นาน รถคันแล้วคันเล่าก็แล่นเข้าสู่สมาคมหมากกระดานแห่งประเทศจีน!
สิบคน…
ยี่สิบคน...
คนมากันมากขึ้นทุกที!
“เกิดอะไรขึ้น?”
“มีเรื่องอะไรกันแน่?”
“มาทำอะไรดึกดื่นกันขนาดนี้?”
“อย่าเพิ่งถาม! รีบมาช่วยหาข้อมูลก่อน!”
ท้ายที่สุด แม้แต่ประธานสมาคมซ่านตงเหอกับอู๋ฉางเหอและคนอื่นๆ ก็ได้รับแจ้งด้วย ต่างรีบขับรถบึ่งมาที่สมาคมฯ ตอนกลางดึก เมื่อได้ยินว่าจางเย่มีหนทางชนะได้แล้ว ทั้งสองก็ต่างเผยท่าทีไม่อยากจะเชื่อ!
เจอหนทางเอาชนะแล้ว?
ทั้งจะศึกษาด่วนเอาตอนนี้?
นี่ นี่มันจะประหลาดเกินไปไหม!
อู๋ฉางเหอพูดไม่ออก “จางน้อย แกยังสติดีอยู่ไหม?”
จางเย่หลับตา ไม่สนใจเขา
อู๋ฉางเหอโมโห “เฮ้ย ไอ้เด็กนี่!”
ซ่านตงเหอเงียบไปพักหนึ่ง เมื่อเงยหน้าขึ้นมาก็พลันกล่าว “ทุกคนทำโอที ทั้งหมดฟังคำสั่งรองศาสตราจารย์จาง! เขาต้องการอะไรก็จงหาให้เขา!”
รองประธานคนหนึ่งพยายามเอ่ย “แต่วุ่นวายขนาดนี้มันก็…”
ซ่านตงเหอตัดบท “เกิดอะไรขึ้นฉันรับผิดชอบเอง!” พูดพลางก็หยิบกุญแจส่งให้เจ้าหน้าที่คนหนึ่งด้านข้าง “ที่ห้องทำงานฉันยังมีข้อมูลอีกจำนวนหนึ่ง ไปขนมาให้รองศาสตราจารย์จาง!”
“ครับ!” คนผู้นั้นหมุนตัวไปอย่างเชื่องช้า
ซ่านตงเหอเอ็ดเสียงดัง “วิ่งสิ!”
“อ๊ะ ครับ!” เจ้าหน้าที่คนนั้นรีบวิ่งในทันที!
ซ่านตงเหอหันมองทางจางเย่ รำพึงกับตัวเอง “ขอให้เธอเจอวิธีจริงๆ นะ”
บัดนี้ทั้งสมาคมเปิดไฟจนสว่างจ้า!
บรรยากาศกดดันเร่งด่วนขึ้นมาอย่างไม่ทราบสาเหตุ!
คนนับไม่ถ้วนวิ่งสวนกันไปมาตลอดทั้งคืน หอบเอกสารให้จางเย่ รอจนเขาอ่านจบ ก็หอบเอกสารไปคืน แล้วส่งเอกสารกองต่อไปเข้ามา! ไม่มีผู้ใดเชื่อว่าจางเย่จะอ่านและศึกษาเอกสารเหล่านี้จบได้ภายในคืนเดียว หมากล้อมคือสิ่งใด? มันคือกิจกรรมที่ผ่านเวลาขัดเกลาจนเป็นสิ่งสุดยอด คนธรรมดาคิดจะเชี่ยวชาญแตกฉาน ยังไงก็ต้องใช้เวลาหลักหลายปี ต่อให้ในประวัติศาสตร์จะมีนักหมากล้อมระดับปรมาจารย์อยู่หลายท่าน ก็ไม่เคยได้ยินว่าใช้เวลาเรียนรู้แค่คืนเดียว วันรุ่งขึ้นก็จะสามารถเดินหมากเก่งกาจไร้ที่ติได้เลยสักคน!
แง่ประสบการณ์บอกเลยว่าไม่ผ่าน!
แง่ตรรกะก็เป็นไปไม่ได้!
แต่ทุกคนก็ยอมทำตามที่จางเย่ร้องขอโดยไร้ข้อแม้ เพราะพวกเขาไม่มีทางเลือกอื่นแล้ว เวลานี้ พวกเขาได้แต่เชื่อในปาฏิหาริย์ เชื่อว่าบุคคลอัจฉริยะที่สุดในโลกผู้นี้จะนำปาฏิหาริย์มาสู่วงการหมากล้อมได้!
เวลาค่อยๆ ล่วงเลยไป
ความจริงไม่มีผู้ใดรู้หรอกว่า จางเย่ไม่ได้กำลังศึกษาเรียนรู้อยู่แต่อย่างใด เขากำลังพยายามกำจัดมันออกไปต่างหาก เขาไม่ได้กำลังเรียนรู้รูปแบบวิธีการเล่นและสูตรเหล่านี้ แต่อยากจะรู้เพื่อไว้ใช้หลีกเลี่ยงมัน!
ความสามารถ ‘ครุ่นคิด’ และวิเคราะห์ของปีเตอร์โกะความจริงแล้วคือการดึงข้อมูลที่มีสะสมไว้ขึ้นมาใช้นั่นเอง มันบันทึกข้อมูลทุกอย่างของสุดยอดนักเดินหมากมืออาชีพทั่วโลก รวมถึงสูตรการเล่นและเทคนิคต่างๆ เอาไว้ทั้งหมด มันสามารถใช้เทคนิคพิเศษของเซี่ยงหรงเก้าดั้งเมื่อไรก็ได้ สามารถเคลื่อนไหวเลียนแบบชินจิเก้าดั้งได้ง่ายๆ ทั้งหมดนี้เป็นเพราะปริมาณข้อมูลมหาศาลที่มันมีนั่นเอง นี่จึงเป็นความสามารถอันแข็งแกร่งของปีเตอร์โกะ เป็นจุดแข็งที่สุดของเอไอตัวนี้ เพราะมนุษย์ไม่สามารถทำแบบมันได้ ทว่าขณะเดียวกัน นี่ก็เป็นจุดอ่อนถึงตายของเอไอเช่นกัน และบัดนี้ จุดอ่อนนี้ก็ถูกจางเย่ค้นพบแล้ว!
สูตรการเดินมาตรฐานหมากล้อมของโลกนี้?
สไตล์การเล่นหมากล้อมของโลกนี้?
เซี่ยงหรง?
ชินจิ?
ปาร์คยูฮวี?
หลี่อี้?
หลิวหง?
เฉินอิง?
ฉันจะไม่ใช่เทคนิคของคนพวกนี้!
ฉันจะไม่ใช้รูปแบบและสูตรการเล่นของคนพวกนี้ทั้งหมด ลูกพี่จะใช้แต่รูปแบบและสูตรที่โลกนี้ไม่เคยเห็นมาก่อนให้ดู!
กู่ลี่[1]น่ะรู้จักไหม?
เนี่ยเว่ยผิง[2]น่ะคุ้นไหม?
แล้วอีจางโฮ[3]ล่ะ?
อ้อ จริงด้วย
พวกนายต้องไม่รู้จักเคอเจี๋ย[4]ด้วยล่ะสิ!
-----------------------------
[1] 古力 กู่ลี่ นักหมากล้อมมืออาชีพเก้าดั้งชาวจีน
[2] 聂卫平 นักหมากล้อมมืออาชีพเก้าดั้งชาวจีนผู้เอาชนะนักหมากล้อมระดับสูงหลายคนรวมถึงอาจารย์ของตัวเอง ฟูจิซาวะ ฮิเดยูกิ ได้
[3] 이창호 นักหมากล้อมมืออาชีพเก้าดั้งชาวเกาหลี
[4] 柯洁 เคอเจี๋ย นักหมากล้อมชาวจีนแผ่นดินใหญ่ เริ่มเล่นหมากล้อมตั้งแต่อายุห้าขวบ เป็นมือหนึ่งของโลกปี 2016
 


[Go To Next Chapter]( ./229.md)