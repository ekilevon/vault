##บทที่ 928 : ดวลเป็นตาย! จางเย่ขึ้นเวที!
บรรยากาศหนักอึ้งไปทั่วทั้งบริเวณ!
ราวกับว่าคนทั้งหมดจะลุกขึ้นต่อต้านเหราอ้ายหมิ่น!
ฟ่านเหวินแห่งสำนักหัวซานลุกขึ้นมา “พวกเราสำนักหัวซานขอแสดงเจตจำนง สนับสนุนปรมาจารย์โจวในการทวงคืนความยุติธรรม!” แม้เจ้าสำนักอย่างเฉินสี่จะไม่ได้พูดอะไร แต่คำพูดที่เขาเพิ่งประกาศออกไปนั้นก็แสดงเจตนารมณ์ชัดเจนแล้ว รวมถึงการต่อสู้ของปรมาจารย์สองต่อหนึ่งเมื่อหลายปีก่อน ก็เป็นการปะทะกันระหว่างเหราอ้ายหมิ่นกับเฉินสี่และโจวเทียนเผิง ทั้งปรมาจารย์เฉินสี่ผู้นี้รวมถึงสำนักหัวซานทั้งสำนัก ไม่ต้องถามก็รู้ว่าอยู่ฝ่ายสำนักมวยสกุลโจว เพราะถึงอย่างไรเฉินสี่กับโจวเทียนเผิงก็มีความสัมพันธ์อันดีต่อกันมาหลายปี
เจ้าสำนักคุนหลุนก้าวมาข้างหน้า “พวกเราสำนักคุนหลุนก็ขอแสดงจุดยืน สนับสนุนปรมาจารย์โจว!”
อาจารย์ซุนแห่งสำนักฝ่ามือทรายเหล็กก็ก้าวออกมา “ข้าก็ขอเป็นตัวแทนสำนักแสดงจุดยืน ศิษย์ทั้งสำนักฝ่ามือทรายเหล็กขอสนับสนุนปรมาจารย์โจวเต็มที่ ใครก็ตามที่กล้าแหกกฎ คือศัตรูของสำนักเรา!”
รองเจ้าสำนักคงท้งเองก็ก้าวออกมาข้างหน้าเช่นกัน “พวกเราสำนักคงท้งก็ขอสนับสนุนปรมาจารย์โจว!”
“ยังมีพวกเราสำนักเหมาซาน!” ผู้เฒ่าเคราขาวผู้หนึ่งก้าวออกมาอย่างไม่เร่งร้อน
“ยังมีพวกเราสำนักบู๊ตึ๊งฝ่ายใต้!”
“และพวกเราสำนักมวยสิงอี้!”
“และพวกเราสำนักพีซาน!”
“พวกเราสำนักมวยสกุลจ้าว!”
“นับพวกเราสำนักชิงเฉิงด้วย!”
“และพวกอาตมาจากวัดเส้นหลินด้วยเถิด!”
แม้แต่หลวงจีนผู้ทรงศีลแห่งวัดเส้าหลินก็ออกมาเลือกข้างชัดเจนแล้ว!
จางเย่มองพวกเขา จ้องมองแต่ละคนเขม็ง สายตาหรี่แคบลงทุกที คนที่รู้จักจางเย่ต่างจะรู้ว่า เขาโกรธแล้ว!
จากนั้น สำนักใหญ่ทั้งหมดต่างออกเสียงแสดงการสนับสนุนสำนักมวยสกุลโจว บางสำนักยังถึงกับออกปากว่าวันนี้ใครกล้าออกหน้าต่อต้านการประณามเหราอ้ายหมิ่นนับเป็นศัตรูคู่อาฆาตของพวกเขา แม้แต่สำนักเล็กบางสำนักอย่างเช่นสำนักพีซานก็ยังเข้าร่วมเข้า ไปยืนฝ่ายที่ถือโจวเทียนเผิงเป็นผู้นำ! สำนักเล็กหลายสำนักและเหล่าคนไร้สำนักทั้งหมดที่ไม่แสดงท่าทีล้วนถอยไปยืนอยู่มุมหนึ่ง คงความเป็นกลาง เพราะพวกเขาไม่อาจล่วงเกินฝ่ายใดได้ สำนักและโรงฝึกที่หนุนหลังพวกเขาอยู่เดิมทีก็ไม่มีมาตรฐานและระดับเพียงพอที่ร่วมงานนี้ และเห็นได้ชัดว่าผู้ที่ออกมาสนับสนุนเหราอ้ายหมิ่นนั้น ไม่มีเลยสักคน ทางฝั่งสำนักฝ่ามือแปดทิศมีเพียงเหล่าศิษย์สิบกว่าชีวิตที่ยืนอยู่อย่างโดดเดี่ยว!
จำนวนหลายร้อยคนต่อสิบกว่าคน?
เป็นจำนวนคนที่แตกต่างกันโดยสิ้นเชิง!
หลิวอี้เฉวียนถอนหายใจ “ปรมาจารย์เหราแย่แล้วคราวนี้”
“นี่มันงานรุมกินโต๊ะชัดๆ!” เหยียนฮุยกล่าว
หลี่เฉวียนเหนิงว่า “เป็นศัตรูกับทั้งยุทธภพเลยทีเดียว!”
เหอป้าเต้าพูดขึ้นบ้าง “ดูท่าวันนี้ผู้อาวุโสเหราจะรอดยาก!”
โจวเทียนเผิงที่อยู่บนเวทีประลองทำท่าประสานหมัดคำนับ “ผู้แซ่โจวขอขอบคุณทุกท่านในที่นี้แล้ว!”
“ปรมาจารย์โจวเกรงใจไปแล้ว!”
“เป็นเรื่องสมควร!”
“ลงฑัณฑ์นางจิ้งจอกเหรา เป็นหน้าที่ทุกคน!”
“ครั้งนี้เหราอ้ายหมิ่นต้องการล้มล้างสำนักมวยสกุลโจวของพวกท่าน ครั้งหน้าไม่แน่อาจจะล้มล้างสำนักฝ่ามือทรายเหล็กของพวกข้า!”
“ใช่แล้ว นี่เป็นเรื่องของยุทธภพ ท่านไม่จำเป็นต้องขอบคุณ!”
สำนักมวยแปดทิศมองด้วยสายตาเคืองอาฆาต!
หลวี่อวี้หู่คำรามกร้าว “อยากสู้ก็มา! ไม่ต้องทำเป็นอ้างเหตุผลสูงส่ง!”
ซ่งเจียวตวาด “ไอ้พวกเศษสวะ! ยกยอตนเป็นฝ่ายธรรมะ? ถุย! มีแต่ขยะทั้งนั้น!”
จ้าวอวิ๋นหลงหัวเราะคลั่งแค้น “ตำนานมวยไทเก๊กนับร้อยปี เกี่ยวอะไรกับมวยสกุลโจวพวกเจ้า? ยังมีหน้าเอามวยสกุลโจวไปเทียบเคียงกับมวยไทเก๊ก? พวกเจ้าคู่ควรงั้นรึ?”
ทันใดนั้น เหราอ้ายหมิ่นก็ลืมตาขึ้นแล้ว
“ศิษย์พี่!”
“ศิษย์พี่ใหญ่!”
“พวกมันข่มเหงคนนัก!”
เหราอ้ายหมิ่นยกมือ ส่งสัญญาณให้พวกเขาเงียบ จากนั้นก็ปรายตามองไปที่โจวเทียนเผิง “ตอแหลจบแล้ว?” แล้วหันไปมองเฉินสี่ “เจ้าก็ตอแหลจบแล้ว? จะสู้ไม่สู้?”
เฉินสี่หน้าทะมึน!
โจวเทียนเผิงมองกลับ “วันนี้อย่างไรก็ต้องประลอง!”
เหราอ้ายหมิ่นพูดอย่างไม่มีอดทน “งั้นก็เลิกเห่าได้แล้ว”
คนที่กล้าพูดกับสองปรมาจารย์โจวเทียนเผิงและเฉินสี่เช่นนี้ ใต้หล้าเห็นทีจะมีก็แต่เหราอ้ายหมิ่นผู้ที่ใครในยุทธภพเห็นเป็นต้องกลัวเกรงเพียงผู้เดียวเท่านั้น!
โจวเทียนเผิงก็มองดูเธอด้วยสายตาที่ไม่ต่างกัน แล้วกล่าว “เจ้าเป็นผู้ส่งสารท้าดวล เช่นนั้นกฎการประลองย่อมเป็นฝ่ายข้าตัดสินใจ มีปัญหาหรือไม่?”
เหราอ้ายหมิ่นกล่าว “เจ้าว่ามา”
โจวเทียนเผิงเอ่ยคำที่ทำให้คนตกตะลึงออกมา “ข้าต้องการท้าประลองศึกเป็นตาย!”
คำนี้ทำให้คนทั้งหมดตื่นกลัว!
“อะไรนะ?”
“ศึกเป็นตาย?”
“หา?”
“นี่ นี่มัน…”
“ศึกเป็นตายระหว่างปรมาจารย์?”
ศึกเป็นตายคือกฎที่ดำเนินมากว่าร้อยปี แม้ว่าปัจจุบันจะเข้าสู่ยุคกฎหมายสังคม แต่ยุทธภพก็ยังคงสืบต่อธรรมเนียมเดิมนี้ไว้ นอกเสียจากว่าจะเป็นศัตรูคู่อาฆาตกันแล้วก็แทบไม่มีใครเลือกวิธีนี้อีก โดยเฉพาะอย่างยิ่งการดวลระหว่างสองปรมาจารย์แห่งยุทธภพนั้น ไม่เคยมีปรากฎมาก่อนในประวัติศาสตร์ นี่คือเรื่องใหญ่หลวงนัก!
ทุกคนตะลึงตะลานจนตาแทบถลน!
การตอบสนองของเหราอ้ายหมิ่นหลังจากนั้นยิ่งทำให้ทุกคนขวัญกระเจิง!
เหราอ้ายหมิ่นกล่าวออกไปอย่างไม่มีลังเลใดๆ ทั้งสิ้น “ได้!”
จากนั้น ก็ได้ยินโจวเทียนเผิงเสนอกฎการประลอง “วันนี้สำนักฝ่ามือแปดทิศของพวกเจ้าก็มากันไม่น้อย ก็อย่าหาว่าพวกข้าคนมากรังแกพวกเจ้าคนน้อย ศึกเป็นตายในวันนี้ ออกมาฝ่ายละสามคน ประลองเวทีเดียวกัน!”
ทุกคนผงะไปอีกครั้ง!
จางเย่เองก็หน้าเปลี่ยนสี!
ฝ่ายละสามคน? ขึ้นเวทีประลองหกคน?
นี่มันกฎอะไรกัน? มันควรจะเป็นการดวลตัวต่อตัวไม่ใช่หรือ? ไม่ใช่การต่อสู้ระหว่างสำนักมวยสกุลโจวกับเหราอ้ายหมิ่นหรือไร? สามคน? สามคนไหนล่ะ?”
ครู่ต่อมา ทุกคนในสำนักฝ่ามือแปดทิศพลันหน้าถอดสีไปโดยสิ้นเชิง!
เพราะเฉินสี่ได้ก้าวออกมาข้างหน้า ยืนนิ่งอยู่ข้างกายโจวเทียนเผิง!
เฉินสี่จะออกมาสู้?
ท่านปู่มันเถอะ!
“ไร้ยางอาย!”
“บัดซบ!”
“พวกเจ้าเล่นสกปรกหรือ?”
“สองปรมาจารย์รุมศิษย์พี่ใหญ่ข้าคนเดียว?”
“หน้าด้าน!”
“สวะ!”
คนสำนักฝ่ามือแปดทิศเดือดดาล!
เหล่าชาวยุทธ์ไร้สำนักเองก็หน้าตาตื่น นี่ นี่มันได้ด้วยหรือ? คนสำนักฝ่ามือแปดทิศพูดถูก นี่มันค่อนข้างหน้าด้านไปจริงๆ!
เฉินสี่เห็นว่าคนไม่น้อยวิจารณ์ต่างๆ นานา จึงอดแก้ตัวไม่ได้ “วันนี้เป็นสถานการณ์ยกเว้น วรยุทธ์ของเหราอ้ายหมิ่นทุกคนก็รู้กันดี ถ้าข้าหรือเหล่าโจวแยกกันสู้กับนางก็ไม่แน่ว่าจะเป็นคู่มือนางด้วยซ้ำ แต่พวกข้าก็ไม่อาจทนดูเงียบๆ ให้นางกดขี่ ข่มเหงทำร้ายผู้คน หรือกระทั่งทำลายสำนักมวยสกุลโจวจนสิ้น ดังนั้นวันนี้จึงยอมตัดสินใจเยี่ยงคนขลาดเขลา แม้นได้ชื่อว่าเป็นปรมาจารย์ แต่บางเรื่องก็ไม่อาจหลีกเลี่ยง ถึงลังเลครั้งแล้วครั้งเล่า สุดท้ายก็ยังต้องตัดสินใจเช่นนี้ หลังจากนี้ ข้าจะลาออกจากการเป็นรองประธานสมาพันธ์ศิลปะการต่อสู้แห่งชาติ!”
โจวเทียนเผิงขมวดคิ้ว “พี่เฉิน ท่านทำเพื่อสำนักมวยสกุลโจวของข้า หากจะลาออกข้าก็จะออกด้วย!”
เฉินสี่โบกมือ “ไม่ต้องพูดแล้วเหล่าโจว ข้าเต็มใจ!” แล้วหันไปพูดกับคนสำนักฝ่ามือแปดทิศ “ทางฝ่ายข้า ไม่ต้องมีคนที่สามแล้ว จะมีแค่ข้ากับเหล่าโจวสองคนออกไปสู้!”
ด้านล่างเวทีมีคนสำนักใหญ่ตะโกนขึ้นมา
“ปรมาจารย์เฉิน ท่านไม่จำเป็นต้องทำอย่างนี้หรอก!”
“ใช่แล้ว ทำไมจะต้องลาออกด้วย?”
“ท่านทนนิ่งเงียบเพื่อยุทธภพของเรา!”
“ใช่ นางจิ้งจอกเหราวรยุทธ์ร้ายกาจ! สองปรมาจารย์ร่วมมือกันก็ไม่น่าอาย! นี่คือบัญชาสวรรค์ ย่อมต้องให้แน่นอนไว้ก่อน! เป็นเหราอ้ายหมิ่นที่เสนอท้าดวล ตามกฎยุทธภพ อีกฝ่ายย่อมมีสิทธิ์ตั้งกติกาการต่อสู้ ไม่มีอะไรที่ไม่สมควร! ยิ่งไปกว่านั้นพวกท่านยังออกมาสู้เพียงสองคน ก็เป็นการผ่อนปรนให้มากแล้ว!”
“จริงด้วย ปรมาจารย์เฉิน ปรมาจารย์โจว พวกท่านคือวีรบุรุษที่แท้จริง!”
“แม้โดนคำครหาก็ต้องร่วมมือกันขับไล่นางจิ้งจอก! ต้องใช้ความกล้าและแรงใจมหาศาล! พวกท่านสิสมควรเป็นปรมาจารย์แห่งยุค!”
คนสำนักใหญ่ไม่น้อยล้วนเห็นดีเห็นงาม!
ศิษย์สำนักมวยสกุลโจวบางส่วนถึงกับน้ำตาคลอ ราวกับกำลังทนแบกรับแรงกดดันอย่างหนักอึ้งจนปวดใจ!
หลิวอี้เฉวียน “...”
หลิวอี้จ่างหันไปเบ้ปากกับพี่ชายตน “เฮอะ”
จางเย่เดือดจัด!
เขาเดือดจัดแล้วจริงๆ!
เวลานี้เหราอ้ายหมิ่นก็มีอาการเช่นเดียวกับจางเย่ “เห็นทีว่าข้าจะคาดไม่ผิด เจ้าหดหัวอยู่ครึ่งปีไม่ยอมโผล่ออกมาจากรู จู่ๆ ก็รับคำท้า เป็นเพราะไม่กล้าสู้กับข้าตัวต่อตัวนี่เอง”
เฉินสี่พ่นลม “พวกเจ้าส่งตัวแทนลงมาเถอะ!”
หลวี่อวี้หู่คำรามขุ่น “ส่งส้นเท้านี่ไง!”
สวีฝานโมโห “แบบนี้จะสู้ยังไง?”
ซ่งเจียวร้อนรน “ศิษย์พี่ใหญ่ พวกเราไปกันเถอะ!”
เมื่อคำพูดนี้ออกมา ศิษย์สำนักมวยสกุลโจวและสำนักหัวซานไม่น้อยตอบสนองรวดเร็วถึงที่สุด มุ่งไปขวางทางลงเขาไว้ “ประลองไม่เสร็จสิ้น วันนี้ใครก็อย่าหวังไปจากที่นี่!”
“ใช่!”
“ประณามเหราอ้ายหมิ่น!”
“ไม่งั้นไม่เลิกรา!”
“พวกเจ้าเป็นคนเสนอท้าสู้เอง! คิดหนีรึ?”
ทางถูกสกัดกั้นไว้แล้ว!
สำนักฝ่ามือแปดทิศตกเป็นเป้าโจมตีรอบด้าน!
เหราอ้ายหมิ่นกลับไม่สนใจ หรี่ตามองเฉินสี่กับโจวเทียนเผิง ฉับพลันเพียงสะบัดเท้าเล็กน้อยก็กระโดดขึ้นไปอยู่บนลานประลองแล้ว “ได้ วันนี้ข้าจะออกแรงกับพวกเจ้าสักหน่อย!”
“ป้าใหญ่!” เฉินเฉินพยายามจะพุ่งตัวออกไปจากกลุ่มคน
จางเย่ดึงเธอไว้!
เฉินเฉินร้อง “ป้าใหญ่หนูสู้พวกมันรุมสองคนไม่ไหวหรอก!”
จางเย่กล่าวเสียงเข้ม “ฉันรู้”
ไม่เพียงแต่เขาที่รู้ คนสำนักฝ่ามือแปดทิศก็รู้ ชาวยุทธ์ทั้งหมดในที่นี้ก็ต่างรู้ วรยุทธ์ของเหราอ้ายหมิ่นแม้จะสูงเพียงใด ก็ยากที่จะปะทะกับสองมวยสี่มือไหว เช่นเดียวกับตอนที่เธอเคยประมือกับเฉินสี่และโจวเทียนเผิงเมื่อหลายปีก่อน อย่างมากก็ทำได้แค่ให้คนใดคนหนึ่งของฝ่ายตรงข้ามบาดเจ็บสาหัส ในขณะเดียวกันตนเองก็บาดเจ็บสาหัสเช่นกัน ไม่อาจเอาชนะได้เลย ยิ่งไม่ต้องพูดถึงว่าตอนนี้โจวเทียนเผิงมีพลังยุทธ์เพิ่มขึ้นมาอีกขั้น เฉินสี่เองก็ไม่ได้เป็นคนเดิมอีกต่อไปแล้ว ส่วนพลังของเหราอ้ายหมิ่นนั้นไม่มีใครรู้ แต่ต่อให้พลังของเธอเพิ่มขึ้นมาก สถานการณ์ก็ยังคงเป็นเช่นเดิม เธอเพียงคนเดียวไม่อาจเอาชนะสองปรมาจารย์ได้ ไม่มีใครเคยเอาชนะได้!
ให้ออกไปสู้สามคน?
หลวี่อวี้หู่ม้วนแขนเสื้ออย่างโมโห “ข้าจะออกไปถ่วงพวกมันคนหนึ่ง!”
“เจ้ากลับมานี่นะ!” ซ่งเจียวตรึงเขาไว้ “พลังยุทธ์เจ้าอ่อนด้อยที่สุดในหมู่! เจ้าออกไปจะทำอะไรได้? คนที่ไปต้องเป็นข้ากับศิษย์น้องหกสิ!”
สวีฝานลุกพรวดขึ้นมาทันใด “ได้!”
“ทุกคนอย่าวู่วาม!” ศิษย์ที่อายุมากที่สุดในกลุ่มสำนักฝ่ามือแปดทิศเอ่ยขึ้น “อีกฝ่ายคือปรมาจารย์! พวกเจ้าไปแล้วจะมีประโยชน์อันใด? ตรึงไว้? เจ้าจะตรึงได้สักกี่กระบวนท่ากัน? หนึ่งกระบวนท่า? หรือว่าสองกระบวนท่า? หรือว่าสาม? ศิษย์พี่หญิงห้ากับศิษย์พี่ชายหกที่ฝีมือดีที่สุดในกลุ่มเราก็ต้านได้ไม่ถึงสามกระบวนท่า! อย่าลืมสิว่านี่คือศึกเป็นตาย!”
หลวี่อวี้หู่กล่าวอย่างเคียดแค้น “สมควรตายนัก!”
จ้าวอวิ๋นหลงเป็นกังวล “งั้นจะทำยังไงดี? ทำยังไงกันดี?”
สวีฝานกำหมัดแน่น “ถ้าศิษย์พี่รองกับศิษย์พี่สามมาก็ดีสิ! ถ้าพวกเขาสองคนร่วมมือกันรับมือกับปรมาจารย์คนหนึ่ง อย่างน้อยก็อาจจะพอต้านได้มากกว่าสิบกระบวนท่า!”
“สิบกระบวนท่าก็ไม่มีความหมายอยู่ดี!”
“แม้วรยุทธ์ของศิษย์พี่ใหญ่จะสูงกว่าโจรเฒ่าแซ่โจว แต่ก็ห่างชั้นกันไม่มาก ไม่มีทางเอาชนะได้ในสิบกระบวนท่า อย่างน้อยก็ต้องถ่วงเวลาเฉินสี่ไว้สามสิบกระบวนท่าขึ้นไป! นี่ นี่มันสถานการณ์สิ้นหวังชัดๆ! มันเล็งเป้าศิษย์พี่ใหญ่ของเรา! พวกมันวางกับดักสังหารศิษย์พี่ใหญ่! มันไม่ปล่อยให้ศิษย์พี่ใหญ่รอดไปแน่!”
“ไอ้ลูกเต่าบัดซบ!”
“ลุยมันเลย!”
“จะลุยยังไง? พวกมันตั้งหลายร้อยคน!”
“จะทำยังไงดีล่ะ?”
“ศิษย์พี่ใหญ่ ท่านหนีไปก่อนเถอะ!”
“ใช่ ด้วยฝีมือของศิษย์พี่ ใครก็ขวางไม่ได้หรอก! ไม่ต้องห่วงพวกเรา!”
อย่างไรก็ตาม เหราอ้ายหมิ่นกลับเมินเฉย เอาแต่จ้องโจวเทียนเผิงนิ่ง!
ใจของคนสำนักฝ่ามือแปดทิศร้อนรนดั่งไฟ พวกเขาจนหนทางแล้วจริงๆ ตอนนี้ทั้งยุทธจักรล้วนเป็นศัตรูกับพวกเขา ย่อมไม่มีใครช่วยพวกเขาแม้แต่คนเดียวแน่!
โจวเทียนเผิงมองไปทางสำนักฝ่ามือแปดทิศ “พวกเจ้าส่งคนออกมาสิ!”
ส่งคนออกไป?
พวกเขาจะส่งใครได้?
ใครออกไปก็ไม่มีประโยชน์!
คนที่อยู่ตรงนี้ล้วนมองเห็นว่านี่คือศึกเป็นตายของเหราอ้ายหมิ่นคนเดียวสู้กับสองปรมาจารย์ ใครก็สอดมือเข้าไปไม่ได้ เพราะอย่าว่าแต่คนของสำนักฝ่ามือแปดทิศเลย แค่ยอดฝีมือทั้งหมดในยุทธจักรที่อยู่ที่นี้ตอนนี้ ล้วนไม่อาจต้านปรมาจารย์คนหนึ่งได้ถึงสิบกระบวนท่า นับประสาอะไรกับศิษย์สำนักฝ่ามือแปดทิศรุ่นนี้! อาจารย์มวยในยุทธภพที่พอจะประมือกับปรมาจารย์ได้ใช่ว่าจะไม่มี เป็นต้นว่าหลวงจีนอาวุโสที่เก็บตัวฝึกวิชาเป็นเวลานานรูปนั้น หรือนักพรตเต๋าไร้สำนักที่หาตัวจับยากผู้นั้น พวกเขาเป็นผู้ฝึกยุทธ์ที่อาจต่อกรกับปรมาจารย์ได้หลายสิบกระบวนท่า ทว่าไม่ต้องสงสัยเลย คนเก่งกาจระดับนี้มีเพียงจำนวนน้อยนิด และไม่ได้มาที่นี่ในวันนี้แม้แต่คนเดียว หรือต่อให้มา ก็คงไม่ยอมช่วยเหราอ้ายหมิ่นอยู่ดี!
ดังนั้น ผลลัพธ์จึงนับได้ว่าถูกกำหนดไว้แล้ว!
การจะบอกว่าต้องจบชีวิตเหราอ้ายหมิ่นลงให้ได้ในวันนี้ แน่นอนว่าฟังดูเกินจริง แต่เหราอ้ายหมิ่นคงรักษาวรยุทธ์เอาไว้ไม่ได้เป็นแน่แล้ว ไม่มีใครช่วยเหลือเธอได้แล้ว!
อย่างไรก็ตาม มีคนยืนกรานปฏิเสธที่จะเชื่อเช่นนั้นอยู่!
ในตอนที่คนสำนักฝ่ามือแปดทิศกำลังจับกลุ่มร้อนใจกันอยู่นั้น ก็มีเสียงหนึ่งดังออกมาจากฝูงชน “นี่น่ะหรือท่าทีของสำนักฝ่ายธรรมะ? หึ วันนี้นับว่าข้าได้เปิดหูเปิดตา โจวเทียนเผิงอาศัยอำนาจข่มเหงผู้น้อย สังหารคนสองชีวิต ก็คือเรื่องปกติของการประลองยุทธ์ ก็คือรับผิดชอบชีวิตตนเอง พอคนอื่นมาเตะก้นสำนักมวยสกุลโจวพวกเจ้าบ้าง ไม่มีใครถึงแก่ชีวิตสักคน ต่อยศิษย์บาดเจ็บนิดหน่อยกลับกลายเป็นความอัปยศอดสู? โหดเหี้ยมทารุณ? สมาพันธ์ศิลปะการต่อสู้ก็ออกมาลงทัณฑ์สถานหนัก? ซ้ำยังเล่นสองรุมหนึ่ง? ซ้ำยังจะเอาชีวิตคน? ซ้ำยังจะสลายวรยุทธ์ผู้อื่น? มารดาเจ้าเถอะ! พวกเจ้าพล่ามบัดซบอะไรกันวะ!”
เหอป้าเต้าตระหนก “น้องเฉิน!”
หลิวอี้เฉวียนเองก็ตกใจไม่แพ้กัน “น้องเฉินเจิน!”
พวกเขาไม่มีใครคาดคิดว่า เวลานี้ ‘เฉินเจิน’ จะเคลื่อนไหว!
“น้องเฉิน นี่เจ้า…” เหยียนฮุยเบิกตากว้าง เวลานี้ ทั้งยุทธภพประณามเหราอ้ายหมิ่นนะ เจ้าจะทำอะไร?
“พี่เหยียน” จางเย่ดึงมือเฉินเฉิน ส่งให้เขา ในกลุ่มคนนี้จางเย่ไว้ใจเหยียนฮุยมากที่สุดแล้ว แม้ว่าเหยียนฮุยจะจำเขาไม่ได้ก็ตาม แต่จางเย่ก็เคยไม่ลืมเขา ที่บนเครื่องบิน พวกเขาเคยผ่านความเป็นตายมาด้วยกัน เขาเข้าใจดีว่าเหยียนฮุยเป็นคนเช่นไร “ช่วยผมดูแลเด็กคนนี้ที”
เหยียนฮุยตกใจอีกครั้ง “เจ้าจะทำอะไร?”
ผู้ฝึกยุทธ์อิสระไม่น้อยที่อยู่ข้างๆ ก็ส่งเสียงอื้ออึงขึ้นมา!
“พี่เฉินเจิน!”
“น้องเฉิน เจ้า…”
คนทั้งหมดในสนามต่างมองมาที่จางเย่!
ท่ามกลางสายตาตื่นตะลึงของทุกคน จางเย่ก้าวออกมาจากกลุ่มคน ถอดเสื้อคลุมขนเป็ดออก สีหน้าเย็นชา ดึงเสื้อคลุมออก เหวี่ยงไปข้างหลัง!
แล้วกล่าวประโยคที่ทำให้ทั้งหมดถึงกับผงะ!
จางเย่ประกาศก้อง “สามคน? ไม่จำเป็น! เราสองคนก็พอแล้ว!”
ยกเท้าก้าวหนึ่ง จางเย่ขึ้นเวทีประลองแล้ว!


[Go To Next Chapter]( ./29.md)