##ตอนที่ 1178 : จางเย่พากย์โอลิมปิก (จบ)
วันที่เจ็ดของการแข่งขันกีฬาโอลิมปิก
รอบชิงชนะเลิศการแข่งขันกีฬาเทเบิลเทนนิสประเภททีม
11 : 4
11 : 3
11 : 7
อวี๋อิ่งอี๋ร้องขึ้น "เยี่ยมค่ะ ขึ้นนำไปหนึ่งต่อศูนย์แล้ว!"
วันนี้เป้าหานเป็นแขกรับเชิญอีกครั้ง "ถ้ายังรักษาฝีมือแบบนี้ได้ต่อไป ไม่มีปัญหาแน่นอน!"
อวี๋อิ่งอี๋ "ทีมชาติของเรายังคงแข็งแกร่งเหมือนเคยค่ะ งดงามจริงๆ"
จางเย่ "ตอนนี้ในสายตาของชาวต่างชาติ ปิงปองของเราต้องกลายเป็นปีศาจไปแล้วแน่ๆ เห็นที่กล้องจับไปทางคู่พ่อลูกชาวต่างชาตินั่นสิครับ พวกเขากำลังกระซิบกระซาบอะไรกันนะ?"
อวี๋อิ่งอี๋เผลอถามขึ้นทันที "กระซิบอะไรคะ?"
จางเย่ "ลูกเขาต้องถามแน่ๆ ว่า 'พ่อครับ! ปิงปองมันเป็นกีฬาอะไรกัน?' ฝ่ายพ่อจึงลูบหัวบอกลูกชาย 'เด็กโง่ ปิงปองน่ะไม่ใช่กีฬา มันคือเวทมนตร์ของคนจีนต่างหาก'"
อวี๋อิ่งอี๋ "..."
เป้าหาน "..."
จางเย่ "พวกเราชอบพูดกันว่า มีประชากรจีนพันสามร้อยล้านคน กลับหาคนมาเล่นบอลแค่สิบเอ็ดคนไม่ได้ ลองคิดดูนะครับ ดูชาวต่างชาตินั่นสิ มีประชากรตั้งหกพันกว่าล้าน แต่กลับหาคนแค่สี่คนมาเล่นปิงปองยังไม่ได้เลย"
อวี๋อิ่งอี๋ "พรืด!"
เป้าหานยิ้ม "เพราะระบบการฝึกฝนของเราค่อนข้างสมบูรณ์แบบน่ะค่ะ นักกีฬาทีมชาติของเราต่างฝึกฝนมาตั้งแต่เด็ก ทุกขั้นตอนแสนจะลำบาก พยายามฝึกฝนทั้งที่คนธรรมดาทั่วๆ ไปไม่มีทางทนได้ เพราะงั้นตอนนี้พวกเขาถึงได้สามารถขึ้นมาเหยียบอยู่ ณ จุดสูงสุดของโลก และได้หัวเราะเป็นคนสุดท้าย"
การแข่งขันจบลงแล้ว!
สามต่อศูนย์ เอาชนะไปอย่างง่ายดาย!
อวี๋อิ่งอี๋ "จบแล้ว"
"ขอแสดงความยินดีกับทีมชาติจีนด้วยค่ะ ยอดเยี่ยมมาก!" เป้าหานเองก็ตื่นเต้นอยู่เล็กน้อย
“ถึงเวลาแถลงข่าวและรับเหรียญรางวัลแล้วค่ะ” อวี๋อิ่งอี๋ยิ้ม “ขอแสดงความยินดีกับทีมชาติจีนที่อดทนต่อแรงกดดัน สู้จนสามารถยืนหยัดที่จุดสูงสุดของโลกอีกครั้ง พวกเรายินดีด้วยจริงๆ คราวนี้หลังการแข่งขันพวกเขาคงจะได้พักผ่อนบ้างสักหน่อยแล้วนะคะ”
จางเย่กลับแย้ง "ยังพักไม่ได้หรอกครับ"
อวี๋อิ่งอี๋ "หืม?"
จางเย่ "หลังจากนี้ยังมีการแข่งขันที่ยากยิ่งกว่ารออยู่"
เป้าหานชะงัก "ไม่มีแล้วนี่คะ ทั้งรอบเดี่ยวรอบทีมต่างก็แข่งจบหมดแล้ว"
"นั่นสิคะ" อวี๋อิ่งอี๋ว่า "พวกเราได้แชมป์การแข่งขันกีฬาปิงปองโอลิมปิกทุกประเภทแล้ว ยังมีการแข่งขันที่ยากยิ่งกว่าอะไรอีกคะ?"
จางเย่มองพวกเธอแล้วพูดเรียบๆ "ก็พอพวกเขากลับมาแล้ว ยังต้องดิ้นรนชิงแชมป์ในประเทศต่ออีกยังไงล่ะครับ"
อวี๋อิ่งอี๋ "..."
เป้าหาน "..."
ชิงแชมป์ในประเทศ!
เวทีโอลิมปิกเป็นแค่การอุ่นเครื่องหรอกเหรอเนี่ย!
แต่ที่จางเย่พูดก็มีเหตุมีผล ทั้งอวี๋อิ่งอี๋และเป้าหานต่างก็ปฏิเสธไม่ได้!
……
 
วันที่แปดของการแข่งขันกีฬาโอลิมปิก
ที่สนามแข่งขันกีฬายิงธนู
อวี๋อิ่งอี๋ "เกิดอะไรขึ้นคะ? ฝ่ายเกาหลีร้องเรียนแล้วค่ะ!"
อดีตมือธนูหญิง "ขอยิงใหม่เหรอ?”
อวี๋อิ่งอี๋ "พวกเขายิงพลาดอีกครั้งแล้วค่ะ!"
อดีตมือธนูหญิงว่า "อะไรกัน? ไปร้องเรียนอีกแล้ว?"
จางเย่ “ที่สนามแข่งขันยิงธนู เกิดการแข่งขันใหม่ที่มีชื่อว่า ‘ร้องเรียน’ ขึ้นแล้วครับ ทีมเกาหลีดูจะมีโอกาสได้แชมป์สูงมากจริงๆ!”
อวี๋อิ่งอี๋ "พรืด!"
"สวรรค์ ทีมจีนชนะแล้ว!"
"ชนะแล้ว พวกเราเป็นแชมป์แล้ว!"
"ไม่คิดเลยจริงๆ ทีมธนูชายของเราจะสร้างตำนานในโอลิมปิก!"
"กัปตันทีมอู๋หวินตื่นเต้นมากเลยค่ะ! อ๊ะ เขาถอดเสื้อคลุมออกแล้ว เสื้อกล้ามข้างในก็ถอดออกแล้ว! แหงนหน้าโห่ร้องลั่นเลยค่ะ!"
"ทีมเกาหลีประท้วงแล้ว ประท้วงอะไร? อ้อ ประท้วงการถอดเสื้อของฝั่งจีนนี่เอง”
พวกอวี๋อิ่งอี๋สองคนต่างพูดผลัดกันอย่างต่อเนื่อง
จางเย่กลับพูดขึ้นตรงๆ “ถอดเสื้อแล้วมันจะยังไงกัน? ตื่นเต้นไม่ได้เหรอ? มีอะไรน่าตกใจกัน งั้นถ้าพวกนายชนะก็ลองถอดกางเกงดูสิ!”
ถอดกางเกงเรอะ
อวี๋อิ่งอี๋เป็นลม!
……
 
วันที่เก้าของการแข่งขันกีฬาโอลิมปิก
รอบชิงชนะเลิศ การแข่งขันวิ่งประเภท 10,000 เมตร
"เริ่มแล้ว"
"มีเรื่องหนึ่งที่น่าสนใจนะครับ พวกเราเห็นแล้วว่านักวิ่งของแคนาดานั้นมีสามคนที่หน้าตาเหมือนกัน เป็นพี่น้องแฝดสามครับ"
จางเย่ "งั้นพวกเราคงตกอยู่ในอันตรายแล้ว"
"ทำไมคะ?"
จางเย่ว่า "ถ้าเกิดสามคนนั้นแบ่งกันวิ่งคนละช่วงละก็ ตำแหน่งแชมป์ของเราต้องหมดหวังแน่"
อวี๋อิ่งอี๋ "..."
……
 
วันที่สิบของการแข่งขัน
ที่สระว่ายน้ำ ในการแข่งขันรอบชิงชนะเลิศ
อวี๋อิ่งอี๋ “กล้องจับภาพอยู่บริเวณที่นั่งพักนักกีฬานะคะ นักกีฬาของเรา ซุนฉีกำลังวอร์มร่างกายอยู่ค่ะ”
จางเย่ “ทำไมถึงถือห่วงนั่นเอาไว้นะ? อ้อ ซุนฉีจะไปถล่มเจ้าสมุทร [1] แล้ว”
ถล่มเจ้าสมุทร?!
หมายถึงนาจาเรอะ!
อวี๋อิ่งอี๋ “ศาสตราจารย์จางคะ นั่นคือเครื่องช่วยวอร์มอัปค่ะ”
จางเย่ “กล้องแสดงให้เห็นถึงภาพภายในสนามแข่งครับ ดูคนที่นั่งแขวนป้ายทีมงานอยู่นั่นสิครับ”
อวี๋อิ่งอี๋ “นั่นคือ?”
แขกรับเชิญอีกคนตอบ “นั่นคือไลฟ์การ์ดครับ”
จางเย่ “ดูท่าที่เขานั่งสิครับ โดดเดี่ยว เอาคางเกยอยู่บนหลังมือ ผมว่าเขาต้องกำลังครุ่นคิดถึงเรื่องชีวิตของตัวเองตอนนี้อยู่แน่ๆ ‘ความหมายในการมีชีวิตอยู่ของฉันคืออะไรกันนะ?’”
อวี๋อิ่งอี๋ “พรืด”
เริ่มการแข่งขันแล้ว!
“สู้ๆ!”
“ดุเดือดมาก!”
“ทีมจีนสู้ๆ!”
“ชนะแล้ว!”
“เหรียญทอง! เหรียญทอง!”
“ซุนฉียอดเยี่ยม! เยี่ยมมาก!”
อวี๋อิ่งอี๋กับแขกรับเชิญตื่นเต้นมากจนแทบจะกระโดดขึ้นจากที่นั่ง
สิบนาทีให้หลัง
เพลงชาติดังขึ้น การมอบเหรียญสิ้นสุดลง
ซุนฉีกัดเหรียญทองอย่างตื่นเต้น ทันใดเขาก็ลงจากแท่นรับเหรียญ วิ่งไปอีกทางหนึ่งเพื่อสวมกอดกับโค้ชและเพื่อนร่วมทีม บนจอฉายให้เห็นว่าเขารับอะไรบางอย่างมาจากเพื่อนร่วมทีม มองเห็นไม่ชัดนัก แต่คล้ายจะเป็นกล่องเล็กๆ หรืออะไรบางอย่าง จากนั้นเขาก็สาวเท้าไปยาวๆ
อวี๋อิ่งอี๋ตะลึง “ซุนฉีทำอะไรน่ะ?”
แขกรับเชิญ “เอ่ ตรงนั้นคือ?”
ชั่วขณะต่อมา ทุกคนก็เข้าใจแล้วว่าเกิดอะไรขึ้น!
พวกเขาเห็นซุนฉีเดินเข้าไปหาผู้หญิงคนหนึ่ง สวมเหรียญทองให้เธอรอบลำคอ ก่อนคุกเข่า นำกล่องเล็กๆ นั้นออกมา เมื่อเปิดออกดู ภายในนั้นคือแหวนเพชรวงหนึ่ง!
อวี๋อิ่งอี๋ยิ้ม “เขากำลังขอแต่งงานค่ะ!”
ฝ่ายหญิงเป็นนักว่ายน้ำทีมชาติชื่อหลี่เซียวเซียว ในการแข่งโอลิมปิกครั้งก่อน ได้เหรียญทองแดงในประเภทสี่ร้อยเมตร ความสัมพันธ์ของซุนฉีกับหลี่เซียวเซียวไม่ใช่ความลับ ทุกคนทราบว่าทั้งสองคบกัน แต่ไม่มีใครคิดว่าซุนฉีจะขอแต่งงานกับแฟนสาวหลังได้เหรียญทอง ถึงกับขอแต่งงานภายใต้กล้องถ่ายทอดสดจำนวนมากที่สนามแข่งโอลิมปิกด้วย!
หลี่เซียวเซียวยกมือปิดปากด้วยความตื้นตัน และเริ่มร้องไห้!
อวี๋อิ่งอี๋ยินดีกับพวกเขา “นี่เป็นภาพที่อบอุ่นมากเลยค่ะ”
จางเย่ยิ้ม “หลี่เซียวเซียวตอบตกลงแล้ว ซุนฉีสวมแหวนให้เธอแล้วครับ!”
“เยี่ยมไปเลย ขออวยพรให้ทั้งคู่ด้วยค่ะ” อวี๋อิ่งอี๋กล่าว
จางเย่พูดขึ้นทันใด “การครองคู่ของทั้งสอง ไขปัญหาระดับโลกได้อีกข้อหนึ่งแล้ว”
หา?
อวี๋อิ่งอี๋ชะงัก “ปัญหาระดับโลกอะไรคะ?”
จางเย่ “ถ้าแม่กับคู่หมั้นตกทะเลลงไปพร้อมกัน เขาควรจะเลือกช่วยใครก่อน”
อวี๋อิ่งอี๋หัวเราะลั่นทั้งๆ ที่กำลังถ่ายทอดสด!
แม้แต่ตากล้องและทีมงานในห้องส่งก็ยังหัวเราะลั่น!
เมื่อผู้ชมที่หน้าจอได้ยิน ก็ต้องหัวเราะกันจนตัวโยน!
……
 
ตลอดการแข่งขันกีฬาโอลิมปิกหลายวันต่อจากนั้น ทุกคนต่างก็ต้องหัวเราะอย่างบ้าคลั่งไปกับการพากย์ของจางเย่ การแข่งขันที่ดุเดือดจนทุกคนต้องตื่นเต้น กลับถูกลากไปอีกทางด้วยฝีมือการพากย์ของเขา!
“ทนไม่ไหวแล้ว!”
“ฮ่าๆๆ!”
“ไอ้หยา ฉันรับไม่ได้แล้ว!”
“ขอคารวะให้ฝีปากของอาจารย์จางจริงๆ!”
“โคตรขำเลย! ขำแทบตายแล้วฉัน!”
“พากย์ได้เทพมาก”
“โคตรชอบอาจารย์จางเลย!”
“โอลิมปิกใกล้จบแล้ว นับวันยิ่งไม่อยากให้จางเย่หยุดเลย พวกเขาจะเชิญจางเย่ไปพากย์กีฬาการแข่งขันอื่นๆ อีกรึเปล่า ถ้าเป็นจางเย่พากย์ล่ะก็ ต่อให้เป็นฟุตบอลในประเทศฉันก็จะดู!”
“ใช่ ฉันด้วย!”
“ร้ายกาจมาก หมอนี่ไปที่ไหนก็มีแต่คนสนใจจริงๆ!”
“ต่อไปผลงานของเขาก็ต้องเพิ่มคำว่านักพากย์กีฬาลงไปอีกอย่างแล้ว!”
เรตติ้งของการถ่ายทอดสดกีฬาโอลิมปิกพุ่งทะยานขึ้นเป็นประวัติการณ์!
44%！
48%！
51%！
สุดท้ายถึงกับพุ่งไปถึง 54.3%!
ที่ได้เรตติ้งขนาดนี้ นอกจากความพยายามของตัวแทนทีมชาติในกีฬาโอลิมปิกแล้ว จางเย่เองก็ถือว่ามีส่วน ถือเป็นตัวสำคัญที่ทำให้เกิดปรากฏการณ์นี้ขึ้นมา!
สื่อในประเทศล้วนแต่ชื่นชม!
‘ทีมชาติจีนกวาดยี่สิบห้าเหรียญทอง!’
‘การพากย์ของจางเย่ได้รับเสียงชื่นชมถล่มทลาย!’
‘จางเย่สร้างความแปลกใหม่ให้โอลิมปิก!’
‘จำอวดระดับชาติถือกำเนิดแล้ว!’
‘คณะกรรมการโอลิมปิกที่ปักกิ่งให้ความเห็น : การแข่งขันครั้งหน้า ผมหวังว่าจางเย่จะเป็นนักพากย์ให้อีก!’
‘เรตติ้งการถ่ายทอดสดกีฬาโอลิมปิกกลายเป็นประวัติศาสตร์หน้าใหม่!’
‘ความนิยมของจางเย่ในประเทศพุ่งขึ้นอีกครั้งแล้ว!’
 
------------------------
 
[1] นาจา เป็นเทพเจ้าจีนองค์หนึ่ง ปรากฏในตำนานห้องสิน อาวุธประจำกายคือห่วงทองคำ หอกเพลิงและกงล้อไฟ วีรกรรมเด่นคือนาจาถล่มเจ้าสมุทร เคยสร้างเป็นทั้งภาพยนตร์และแอนิเมชันมาแล้ว
 
 
 
 
 
 
 
 
 
 
 
 


[Go To Next Chapter]( ./279.md)