##บทที่ 1004 : บทเพลงทั้งสองของโจ๊กเกอร์!
วันศุกร์
ตอนเช้า เวลาแปดโมงกว่า
ณ สถานี BTV ประตูทางเข้าตึกหลัก หานฉียืนอยู่ลำพังอยู่ในตำแหน่งที่ไม่เตะตาผู้คน เธอชะเง้อมองครั้งแล้วครั้งเล่า ราวกับกำลังรอใครบางคนอยู่
ห่างออกไปไม่ไกล เสียวหลวี่กับต้าเฟยพูดคุยหัวเราะกันขณะเดินผ่านมา
“อ๊ะ เสี่ยวหาน?” เสียวหลวี่ร้องทัก
หานฉียิ้มให้แล้วทักทาย “พี่หลวี่ พี่เฟย อรุณสวัสดิ์ค่ะ”
ต้าเฟยสงสัย “มาทำอะไรอยู่ตรงนี้น่ะ?”
หานฉีหน้าแดงเรื่อขึ้น “ฉัน ฉันมารออาจารย์โจ๊กเกอร์น่ะค่ะ”
ต้าเฟยถาม “คิวซ้อมเพลงของโจ๊กเกอร์คือเก้าโมงรึเปล่า?”
หานฉีพยักหน้า “ใช่ค่ะ”
เสียวหลวี่หัวเราะคิก “งั้นต้องเคร่งหน่อยแล้วนะ นักร้องคนอื่นซ้อมเสร็จกันหมดตั้งแต่เมื่อวานแล้ว ขาดก็แต่อาจารย์โจ๊กเกอร์” พูดมาถึงตรงนี้ สีหน้ายิ้มแย้มของเธอก็พลันชะงักลง พูดด้วยความหดหู่ “ช่วงสองวันมานี้กระแสวิจารณ์ตัวเขาไม่ค่อยดี หลายคนตั้งข้อสงสัยว่าโจ๊กเกอร์ไม่สมควรชนะ ทั้งอาศัยเนื้อเพลง ทั้งเรียกคะแนนสงสาร? ตอนบ่ายก็จะเริ่มอัดรายการแล้ว ถ้าเขาขึ้นเวทีละก็ จะต้องกดดันมากแน่ ตอนผู้ชมในห้องส่งโหวตก็อาจจะได้รับอิทธิพลจากกระแสวิจารณ์นี้ก็ได้”
หานฉีพูดอย่างโมโห “อาศัยเนื้อเพลงอะไรกันเล่า พวกนั้นไม่รู้อะไรเลยสักนิด!”
“ยังไงเธอก็ต้องระวังไว้หน่อยนะ อีกอย่าง สภาพเสียงของอาจารย์โจ๊กเกอร์ก็เป็นปัญหา แล้วเจอกัน” จากนั้น เสียวหลวี่กับต้าเฟยก็เข้าไปในตึกหลัก
ทิ้งให้หานฉีทั้งขุ่นเคืองทั้งเป็นห่วง
น่าโมโหจริงๆ!
สื่อพวกนี้จะรู้อะไร!
ชาวเน็ตพวกนี้จะรู้อะไร!
เรื่องอะไรมาด่าอาจารย์โจ๊กเกอร์หา?
หานฉียังคงชะเง้อคอยต่อไป วันนี้เธอตั้งใจจะมา ‘ดัก’ รอโจ๊กเกอร์ให้จงได้ เพราะเขามักจะโผล่มาปรากฏตัวในสถานีอยู่ตรงหน้าเธอแบบไม่รู้เนื้อรู้ตัวทุกครั้ง วันนี้หานฉีจึงตั้งท่ารอตั้งแต่หน้าประตู เธออยากจะรู้จริงๆ ว่าโจ๊กเกอร์เป็นเทพองค์ใดมาจากไหนกันแน่ เธอเองก็เชื่อมั่นว่าจากที่ตัวเองได้เคยพูดคุยกับโจ๊กเกอร์มาหลายครั้ง หากเขามายืนอยู่ตรงหน้าเธอโดยไม่สวมหน้ากากก็น่าจะจำได้ ในสมองของเธอประมวลอัตลักษณ์ของโจ๊กเกอร์ได้ไม่น้อยแล้ว
เป็นศิลปิน
นักร้องอาชีพ
หล่อ
ผมสั้น
อายุประมาณสามสิบ?
มีศิลปินคนหนึ่งผ่านหน้าเธอไปพร้อมกับผู้ช่วยอีกสองคน
หานฉีจับจ้องเขาทันที ไม่ถูกต้อง ไม่ใช่เขา คนผู้นี้วันนี้มาถ่ายรายการ เป็นรายการสัมภาษณ์ อ๊ะ มาอีกคนแล้ว นี่ก็ไม่ใช่ คนนี้ทางสถานีเชิญมาเป็นพิธีกร
สุดท้ายโจ๊กเกอร์ที่รอคอยก็ยังไม่มา กลับเป็นไอดอลที่เธอรอคอยมาแทน
ตรงที่จอดรถ จางเย่เปิดประตูก้าวเท้าลงจากรถ แล้วเดินตรงมาที่ตึกใหญ่
ระหว่างทาง มีคนไม่น้อยทักทายเขา
“ไอ้หยา อาจารย์จาง!”
“สวัสดีครับอาจารย์จาง!”
“อาจารย์จาง อรุณสวัสดิ์”
“อรุณสวัสดิ์ค่ะหัวหน้าจาง”
ไม่เพียงแต่เหล่าทีมรายการเดอะแมสก์ซิงเกอร์ ทีมรายการและแผนกอื่นของสถานี BTV เมื่อได้เจอจางเย่ก็ต่างกระตือรือร้น แผนรายการ ‘เดอะแมสก์ซิงเกอร์’ ของจางเย่ ทำให้สถานี BTV คว้าเรตติ้งอันดับหนึ่งของประเทศมาได้เป็นครั้งแรก ถึงแม้จะไม่ใช่คนของทีมรายการ ‘เดอะแมสก์ซิงเกอร์’ ทุกคนก็รู้สึกมีแรงบันดาลใจเต็มเปี่ยม เพราะรายการอื่นของพวกเขาก็ได้รับอิทธิพลจนเรตติ้งเพิ่มขึ้นไปด้วยเล็กน้อย นี่พิสูจน์แล้วว่า รายการ ‘เดอะแมสก์ซิงเกอร์’ ได้นำพาสถานี BTV ไปยังเวทีที่สูงขึ้น ก้าวไปบนเส้นทางของสถานีชั้นแนวหน้า พนักงานของสถานี BTV จึงต่างพร้อมใจกันจดจำความดีงามของจางเย่ พวกเขาล้วนกระจ่างแจ้งว่า หากไม่มีจางเย่สักคน ต่อให้นำคนทำรายการของสถานีทุกคนมารวมกัน ก็ยังไม่อาจทำรายการที่มีผลลัพธ์เช่นนี้ได้!
จางเย่ยิ้มพลางพยักหน้าให้พวกเขา
พริบตาก็มาถึงประตูทางเข้า
หานฉีตื่นเต้นจนตัวสั่น ทันใดนั้นเธอก็ยืนตัวตรง รวบรวมความกล้าทักทายเขา โดยไม่ได้คาดหวังว่าจางเย่จะตอบกลับมาแต่อย่างใด “อาจารย์จาง อรุณสวัสดิ์ยามเช้าค่ะ!”
เมื่อจางเย่ได้ยินก็ชะงัก พอหันไปเห็นหานฉี เขาก็ยิ้มออกมา “เช่นกัน” จากนั้นจึงเดินเข้าตึกไป ไม่ได้พูดอะไรอีก
แต่แค่เท่านั้น หานฉีก็ตื่นเต้นสุดขีดแล้ว!
อาจารย์จางพูดกับฉันด้วย! เขาพูดกับฉัน!
เธอเป็นแฟนพันธุ์แท้ของจางเย่ตัวจริง เป็นคนประเภทที่ถ้าเจอใครในอินเทอร์เน็ตมาบอกว่าจางเย่ไม่ดี ก็พร้อมจะด่ากราดกลับไปแน่นอน เดิมทีเพราะเรื่องโจ๊กเกอร์ทำให้จิตใจของเธอห่อเหี่ยว แต่เมื่อได้ยินเสียงจางเย่บอก ‘เช่นกัน’ เธอก็อารมณ์ดีขึ้นทันตา กระปรี้กระเปร่าไปทั้งตัวแล้ว!
เมื่อหายตื่นเต้น หานฉีก็เฝ้ารอต่อไป
อาจารย์โจ๊กเกอร์ทำไมยังไม่มาอีกเนี่ย?
สิบนาที
ยี่สิบนาที
ครึ่งชั่วโมง
ดูเวลาเก้าโมงแล้ว ถึงเวลานัดซ้อมแล้ว แต่โจ๊กเกอร์ก็ยังไม่มา
หานฉีรีบโทรหาโจ๊กเกอร์ แต่ไม่มีคนรับสาย เธอจึงได้แต่โทรหาผู้กำกับดนตรีไป๋หย่วนเฟย แล้วรีบบอก “อาจารย์ไป๋คะ อาจารย์โจ๊กเกอร์ไม่ค่อยสบาย เรื่องการซ้อมวันนี้คง…”
ทางปลายสาย
ไป๋หย่วนเฟยน้ำเสียงประหลาดใจ “โจ๊กเกอร์? เขาก็มาแล้วนี่นา?”
หานฉีตะลึง “คะ?”
ไป๋หย่วนเฟย “พวกเรากำลังซ้อมกันอยู่”
มาถึงแล้ว?
ตายแล้ว!
มาตั้งแต่เมื่อไร?
ไม่ได้มีวิชาเคลื่อนย้ายพริบตาใช่ไหม?
หานฉีแทบจะเป็นลม ดักรอตั้งนานปรากฏว่าไม่เจอ โจ๊กเกอร์คนนี้จะลึกลับเกินไปแล้ว หรือว่าเขาจะมาจากประตูหลังหรือไม่ก็ประตูโรงอาหารกันนะ? ทำไมคุณไม่มาแบบปกติล่ะ! หานฉีสงสัยจนแทบจะระเบิด เช่นเดียวกับผู้ชมทั่วประเทศ เธออยากรู้จริงๆ ว่าโจ๊กเกอร์เป็นใคร! ทำไมไม่เปิดเผยตัว? ทำไมต้องเก็บซ่อนตัวตนอย่างระแวดระวังขนาดนี้? คุณมีเหตุผลอะไรที่เปิดเผยตัวไม่ได้กันแน่? แม้แต่สตาฟรายการอย่างพวกเราก็ยังรู้ไม่ได้? อ๊ะ หรือว่าหน้าตาตัวจริงจะ...อัปลักษณ์?
เธอใช้สมองครุ่นคิดทันที
ในวงการบันเทิงจะมีใครเป็นดาราที่อัปลักษณ์?
นักพูดเซี่ยงเซิงถังต้าจาง?
นักร้องเกาหลีลีอันกูคนนั้น?
หรือจะเป็นนักกีฬาพวกนั้น?
ยังไงในสายตาของหานฉี ไอ้พวกคนที่เคยด่าจางเย่ เธอก็รู้สึกว่าอัปลักษณ์ทั้งนั้น
ดูไว้ นี่ก็คือแฟนคลับเดนตาย!
……
ในห้องซ้อม
ที่นี่มีขนาดใหญ่ ทางสถานี BTV จัดเอาไว้ให้พวกเขาโดยเฉพาะ บริเวณรอบๆ นอกจากจะมีเครื่องดนตรีตั้งอยู่แล้ว ยังมีกล้องที่เอาไว้ถ่ายภาพขณะซ้อมเพื่อที่จะได้ตัดมาออกอากาศในตอนสุดท้าย ดังนั้นช่วงเวลาหลังจากที่หน้ากากนักร้องเดินทางมาถึงสถานี BTV ล้วนถูกบันทึกภาพเอาไว้หมด นอกเสียจากว่าตัวนักร้องจะขอไว้ เป็นต้นว่าไม่อยากให้ติดตั้งกล้องภายในห้องรับรอง ทางทีมรายการก็เคารพความคิดเห็นของนักร้อง ตัวอย่างเช่นโจ๊กเกอร์
ตอนที่หานฉีเข้ามา โจ๊กเกอร์ก็มาถึงแล้ว
ผู้กำกับดนตรีไป๋หย่วนเฟยพูด “อีกรอบหนึ่ง”
สมาชิกวงกงล้อมหัศจรรย์ทุกคนพยักหน้า
วันนี้เป็นวงใหญ่ มีนักดนตรีชื่อดังอีกเจ็ดแปดคนที่ถูกเชิญมาร่วมด้วย
หานฉีไม่ได้เข้าไปรบกวน เพียงแต่หาที่นั่งด้านล่างเวทีเงียบๆ นั่งฟังอย่างตั้งใจ
เสียงดนตรีดังขึ้น
เหล่านักดนตรีดูโน้ตเพลงที่โจ๊กเกอร์นำมาให้พวกเขา เริ่มบรรเลงประสาน
โจ๊กเกอร์สวมหน้ากากยืนอยู่บนเวที ฮัมเพลงเบาๆ ตามเสียงดนตรี “ฮึม อืม ฮืม…” ทั้งเพลงมีแต่เสียงงึมงำ
หานฉีใจหายวาบ
ซวยแล้ว!
เสียงของอาจารย์ยังไม่หายดี!
เพลงแรกซ้อมซ้ำแล้วซ้ำเล่าอยู่นานจึงซ้อมเสร็จ
โจ๊กเกอร์เอ่ย “ลำบากนักดนตรีทุกท่านแล้ว”
หานฉีตะลึงไปอีกครั้ง เอ๋ ฟังเสียงพูดอาจารย์โจ๊กเกอร์ก็ดีขึ้นเยอะแล้วนี่นา แถมยังดัดเสียงพูดเหมือนเดิมอีก? จงใจซ่อนเสียง? หรือเสียงยังไม่หายดี?
ไป๋หย่วนเฟยถามอย่างเป็นห่วง “ไหวรึเปล่าครับ?”
โจ๊กเกอร์ผงกศีรษะ “ทำนองเพลงค่อนข้างยาก ผมเลยไม่รู้จะซ้อมร้องยังไง”
มือกีตาร์ถาม “เป็นเพราะฉีดสเตียรอยด์ไปใช่ไหมครับ? คุณเสี่ยงชีวิตเกินไปแล้ว ฉีดไปตั้งสามเข็ม ต่อให้เป็นเทพยังทนไม่ไหวเลย!”
มือกลองถอนหายใจพลางส่ายหน้า
โจ๊กเกอร์กล่าว “เพราะฉะนั้นตอนที่ซ้อมผมได้แต่ฮัมคลอไปแบบนี้”
“ได้ครับ” ไป๋หย่วนเฟยว่า “ซ้อมอย่างนี้ไปก่อน คุณไม่ต้องร้องออกมาหรอก ฮัมไปก็พอแล้ว พยายามออมแรงไว้นะครับ เรามาซ้อมเพลงที่สองกันต่อเถอะ!”
อย่างไรก็ตาม เพลงที่สองก็เกินกว่าที่พวกเขาคาด ใช้เวลาซ้อมอย่างหนักไปกว่าสองชั่วโมงเต็ม นักดนตรีทุกคนต่างรู้สึกเหนื่อยสายตัวแทบขาด
เพลงอะไรกันเนี่ย?
ทำไมมันซับซ้อนขนาดนี้?
จำเป็นต้องแบบนี้เลยเหรอ?
หรือว่าเพราะเสียงไม่ไหว เลยคิดจะใช้ดนตรีมาเสริมแทน? ใช้บรรยากาศมากลบ?
เฮ้อ ในการแข่งรอบนี้ นักดนตรีไม่คาดหวังอะไรกับหน้ากากโจ๊กเกอร์แล้ว!


[Go To Next Chapter]( ./105.md)