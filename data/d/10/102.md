##บทที่ 1002 : อันดับและเรตติ้ง!
ในตอนเช้า
แม่โทรมา
“ลูกแม่ ทำอะไรอยู่?”
“เอ่อ ผมอยู่บ้านเหล่าเหรา แม่กับพ่อเที่ยวเป็นไงบ้าง?”
“ที่ไห่หนานนี่ก็ดี สะดวกสบาย จริงสิ ฉันดูรายการใหม่แกแล้วนะ”
“ฮ่าๆ เป็นไงบ้าง”
“เก่งมาก! พ่อแกดูไปรอบเดียวไม่หนำใจ ต้องดูซ้ำอีกรอบแน่ะ”
“แม่ชอบใครในนั้นมั่ง?”
“ฉันชอบทานตะวันใต้ดวงดาว”
“เอ๋ แล้วพ่อล่ะ?”
“พ่อแกชอบดอกไม้ต้องฝน”
“...”
“ลูกแม่ เป็นไรไป?”
“แค่กๆ ไม่มีอะไร พ่อแม่เที่ยวให้สนุกนะ”
วางสายเสร็จ จางเย่ก็พูดไม่ออก ตอนแรกก็คิดว่าพ่อแม่ตัวเองน่าจะชอบโจ๊กเกอร์กันบ้าง เฮอะ ไม่มีสักคน กะจะอวดแบบไม่ปิดบังซะหน่อย ผิดหวังชะมัด แต่ว่านี่เพิ่งจะแค่ตอนแรก แถมสภาพร่างกายกับสภาพเสียงของเขายังไม่พร้อมอีก หลังจากนี้ยังมีโอกาสอีกเยอะ จางเย่ไม่รีบร้อน ขอแค่ไม่ตกรอบ เขาค่อยเอาเพลงที่ตัวเองอยากร้องออกมาทีละเพลงก็ได้
สัปดาห์หน้าจะร้องเพลงอะไรดี?
เพลงซึ้ง?
เพลงสนุก?
เพลงโชว์พลังเสียง?
หรือจะเป็นเพลงกระชากอารมณ์ต่อเหมือนเดิม?
ต้องเตรียมไปสองเพลง ปวดหัวเป็นบ้า
จางเย่เดินวนไปวนมาในห้องนั่งเล่นของบ้านเหล่าเหรา เริ่มคิดถึงการแข่งขันในรอบถัดไปแล้ว ตอนนี้เขาไม่มีงานอะไร และไม่มีธุระอะไรเช่นกัน เวลาและความคิดทั้งหมดของเขาล้วนทุ่มให้กับ ‘เดอะแมสก์ซิงเกอร์’ เพราะนี่คือเส้นทางเพียงหนึ่งเดียวที่เขาคิดไว้หลังจากนี้ ตอนนี้เขาได้ซ่อนตัวภายในหน้ากาก ใช้หนทางอื่นในการเย้ยยุทธจักร
หยางซูมองเขา “ศิษย์พี่ ดีขึ้นแล้วหรือ?”
“ดีอยู่น่า” จางเย่เดินไปพลางตอบไปโดยไม่รู้ตัว
ตอนนี้เอง มีเสียงกุกกักดังขึ้นจากข้างนอก เหล่าเหรากลับมาแล้ว!
หยางซูหมุนตัว พุ่งไปเปิดประตูให้ทันใด “ท่านอาจารย์เหรา เฉินเฉิน”
เหราอ้ายหมิ่นส่งเสียงอืมในลำคอ “จางเย่ล่ะ?”
หยางซูตอบ “ศิษย์พี่ของข้าหรือ? เขากำลัง…” หันไปชี้นิ้ว ปรากฏว่าที่ชี้ไปกลับว่างเปล่า ที่โต๊ะนั่งกินข้าวเมื่อกี้กลับไร้เงาร่างของจางเย่
“เอ๊ะ? ยังไม่ตื่นเรอะ?” เหราอ้ายหมิ่นหันไปมองที่โซฟา
เห็นแต่จางเย่ที่กำลังนอนไอค่อกแค่กอยู่บนโซฟา สภาพจะตายมิตายแหล่
จางเย่ “เหล่าเหรา ขอน้ำหน่อย”
เหราอ้ายหมิ่น “ไสหัวไป”
จางเย่ “ผมหิวน้ำ”
เหราอ้ายหมิ่น “ไปเอาเอง!”
จางเย่ “เฉินเฉิน เธอเอาน้ำให้ฉันหน่อยสิ ฉันขยับไม่ไหว”
หยางซูได้แต่ตาถลนอ้าปากค้าง!
……
ในวงการ
ที่สถานีโทรทัศน์แห่งหนึ่ง
“รู้งี้ ยอมจ่ายค่าผิดสัญญาสามสิบล้านแต่แรก ก็น่าจะดึงตัวจางเย่มาจากซีซีทีวีได้แล้ว! เงินสามสิบล้าน ฉันไม่เชื่อหรอกว่าซีซีทีวีจะไม่ยอมปล่อยเขาไป!”
“เฮ้อ ตอนนี้พูดอะไรก็เปล่าประโยชน์!”
“มันสมองของจางเย่นี่มหัศจรรย์จริงๆ!”
“นั่นสิ แค่เขาคนเดียวก็สามารถถล่มทีมครีเอทีฟทั้งวงการได้เลย!”
“รายการ ‘เดอะแมสก์ซิงเกอร์’ ต้องดังแน่ และเป็นไปได้อย่างมากว่าจะเปลี่ยนมาตรฐานเดิมของอะไรหลายๆ อย่างไปเลย!”
“ใช่แล้ว ดูชาร์ตเพลงฮิตวันนี้สิ นี่มันเกินไปจริงๆ ฉันเองก็มีเพื่อนอยู่วงการดนตรีไม่น้อย ได้ยินว่าทางนั้นก็แตกตื่นโกลาหลเหมือนกัน เพลงในรายการที่เพิ่งฉายเมื่อคืนตอนแรก แถมบางเพลงยังเป็นเพลงคัฟเวอร์ด้วยซ้ำ แต่วันนี้กลับขึ้นชาร์ตเพลงฮิตแล้ว? สิบอันดับแรกพวกเขายังยึดไปแล้วถึงเจ็ด? นี่มันบ้าชัดๆ เมื่อก่อนคิดอยากจะดันเพลงใหม่ ต่างก็ต้องทุ่มโฆษณา ออกรายการสัมภาษณ์บ้าง รายการวาไรตี้บ้าง ทางเอเจนซี่ต้องหนุนเงินไปมหาศาลถึงจะได้ผล แต่ตอนนี้เล่า? แค่รายการทีวีรายการหนึ่ง กลับบรรลุผลถึงขนาดนี้? แถมยังดูท่าจะไปได้ไกลกว่านี้อีก?”
“เรตติ้งเพลง ‘กุหลาบป่า’ น่ากลัวเป็นบ้า!”
“โจ๊กเกอร์นี่ใครกัน?”
“ไม่รู้สิ! เป็นเทพองค์ไหนในวงการเพลงกันนะ? ขนาดป่วยยังร้องเพลงได้ถึงขนาดนี้?”
“เพลง ‘กุหลาบป่า’ เริ่มถล่มชาร์ตเพลงแล้ว วันนี้เป็นอันดับหนึ่งประจำวัน อีกไม่กี่วัน อันดับหนึ่งประจำเดือนก็คงหนีไม่พ้นแน่ โคตรร้ายกาจ! นี่มันบ้าไปกันใหญ่แล้ว!”
“นี่มันรายการวาไรตี้ปฏิวัติวงการชัดๆ!”
“เฮ้อ คราวนี้สถานีบีทีวีได้ไปเต็มๆ!”
“ช่วยไม่ได้นี่ ใครให้จางเย่เป็นคนถิ่นเมืองหลวงกันเล่า! แม่งเอ๊ย มีคนแบบนี้อยู่ แล้วใครแม่งจะไปสู้กับสถานีบีทีวีได้อีกล่ะ?”
“เรตติ้งของพวกเขาออกมาแล้วหรือยัง?”
“ยัง แต่น่าจะใกล้แล้ว”
“ดูก่อนเถอะว่าพวกเขาจะได้เรตติ้งกันเท่าไร”
“คงไม่ทำลายสถิติอีกหรอกใช่ไหม?”
……
บริษัทเอนเตอร์เทนแห่งหนึ่ง
“เสี่ยวเซียว”
“ประธานโจว”
“ได้ดูเดอะแมสก์ซิงเกอร์หรือยัง?”
“ดูแล้วครับ”
“เธอคิดว่ายังไงบ้าง?”
“คนในนั้นร้ายกาจมากจริงๆ มีนักร้องคนหนึ่งที่ผมพอจะจำได้ แต่ก็ไม่แน่ใจ ส่วนคนอื่นผมไม่ทราบ เดาไม่ออกเลยสักนิดจริงๆ”
“เธอคือดาวดวงใหม่ของบริษัทเราตอนนี้ ฉันพอจะมีเส้นสายกับผู้กำกับหูเฟยของรายการ ‘เดอะแมสก์ซิงเกอร์’ อยู่บ้าง ฉันติดต่อทักทายเขาไปแล้ว เธอลองไปดูสักหน่อยสิ”
“ผมจะไหวเหรอครับ?”
“เธอเองก็เป็นนักร้องมืออาชีพ ต้องเชื่อมั่นในตัวเองสิ รายการนี้ต้องฮิตแน่ เผลอๆ ตอนนี้ฮิตไปแล้ว ตอนนี้หลายบริษัทล้วนจ้องเล็งเค้กชิ้นนี้ของพวกเขา ต่างคิดจะส่งคนไปออกรายการกันทั้งนั้น ถ้าช้าไปสักก้าว อาจจะไม่มีโอกาสแล้ว”
“ตกลงครับ ผมจะเชื่อฟังคุณ”
……
ณ สถานี BTV
ที่ห้องทีมรายการ ‘เดอะแมสก์ซิงเกอร์’
มีคนของทีมรายการอื่นไม่น้อยแวะมา ‘เยี่ยมเยียน’
“เหล่าหู ครั้งนี้พวกนายเทพจุติเลยจริงๆ!”
“โอย ไม่หรอก”
“รายการฮิตขนาดนี้แล้ว ยังจะถ่อมตัวอีก? เร็วเข้าสิ เลี้ยง ต้องเลี้ยงนะ ครั้งหน้า…”
“เหอๆ รอให้เรตติ้งออกก่อนค่อยว่าแล้วกัน ตอนนี้เห็นว่ามันฮิต แต่ผลลัพธ์จะเป็นไงก็ยังไม่รู้”
“ไม่เอาน่า ตอนนี้ทั่วทั้งอินเทอร์เน็ตปั่นป่วนกันไปหมดแล้ว ในวงการก็มีแต่พูดถึงรายการของพวกนาย ถ้าเรตติ้งไม่ดีละก็ ฉันยอมโกนหัวให้นายเลย”
“งั้นคงต้องขอยืมคำอวยพรนายแล้ว”
ก่อนหน้านี้ ทีมรายการของเขาคือทีม ‘เซียนเกะเป๊ะเนื้อ’ แม้ว่าเรตติ้งของพวกเขาจะไม่เลวในตอนแรก แต่ก็แค่ไม่เลวเท่านั้น หูเฟยกับคนในทีมยังไม่เคยได้เพลิดเพลินกับสถานะเช่นนี้มาก่อน กระทั่งรองหัวหน้าสถานีกับผู้บริหารสถานีก็ยังแวะมาที่นี่ถึงขนาดได้เวลาทำงานแล้วก็ยังไม่ยอมกลับออฟฟิศ แถมยังมีนักข่าวจากสำนักต่างๆ อีกไม่น้อยที่โทรมายกย่องทีมรายการพวกเขา
โหวเกอพูดอย่างตื่นเต้น “เราดังแล้ว!”
โหวตี้ร้องลั่น “พวกเราเองก็มีวันนี้เหมือนกันนะ!”
“ฉันรู้สึกอย่างกับฝันไปแน่ะ” เสียวหลวี่ยังตามไม่ค่อยทัน “พวกนายมีใครได้รับโทรศัพท์แล้วบ้าง? เช้านี้ฉันรับไปสองสาย สถานีอื่นอยากดึงตัวฉันล่ะ เสนอเงินรายได้ต่อปีมาห้าแสนห้า! ชั่วชีวิตนี้ฉันไม่เคยเห็นเงินห้าแสนห้ามาก่อนเลย!”
ต้าเฟยร้องว้าก “ชั่วชีวิตนี้ ทำไมไม่เคยมีใครมาดึงตัวฉันเลยว้า!”
เสียวหลวี่หัวเราะ “เพราะนายขี้เหร่ไงล่ะ”
ต้าเฟย “...”
ทุกคนพากันหัวเราะ
หูเฟยยิ้มน้อยๆ “ที่จริงแล้วพวกเราน่ะ ก็ไม่มีอะไรให้น่าอวดอ้างหรอกนะ คนที่รู้เรื่องภายในต่างก็รู้ดี ว่าคราวนี้พวกเราอาศัยอาบรัศมีของอาจารย์จางเขาต่างหาก”
หานฉียิ้มอย่างขื่นขม “อาจารย์จางร้ายกาจเกินไปแล้ว”
หานฉีเป็นสมาชิกใหม่ เพิ่งจะถูกย้ายมาร่วมทีมรายการ กี่ครั้งที่จางเย่แวะมา หานฉีก็ได้แต่มองอยู่ไกลๆ แต่ไม่เคยมีโอกาสได้พูดคุยกับจางเย่โดยตรง ด้วยสถานะของเธอ เธอรู้สึกว่าตนเองไม่มีคุณสมบัติอะไรที่จะไปพูดคุยกับเขาได้ คนผู้นั้นเป็นถึงจางเย่ ผู้ยิ่งใหญ่ระดับ A ผู้มีชื่อเสียงในวงการเลื่องลือ ดังนั้นเธอจึงได้แต่ติดตามอยู่ห่างๆ แม้ว่าเธอจะเป็นแฟนคลับพันธุ์แท้ของจางเย่ก็ตาม แต่หานฉีกลับไม่รู้ตัวเลยว่า เธอได้พูดคุยกับจางเย่มาตั้งหลายครั้งแล้ว
ทันใดนั้น ก็มีเสียงฝีเท้าวิ่งเข้ามาอย่างเร่งรีบ!
ทีมรายการคนหนึ่งวิ่งเข้าออฟฟิศมา พลางตะโกนอย่างตื่นเต้น “ออกแล้ว! เรตติ้งออกแล้ว!”
หูเฟยถามทันที “เป็นไงบ้าง?”
โหวเกอเองก็โพล่งขึ้นอย่างกังวล “เท่าไร?”
เสียวหลวี่ร้อนใจ “ที่เท่าไรของประเทศน่ะ?”
คนผู้นั้นส่งรายงานเรตติ้งให้หูเฟย ทุกคนรีบพากันมามุงดู!
“ขอดูด้วยคน!”
“อย่าบังสิ!”
“เท่าไรน่ะ?”
“เท่าไรกันแน่?”
จากนั้น ตัวเลขบนรายงานก็ปรากฏแก่สายตาทุกคน!
เมื่อเห็นตัวเลขนี้ ทีมรายการทั้งหมดต่างตะลึง!
ตอนเปิดตัว ‘เดอะแมสก์ซิงเกอร์’ เรตติ้งทั่วประเทศ — 2.51%!
อันดับหนึ่งของประเทศ!
มิหนำซ้ำเรตติ้งยังทิ้งห่างจากอันดับสองไปเท่าตัว!
ทั้งออฟฟิศพลันตกอยู่ในความเงียบสงัด
หนึ่งวินาที
สองวินาที
ทันใดนั้น ก็มีเสียงร้องกระหึ่มลั่นแก้วหู!
“อ๊ากกก!”
“ที่หนึ่ง! ที่หนึ่งของประเทศ!”
“เชี่ย! สองจุดห้าหนึ่งเปอร์เซ็นต์!”
“คราวนี้ร้อนแรงจริงๆ ร้อนแรงโคตรๆ!”
“สวรรค์!”
“นี่มันบ้าไปแล้วชัดๆ!”
“ยิ่งกว่า ‘เดอะวอยซ์’ อีกเหรอ?”
“โอ้ มาย ก้อด!”
หานฉีกระเด้งดึ๋ง!
เสียวหลวี่กรีดร้องอย่างไร้สติ!
ตกใจ!
ดีใจ!
ทั้งออฟฟิศโกลาหลแล้ว!
หูเฟยพูดขึ้น “เร็ว รีบบอกจางน้อย!”
ต้าเฟยละล่ำละลักพูด “ผมไปเอง ผมจะไปโทรหาอาจารย์จางเอง!”
สถานี BTV แตกตื่น!
ในวงการเองก็ถูกตัวเลขเรตติ้งนี้เขย่าขวัญ!
นี่ขนาดแค่ตอนแรก!
นี่แค่สัปดาห์แรกเองนะ!
แม่งเปิดตัวมาก็ได้เรตติ้ง 2.51% แล้ว? นี่มันอะไรกัน? หลังจากนี้เรตติ้งของพวกนายแม่งจะทะลุ 4% เลยรึเปล่า? ทำไมถึงสูงขนาดนี้ได้!


[Go To Next Chapter]( ./103.md)