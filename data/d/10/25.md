##บทที่ 925 : จางเย่ออกรบ!
สถานที่ชุมนุมใหญ่ยุทธภพ
คนสำนักฝ่ามือแปดทิศเข้าประจำที่ของพวกเขา ณ บริเวณสุดขอบลานประลอง เหราอ้ายหมิ่นนำเหล่าศิษย์น้องนั่งลง ก่อนหลับตา ทำสมาธิเตรียมตัวสำหรับการประลองที่ใกล้จะมาถึง ศิษย์สำนักฝ่ามือแปดทิศทั้งหมดไม่มีใครรบกวนเธอ
จุดประสงค์ของงานชุมนุมใหญ่วันนี้คืออะไร คนทั้งหมดต่างรู้ดี บริเวณที่นั่งของสำนักฝ่ามือแปดทิศจึงตกเป็นเป้าสนใจของทั้งสนาม หลายคนลอบมองพวกเขา และทั้งเพราะสงสัยใคร่รู้ในตัวเหราอ้ายหมิ่นผู้เป็นตำนานปรมาจารย์แห่งยุทธภพ แววตาของอาจารย์และศิษย์สำนักมวยสกุลโจวเย็นชายิ่ง เปี่ยมด้วยความเกลียดชังยามมองไปยังสำนักฝ่ามือแปดทิศ บนร่างของอาจารย์บางคนในสำนักมวยสกุลโจวยังปรากฏรอยบาดแผลที่ไม่ได้เกิดจากการวิวาทเมื่อวาน แต่เป็นด้วยน้ำมือของเหราอ้ายหมิ่น——ครึ่งปีมานี้ โรงฝึกและสาขาทั่วประเทศของสำนักมวยสกุลโจวถูกเหราอ้ายหมิ่นกวาดล้างทำลายจนแทบหมดสิ้น!
การแสดงยังคงดำเนินต่อ
ถัดไปเป็นตาของสำนักบู๊ตึ๊ง
จากนั้นก็เป็นสำนักชิงเฉิง
ตามมาด้วยสำนักบู๊ตึ๊งแดนใต้
สำนักสิงอี้
แล้วต่อด้วยสำนักเล็กที่มีชื่อว่าสำนักเฟยเทียน (ทะยานฟ้า)
และอื่นๆ
จนกระทั่งท้ายที่สุด ก็ถึงคราวสำนักมวยสกุลโจว
หนึ่งชั่วโมงให้หลัง การแสดงก็เสร็จสิ้นลง
ฝ่ายจัดงานของสมาคมศิลปะการต่อสู้แห่งชาติผู้หนึ่งเดินขึ้นปะรำพิธี คว้าไมโครโฟน “ขอบคุณการแสดงอันน่าตื่นตาจากทุกสำนัก ลำดับต่อไปขอเชิญเข้าสู่กำหนดการช่วงที่สองอย่างเป็นทางการ จับคู่ประลองอิสระ เช่นเดียวกับทุกปี ประลองต่อสู้ ตัดสินแพ้ชนะจากทักษะล้วน แต่โปรดจำไว้ว่าอย่าทำเกินกว่าเหตุ การประลองแบ่งออกเป็นสิบแดน ผู้ท้าสู้สามารถเลือกคู่ต่อสู้ที่ตนจะท้าได้ แต่ผู้ถูกท้ามีสิทธิ์ที่จะรับคำท้าหรือไม่ก็ได้ ทุกสนามตัดสินโดยผู้เชี่ยวชาญจากสมาคมศิลปะการต่อสู้แห่งชาติ”
ในที่สุดก็มาถึงช่วงสำคัญ!
เมื่อทุกคนได้ยินดังนั้นก็ตื่นเต้นอย่างยิ่ง!
กำหนดการนี้คือ ‘รายการประจำ’ ของทุกปี ทั้งความขัดแย้ง การแข่งขันระหว่างสำนัก หรือความบาดหมางส่วนตัว ทั้งหลายล้วนรวมอยู่ในการประลองนี้ ในยุทธภพมีสำนักต่างๆ มากมาย ย่อมไม่อาจสมานรวมเป็นหนึ่งเดียว ความแค้นส่วนตัวนับไม่ถ้วน ย่อมต้องการเวทีใช้สะสาง เนื่องเพราะยุทธภพไม่อาจให้ความแค้นส่วนตัวกลายเป็นศึกสงครามระหว่างสำนัก และปัจจุบันแม้แต่ยุทธภพก็ต้องปฏิบัติตามกฎหมาย แน่นอนว่ายังมีจุดประสงค์อื่นในการเข้าร่วมประลองอยู่เช่นกัน ทั้งเหล่าหน้าใหม่ที่ต้องการสร้างชื่อในยุทธภพ เวทีนี้ย่อมดีที่สุด หรือเหล่าพวกยอดฝีมือที่เชื่อมั่นในพลังของตน ที่นี่ก็เป็นโอกาสอันดีในการสร้างรากฐานชื่อเสียงของพวกเขาเช่นกัน!
สิ้นเสียงประกาศ ก็มีคนลุกออกมา
เป็นคนสำนักบู๊ตึ๊งแดนใต้!
ยอดฝีมือวัยกลางคนผู้นั้นประสานหมัด “ข้าน้อยหลิวชิงจากสำนักบู๊ตึ๊งแดนใต้ ขอท้าประลองกับรองเจ้าสำนักเหอเอี้ยนชิ่งแห่งบู๊ตึ๊ง รองเจ้าสำนักเหอกล้ารับคำท้าหรือไม่!”
รองเจ้าสำนักบู๊ตึ๊งหัวเราะเย็นชา “รออยู่นานแล้ว!”
คนสำนักบู๊ตึ๊งแดนใต้ผู้นั้นผายมือ “เชิญ!”
“เชิญ!” รองเจ้าสำนักบู๊ตึ๊งก้าวขึ้นลานประลอง
สำนักบู๊ตึ๊งและสำนักบู๊ตึ๊งแดนใต้มีเรื่องบาดหมางกันมานาน ท้าประลองในงานชุมนุมแลกเปลี่ยนศิลปะการต่อสู้กันทุกปี ทุกคนจึงไม่แปลกใจ
อีกด้าน มีคนลุกออกมาเช่นกัน
“หลีเสี่ยวเหนียนจากสำนักชิงเฉิง ขอท้าหลวงจีนแห่งสำนักเส้าหลิน!”
“เจ้าอยากท้าสู้กับคนไหน?”
“ตามสะดวก!”
“ใจกล้านัก อาตมาหลวงจีนเฒ่ารับคำท้า!”
“เชิญ!”
“ไม่มีการออมมือ!”
……
“ข้าน้อยฉาวลี่เหว่ยชาวยุทธ์พเนจร โจวอวี้เหนียน เจ้ากล้าประลองกับข้าหรือไม่?”
“เฮอะ ทำไมจะไม่กล้า?”
“งั้นก็มา สิ!”
“ย่อมได้!”
“วันนี้ต้องรู้แพ้รู้ชนะให้จงได้!”
……
“ผู้น้อยชาวยุทธ์ไร้สำนักหน้าใหม่ ขอท้าจอมยุทธ์ท่านใดก็ได้ในที่นี้ มีใครต้องการชี้แนะข้าบ้างหรือไม่?”
“ข้าเอง!”
“ขอบคุณที่ชี้แนะ”
“ไม่ต้องเกรงใจ อย่าได้ออมมือ”
“ได้!”
“เชิญ!”
……
พริบตา การประลองสิบแดนก็มีผู้จับคู่ท่าประลองกันแล้วเก้าคู่ ยังเหลือที่ว่างสุดท้ายอีกหนึ่ง ทุกคนในที่นั้นล้วนเงียบสงัด
ไม่นานนัก
ในที่สุดคนผู้หนึ่งก็ก้าวออกมา
จางเย่สัมผัสได้ว่าในกลุ่มผู้คนห่างออกไปมีสายตาคู่หนึ่งจ้องมองเขาอย่างยั่วยุ เมื่อหันมอง ก็พบกับเงาร่างคุ้นตา
โจวเหล่าซื่อ แห่งสำนักมวยสกุลโจว!
โจวเหล่าซื่อมีสายตาคล้ายต้องการกินเลือดกินเนื้อจางเย่ “ชาวยุทธ์ร่อนเร่เฉินเจิน กล้าประมือกับข้าสักสองกระบวนท่าหรือไม่?” หลังจากกลับไปลองครุ่นคิดเมื่อวาน โจวเหล่าซื่อก็เข้าใจ ตอนกินข้าวตนพูดแค่สองประโยคชัดๆ เหตุใดจึงถูกไอ้พวกนั้นรุมตีจนอนาถไปได้? ต้องเป็นเพราะคำยุแยงของเจ้าคนไร้สำนักนามเฉินเจินผู้นี้แน่ ฝีปากนั่นช่างร้ายกาจนัก ถึงกับกลับดำเป็นขาว! เมื่อวานโจวเหล่าซื่อถูกผู้อาวุโสในสำนักตำหนิอยู่พักใหญ่ ได้แต่สะกดข่มความเคืองแค้นไว้ในใจ ฉะนั้นวันนี้เขาจึงย่อมพุ่งเป้าตรงไปที่เฉินเจิน หัวโจกของชาวไร้สำนักและสำนักเล็กเมื่อวาน!
ทางฝั่งชาวไร้สำนักและสำนักเล็กล้วนตกตะลึง
หลิวอี้เฉวียนหน้าถอดสีเล็กน้อย รีบกล่าว “น้องเฉิน เจ้าโจวเหล่าซื่อผู้นี้แม้มิใช่ผู้เยี่ยมยุทธ์ที่สุดในสำนักมวยสกุลโจว ทว่าก็เป็นหนึ่งในผู้มีฝีมือระดับสูงอย่างแน่นอน วรยุทธ์สูงส่งนัก!”
หลี่เฉวียนเหนิงเองก็รีบเอ่ย “ระวังตัวด้วย!”
เหอป้าเต้าเองก็พูดอย่างเป็นห่วง “ไม่ไหวก็อย่าขึ้นไปเลย!”
เมื่อวานทุกคนได้เห็นระดับวรยุทธ์ของจางเย่แล้ว ต่างไม่ค่อยวางใจเขานัก
แต่ทว่าจางเย่กลับเผยยิ้ม “ถูกคนชี้ชื่อเอ่ยแซ่ ไหนเลยจะมีเหตุผลไม่ขึ้นไป? เมื่อวานนี้โจวเหล่าซื่อใช้อิทธิพลข่มเหงผู้คน คิดจะโกงชาวไร้สำนักและสำนักเล็กอย่างพวกเรา ปรากฏว่าถูกพวกเราขัดขืนตอบ มาวันนี้ยังหน้าด้านกล้าท้าสู้อีก? คิดจะเชือดแกนนำผู้แข็งข้องั้นรึ? ถ้าผมไม่ขึ้นไป ต่อไปพวกมันมิยิ่งกำเริบเสิบสานหรือ! จะไม่เป็นการบอกพวกมันว่าเรากลัวหรือ? การประลองในวันนี้ ผมจำเป็นต้องไป! แม้จะสู้ไม่ได้ ก็ต้องเฉือนเนื้อมันมาให้ได้! ผมมิอาจให้ชาวไร้สำนักและสำนักเล็กของเราเสียเกียรติ! ไม่อาจปล่อยให้พวกสำนักใหญ่คิดมารังแกเราได้ง่ายๆ!”
“ดีมาก น้องเฉิน!”
“***ไอ้บัดซบนั่นเลย!”
“ใช่แล้ว พวกเราหารังแกได้ง่ายดายไม่!”
“เพื่อเกียรติของพวกเรา! ลุย!”
“น้องเฉิน สู้เขา!”
“สู้ๆ!”
“เล่นไอ้โจวเหล่าซื่อให้ตาย!”
“เอามันให้ตาย ไอ้คนหน้าไร้ยางอาย!”
“ฆ่ามัน ไอ้พวกจ้องจะรังแกแต่คนที่อ่อนแอกว่า!”
“แน่จริงก็มาท้าข้าผู้นี้! รังแกหน้าใหม่อย่างน้องเฉิน หน้าไม่อาย!”
“ถุย! ไร้ยางอายนัก!”
ฟังเสียงร้องตะโกนจากอีกฝ่าย โจวเหล่าซื่อโกรธจนแทบลมจับ โคตรบิดามันเถอะ! ข้าแม่งได้พูดอะไรหรือยัง? ข้าแม่งแค่ถามว่าเจ้ากล้าประมือกันสองกระบวนท่าหรือไม่เท่านั้น! แล้วทำไมแม่งกลายเป็นข้าหน้าด้านหน้าทนไปได้เล่า? เรื่องอะไรกลายเป็นข้าชอบรังแกคนอ่อนแอ? ไอ้คนแซ่เฉิน เอ็งมันตัวบัดซบ! ปากเอ็งมันเน่าจนเป็นหนอง! วันนี้ข้าจะต้องตอบแทนให้สาสม! ไม่งั้นอย่าได้เรียกข้าว่าโจวเหล่าซื่อ!
โจวเหล่าซื่อเดือดดาลถึงขีดสุด!
เหล่าศิษย์สำนักมวยสกุลโจวต่างตะโกนร้อง!
“ศิษย์พี่สี่สู้ๆ!”
“เชือดมัน!”
“ไอ้เฉินเจินนี่น่าโมโหยิ่งนัก!”
โจวเหล่าซื่อลุกออกมา จางเย่ก็ลุกขึ้น ต่างเดินไปยังแดนประลองเขตที่สิบ นี่ไม่ใช่สนามประลองที่สร้างจากไม้ แต่เป็นสนามประลองย่อยที่อยู่แยกออกจากสนามประลองหลักไปสิบเมตร
กรรมการจากฝ่ายจัดงานสองคนเดินเข้าสู่สนาม แล้วกล่าว “ทวนอีกครั้ง ห้ามรุนแรงเกินกว่าเหตุ แค่รู้แพ้ชนะก็พอ”
โจวเหล่าซื่อพยักหน้าอย่างอาฆาตมาดร้าย
จางเย่กล่าว “ทราบแล้ว”
กรรมการถาม “ทั้งสองฝ่ายต้องการอาวุธหรือไม่? หากต้องการ สามารถเลือกใช้ได้”
โจวเหล่าซื่อมองจางเย่ “ข้าต้องการ เจ้าล่ะ?”
จางเย่ตอบอย่างไม่ใส่ใจนัก “งั้นข้าก็ใช้ด้วย”
กรรมการชี้ไป “อาวุธอยู่ทางนั้น”
อาวุธที่อยู่บนชั้นวางล้วนไม่มีคม
โจวเหล่าซื่อมีเป้าหมายในใจอยู่แล้ว เดินไปหยิบกระบี่หนักขึ้นมาเล่มหนึ่ง ลองไม้ลองมือ เปลี่ยนข้างถือจนพอใจ แล้วจึงนำกระบี่กลับมายังแดนประลอง
แต่จางเย่กลับไม่ได้เดินไปทางนั้น ทางกลางสายตาพิศวงของกรรมการและคนทั้งหมด จางเย่หันซ้ายแลขวา จากนั้นพลันสายตาทอประกาย เดินออกไปยี่สิบเมตร เขี่ยเอาก้อนอิฐจากซอกเก้าอี้มุมหนึ่งตรงยอดเขามาถือ แล้วเดินกลับมาที่แดนประลองอย่างพึงพอใจ
กรรมการอึ้งงัน “นี่อาวุธที่เจ้าเลือกรึ?”
จางเย่พยักหน้า “ครับ”
กรรมการเบิกตากว้าง “เจ้าเลือกดีแล้วจริงรึ?”
“จริงครับ” จางเย่ตอบ
หนังตาของโจวเหล่าซื่อกระตุก เขายิ่งเดือดดาลประหนึ่งถูกหยาม
ฝ่ายชาวไร้สำนักและสำนักเล็กกลับรู้สึกพูดไม่ออก เมื่อวานนี้พวกเขาได้เห็นวิชาเพลงอิฐของน้องชายเฉินเจินไปแล้ว อาวุธหลักของเขา...ดูเหมือนจะมีแต่ไอ้ก้อนนี้เท่านั้น
“เฉินเจิน สู้ๆ!”
“เฉินเจิน สู้ๆ!”
“น้องเฉิน ***!”
คนนับไม่ถ้วนล้วนตะโกนส่งแรงใจให้แก่จางเย่!
บางคู่เริ่มประลองไปแล้ว ผู้คนส่วนมากจึงจับจ้องไปยังแดนประลองอื่นทั้งเก้าแดน แต่พอทางนี้มีเสียงตะโกนขึ้นมาพร้อมกัน ทุกคนจึงหันมาสนใจ จนเมื่อเห็นว่าคู่ต่อสู้ฝ่ายหนึ่งถือก้อนอิฐลงสนาม เหล่าชาวยุทธ์ที่เพิ่งมาถึงงานวันนี้ก็ต่างงุนงงจนตาแทบถลน!
อาวุธอะไรกัน?
เชี่ย เป็นก้อนอิฐได้ด้วยงั้นรึ?
คนสำนักฝ่ามือแปดทิศก็ย่อมมองเห็นเหตุการณ์!
“เฉินเจิน?” ศิษย์น้องหญิงผู้หนึ่งเอ่ย
ศิษย์พี่หญิงห้านามซ่งเจียวกล่าวอย่างตกใจ “นี่น่ะหรือเฉินเจินคนนั้น?”
ศิษย์พี่ชายหกที่ชื่อสวีฝานทึ่ง “ฉิบหายเขาใช้ก้อนอิฐจริงสิ?”
ศิษย์เก้าจ้าวอวิ๋นหลง “...”
ศิษย์น้องผู้หนึ่งอุทาน “อาวุธของเขาเป็นไอ้นี่จริงๆ?”
ซ่งเจียวถาม “ศิษย์น้องเล็ก ใช่เขาไหม?”
หลวี่อวี้หู่กลับค่อนข้างเหม่อลอย “น่าจะใช่นะครับ”
“ทำไมรึ?” ซ่งเจียวแปลกใจ
หลวี่อวี้หู่กล่าวด้วยน้ำเสียงสงสัย “ไม่ทำไมหรอกครับ ก็แค่รู้สึกว่าคนใส่แว่นดำนั่นแลดูคุ้นตายิ่งนัก...อ่า แต่ข้าอาจจะคิดไปเองก็ได้”
เหราอ้ายหมิ่นยังคงหลับตาทำสมาธิ หาได้สนใจเสียงพูดคุยเหล่านี้
อีกด้านหนึ่ง การประลองกำลังจะเริ่มขึ้น
กรรมการเอ่ย “ทั้งสองฝ่ายพร้อมนะ?”
โจวเหล่าซื่อจ้องจางเย่อย่างหมายสังหาร “พร้อม!”
จางเย่เอ่ยเสียงเรียบ “ข้าก็พร้อม”
“ดี” กรรมการชูมือ แล้วฟันลงไป “เริ่มได้!”
พูดจบกรรมการก็ถอยหลบไปด้านข้าง
ด้วยมารยาทแห่งยุทธจักร โจวเหล่าซื่อกำด้ามกระบี่ทิ่มปลายลงแล้วประสานหมัดกล่าว “ไม่ออมมือ!”
ฝ่ายจางเย่ก็ประสานหมัดน้อยๆ “ไม่ออมมือ”
เสียงพูดของคนทั้งสองยังไม่ทันจาง โจวเหล่าซื่อพลันพลิกกระบี่หนักในมือ ทว่ายังไม่ทันกำให้มั่นคง โจวเหล่าซื่อก็ต้องตื่นตระหนกเมื่อวัตถุสีแดงชิ้นหนึ่งบินพุ่งมาจากฝั่งตรงข้าม!
เป็นก้อนอิฐ!
จางเย่แน่นอนว่าต้องตั้งชื่อท่าโจมตีของตนอย่างมิได้เขินอาย ตะโกนกึกก้อง “รับอิฐทะยานสวรรค์ข้าดู!”
การโจมตีนี้เป็นการเคลื่อนไหวพื้นๆ โจวเหล่าซื่อมาตรว่าตนหลบได้แน่ อย่างไรก็เป็นยอดฝีมือสูงส่งผู้หนึ่ง ย่อมมีความเร็วตอบสนองไม่ธรรมดา อย่าว่าแต่อิฐใหญ่ก้อนเดียวนี้เลย ต่อให้เป็นอาวุธลับของยอดฝีมือ ขอเพียงระวังให้ดี แม้เป็นมีดบินโจวเหล่าซื่อก็เชื่อมั่นว่าตนจะหลบได้ ทว่าขณะที่กำลังจะโยกหลบนั้นเอง เขากลับพบว่าตนคิดผิด!
โดนเต็มๆ!
ก้อนอิฐมาเร็วเกินไป!
เร็วจนคล้ายเพิ่งได้ยินเสียงลมหวีดหวิว อิฐก็พุ่งมาถึงหน้าเขาแล้ว โจวเหล่าซื่อได้แต่เบี่ยงไม่ให้จมูกปะทะก้อนอิฐ เอียงศีรษะหลบแต่ก็ไม่พ้น ก้อนอิฐพุ่งกระแทกเข้าที่แก้มซ้าย!
“อ๊าก!” โจวเหล่าซื่อเจ็บจนร้องลั่น ทั้งใบหน้าจนตลอดทั้งร่างปลิวไปตามแรง ก่อนล้มลงแผ่บนพื้น!
ทุกคนตาตระหนก!
นี่!
มันความเร็วอะไรกัน?
พลังรุนแรงอะไรกันนี่??
“เจ้าใช้อาวุธลับ!” โจวเหล่าซื่อคำรามเดือด พยายามรวบรวมกำลังลุกขึ้น
แต่ขณะที่กำลังพยายามลุกนั้นเอง เงากำปั้นหนึ่งก็ลอยมาตรงหน้า!
ตูม! กระแทกใบหน้าโจวเหล่าซื่อ!
ด้วยกำลังมหาศาล ร่างของโจวเหล่าซื่อถึงกับกลิ้งตลบไปตามพื้นอีกครั้ง เกิดเป็นเสียงกระแทกหนักหน่วง ฟังดูก็รู้ว่าหมัดนี้หนักเพียงใด!
จางเย่ยังไม่ได้ใช้วรยุทธ์เลยสักนิด อาศัยเพียงพละกำลังจากกล้ามเนื้อล้วนๆ! โลกแห่งยุทธภพก็เป็นเช่นนี้ หาได้เหมือนในนิยายหรือหนัง ไม่ใช่ว่าจะขยับนิดๆ หน่อยๆ ก็ซัดกันไปแล้วเป็นพันรอบ นั่นย่อมเป็นไปไม่ได้ ร้อยรอบยังพอว่า แต่ก็เป็นการต่อสู้ระหว่างยอดฝีมือด้วยกัน แต่ในการต่อสู้ทั่วไป บางทีหมัดสองหมัดก็รู้ผลแพ้ชนะแล้ว ใครจะทนปะทะเป็นร้อยๆ รอบไหว?
เหล่าศิษย์สำนักมวยสกุลโจวล้วนเกรี้ยวกราด!
เหล่าคนไร้สำนักและสำนักเล็กชูมือร้องลั่น!
“เยี่ยม!”
“ต่อยได้เยี่ยมนัก!”
“เพลงหมัดสุดยอด!”
“เพลงอิฐเยี่ยมยอด!”
“วิชาเพลงอิฐของน้องเฉินพัฒนาอีกขั้นแล้ว!”
“สั่งสอนไอ้คนไร้ยางอาย!”
“กระทืบไอ้คนชอบรังแกคนอ่อนแอนั่นเถิด!”
“ฮ่าๆๆ สะใจ! ต่อยได้จับใจนัก!”
“คนชั่วต้องรับกรรมชั่ว!”
หลิวอี้เฉวียน หลิวอี้จ่าง หลี่เฉวียนเหนิงและเหล่าสหายที่คุ้นเคยกับจางเย่ตะโกนเสียงดังที่สุด!
เฉินเฉินเองก็มองจางเย่อย่างค่อนข้างสับสน คล้ายไม่คาดคิดว่าอยู่ๆ จางเย่จะเก่งกาจขึ้นมาถึงขั้นนี้!
ท่ามกลางเสียงร้องยินดีของทุกคน จางเย่ประสานหมัดขอบคุณ หัวเราะหึหึพลางเดินลงจากเวที “ขอบคุณ ขอบคุณ โชคดีที่ไม่พลาดท่า ไม่ปล่อยให้คนชั่วลอยนวล!”
“น้องเฉินเป็นคนดียิ่งนัก!”
“สาแก่ใจ!”
“คนชั่วต้องได้รับกรรม!”
“ธรรมะย่อมชนะอธรรม!”
โจวเหล่าซื่อที่นอนกองอยู่บนพื้นได้ยินเข้าก็แทบกระอักเลือดช้ำใน เขาเดือดดาลจนไม่อาจบรรยาย ไอ้คนแซ่เฉินนั่นมาถึงก็ลอบโจมตีก่อนชัดๆ! แถมแม่งยังซัด ‘อาวุธลับ’ มาอย่างไร้ยางอาย!
แต่แล้วผลลัพธ์เล่า?
กลับกลายเป็นข้าที่รังแกคนอ่อนแอ?
เป็นข้าที่ไร้ยางอาย?
เป็นข้าที่ชั่วช้า?
ท่านย่าของพวกเจ้าเถอะ!
พวกเจ้าแม่งยังรู้จักยางอายกันอยู่หรือไม่!?


[Go To Next Chapter]( ./26.md)