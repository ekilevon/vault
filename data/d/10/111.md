##บทที่ 1011 : โจ๊กเกอร์ร้องสด ‘คนในหมู่บ้านเรา’
ลงจากเวที
โจ๊กเกอร์เดินออกจากเวทีพร้อมเสียงโห่ร้องเชียร์ของผู้ชม
หานฉีรีบกระโจนเข้ามาอย่างตื่นเต้น “อาจารย์! เพลงนี้สุดยอดมากเลยค่ะ!”
การแสดงในวันนี้สิ้นสุดลงแล้ว จางเย่เองก็พูดได้โดยไม่ต้องลังเลอีก “ยังพอไหว ร้องออกมาพอใช้ได้” เขาเองก็พอใจอย่างยิ่ง
ความจริงเพลงนี้ร้องไม่ง่าย ถ้าให้ร้องแข่งเสียงสูง มีเพลงอื่นที่เล่นสูงแล้วยังง่ายกว่านี้ ในทางกลับกัน โน้ตสูงของเพลงนี้ไม่ได้ชัดเจนอะไรนัก ทั้งยังเปลี่ยนทำนองไม่มาก การร้องเพลงนี้ให้ออกรสจึงยากลำบาก ทั้งยังต้องใช้พลังมาก
เพลงนี้ไม่เคยปรากฏบนโลกใบนี้ แต่ทว่าในโลกของจางเย่นับว่ามีชื่อโด่งดังมาก ‘Fake Monk’ หรือที่แปลว่าพระปลอม เป็นเพลงของชุยเจี้ยนเมื่อหลายสิบปีก่อน เพลงนี้มีตำแหน่งสูงส่งในวงการเพลงร็อกแอนด์โรล ในตอนนั้นแทบไม่มีใครไม่รู้จักไม่คุ้นเคย ขนาดในภายหลัง ก็ยังมีคนนำเพลงคลาสสิกนี้มาร้องในรายการโชว์และรายการเพลงหลายรายการ อย่างเช่นถานเหวยเหวย จางอวี่ จางซิ่นเจ๋อ แม้แต่หวีเชียนก็ด้วย เห็นได้ว่าเพลงนี้มีเสน่ห์และตำแหน่งในใจของผู้คนยุคนั้นอย่างไร
มีผู้กล่าวยกย่องว่า เพลงพระปลอมนี้เป็นการต่อต้านวัฒนธรรมด้วยวัฒนธรรม จางเย่ยังคงรักษาทำนองเพลง แต่งเติมเพียงบางส่วนตามความเข้าใจของตนเองก่อนนำแสดงบนเวที
ระหว่างทางกลับห้องพัก
มีทีมงานรายการยกนิ้วโป้งให้เขาไม่หยุด
บ้างถึงกับเข้ามาขอถ่ายรูปคู่
“อาจารย์ ถ่ายรูปหน่อยนะครับ”
“ถ่ายรูปกับฉันหน่อยอาจารย์โจ๊กเกอร์”
“ผมชอบคุณมากเลย!”
“เพลงวันนี้ยอดเยี่ยมมาก!”
เพลงนี้ทำให้คนหลายคนหวั่นไหวไปกับเนื้อเพลง โดยเฉพาะคนที่มีอายุสักหน่อย พอฟังเพลงนี้แล้วต่างก็มีอารมณ์ร่วมไปด้วยอย่างมาก
เมื่อนึกถึงเพลงที่โจ๊กเกอร์ร้องตอนออดิชั่นรายการตอนแรกสุด ทุกคนคิดก็แทบอดกระอักเลือดออกมาไม่ได้!
ภาคภูมิใจที่เป็นแรงงานขุดเจาะน้ำมัน?
พลขับวัยห้าสิบอย่างฉันยิ้มแฉ่ง?
ผายลม!
แม่งโคตรไร้สาระ!
ต้องนี่สิโจ๊กเกอร์ตัวจริง!
วันนี้ต่างหากคือโจ๊กเกอร์ที่แท้จริง!
จางเย่ถ่ายรูปกับทีมงาน แว่วเสียงเพลงของทานตะวันใต้ดวงดาวดังมาจากเวทีห่างไปไม่ไกล วันนี้เขาเลือกเพลงได้ไม่ดีนัก เปล่งพลังของตนเองออกมาได้ไม่เต็มที่
"ในโลกที่แสนหดหู่"
"ฉันยังจะทำอย่างไรได้?"
"อ้างว้างเดียวดายไปด้วยกัน"
แต่ทว่าผู้ชมทั้งหลายกลับยังชอบใจ ทุกคนล้วนพยายามคาดเดาว่าทานตะวันผู้นี้เป็นใคร
เดิมทีจางเย่ไม่ใช่คนในโลกนี้ เขาเองก็ไม่คุ้นชินกับโลกใบนี้ ดังนั้นโดยไม่จำเป็นต้องเดา อย่างน้อยแปดสิบเปอร์เซ็นต์เขาคิดว่าเขากับทานตะวันไม่รู้จักกัน แต่ว่าก็อาจจะไม่แน่นอนเพราะสวมหน้ากากกันหมด ตรงจุดนี้ จางเย่ก็ไม่กล้าฟันธง
……
สิบกว่านาทีต่อมา
"พวกเราอยู่ที่นี่"
"เต้นระบำกลางสายลม"
ไม้ใกล้ฝั่งก็ร้องจบแล้ว
ปรบมือ!
เสียงชื่นชมของผู้ชมดังขึ้น!
ต่งซานซานขึ้นเวที "ขอเชิญอาจารย์โจ๊กเกอร์และทานตะวันใต้ดวงดาวกลับขึ้นเวทีค่ะ"
ทานตะวันยืนอยู่ข้างเวทีรอให้ไม้ใกล้ฝั่งร้องเพลงจบ ดังนั้นจึงขึ้นเวทีมาอย่างรวดเร็ว
โจ๊กเกอร์เดินมาจากทางห้องพัก จึงช้ากว่าไปบ้าง
เนื่องจากไม้ใกล้ฝั่งร้องเป็นคนสุดท้าย ดังนั้นกรรมการแขกรับเชิญจึงให้คำวิจารณ์เธอก่อน
จางเสียส่งเสียงตื่นเต้น "นับวันฉันยิ่งคิดว่าทักษะเพลงของไม้ใกล้ฝั่งนั้นยอดเยี่ยมมากขึ้นทุกที วันนี้ไม้ใกล้ฝั่งแสดงได้ดีมาก ฉันชอบทั้งสองเพลง!"
ไม้ใกล้ฝั่งยิ้มน้อยๆ “ขอบคุณค่ะย่าจาง”
หวังจุยซูเองก็เห็นด้วย "ไม้ใกล้ฝั่งเป็นนักร้องที่เครื่องติดช้า เสียงของเธอค่อนข้างอ่อนโยนนุ่มนวล ฟังตอนแรกไม่รู้สึกโดดเด่นอะไร แต่พอฟังๆ ไปก็ต้องไหวหวั่น เป็นการร้องที่ลึกเข้าไปในหัวใจคนจริงๆ เยี่ยมมาก วันนี้ฉันต้องทำความรู้จักไม้ใกล้ฝั่งใหม่ในฐานะนักร้องมืออาชีพแล้ว"
เฉินกวงก็ว่า "อาวุธของไม้ใกล้ฝั่งไม่ใช่เสียงสูง แต่เป็นอารมณ์เพลงที่นุ่มนวล ทักษะการร้องเพลงแบบนี้ ในวงการมีไม่มากหรอก"
เอมี่มองเธอตาถลน ยังนึกในใจว่ายิ่งมองก็ยิ่งคุ้นตา "เรารู้จักกันหรือเปล่าน่ะ"
ไม้ใกล้ฝั่งยิ้ม "ลองเดาดูสิ"
เอมี่จะเป็นลม "ปัญหาก็คือฉันเดาไม่ออกน่ะสิ!"
ผู้ชมต่างยิ้มและหัวเราะ
เหยาเจี้ยนไฉมองพวกเขาแล้วเอ่ย "ฉันว่าฟังจากที่เธอพูด พวกเธอสองคนต้องรู้จักกันแน่นอนเอมี่"
เอมี่ "ฉันน่ะมีคนที่คิดไว้ในใจแล้ว แต่ว่าฉันไม่แน่ใจน่ะสิ!" เธอมองไม้ใกล้ฝั่ง " เธอคือคนที่ฉันเดาไว้รึเปล่าน่ะ?"
ไม้ใกล้ฝั่งส่ายหน้า "ฉันไม่รู้นะว่าเธอเดาว่าเป็นใคร"
เอมี่เอ่ย "ฉันน่ะสนิทกับคนนั้นมาก สนิทจนเราเคยใส่กระโปรงตัวเดียวกัน แต่เสียงคนนั้นไม่ต่ำอย่างเธอน่ะสิ วิธีร้องก็ไม่เหมือนกัน เธอจงใจดัดเสียงรึเปล่าน่ะ?"
ไม้ใกล้ฝั่งไม่ตอบอะไร เพียงแต่ยิ้ม
เอมี่พูดขึ้นทันที "ไม่ไหวแล้ว ลองโทรหน่อยซิว่าเธอจะรับสายไหม!"
เอมี่เอามือถือออกมากดโทรในรายการนั้นเอง
ตู้ดๆๆ
ตู้ดๆๆ
เสียงดังอยู่ห้าหกครั้ง
เอมี่วางสายด้วยความตกใจ "เธอไม่รับสาย! เธอไม่ใช่คนคนนั้นจริงๆ หรอกใช่ไหม?"
จางเสียหัวเราะ "เธออย่าเอาแต่เบี่ยงประเด็นสิ เป็นใครกันน่ะ?"
เอมี่กลับไม่พูด
จากนั้นเป็นรอบของทานตะวัน
เฉินอี้ตงยังคงชมเชย เขาชอบทานตะวันคนนี้มาก
จางเสียกลับว่า "ทานตะวันร้องได้ดีก็จริง แต่เพลงในวันนี้ ฉันต้องขอถอนคำชมสักหน่อย"
ทานตะวันยิ้มแล้วพยักหน้า
เอมี่วิเคราะห์ "ฟังสำเนียงเขาแล้ว เหมือนจะเป็นนักร้องฮ่องกงนะ"
หวังจุยซู "นั่นสิ ผมก็รู้สึกอย่างนั้น น่าจะสักเจ็ดแปดสิบเปอร์เซ็นต์ได้ สำเนียงไม่ชัดนัก แต่ว่าความคุ้นเคยของทางฮ่องกงไต้หวันน่ะเปลี่ยนกันยากนะ"
เอมี่ถามตรงๆ "คุณเป็นนักร้องฮ่องกงเหรอ?"
ทานตะวันพูดผ่านเครื่องแปลงเสียง "ผู้กำกับไม่ให้บอก"
คำตอบของผู้เข้าแข่งขันล้วนแต่แบ่งรับแบ่งสู้ ต่างไม่คิดให้ใครทราบว่าตนคือใคร
สุดท้าย หัวข้อการวิจารณ์ก็มาที่โจ๊กเกอร์
ต่งซานซานถาม "กับการแสดงของโจ๊กเกอร์ แขกรับเชิญทุกท่านเห็นว่ายังไงคะ?"
เฉินอี้ตงพูด "ไม่มีอะไรจะพูด มีแต่ความยอมรับนับถือ!"
หวังจุยซูฝืนยิ้ม "เป็นความเข้มแข็งที่เบ็ดเสร็จเด็ดขาด! สองเพลงในวันนี้ ดีทั้งเนื้อร้อง เพราะทั้งทำนอง หาที่ติออกมาไม่ได้เลย! ร้ายกาจมาก!"
เอมี่รีบพูด "อาจารย์โจ๊กเกอร์ คุณเป็นใครกันแน่? เลิกล้อเล่นกับพวกเราได้ไหมคะ? รีบบอกพวกเรามาเถอะน่า!"
โจ๊กเกอร์ยิ้ม
เอมี่พูดอย่างรวดเร็ว "งั้นฉันถามอะไรคุณหน่อยได้ไหม?"
โจ๊กเกอร์คิดก่อนพยักหน้า
เอมี่ชี้หน้าตัวเอง "เรารู้จักกันรึเปล่า?"
โจ๊กเกอร์ลังเลอยู่ครู่ก่อนพยักหน้าเบาๆ
"รู้จัก!" เอมี่กุมขมับ แทบคลั่งไปแล้ว "คุณเป็นใครกันน่ะ!"
เฉินกวงรีบถามต่อ "พวกเรารู้จักกันไหม?"
โจ๊กเกอร์กระแอมคำหนึ่งก่อนพยักหน้าอีกครั้ง
เฉินกวงก็แทบบ้าไปแล้ว "คนที่ฉันรู้จัก ไม่มีใครมีสไตล์เพลงอย่างนายแน่! นักร้องในแผ่นดินใหญ่ฉันก็รู้จักเกือบหมด ทางฝั่งฮ่องกงไต้หวันต่างหากที่ไม่ค่อยสนิทเท่าไหร่ นายคงไม่ได้มาจากทางนั้นหรอกนะ?"
จางเสียโบกมือ "ไม่มีทาง สำเนียงเขาไม่ใช่"
เฉินกวง "หรือว่าเขาจะจงใจดัดสำเนียง?"
เอมี่เองก็ตกใจ "นั่นสิ หรือว่าจะเป็นทางโน้นจริงๆ? พวกเรารู้จักเขา แต่อาจจะไม่สนิทกันรึเปล่าน่ะ?" จากนั้นหันไปถามโจ๊กเกอร์ตรงๆ "คุณเป็นดาราฝั่งฮ่องกงไต้หวันใช่ไหม?"
เฉินอี้ตงก็ตาม "นั่นสิ บ้านคุณอยู่ไหนกันแน่? ถามแบบนี้ได้ไหม?"
เหล่าผู้ชมจับจ้องไปที่โจ๊กเกอร์ ต่างก็ต้องการทราบ
ต่งซานซานกำลังจะช่วยบ่ายเบี่ยงให้โจ๊กเกอร์
ไม่มีใครคิดว่าโจ๊กเกอร์จะยกไมค์ขึ้น ร้องเพลงผ่านเครื่องแปลงเสียงเป็นสำเนียงกวางตุ้ง!
“บ้านเกิดของฉัน โอ๊ย ก็คือหมู่บ้านนี้แหละ!”
“เกิดและโตก็เป็นคนท้องที่หมู่บ้านนี้เอง!”
เหล่าผู้ชมหน้าเวทีแทบเป็นลม!
โจ๊กเกอร์กลับยิ่งเล่นด้วยความสนุกสนานขึ้นเรื่อยๆ
“อย่ามาหาว่าหมู่บ้านไม่ใหญ่โต โอ้โหมีเขามีน้ำมีป่า”
"ในหมู่บ้านกลมเกลียวแน่นเหนียว เด็กหรือแก่ก็ล้วนร่วมใจ"
"หมู่บ้านนั้นเคยมีเรื่องราวเกิดขึ้นมากมาย มากมาย"
"พอนึกย้อนกลับไป ก็สุดแสนเพลิดเพลิน"
"ท่านทั้งหลายถ้าหากสนใจนะ ฉันจะพาพวกคุณไปรู้จัก รู้จัก รู้จัก รู้จักคนในหมู่บ้านเรา!"
เอมี่หลุดขำพรวด!
เฉินกวงแทบเป็นลม!
จางเสียและพวกเหยาเจี้ยนไฉหัวเราะลั่น!
ดอกไม้ต้องฝนที่ยืนข้างๆ หัวไหล่สั่นเทิ้ม กำลังหัวเราะอยู่ชัดๆ!
บ้านเกิดนาย คือหมู่บ้านนี้แหละ?
ฮ่องกงแม่งมีหมู่บ้านแบบนี้ซะที่ไหนของเอ็งวะ?
ไปเลยนะ! ไปให้ไกลเลย! ใครแม่งอยากรู้จักคนในหมู่บ้านเอ็ง!
สำเนียงกวางตุ้งของนายก็เหมือนกัน มันจะไม่ได้เรื่องเกินไปแล้วรึเปล่าพี่ชาย?
เหล่าผู้ชมต่างขำจนตัวโยน!
"ไอ้หยา ไม่ไหวแล้ว!"
"กล้าอ้าปากร้องจริงๆ เรอะ?"
"ขำแทบตายแล้วฉัน ฮ่าๆๆๆ!"
"พี่ชาย ฮ่องกงอะไรของคุณวะ!"
"พรืด! แค่เห็นก็รู้แล้วว่านายน่ะมาจากบ้านนอก!"
"โจ๊กเกอร์โคตรตลก!"
"ใครกันแน่น่ะ?"
"ไม่รู้สิ!"
ทีมรายการก็ขำ ยังนึกในใจว่าพวกนายยังไม่เห็นตอนเขาร้องเพลงพลขับวัยห้าสิบอย่างฉันหน้ายิ้มแฉ่ง หมอนี่มันตัวกวนชัดๆ โคตรปลอมโคตรเปลือก! ตอนแรกแสร้งเป็นกรรมกร มาคราวนี้ยังแสร้งเป็นคนฮ่องกงไต้หวันอีก?
จางเสียยิ้ม "เขาไม่ใช่นักร้องทางโน้นแน่ๆ!"
เอมี่ยอมแพ้ "ท่านผู้อาวุโส เลิกเสแสร้งเถอะค่ะ จริงๆ นะ ไม่เอาแล้วน่า!"
เหยาเจี้ยนไฉก็ขำ "ถ้านี่เป็นสำเนียงของนักร้องฮ่องกงล่ะก็ พรุ่งนี้ฉันกล้าบินไปร้องเพลงที่ออสเตรเลียเลย! สำเนียงฮ่องกงนายโคตรเพี้ยน!"
เอมี่ "ฮ่าๆๆๆ!"
เฉินอี้ตงกล่าว "นิสัยแบบนี้นี่ฉันยิ่งงงนะ!"
เอมี่ขำพลางว่า "นั่นสิ ยิ่งเดาไม่ถูกเลยว่าเป็นใคร!"
เพลงกวางตุ้งของจางเย่ ‘คนในหมู่บ้านเรา[4]’ นั้น ทำให้แขกรับเชิญและผู้ชมขำกันแทบตาย!
สุดท้ายมาถึงขั้นตอนการโหวตคะแนน!
ผู้ชมเลือกโหวต
"โจ๊กเกอร์!"
"โจ๊กเกอร์!"
"ไม้ใกล้ฝั่ง!"
"ทานตะวัน!"
ผู้ชมต่างส่งเสียงเชียร์นักร้องคนโปรด
เมื่อแขกรับเชิญและผู้เข้าแข่งขันเห็นหน้าจอคะแนน ทุกคนได้แต่ฝืนยิ้ม คะแนนนำตั้งแต่ต้น มีแต่จะทิ้งห่างออกไปเรื่อยๆ!
โจ๊กเกอร์นำลิ่ว!
สุดท้าย ผลลัพธ์ออกมาแล้ว
ไม้ใกล้ฝั่ง 142 คะแนน
ทานตะวันใต้ดวงดาว 101 คะแนน
โจ๊กเกอร์ 257 คะแนน
แชมป์ประจำสัปดาห์ที่สองปรากฏตัวแล้ว!
ยังคงเป็นโจ๊กเกอร์!
โจ๊กเกอร์ครองบัลลังก์อีกครั้ง!
ผู้ชมต่างระเบิดเสียงโห่ร้อง!
แขกรับเชิญต่างก็ลุกขึ้นปรบมือให้!
***************************
1.‘Fake Monk’ ชุยเจี้ยน https://www.youtube.com/watch?v=QUVSHYjsJKc
2.จางอวี่ (Phil Chang)
3.จางซิ่นเจ๋อ (Jeff Chang)
4. ‘คนในหมู่บ้านเรา’ หลิวเต๋อหัว ttps://youtu.be/TURRxmZYIJE


[Go To Next Chapter]( ./112.md)