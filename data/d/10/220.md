##บทที่ 1120 : งานแถลงข่าวแทบแตก!
 ท้องฟ้ามืดแล้ว
พ่อกับแม่ที่เพิ่งกลับจากการออกไปเดินเล่น เปิดประตูบ้านมา
“ทำไมไม่มีข่าวเลยล่ะ?” พ่อบ่น
แม่ปิดประตูตามหลัง “ในทวีปเอเชียมีคนตั้งมาก ยังไงเดี๋ยวก็ต้องมีคนออกมาท้าอยู่แล้วสิ กังวลอะไรของแก?”
พ่อพูดอย่างหงุดหงิด “ฉันจะไม่กังวลได้ยังไง? พวกมันมารังแกเราถึงหน้าบ้านเลยนะ!”
“เอ๋? แล้วเย่น้อยล่ะ?” แม่เดินหาเขารอบหนึ่ง
ได้ยินเสียงจางเย่ดังมาจากในห้อง “ผมอยู่ในห้อง”
แม่ถาม “ที่บ้านมีคนมาเหรอ? ทำไมถึงรกไปหมด”
จางเย่ “ครับๆ”
พ่อถาม “แกทำอะไรอยู่”
จางเย่ “ผมมีธุระนิดหน่อย ยังไม่คุยนะ”
พ่อรับคำ “จัดการเรื่องของแกไปเถอะ”
ในห้อง
จางเย่มองจอคอมฯ ศึกษาบันทึกการแข่งระหว่างปีเตอร์กับเซี่ยงหรงเก้าดั้ง ชินจิเก้าดั้ง และคนอื่นๆ พอคนของสมาคมฯ กลับไปแล้ว เขาก็ทำการทบทวนบันทึกการแข่งซ้ำแล้วซ้ำเล่า ดังคำกล่าวที่ว่า ‘รู้เขารู้เรา ร้อยรบมิพ่าย’ ก่อนศึกย่อมต้องทำการหาข้อมูลล่วงหน้า แต่ยิ่งทบทวน เขาก็ยิ่งพบเห็นฝีมือที่แท้จริงของปีเตอร์ ทุกก้าวของเซี่ยงหรงและพวกคล้ายถูกปัญญาประดิษฐ์คาดเดาออกทั้งหมด ถึงผู้เล่นบางคนก็สามารถคำนวณล่วงหน้าได้สองสามตา หรือสี่ห้าตา แต่ปีเตอร์กลับเหนือกว่านั้นมาก เพราะมันคือคอมพิวเตอร์!
จะเล่นยังไง?
แม่งจะตีกับมันยังไงวะ?
ก่อนนี้จางเย่ไม่มีความหวังกับวงการหมากล้อมในการต่อสู้กับปีเตอร์ ตอนนี้ก็ยังคงรู้สึกเช่นเดิม ไม่มีความมั่นใจจะเอาชนะเลยแม้แต่น้อย ชายหนุ่มไม่เคยยินดีสู้ในศึกที่ไม่อาจคาดเดาผลลัพธ์ แต่ครั้งนี้เขาเลี่ยงไม่ได้ ด้วยคำพูดของอู๋ฉางเหอ เพื่ออู๋เจ๋อชิง ยากแค่ไหนเขาก็ต้องทำ!
ทำยังไงดี?
เห็นทีคงมีแค่วิธีเดียวเท่านั้น!
จางเย่ก้มหน้าลง มองแหวนที่นิ้วก้อยซ้าย แววตาของเขาแข็งกร้าวขึ้นขณะเปิดหน้าจอของแหวนเพื่อจับลอตเตอรี่! ครั้งก่อนเขาจับได้ไม่ดีนัก ได้ทักษะหมากรุกจีนไปห้าเล่ม แม้จะได้ใช้งาน แต่ก็ไม่ใช่สิ่งที่จำเป็นนัก แต่สำหรับการจับรางวัลครั้งนี้ จางเย่หวังว่ารัศมีแห่งโชคจะทำงานอย่างมีประสิทธิภาพ เพราะเขาต้องการแค่หนังสือทักษะการเล่นหมากล้อมเท่านั้น!
รัศมีแห่งโชค (อัปเกรด) ทำงานแล้ว!
เปิดหน้าจอของลอตเตอรี่ระดับสอง
เพิ่มเดิมพัน!
เริ่ม!
เมื่อคำนวณค่าใช้จ่ายของรัศมีแห่งโชคลงไปด้วย เขาก็ใช้ค่าชื่อเสียงไปกว่าร้อยล้านแต้ม!
สองนาทีให้หลัง ก็มีเสียงหัวเราะดังลั่นจากห้องนอนของจางเย่!
“ฮ่าๆๆๆ!”
แม้แต่ฟ้ายังช่วยเหลือข้า!
ฟ้าช่วยเหลือข้าแล้ว!
รางวัลออกแล้ว!
เป็นหนังสือทักษะหมากล้อมระดับสูงรวมสิบเล่ม!
จางเย่จัดการกินทันที!
มาเลย ไอ้ลูกหมาปีเตอร์!
คอยดูว่าลูกพี่จะถล่มแกยังไง!
การจับลอตเตอรี่ครั้งนี้เรียกได้ว่าโชคของจางเย่พุ่งทะยานแล้ว!
……
 
ขณะเดียวกัน
ในอินเทอร์เน็ตก็เกิดเรื่องใหญ่!
“นอกจากท่านเซี่ยง ทางสมาคมฯ ยังมีใครอีกไหม?”
“เหลือแค่หลี่อี้เก้าดั้งล่ะมั้ง?”
“ใช่ มีแต่หลี่อี้เก้าดั้งที่เป็นระดับรองลงมาล่ะ”
“แต่เขาเป็นแค่มือสี่ของโลกนะ แม้แต่สามอันดับแรกยังแพ้ โอกาสชนะของอันดับสี่ไม่ยิ่งต่ำกว่าเหรอ?”
“แล้วพวกเขายังทำอะไรได้อีกล่ะ?”
“นั่นสิ จะทำยังไงได้”
“คงจะไม่ยอมแพ้ไปทั้งแบบนี้หรอกใช่ไหม?”
“ไม่มีทาง! พวกนั้นไม่มีวันยอมแพ้หรอก!”
“ฉันว่าหลิวหงเก้าดั้งพอไหวนะ!”
“ไม่ไหวหรอก คนพวกนั้นไม่มีใครไหวแล้ว!”
ขณะที่ทุกคนกำลังเป็นกังวล สมาคมฯ ก็ออกข่าวชวนตะลึงออกมา พวกเขาประกาศท้ารบกับปีเตอร์!
ทุกคนรอข่าวนี้อยู่นานแล้ว เมื่อเห็นว่าทางสมาคมฯ เคลื่อนไหว ก็มีคนตื่นเต้นสุดระงับ แต่ก็มีบางคนที่ส่ายหน้าด้วยความสิ้นหวัง
“มาแล้ว!”
“สมาคมออกมาพูดแล้ว!”
“ในที่สุดก็ยอมออกมาแล้ว!”
“เป็นใครกันนะ?”
“นั่นสิ ใครกันที่ลงสนาม?”
“หลี่อี้เก้าดั้งเหรอ?”
“หรือจะเป็นหลิวหงเก้าดั้ง”
“ทำไมไม่พูดอะไรต่อล่ะ!”
“ดูเร็ว พวกนั้นกำลังถ่ายทอดสดแถลงข่าวอยู่!”
“ช่องไหนๆ?”
“ถ่ายทอดสดด่วนบนซีซีทีวีนิวส์กับสปอร์ต!”
“รีบเปิดทีวีสิ เร็วเข้าๆ!”
ทุกคนรีบกดช่องดังกล่าวทันที!
……
 
ที่บ้าน
พ่อตบขาฉาด “สมาคมได้คนแล้ว!”
แม่เองก็รู้เรื่องแล้วเช่นกัน “รีบเปิดทีวีเร็ว!”
“เปิดแล้วๆ!” พ่อดูทีวีอย่างใจจดใจจ่อ
แม่บอกอย่างอยากรู้ “ดูสิว่าไอ้แนวป้องกันสุดท้ายนั่นน่ะเป็นมือหมากล้อมคนไหนกัน”
……
 
ที่บ้านหลังหนึ่ง
ฟ่านเหวินลี่ยิ้ม “เห็นว่ามีคนรับคำท้าแล้วล่ะ”
“จริงเหรอ?” เฉินกวงพูดขึ้นทันที “ไหนขอผมดูหน่อย!”
……
 
ที่บ้านสตาร์ควีน
หนิงหลันมาเยี่ยม “เอ๋? เจ๊จาง? คุณดูข่าวเรื่องวงการหมากล้อมด้วยเหรอคะ?”
จางหย่วนฉีหัวเราะ “ฉันก็ต้องตามข่าวบ้างสิ”
……
 
สมาคมหมากล้อมแห่งหนึ่งในนครหลวง
“ไอ้หยา แถลงข่าวแล้วล่ะ!”
“จะรบแล้วสินะ?”
“สมาคมไม่ขลาด! ดีมาก!”
“เป็นใครที่ยอมออกมาสู้?”
“หลี่อี้เก้าดั้งเหรอ?”
……
 
ฝ่ายญี่ปุ่น
“จีนลงมือแล้วเหรอ”
“แล้วยังมีประโยชน์อะไร!”
“นั่นสิ ไม่มีใครแล้วนี่!”
“วงการหมากล้อมไม่เหลือใครแล้ว!”
……
 
ฝ่ายเกาหลี
“ทางจีนกำลังดิ้นรนครั้งสุดท้ายงั้นรึ?”
“หวังว่าจะโชคดี แต่ความหวังมีไม่มากหรอกนะ”
“ต้องเป็นหลี่อี้เก้าดั้งที่ออกมาเผชิญโชคแน่เลยใช่ไหม?”
“จะไปชนะได้ยังไงเล่า”
……
 
ที่สมาคมหมากกระดานแห่งประเทศจีน
ณ ห้องแถลงข่าว
ทั้งห้องอัดแน่นจนไม่เหลือที่นั่งพอให้ทุกคน ทีมงานต้องเสริมที่นั่งให้เหล่าทีมสื่อ ด้านนอกยังมือนักข่าวจากสำนักพิมพ์เล็กๆ ที่ไม่ได้รับเชิญอย่างเป็นทางการด้วย พวกเขาล้วนถูกกีดกันไว้ข้างนอกเพราะในห้องแน่นจนเต็มแล้ว!
ทั่วประเทศล้วนให้ความสนใจกับการแถลงข่าวนี้!
ผู้หลงใหลหมากล้อมทั่วทวีปเอเชียต่างเบิกตากว้างรอชม!
ในที่สุด CCTV ก็เริ่มการถ่ายทอดสดการแถลงข่าว!
เชื่อมต่อสัญญาณถ่ายทอดสด!
บนเวที ฝ่ายอเมริกันและสมาคมหมากฯ ล้วนมาถึงแล้ว บุคคลสำคัญล้วนนั่งประจำที่เรียบร้อย มีไมโครโฟนติดตั้งอยู่ตรงหน้าที่นั่งของแต่ละคน
ประธานสมาคมหมากฯ ซ่านตงเหอก้มหน้าเล็กน้อยขณะพูด “เรียนสหายนักข่าวทุกท่าน สวัสดีครับ ผมเชื่อว่าทุกคนทราบเรื่อง ‘ศึกจักรกล’ ที่เกิดขึ้นแล้ว ขณะนี้ ผมขอประกาศแทนสมาคมหมากกระดานแห่งประเทศจีนว่า เราจะท้าประลองกับปีเตอร์!”
ผู้ฟังปรบมือขึ้นทันที!
คนของฝ่ายอเมริกันหัวเราะน้อยๆ ก่อนพูด “เอาล่ะ พวกเรารับคำท้า ภายในสามวันพวกเราจะกลับประเทศเพราะปีเตอร์มีงานวิจัยที่สำคัญกว่าให้ทำ ทั้งผลงานเองก็พิสูจน์แล้วว่าสติปัญญาของปีเตอร์เหนือกว่ามนุษย์มาก มือหมากสามอันดับแรกของโลกล้วนพ่ายแพ้แก่ปีเตอร์ แต่เรายังรับคำท้า ซึ่งนี่จะเป็นครั้งสุดท้ายที่ปีเตอร์จะรับคำท้าจากวงการหมากล้อม!”
ซ่านตงเหอมองเขา “สติปัญญาของปีเตอร์เหนือกว่ามนุษย์หรือ คำพูดนี้ออกจะพูดเร็วไปหน่อยหรือเปล่า?”
ตัวแทนของฝ่ายอเมริกาหัวเราะ “เอาล่ะ ถ้าอย่างนั้นผมจะรอให้จบการแข่งครั้งนี้แล้วค่อยพูดอีกครั้งก็แล้วกัน”
“ผมเกรงว่าคุณจะไม่มีโอกาสได้พูด” ซ่านตงเหอเถียงกับเขา
ฝ่ายอเมริกันว่า “รอดูก็แล้วกัน”
อันที่จริงคนของฝ่ายอเมริกันก็แปลกใจไม่น้อย แต่พวกเขามั่นใจในตัวปีเตอร์อย่างยิ่ง และเชื่อว่าไม่มีมนุษย์คนใดเอาชนะมันได้!
เวลาแข่งขันถูกกำหนดแล้ว!
เป็นพรุ่งนี้!
ที่สมาคมหมากฯ
ยังไม่มีใครรู้ว่าใครเป็นตัวแทนแข่ง แต่ทุกคนรู้เพียงว่านี่คือโอกาสสุดท้าย พวกเขาพ่ายแพ้ไม่ได้อีก ทุกคนจึงให้ความสนใจอย่างมากกว่าใครจะเป็นคนขึ้นเวทีในครั้งนี้!
นักข่าวหญิงคนหนึ่งถามขึ้น “ขอถามได้ไหมคะว่าใครเป็นผู้เล่นในครั้งนี้?”
นักข่าวของสถานีนครหลวง “เซี่ยงหรงเก้าดั้งเป็นผู้เล่นที่แข็งแกร่งที่สุดในระดับนานาชาติแล้ว เรายังมีคนอื่นอีกหรือครับ?”
ซ่านตงเหอ “แน่นอน!”
“ใครกัน?”
“นั่นสิ ใครกัน?”
“ยอดฝีมือท่านไหนที่เราพูดถึง?”
เหล่านักข่าวต่างเบิกตากว้าง!
ผู้ชมทางหน้าจอทีวีล้วนเงี่ยหูคอย!
ซ่านตงเหอพูดอย่างเยือกเย็น “ฝ่ายอเมริกันพัฒนาปัญญาประดิษฐ์ที่อ้างว่าเหนือกว่าสติปัญญาความรู้ของมนุษย์ จึงต้องการใช้เกมกระดานที่ซับซ้อนที่สุดในโลกอย่างหมากล้อมมาท้าทายมนุษย์ แต่ดังที่ทุกท่านทราบ ทักษะหมากของเซี่ยงหรงเก้าดั้งแม้จะสูงส่ง แต่เขาไม่ใช่คนที่ฉลาดที่สุดในโลก บังเอิญที่บุคคลที่เป็นอัจฉริยะที่สุดในรอบร้อยปีคนปัจจุบันนั้นอยู่ในประเทศจีน อยู่ที่เมืองหลวงแห่งนี้!”
ฝ่ายอเมริกันไม่เข้าใจ
แต่คำพูดนี้กลับทำให้เหล่านักข่าวสะดุ้งเหมือนถูกเหยียบหาง หลายคนถึงกับต้องตกตะลึง ผุดลุกขึ้นยืนในทันที!
อัจฉริยะที่สุดในรอบร้อยปีเรอะ?
หรือว่า…
หรือว่าจะเป็น…
เชี่ย! ไม่มั้ง?
อย่าบอกนะว่าเป็นหมอนั่นน่ะ!
อย่าพูดนะว่าเป็นไอ้หมอนั่น!
แล้วซ่านตงเหอก็ประกาศลั่น “ตัวแทนของวงการหมากล้อมที่จะท้ารบกับปีเตอร์ในครั้งนี้ คือนักคณิตศาสตร์ชื่อดังระดับโลก จางเย่!”
จางเย่?
ใครกัน?
ฝ่ายอเมริกาแค่นเสียง ไม่รู้จักคนผู้นี้
แต่ทว่าเหล่านักข่าวและผู้ชมต่างตกตะลึง!
ทั้งห้องส่งเงียบกริบลงทันที!
 


[Go To Next Chapter]( ./221.md)