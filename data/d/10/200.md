##บทที่ 1100 : ฉางเหอเก้าดั้งถูกถล่มยับ!
ตอนช่วงสาย
ที่ห้องหนังสือชั้นบนบ้านของคุณอู๋
"อู๋ ผมยืมเล่นคอมฯ คุณหน่อยนะ"
"เล่นสิ"
"คุณไม่ไปทำงานจริงเหรอ?"
"ขอลาไปแล้ว ไม่ไปแล้วล่ะ อยากพักสักวัน"
"นั่นสิ อย่าหักโหมขนาดนั้นเลย ปล่อยให้พวกลูกน้องทำไปเถอะ"
"เธอเล่นไปก่อนนะ ฉันจะไปซื้อกับข้าว เที่ยงนี้จะได้ทำอะไรให้กิน"
"ได้ครับ ลำบากคุณหน่อยนะ"
อู๋เจ๋อชิงกลับเข้าห้องไปเปลี่ยนชุด
พอเธอจากไป จางเย่ก็เปิดเครื่องคอมพิวเตอร์ คอมฯ เครื่องนี้ไม่ใช่เครื่องที่คุณอู๋ใช้เป็นประจำ โน้ตบุ๊กเครื่องนั้นอยู่ในห้องนอนของเธอ ในห้องหนังสือนั้นเป็นพีซีสำรอง นอกจากโปรแกรมที่ต้องใช้ประจำบางส่วนแล้ว ถือว่าโล่ง ไม่มีอะไร
หลังต่อเน็ต เขาก็เปิดเว็บไซต์
จากนั้นดาวน์โหลดโปรแกรมสำหรับแพล็ตฟอร์มหมากล้อมออนไลน์
พอติดตั้งเสร็จ จางเย่ก็เปิดดู หน้าจอใช้งานของโปรแกรมดูเป็นระเบียบและมืออาชีพ สมศักดิ์ศรีของแพล็ตฟอร์มหมากล้อมที่ใหญ่ที่สุดของประเทศ ทั้งยังแบ่งพื้นที่ออกหลายห้อง ห้องมือใหม่ ห้องมือสมัครเล่น ห้องมืออาชีพ ห้องฝึกฝน ห้องตามสบาย มีแม้แต่การจัดเทศกาลและการแข่งขัน จางเย่ล็อกอินเข้าไปในฐานะแขก ขาจรพบว่าเขาเข้าได้เพียงห้องมือใหม่ จึงเริ่มกรอกข้อมูลเพื่อสมัครไอดี
ชื่ออะไรดีนะ?
อืม เอาเป็น 'เย่ (YE)' แล้วกัน เย่ของจางเย่นี่แหละ
หลังสมัครไอดี จางเย่ก็สามารถเข้าไปแทบทุกพื้นที่ของโปรแกรม
ในห้องแชทสาธารณะมีคนตะโกนคุยกันไม่น้อย
"ห้องสมัครเล่นมีคนไหม!"
"มือสมัครเล่นห้าดั้ง หาคู่มือระดับเดียวกัน!"
"เชิญอาจารย์สั่งสอน"
"ยอดฝีมือขอเชิญ เน็ตดีเชิญ ไม่ต่อหมาก!"
"ฮ่าๆ ชนะสามกระดานรวด ได้เลื่อนยศแล้ว!"
"ตอนเที่ยงมีถ่ายทอดสดกระดานของยอดฝีมือ ใครจะดูบ้าง?"
"ไม่ดูแล้ว วันนี้ไม่น่าสนุกเลย สองคนนั้นเป็นมือใหม่ มาตรฐานก็ไม่สูง แมตช์ของต้าฉีกับหลิวตี๋เจ็ดดั้งพรุ่งนี้สิ น่าดูกว่าเยอะ!"
"อีกอย่างเหล่าหลิวฝีมือก็ไม่เหมือนก่อนแล้วด้วย"
"นั่นสิ อายุมากแล้วแหละ"
ในเน็ตมีคนออนไลน์โพสต์คุยกันอย่างคึกคัก บรรยากาศกลมเกลียวยิ่ง
……
 
ขณะเดียวกัน
ที่บ้านพ่อกับแม่ของคุณอู๋
หลังมื้อเช้า อู๋ฉางเหอถามภรรยา "ไอ้เด็กนั่นว่ายังไง?"
หลี่ฉินฉิน "ยังจะว่ายังไง? คุณไม่ให้เขามา เขายังจะมาได้หรือ?"
อู๋ฉางเหอฮึ่ม "หลังจากนี้ถ้าเขาโทรมาก็ไม่ต้องรับ นิสัยใช้ไม่ได้!"
"ฉันไม่เห็นจะรู้สึกอย่างนั้นเลย" หลี่ฉินฉินส่ายหน้า
อู๋ฉางเหอหงุดหงิด “ก็เพราะเธอน่ะไม่มีประสบการณ์ดูคน ฉันจะบอกให้นะ ให้ลูกสาวเราไปคลุกคลีกับเขาน้อยๆ หน่อย รีบหาคนมาดูตัวกับลูกสาวเราอีกหลายคนได้แล้ว มันกล้าเล่นลูกไม้กับฉันได้ยังไง? กล้าลอบกัดตอนที่ฉันเผลอเรอะ? คิดว่าฉางเหอเก้าดั้งคนนี้กระจอกจริงเรอะ? ถ้าฉันเอาจริงขึ้นมาแม้แต่ตัวฉันยังกลัวตัวเองเลย มันยังกล้าผยองขนาดนี้? กล้าหาทางมาท้าดวลฉันที่บ้าน? ฝันไปเถอะ! เหิมเกริมนัก! ถ้าไม่ใช่เพื่อลูกสาวเรา ฉันจะปล่อยให้มันมาแล้ว ฉันต้องชนะมันสิบเกมรวดแน่ เชื่อไหม?”
หลี่ฉินฉินเหลือกตาใส่ "คุณพูดเองนะ"
อู๋ฉางเหอลุกขึ้น เดินกลับเข้าห้องเปิดคอมพิวเตอร์ "อย่ากวนฉันนะ ฉันจะออนไลน์ไปดูสักหน่อยว่าวันนี้จะหาใครเล่นด้วยได้ไหม เฮ้อ"
เปิดคอมฯ
ต่ออินเทอร์เน็ต
ล็อกอินเข้าสู่แพล็ตฟอร์ม
อู๋ฉางเหอจะอย่างไรอายุปูนนี้แล้ว กับเรื่องอย่างพวกคอมพิวเตอร์ เขาไม่ได้คุ้นชินในการใช้งานมากนัก พิมพ์ตัวหนังสือยังใช้วิชา ‘ฌานสองนิ้ว’
หลี่ฉินฉินรินชาให้เขาถ้วยหนึ่งตามปกติ
อู๋ฉางเหอจิบชาไปพลางร้องทำนองงิ้วปักกิ่ง มองหน้าจอคอมพิวเตอร์เริ่มดูนี่นั่นบนแพล็ตฟอร์ม
ทันใดนั้น มีเพื่อนบนแพล็ตฟอร์มเห็นว่าเขาออนไลน์ก็ส่งข้อความทักมาทันที
ติ๊งๆ
ซุนหมินฉี่ "อาจารย์ฉางเหอ มาแล้วเหรอครับ?"
อู๋ฉางเหอใช้วิชาฌานสองนิ้วพิมพ์ตอบกลับไป "อ้อ เสี่ยวซุนเอ๊ย"
ซุนหมินฉี่ "อาจารย์พอว่างไหมครับ? สะดวกชี้แนะผมสักกระดานได้ไหม?"
อู๋ฉางเหอยิ้ม "ได้ ฉันหาเพื่อนเล่นด้วยพอดี"
ซุนหมินฉี่ตื่นเต้น "อย่างนั้นขอเชิญท่านเปิดห้องเลยครับ ผมจะตามเข้าไป"
 อู๋ฉางเหอรีบตั้งห้องพร้อมรหัส คนอื่นๆ ได้แต่เข้ามาดูอยู่ด้านข้าง ไม่อาจท้าดวลเขาได้ มีแต่คนที่มีรหัสผ่านเท่านั้นที่ทำได้ นี่คือ ‘กระดานส่วนบุคคล’ ของแพล็ตฟอร์ม จากนั้นส่งรหัสให้กับซุนหมินฉี่ อีกฝ่ายเข้าห้องมาอย่างรวดเร็ว
เริ่มการประลอง
ครั้งนี้มีชาวเน็ตบนแพล็ตฟอร์มไม่น้อยเข้ามารับชม
"โว้ว ห้องสองแปดแปดโซนสอง! มาเร็ว!"
"ฉางเหอเก้าดั้งปะทะซุนหมินฉี่สามดั้ง!"
"มืออาชีพดวลกันแล้ว!"
"เกมชี้แนะ?"
"น่าจะเอาจริงนะ!"
"เหรอ? งั้นต้องไปดูหน่อยแล้ว!"
"ฉางเหอเก้าดั้ง? เทพในวงการนี่!"
"นั่นสิ อดีตมือหนึ่งของวงการ ปรมาจารย์อันดับหนึ่งกับอันดับห้าของวงการหมากล้อมในตอนนี้เป็นศิษย์ของเขาทั้งนั้น!"
เห็นได้ชัดว่าอู๋ฉางเหอเล่นหมากล้อมบนแพล็ตฟอร์มประจำ ชาวเน็ตต่างให้ความสนใจติดตาม เมื่อเกมเริ่มต้นขึ้น ชาวเน็ตก็เข้ามามุงแล้วรอชมผลการแข่ง!
จำนวนผู้ชมพุ่งสูงขึ้น!
หนึ่งร้อย!
ห้าร้อย!
หนึ่งพัน!
ในบรรดานี้ยังมีไอดีของมืออาชีพหลายคน ต่างก็ปรากฏตัวเข้ามาชมการประลองในห้องนี้อย่างใกล้ชิด ซึ่งล้วนแต่เป็นมืออาชีพที่ค่อนข้างมีชื่อเสียงอยู่ในตอนนี้ทั้งสิ้น!
เกมเริ่มต้นแล้ว
อู๋ฉางเหอถือหมากขาว
ซุนหมิงฉี่ถือหมากดำได้เดินก่อน
กระดานนี้เล่นกันอย่างรวดเร็ว เนื่องจากราวตาที่สามสิบ ซุนหมิงฉี่ก็สร้างความผิดพลาดอย่างที่มืออาชีพไม่สมควรกระทำ ทำให้อู๋ฉางเหอสามารถเกาะกุมช่องโหว่เอาไว้ได้ สุดท้ายซุนหมิงฉี่ต้องยอมแพ้ไปในกลางกระดาน
คนที่มามุงต่างก็ตระหนก
"งดงาม!"
"อาจารย์อู๋ยังเป็นเหมือนสมัยก่อนไม่มีผิด!"
"นั่นสิ ปรมาจารย์คือปรมาจารย์ เดินหมากได้มั่นคงมาก!"
"ความจริงแล้วถ้าอาจารย์ฉางเหอยังร่วมการแข่งขันอาชีพ ก็ยังนับว่าเป็นยอดฝีมือทีเดียว ทำไมถึงได้ยอมถอยนะ?"
"ร้ายกาจ!"
"ยอดเยี่ยมไปเลย!"
อู๋ฉางเหอเริ่มต้นชี้แนะเขา "จุดนี้ ทำไมถึงได้เดินตานี้กัน?"
ซุนหมิงฉี่พิมพ์ตอบ "ผมพลาดครับ"
อู๋ฉางเหอ "เดินตรงจุดนี้จะดีกว่านะ"
"น้อมรับคำสั่งสอน" ซุนหมิงฉี่มีความตั้งใจจะเรียนรู้อย่างยิ่ง
ที่บ้าน
อู๋ฉางเหอหัวเราะลั่น "รินน้ำหน่อยๆ!"
หลี่ฉินฉินประคองกาน้ำร้อนเข้ามา ยิ้มแล้วว่า "ชนะแล้ว?"
อู๋ฉางเหอตอบ "ซุนหมินฉี่ เสี่ยวซุนน่ะ"
หลี่ฉินฉิน "ปีนี้เสี่ยวซุนคะแนนดูจะไม่ดี ฟอร์มการเล่นก็ธรรมดาทั่วไป"
"ฮ่าๆ ไม่ใช่ฟอร์มเขาไม่ดี แต่ฟอร์มฉันน่ะเยี่ยมมากต่างหาก" อู๋ฉางเหอโม้ "ถ้าตอนนี้ยังแข่งในระดับอาชีพ เธอเชื่อไหมว่าฉันน่ะยังเป็นระดับท็อปยี่สิบคนของประเทศอยู่?"
หลี่ฉินฉินจนปัญญา "เชื่อ เชื่อแล้วดีไหม?" จากนั้นเสริมต่อ "ไม่รู้เมื่อวานใครแพ้ให้กับคนนอกทั้งๆ ที่เขาต่อให้สองหมากเนอะ"
พอเป็นประโยคนี้ อู๋ฉางเหอก็แสร้งทำเป็นไม่ได้ยิน "ฉันเล่นต่อดีกว่า คราวนี้เลือกฝีมือสูงหน่อย ไม่งั้นเล่นไปก็ไม่ได้อะไร!"
บนแพล็ตฟอร์ม
มีคนท้าประลองไม่น้อย มีทั้งมือสมัครเล่น มีทั้งมืออาชีพ
อู๋ฉางเหอแค่นหัวเราะเหอะๆ แล้วเลือกคู่เล่นด้วย จำนวนคนมุงยิ่งมายิ่งมากขึ้นทุกที!
ขณะที่อู๋ฉางเหอยังตัดสินใจไม่ได้ว่าจะเล่นกับใครในกระดานต่อไปนั้นเอง เขาก็พบว่ามีคนเข้ามาแทนที่ซุนหมินฉี่ขณะที่อีกฝ่ายออกจากห้องไป ไม่ใช่ผู้ชม แต่เป็นผู้เล่นที่นั่งตรงข้ามกับเขา อู๋ฉางเหอจัดการตั้งรหัสเรียบร้อยแล้ว คนนอกไม่ควรจะเข้ามานั่งได้ หรือเสี่ยวซุนให้รหัสไปกับคนคนนี้? เสี่ยวซุนนี่ ทำให้ถึงได้ไม่ระมัดระวังแบบนี้นะ!
นี่ใครน่ะ?
เย่?
ไม่ใช้ชื่อจริง?
เหล่านักเล่นหมากล้อมยิ่งตื่นเต้น
"มีคนมาแล้ว!"
"มีอีกคนแล้ว!"
"นี่ใครน่ะ?"
"ไม่รู้สิ"
"เวลาสมัคร วันนี้?"
"เชี่ย ใครเนี่ย? อาจารย์ฉางเหอเชิญมาเหรอ?"
คนรอชมเกมหลายคนอึ้งไปเล็กน้อย
เย่พิมพ์ "รบกวนอาจารย์ฉางเหอชี้แนะด้วย"
อู๋ฉางเหอพอเห็นก็ไม่ได้เตะเขาออกไป คิดว่าเป็นคนที่เสี่ยวซุนส่งมา ท่าทางระดับไม่น่าจะต่างกันมากนัก เล่นกับเขาสนุกๆ ก็แล้วกัน
ทั้งสองเริ่มทายหมาก
เปิดกระดาน!
เย่ถือหมากดำ ได้เล่นก่อน
อู๋ฉางเหอหัวเราะเหอะๆ แล้วคลิกเมาส์วางหมาก
ห้าตา
สิบตา
ยี่สิบตา
ตอนแรก อู๋ฉางเหอไม่ได้นึกเอะใจอะไร
เหล่าสหายที่ร่วมรับชมเกมนี้ก็ไม่ได้นึกอะไร
เป็นการเปิดกระดานที่ธรรมดาอย่างยิ่ง เดินหมากตามสูตรทั่วไป ไม่มีความคิดหรือแนวทางแปลกพิสดาร ถึงกับทำให้คนดูนึกเบื่อหน่ายเพราะเล่นตามขนบเกินไป ทั้งสองฝ่ายไม่มีใครได้เปรียบเสียเปรียบ แต่พอหมากดำเดินตาที่ยี่สิบสาม สถานการณ์ของทั้งกระดานก็ไม่เหมือนเดิมแล้ว!
หมากตานี้เดินได้งดงามมาก!
งดงามจนผู้ชมต้องร้องอุทาน!
"เชี่ย!"
"เดินได้ดี!"
"ร้ายกาจมาก!"
"หมากดำตานี้ร้ายกาจ!"
หมากตานี้ดุจอาชาสวรรค์พาดผ่านฟ้า กลับทำให้หมากดำที่มุมซ้ายบนซึ่งเดิมทีใกล้ตายแล้วกลับมีชีวิตขึ้นมาทั้งหมด!
อู๋ฉางเหอใจเต้นวาบ รีบหาทางแก้ในทันใด!
แต่ทว่าผ่านไปสองตา เขาก็พบว่าสถานการณ์นี้ไม่อาจแก้ไข เขากัดฟัน ปล่อยหมากที่ตายแล้วบนมุมขวาทิ้งไป ชิงเข่นฆ่าเข้ากลางกระดาน เร่งจังหวะของเกมขึ้น!
แต่ทว่าเย่กลับไม่ตกหลุมพราง เขายังคงเดินตามจังหวะของตนเอง ลงไปเดินหมากที่มุมขวาล่างของกระดานเพื่อจัดการหมากขาวของฉางเหอ!
หมากสังหารที่ดุดัน!
ดุดันและแกร่งกร้าว!
อู๋ฉางเหอรับมือแทบไม่ทัน ได้แต่กลับมาช่วยหมากกลุ่มนี้
เธอตาหนึ่งฉันตาหนึ่ง
เย่รุกไล่เข้ามาทีละก้าว!
อู๋ฉางเหอก็ค่อยๆ ถอยร่นทีละก้าว!
ก่อนจะเข้าช่วงท้ายกระดาน หมากเปิดของอู๋ฉางเหอก็ถูกจางเย่ตัดเข้ากลางกระดาน อู๋ฉางเหอมองจอสีหน้าเครียด จ้องตาไม่กะพริบ คิดอยู่สิบนาทีกว่าก่อนจะยอมแพ้
เย่ชนะ!
ทุกคนตกตะลึง!
"เย่ชนะ?"
"เชี่ย!"
"ฉางเหอเก้าดั้งแพ้?"
"นี่...นี่..."
"ดุดันขนาดไหนกัน! เย่คือเทพองค์ไหนกันแน่?"
"นั่นสิ ไอดีเล็กของมืออาชีพท่านไหนกัน?"
"เชี่ย หมากหลายตานี้เขาเล่นได้งดงามมากจริงๆ"
หลายคนไม่กล้าเชื่อสายตา!
เพราะในสายตาพวกเขา ฉางเหอเก้าดังถือเป็นขุนเขาตระหง่านแล้ว แม้ทักษะจะถดถอยลงไปมาก ก็ไม่ควรจะแพ้ให้กับคนแปลกหน้ายับเยินเช่นนี้ ถึงกับไม่รอเข้าท้ายเกม? ยอมแพ้ตั้งแต่ช่วงกลางกระดาน? เป็นไปได้ยังไง!
อู๋ฉางเหอก็หลั่งเหงื่อเย็นเยียบไปทั้งตัว!
เขารีบหาตัวซุนหมิงฉี่ "เสี่ยวซุน เธอให้พาสเวิร์ดใครน่ะ?"
ซุนหมิงฉี่ยังคงทบทวนหมากที่เดินกับอู๋ฉางเหอเมื่อครู่ พอถูกถามเข้าก็งุนงง "ครับ? อาจารย์ฉางเหอ พาสเวิร์ดอะไรครับ? ผมไม่ได้ให้ใครนะ?"
อู๋ฉางเหอรีบพิมพ์ "เย่นั่นใครน่ะ?"
ซุนหมิงฉี่ "ผม ผมไม่ทราบครับ เย่อะไรหรือ?"
อู๋ฉางเหอจึงยอมเชื่อว่าซุนหมิงฉี่ไม่ทราบเรื่องจริงๆ เย่ที่เข้ามาในห้องเขาอย่างกะทันหันไม่ใช่เสี่ยวซุนเชิญมา!
งั้นเขาเป็นใคร?
แกแม่งเป็นใครกันแน่?
 
 


[Go To Next Chapter]( ./201.md)