##บทที่ 1067 : ปวยเล้งขึ้นนำ!
การถ่ายทอดสดเริ่มต้นขึ้นแล้ว!
เงาร่างของต่งซานซานพลันปรากฏขึ้นบนหน้าจอทีวี!
ท่ามกลางเสียงตะโกนร้องเชียร์ ต่งซานซานก็ล่องลอยลงมาจากฟ้า เป็นการ ‘ลอย’ ลงมาจริงๆ ด้วยแท่นยก บนเวทีพ่นควันแสงสีเสียงเอฟเฟกต์จนอลังการ “ขอต้อนรับทุกท่านเข้าสู่รายการเดอะแมสก์ซิงเกอร์นะคะ สนับสนุนรายการโดยโกโก้เลี่ยงกั่ว และค่ำคืนนี้คือการถ่ายทอดสดศึกตัดสินรอบไฟนอล ฉันคือพิธีกรหญิงที่สุดแสนจะน่ารักและงดงามมองยังไงก็ไม่มีเบื่อ ทั้งยังเพียบพร้อมด้วยความรู้ความสามารถ - ต่งซานซานค่ะ!”
เวทีสว่างจ้าขึ้น
เสียงปรบมือดังลั่นทั้งห้องส่ง
ผู้คนต่างกรีดร้องพร้อมโบกแท่งไฟในมืออย่างบ้าคลั่ง!
ชื่อเสียงของต่งซานซานในวันนี้เปรียบเทียบกับแต่ก่อนไม่ได้อีกแล้ว ในมือของเหล่าผู้ชม นอกจากป้ายไฟชื่อของบรรดาศิลปิน ยังมีป้ายไฟที่มีชื่อของต่งซานซานเอาไว้ด้วย มีหลายคนที่มาถึงห้องส่งนี้เพียงเพราะเป็นแฟนคลับของเธอ เป็นเหล่าแฟนคลับผู้จงรักภักดี!
แท่นลอยลดระดับลงมาถึงพื้นเวที
ต่งซานซานก้าวลงมาด้วยความมั่นใจ พลางกล่าว “คืนนี้เป็นศึกรอบไฟนอลชิงแชมป์ของเรา เราจะได้เห็นการห้ำหั่นอย่างดุเดือดที่สุดของเหล่ายอดฝีมือ และราชาหน้ากากของเดอะแมสก์ซิงเกอร์ก็จะถือกำเนิดขึ้นที่นี่ กฎของการแข่งขันนั้นง่ายมากค่ะ ผลแพ้ชนะของเหล่าหน้ากากนักร้องจะถูกตัดสินโดยทุกท่านที่นั่งอยู่หน้าจอทีวี หลังเริ่มการแข่งขัน ด้านล่างของจอจะมีหมายเลขและวิธีการโหวตปรากฏขึ้น หนึ่งคนต่อหนึ่งคะแนน เลือกโหวตให้กับหน้ากากนักร้องที่ชื่นชอบ เพื่อมอบตำแหน่งราชาหน้ากากให้คนในดวงใจของคุณ!”
เวทีเปลี่ยนรูปโฉมใหม่หมด
แม้แต่การจัดตำแหน่งที่นั่งแขกรับเชิญก็เปลี่ยน
จางเสียนั่งอยู่ที่แถวแรกสุด
เฉินกวง เอมี่ หวังจุยซู เฉินอี้ตง ต่างก็นั่งอยู่ตรงแถวแรกหน้าเวที ในการถ่ายทอดสดวันนี้ พวกเขาไม่มีหน้าที่วิพากษ์วิจารณ์ใดๆ ได้แต่คอยรับชมการแข่งขันนี้เท่านั้น
กฎของของแข่งขันรอบไฟนอลประกาศชัดเจนว่า การแข่งขันในวันนี้จะไม่ได้มาจากการโหวตจากคนในห้องส่ง แต่ให้ทุกคนมีส่วนร่วมในการโหวตเข้ามา ซึ่งจะเริ่มขึ้นทันทีที่ร้องเพลงแรกในรอบแรก ดาราที่ได้คะแนนโหวตน้อยที่สุดในการร้องคู่ของรอบแรกจะตกรอบ ไม่สามารถผ่านเข้าสู่รอบถัดไป และการโหวตจะสิ้นสุดลงพร้อมกับที่เพลงสุดท้ายของในรอบสองจบลง นักร้องที่ได้รับคะแนนโหวตสูงสุดจะได้รับตำแหน่งราชาหน้ากาก ดังนั้นไม่ว่าจะเป็นรอบแรกหรือรอบสอง คะแนนโหวตจึงสำคัญอย่างยิ่ง ซึ่งคะแนนนั้นจะสะสมไปเรื่อยๆ จนกว่าจะสิ้นสุดการโหวต อีกทั้งในรอบที่สองนั้น ระหว่างการแข่ง ผู้แข่งขันสามารถเลือกถอดหน้ากากเมื่อใดก็ได้โดยไม่ต้องรอให้จบรายการก่อน!
ตรงช่องแสดงความเห็นของรายการ ‘เดอะแมสก์ซิงเกอร์’ บนเวยป๋อ
“รีบๆ ร้องเร็วๆ เข้าสิ!”
“คนแรกเป็นใครน่ะ?”
“ถ้าเรียงตามลำดับของจำนวนแชมป์ที่เคยได้ โจ๊กเกอร์ต้องได้ขึ้นเวทีเป็นคนสุดท้ายแน่”
“งั้นคนแรกก็คือปวยเล้งรึเปล่า? เธอเป็นอันดับสามที่เข้ามาจากรอบคืนชีพนี่”
“พวกนายว่าใครกันที่จะตกรอบแรก?”
“นอกจากดอกไม้ต้องฝนกับโจ๊กเกอร์ ฉันว่าคนอื่นๆ ก็เสี่ยงทั้งหมด!”
“ฮ่าๆๆ งั้นแทงๆๆ!”
“เปิดบ่อนเลย ฉันแทงวันเวลา!”
“ฉันว่าปวยเล้ง”
ขณะเดียวกัน ในห้องส่ง
การแข่งขันยังไม่เริ่ม แต่บรรยากาศก็ครึกครื้นจนกลายเป็นความสับสนวุ่นวายแล้ว
พ่อแม่น้าอาและพวกญาติๆ ที่นั่งอยู่ตรงที่นั่งผู้ชมก็ได้รับผลกระทบจากบรรยากาศนี้ด้วย
ไม่นานนัก คนทั้งห้องก็ได้ยินต่งซานซานประกาศเสียงดัง “ขณะนี้ ระบบโหวตเริ่มต้นขึ้นแล้ว ขอเชิญพวกเราพบกับนักร้องท่านแรกของวันนี้ - หน้ากากปวยเล้ง! และคู่หูของเธอ - หน้ากากคึ่นช่าย!”
จากนั้นต่งซานซานลงจากเวที
แสงไฟพลันเปลี่ยนรูปแบบ
เหล่าผู้ชมเองก็ให้ความร่วมมือ พากันเงียบลงอย่างรวดเร็ว
แล้วทันใดนั้น เสียงร้องโอเปราก็ดังระเบิดขึ้น!
ปวยเล้งขึ้นเวทีมาแล้ว!
“เธอว่าหิมะมีสีขาว”
“ฉันว่าท้องฟ้าเป็นสีดำ”
ต่อมาเป็นเสียงร้องผู้หญิงอีกคน
“ฉันว่าฝันนั้นเป็นสีคราม”
“เธอว่าใจนั้นมีสีเทา”
นี่เป็นเพลงร้องประสานที่โด่งดังมากในช่วงสองปีที่ผ่านมา ทั้งยังอยู่ในอันดับท็อปเท็นของเพลงที่ต้องร้องใน KTV ด้วย แต่ทว่าเมื่อเป็นสองคนนี้ ทุกอย่างกลับแตกต่างจากต้นฉบับไปโดยสิ้นเชิง คนทั้งสองเพิ่มสำเนียงงิ้วลงไป ให้กลิ่นอายอันเข้มข้นของงิ้วปักกิ่ง ซึ่งไพเราะอย่างยิ่ง
เหล่าแดนเซอร์ที่ออกมาร่ายรำ ก็ล้วนเป็นนักแสดงงิ้วปักกิ่งเช่นกัน!
นี่คือการผสมผสานของความโบราณและความทันสมัย!
เวลานั้น เหล่าจางไปเปลี่ยนเสื้อผ้าแล้ว ในห้องพักมีแต่จางเย่นั่งมองจออยู่คนเดียว เขาพยักหน้าน้อยๆ อย่างชื่นชอบในบทเพลงวันนี้ของปวยเล้ง
แล้วตอนนั้นเอง โดยที่ไม่มีใครทันคาดคิด
คู่หูของปวยเล้งที่กำลังเปล่งเสียงสูงก็ถอดหน้ากากออกมา!
เฉินกวงชี้นิ้ว “หานเข่อนี่?”
จางเสียก็ยิ้ม “ลูกหลานของเพื่อนเก่านี่เอง!”
-- หานเข่อ ดาราระดับ C หลาวสาวคนโปรดของนักร้องอาวุโสแห่งชาติหานอ้ายกว๋อ ผู้ซึ่งเป็นสหายของจางเสีย โด่งดังขึ้นมาแทบจะเวลาเดียวกัน ขณะเดียวกัน หานอ้ายกว๋อและปู่ของเลี่ยวอี้ฉี (ปวยเล้ง) นั้นเป็นเพื่อนสนิทที่เติบโตมาด้วยกัน ดังนั้นการที่หานเข่อมาปรากฏตัวบนเวทีนี้ แม้ทำให้หลายคนประหลาดใจ แต่ก็ไม่ได้เหนือความคาดหมายนัก!
ปวยเล้งยิ้ม เปล่งเสียงร้องไปพลางถอดหน้ากาก ความจริงก่อนหน้านี้เธอก็เคยเปิดหน้าแล้ว ทุกคนล้วนทราบกันหมดว่าปวยเล้งเป็นใคร แต่เมื่อเห็นใบหน้าของเธออีกครั้ง ทุกคนก็ยังคงปรบมือและส่งเสียงเชียร์ดังลั่น!
เหล่าผู้ชมหน้าจอทีวีก็ตื่นเต้นกันมาก!
“เป็นหานเข่อล่ะ!”
“หานเข่อจริงเหรอ?”
“ไม่เสียแรงที่โตขึ้นมาพร้อมกับเธอ น่าชื่นชมจริงๆ!”
“ฉันชอบหานเข่อมากเลย!”
“เธอเป็นดาราเด็ก ฉันน่ะชอบละครที่เธอแสดงตอนเด็กมากๆ! พอโตขึ้นมาก็สวยจริงๆ! เลี่ยวอี้ฉีน่ะมีหน้ามีตาจริงๆ นะ ถ้าเป็นคนอื่นล่ะก็ฉันว่าเธอคงไม่ยอมมาแน่! ยังไงเธอก็ไม่ได้ออกมาร้องเพลงตั้งปีสองปีแล้ว!”
“ต้องโหวต!”
“ใช่ โหวตเลย!”
“โหวตให้ปวยเล้ง!”
“เห็นแก่หน้าของหานเข่อ ต้องโหวตแล้ว!”
“ฮ่าๆ ฉันต้องเห็นแก่หน้าเหล่าหานอยู่แล้ว!”
ด้านล่างของหน้าจอ ปรากฏตัวเลขคะแนนโหวตแสดงผลแบบเรียลไทม์
แค่พริบตา คะแนนโหวตของปวยเล้งก็พุ่งขึ้นไปอันดับหนึ่งที่แปดแสนเจ็ดหมื่นคะแนน แทบทะลุล้านไปแล้ว! นักร้องคนอื่นๆ ที่ยังไม่ปรากฏตัว แม้จะมีคะแนนโหวตบ้าง แต่ก็ไม่มากนัก
ในห้องส่งมีเสียงตะโกนร้องของเหล่าผู้ชมดังลั่น
“เลี่ยวอี้ฉี!”
“เลี่ยวอี้ฉี!”
“หานเข่อ!”
“หานเข่อ!”
การร่วมมือของปวยเล้งและคึ่นช่ายนั้นดูเบาไม่ได้เลย
เมื่อเพลงจบลง คะแนนโหวตของปวยเล้งก็พุ่งขึ้นไปถึงเก้าแสนเก้าหมื่นแล้ว ถือครองอันดับหนึ่งชั่วคราว นับเป็นผลงานที่โดดเด่นอย่างยิ่ง!
ต่งซานซานกลับขึ้นมาบนเวที “สวัสดีค่ะเสี่ยวเลี่ยว สวัสดีค่ะเสี่ยวหาน”
หานเข่อยกไมค์ ปิดสวิตช์แปลงเสียงบนไมโครโฟน พูดด้วยน้ำเสียงจริงของตนเอง “สวัสดีค่ะพี่ซานซาน”
ต่งซานซานยิ้ม “ไม่เจอกันนานเลยนะ”
หานเข่อหัวเราะคิก “นั่นสิคะ พี่ซานซานสวยขึ้นอีกแล้ว”
เห็นได้ชัดว่าทั้งสองคนรู้จักกัน ตอนเข้าวงการใหม่ๆ ทั้งสองเคยถ่ายโฆษณาด้วยกัน ความจริงแล้ววงการนี้ บางครั้งก็เล็กเท่านี้เอง
ต่งซานซานพูดอย่างยินดี “วันนี้มาช่วยเพื่อนสนิทเหรอเนี่ย?”
หานเข่อพยักหน้า แล้วหันมองผู้ชม “ตอนที่เสี่ยวเลี่ยวโทรหาฉัน ฉันยังติดถ่ายหนังอยู่ที่อื่น แต่พอได้ยินเรื่องนี้ฉันก็ไม่ลังเลเลยที่จะกลับมา ต่อให้ฟ้าถล่มยงไงฉันก็ต้องมาให้ได้เลยค่ะ”
นักร้องทุกทีม เมื่อร้องเพลงจบแล้วอนุญาตให้สามารถพูดอะไรได้นิดหน่อย จะเป็นการชวนคุยเล่น จะเป็นการขอคะแนนก็ได้ทั้งนั้น ไม่ได้มีข้อบังคับอย่างตอนก่อนๆ อีก แต่ทว่าปวยเล้งกับคึ่นช่ายกลับไม่ได้พูดอะไรมากมาย ซึ่งก็อาจเพราะเขินอายที่จะร้องขอคะแนน หลังคุยเล่นกันเล็กน้อย ทั้งสองก็ค้อมกายลงให้ผู้ชมครั้งหนึ่งก่อนลงจากเวทีไป


[Go To Next Chapter]( ./168.md)