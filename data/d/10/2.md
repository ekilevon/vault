##บทที่ 902: ระดับ A แล้ว!
บนเวยป๋อ
ศึกอันยืดเยื้อของ ‘ตรุษจีนทมิฬ’ ในที่สุดก็จบลง วันนี้ระดับความร้อนแรงในเวยป๋อลดลงไปมาก แน่นอนว่าย่อมเป็นเพราะเหล่าทหารหาญที่ทุ่มเทโต้รุ่งเพื่อสู้รบด่าทอทั้งคืนและชาวมุงที่อดหลับอดนอนเพื่อชมเรื่องครึกครื้น พอถึงยามเช้าในวันพักผ่อนวันที่สองของตรุษจีน คนส่วนมากจึงยังนอนสลบไสลไม่ได้สติ
"มีคนอยู่ไหม?"
"พวกพี่น้องที่ร่วมต่อสู้ด้วยกันเมื่อวานล่ะ?"
"หาววว เพิ่งลืมตาเนี่ย"
"ฉันก็เพิ่งตื่น ทำไมเหรอ?"
"อันดับความนิยมของอาจารย์จาง ตอนนี้ต้องรอการตัดสินใจล่ะ!"
"หา?"
"จริงเหรอ?"
“เชี่ย มันต้องดังเป็นพลุแตกแน่ๆ!"
"อาจารย์จางได้ความนิยมเพิ่ม? จะเพิ่มขึ้นมาเท่าไรกันนะ?"
"ต้องเพิ่มแหงอยู่แล้ว! แค่เซี่ยงเซิงกับละครตลกสองเรื่องนั้นก็ดังเปรี้ยงแค่ไหน ฉันเอาลิงก์มาให้พวกนายดู นี่เป็นผลคำนวณเรตติ้งรายการคืนส่งปีของทุกช่องเมื่อวาน อันดับหนึ่งกับสองเป็นของจางเย่ แล้วนอกจากนี้ก็ยังเพิ่มเพลงจดหมายถึงบ้านเข้าไปในชาร์ตเพลงฮิตของจีน เพิ่มข้อความแซะวงการกีฬาของอาจารย์จางบนเวยป๋อ แล้วก็ยังเพิ่มสงครามที่ทำเอาวงการกีฬาสะท้านสะเทือนเมื่อคืนอีก ความนิยมมันก็ต้องถล่มทลายอยู่แล้ว!"
"ใช่ ตอนนี้ทั้งประเทศจะมีคนไม่รู้จักจางเย่แค่เท่าไรกัน? ยิ่งไปกว่านั้นทุกวันนี้ก็ไม่ใช่แค่ระดับที่รู้จักแค่ชื่อเขาธรรมดาๆ แต่คนมากมายกลายเป็นแฟนคลับที่ภักดีแบบถวายหัวของเขาไปแล้ว แบบฉันนี่ไง! ก่อนหน้านี้ก็เฉยๆ กับจางเย่ ชอบเขานะแต่ก็ไม่ได้ติดตามอะไร ไม่ได้ตามความเคลื่อนไหวเขาทุกวัน แต่ตอนนี้น่ะเหรอ? ตั้งแต่เมื่อคืนฉันก็ตามเวยป๋อของจางเย่ เข้าร่วมบอร์ดกลุ่มแฟนคลับของเขา ต่อสู้เคียงข้างเขาในศึกสงคราม! พอกลับไปย้อนข่าวต่างๆ ของเรื่องเมื่อคืน แค่เห็นชื่อจางเย่ ฉันก็กดเข้าไปดูแล้ว! ถ้าเห็นคนพูดถึงเขาเสียๆ หายๆ ฉันก็ต้องด่าแม่งไปสักสองประโยค ฉันเชื่อว่าทุกคนก็เป็นแบบนี้เหมือนกัน!"
"ฮ่าๆ ฉันด้วย!"
"จางเย่เมื่อวานโคตรเจ๋งเกินไปแล้ว!"
"ใช่ เพิ่งเคยเห็นดาราที่ทำตามใจตัวเองไม่แคร์ใครขนาดนี้! หัวหน้าวงการกีฬาผู้แข็งแกร่งเอย นักกีฬาดาวเด่นที่เป็นแชมป์นับไม่ถ้วนเอย สุดท้ายก็ต้องพ่ายแพ้แก่เขา! ยอด-เยี่ยม!"
"พวกนายว่าครั้งนี้อาจารย์จางจะได้ที่เท่าไร?"
"อันดับสองของระดับบีมั้ง?"
"ฉันว่าเป็นที่หนึ่งของระดับบี!"
"ไม่น่าใช่นะ ตอนนี้ดาราระดับบีที่อันดับสองคือจางตงตงที่มีความนิยมในกลุ่มเด็กสาวสูงที่สุด ความนิยมของเสี่ยวตงแข็งแกร่งมาก แล้วก็ยิ่งเพิ่มขึ้นทุกทีด้วย คิดจะก้าวข้ามเธอย่อมไม่ง่ายดายแน่"
เหล่าสหายในอินเทอร์เน็ตยังถกเถียงกันต่อไป
……
อีกด้านหนึ่ง
ในกรุ๊ปแชตดาราแก๊งคนบ้า
เสี่ยวตงส่งอิโมติคอนหน้าร้องไห้ "มีใครตื่นแล้วบ้าง?"
ไม่นานฟ่านเหวินลี่ก็ปรากฏตัว "เพิ่งตื่น"
เสี่ยวตง "ช่วยปลอบใจฉันหน่อย!"
ฮั่วตงฟางเองก็โผล่ออกมา "มีอะไรเหรอเสี่ยวตง?"
หลังจากนั้นคนอีกเจ็ดแปดคนก็เข้ามา "ร้องไห้ทำไม?"
ในที่สุดเสี่ยวตงก็ส่งข่าวว่า "ตอนนี้ความนิยมของอาจารย์จางเย่อยู่ระหว่างรอตัดสินใจ ยังไม่ประกาศผล ก่อนหน้านี้เขาอยู่อันดับสี่ของระดับบีส่วนฉันอยู่อันดับสอง ฉันรู้สึกว่าตัวเองกำลังอยู่ในอันตรายค่ะ! ร้องไห้แล้วนะ!"
ฟ่านเหวินลี่ "โอ๋ๆ ไม่เป็นไรนะ"
เฉินกวงยิ้มแล้วตอบว่า "ไม่น่ามั้ง อันดับสี่ก็นับว่ายังห่างจากเธอตั้งเยอะนะ"
เสี่ยวตงส่งหน้าร้องไห้มาอีกรอบ "เมื่อก่อนก็รู้สึกว่าไกลนะ คิดว่าอาจารย์จางอยู่ข้างหลังอีกตั้งไกลกว่าจะเอาชนะฉันได้ แต่ตอนนี้มันไม่ไกลแล้วอ่ะ"
ฟ่านเหวินลี่กล่าว "ไม่ใช่ว่าพวกเธอต้องไปทัวร์แสดงเหรอ? หลังจบทัวร์ก็ออกอัลบั้มต่ออีก ยังไงความนิยมก็ต้องเพิ่มพรวดอยู่แล้ว พอปีหน้าก็ปล่อยเพลงใหม่สักหน่อย ยังไงก็ต้องกระโดดไประดับเอได้แน่!"
หนิงหลันก็ออกมาพูดบ้าง "ถูกต้อง! เสี่ยวตงฉันเอาใจช่วยนะ!"
เฉินกวง "สู้ๆ เสี่ยวตง ฉันเอาใจช่วย ทิ้งห่างจางเย่"
ฮั่วตงฟาง "สู้ๆ เสี่ยวตง ฉันเอาใจช่วย ทิ้งห่างจางเย่"
ฟ่านเหวินลี่ "สู้ๆ เสี่ยวตง ฉันเอาใจช่วย ทิ้งห่างจางเย่"
มีคนมากมายมาช่วยปลอบใจ
เสี่ยวตงรีบกล่าว "ขอบคุณนะ ขอบคุณทุกๆ คนที่สนับสนุนฉันค่ะ"
แล้วทันใดจางเย่ก็โผล่ออกมา โปรยจุดหนึ่งแถวหนึ่ง "......"
เฉินกวงรีบกล่าวทันที "สู้ๆ จางเย่ ฉันเอาใจช่วยนะ เขี่ยเสี่ยวตงออกไป"
ฟ่านเหวินลี่ "สู้ๆ จางเย่ ฉันเอาใจช่วยนะ เขี่ยเสี่ยวตงออกไป"
ฮั่วตงฟาง "สู้ๆ จางเย่ ฉันเอาใจช่วยนะ เขี่ยเสี่ยวตงออกไป"
ก็ยังเป็นคนกลุ่มเดิมที่ตอบกลับมา
จางเย่แทบเป็นลม!
เสี่ยวตงกระอักเลือด!
เสี่ยวตงโวยวาย "พวกคุณจะกลับกลอกเกินไปแล้วนะ!"
หนิงหลัน "ฮ่าๆๆๆๆๆ!"
ห้องแชตนี้ชื่อแก๊งคนบ้า พวกคนในห้องแชตก็บ้าเหมือนชื่อไม่ผิดเพี้ยน!
……
ที่บ้าน
แม่ถามขึ้นอย่างกระตือรือร้นว่า "ผลออกมาหรือยัง? ผลออกมาหรือยัง?"
พ่อหมดคำจะกล่าว "คุณพักหน่อยเถอะ ไม่เหนื่อยบ้างหรือไง"
"นี่เป็นเรื่องใหญ่นะ จะไม่ให้ฉันใส่ใจได้เหรอ?" แม่เบิกตากว้าง
จางเย่ขยับตัวทีหนึ่ง พลางยิ้มเอ่ย "ผลยังไม่ออกมาเลย ทนรออีกนิดนะ"
แล้วตอนนั้นเองจู่ๆ เขาก็นึกถึงอันดับของเหล่าเหยากับซานซานขึ้นมา เลยแวบไปดูสักหน่อย ก่อนจะประหลาดใจเมื่อเห็นว่าหลังจากเมื่อคืนความนิยมของเหยาเจี้ยนไฉกับต่งซานซานก็เพิ่มพรวดเช่นกัน!
สองคนนั้น ตอนนี้ขึ้นมาอยู่ทำเนียบดาราระดับ C แล้ว!
สำหรับเหยาเจี้ยนไฉ ยังพอพูดได้ว่าเพราะเขาขลุกอยู่ในวงการมานานตั้งยี่สิบกว่าปี มีผลงานทั้งเซี่ยงเซิงและละครตลกมากมาย อีกทั้งตัวเขาก็มีชื่อเสียงสะสมเป็นทุนเดิมอยู่แล้ว ซึ่งชื่อเสียงที่สะสมไว้นี้ เมื่อเทียบกับจางเย่แล้วยังมากกว่าไม่รู้ตั้งเท่าไหร่ ฉะนั้นกับเหล่าเหยาผู้สั่งสมประสบการณ์มานานจึงนับว่าไม่ใช่เรื่องแปลก แต่พอเห็นว่าต่งซานซานก็ถูกเลื่อนชั้นขึ้นมาอยู่ในทำเนียบดาราระดับ C ด้วย จางเย่ก็ประหลาดใจยิ่ง แต่พอคิดอย่างละเอียดอีกครั้ง คุณสมบัติของต่งซานซานนั้นนับว่ายอดเยี่ยมโดยแท้! หน้าตางดงาม บุคลิกเป็นธรรมชาติ โดยเฉพาะขาเรียวยาวคู่นั้น ทอดมองทั่วทั้งวงการบันเทิงมีแค่ไม่กี่คนที่เทียบได้ เรียกว่าเกิดมาด้วยข้อได้เปรียบ เพราะคุณลักษณ์แต่กำเนิดนั้นเป็นเมล็ดพันธุ์แห่งความสำเร็จในวงการบันเทิง ในแวดวงธุรกิจนี้ รูปร่างหน้าตาถือเป็นจุดขายสำคัญที่ทุกคนล้วนทุ่มเทอย่างเต็มกำลัง เปิดนิดไม่ได้น่ารังเกียจ โชว์หน่อยก็ไม่ใช่เรื่องน่าอาย เพราะวงการบันเทิงนี้ไม่ได้เป็นเช่นธุรกิจอื่นๆ!
จางเย่รีบโทรศัพท์ไปแสดงความยินดีทันที
เสียงรอสายดังขึ้น แล้วฝั่งนั้นก็รับโทรศัพท์
"ใครน่ะ?" ดูเหมือนเหยาเจี้ยนไฉน่าจะยังไม่ตื่น
จางเย่หัวเราะพลางตอบ "ฉันเอง มาแสดงความยินดีกับนาย ความนิยมเพิ่มขึ้นแล้วนะ"
เหยาเจี้ยนไฉตอบ "เสี่ยวจางเหรอ ฮ่าๆ เพิ่มขึ้นไม่น้อยเลย เมื่อคืนเห็นแล้วล่ะ ตอนแรกตั้งใจจะโทรหานาย แต่ผลคือเจ้าหนูอย่างนายดันปิดโทรศัพท์ซะนี่!"
จางเย่เอ่ยอย่างมีความสุข "ใช่แล้ว พวกเราคู่หูทองคำ ครั้งนี้ได้รับผลตอบแทนที่ไม่เลวเลย ฝั่งซานซานยังยอดเยี่ยมกว่า ครั้งนี้เลื่อนชั้นขึ้นไปอยู่ในทำเนียบดาราระดับซีแล้ว ถึงจะเป็นตำแหน่งรั้งท้าย แต่ก็เป็นระดับซีแล้วนะ!"
"ฉันเห็นแล้ว" เหยาเจี้ยนไฉตอบ "คนอื่นเขาดูอนาคตสดใสกว้างไกลกว่าพวกเราอีก มีลักษณะของดาราระดับเอชัดเจนเหลือเกิน"
จางเย่พูด "พูดอย่างกับว่าฉันไม่มี"
เหยาเจี้ยนไฉลั่นขำ "อย่างนายมีลักษณะอะไรเหมือนดาราระดับเอด้วยเรอะ?"
จางเย่ตอบ "ตอนโตมาก็ไม่มีหรอก แต่คิดว่าใกล้แล้วล่ะ"
เหยาเจี้ยนไฉหัวเราะก๊าก "ปีนี้จะลองข้ามไปดูก็ได้ แต่ก็ต้องขึ้นอยู่กับโชคด้วยล่ะ"
"ใช่สิ" จางเย่พูด "เป้าหมายปีนี้ของฉัน ก็คือลองก้าวกระโดดขึ้นไปเป็นระดับ A ให้เร็วที่สุด ก่อนหน้านี้ทั้งผู้เชี่ยวชาญ ทั้งพวกคนในวงการบันเทิง ต่างพูดว่าฉันเป็นดาราที่ไม่ยอมเดินตรงทางเหมือนคนอื่นๆ ที่ขึ้นมาอยู่อันดับแนวหน้าของระดับบีได้ก็ถือว่าสุดแล้ว ตันแล้ว ไปมากกว่านี้ไม่ได้แล้ว เหอะ ฉันไม่เชื่อหรอก!"
เหยาเจี้ยนไฉพูด "ลองดูก่อนแล้วกันว่าวันนี้อันดับของนายจะเพิ่มขึ้นเท่าไหร่ แล้วนี่ผลออกมาหรือยัง?"
"ยังรออยู่เลยเนี่ย ยังไม่..." พูดยังไม่ทันจบคำ จางเย่ก็พลันได้ยินเสียงร้องเรียก
แม่ที่เอาแต่ไถโทรศัพท์อยู่พลันร้องตะโกนยกใหญ่ "ออกมาแล้ว! เจ้าลูกชาย! ผลออกมาแล้ว!"
จางเย่ชะงัก พูดใส่มือถือ “ท่าทางจะออกมาแล้ว ฉันขอไปดูแป๊บ วางสายละ”
เหยาเจี้ยนไฉพูดว่า "วางเถอะ ฉันก็จะไปดูเหมือนกัน"
……
บนเวยป๋อ
"ออกมาแล้ว!"
"คะแนนความนิยมของจางเย่ออกมาแล้ว!"
"มาดูเร็ว!"
"สถานการณ์เป็นไงบ้าง?"
"เป็นอันดับที่เท่าไหร่ในระดับบี?"
“เชี่ย! เชี่ย! เชี่ย!”
"สวรรค์!"
"อะไร? เชี่ยอะไร? สวรรค์อะไร? ไม่ใช่ว่าจางเย่เอาชนะตงตงได้จริงๆ หรอกนะ"
"พวกนายรีบมาดูเร็ว! ฉันเพิ่งดูมาเมื่อกี้! นี่มันบ้าไปแล้ว! บ้าชัดๆ!"
ทั้งอินเทอร์เน็ตพลันเต็มไปด้วยความปั่นป่วน!
……
ในแก๊งคนบ้า
หนิงหลัน "มาแล้ว!"
เฉินกวงตะโกนลั่น "ทำเนียบดาราอัปเดตแล้ว!"
แต่ผลก็คือ เหล่าดาราที่เข้าไปดูทำเนียบต่างก็ต้องช็อกค้าง!
ฟ่านเหวินลี่นิ่งอึ้ง "นี่..."
เฉินกวง "ไอ้บ้าเอ๊ย!"
ฮั่วตงฟางถึงกับพูดไม่ออก "นี่มัน…."
เสี่ยวตง "...#@#(*&&%&^!!!!$#$”
……
ที่บ้าน
แม่ยังคงร้องเรียกไม่หยุด "ลูกเอ๊ย! รีบมาดูนี่! รีบมาดูนี่เร็ว!"
พ่อขยับเข้ามาใกล้ "เธออย่าตะโกนสิ เดี๋ยวก็ได้ทะเลาะกับเพื่อนบ้านอีกหรอก"
"มีอะไรเหรอแม่? ตกลงเพิ่มขึ้นเท่าไหร่เหรอ?" จางเย่รีบหยิบโทรศัพท์ตัวเองไถดูทำเนียบดาราระดับ B ที่เพิ่งรีเฟรชอัปเดตใหม่ จากนั้นก็นิ่งงันไป!
หมายความว่ายังไง?
ทำไมบนตารางทำเนียบถึงไม่มีชื่อฉันล่ะ?
จางเย่ยิ้มออกมาอย่างช่วยไม่ได้ "แม่ นี่แม่ใช้มือถือไม่เป็นรึเปล่า? นี่มันยังไม่อัปเดตเลยมั้ง ยังไม่เห็นมีชื่อผมเลย"
แม่หันมาบอกอย่างดีใจจนแทบกระโดด "มีแล้ว! มีแล้ว!"
จางเย่งุนงง แล้วทันใดนั้น เขาก็คิดถึงความเป็นไปได้ที่ไม่น่าเป็นไปได้ พลันรีบร้อนคว้าโทรศัพท์ขึ้นมาอีกครั้ง เลื่อนนิ้วกดเข้าไปดูรายชื่ออันดับของดาราระดับ A
เลื่อนไป!
เลื่อนไป!
เลื่อนไปอีก!
และแล้ว ในที่สุดเขาก็เห็นชื่อตัวเองอยู่ตรงอันดับท้ายสุด!
จางเย่ยืนเซ่อไปแล้ว!
เขาไม่ได้เตรียมใจมาก่อนแม้แต่น้อย!
ระดับ A ?
เอางี้เลยเหรอ นี่เขาเป็นระดับ A แล้ว??


[Go To Next Chapter]( ./3.md)