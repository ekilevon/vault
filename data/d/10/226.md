##บทที่ 1126 : จางจอมตอกหน้าเอาจริงแล้ว!
ที่สนามประลอง
กรรมการสากลเข้ามาทำการยืนยัน
จากนั้นกรรมการคนที่ผอมบางกว่าก็ประกาศ “นัดแรก ปีเตอร์เป็นฝ่ายได้ชัย”
แข่งแบบชนะสองในสาม หากนัดต่อไปปีเตอร์ยังชนะอีกก็เท่ากับว่าการแข่งขันจบลงไปด้วย
ตัวแทนอเมริกันหัวเราะออกมา ปาดเช็ดเหงื่อที่ไหลออกมาเพราะกังวลเมื่อสักครู่ สบถสาปที่ตัวเองคิดมากเกินไป เขาไม่ได้หันไปจับมือทักทายกับจางเย่ แต่กลับเดินผละตรงไปทางโซนที่ผู้สื่อข่าวอยู่
จางเย่เองก็ไม่สนใจเขา หันมองเจ้าเครื่องคอมพิวเตอร์อัปลักษณ์นั่นเป็นครั้งสุดท้าย จากนั้นก็หมุนตัวเดินออกไปข้างนอก ไปที่ห้องชมการแข่ง
ในห้องชมการแข่งขัน
เมื่อชายหนุ่มเดินเข้ามาก็ถูกกลุ่มสุดยอดนักเดินหมากมืออาชีพล้อมไว้ทันที!
อู๋ฉางเหอเบิกตากว้าง “ท่าไม้ตายเด็ดล่ะ?”
จางเย่ร้องหา “ไม้ตายเด็ดอะไรครับ?”
อู๋ฉางเหอเร่งเร้า “แกเหลือท่าไม้ตายเอาไว้ไม่ใช่เหรอ?”
จางเย่เบิกตาโตจนตาดำเหลือเป็นจุด “ผมเหลือท่าไม้ตายอะไรล่ะครับ?”
สวีหานกล่าวอย่างโง่งม “ไม่ใช่ว่าคุณวางกับดักโดยจงใจพลาดเพื่อหลอกให้มันตายใจเหรอครับ?”
“หา? พวกคุณพูดอะไรกันน่ะ?” จางเย่ฟังไม่เข้าใจเลยสักประโยค
กับดัก?
ไม้ตาย?
จะไปเอาที่ไหนมาเล่า!
ไอ้เจ้าเอไออนี่มันสัตว์ประหลาดชัดๆ! ฉันก็บอกไปตั้งนานแล้วไม่ใช่เหรอว่าเอาชนะมันไม่ไหวหรอกน่ะหา! พวกนายยังจะยืนกรานให้ฉันมาแข่งอีก เฮ้อ ขายหน้าชะมัดเลยเนี่ย! จางเย่เองก็เจ็บใจไม่น้อย ชายหนุ่มถูกเรียกขานว่า ‘จางจอมตอกหน้า’ มาโดยตลอด แต่ไหนแต่ไรมีแต่เขาที่ไปตอกหน้าคนอื่น ใครจะคิดว่าครั้งนี้จะโดนตอกหน้าซะเอง! ฉันรู้อยู่แล้ว! ฉันรู้อยู่แล้วว่าต่อให้สุ่มลอตเตอรี่ได้หนังสือทักษะมาเพิ่มก็ไม่มีประโยชน์อยู่ดี อย่างที่คิด นี่มันไม่ใช่เรื่องของการมีทักษะเดินหมากระดับสูงเลย!
เฉินอิงเจ็ดดั้งกลับมาจากห้องบรรยายแล้ว พอเข้ามาก็เผยท่าทีอิหลักอิเหลื่อ “ขอโทษนะคะ ฉัน...ตอนออกอากาศฉันตื่นเต้นเกินไป”
เหล่านักเดินหมากมืออาชีพพูดไม่ออก พวกเขามีอารมณ์กระเหี้ยนกระหือรือร่วมไปกับการบรรยายของเธอ ต่างคนต่างก็นึกว่าจางเย่กั๊กท่าไม้ตายอะไรเอาไว้ซะอีก!
แล้วผลเป็นไงล่ะ?
มีกั๊กกับผีน่ะสิ!
หลี่ฉินฉินถอนหายใจ “จางน้อย ลำบากเธอแล้ว”
จางเย่ยิ้มแห้งแล้ง “คุณน้า ผมลำบากอะไรกันล่ะครับ ชนะไม่ได้ด้วยซ้ำ ผมรู้สึกไม่เอาไหนเลย”
เซี่ยงหรงเก้าดั้งมองเขาแล้วกล่าว “คุณแสดงฝีมือได้เยี่ยมมากแล้ว อย่างน้อยก็ทำได้ดีกว่าผม ต่อให้คนอื่นไปเล่นก็ไม่แน่ว่าจะทำได้ดีเท่าคุณ ไม่ว่าจะยังไง ไม่เกี่ยวกับแพ้หรือชนะ ที่คุณยอมยืนหยัดเพื่อวงการหมากล้อม พวกเราย่อมซาบซึ้งแล้ว”
เมื่อทุกคนได้ฟังก็ตระหนักขึ้นมาเช่นเดียวกัน
คนอย่างรองศาสตราจารย์จางออกมายืนหยัดเพื่อพวกเขา แม้จะแพ้พวกเขาก็ไม่ควรต่อว่าเพราะเดิมทีมันก็ไม่ใช่ปัญหาของเขาเลย!
“รองศาสตราจารย์จาง”
“ลำบากคุณแล้ว”
“แพ้ก็แพ้สิ ไม่เป็นไรหรอก”
“ถูกต้อง ไม่ได้แพ้เป็นครั้งแรกสักหน่อย เฮ้อ”
“คุณเดินเกมได้สวยมากจริงๆ!”
“ใช่ ยังไม่มีคนฟาดกับปีเตอร์โกะได้ถึงขนาดนี้มาก่อนเลยนะ! คุณเป็นคนแรก เป็นครั้งแรกที่มนุษย์เข้าใกล้ชัยชนะที่สุดเลย!”
“พรุ่งนี้ยังมีอีกเกมน่า”
“ใช่ ยังมีโอกาสอยู่”
เหล่านักหมากล้อมต่างส่งเสียงพูดคุยต่างๆ นานา
ทว่าซ่านตงเหอกลับนิ่งเงียบมาตลอด
ยังมีโอกาสหรือ?
ถึงพวกเขาจะพูดไปแบบนั้น แต่กลับไม่ได้เชื่อเช่นนั้นจริงๆ!
พวกเขาล้วนมองออก รองศาสตราจารย์จางทุ่มเต็มที่แล้วแต่ก็ยังแพ้ให้กับปีเตอร์ เกมพรุ่งนี้ไม่ว่าแข่งหรือไม่แข่งมันจะต่างอะไร? จากที่เห็นวันนี้ อย่างไรก็คงชนะไม่ได้ตามเดิม พวกเขามองเห็นหลายสิ่งจากการแข่งกระดานนี้ นี่คือขีดจำกัดของมนุษย์แล้ว แต่ขีดจำกัดของปีเตอร์โกะล่ะอยู่ที่ไหน? พวกเขากลับยังไม่เห็นเลย! ใช่แล้ว มองไม่เห็นเลยจริงๆ!
หลี่ฉินฉินปลอบใจ “อย่ากดดันไปเลย พรุ่งนี้ก็เล่นตามใจเธอเถอะ”
จางเย่ยิ้มขื่น ในใจร่ำร้องว่าพวกคุณเล่นตั้งความหวังกับผมตั้งมากมายขนาดนี้ ประชาชนมหาศาลก็เฝ้ามองผมอยู่ จะไม่ให้กดดันยังไงไหวล่ะครับ? โคตรกดดันเลยครับพ้ม!
พรุ่งนี้ถ้าไม่ชนะแล้วจะเกิดอะไรขึ้น?
ขายหน้าหมด?
ตบแต่งคุณอู๋ก็ไม่ได้?
บัดซบ ไอ้ปีเตอร์โกะสมควรตายนี่!
ใครแม่งอุตริสร้างมันขึ้นมาวะ!
……
 
บนเวยป๋อ
ชาวเน็ตพากันคร่ำครวญ!
“บรรยายหลอกกันชะมัด!”
“นั่นสิ พูดซะฉันเชื่อเต็มๆ เลย!”
“ตอนอาจารย์จางบอก ‘ยอมแพ้ครับ’ ฉันนี่แทบทรุด!”
“พูดอะไรก็ไม่มีประโยชน์หรอก แพ้อีกแล้ว!”
“แม้แต่อาจารย์จางก็ชนะไม่ไหว!”
“เดิมทีจางเย่ก็เป็นคนนอกวงการอยู่แล้ว พวกนายยังจะไปหวังให้เขาชนะอีกเรอะ?”
“เฮ้อ แข่งพรุ่งนี้ไม่ต้องหวังแล้ว แบบนี้แค่แข่งเป็นพิธีชัดๆ ขนาดฉันยังดูออกเลยว่าปีเตอร์โกะร้ายกาจเกินไป!”
“ไม่มีคนเอาชนะมันได้จริงๆ เหรอ? สักกระดานเดียวก็ไม่ได้เลยรึไง!”
บรรยากาศหดหู่ถึงขีดสุด หรือจะเรียกว่าสิ้นหวังแล้วก็ยังได้!
ไม่มีใครคิดว่ามนุษย์จะมีโอกาสพลิกกลับมาชนะอีกต่อไป!
……
 
ตอนบ่าย
ที่บ้าน
การแข่งนัดแรกใช้เวลาไปหลายชั่วโมง เลยมื้อเที่ยงไปแล้ว
พอกลับถึงบ้าน เหล่าญาติก็เข้ามาห้อมล้อม
“พี่ชาย พี่เก่งมากเลย!” น้องเล็กเลื่อมใสไปทั้งใบหน้า
จางเย่ยิ้มฝืด “แพ้แล้วยังจะเก่งได้ยังไง?”
น้องสาวคนโตว่า “แต่คู่ต่อสู้เป็นถึงเอไอนี่นา ขนาดเซี่ยงหรงยังแพ้เลย พี่เล่นได้ถึงขนาดนี้ก็ถือว่าแหกฟ้าสะเทือนดินมากแล้ว!”
“ยังไงก็แพ้อยู่ดี” จางเย่รู้สึกเนือยๆ
พ่อเข้ามาหา “เตรียมตัวแข่งดีๆ พรุ่งนี้เถอะ!”
แม่ร้อง “ใช่! พรุ่งนี้บดขยี้มันให้ตายไปเลย!”
บดขยี้มัน? ก็อยากทำอยู่หรอก!
แต่จะบดขยี้มันยังไงนี่สิ!
ป้าสะใภ้ใหญ่กล่าว “อย่าถอดใจไป ไม่เป็นไรหรอก!”
ลุงสาม “ใช่ เพิ่งแพ้แค่นัดเดียว รอบหน้ายังมี!”
จางเย่ฝืนหัวเราะ “เล่นมาทั้งเช้า เหนื่อยจังครับ ผมขอไปนอนพักหน่อยนะ”
แม่ว่า “รีบไปเถอะๆ”
จางเย่กลับห้องตัวเอง ปิดประตูแล้วทิ้งตัวนอนลงบนเตียง ฟังเสียงญาติๆ พูดคุยกันเป็นห้วงๆ เขาทั้งรู้สึกหดหู่และสิ้นไร้เรี่ยวแรง
ชายหนุ่มไม่ใช่ว่าแพ้ไม่เป็น และไม่ใช่คนที่ทนแรงกดดันไม่ได้ ตั้งแต่วันแรกที่เขาเข้าวงการบันเทิงก็ต้องทนต่อแรงเสียดสีมาตลอด ประสบความทุกข์ยากมามากมาย เขาก็ยังไม่เคยหมดสิ้นกำลังใจมาก่อน และความจริงครั้งนี้จางเย่ก็ยังไม่ได้แพ้ ต้องแข่งกันสองในสามนัดจึงจะรู้ผลต่างหาก ทว่าปัญหาที่จางเย่ไม่อาจทานทนได้ในเวลานี้คือ เขาไม่มีทางเอาชนะปีเตอร์โกะได้จริงๆ เขารู้ดีว่าต่อให้ตนไปแข่งวันพรุ่งนี้ก็ยังเอาชนะไม่ได้เหมือนเดิม!
นี่แหละที่ฉิบหายที่สุด!
ดังนั้นเขาก็เลยหมดกำลังใจสู้!
แม่งเอ๊ย เดี๋ยวปั๊ดลูกพี่ใช้สกิลแฮกเกอร์เล่นงานแม่งเลยดีไหม? เอาให้รวนแม่งไปเลย? เชี่ย ใจร้ายไปไหมนะ? อีกอย่างพวกอเมริกันก็คงมีพวกเทคโนโลยีใหม่ล่าสุดป้องกันระบบเอาไว้แน่นหนา ทำให้ตัวเขาเองก็ไม่แน่ว่าจะมีโอกาสลงมือได้! หรือจะสุ่มลอตเตอรี่เพิ่มดีนะ? ก็ไม่ได้ สุ่มไปเท่าไรก็ไม่มีประโยชน์ พลังคำนวณของปีเตอร์โกะแข็งแกร่งเกินไป ตอนที่สู้กับจางเย่วันนี้ ปีเตอร์โกะไม่เพียงใช้ท่าและวิธีเดินหมากของเซี่ยงหรงเก้าดั้ง ชินจิเก้าดั้ง หลี่อี้เก้าดั้งและคนอื่นออกมาเท่านั้น พลังในการประมวลผลก็ทำให้มันรับมือกับจางเย่ได้ทุกฝีก้าว นี่ไม่ใช่ความแตกต่างของระดับฝีมือการเล่นหมากล้อมเลย แต่เป็นข้อแตกต่างระหว่างสมองมนุษย์กับสมองกล! เครื่องจักรได้เปรียบกว่าในด้านนี้ ยิ่งถ้าใส่ ‘สมองสองส่วน’ ที่สามารถวิเคราะห์ให้กับปีเตอร์โกะเข้าไปอีกละก็ คงไม่ผิดจากที่คนอเมริกันพูดไว้จริงๆ ในแง่หนึ่งเรียกได้ว่าเจ้าเอไอตัวนี้สามารถ ‘คิดเป็น’ จริงๆ
ข้อมูลที่เขามีไม่เยอะเท่ามัน!
ความเร็วในการคำนวณก็ไม่สู้!
การประมวลผลก็ไม่เทียบเท่า!
แล้วแม่งจะเอาชนะมันได้ยัง? จะแข่งกับมันได้ยังไง!
ที่โลกภายนอก
ผู้เชี่ยวชาญมากมายเองก็ต่างกำลังวิเคราะห์ศึกมนุษย์ปะทะจักรกลในครั้งนี้!
นักวิจารณ์หมากล้อมคนหนึ่ง : จางเย่เก่งกาจมาก แต่เทียบกับจักรกลแล้ว ยังห่างชั้นนัก
นักวิทยาศาสตร์คนหนึ่ง : ศึกนี้ มนุษย์ไม่อาจเอาชนะได้!
นักหมากล้อมอาวุโสชาวญี่ปุ่น : ไม่เห็นโอกาสชนะของการแข่งพรุ่งนี้เลย!
กริ๊ง กริ๊ง กริ๊ง
ที่บ้าน อู๋เจ๋อชิงโทรเข้ามา
เมื่อจางเย่เห็น ก็ลังเลอยู่นานก่อนกดตัดสายทิ้ง
ต่อเพียงครู่เดียวเธอก็โทรมาอีก
จางเย่จึงได้แต่จำใจกดรับสาย
“ฮัลโหล”
“ทำไมไม่รับสายละคะ?”
“เฮ้อ ไม่มีหน้ารับน่ะ”
“แพ้แค่นัดเดียวก็เป็นขนาดนี้เลยหรือ”
“ประเด็นคือพรุ่งนี้ผมไม่มั่นใจเลยว่าจะชนะน่ะ”
“เธอชนะได้ ฉันเชื่อค่ะ”
“ผมยังไม่เชื่อตัวเองเลย”
“แต่ฉันเชื่อในตัวเธอ”
จางเย่ตะลึง
ได้ยินอู๋เจ๋อชิงกล่าวต่อ “ฉันดูการแข่งวันนี้แล้ว รู้สึกว่าเธอติดปัญหาอยู่ พูดถึงระดับฝีมือฉันด้อยกว่าพวกเธอมาก แต่ตอนอยู่ที่บ้านฉันก็ได้ดูเธอเล่นมาหลายกระดาน รู้สึกว่าวันนี้เธอระวังตัวมาก ไม่กล้าลงมือทำอะไรเลยทั้งเกม ไม่เหมือนตอนที่เล่นสบายๆ อยู่ที่บ้านฉันเลย”
จางเย่จนปัญญา “คู่ต่อสู้แกร่งเกินไป ผมได้แต่คอยระมัดระวังตั้งรับ อีกอย่างส่วนใหญ่ก็มีแต่ฝ่ายนั้นเดินกดดันผมตลอด”
คุณอู๋กล่าว “ฉันคิดมาตลอดว่า หมากล้อมก็เหมือนกับผู้คน เธอเป็นคนแบบไหนกันล่ะหืม เป็นแบบไหนก็เล่นหมากล้อมไปแบบนั้นสิ เรื่องนี้เปลี่ยนกันไม่ได้หรอก ระมัดระวังหรือ ค่อยๆ เดินหรือ เธอไม่ใช่คนแบบนั้นสักหน่อย! สไตล์ของเธอไม่ใช่แบบนี้ ฝืนทำไปก็รังแต่จะกลายเป็นภาระเธอเปล่าๆ ตอนที่เธอแข่งกับพ่อฉัน แข่งกับสมาคมฯ แข่งกับเซี่ยงหรงเก้าดั้งอยู่ที่บ้านฉันน่ะ รู้สึกว่าเธอเดินแบบนั้นแล้วดูดีเป็นพิเศษเลยนะ”
ตอนที่อยู่บ้านคุณงั้นเหรอ?
ตอนนั้นผมไม่รู้เลยด้วยซ้ำว่าไม่ได้แข่งกับพ่อคุณอยู่น่ะ!
ถ้าหากลูกพี่รู้ว่าคู่ต่อสู้เป็นพวกสมาคมฯ เป็นพวกยี่สิบอันดับต้นของโลกละก็ผมช็อกตายไปนานแล้ว ไหนเลยจะกล้าสู้ด้วย!
จางเย่กระแอม “แบบนั้นจะดีเหรอ?”
“ลองดูเถอะค่ะ” อู๋เจ๋อชิงกล่าว
จางเย่พยักหน้า “ได้ ผมเชื่อฟังคุณ”
อู๋เจ๋อชิง “ส่วนที่เหลือเธอคงพึ่งได้เพียงตัวเองเท่านั้น ฉันไปช่วยไม่ได้แล้ว”
วางสายเสร็จ จางเย่ก็นิ่งคิดใคร่ครวญอยู่ครู่หนึ่ง คำพูดของคุณอู๋มีเหตุผลจริงๆ วันนี้ตัวเขาเดินหมากระแวดระวังเกินไป กลยุทธ์เต็มหัวแต่กลับไม่เลือกใช้ เพราะกลัวผิด กลัวพลาด กลัวแพ้ จึงทำให้เดินเกมไม่ออก ดังนั้นวันพรุ่งนี้เขาจะลองดูใหม่
แต่ทว่านั่นก็ยังไม่พอ ยังห่างไกลจากคำว่าชนะอยู่ดี!
และเขายังแก้ประเด็นสำคัญที่สุดยังไม่ตก นั่นคือยังไม่รู้วิธีต่อกรกับปีเตอร์โกะ!
มันต้องมีวิธีสิ!
ต้องมีแน่!
มันคืออะไรกันนะ?
จุดอ่อนของปีเตอร์โกะอยู่ที่ไหนกันแน่?
ทันใดนั้น ที่ด้านนอกก็มีเสียงโทรทัศน์แว่วดังมา
นี่คืองานแถลงข่าวที่สมาคมหมากฯ หลังแข่งจบก่อนหน้านี้ จางเย่แข่งจบก็กลับก่อน ไม่ได้ให้สัมภาษณ์และไม่ได้เข้าร่วมการแถลงข่าว แต่ฝั่งตัวแทนอเมริกันได้เข้าร่วม
ได้ยินคำพูดของตัวแทนฝั่งอเมริกันจากโทรทัศน์แว่วมา “บุคคลที่อัจฉริยะที่สุดของมนุษย์ในรอบร้อยปีรึ? ก็ได้แค่เท่านี้เอง จะรอการแข่งนัดที่สองระหว่างเขากับปีเตอร์โกะนะ”
ก็ได้แค่เท่านี้เอง?
ก็ได้แค่เท่านี้เองงั้นเรอะ?
จางเย่แค่นหัวเราะเยียบเย็น!
กล้าทำมาคุยกับฉันงั้นรึ?
เวลานี้ ทั้งเรื่องชนะแล้วจะได้แต่งกับคุณอู๋ หรือเพื่อศักดิ์ศรีของมวลมนุษย์ เกียรติยศแห่งวงการหมากล้อมอะไรนั่นทั้งหมด ล้วนถูกจางเย่สลัดทิ้งไว้ข้างหลังหมดแล้ว!
ได้!
ลูกพี่จะสู้กับนายจนตายไปข้างให้ดู!!
ฉันจะทำให้ต่างชาติอย่างพวกนายได้รู้ซึ้งไปจนชาติหน้าว่าทำไมผู้คนถึงเรียกฉันว่า ‘จางจอมตอกหน้า’ !
 
 


[Go To Next Chapter]( ./227.md)