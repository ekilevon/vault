##บทที่ 1129 : มหาศึกมนุษย์ vs จักรกลนัดที่สอง!
รุ่งเช้า
เวลาแข่งงวดเข้ามาทุกขณะ
ที่ช่อง CCTV-Sports รายงานข่าว “ความสนใจติดตามชมมหาศึกมนุษย์ปะทะจักรกลที่เกิดขึ้นเมื่อวานนี้ได้พุ่งสูงเป็นประวัติการณ์ของวงการหมากล้อม นับเป็นการแข่งที่มีทั้งกระแสพูดคุยและเรตติ้งสูงสุดทีเดียว และหนึ่งชั่วโมงต่อจากนี้ ทางช่องของเราจะทำการถ่ายทอดสดการแข่งนัดที่สองระหว่างนักคณิตศาสตร์ชื่อดัง รองศาสตราจารย์จางเย่ กับเอไออัจฉริยะปีเตอร์ ปีเตอร์จะยังคงฟาดฟันชนะต่อได้หรือไม่ หรือรองศาสตราจารย์จางจะเป็นฝ่ายกำชัยในนัดนี้ แล้วแข่งต่อในนัดที่สาม? พบกับพวกเรา เก้าโมงตรง ทางซีซีทีวี-สปอร์ตส์ค่ะ!” 
บนเวยป๋อ มีคนไม่น้อยแสดงพลังสนับสนุนจางเย่
ดาราชื่อดังระดับ A หนิงหลันเช้ามาก็โพสต์บนเวยป๋อ “จางทำได้!”
ฮาฉีฉีช่องสารคดี CCTV “ผู้กำกับจาง ให้พวกนั้นได้เห็นความร้ายกาจของคุณเลยค่ะ!”
นักเซี่ยงเซิงเหยาเจี้ยนไฉ “ขอทุกคนส่งกำลังใจให้จางเย่สู้ๆ!”
นักร้องเลี่ยวอี้ฉี (หน้ากากปวยเล้ง) “การแข่งของอาจารย์จาง ต้องเชียร์แล้ว!”
หลายคนก็มาเฝ้าอยู่หน้าจอโทรทัศน์เรียบร้อยนานแล้ว แม้การถ่ายทอดสดยังไม่เริ่ม แต่ก็มีการฉายนักบรรยายและผู้เชี่ยวชาญวิเคราะห์การแข่งของเมื่อวานนี้ให้รับชม
ผู้เชี่ยวชาญ “จะเห็นได้ว่าจางเย่ตกเป็นรองตลอดทั้งเกม”
พิธีกร “งั้นก็หมายความว่า วันนี้เองก็ยากจะชนะงั้นหรือครับ?”
ผู้เชี่ยวชาญ “น่าจะอย่างนั้น แต่ผมก็ยังเชียร์จางเย่นะ เขาคือปราการด่านสุดท้ายของวงการหมากล้อมแล้ว ปราการนี้ไม่อาจพังทลาย!”
พิธีกร “ถ้าอย่างนั้นพวกเรามาร่วมช่วยกันเชียร์รองศาสตราจารย์จาง วงการหมากล้อม และมนุษยชาติให้สู้ๆ กันเถอะครับ!”
……
 
โลกภายนอกก็ต่างอึกทึก!
บรรดานักข่าวพากันปักหลักอยู่รอบๆ สมาคมฯ!
ยังมีประชาชนและองค์กรต่างๆ มารวมกลุ่มกันแล้วตะโกนเชียร์อยู่ด้านนอก!
อย่างไรก็ตาม ภายในสมาคมฯ กลับเงียบกริบ บรรยากาศเรียกได้ว่าอึมครึม
ซ่านตงเหอถาม “กี่โมงแล้ว?”
“แปดโมงแล้วค่ะ” เฉินอิงตอบอย่างเหนื่อยล้า
หูเลี่ยง “ควรปลุกรองศาสตราจารย์จางแล้วหรือเปล่า?”
หลี่ฉินฉินเพิ่งมาถึง “ให้เขานอนต่ออีกหน่อยเถอะ พวกเธอเองก็เหมือนกัน ได้ข่าวว่าวุ่นกันทั้งคืนเลยนี่ รีบกลับไปพักสักหน่อยไป”
“พวกเราไม่เหนื่อยครับอาจารย์หญิง” สวีหานเดินมา
จางเย่อ่านข้อมูลไปถึงตอนหกโมงเช้าถึงได้ค่อยไปพัก เก้าโมงจะได้เวลาแข่งแล้ว เขาย่อมต้องเหลือเวลาสักสองสามชั่วโมงไว้ฟื้นทั้งร่างกายและสมอง ทว่าเหล่านักหมากล้อมมืออาชีพและเจ้าหน้าที่สมาคมฯ ที่โต้รุ่งวุ่นมาพร้อมกับจางเย่ทั้งคืน กลับไม่มีใครกลับไปนอนหลับพักผ่อน เอาแต่ยืนถ่างตากังวลอยู่ตรงนี้ เพราะการแข่งวันนี้สำคัญยิ่งนัก!
ไม่นานจากนั้น
พลันมีคนตะโกนขึ้น “รองศาสตราจารย์จางตื่นแล้ว!”
จางเย่ปรากฏกายพร้อมอ้าปากหาวหวอด “อรุณสวัสดิ์ทุกคน”
“เธอหลับสบายดีไหม” หลี่ฉินฉินรีบถาม
จางเย่ยิ้ม “ดีเลยครับ”
ซ่านตงเหอ “เธอนอนไปแค่สองชั่วโมงเอง นอนต่ออีกหน่อยสิ”
“ไม่ล่ะครับ สองชั่วโมงก็เต็มอิ่มแล้ว” จางเย่รู้สึกกระปรี้กระเปร่า ร่างกายเขาแข็งแรงต่างจากคนทั่วไป ได้นอนสักครู่ก็ฟื้นตัวแล้ว
อู๋ฉางเหอเลือกนอนอยู่ในห้องพักของสมาคมฯ ตั้งแต่ก่อนหน้านั้นแล้ว แต่เมื่อเหลือเวลาอีกไม่นานการแข่งก็จะเริ่ม เขาจึงรีบออกมา “สภาพเป็นไงบ้าง? ชนะไหวไหม?”
จางเย่หัวเราะ “ลองดูเถอะครับ”
สิ่งที่ควรทำก็ทำไปแล้ว แม้เวลาจะมีไม่พอทันจดจำเอกสารหมากล้อมทั้งหมด แต่บันทึกเกมการแข่งส่วนใหญ่ก็อยู่ในหัวจางเย่หมดแล้ว
เมื่อวานเขาก็บอกว่าลองดู แล้วก็แพ้
วันนี้ถามก็บอกว่า ‘ลองดู’ คำเดิม?
ทุกคนมองเขาด้วยความรู้สึกเคร่งเครียด
ซ่านตงเหอตบบ่าเขา “ทำให้เต็มที่ก็พอแล้ว!”
หลี่ฉินฉินก็กล่าว “อย่ากดดันเกินไป แพ้ก็ไม่เป็นไร”
จางเย่ “ครับ”
ซ่านตงเหอดูนาฬิกา แล้วหันไปกล่าวกับเจ้าหน้าที่คนหนึ่ง “ให้พวกนักข่าวเข้ามาได้แล้ว”
นักข่าวจึงทยอยเข้ามา
ฝ่ายอเมริกันก็มาอยู่ในสนามแข่งนานแล้ว
ตัวแทนอเมริกันพูดกับผู้ช่วย “จองตั๋วเครื่องบินเรียบร้อยหรือยัง?”
ผู้ช่วย “เรียบร้อยครับ เที่ยวบินคืนนี้ แต่การแข่งยัง…”
ตัวแทนอเมริกันหัวเราะ “วันนี้ก็รู้ผลแล้ว พวกนายคิดว่าจางเย่นั่นจะชนะได้สักกระดานรึไง?”
ทีมฝั่งอเมริกันได้ฟังก็หัวเราะครื้นเครง ท่าทางผ่อนคลาย “โปรดักส์ของพวกเราสำเร็จอย่างงดงาม ถ้ากวาดชัยชนะจากทั้งวงการหมากล้อมได้ละก็ ต่อไปโปรเจกต์ร่วมงานของพวกเราต้องเพิ่มยิ่งขึ้นอีกแน่ ตอนนี้ก็มีบริษัทไม่น้อยติดต่อมาแล้ว”
ตัวแทนฝั่งอเมริกันพยักหน้า “ดีมาก กวาดชัยชนะทั้งหมดงั้นเหรอ? ของมันแน่อยู่แล้ว! ปีเตอร์ไม่เคยแพ้ใคร และจะไม่มีวันแพ้! พวกเราจะสร้างตำนานกัน!”
บัดนี้ การสัมภาษณ์ก่อนแข่งเริ่มขึ้นแล้ว
นักข่าวนับไม่ถ้วนต่างเข้ามารุมล้อมทีมอเมริกัน
สำนักข่าวซินหัว “ได้ยินว่าพวกคุณจองตั๋วเครื่องบินกลับคืนนี้แล้วงั้นเหรอครับ?”
ตัวแทนอเมริกันปรายตามองเขาแวบหนึ่งแล้วตอบอย่างไม่หลบเลี่ยง “ใช่”
ปักกิ่งไทมส์ “ถ้าหากวันนี้รองศาสตราจารย์จางเป็นฝ่ายชนะ แล้วนัดที่สาม…”
ตัวแทนอเมริกันขัดทันที “เรื่องนั้นไม่มีทางเป็นไปได้” 
นักข่าวสาวคนหนึ่ง “ดูพวกคุณมั่นใจมากนะคะ”
“ใช่แล้ว” ตัวแทนอเมริกันว่า “ผลลัพธ์ถูกกำหนดไว้แล้ว ปีเตอร์คือเอไอที่แข็งแกร่งที่สุดในประวัติศาสตร์ ความสามารถในการคิดวิเคราะห์ของมันไม่ใช่สิ่งที่มนุษย์จะเลียนแบบได้ มาถึงขั้นนี้ ทั่วโลกก็น่าจะได้เห็นความสามารถของปีเตอร์แล้ว ผมต้องบอกพวกคุณเอาไว้เลยว่า ในด้านหมากล้อม ไม่ว่าวันนี้ หรือวันไหน ก็ไม่มีมนุษย์คนใดสามารถเอาชนะปีเตอร์ได้ มีแต่เอไอด้วยกันเท่านั้นถึงจะสามารถเอาชนะปีเตอร์ได้”
นักข่าวชายอีกคนถามต่อ “หลังจากวันนี้ไปปีเตอร์จะเข้าแข่งรายการอะไรต่อครับ?”
นักข่าวหนุ่มคนหนึ่ง “ปีเตอร์จะยังพยายามก้าวข้ามสติปัญญามนุษย์ต่อหรือเปล่าครับ?”
เหล่านักข่าวพากันรุมยิงคำถามใส่ฝ่ายอเมริกามากมาย
แต่คนที่สัมภาษณ์จางเย่กลับมีไม่มาก
นี่คือสิ่งที่ไม่ต้องบอกก็ล้วนทราบดี แม้หลายคนจะพากันบอกว่าให้จางเย่สู้ ยืนหยัดอยู่ฝั่งมนุษย์ แต่ในแง่ของผลการแข่งขันแล้วกลับไม่มีใครเชื่อว่าจางเย่จะชนะได้จริงๆ
จางเย่กับคนของสมาคมฯ ได้ยินคำพูดของฝั่งอเมริกาดังแว่วมา
ตอนนี้ อวี๋อิ่งอี๋และเหล่าผู้สื่อข่าวสำนักปักกิ่งไทมส์กำลังสัมภาษณ์จางเย่อยู่
อวี๋อิ่งอี๋ยกไมค์ขึ้นถาม “มีอะไรอยากบอกไหมคะ?”
จางเย่หัวเราะหึหึ “อิ่งอี๋ ฝากไปบอกพวกอเมริกันหน่อย”
“บอกว่าอะไรคะ?” อวี๋อิ่งอี๋ชะงัก
“เลื่อนตั๋วเครื่องบินซะเถอะ” พูดจบ จางเย่ก็เดินลิ่วไปที่สนามแข่ง ไปหากรรมการสากลทั้งสอง แล้วชี้ไปที่คอมพิวเตอร์เครื่องนั้น “ผมอยากเล่นกับเจ้านี่ตรงๆ”
กรรมการทั้งสองงุนงง “หมายความว่ายังไง?”
จางเย่ “ผมจะเล่นกับมันตัวต่อตัว ไม่ต้องมีคนอื่นช่วยมันวางหมาก”
ไม่ต้องใช้เม็ดหมากและกระดานหมาก?
นายจะเล่นบนคอมพิวเตอร์โดยตรง?
ข้อเรียกร้องนี้ของจางเย่พาให้คนนับไม่ถ้วนล้วนสับสน!
กรรมการสากลยืนยันข้อเรียกร้องกับฝ่ายอเมริกัน
ฝ่ายอเมริกันก็งง ไม่เข้าใจว่าอีกฝ่ายคิดอะไร คนวงการหมากล้อมอย่างพวกนายไม่ใช่ว่าชอบใช้เม็ดหมากกระดานหมากหรอกเหรอ? ไม่ใช่ว่ารู้สึกชินมือกว่าตอนที่ได้คีบหมากรึไง?
ตัวแทนที่ทำหน้าที่วางหมากฝ่ายอเมริกันจ้องจางเย่ “พวกเราไม่ขัดข้อง”
อู๋ฉางเหอดึงจางเย่ไว้ “แกคิดจะทำอะไร?”
เซี่ยงหรงเก้าดั้งเองก็เดินเข้ามาหาเขา ถามเรียบๆ คำหนึ่ง “เพราะอะไรหรือ”
จางเย่ยิ้มให้อีกฝ่ายน้อยๆ “ผมชอบชนกับคู่ต่อสู้ซึ่งๆ หน้าน่ะครับ”
ตัวปีเตอร์นั้นมองผิวเผินก็เป็นเพียงคอมพิวเตอร์ธรรมดาๆ เครื่องหนึ่ง มีเมาส์ คีย์บอร์ด ส่วนข้างในจะมีเทคโนโลยีขั้นสูงอะไรใส่ไว้จางเย่ก็ไม่รู้หรอก เขาเดินลงไปนั่ง แล้วเงยหน้าจ้องที่หน้าจอปีเตอร์อยู่เนิ่นนาน
พริบตานั้น บรรยากาศพลันตึงเครียด!
ไม่ทราบได้กลิ่นดินปืนไฟโชยคลุ้งมาแต่ที่ใด!
เจ้าหน้าที่กล่าว “การสัมภาษณ์จบลงเพียงเท่านี้ ผู้สื่อข่าวเชิญกลับออกไปได้ครับ”
ผู้สื่อข่าวจึงทยอยเดินออกไปทั้งที่ยังเหลียวกลับมามอง
คนของสมาคมหมากฯ ต่างหันมองจางเย่เป็นครั้งสุดท้าย ก่อนจะออกไปอยู่ที่ห้องชมการแข่ง จากนั้นก็เงยหน้าจ้องภาพบนจอใหญ่อย่างใจจดจ่อ!
การถ่ายทอดสดเริ่มต้นขึ้นแล้ว!
นับถอยหลังเข้าสู่การแข่งขัน สองนาที!
ภายในสมาคมหมากฯ ล้วนเงียบกริบไร้สุ้มเสียง
เหล่าชาวเน็ตเองก็เงียบงันเช่นกัน!
……
 
พ่อกำหมัด “ลูกพ่อ!”
แม่จ้องหน้าจอเขม็ง “สู้มันนะ!”
จางหย่วนฉีอยู่บ้านคนเดียว ดูทีวีพลางดื่มเหล้าไปด้วย
พานหยาง คณบดีคณะคณิตศาสตร์ม.เป่ยต้า “จางน้อย หวังพึ่งเธอแล้วนะ!”
เหยาเจี้ยนไฉ “แพ้อีกก็จบเลยนะ!”
ฟ่านเหวินลี่ “จะชนะได้ไหม?”
เฉินกวง “มีความรู้สึกว่าวันนี้จางเย่เปลี่ยนไปหน่อยนะ”
ขณะนั้น อู๋เจ๋อชิงมาถึงที่หน่วยงานแล้ว พอเข้าห้องทำงานไปก็กล่าวกับเลขานุการไป๋ว่า “ช่วงเช้าฉันมีธุระ ถ้ามีคนมาหา ค่อยว่ากันช่วงบ่ายนะ” จากนั้นก็เปิดดูถ่ายทอดสดที่แพลตฟอร์มหมากล้อมออนไลน์ สองมือกอดอกตนเองรอเงียบๆ อยู่ตรงนั้น
ประชาชนทั่วประเทศต่างกำลังเฝ้าชมอยู่ที่หน้าจอ!
ชาวเกาหลีญี่ปุ่นมากมายเองก็เฝ้าติดตาม!
เวลาเริ่มนับถอยหลัง
สาม…
สอง…
หนึ่ง…
กรรมการสากลกดจับเวลา
การประลองนัดที่สองเริ่มต้นขึ้น!
วันนี้จางเย่ใบหน้าระรื่นสดใส ปราศจากอาการเคร่งเครียดแตกต่างจากเมื่อวานโดยสิ้นเชิง
มาเลย
จะให้เอ็งได้เห็นผลการโต้รุ่งทั้งคืนของลูกพี่!
จะให้เอ็งได้เห็นความสามารถของเหล่านักหมากล้อมเก้าดั้งของโลกลูกพี่ซะบ้าง!
 


[Go To Next Chapter]( ./230.md)