##บทที่ 1177 : จางเย่พากย์โอลิมปิก (กลางปลาย)
ตอนเที่ยง
ทั้งเมื่อคืนที่ผ่านมาและเมื่อเช้านี้ ทีมชาติจีนได้รับเหรียญทองมาแล้วสิบสามเหรียญในรอบชิงของกีฬาหลายชนิด นักกีฬาทีมชาติจีนแสดงฝีมือได้อย่างยอดเยี่ยม หลายเหรียญนั้นอยู่ในความคาดหมาย แต่ก็มีหลายเหรียญที่ได้มาโดยไม่คาดฝัน เมื่อความได้เปรียบของฝ่ายเจ้าภาพเริ่มปรากฏ ผลลัพธ์ที่สวยงามในช่วงสองวันนี้ก็ยิ่งทำให้ประชาชนทั่วประเทศตื่นเต้น ต่างสนใจและกระตือรือร้นติดตามกีฬาโอลิมปิกมากขึ้นเรื่อยๆ
ที่บ้านของยายจางเย่
ยายร้องลั่น "เปิดโทรทัศน์เดี๋ยวนี้"
ปู่จนคำพูด "ยังไม่เริ่มหรอก"
"ใกล้แล้ว เปิดทิ้งไว้เถอะ เดี๋ยวก็อดดูหรอก" ยายเขาเร่ง
แม่หัวเราะ แล้วเปิดทีวี กดช่อง CCTV-Sports
น้องสาวทั้งสามเองก็มาวนเวียนอยู่ด้วย
"เหมิงเหมิง อย่าเบียดสิ!"
"ฉันนั่งหน้า!"
"ไอ้หยา ร้ายจัง!"
"พี่ชายพากย์กีฬาทั้งที ฉันน่ะรอมาทั้งวันแล้ว!"
"เม็ดแตงโมล่ะ? ฉันอยากกินเม็ดแตงโมระหว่างดูอ่ะ"
วันนี้เป็นวันหยุด ถือเป็นโอกาสให้คนในบ้านอยู่ร่วมกัน แต่พวกเขากลับรวมตัวกันมาดูกีฬาโอลิมปิก
ที่บ้านของเหล่าเหยา
เหยามี่ชวนเพื่อนมหาวิทยาลัยมาที่บ้าน ต่างเป็นคนในภาควิชาภาษาจีนด้วยกัน
"ใกล้เริ่มแล้ว"
"มี่มี่ พ่อเธอล่ะ? ฉันจะขอลายเซ็นอ่ะ"
"พ่อรับงานน่ะ จะขอลายเซ็นเขาไปทำไม ดูอาจารย์จางเราก่อนสิ เมื่อวานที่พากย์น่ะเธอได้ยินรึเปล่า? ฮ่าๆๆ โคตรขำเลยจริงๆ!"
"ดูแล้วๆ!"
"ไม่ดูได้เหรอ คิกๆ!"
"อาจารย์จางร้ายกาจมาก!"
"แน่นอน ก็อาจารย์ของพวกเรานี่!"
"ไม่รู้วันนี้อาจารย์จางจะพากย์ยังไงนะ"
เวลานี้ หลายที่ล้วนเกิดเหตุการณ์ไม่ต่างกัน
คนจีนนับไม่ถ้วนกำลังรอชมการแข่งขันในวันนี้อย่างใจจดใจจ่อ หนึ่งเพราะเป็นการแข่งขันอันน่าตื่นเต้น สองคือเพราะมีจางเย่ นักพากย์ผู้ไม่เคยเล่นตามเกม!
……
 
การถ่ายทอดสดเริ่มต้นขึ้นแล้ว!
เริ่มฉายการถ่ายทอดสดกีฬาโอลิมปิกรอบบ่าย!
วันนี้คือการแข่งขันรอบชิงชนะเลิศของกีฬากระโดดน้ำชายสิบเมตร!
อวี๋อิ่งอี๋ยิ้ม "สวัสดีค่ะทุกท่าน การแข่งขันกำลังจะเริ่มแล้วนะคะ ก่อนอื่นขออนุญาตแนะนำตัวผู้ประกาศรับเชิญของเราในวันนี้นะคะ เพื่อนร่วมรุ่นของฉันจางเย่ และยังมีอดีตแชมป์โลกกีฬากระโดดน้ำทีมชาติจีนหลี่หยางค่ะ"
จางเย่ "สวัสดีครับทุกคน"
หลี่หยางยังคงสุภาพอยู่เล็กน้อย "สวัสดีผู้ชมทุกท่านครับ"
อวี๋อิ่งอี๋พูดต่อ "การแข่งขันในวันนี้ เฉินซิงจะสามารถป้องกันตำแหน่งแชมป์ได้หรือไม่ถือเป็นเรื่องที่น่าจับตามองทีเดียวนะคะ ถ้าชิงเหรียญทองในวันนี้ได้ เฉินซิงจะกลายเป็นผู้สร้างศักราชใหม่ สามารถครองแชมป์โอลิมปิกติดต่อกันได้ถึงสามสมัยรวดแล้วนะคะ"
จางเย่พูดอย่างมีเหตุผล "ความจริงแล้วทุกคนมุ่งความสนใจไปที่เหรียญทองมากเกินไป การแข่งในครั้งก่อนๆ ที่ไม่ได้รับความนิยมก็เพราะได้เหรียญทองน้อยเกินไป แต่จริงๆ ผมรู้สึกว่าเรื่องนี้ไม่ได้สลักสำคัญอะไรเลย นักกีฬาในสนามทุกคนล้วนทุ่มเทกายใจลงไปอย่างเต็มกำลัง ทุกเหรียญ ทุกผลงาน ทุกชั่วขณะที่มีสีสัน ล้วนควรค่าแก่การชมเชยทั้งสิ้น และนี่ยังเป็นสิ่งงดงามที่สุดอย่างหนึ่งในการแข่งขันนี้ด้วย"
หลี่หยางเอ่ยทันที "ใช่ครับ ผมรู้สึกว่าที่ศาสตราจารย์จางกล่าวมานั้นพูดได้ดีมากเลย"
การแข่งขันเริ่มต้นขึ้นแล้ว
นักกีฬาจากทั่วโลกเข้าร่วมประชัน หมายคว้าเหรียญทองเหรียญนี้!
นักกีฬาจากออสเตรเลียสร้างความผิดพลาดมหันต์ ก้าวสุดท้ายก่อนกระโดดผิดจังหวะ ทำให้ไม่สามารถหมุนตัวครึ่งรอบกลางอากาศได้ จึงร่วงกระทบพื้นน้ำในแนวนอนเสียอย่างนั้น!
ตูม!
เสียงดังลั่น!
ผิวน้ำแตกกระจายเป็นวง!
อวี๋อิ่งอี๋ "อ๊ะ นักกีฬาออสเตรเลียทำพลาดแล้วค่ะ!"
หลี่หยางขมวดคิ้ว "ไม่น่าเลย น้อยมากที่จะเกิดความผิดพลาดเช่นนี้ในรอบไฟนอล ดูเหมือนฟอร์มการเล่นของนักกีฬาของออสเตรเลียในวันนี้ไม่ดีเลยครับ"
นักกีฬาจากอเมริกาเข้าสู่สนาม กลับกระโดดพลาดไปเช่นกัน!
ขณะกระทบผืนน้ำไม่ทันระวัง ทำให้เกิดคลื่นน้ำกระจายพุ่งขึ้นมาถึงสองเมตร!
นักกีฬาจากอเมริกาถึงกับสบถลั่น ส่ายศีรษะหน้าเครียด!
หลี่หยาง "วันนี้เกิดอะไรขึ้นกัน? ทุกคนดูฟอร์มไม่ดีเลย"
อวี๋อิ่งอี๋เองก็ประหลาดใจ "ภาพแบบนี้นี่ไม่ค่อยได้เจอเลยจริงๆ นะคะ"
หลี่หยาง "ถึงตาเฉินซิงแล้วครับ กระโดดรอบแรกด้วยท่ามาตรฐาน"
อวี๋อิ่งอี๋ "เยี่ยมค่ะ สมบูรณ์แบบมาก!"
"ไม่เลวเลยจริงๆ ครับ" หลี่หยางว่า "ตอนนี้เฉินซิงคงเป็นอันดับหนึ่งแล้วครับ คะแนนควรจะไม่เลวเลย"
จางเย่ไม่ได้แทรกอะไร สไตล์การพากย์กีฬาของเขาไม่ใช่เรื่องที่ว่านักกีฬาทำอะไรไม่ทำอะไร แต่เป็นการพูดในจังหวะที่คาดไม่ถึงให้ตกตะลึงเสียมากกว่า!
ผลคะแนนออกมาแล้ว!
อวี๋อิ่งอี๋ชะงัก "อะไรกันคะ? น้อยขนาดนี้เชียว?"
หลี่หยางเองก็ตะลึง "เกิดอะไรขึ้น? คะแนนต่ำเกินไปแล้ว ไม่ใช่คะแนนที่เฉินซิงควรได้รับเลย กรรมการเป็นอะไรกัน? อ้อ มีกรรมการสามคนให้คะแนนเขาน้อยนี่เอง ถัวเฉลี่ยกันแล้วถึงได้ต่ำนัก คะแนนของเขาถึงได้ต่ำมากขนาดนี้! แบบนี้แปลว่าเฉินซิงจะเป็นได้แค่อันดับสามในการกระโดดครั้งแรกงั้นหรือ? ไม่น่าเชื่อเลยจริงๆ!"
เหล่าคณะกรรมการไม่ทราบมาจากประเทศไหน แต่เห็นได้ชัดเจนว่าจงใจกดคะแนนนักกีฬาชาวจีนลง!
ชาวเน็ตต่างสบถ
"เชี่ย!"
"อีกแล้ว?"
"ถือดียังไง?"
"ไอ้พวกบัดซบนั่น! ตาบอดเรอะ?"
"เห็นชัดๆ ว่าควรได้คะแนนสูงกว่านี้น่ะ!"
"อาจารย์จางทำไมไม่พูดอะไรล่ะ!"
อวี๋อิ่งอี๋ดูเหมือนจะได้ยินเสียงของเหล่าชาวเน็ต เธอเบือนหน้ามาถาม "ศาสตราจารย์จางว่ายังไงคะ?"
จางเย่พึมพำ "ผมล่ะประทับใจจริงๆ"
ประทับใจ?
ประทับใจแม่งอีกแล้ว? เมื่อวานหลังการแข่งขันปิงปอง คนเขาฉลองกันนายก็ประทับใจ นายประทับใจอะไรของนายนักหนาวะ! ไหนมีอะไรน่าประทับใจนายบอกหน่อยสิ!
หลี่หยางตาโต "ประทับใจอะไรเหรอครับ?"
เหล่าผู้ชมหน้าจอทีวีเงี่ยหูรอฟัง
ได้ยินเพียงจางเย่ถอนใจด้วยความยอมรับนับถือ "สิ่งที่ประทับใจผมที่สุดในการแข่งโอลิมปิกครั้งนี้ ไม่ใช่การที่เหล่านักกีฬาพยายามดิ้นรนแม้ไม่มีหวังจะได้เหรียญทอง แต่เป็นพวกกรรมการที่ตาบอดสนิทแต่ก็ยังทำหน้าที่อย่างเต็มความสามารถต่างหาก!"
อวี๋อิ่งอี๋ "พรืด!"
หลี่หยางเองก็แทบขำพรวดออกมา!
เหล่าผู้ชมก็ชะงักไปครู่ ก่อนระเบิดเสียงหัวเราะลั่น!
"ฮ่าๆๆๆๆ!"
"ตาบอดสนิท?"
"เชี่ยเอ๊ย! หมอนี่โคตรแสบ!"
"ด่าได้ดี! ฮ่าๆๆ!"
"ขำแทบตายแล้ว!"
"ถ้ามีอันดับฝีปากที่ร้ายที่สุดในโลกล่ะก็ ฉันแม่งยอมยกถวายให้จางเย่เลย!"
"ด่าคนแบบไม่มีคำหยาบสักนิด!"
แล้วต่อมา จางเย่ก็เข้าสู่โหมดจอมตอกหน้าอีกครั้ง ชายหนุ่มกลายเป็นนักวิจารณ์เต็มตัว ยิ่งพูดยิ่งสนุกปาก!
นักกีฬาต่างชาติหลายคนทำผิดพลาดอีกครั้ง
นักกีฬาจีนยังคงรักษาฝีมือเอาไว้ได้ การกระโดดครั้งที่สองทำได้อย่างสมบูรณ์แบบ ครั้งนี้คณะกรรมการให้คะแนนสูง หักออกไปเพียงสองคะแนนเท่านั้น!
ครั้งที่สาม
ครั้งที่สี่
เฉินซิงยังคงก้าวหน้าไปไม่หยุดยั้ง
ทุกครั้งที่ฝ่ายนักกีฬาต่างชาติทำพลาด จางเย่ล้วนส่งเสียงชมเชย!
จางเย่พูดว่า "ดูนักกีฬาจีนกระโดดน้ำไม่เห็นสนุกเลยครับ ลงน้ำไม่มีคลื่นสักนิด ดูออสเตรเลีย ดูอเมริกาสิ ลงน้ำแต่ละครั้งคลื่นสูงอย่างกับพายุเข้า ลงน้ำแล้วเหมือนหมูป่ากระโดดเล่นน้ำชัดๆ น่าตื่นตาตื่นใจกว่าตั้งเยอะ!"
ชาวเน็ต
"คลื่นสูงอย่างกับพายุเข้า?"
"หมูป่ากระโดดเล่นน้ำ?"
"ฮ่าๆๆๆ!"
"ขอขำสิบนาทีนะ!"
"ไอ้หมอนี่มันแสบชะมัด!"
"ฉันล่ะชอบไอ้วิธีพากย์แบบไม่อยู่กะร่องกะรอยแบบนี้ฉิบหาย!"
วันนี้ จางเย่เล่นมุกโอลิมปิกจากโลกของเขาออกมาอีกครั้งแล้ว!
 
 


[Go To Next Chapter]( ./278.md)