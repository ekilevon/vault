##บทที่ 1060 : ผลแห่งการศึก!
ทั้งวงการปั่นป่วนแล้ว!
แม้แต่คนวงการภาพยนตร์ยังสั่นสะท้าน!
“พวกดนตรีเปิดศึกกับสมาคมแล้ว!”
“ดุเดือดจริงๆ!”
“แม้แต่ฉันยังรู้สึกเลือดร้อนไปด้วยเลย!”
“ลูกพี่พวกนี้ พวกนายมันแน่ แน่ตลอด!”
“พวกเขากล้าพูดจริงๆ มีคนกล้าลุกขึ้นเยอะขนาดนี้เชียว? มีทั้งพวกผู้อาวุโสในวงการดนตรี นักร้องหน้าใหม่ นักแต่งเพลง ทุกคนไม่มีใครยอมอยู่เฉยเลย!”
“ประวัติศาสตร์จะต้องจารึกภาพนี้ไว้!”
“ศึกนี้จะจบลงยังไงกันนะ?”
“ไม่รู้สิ ตอนนี้ต้องดูว่าทางสมาคมจะมีปฏิกิริยายังไง!”
“พวกนั้นทำอะไรไม่ได้หรอก ถ้าแค่คนสองคนยังว่าไปอย่าง แต่นี่มีคนนับสิบนับร้อยที่ไม่เห็นด้วย! แล้วยังไม่ใช่แค่บรรดาเหล่าศิลปินแห่งชาติเท่านั้น แม้แต่สตาร์คิง สตาร์ควีนก็ยังลุกขึ้นสู้ แล้วพวกนั้นยังจะทำอะไรได้! นี่ต่างหากที่ต้องถาม แล้วที่สำคัญกว่านั้นคือจนตอนนี้สมาคมฯ สื่อก็ยังไม่ได้ออกมาแถลงการณ์แสดงท่าทีอะไรเลยอีกต่างหาก!”
นี่คือเรื่องใหญ่สะท้านฟ้าของวงการดนตรี!
มีเหล่าศิลปินชื่อดังที่แค่ขยับตัวแผ่นดินก็สะเทือนมาเข้าร่วมมากมายขนาดนี้ เรื่องนี้จึงย่อมแพร่สะพัดไปอย่างรวดเร็ว!
ชาวเน็ตต่างพากันกระโดดเข้ามาล้อมมุง!
“เพลงเพลงเดียวส่งผลถึงขนาดนี้เลยรึนี่?”
“ยอมใจโจ๊กเกอร์จริงๆ!”
“หมอนี่เป็นใครกันแน่นะ!”
“ลุยมัน! ลุยมัน! ลุยมัน!”
“สนับสนุนเหล่าคนดนตรี!”
“ฉันก็ด้วย!”
“วงการดนตรีสู้เขาอย่ายอมแพ้!”
ผู้คนมากมายต่างเกาะติดสถานการณ์ด้วยใจจดจ่อ นี่คือเรื่องใหญ่หลวงเทียมฟ้า ชนิดที่หากเดินพลาดพลั้งแม้เพียงก้าวเดียว ก็อาจต้องล้มครืนทั้งกระดาน!
……
อีกด้าน
ไป๋ลี่กำลังคุยโทรศัพท์สายหนึ่งอยู่
“เลขาฯ ไป๋ สวัสดีครับ”
“หัวหน้าหาน ในที่สุดก็ติดต่อคุณได้สักที”
“ช่วงนี้มีออกไปประชุมตลอด เพิ่งกลับวันนี้เองครับ”
“ได้ข่าวแล้วใช่ไหม?”
“ครับ”
“ตกลงทางคุณมันเรื่องอะไรกัน? ทำไมอยู่ๆ ก็สั่งแบนผลงานดนตรี? ใครเป็นคนสั่ง? ใครอนุมัติ?”
“ก็พวกคุณสมาคมสื่อฯ ร่างนโยบายที่เกี่ยวข้องอยู่ไม่ใช่หรือครับ เดี๋ยวจะมีหนังสือประกาศออกมาแล้วไม่ใช่หรือ”
“ทางเราได้ร่างนโยบายเกี่ยวกับผลงานภาพยนตร์และดนตรีที่เกี่ยวข้องจริง แต่พวกคุณอาศัยอะไรถึงไปพูดแบบนั้น? มีการห้ามเผยแพร่และสร้างผลงานอื่นนอกเหนือจากงานดนตรีเชิงบวกที่ไหน? คุณเคยเห็นร่างนโยบายของเราแล้วหรือ พวกคุณรู้รึเปล่าว่าเจตนารมณ์ของนโยบายนี้คืออะไร เราต้องการสร้างมาตรฐาน แต่ไม่ใช่กดดัน ไม่ใช่ลงดาบปิดกั้นโดยไร้เหตุผล! คุณดูสิว่าตอนนี้กลายเป็นอะไรไปแล้ว มีคนดนตรีตั้งเท่าไรที่ไม่ยอมรับ พวกคุณเคยไตร่ตรองผลที่จะตามมาบ้างไหม เคยคิดไหมว่าเรื่องนี้จะส่งให้เกิดผลกระทบอะไรบ้าง”
“เลขาฯ ไป๋ครับ สมาคมสื่อฯ ของพวกคุณมีวิธีของตน ทางเราก็ย่อมมีวิธีของเรา อย่างไรหน่วยงานเราก็แตกต่างกัน อีกอย่าง…”
“คุณยังจะอ้างกับฉันอีกหรือ ย่อมได้ งั้นฉันจะบอกให้ เรื่องนี้ท่านรองผู้บังคับการอู๋มอบหมายฉันจัดการด้วยตนเอง ตอนนี้ท่านรองฯ อู๋อยู่ต่างประเทศ จะบินกลับวันนี้ ถ้าหากคุณคิดว่าคำพูดฉันไม่สำคัญ งั้นก็ได้ รอท่านรองฯ อู๋กลับมาเย็นนี้ค่อยให้ท่านติดต่อคุณโดยตรงแล้วกัน แบบนั้นดีไหม”
หัวหน้าหานได้ยิน ก็รีบกล่าวละล่ำละลัก “ผมจะกล้าให้ท่านรองผู้บังคับการอู๋โทรหาผมด้วยตัวท่านเองได้ยังไงกันล่ะครับ” เขาหัวเราะแห้ง “เลขาฯ ไป๋ คุณอย่าหาเรื่องเดือดร้อนให้ผมสิครับ”
ไป๋ลี่กล่าว “เรื่องที่กระทรวงวัฒนธรรมท้องถิ่นของพวกคุณก่อ ทางสมาคมสื่อฯ ไม่พอใจมาก ไม่ใช่ฉันหาเรื่องคุณ แต่เป็นพวกคุณก่อเรื่องวุ่นวายเอง! ตอนนี้ทางเรามีข้อเรียกร้องแค่ข้อเดียว คือถอดถอนข้อบังคับแนวทางอะไรนั่นทิ้งโดยทันที รวมถึงหนังสือคำสั่งทั้งหมดของสมาคมที่เกี่ยวข้องด้วย! ถ้าทางสมาคมสื่อฯ ร่างนโยบายเรื่องนี้เสร็จออกมาเมื่อไร เราจะประกาศทุกอย่างเองโดยตรง!”
หัวหน้าหานกล่าว “เรื่องนี้ผมไม่อาจตัดสินใจได้จริงๆ ครับ”
ไป๋ลี่หงุดหงิดแล้ว “ได้ งั้นก็ไปเรียกไอ้คนที่ตัดสินใจได้มาให้ฉันสิ!”    
……
หนึ่งชั่วโมงให้หลัง
เรื่องนี้ร้อนไปถึงผู้บริหารสังกัดกระทรวงวัฒนธรรมแล้ว!
ทั้งยังไม่ใช่ผู้บริหารเพียงแค่ในระดับท้องถิ่น ทว่าเป็นระดับสูง!
อาจเป็นเพราะไป๋ลี่ หรือผู้บริหารคนอื่นของทาง SARFT ติดต่อเขาแล้ว เขาจึงทราบว่าข้อบังคับแนวทางทั้งหมดของกระทรวงวัฒนธรรมท้องถิ่นแต่เดิมนั้น ล้วนเกิดจากการฟังไม่ได้ศัพท์จับไปกระเดียด เป็นความสะเพร่าอย่างยิ่ง ทั้งที่ทาง SARFT ยังไม่ได้ออกนโยบายอย่างเป็นทางการเลยด้วยซ้ำ แต่ทางกระทรวงกลับถือดี ประกาศสั่งการผิดๆ ออกไป จึงทำให้เกิดคลื่นลูกใหญ่ที่ไม่อาจหยุดยั้งได้เช่นนี้!
ผู้บริหารคนนั้นคุยติดต่อกับทาง SARFT อยู่นาน
เป็นเรื่องเร่งด่วนถึงขั้นไม่ต้องเสียเวลาจัดประชุมเป็นทางการ แต่ติดต่อโดยตรงผ่านทางโทรศัพท์ด้วยความเคร่งเครียดจริงจัง
ท้ายที่สุด หลังวางสาย ผู้บริหารกระทรวงวัฒนธรรมคนนั้นก็ต่อสายไปยังระดับท้องถิ่นผู้ก่อเหตุทันที เพื่อโทรไปด่า!
“รายการวาไรตี้ระดับสูงของประเทศผลิตผลงานออกมาอย่างยากลำบากแท้ๆ แต่พวกแกดันไปก่อเรื่องอะไร? อยู่ดีไม่ว่าดีรึไง? ไม่อยากให้ผลงานเราสู้กับต่างประเทศได้งั้นรึ? ยังมีหน้าไปสั่งให้ผลงานดนตรีมีแต่แง่บวก? ดนตรีคือศิลปะ การแสดงศิลปะก็ต้องมีหลายรูปแบบ! จะมีแค่แง่บวกอย่างเดียวได้ยังไง? ขนาดมุมมองทางศิลปะแค่นี้ยังไม่มี แล้วพวกแกมาทำงานสายวัฒนธรรมได้ยังไงกัน!”
“ท่านครับ คือว่าพวกเรา…”
“รีบไปถอนคำสั่งนั่นเดี๋ยวนี้!”
“คะ คะ ครับ พวกเราทราบแล้ว!”
“ถ้ามีครั้งหน้า พวกแกเตรียมตัวไสหัวไปได้เลย!”
“ท่านครับ ขออภัยด้วยครับ! พวกเราเข้าใจนโยบายผิดไป! ครั้งหน้ารับรองจะไม่ให้เกิดขึ้นอีก ครั้งนี้ ครั้งนี้พวกเราผิดพลาดไปจริงๆ ครับ!”
“คราวหน้าเรื่องประกาศอะไรพวกนี้ ปล่อยให้ทางสมาคมสื่อฯ เขาจัดการเอง พวกแกว่างนักรึไง! แส่ไม่เข้าเรื่อง!”
ที่โลกนี้ ข่ายอำนาจหน้าที่ของกระทรวงวัฒนธรรมและ SARFT นั้นไม่ชัดเจน มีทั้งส่วนที่คาบเกี่ยวและส่วนที่ไม่เกี่ยวข้องกัน ทว่าผู้ถืออำนาจในการตัดสินเรื่องราวของวงการบันเทิง ยังคงเป็น SARFT เป็นหลัก
“เข้าใจครับ เข้าใจแล้วครับ!”
“ฉันขอเตือนอีกครั้ง อย่าให้มีเรื่องแบบนี้อีกเด็ดขาด!”
“ครับ จะไม่มีอีกแล้วครับ!”
ผู้บริหารใหญ่ของกระทรวงวัฒนธรรมคนนี้เป็นคนชัดเจนถึงที่สุด 
เขามีความสัมพันธ์อันดีกับอู๋เจ๋อชิง จึงรีบจัดการเรื่องนี้ให้ในทันที แต่ต่อให้ไม่ข้องเกี่ยวกับอู๋เจ๋อชิง เขาก็ต้องลงมือจัดการอยู่ดี เจ้าหน้าที่ใต้บังคับบัญชาตัดสินใจโดยพลการ สนองตอบนโยบายอย่างผิดๆ จนกลายเป็นเรื่องใหญ่เทียมฟ้า ทำให้ทั้งวงการดนตรีลุกฮือ ดังนั้นแม้เขาไม่อยากสอดมือเพียงใดก็ไม่อาจอยู่นิ่งเฉย มิเช่นนั้นหากปล่อยไว้ สถานการณ์อาจยกระดับกลายเป็นการจลาจลก็เป็นได้! เขาจึงไม่อาจแสร้งหลับตาไม่รู้เห็นแล้ว อย่างไรกระทรวงวัฒนธรรมอย่างพวกเขาก็แสดงจุดยืนชัดเจนมาโดยตลอด ว่าจะไม่ยุ่งเกี่ยวกับเรื่องที่ SARFT ดูแลอยู่!
เพียงพริบตา คำสั่งประกาศทั้งหลายก็ถูกถอนออกไปจนหมด!
โดยไม่มีการบอกกล่าว!
ปราศจากสัญญาณใดๆ!
ถอนออกไปจนเกลี้ยง! 
ชาวเน็ตที่หูตาว่องไวย่อมสังเกตทันที
“โอ๊ะโอ๋!”
“คำสั่งพวกนั้นถูกถอนออกไปแล้ว!”
“ไปดูเร็ว คำสั่งบังคับนั่นไม่อยู่แล้ว!”
“มีอะไรผิดพลาดรึเปล่า?”
“ไม่น่าผิดหรอก!”
“งั้นก็หมายความว่า ผลลัพธ์ก็ชัดเจนแล้วสิ?”
“ใช่! เรื่องนี้ชัดเจนแล้ว!”
“ว้าว ผู้บริหารกระทรวงวัฒนธรรมไปกดไลก์ให้เพลง ‘หลักสากลนิยม’ ล่ะ!”
“มีเจ้าหน้าที่กระทรวงวัฒนธรรมไปกดไลก์เหมือนกัน!”
“เชี่ย จริงด้วย!”
ทุกคนต่างตื่นตกใจเมื่อพบว่า มีบัญชีเวยป๋อผู้บริหารระดับบนของกระทรวงวัฒนธรรมหลายคนมากดไลก์เพลง ‘หลักสากลนิยม’ ของโจ๊กเกอร์!
ทั้งผู้บริหารคนหนึ่งยังถึงกับคอมเมนต์ “เหอๆ เพลงเพราะมาก เนื้อเพลงก็ไพเราะมาก ทำเอานึกถึงเรื่องที่ผ่านมานานหลายปีแล้วได้แต่สะอื้น ความทรงจำของวันคืนเหล่านั้น ช่างงดงามจริงๆ”
ทาง SARFT ก็มีการโพสต์อย่างรวดเร็ว เป็นข้อความปลอบประโลมเหล่าคนดนตรี และยืนกรานว่า ‘แนวทางข้อบังคับ’ เหล่านั้นไม่ได้มาจากพวกเขา ที่พวกเขาร่างไว้มีเพียงข้อบังคับเกี่ยวกับผลงานที่สองแง่สองง่ามและคุณภาพต่ำเท่านั้น ไม่ได้เจตนาจะหั่นทิ้งทั้งหมด! และเรื่องนี้ก็ไม่ใช่การประนีประนอมกันระหว่าง SARFT กับกระทรวงวัฒนธรรมแต่อย่างใด เพราะพวกเขาไม่ได้มีเจตนาเช่นนี้จริงๆ ทั้งหมดล้วนเป็นการกระทำโดยพลการของผู้ใต้บังคับบัญชา!
ผลลัพธ์ปรากฏชัดเจนแล้ว!
ชาวเน็ตเป็นต้องร้องอุทาน!
ขณะที่เหล่าคนวงการดนตรีก็กระโดดร้องเฮ!
และในอีกไม่กี่นาทีต่อมา ที่ชาร์ตเพลงฮิต เพลง ‘จดหมายถึงบ้าน’ และ ‘ไต้อ๋องสั่งข้าตระเวนเขา’ ของจางเย่ก็กลับมาโลดแล่นอีกครั้ง!
แน่นอนว่า อันดับหนึ่งย่อมต้องเป็นของเพลง ‘หลักสากลนิยม’
‘หลักสากลนิยม’ นี้ ราวกับเป็นกงล้อที่บดขยี้ความคิดเดิมๆ จนแหลกสิ้น โดยทะยานขึ้นเป็นอันดับหนึ่งประจำวัน รวมถึงอันดับหนึ่งประจำเดือน!
ใช่แล้ว อันดับหนึ่งประจำเดือน!
เพียงวันเดียว!
แค่วันเดียวก็สามารถก้าวขึ้นบัลลังก์ชาร์ตอันดับหนึ่งประจำเดือน!
ในประวัติศาสตร์วงการดนตรี สิ่งนี้แทบไม่มีวันเกิดขึ้นได้!
ทว่าโจ๊กเกอร์กลับสามารถทำได้!
เพลงเพลงนี้ กลับทำได้!


[Go To Next Chapter]( ./161.md)