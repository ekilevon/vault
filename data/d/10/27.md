##บทที่ 927 : มวยไทเก๊กสาบสูญไปแล้วจริงหรือ?
พอเกิดเหตุการณ์เช่นนี้ บรรยากาศในงานกลายเป็นกระอักกระอ่วนถึงขีดสุด! แม้คำโบราณกล่าว ‘ฟังคนเตือนไม่อดตาย’ แต่นายก็เชื่อฟังเกินไปแล้ว! ไหนบอกว่าจะสู้เพื่อเกียรติและศักดิ์ศรีของผู้ฝึกยุทธ์อิสระและสำนักเล็ก? ไหนว่าถึงตายก็ต้องไป? ไหนว่าจะไม่ยอมศิโรราบต่อพวกสำนักใหญ่? น้องสาวเอ็งสิ! ความมุ่งมั่นของนายหายไปไหนแล้ว? ทำไมแค่คนเขาห้ามตามมารยาทเอ็งก็จะไม่ประลองจริงๆ แล้วเล่า! แค่มารยาทน่ะไม่รู้จักงั้นเรอะ!
จางเย่เดินกลับมาอย่างสงบ ราวกับไม่มีเรื่องราวใด
หลิวอี้เฉวียนเหงื่อตก “น้องชายเฉิน เจ้า เจ้ากลับมาทำไม?”
สิ้นคำ จางเย่ทำหน้าผวา “ไม่ใช่ว่าพวกท่านร้องห้ามข้าหรอกเหรอ?”
หลิวอี้เฉวียน “...”
หลิวอี้จ่าง “...”
หลี่เฉวียนเหนิง “...”
เหยียนฮุย “...”
จริงอยู่ที่พวกเราห้ามเอ็ง!
แต่ผู้ใดจะคิดว่าเอ็งจะเดินกลับมาจริงๆ เล่า!
และในเมื่อจางเย่พูดเช่นนี้ พวกเขาก็หาเหตุผลมาตอบโต้ไม่ออก เพราะพวกเขาตะโกนบอกให้จางเย่กลับมาจริงๆ!
ก็ได้!
ถือว่านายชนะแล้ว!
ศิษย์สำนักฝ่ามือแปดทิศต่างหันมองหน้ากัน
ซ่งเจียวหมดคำพูด “เฉินเจินผู้นี้ ทำไมดูเหมือนจะค่อนข้างไร้ยางอายกันนะ?”
สวีฝานยังมึนงงไม่หาย “เอาคำว่าดูเหมือนจะออกไปเถอะ ค่อนข้างไร้ยางอายเลยต่างหาก!”
จ้าวอวิ๋นหลงว่า “ตัดคำว่าดูเหมือนกับค่อนข้างออกให้หมด นี่มันไร้ยางอายชัดๆ!”
หลวี่อวี้หู่พูดขึ้นบ้าง “ทำไมผมรู้สึกคุ้นๆ กับคนคนนี้มากขึ้นเรื่อยๆ กันนะ?”
มีกลุ่มคนรุมอยู่ทำให้มอง ‘เฉินเจิน’ แทบไม่เห็น ยิ่งไม่ต้องพูดถึงเฉินเฉินที่เป็นเด็กตัวเล็ก
ฝ่ายฟ่านเหวินแห่งสำนักหัวซานที่เตรียมพร้อมอยู่บนลานประลอง บัดนี้หน้าตาถมึงทึงอย่างเดือดดาล “เฉินเจิน จะสู้ไม่สู้? เจ้าตั้งใจจะทำอะไรกันแน่?”
คนสำนักใหญ่ก็ย่อมเกรี้ยวกราด!
โดยเฉพาะอย่างยิ่งเหล่าศิษย์สำนักหัวซาน ที่รู้สึกว่าผู้อาวุโสสำนักตนถูกหยอกล้อเล่นหัว แต่ละคนบังเกิดโทสะจนดวงตาแดงฉาน
แม้แต่ปรมาจารย์เฉินสี่ เมื่อได้ยินก็ยังต้องขมวดคิ้ว ชำเลืองมองจางเย่วูบหนึ่ง
“ไร้ยางอาย!”
“กลัวก็บอกว่ากลัว!”
“ไอ้คนแซ่เฉิน ข้าว่าเจ้าแค่ไม่กล้ารับคำท้ามากกว่า!”
“เจ้าก็แค่สู้อาจารย์อาฟ่านไม่ได้! ยังจะหาเหตุผลอะไรมาแก้ตัว!”
“แน่จริงก็ก้าวออกมา!”
“ใช่ แน่จริงก็ก้าวออกมาสู้!”
“เฉินเจิน ข้าขอถามเจ้าสักคำ ดวลกับอาจารย์อาฟ่านเจ้ากล้าหรือไม่!”
“อาจารย์ข้าบอกว่าจะต่อให้เจ้าแล้ว เจ้ายังไม่กล้าออกมาสู้อีก?”
“ออกมา!”
“ก้าวออกมา!”
“เจ้าแน่จริงก็ก้าวออกมา!”
สำนักหัวซานต่างตะโกนร่ำร้อง!
จางเย่กลับหาได้สะทกสะท้าน ไม่สะดุ้งสะเทือน ไม่แยแสพวกเขาแม้แต่น้อย ตรงกันข้าม เขากลับยังคงยิ้มรื่นพลางหันไปคุยเล่นกับหลิวอี้เฉวียนที่อยู่ข้างๆ “เจ้าดูการประลองที่สนามแดนสามนั่นสิ อย่างเจ๋ง”
หลิวอี้เฉวียน “เอ่อ...”
จางเย่ “คนนั้นมาจากสำนักอะไรเหรอ?”
หลิวอี้เฉวียนอึกอัก “น่าจะมวยสิงอี้”
ตอนนี้เองมีศิษย์สำนักหัวซานอีกผู้หนึ่งเดินออกมา “ไม่กล้าสู้กับอาจารย์อาของข้า? เฉินเจิน งั้นเจ้ากล้าสู้กับข้าหรือไม่! แบบนี้ไม่ถือเป็นการรังแกกันแล้วสินะ?”
“ศิษย์พี่รอง!”
“ไปเลย ศิษย์พี่รอง!”
“บดขยี้มันเลย!”
“ใช่! บดขยี้มัน!”
“ไอ้เฉินเจินนี่ช่างก่อกวนผู้คนนัก!”
เหยียนฮุยกลัวว่าเขาจะเพลี่ยงพล้ำ จึงรีบกระซิบเตือน “นี่คือศิษย์คนรองของสำนักหัวซาน เป็นยอดฝีมือผู้โดดเด่นที่สุดในบรรดาศิษย์รุ่นนี้ ซ้ำวรยุทธ์ยังสูงส่งกว่าโจวเหล่าซื่อ เจ้าต้องระวังตัวนะ!”
ปรากฏว่า จางเย่ยังคงเอาแต่พูดคุยสัพเพเหระอยู่กับหลิวอี้เฉวียน คล้ายไม่ได้ยินอะไรทั้งสิ้น ซ้ำยังมีหน้าหันมาถามเหยียนฮุยว่า “เอ๊ะ พี่น้องเหยียน เจ้าฝึกมวยอะไรนะ?”
เหยียนฮุย “...”
ผู้คนรอบๆ “...”
คุยกันจนหลิวอี้เฉวียนกับเหยียนฮุยเริ่มหน้าเจื่อน ทว่าจางเย่ก็ยังคงไม่ทุกข์ร้อนเช่นเดิม ทำให้หลิวอี้เฉวียน หลิวอี้จ่าง ทั้งเหล่าผู้ฝึกยุทธ์อิสระและสำนักเล็กรอบด้านต่างอยากจะทรุดคุกเข่าคำนับเขา! หนังหน้าของน้องเฉินเจินผู้นี้ แม่งโคตรหนาจริง! นี่นับว่าเป็นพรสวรรค์อย่างหนึ่ง คนธรรมดาหาทำได้ไม่!
คนสำนักหัวซานร้องตะโกนจนคอแหบแห้ง!
ฟ่านเหวินโกรธจนเดินกลับที่นั่งไปแล้ว!
ศิษย์พี่รองแห่งสำนักหัวซานสีหน้ามืดทะมึน!
แต่จางเย่ก็ยังคงไม่รู้สึกระคายผิวหน้าเช่นเดิม ไม่ว่าฝ่ายตรงข้ามจะแหกปากท้าทายสักเท่าใด เขาก็ไม่ออกไป ประลองยุทธ์อะไรกัน ที่ออกไปสู้กับโจวเหล่าซื่อเมื่อกี้จางเย่ก็แค่อยากจะไปลองไม้ลองมือดูเท่านั้น บวกกับได้ดูการต่อสู้มาสักพัก เขาก็เริ่มเข้าใจขอบเขตพลังตนเองมากขึ้น สามารถวิเคราะห์แบ่งชั้นยอดฝีมือและระดับทั้งหมดในยุทธภพได้อย่างลึกซึ้งแล้ว ไหนเลยยังจำเป็นต้องไปสู้อีก? เขาไม่ได้มาเพื่อต่อยตีสักหน่อย! เฮอะ พวกนายคิดว่าแหกปากตะโกนแล้วฉันก็ต้องออกไปสู้กับพวกนายจริงๆ รึไง? คิดว่าฉันโง่เรอะ? รู้ไหมลูกพี่ค่าตัวเท่าไร? อย่างลูกพี่จะออกรายการสัมภาษณ์ยังต้องมีค่าตัวเป็นล้านเลยนะว้อย พวกนายจ่ายไหวงั้นเรอะ?
จางเย่ไม่ใช่คนในวงการยุทธภพมาตั้งแต่ต้น แต่เพียงต้องการแฝงตัวเข้ามาก่อความวุ่นวายให้ศัตรูเท่านั้น ทั้งกฎเกณฑ์ ศักดิ์ศรี หรือเกียรติยศแห่งยุทธภพ เขาไม่มีทั้งนั้น จึงย่อมไม่จำเป็นต้องมียางอาย!
สำนักใหญ่ทนดูต่อไปไม่ไหวแล้ว
“ไม่ต้องไปสนมันแล้ว!”
“ลูกผู้ชายประสาอะไร!”
“ก็แค่ตัวอัปยศของยุทธภพ!”
“ไม่กล้าแม้แต่จะรับคำท้า?”
“น่าโมโหนัก! ข้าไม่เคยพบเห็นคนใจเสาะเช่นนี้มาก่อน!”
“ทำไมต้องเชิญคนแบบนี้มางานชุมนุมแลกเปลี่ยนศิลปะการต่อสู้แห่งชาติด้วย?”
“งานชุมนุมหลายครั้งที่ผ่านมา ไม่เคยมีคนกล้าไม่รับคำท้ามาก่อน! เขาเป็นคนแรก!”
คนสำนักใหญ่จำนวนไม่น้อยแสดงสีหน้าดูถูก ราวกับการที่มีจางเย่อยู่ร่วมยุทธภพจะทำให้พวกเขาต้องเสื่อมเสียศักดิ์ศรี แต่ละคนทั้งคับข้องใจ ทั้งบ่นว่าแทนสำนักหัวซาน!
เฉินสี่ผู้เป็นเจ้านักหัวซานเปิดปาก “เงียบหน่อย”
คนสำนักใหญ่และสำนักหัวซานจึงเงียบลง เมื่อหันไปมองอีกครั้ง ก็ปรากฏว่าการท้าประลองทั้งหมดเสร็จสิ้นลงแล้ว และไม่มีคนออกมาท้าสู้อีก!
ในใจทุกคนรู้สึกยะเยือก รู้ดีว่างานหลักกำลังจะเริ่มแล้ว!
ทันใดนั้น ทั้งสนามพลันเงียบกริบ ไม่มีเสียงกู่ร้องว่า ‘เฉินเจิน’ อีก
เฉินสี่ยืดตัวลุกขึ้น “ยังมีใครอยากประลองอีกไหม?”
ไร้เสียงตอบ
เฉินสี่ถามซ้ำ “ข้าจะถามครั้งสุดท้าย มีหรือไม่มี?”
ยังคงไร้เสียงตอบ
เฉินสี่จึงพยักหน้า โบกมือเป็นสัญญาณ กรรมการของสมาคมศิลปะการต่อสู้แห่งชาติทั้งสิบคนจึงทยอยกลับไปยังที่นั่งด้านข้าง จากนั้นเจ้าหน้าที่จากสมาคมศิลปะการต่อสู้แห่งชาติจำนวนหนึ่งขึ้นมาเก็บกวาดสนามประลอง จัดเก็บอาวุธกลับเข้าที่ ก้อนอิฐที่ไม่รู้ว่าจางเย่ไปหามาจากไหนถูกเจ้าหน้าที่หญิงคนหนึ่งหยิบขึ้นมามอง เธอหันมองไปรอบๆ อย่างพิจารณาอยู่พักใหญ่ สุดท้ายก็ตัดสินใจโยนส่งๆ ทิ้งลงบนพื้น
กำหนดการช่วงที่สองของงานชุมนุมเสร็จสิ้นลงแล้ว
หลิวอี้เฉวียนจ้องมองเวที
จางเย่ชะเง้อศีรษะมอง
เฉินเฉินหน้าเครียด
คนสำนักมวยสกุลโจวกำหมัดแน่น
คนสำนักฝ่ามือแปดทิศเองก็จ้องมองทางลานประลองเขม็ง
“เริ่มแล้ว!”
“ได้เวลาเสียที!”
“เจ้าว่าผลจะเป็นอย่างไร?”
“ไม่รู้!”
“ศึกระหว่างปรมาจารย์ ต้องสุดยอดเป็นแน่!”
“นั่นสิ ตลอดร้อยปีนี้ยังไม่เคยมีสักครั้ง!”
“งานชุมนุมแลกเปลี่ยนศิลปะการต่อสู้แห่งชาติครั้งใหญ่ปีนี้ย่อมไม่เหมือนในประวัติศาสตร์แน่นอน จะต้องได้รับการบอกเล่าไปชั่วลูกชั่วหลานเป็นแน่ ที่พวกเราได้มาเป็นหนึ่งในสักขีพยาน นับว่าเป็นเกียรตินัก!”
“น่าตื่นเต้นเหลือเกิน!”
“มาดูกันเถอะว่าหนี้แค้นครั้งนี้จะจบลงอย่างไร!”
“สนับสนุนสำนักมวยสกุลโจว ครั้งนี้ปรมาจารย์เหราทำเกินไปจริงๆ ท้าทายทั้งยุทธภพ ละเมิดทำลายกฎ สมาคมศิลปะการต่อสู้แห่งชาติปล่อยไปไม่ได้แน่!”
ท่ามกลางความสนใจของทุกคน ในที่สุดเจ้าสำนักมวยสกุลโจว โจวเทียนเผิงก็ลืมตาขึ้น ดวงตากระจ่างใสราวกับรอเวลานี้มาเนิ่นนาน ประดุจดาบคมกริบที่เพิ่งถูกชักออกจากฝัก เขายืดกาย ก้าวไปยังลานประลอง ฉับพลันก็กระทืบเท้า กระโดดร่างลอยขึ้นไปกลางอากาศถึงเมตรกว่าอย่างง่ายดาย ทั้งยังทำให้ท่อนไม้บนลานประลองสั่นสะเทือน เกิดเสียงเลื่อนลั่น ฝุ่นบนพื้นลอยขึ้นกระทบกับแสงอาทิตย์!
“วรยุทธ์ยอดเยี่ยม!”
“งดงาม!”
“พลังยุทธ์ของปรมาจารย์โจวก้าวหน้าขึ้นอีกแล้ว!”
“สมแล้วที่เป็นปรมาจารย์แห่งยุค!”
การก้าวกระโดดอันแสนสามัญนี้ ในสายตาของยอดฝีมือที่แท้จริงย่อมมองออกถึงความไม่สามัญ ดังคำกล่าวที่ว่าคนวงในดูช่องทาง คนนอกวงดูเอาเพลิน
ฟ่านเหวินแห่งสำนักหัวซานรู้สึกประหลาดใจเล็กน้อย สำหรับเขา เทียบกับตอนที่เจอปรมาจารย์โจวครั้งล่าสุดเมื่อหลายปีก่อน โจวเทียนเผิงในยามนี้ดูอายุมากขึ้นเพียงไม่กี่ปี ทว่าวรยุทธ์กลับไม่ถดถอยลงแม้แต่น้อย ซ้ำยังดูเหนือล้ำกว่าเดิม การได้เป็นระดับปรมาจารย์ นับเป็นจุดสูงสุดของวงการยุทธภพแล้ว แต่แม้ในหมู่ปรมาจารย์ด้วยกันก็ยังมีแบ่งแยกระดับกันอีก ดังเช่นเฉินสี่แห่งสำนักหัวซานซึ่งเป็นศิษย์พี่ของเขา ก็ยังนับว่าอ่อนด้อยที่สุดเมื่อเทียบกับปรมาจารย์ทั้งห้า และเหราอ้ายหมิ่นก็ถือว่าวรยุทธ์ค่อนข้างสูงในหมู่ห้าปรมาจารย์ ส่วนโจวเทียนเผิงเมื่อหลายปีก่อนนั้น ถ้าให้พูดก็น่าจะอยู่ในขั้นกลางระหว่างพวกเขาทั้งสอง แข็งแกร่งกว่าศิษย์พี่ของเขาเล็กน้อย ด้อยกว่าเหราอ้ายหมิ่นอยู่บ้าง ทว่านี่เป็นเรื่องเมื่อหลายปีก่อนแล้ว วันนี้ผ่านพ้นมาหลายปี ระหว่างปรมาจารย์ทั้งหมดผู้ใดแข็งแกร่งกว่าใครก็พูดยาก อีกประการคือ เมื่อไปถึงขั้นปรมาจารย์ วรยุทธ์ของเหล่าปรมาจารย์จะเป็นเช่นไร ก็สุดที่พวกเขาจะสามารถประเมินได้ และพวกเขาก็ไม่อยู่ในระดับที่จะไปตัดสินได้ด้วย ได้แต่ใช้ความรู้สึกสัมผัสดูเท่านั้น!
ดังเช่นท่าขึ้นเวทีของปรมาจารย์โจวเทียนเผิงในวันนี้ หลายคนสัมผัสได้ชัดว่าพลังยุทธ์ของปรมาจารย์โจวนั้นสูงส่งลึกล้ำกว่าเมื่อหลายปีก่อนอย่างมาก
เฉินสี่ก็ควรเป็นเช่นกัน กำลังภายใน ล้วนอาศัยการสั่งสมความลึกซึ้ง
เพียงแต่ไม่รู้ว่าเหราอ้ายหมิ่นจะถดถอยไปบ้างหรือไม่ หลายปีมานี้ไม่มีใครพบเห็นเหราอ้ายหมิ่น ไม่รู้ว่านางไปอยู่ที่ใด ทำอะไร ครึ่งปีมานี้จึงออกมาลงมือกับโรงฝึกสำนักมวยสกุลโจวราวกับยิงปืนใหญ่ถล่มยุง เห็นได้ชัดว่าศิษย์สำนักมวยสกุลโจวยังไม่เคยเผชิญกับพลังสูงสุดของเหราอ้ายหมิ่นเลยด้วยซ้ำ พวกเขาย่อมไม่มีโอกาสนั้น ดังนั้นวรยุทธ์ของเหราอ้ายหมิ่นในปัจจุบัน สำหรับทุกคนแล้วล้วนเป็นปริศนา ที่แม้กระทั่งโจวเทียนเผิงและเฉินสี่ก็ไม่แน่ชัด!
ทั้งลานเงียบสงัด!
โจวเทียนเผิงก้าวขึ้นลานประลองในครั้งนี้ ไม่เหมือนกับตอนขึ้นเวทีเปิดงาน บรรยากาศแตกต่างกันโดยสิ้นเชิง คราวนี้เขาไม่ได้ใช้ไมโครโฟน พูดเปล่งเสียงกึกก้องจากลำคอโดยตรง แต่ละคำกลับดังกังวาน คนหลายร้อยคนในสนามไม่ว่าจะอยู่มุมใดก็ได้ยินชัดเจน!
โจวเทียนเผิงกล่าว “สหายชาวยุทธ์ทุกท่าน กำหนดการก่อนหน้านี้ได้จบลงแล้ว สำหรับรายการถัดไปต้องขออภัยด้วย เพราะต้องเป็นการสะสางความแค้นส่วนตัวระหว่างข้ากับคนบางคน!”
“ไม่ต้องขอโทษหรอก!”
“ปรมาจารย์โจว ท่านพูดมาเถอะ!”
“ใช่แล้ว ทุกคนจะเป็นพยานให้!”
คนของสำนักคงท้ง สำนักหัวซาน สำนักฝ่ามือทรายเหล็กและสำนักอื่นๆ ต่างให้ความร่วมมือเต็มที่!
โจวเทียนเผิงพยักหน้า ก่อนจะกล่าว “ดี งั้นผู้แซ่โจวขอขอบคุณทุกท่านมา ณ ที่นี้ สาเหตุของเรื่องทุกท่านก็คงจะได้ยินเข้าหูกันมาแล้ว เหราอ้ายหมิ่นผู้เป็นถึงปรมาจารย์แห่งยุคกลับกระทำตนวางอำนาจข่มเหงผู้น้อย ข่มเหงศิษย์สำนักมวยสกุลโจวของข้า เที่ยวทำลายโรงฝึกสาขาของข้าหลายต่อหลายครั้ง ทำให้สำนักมวยสกุลโจวของข้าสูญเสียใหญ่หลวง สำหรับเรื่องความสูญเสียด้านทรัพย์สิน ไม่ต้องเอ่ยถึงแล้ว ไม่ถือเป็นเรื่องใหญ่โต แต่ความอัปยศและการบาดเจ็บของเหล่าศิษย์ ข้าไม่มีทางทนกล้ำกลืนได้!”
คนด้านล่างลานประลองตะโกนพร้อมกัน
สำนักหัวซาน “สนับสนุนท่านผู้เฒ่าโจว!”
สำนักคงท้ง “สนับสนุนปรมาจารย์โจว!”
สำนักคุนหลุน “สนับสนุนรองประธานสมาพันธ์โจว!
“สุดจะทน! ไม่จำเป็นต้องทน!”
“คนสำนักฝ่ามือแปดทิศรังแกกันเหลือเกิน!”
“ปรมาจารย์โจวจิตใจกว้างกวาง ก่อนหน้านี้อุตส่าห์ไม่เอาเรื่องพวกเจ้า พวกเจ้าก็ยังไม่รู้จักจบจักสิ้น? เที่ยวทำลายโรงฝึกทั่วประเทศ? ถึงทนได้ก็ไม่อาจฝืนทน!”
“น่ารังเกียจนัก!”
คนสำนักใหญ่จ้องมองคนสำนักฝ่ามือแปดทิศอย่างเคืองแค้น
คนสำนักฝ่ามือแปดทิศเองก็หงุดหงิดเหลือประมาณ
หลวี่อวี้หู่กระแทกเสียง “บัญชีน้องสาวและน้องเขยของศิษย์พี่ใหญ่ข้า หรือพวกเจ้าจะลืมเสียแล้ว?”
ฟ่านเหวินแห่งสำนักหัวซานโต้กลับอย่างไม่สะทกสะท้าน “นั่นเป็นเรื่องปกติของการประลองยุทธ์ เป็นตายมีให้เห็นทั่ว”
ซ่งเจียวกล่าวอย่างเคืองแค้น “ไปผายลมใส่มารดาเจ้าเถอะ! ลูกชายไอ้โจรเฒ่าแซ่โจวก่อกรรมทำเข็ญ อาศัยวรยุทธ์รังแกผู้คน น้องสาวของพี่ใหญ่ข้าจึงจัดดวลศึกเป็นตายกับลูกชายไอ้โจรเฒ่าโจว แต่พอลูกชายมันกำลังจะเพลี่ยงพล้ำ มันก็สอดมือเข้ามาช่วยลูกชายมัน ทำให้น้องสาวและน้องเขยของศิษย์พี่ใหญ่ข้าบาดเจ็บสาหัส ข้าขอถามพวกเจ้า ใครกันแน่อาศัยอำนาจข่มเหงผู้คน? ข้าถามพวกเจ้า ใครกันไม่ทำตามกฎ? หนี้บัญชีนี้จะชดใช้อย่างไร?”
ศิษย์พี่รองแห่งสำนักหัวซานคำราม “มีหลักฐานงั้นรึ?”
รองเจ้าสำนักคงท้งผู้หนึ่งส่งเสียงขึ้นจมูก “ไร้สาระทั้งเพ ปั้นน้ำเป็นตัว!”
เจ้าสำนักคุนหลุนกล่าว “ปรมาจารย์โจวจิตใจดีงาม จะทำเรื่องเลวทรามต่ำช้าเช่นนั้นได้อย่างไร? ก็แค่ชาวยุทธ์ลือกันไป ย่อมไม่ใช่เรื่องจริง ต่อให้ปรมาจารย์โจวลงมือทำสองคนนั้นบาดเจ็บจริง ก็นับเป็นเรื่องปกติของการเรียนรู้แลกเปลี่ยนวิชายุทธ์ คนตายในหนึ่งปีให้หลัง จะมาโทษปรมาจารย์โจวได้อย่างไร?”
จ้าวอวิ๋นหลงเดือดจัด “เจ้าสำนักคุนหลุน เจ้าอย่ามาแสร้งทำเป็นไม่รู้! พลังปราณคืออะไรเจ้าไม่รู้จัก? ปราณชำแรกเข้าร่าง ห้าอวัยวะตันหกอวัยวะกลวง(1)ล้วนเสียหาย!”
อาจารย์ซุนแห่งสาขาสำนักฝ่ามือทรายเหล็กส่ายหน้า “หลักฐานล่ะ? หลักฐานน่ะ? พูดแต่ไอ้โจรเฒ่าโจว ไอ้โจรเฒ่าโจวซ้ำๆ อยู่ได้ เจ้าไม่มีการศึกษางั้นรึ?”
ความจริงเรื่องในปีนั้นไม่มีผู้ใดที่รู้แน่ชัด ข่าวลือมีมากมาย แต่เรื่องจริงเป็นอย่างไรทุกคนได้แต่อาศัยการคาดเดา พวกเขารู้เพียงแต่ว่าลูกชายของโจวเทียนเผิงนั้นเป็นคนไม่เอาไหนนั้นจริง โจวเทียนเผิงก็เคยประมือกับน้องสาวและน้องเขยของเหราอ้ายหมิ่นจริง ส่วนรายละเอียดเจาะจงลงไปนั้น ไม่มีผู้ใดรู้แล้ว
คนสำนักฝ่ามือแปดทิศตะโกนโต้กันกับคนสำนักใหญ่า!
ฝ่ายชาวสำนักเล็กและไร้สำนักไม่ได้สอดปาก ล้วนกระซิบคุยกันเบาๆ
“ลูกชายของปรมาจารย์โจว ความจริง…”
“เฮ้ย อย่าพูดเลย”
“เรื่องนี้ข้าว่ามีมูล เป็นอย่างที่สำนักฝ่ามือแปดทิศพูดจริงๆ”
“ได้ยินมาว่าตอนนั้นมีคนเห็นเหตุการณ์ แต่ว่าต่อมาก็ไม่มีคนพูดถึงแล้ว”
“ชู่ว เบาหน่อย อย่าให้ใครได้ยิน”
“เรื่องนี้พวกเราพูดไปก็เท่านั้น อย่างไรนั่นก็เป็นถึงปรมาจารย์แห่งยุค”
“เหตุใดคราวนี้พวกสำนักใหญ่จึงพร้อมใจกันนัก?”
“ใครจะรู้ว่าพวกนั้นแอบตกลงแลกเปลี่ยนกันหรือไม่!”
“พวกเราดูเฉยๆ เถอะ อย่ากระโตกกระตากไป”
“นั่นสิ ก็ไม่ใช่เรื่องที่พวกเราเข้าไปยุ่งได้”
“เป็นสงครามระหว่างเทพเซียนโดยแท้!”
อีกด้าน ทั้งสองฝ่ายยังคงด่ากันอยู่!
สำนักใหญ่ “เหราอ้ายหมิ่นคือก้อนเนื้อร้ายแห่งยุทธภพ!”
สำนักฝ่ามือแปดทิศ “ไอ้โจรเฒ่าโจวต่ำช้าไร้ยางอาย!”
สำนักใหญ่ “อาศัยความเป็นใหญ่รังแกผู้น้อยทำร้ายศิษย์สำนักมวยสกุลโจวนับไม่ถ้วน ใครกันที่ไร้ยางอาย? แน่จริงก็ไปหาปรมาจารย์โจวแล้วคุยกันเองสิ เรื่องอะไรมาลงไม้ลงมือกับศิษย์สำนักมวยสกุลโจวเล่า?”
สำนักฝ่ามือแปดทิศ “ครึ่งปีมานี้ศิษย์พี่ให้ข้าส่งสารท้าดวลให้ไอ้โจวเทียนเผิงมานับครั้งไม่ถ้วน โจวเทียนเผิงมันใจเสาะไม่กล้า! ไม่กล้าแม้แต่จะโผล่หัวออกจากรู! จะไปลากมันมาคุยได้อย่างไร? ปีนั้นที่ไอ้โจวเทียนเผิงทำร้ายน้องสาวและน้องเขยของศิษย์พี่ใหญ่ข้า ศิษย์พี่ใหญ่ของข้าก็เคยไปเผชิญหน้ากับมัน ไอ้โจวเทียนเผิงเห็นท่าไม่ดี มันยังรวมหัวกับเจ้าสำนักหัวซานรุมทำร้ายศิษย์พี่ใหญ่ข้า ต้องรุมกันสองตัวถึงเอาชนะศิษย์พี่ใหญ่ข้าได้ พวกเจ้ายังมีหน้ามาพูดอะไรอีก?”
สำนักใหญ่ “นั่นก็เป็นเหราอ้ายหมิ่นรนหาที่เอง เรื่องของน้องสาวนางเดิมที่ไม่เกี่ยวกับปรมาจารย์โจวอยู่แล้ว นางยังมาแส่หาเรื่อง เป็นความผิดของนางเองที่บุกมาไม่มีเหตุผล ร่วมมือกับปรมาจารย์เฉินแล้วอย่างไรงเล่า? มีโจรบุกถึงหน้าประตู จะไม่ให้ไล่ไปรึไง?
สำนักฝ่ามือแปดทิศ “ผายลม!”
สำนักมวยสกุลโจว “เรื่องในปีนั้น เป็นเพราะน้องเขยและน้องสาวนางอ่อนด้อยแล้วยังมีหน้าดวลศึกเป็นตาย ก็รับผิดชอบเป็นตายเองสิ จะมาโต้แย้งอะไร!”
ศิษย์สำนักฝ่ามือแปดทิศเดือดดาลจนตัวสั่น!
คนสำนักใหญ่รุมกันไม่หยุด คำพูดของคนกว่าร้อยสามารถกลบประเด็นพวกเขาได้ ดำถูกกลับเป็นขาว และดูท่าทางแล้ว คล้ายว่าพวกคนสำนักใหญ่ได้เตี๊ยมกันมาอย่างดี!
ที่นั่น
เฉินเฉินกำลังสั่นสะท้าน!
ศิษย์สำนักมวยสกุลโจวและสำนักใหญ่พูดถึงการตายของพ่อแม่เฉินเฉินอย่างไม่ใส่ใจไยดี มีกระทั่งคนใช้คำพูดเชือดเฉือนเสียดแทง และยังมีคนสำนักมวยสกุลโจวตะโกนว่า ‘สมน้ำหน้าที่แพ้’ อีกด้วย!
จางเย่ฟังด้วยสีหน้ามืดทะมึน เอื้อมลงไปคว้ามือเล็กๆ ของเฉินเฉินมาบีบ แต่กลับพบว่ามันเย็นเฉียบ กำปั้นเล็กๆ นั้นบีบเข้าหากันแน่นจนซีด
ทันใดนั้น
ปรมาจารย์เฉินสี่ขึ้นเวที มองลงมาพร้อมกล่าวเสียงดัง “ข้าจะพูดบ้าง!”
คนสำนักใหญ่จึงดึงมือที่ชี้นิ้วใส่ศิษย์สำนักเล็กกลับมา มองขึ้นไป รอคำพูดของปรมาจารย์อีกท่าน วันนี้เฉินสี่ก็เป็นตัวแทนของสมาคมศิลปะการต่อสู้แห่งชาติด้วยเช่นกัน ผู้จัดและผู้รับผิดชอบงานชุมนุมใหญ่ในครั้งนี้ก็เป็นเขา!
ได้ยินเสียงเฉินสี่กล่าว “ก่อนจะเริ่มงานชุมนุมแลกเปลี่ยนศิลปะการต่อสู้แห่งชาติครั้งใหญ่ในปีนี้ ยังไงก็ต้องจัดการเรื่องบาดหมางแค้นเคืองระหว่างสำนักมวยสกุลโจวกับเหราอ้ายหมิ่นก่อน ในฐานะผู้สังเกตการณ์ ข้าเข้าใจเรื่องราวส่วนใหญ่แล้ว ดังนั้นข้าจึงมีเรื่องอยากจะพูดกับทุกคน ณ ที่แห่งนี้ เกี่ยวกับมวยไทเก๊กเมื่อร้อยกว่าปีก่อน ไม่ทราบมีใครเคยได้ยินหรือไม่”
มวยไทเก๊ก?
จางเย่หรี่ตา
ทุกคนที่อยู่ด้านล่างเวทีต่างตะลึง
“ข้าเคยได้ยิน!”
“ย่อมเคยได้ยินแน่!”
“ข้าได้ฟังจากที่อาจารย์เคยเล่าครั้งหนึ่ง!”
“ใช่แล้ว มันคือวิชามวยภายในที่โด่งดังเป็นที่กล่าวขาน!”
“เสียดายหายสาบสูญไปเป็นร้อยปีแล้ว!”
เฉินสี่มองทุกคนพลางกล่าว “ปีนั้นมีเพียงข้อมูลบันทึกบางส่วนในประวัติศาสตร์กล่าวว่า มวยไทเก๊กปรากฏสู่ยุทธภพในช่วงสมัยราชวงศ์ชิง นำพาให้มวยภายในรุ่งเรืองสูงสุด ชาวสำนักใหญ่หลายคนล้วนไม่แปลกหูกับชื่อนี้ อาจารย์สำนักผู้อาวุโสหลายท่านเคยผ่านประสบการณ์ในสมัยนั้น มีคำบอกเล่าตำนานมากมายเกี่ยวกับมวยไทเก๊กกันมาปากต่อปาก ทว่าศิลปะมวยภายในที่เป็นตำนานนี้ ปัจจุบันได้หายสาบสูญไปนานกว่าร้อยปีแล้ว การที่สมบัติแห่งชาติชิ้นนี้ไม่อาจตกทอดสืบต่อได้อีกต่อไป เป็นความเจ็บปวดของข้า ยิ่งกว่านั้นคือความเจ็บปวดสูญเสียของยุทธภพ!”
ฟ่านเหวินแห่งสำนักหัวซานถอนหายใจ “เฮ้อ น่าเสียดายนัก!”
รองเจ้าสำนักคุนหลุนเองก็สะทกสะท้อนใจ “ปรมาจารย์ไทเก๊กแห่งยุคในครั้งนั้น สุดยอดเพียงใด? แต่ปัจจุบัน กลับไม่หลงเหลือแม้แต่เคล็ดวิชานี้!”
หลิวอี้เฉวียนกล่าวอย่างตื่นเต้น “พวกนั้นพูดมวยไทเก๊ก!”
หลี่เฉวียนเหนิงถอนหายใจอย่างเสียดาย “ข้าเองก็เคยได้ยิน น่าเศร้านัก!”
จางเย่มองพวกเขาสองคนแวบ ไม่ได้พูดอะไร
ได้ยินคำว่ามวยไทเก๊ก เหล่าศิษย์สำนักมวยสกุลโจวเองก็เผยแววตากระหายใฝ่ฝัน!
ไทเก๊ก คำนี้สำหรับคนทั่วไปอาจไม่ใช่วิชามวยต่อสู้ใดๆ หรือแม้แต่จะมีแค่ไม่กี่คนที่รู้ว่ามวยไทเก๊กคืออะไร แต่ในยุทธภพ มวยไทเก๊กนั้นอาจเรียกได้ว่าสะเทือนเลื่อนลั่น เหล่ายอดฝีมือที่แท้จริงและคนเก่าคนแก่ในสำนัก ต่างรู้ถึงตำนานและความยิ่งใหญ่ของมวยไทเก๊กเป็นอย่างดี และรู้ซึ้งถึงความร้ายกาจของเคล็ดวิชานี้ เคยมีคนพยายามฟื้นฟูมวยไทเก๊กโดยอาศัยจากบันทึกทางประวัติศาสตร์และคำบอกเล่าที่สืบต่อกันมาอยู่นับครั้งไม่ถ้วน ฟื้นฟูได้สักส่วนสองส่วนก็นับว่าเก่งแล้ว แต่อย่างไรก็ตาม กลับไม่มีใครทำสำเร็จเลย เพราะวิชานี้ไม่ใช่วิชามวยที่มีรูปลักษณ์ ไม่ใช่มวยภายนอกที่ร่ำเรียนจากท่าทางแล้วจะสามารถลอกเลียนได้ หากแต่เป็นวิชามวยภายใน ทั้งจุดที่ออกแรง วิธีการหายใจ การไหลเวียนของพลังปราณ ล้วนไม่เหมือนกันสักอย่าง ย่อมไม่มีทางอาศัยเพียงเศษเสี้ยวความรู้ที่ไม่แน่ชัดมาฟื้นฟูมันขึ้นมาได้ ดังนั้นผู้คนจึงต่างยอมแพ้ มวยไทเก๊กกลายเป็นดังตำนานที่ปรากฏอยู่เพียงในประวัติศาสตร์ รุ่นแล้วรุ่นเล่า คนในยุทธภพทำได้เพียงเล่าลือถึงความมหัศจรรย์ของมวยไทเก๊ก ทว่าไม่มีทางได้พบเห็นวิชามวยนี้จากที่ใดอีกแล้วในโลก!
โจวเทียนเผิงทำสีหน้าเผยความเสียใจ “เฮ้อ”
เฉินสี่กล่าว “ทุกวันนี้ ยุคสมัยไม่เหมือนเก่า ยุทธภพได้เดินทางเข้าสู่บทบาทใหม่แห่งประวัติศาสตร์ พวกเรามีกฎเกณฑ์ มีระเบียบใหม่ของเรา ใครกล้ามาทำลาย สมาคมศิลปะการต่อสู้แห่งชาติย่อมไม่อาจเพิกเฉย ความขัดแย้งระหว่างสำนัก? ใช้วิชายุทธ์มาข่มเหงผู้อื่น? ล้วนเป็นเรื่องต้องห้ามเด็ดขาดของยุทธภพ! เราไม่อาจปล่อยให้โศกนาฏกรรมอย่างมวยไทเก๊กเกิดขึ้นซ้ำรอย ไม่อาจปล่อยให้วิชายุทธ์นับร้อยปีหายสาบสูญไปจากมือเราได้อีกครั้ง! ไม่เช่นนั้น พวกเราก็คือคนบาปแห่งยุทธภพ พวกเราก็คือคนบาปของชาติ!”
คำพูดเช่นนี้ ทำให้คนนับไม่ถ้วนเดือดดาล!
“ถูกต้อง!”
“ปรมาจารย์เฉินกล่าวถูก!”
“ปกป้องมรดกวิชายุทธ์!”
“นี่คือมรดกแห่งชาติ!”
“มวยไทเก๊กสาบสูญไปแล้ว ไม่อาจปล่อยให้มวยสกุลโจวสาบสูญไปอีกได้!”
“เหราอ้ายหมิ่นทำเช่นนี้ เป็นการล้างผลาญทำลายสิ้น!”
“เทียบกับที่เหล่าศิษย์สำนักมวยสกุลโจวได้รับบาดเจ็บ มรดกวิชายุทธ์สิสำคัญที่สุด! เหราอ้ายหมิ่นต้องการทำลายมรดกตกทอดหลายสิบปีของสำนักมวยสกุลโจว นี่มันร้ายแรงยิ่งกว่าสังหารทายาทล้างตระกูลเสียอีก!”
“ทำเกินไปแล้ว!”
“ยอมไม่ได้!”
“การกระทำเช่นนี้ต้องลงโทษสถานหนัก!”
“ประณามเหราอ้ายหมิ่น!”
“ขับไล่เหราอ้ายหมิ่นออกจากยุทธภพ!”
“จะปล่อยให้นางกำเริบเสิบสานต่อไปไม่ได้!”
“ใช่ อย่าปล่อยให้มวยสกุลโจวกลายเป็นเช่นมวยไทเก๊ก!”
“ทุกคนจงลุกขึ้นมารวมตัว! ทำลายวรยุทธ์เหราอ้ายหมิ่น!”
“ทำลายวรยุทธ์เหราอ้ายหมิ่น!”
ทุกคนพ่นคำเกรี้ยวกราด!
ไม่ต้องพูดถึงสำนักมวยสกุลโจว คนสำนักใหญ่นับไม่ถ้วนล้วนโห่ตะโกนพร้อมกัน!
สุดท้าย แม้กระทั่งชาวไร้สำนักและสำนักเล็กบางส่วนก็เห็นแก่ค่าทำขวัญที่โจวเทียนเผิงมอบให้เป็นสินน้ำใจก่อนหน้า เมื่อได้ยินก็ตะโกนตามอย่างไม่รู้สึกรู้สา!
“ปกป้องมรดกแห่งชาติ!”
“สนับสนุนปรมาจารย์โจว!”
“ขับไล่เหราอ้ายหมิ่น!”
“ยุทธภพไม่ต้องการปรมาจารย์อย่างนาง!”
“ใช่ ยุทธภพไม่ต้องการปรมาจารย์อย่างนาง ทุกคนจงลุกขึ้นมา ประณามนางจิ้งจอกเหรา!”
“ประณามนางจิ้งจอกเหรา!”
=*=*=*=*=*=*=*=*=*=*=
(1)五脏六腑 ห้าอวัยวะตันหกอวัยวะกลวง หมายถึง
อวัยวะตันทั้งห้า ได้แก่ หัวใจ ตับ ม้าม ปอด และไต ส่วนอวัยวะกลวงทั้งหก คือ ถุงน้ำดี กระเพาะอาหาร ลำไส้เล็ก ลำไส้ใหญ่ กระเพาะปัสสาวะ อกและช่องท้อง


[Go To Next Chapter]( ./28.md)