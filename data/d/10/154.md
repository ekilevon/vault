##บทที่ 1054 : เดอะแมสก์ซิงเกอร์ถูกตรวจสอบ!
ตอนเที่ยง
ที่บ้าน
จางเย่กำลังกินข้าวอย่างตะกละตะกราม
ส่วนเฉินเฉินกินอิ่มไปนานแล้ว ตอนนี้เธอนำมือถือที่โหลดเพลง ‘ไต้อ๋องสั่งฉันตระเวนเขา’ ซึ่งมีคนอัดไว้บนอินเทอร์เน็ต เดินไปตรงหน้าแม่ของจางเย่ ยื่นมือถือให้ “คุณย่า นี่เพลงที่จางเย่แต่งให้หนู”
แม่ลูบหัวเธอพลางยิ้ม “เพราะมากจ้ะ”
เฉินเฉินหมุนตัว “คุณปู่ นี่เพลงที่จางเย่แต่งให้หนู”
พ่อชูนิ้วหัวแม่โป้งให้ “เพราะมาก ปู่กับย่าของหนูเพิ่งฟังจากวิทยุเมื่อกี้เอง”
เฉินเฉินว่า “หนูก็ร้องที่นั่นเหมือนกัน”
แม่หัวเราะเบาๆ “หนูร้องเก่งกว่าเย่น้อยเยอะเลย!”
เฉินเฉินพยักหน้า “อื้อ”
จางเย่กลับกลอกตาแรง “พวกคุณช่วยรู้สึกผิดสักหน่อยก็ได้นะขอรับ”
แม่จ้องเขา “ก็เสียงแกมันแย่ จะมาร้องเพราะเท่าเฉินเฉินของเราได้ยังไง?”
จางเย่ไหล่ตก “ช่างเถอะ ผมกินเงียบๆ ก็ได้”
“ที่เท่าไรแล้ว?” พ่อเอ่ยถาม
“บนชาร์ตเพลงเหรอ?” จางเย่ยิ้ม “ดูเหมือนใกล้จะที่สองแล้ว”
แม่ฟังแล้วประหลาดใจ “เพิ่งจะไม่กี่ชั่วโมงเองนะ?”
จางเย่กล่าววิเคราะห์ “วันนี้วันเด็กพอดีด้วยน่ะ ดูจากกระแสตอนนี้แล้ว เย็นนี้คงขึ้นถึงชาร์ตอันดับหนึ่งประจำวันได้แน่ แต่ชาร์ตประจำเดือนคงแข่งไม่ไหว อีกสองวัน ‘เดอะแมสก์ซิงเกอร์’ ตอนที่ห้าก็จะฉายแล้ว ถึงตอนนั้นคงมีเพลงออกมาอีกเพียบ”
แต่นั่นก็เพียงพอแล้ว หลายวันมานี้เพราะไม่มีงานและไม่ได้ปรากฏตัวจนชื่อเสียงใกล้จะถูกคนไล่ทัน อย่างน้อยเรื่องนี้ก็พอช่วยดึงคะแนนความนิยมของเขาขึ้นมาได้บ้าง
แล้วตอนนั้นเอง เสียงมือถือดังขึ้น
เป็นมือถือของเฉินเฉิน
เธอรับสาย “ป้าใหญ่”
เหราอ้ายหมิ่น “จางเย่พาไปเที่ยวแล้วหรือ?”
เฉินเฉินตอบรับ “ไปสวนสนุกเมืองหลวงมาค่ะ ได้ร้องเพลงด้วย”
เหราอ้ายหมิ่น “เป็นยังไงบ้าง?”
เฉินเฉิน “พอใช้”
จางเย่แทรกเข้ามา “แค่พอใช้งั้นเรอะ?”
แล้วเฉินเฉินก็ยื่นมือถือมาให้เขา “จางเย่ ป้าใหญ่จะคุยด้วย”
“โอเค” รับมือถือมา แล้วจางเย่ก็กล่าว “รบกวนแล้วนะเหล่าเหรา รับรางวัลหรือยัง?”
ทางปลายสายฟังดูวุ่นวาย คล้ายว่าอยู่ข้างนอก “โดนยกเลิกแล้ว”
จางเย่ “หา?”
เหราอ้ายหมิ่น “ฉันก็ไม่รู้ว่าไอ้บ้าพวกนี้มันอะไรกัน จู่ๆ ก็ถอนรางวัลของนายไปให้คนอื่น ดูเหมือนจะมีคำสั่งลงมา”
ได้ยินเสียงผู้ชายคนหนึ่งแทรก “เฮ้ย ทำไมคุณมาด่ากันล่ะครับ?”
เหราอ้ายหมิ่นตอบกลับไป “ฉันจะด่าแล้วจะทำไม? ให้ฉันถ่อมารับรางวัลตั้งไกล แล้วจู่ๆ มาเปลี่ยนคนงั้นรึ? พวกนายว่างแต่ฉันมีธุระนะโว้ย!”
พอชายคนนั้นได้ยินก็รู้สึกผิดเล็กน้อย “พี่สาว ทำไมคุณถึงอารมณ์ร้ายกว่าจางเย่อีกล่ะนี่”
จางเย่กับเหราอ้ายหมิ่นมีนิสัยคล้ายคลึงกัน ต่างเป็นพวกทำตามใจตัวเอง และเมื่อถึงคราวต้องด่าคนก็ไม่คิดจะเก็บกั๊กสักนิด
จางเย่ “ใจเย็น ใจเย็น ไม่เป็นไร ถอนรางวัลแล้วก็ถอนไปเถอะ คุณรีบกลับมาดีกว่า เด็กรออยู่นะ”
เหราอ้ายหมิ่น “ก็ได้ เดี๋ยวกลับ แต่ขอฝากพวกมันอีกสักสองสามคำ!”
ก่อนจะวาง จางเย่ยังได้ยินเสียงเหราอ้ายหมิ่นดังลอดออกมา “ไปเรียกไอ้คนรับผิดชอบจัดงานของพวกนายมา คิดจะล้อพวกฉันเล่นงั้นรึ?”
ความจริงแล้วรางวัลนี้ไม่ใช่รางวัลใหญ่โตอะไร แต่ดีชั่วก็ยังได้ชื่อว่าเป็นรางวัลจากเขตเทศบาลนครหลวง ชื่อว่ารางวัลอุทิศตนเพื่อรายการวาไรตี้ยอดเยี่ยม ตอนนี้รายการเดอะแมสก์ซิงเกอร์โด่งดังขึ้นทุกที ทางสถานี BTV จึงพยายามต่อสู้อย่างหนักเพื่อมอบรางวัลนี้แก่จางเย่ และเนื่องจากไม่ได้เป็นรางวัลใหญ่มากมาย จางเย่จึงส่งผู้จัดการส่วนตัวไปรับแทน ไม่คิดว่าอยู่ๆ จะถูกยกเลิกกลางคัน ดูจากประสบการณ์ที่คลุกคลีอยู่ในวงการบันเทิงมานาน เรื่องนี้คงต้องมีเบื้องหลังแน่ หรือจะพูดว่า นี่คือสัญญาณของบางอย่างก็ว่าได้
และเป็นไปตามคาด
ไม่กี่นาทีให้หลัง อันดับบนชาร์ตเพลงฮิตก็มีการเปลี่ยนแปลง!
เพลง ‘ไต้อ๋องสั่งข้าตระเวนเขา’ ถูกถอดออก คะแนนความนิยมถูกปิดล็อก แม้ชาวเน็ตจะยังคงสามารถฟังเพลงนี้ได้จากช่องทางอื่น แต่ทว่าค่าคะแนนกลับไม่เพิ่มขึ้นอีกต่อไป ถึงขั้นเพลงหายไปจากชาร์ตเพลง
ผู้คนในเวยป๋อต่างตะลึงกับสิ่งที่เกิดขึ้น
“นี่มันอะไรกัน?”
“ทำไมไม่มีเพลง ‘ไต้อ๋อง’ แล้วล่ะ?”
“หรืออยู่ๆ คะแนนก็ตก?”
“ไม่มีทางน่า! ได้ที่สองแล้วแท้ๆ! อีกนิดก็จะขึ้นที่หนึ่งแล้ว! ถ้าจะตกก็ไม่น่าตกจากที่สองไปร้อยอันดับในเวลาแป๊บเดียวหรอก!”
“ฉันหาดูแล้ว ในร้อยอันดับแรกก็ไม่มี ‘ไต้อ๋อง’ แล้วเหมือนกัน!”
“เชี่ย นี่มันอะไรกันน่ะ?”
“นับคะแนนผิดรึเปล่า?”
“เกิดอะไรขึ้น? ใครก็ได้ช่วยอธิบายที?”
“สหายทั้งหลาย ฉันเพิ่งได้ข่าวมา วันนี้ที่มีการจ่ายรางวัลของเขตเทศบาลนครหลวง รางวัลอุทิศตนเพื่อรายการวาไรตี้ยอดเยี่ยม ที่เดิมทีจะมอบให้กับอาจารย์จางเย่ ปรากฏว่าเมื่อกี้อยู่ๆ รางวัลก็ถูกเปลี่ยนไปให้คนอื่น ดูเหมือนจะมีประกาศมาจากทางกระทรวงวัฒนธรรม ผู้จัดการของจางเย่โต้เถียงกับพวกเขาใหญ่เลย”
“นี่มัน…”
“การแบน?”
“เรื่องสารคดีฝุ่นพิษนั่นยังไม่จบอีกเหรอ?”
“สิ่งที่คิดว่าจะเกิดก็เกิดขึนจนได้?”
“งั้น ‘เดอะแมสก์ซิงเกอร์’ จะกระทบไปด้วยไหม?”
“ใครจะรู้!”
“อาจารย์จางกลายเป็นประเด็นอีกแล้ว!”
“ตอนนี้โฆษณาเบรนโกลด์ของเขาก็ถูกเอาออกแล้ว!”
“อะไรนะ?”
“ฉันมีเพื่อนอยู่สถานีทีวี เพิ่งได้รับประกาศมาเมื่อกี้เอง!”
“เพราะอะไรกัน?”
“ไม่ได้บอกเหตุผล มีแค่ประกาศว่าคำสั่งเปลี่ยนแปลง ให้ปฏิบัติใหม่ แต่ความหมายก็ชัดแล้ว คือให้พวกเขาปลดโฆษณาที่มีจางเย่ออกให้หมด!”
“เพลง ‘จดหมายถึงบ้าน’ ก็ไม่อยู่บนชาร์ตเพลงแล้วล่ะ!”
“เชี่ย นี่มันเพลงเพราะๆ ทั้งนั้นเลยนะ!”
“ไม่เกี่ยวกับเนื้อหาบทเพลงทั้งนั้น ชัดเลยว่าจงใจเล่นงานที่ตัวคน!”
จากนั้น ข่าวร้ายก็ค่อยๆ ทยอยปรากฏ
โทรศัพท์บ้านของจางเย่ดังรัวจนแทบระเบิด!
แม่ตกตะลึง “ทำไมอยู่ๆ พวกนั้นพุ่งเป้ามาที่แกล่ะ?”
จางเย่กล่าวอย่างใจเย็น “มันควรจะเกิดนานแล้ว นี่ก็แค่ล่าช้าไปหน่อยเท่านั้น”
แม่หงุดหงิด “แกยังจะใจเย็นได้อีก?”
“ผมเตรียมใจไว้นานแล้ว” จางเย่ว่า
ใช่แล้ว นี่เป็นเรื่องที่เขารู้มานานแล้ว เพราะอู๋เจ๋อชิงเคยบอกเขาเอาไว้
ในเวลานี้ รวมถึงหลายวันที่ผ่านมานี้ แท้จริงจางเย่ยังคงอยู่ในช่วงถูกแบนมาโดยตลอด ถึงแม้จะไม่ได้ออกมาพูดชัดเจน หรือไม่มีประกาศองค์กรเป็นลายลักษณ์อักษร แต่ในทางปฏิบัติจางเย่ก็นับว่าถูกแบนมาได้เกือบสองเดือนแล้ว ที่ก่อนหน้านี้ไม่มีความเคลื่อนไหวอะไรมากนัก เป็นเพราะนี่คือเรื่องใหญ่ที่เหล่ามวลชนพูดถึงและจับตามองอย่างกว้างขวาง ถือเป็นช่วงเวลาสุ่มเสี่ยง ประเด็นนี้จึงยังไม่ถูกแตะต้อง ซึ่งถ้าหากจางเย่เก็บตัวสงบสเงี่ยมต่อไปเช่นนี้ มีคุณอู๋อยู่ทั้งคน รอจนเวลาผ่านไปอีกเดือนสองเดือน เรื่องราวก็จะผ่านเลยไปเอง ตัวจางเย่ไม่ใช่คนไม่รู้ความ ย่อมกระทำในสิ่งที่ควรทำ แต่ทว่าวันนี้ จางเย่ผู้ซึ่งอยู่เงียบๆ มาได้เดือนกว่า กลับออกผลงานใหม่อีกครั้ง และพริบตาเดียวก็ติดชาร์ตเพลงฮิตอันดับต้นๆ แล้ว กระแสของเขาดุเดือดเกินไป จึงส่งผลให้เกิดผลสะท้อนกลับอย่างรุนแรงเช่นกัน
กริ๊ง กริ๊ง กริ๊ง
โทรศัพท์ของโจ๊กเกอร์ดังขึ้น
หานฉีพูดด้วยเสียงร้อนรน “อาจารย์คะ มาที่สถานีสักครู่จะได้รึเปล่าคะ?”
จางเย่ดัดเสียงก่อนจะกล่าว “มีเรื่องหรือ?”
หานฉี “มีคนจากกระทรวงวัฒนธรรมกับพวกผู้จัดการองค์กรสังคมมาหาค่ะ ผู้กำกับหูให้ฉันติดต่อคุณ นักร้องท่านอื่นเองก็กำลังมาแล้ว”
จางเย่ตอบ “เดี๋ยวผมไป”
……
 
สถานี BTV
ที่ห้องประชุมแห่งหนึ่ง
พวกหน้ากากดอกไม้ต้องฝน หน้ากากไม้ใกล้ฝั่ง หน้ากากวันเวลาล้วนมากันพร้อมแล้ว ยังมีอีกสองหน้ากากใหม่นั่งรวมอยู่ด้วย ทั้งหมดต่างสวมหน้ากากนั่งอยู่ในห้องประชุม โจ๊กเกอร์เป็นนักร้องหน้ากากคนสุดท้ายที่มาถึง
ไม่นานนัก หูเฟยก็เข้ามาพร้อมด้วยกลุ่มคนราวสิบกว่าคน แต่ละคนล้วนสวมใส่ชุดสูท เดินเข้ามาจนในห้องกลายเป็นแออัด ก่อนปิดขบวนด้วยรองหัวหน้าสถานี BTV เป็นคนสุดท้าย
หูเฟยกล่าว “ผมขอแนะนำให้ทุกคนรู้จัก”
ทั้งประธานสมาคมโทรทัศน์
ผู้กำกับการขององค์กรวัฒนธรรม
เจ้าหน้าที่บังคับใช้กฎหมายสังกัดกระทรวงวัฒนธรรม
จากนั้น คนที่นั่งอยู่บนเก้าอี้รับรองแขกระดับสูงก็กล่าวขึ้น
“เป็นเกียรติที่ได้พบนักร้องทุกท่านในวันนี้ รายการของพวกคุณไม่เลว ผมชอบดูมาก แต่มีปัญหาบางอย่างที่ผมอยากพูดสักหน่อย ผมรู้สึกว่าบทเพลงของนักร้องบางคนให้ความรู้สึกในแง่ลบเกินไป นับว่าไม่ค่อยสร้างสรรค์นักสำหรับรายการที่โด่งดังไปทั่วประเทศ และมีผู้ชมหลักหลายล้าน ตรงจุดนี้ผมอยากให้ควรระวัง ตอนนี้ทาง SARFT (สมาคมสื่อฯ) กำลังร่างข้อตกลงเกี่ยวกับการเซ็นเซอร์ชื่อเพลงหรือชื่อละครภาพยนตร์ที่มีความสุ่มเสี่ยง ซึ่งต่อไปก็จะใช้หลักนี้เป็นเกณฑ์ ซึ่งผมคิดว่าเป็นเรื่องสมควรแล้ว มีบางเรื่องบางอย่างที่จำเป็นต้องเซ็นเซอร์อย่างเด็ดขาดจริงๆ ทั้งหมดนี้เพื่อให้ความเคารพต่อวัฒนธรรมอันดีงาม และเป็นการชี้นำประชาชมไปในทางที่ถูกต้องสมควร”
มีเสียงคุยกันจอแจเป็นระลอก
สุดท้ายคนเหล่านั้นก็ยกโขยงจากไป เพื่อทำการสำรวจตรวจสอบต่อ
รองหัวหน้าสถานีตามพวกเขาไป ในขณะที่หูเฟย โหวเกอ กับพวกเสียวหลวี่อยู่ตรงนี้
วันเวลาถาม “ผู้กำกับหู นี่หมายความว่ายังไงครับ?”
นักร้องที่มาใหม่ก็เอ่ย “จะร้องเพลงสักเพลงก็ไม่มีอิสระแล้ว?”
ไม้ใกล้ฝั่งพูดขึ้นบ้าง “ต้องร้องเพลงสร้างสรรค์โลกสวย จะมีเพลงรักสักกี่เพลงที่โลกสวย? นี่ไม่ไร้สาระไปหน่อยหรือคะ? ต่อไปนี้ก็ร้องเพลงรักไม่ได้เลยสิ?”
หูเฟยโบกมือ “ไม่ร้ายแรงขนาดนั้น สัปดาห์นี้ทุกคนเลือกเพลงระวังหน่อยก็พอ อย่าเลือกเพลงแบบหลีอวี้คราวก่อนก็พอ อย่างนั้นน่าจะไม่เป็นไร”
ดอกไม้ต้องฝน “อย่าว่าแต่เพลงรักเลย ตอนนี้เพลงเด็กก็ร้องไม่ได้”
วันเวลาเห็นด้วย “เพลงเด็กของจางเย่ยังถูกถอดออกจากชาร์ตเพลงเลย”
โหวเกอกล่าว “เรื่องนี้อยู่ที่ผู้กำกับจาง พวกคุณไม่เป็นไรหรอกครับ”
ดอกไม้ต้องฝนมองเขา “ที่พวกสมาคมต่างๆ กับกระทรวงวัฒนธรรมมาคราวนี้ ก็เพราะจางเย่ใช่ไหม?”
หูเฟยถอนหายใจ
วันเวลาถาม “ครั้งนี้เป็นการกระทำของสมาคมสื่อฯ หรือว่า?”
หูเฟยตอบ “ไม่ใช่ฝีมือของสมาคมสื่อฯ”
วันเวลาผ่อนลมหายใจ “งั้นก็ค่อยยังชั่ว”
หน้ากากที่มาใหม่ถามอย่างแปลกใจ “ครั้งนี้ทำไมไม่มีสมาคมสื่อฯ? เมื่อก่อนทั้งคำสั่งแบนศิลปิน ทั้งการตรวจสอบรายการ ก็เป็นหน้าที่ของสมาคมสื่อฯ ไม่ใช่เหรอ?”
หูเฟยนิ่งคิด แล้วส่ายหน้า “เรื่องนี้ผมเองก็ไม่แน่ชัด ยังไงทุกคนก็ระวังกันไว้เถอะ วันเด็กแล้ว ความจริงสัปดาห์นี้ร้องเพลงเด็กก็ดีเหมือนกัน”
เพลงเด็ก?
นักร้องแต่ละคนหันมองหน้ากัน
โจ๊กเกอร์นั่งอยู่ตรงนั้น ไม่ได้พูดอะไรเลยตั้งแต่ต้นจนจบ
เพราะเขาไม่รู้ว่าควรจะพูดอะไร อยากจะเอ่ยขอโทษ ก็พูดไม่ออก เรื่องนี้ความจริงสาเหตุก็มาจากเขา เพราะครั้งก่อนเขาล่วงเกินคนมากมายเกินไป ดังนั้นต่อให้ครั้งนี้มีอู๋เจ๋อชิงคอยสนับสนุนอยู่ที่ SARFT ต่อให้ SARFT ไม่มายุ่งกับเขาแล้ว ก็มีหัวหน้าหน่วยงานอื่นอยากจะมากดดันไม่ให้จางเย่หวนกลับมาอยู่ดี!
ทุกอย่างล้วนเป็นเหตุผลเข้าใจได้
ทุกอย่างล้วนอยู่ในการคาดเดา
ไม่ว่าจะคิดอย่างไร เรื่องราวก็ดูเหมือนจะออกมาในรูปนี้อยู่ดี จางเย่รู้ตัวในจุดนี้ อย่างไรก็ตามจางเย่ยังมีท่าทีสงบเยือกเย็น แม้ในใจจะเต็มไปด้วยคลื่นอารมณ์ปั่นป่วนที่ไม่อาจอธิบาย แต่ก็ได้แค่ระบายลมหายใจหนักอึ้งออกมาเท่านั้น เขาทั้งรู้สึกผิดหวัง และรู้สึกสิ้นไร้เรี่ยวแรง!
 


[Go To Next Chapter]( ./155.md)