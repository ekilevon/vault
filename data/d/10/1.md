##บทที่ 901 : ระดับ A?
วันต่อมา
ตอนเช้าตรู่วันที่สองของตรุษจีน
จางเย่ที่นอนจนเต็มอิ่มตื่นขึ้นมาด้วยตัวเอง พอมองนาฬิกาเขาก็มุดออกมาจากผ้าห่ม อ้าปากหาว ก่อนตะโกนไปที่ห้องนั่งเล่นว่า "แม่กินอะไรอยู่น่ะ?"
เสียงของแม่ดังลอดเข้ามา
"ตื่นแล้วรึ?"
"อือ"
"กินเกี๊ยว"
"ไส้อะไรอ่ะ?"
"ไส้กุยช่าย อยากกินไหม?"
"เฮ้อ ก็พอกินได้"
"แค่พอกินได้เรอะ? แกจะกินหรือไม่กิน!"
พูดจาไร้สาระกันไปสองสามประโยค จางเย่ก็หยิบถุงเท้ามาสวม แล้วหยิบโทรศัพท์ที่ปิดเครื่องชาร์จแบตไว้ตั้งแต่เมื่อคืนมาเปิด เมื่อวานมีเรื่องวุ่นวายเยอะเกินไป ข่าวก็เยอะเกินไป เพื่อนแต่ละคนกระหน่ำโทรมาจนสุดท้ายจางเย่รับสายไม่ไหว เลยปิดมือถือก่อนเข้านอน ผลคือเช้านี้เพิ่งจะเปิดโทรศัพท์ ก็มีข้อความเด้งเข้ารัวๆ จำนวนนับไม่ถ้วน ทั้งหมดถูกส่งมาหลังเที่ยงคืน แถมแต่ละข้อความยังชวนสับสน จับต้นชนปลายไม่ถูกจนจางเย่มึนงง
ข้อความจากต่งซานซาน “เมื่อคืนนายโคตรแซ่บจริงๆ ขอแสดงความยินดีด้วยนะเพื่อนร่วมชั้น”
ข้อความจากอวี๋อิ่งอี๋ “จางเอ้อร์ ยินดีด้วยนะ! ที่นายทำศึกกำราบคนเมื่อคืนฉันได้ดูทั้งหมดแล้ว ยอดเยี่ยมมาก!”
เหยาเจี้ยนไฉ “ทำไมปิดเครื่องล่ะเนี่ย? ฮ่าๆๆๆๆ นายนี่แม่งสุดยอด ยกทัพถล่มด่าครั้งนี้ไม่ได้รบราเสียเปล่าเลย ชื่อเสียงของนายนับว่าสั่งสมมาจากการด่าจริงๆ!”
โหวเกอ “อาจารย์จาง ขอแสดงความยินดีด้วยนะ”
ฟ่านเหวินลี่ “ถึงตอนนี้จะยังไม่รู้ตัวเลขที่แน่นอน แต่ก็ขอแสดงความยินดีกับคุณก่อนแล้วกัน”
เฉินกวง “รอข้อมูลออกมาก่อน พวกเราทีมงานเก่าจากเดอะวอยซ์ต้องขอให้คุณเลี้ยงข้าวสักมื้อแล้วล่ะ”
ยินดี?
แสดงความยินดีเรื่องอะไร?
รอข้อมูลออกมาอะไร?
จางเย่ฟังไม่เข้าใจ จึงตอบกลับไปว่า “หมายความว่ายังไง? นี่พวกนายพูดถึงอะไรกัน?”
แต่คนพวกนั้นอาจนอนดึกเลยยังไม่มีใครตื่น โทรศัพท์เลยไม่มีความเคลื่อนไหวอะไรอยู่นาน จางเย่เองก็ไม่ได้อยากจะโทรปลุกพวกเขา พอเขาตื่นนอนแล้วก็แปรงฟัน จากนั้นก็ไปกินข้าว
เฉินเฉินถือโทรศัพท์ใหม่กำลังเล่นเกมอยู่
จางเย่นั่งลง แล้วตบหัวเธอหนึ่งที “เอาแต่เล่นอยู่ได้!”
เฉินเฉินเมินเขา แต่หันไปพูดทางห้องครัวทันทีว่า “คุณย่า จางเย่ตบหัวหนู”
จางเย่ทั้งฉิวทั้งขัน "เฮ้ นี่เธอรู้จักฟ้องแล้วงั้นเหรอ?"
เฉินเฉินมองเขา "....เหอๆ"
"ทำอะไรน่ะ?" แม่พลันปรากฏตัวขึ้นพร้อมกับหม้อเกี๊ยวร้อนๆ มองจางเย่ตาขวาง "อย่าตบหัวเด็กสิ ระวังฉันจะตีแกบ้าง"
จางเย่หมดคำพูด "ก็เธอเอาแต่เล่นเกมทุกวัน"
ประโยคเดียวของแม่ทำให้จางเย่ถึงกับสำลัก "ก็ยังดีกว่าแกที่เที่ยวไปทะเลาะกับชาวบ้านเขาทุกวี่ทุกวัน!"
จางเย่ "..."
แม่ยังโวยต่อ "เมื่อคืนก็ไปตีกับวงการกีฬามารึ?"
จางเย่ร้องอืมคำหนึ่ง
เฉินเฉินเบะปาก "จางเย่ นายนี่มันเด็กน้อยจริงๆ"
"ดูสิ" แม่พูด "เฉินเฉินยังรู้จักคำว่าเด็กน้อยเลย แต่แกโตจนหมาเลียก้นไม่ถึงขนาดนี้แล้วกลับยังรู้ความสู้เด็กเขาไม่ได้ รู้จักแต่ทะเลาะกับคนอื่น!"
จางเย่ตอบงึมงำ "ผมทำไปเพราะงานหรอกน่า"
ตอนนั้นเองมีเสียงกุญแจดังขึ้น ประตูเปิดออก พ่อของเขาเพิ่งกลับมาจากข้างนอก
จางเย่หันไปมอง "พ่อ ไปไหนมา?"
"ออกไปซื้อหนังสือพิมพ์" ในมือของพ่อถือหนังสือพิมพ์กองหนาอยู่หนึ่งกอง
จางเย่ร้อง "พ่อไปเหมามาเหรอ?"
พ่อเดินเข้ามาในห้อง ถอดรองเท้าออกพลางพูด "ฉบับไหนมีข่าวของแกพ่อก็ซื้อมาหมดนั่นแหละ วันนี้ มีหนังสือพิมพ์กว่ายี่สิบฉบับเขียนข่าวถึงแก พ่อก็ซื้อมาทั้งหมด"
จางเย่กล่าว "ขอผมดูหน่อย"
แต่โดนแม่เอ่ยเร่ง "กินข้าวก่อน เกี๊ยวเย็นหมดแล้ว!"
จางเย่ก็เลยมือหนึ่งถือหนังสือพิมพ์ อีกมือคีบเกี๊ยวเข้าปาก กินไปด้วยอ่านไปด้วย แต่พอกวาดตามองข่าวเท่านั้น จางเย่ก็ขำพรวดจนแทบจะสำลักเกี๊ยวในปาก!
‘รายการคืนส่งปีของปักกิ่งได้เรตติ้งอันดับหนึ่งเป็นครั้งแรก!’
‘‘จดหมายถึงบ้าน’ ขึ้นอันดับหนึ่งบนชาร์ตเพลงฮิต!’
‘ละครตลกของจางเย่และเหยาเจี้ยนไฉได้รับคำยกย่องอย่างสูง ผู้ชมในห้องส่งถึงกับหลั่งน้ำตา!’
‘ทีมปิงปองถูกจัดการอย่างสาสม!’
‘สงครามฝีปากที่ยิ่งใหญ่ที่สุดแห่งปีเปิดฉากแล้วเมื่อคืนนี้!’
‘จางเย่โต้เถียงกับวงการกีฬา! สะท้านฟ้าสะเทือนดิน! ’
‘เมื่อคืนเว็บบอร์ดกีฬาพ่ายแพ้อย่างสิ้นท่า!’
‘เว็บบอร์ดของถังต้าจางโดนลูกหลง ‘เจ็บตัว’ ไปด้วย!’
‘จางเย่กล่าว "อุ๊ย ฉันโดนแฮกไอดีแหละ!”’
‘แฮกเกอร์ตกเป็นแพะรับบาปอย่างอยุติธรรมที่สุดในประวัติศาสตร์!’
‘จนบัดนี้ SARFT ก็ยังไม่ออกคำสั่งลงโทษ!’
ทั้งหมดนี้ล้วนเป็นเรื่องที่เกิดขึ้นในหนึ่งวัน หนังสือพิมพ์ทั่วไปอัปเดตข่าวสารได้ไม่เร็วนัก ตอนที่จางเย่แสดงละครตลกที่สถานีโทรทัศน์ดาวเทียมนครหลวงเมื่อคืน หนังสือพิมพ์ฉบับเมื่อวานก็ตีพิมพ์ออกมาแล้ว เมื่อเทียบกันแล้วข่าวสารในอินเตอร์เน็ตอัปเดตไวกว่ามาก ส่วนหนังสือพิมพ์แบบดั้งเดิมต้องรอจนเป็นฉบับของเช้าวันนี้ ถึงจะค่อยลงข่าวของเรื่องในรายการคืนส่งปีเมื่อวาน
พอเปิดทีวี ก็เห็นข่าวเรื่องของจางเย่
"เมื่อคืน หลังวงการเซี่ยงเซิงออกมาส่งเสียงประนามจางเย่ วงการกีฬาก็เปิดศึกกับจางเย่ต่อ ทั้งโค้ชและนักกีฬาจำนวนมาก เช่นหลิวอีเฟิง หานลี่ หลี่ฉี ถังเหอชางและคนอื่นๆ ต่างก็ออกมาประนามแต่ละคน สงครามฝีปากครั้งนี้กินพื้นที่ทั่วทั้งเวยป๋อ รวมไปถึงเว็บบอร์ดที่เกี่ยวข้องอีกสิบกว่าแห่ง..."
กริ๊ง กริ๊ง กริ๊ง
เสียงโทรศัพท์ดังขึ้น
เป็นผู้กำกับรายการคืนส่งปีของสถานี BTV ฉางเสี่ยวเลี่ยง
หลังจากรีบกลืนเกี๊ยวอย่างรีบร้อน จางเย่ก็รับโทรศัพท์ด้วยความกระอักกระอ่วน "ครับ ผู้กำกับ"
ที่ปลายสาย เสียงหัวเราะของฉางเสี่ยวเลี่ยงดังขึ้นอย่างสดใส แค่ฟังก็รู้ว่าพลังงานของคนคนนี้เปี่ยมล้นแค่ไหน "ฮ่าๆๆๆ อาจารย์จาง ตื่นแล้วเหรอ"
จางเย่วางตะเกียบลง "ครับ กินข้าวอยู่"
ฉางเสี่ยวเลี่ยงพูดเข้าประเด็นทันที "เรตติ้งรายการเมื่อคืนของพวกเราออกมาแล้วนะ!"
"เป็นยังไงบ้างครับ?" อันที่จริงจางเย่เห็นจากในหนังสือพิมพ์แล้ว
ฉางเสี่ยวเลี่ยงตอบ "ที่หนึ่งอย่างไม่ต้องสงสัยเลย ทั้งยังมากกว่าเรตติ้งของเหลียวหนิงที่ได้อันดับสองตั้งเยอะ ที่สามคือช่อง Mango ที่สี่คือช่องตงฟาง ที่ห้าคือช่องของเจ้อเจียง"
จางเย่ผุดยิ้ม "นั่นวิเศษไปเลย"
ฉางเสี่ยวเลี่ยงตอบ "นายดูเรตติ้งรายการตัวเองหรือยัง?"
"ออกมาแล้วเหรอครับ?" จางเย่กล่าวอย่างสนใจ
ฉางเสี่ยวเลี่ยงร้องอืม แล้วทอดถอนใจ "เรตติ้งรายการทั้งสองรายการของนาย จะเป็นในรายการคืนส่งปีของ BTV หรือแม้แต่รายการคืนส่งปีทั้งหมด ก็ยังเป็นอันดับสูงที่สุด เซี่ยงเซิง ‘ทุกอย่างดีหมด’ เรตติ้งทั้งประเทศคิดเป็นสามจุดเจ็ดเจ็ดเปอร์เซ็นต์ ‘จัดไป’ เรตติ้งทั้งประเทศคิดเป็นสี่จุดศูนย์หนึ่งเปอร์เซ็นต์ ทำลายสถิติรายการคืนส่งปีของปีก่อนหน้านี้ทั้งหมดเลย! คุณยังไม่รู้สินะ หลังคนในวงการเห็นเรตติ้งของคุณ ก็ช็อกกันไปครึ่งค่อนวัน เสียใจที่ปีนี้ไม่ได้เชิญคุณไปรายการคืนส่งปี!"
จางเย่เองก็ตกใจ "ทำไมถึงสูงขนาดนี้?"
ควรทราบว่า รายการ ‘ปลายลิ้น’ ที่ได้รับความนิยมขนาดนั้น เรตติ้งทั้งประเทศที่สูงที่สุดคือ 2.98% แต่รายการจางเย่ในคืนส่งปีช่อง BTV กลับทะลุไปถึง 4 อย่างไม่คาดฝัน? ถึงเรตติ้งนี้จะไม่มีทางเทียบชั้นกับเรตติ้งรายการคืนส่งปีช่อง CCTV ซึ่งมักจะมีเรตติ้งอยู่ที่สิบกว่าถึงยี่สิบสามสิบเปอร์เซ็นต์ ถึงแม้จะถูกคนก่นด่าแค่ไหน รายการไม่สนุกแค่ไหน รายการคืนส่งปีของ CCTV ก็ยังเป็นรายการคืนส่งปีของ CCTV ที่ตำแหน่งไม่มีวันถูกสั่นคลอนตลอดกาล แต่ว่ากับรายการของช่องอื่นนั้น เรตติ้งรายการทั้งสองของจางเย่เรียกได้ง่ายๆ ว่าเป็นการฝืนลิขิตฟ้า ท่วมท้นปฐพี ไร้ผู้ต่อกร!
"ชนะเรตติ้งอันดับหนึ่งแล้ว!" ฉางเสี่ยวเลี่ยงถอนหายใจ "ฉันน่ะ หน้าที่การงานในปีนี้ล้วนประสบความสำเร็จอย่างราบรื่น ไม่ทำให้ผู้อำนวยการช่องที่เชื่อใจและคาดหวังในตัวเราต้องผิดหวัง!"
จางเย่เอ่ย "ยินดีกับผู้กำกับด้วยนะครับ"
ฉางเสี่ยวเลี่ยงตะลึงไปแวบหนึ่ง ก่อนยิ้มกล่าว "คุณยังจะมาแสดงความยินดีกับฉัน? ฉันต้องแสดงความยินดีกับคุณถึงจะถูก"
จางเย่พลันนึกอะไรออก พูดว่า "จริงสิ เมื่อเช้ามีคนกลุ่มหนึ่งมาแสดงความยินดีกับผม แต่พวกเขาพูดเรื่องอะไรก็ไม่รู้ ผมอ่านอยู่ครึ่งวันก็ไม่เข้าใจ"
"นี่คุณยังไม่รู้อีกเหรอ?"
"รู้อะไรเหรอครับ?"
"คุณยังไม่ได้ดูทำเนียบศิลปินใช่ไหม?"
"เอ่อ เมื่อคืนด่าเสร็จก็นอนเลย ไม่ได้ดู"
"งั้นก็ไปดูซะ ฉันคิดว่าคุณห่างจากระดับ A ไม่ไกลแล้วล่ะ"
"หา?"
หลังวางโทรศัพท์ จางเย่ก็รีบกลับไปดูทำเนียบดาราที่อัปเดตใหม่ตอนเที่ยงคืน กวาดมองรอบหนึ่ง ไม่เจอชื่อของตน แต่กลับเจอประกาศข่าวสารที่เขียนเอาไว้ว่า ‘จางเย่ : กำลังรอการตัดสินใจ’
จำเป็นต้องตัดสินใจด้วย?
ป่านยี้ยังไม่ออกมาอีกเหรอ?
จางเย่กะพริบตา และพลันตระหนักได้ขึ้นมาในตอนนั้นเอง เขาเข้าใจแล้วว่าทำไมใครๆ ถึงมาแสดงความยินดีกับเขา
ระบบการจัดอันดับของโลกนี้ แม้จะนับว่าสมบูรณ์เพียบพร้อมที่สุด เป็นระบบอัตโนมัติที่จะนับรวมปริมาณคอมเมนต์ของดารา ความฮ็อตฮิตของคอมเมนต์ คุณค่าของผลงาน การชนะรางวัลต่างๆ มาเป็นพื้นฐานการให้คะแนน จากนั้นก็คิดออกมาเป็นคะแนนรวมของดาราแต่ละคน แล้วจึงค่อยเข้าสู่กระบวนการจัดอันดับอีกที แต่สุดท้ายคอมพิวเตอร์ก็ยังเป็นคอมพิวเตอร์ บางครั้งก็ผิดพลาดได้ เช่น เมื่อก่อนก็มีหลายครั้งที่ศิลปินระดับ C ระดับ D ตะเกียดตะกายจนชนะรางวัลในรายการคืนส่งปี และถูกโปรโมตเป็นดาราระดับ B อย่างรวดเร็ว ระบบจึงค้างไป เพราะความนิยมที่เพิ่มขึ้นสูงอย่างฉับพลัน ทำให้ระบบรับไม่ไหว จึงต้องโชว์ข้อความว่าเรื่องลำดับยังต้องรอตัดสินใจก่อน และค่อยให้เจ้าหน้าที่มายืนยันข้อมูลที่ระบบคำนวนอีกทีในวันรุ่งขึ้น
อย่างไรก็ตาม การรอตัดสินใจเรื่องอันดับนี่ถือเป็นเรื่องดีมาก เพราะนี่ก็หมายความว่าเมื่อวานความนิยมและข้อมูลคะแนนของจางเย่พุ่งสูงมาก หลังจากให้เจ้าหน้าที่ตรวจสอบยืนยันแล้ว อันดับของเขาจะต้องพุ่งพรวดแน่นอน!
ก่อนหน้านี้ตำแหน่งของจางเย่คืออันดับสี่ของดาราระดับ B เขาเพิ่งจะได้ขึ้นเป็นอันดับสี่ ยังมีระยะห่างกับอันดับสามค่อนข้างมาก บนทำเนียบดาราระดับ B โดยเฉพาะศิลปินแนวหน้านั้นมีระยะห่างที่ต้องใช้ค่าชื่อเสียงและความนิยมของผู้คนมาถมอย่างมหาศาล!
ค่าชื่อเสียงครั้งนี้เพิ่มขึ้นค่อนข้างเร็ว จะเพิ่มขึ้นกี่อันดับกันนะ?
ถึงอันดับสามของระดับ B?
หรืออันดับสอง?
หรือว่าอาจจะถึงอันดับหนึ่ง?
กระทั่งอาจจะ....
จางเย่ตื่นเต้นไม่หยุด ถึงกับไม่กล้าคิดต่อแล้ว "พ่อ แม่ ผมอยากพูดอะไรกับพ่อแม่หน่อย ฮ่าๆ ความนิยมของผมเพิ่มขึ้นแล้ว แถมไม่แน่ว่าจะพุ่งพรวดเลยด้วย!" เขาเอ่ย
แม่เองก็ตื่นเต้นขึ้นมา "นี่หลอกกันหรือเปล่า?"
พอพ่อได้ยินก็ถึงกับไร้คำพูดไปชั่วขณะ "ทะเลาะกับคนอื่นนี่สามารถเพิ่มความนิยมได้ด้วยหรือ?"
"คุณอย่าลืมสิ" แม่พูดบ้าง "ที่ลูกของเราก้าวจากดาราระดับ C มาเป็นระดับ B ตอนนั้นก็ไม่ใช่ว่าเพราะด่าคนเหรอ?"
พ่อ "...เหมือนจะจริง"
จางเย่ตอบ "เมื่อวานผมยังเล่นรายการไปสองรายการ เซี่ยงเซิงบทหนึ่ง ละครตลกอีกบทหนึ่ง เรตติ้งทั้งหมดถึงกับกลายเป็นสถิติในตำนานของรายการคืนส่งปีของทุกช่อง! จะมาจากแค่เรื่องด่าคนได้ยังไง?"
เฉินเฉินที่กำลังกินเกี๊ยวเงยหน้าขึ้นมองเขา "เหอๆ"
แม่พูด "แล้วเมื่อไหร่ผลจัดอันดับนี่จะออกมาล่ะ?"
จางเย่ตอบ "น่าจะใกล้แล้วล่ะ คงจะสักช่วงกลางวัน"
แม่ยิ่งคิดยิ่งดีใจ ยิ่งคิดยิ่งตื่นเต้น "ก่อนหน้านี้แกอยู่อันดับสี่ของระดับ B ใช่ไหม นี่ไม่ใช่ว่าใกล้จะขึ้นไประดับ A แล้วเหรอ?"
……
ในเวลาเดียวกัน
โลกภายนอกก็กำลังติดตามเรื่องอันดับบนทำเนียบดาราของจางเย่!
นักข่าวล้วนจดจ่อรอคอย!
ดารามากมายในวงการบันเทิงต่างจับจ้องไม่วางตา!


[Go To Next Chapter]( ./2.md)