##บทที่ 959 จางเย่ ปะทะ หยางซู!
ไทเก๊ก?
หยางซู?
คำพูดนี้ทำเอาจางเย่ตกใจ!
ในโลกใบนี้นอกจากตนเองแล้ว ยังมีคนเป็นมวยไทเก๊กอยู่อีก? จากปฏิกิริยาของคนในยุทธภพ จางเย่กับเหล่าชาวยุทธ์ก็คิดมาตลอดว่า มวยไทเก๊กได้สาบสูญไปกว่าร้อยปีแล้ว! ไม่มีทางที่จะมีผู้สืบทอดไทเก๊กปรากฏตัวได้อีก ดังนั้นตอนที่จางเย่ใช้วิชามวยไทเก๊กในงานประลองยุทธ์ ทุกคนจึงทำหน้าเหมือนเห็นผี ตกใจอย่างกับอะไรดี ไม่มีใครกล้าเชื่อว่าเป็นเรื่องจริง!
แต่ตอนนี้กลับโผล่มาอีกหนึ่ง?
เป็นมวยไทเก๊กอีกคน?
แถมเป็นเด็กสาวคนหนึ่ง?
ซ้ำยังแซ่หยาง?
แซ่สกุลนี้ ทำให้จางเย่หัวใจกระตุกวูบ เขารู้มาว่า มวยไทเก๊กในโลกเดิมปัจจุบันของเขานั้นสืบทอดมาจากไทเก๊กตระกูลเฉิน และแม้จะมีท่วงท่าที่แตกต่าง แต่หัวใจสำคัญของไทเก๊กตระกูลหยางกับไทเก๊กตระกูลเฉินก็ไม่ได้แยกขาดจากกัน นักพรตจางซันเฟิงที่เชื่อกันว่าเป็นปรมาจารย์ผู้ให้กำเนิดมวยไทเก๊กก็กล่าวว่าเป็นเพียงตำนานอ้างอิงในภาพยนตร์หรือสารคดีเท่านั้น ยังไม่มีหลักฐานยืนยันแน่ชัด แต่ทว่า อาจจะเป็นอุบัติเหตุ หรืออาจจะเป็นความบังเอิญ ที่ปรมาจารย์ไทเก๊กจ้าวยุทธจักรเมื่อร้อยปีก่อนผู้ทำให้ไทเก๊กโด่งดังเป็นที่รู้จักของโลกใบนี้ ก็แซ่หยาง!
จางเย่กล่าวน้ำเสียงประหลาดใจ “เธอเป็นวิชาไทเก๊ก?”
“แน่นอน” หยางซูมองเขา
จางเย่รีบถาม “เธอเรียนมาจากใคร?”
หยางซูกล่าวตรงๆ “ไม่ขอตอบ”
จางเย่มองเธออย่างไม่เชื่อ “โกหกใช่ไหม?”
ทุกวันนี้ มีพวกต้มตุ๋นอยู่มากมายนัก
หยางซูได้ฟัง สายตาก็ยิ่งเย็นชาขึ้น “นักต้มตุ๋นอย่างนาย ยังมีหน้ามาหาว่าฉันโกหกอีก?”
“เชี่ย ทำไมฉันกลายเป็นนักต้มตุ๋นไปได้ล่ะ?” จางเย่พูดไม่ออก
หยางซูประณาม “นายหลอกลวงทุกคนที่งานชุมนุมใหญ่แลกเปลี่ยนศิลปะการต่อสู้ ทำให้ทุกคนคิดว่านายฝึกวิชามวยไทเก๊ก แบบนี้ยังไม่ใช่นักต้มตุ๋นอีกหรือ? นายจะมารู้มวยไทเก๊กได้ยังไง!”
จางเย่จนปัญญา
เธอก็แค่ไม่รู้นี่หว่า ก็คนโลกนี้ไม่มีความเข้าใจอะไรเกี่ยวกับมวยไทเก๊กเลย ถ้าเป็นในโลกเดิมของเขา ลองเธอไปสุ่มจับอาม่าอาแปะตามถนนมาสักคน แม่งก็รำมวยไทเก๊กเวอร์ชันเพื่อสุขภาพให้เธอดูได้ทั้งนั้น แบบนั้นเธอจะไม่ตกใจตายเลยเรอะ?
จางเย่ได้แต่ถาม “งั้นที่เธอมาหาฉันวันนี้ มีธุระอะไร?”
หยางซูลูบหางม้าของตนทีหนึ่ง กล่าวเสียงดังชัด “จางเย่ การกระทำของนายหยามเกียรติมวยไทเก๊ก ฉันขอท้าประลองกับนาย!”
จางเย่อึ้ง “ประลอง?”
“กล้ารับคำท้าหรือไม่?” หยางซูถาม
จางเย่ยักไหล่ “เรื่องอะไรต้องสู้กันด้วย?”
หยางซูน้ำเสียงเหี้ยมหาญเปี่ยมคุณธรรม “เพราะฉันจะเปิดโปงนาย!”
จางเย่ไม่รู้ควรพูดอะไรดีแล้ว ความจริงเขาเองก็แปลกใจกับหญิงสาวที่อยู่ตรงหน้าว่าเธอเป็นมายังไงกันแน่ เป็นไปได้หรือที่เธอจะรู้วิชามวยไทเก๊กจริงๆ?
หยางซูกล่าวอีก “ฉันจะตามหานายตั้งแต่ตอนที่นายถ่ายหนังเรื่องนั้นแล้ว อาศัยท่าทางไทเก๊กที่ลือกันไม่กี่ท่า ก็กล้าไปถ่ายหนัง? กล้าเรียกว่าเป็นมวยไทเก๊ก? น่าขำ! นายทำให้มวยไทเก๊กแปดเปื้อน!”
คิดอยู่นาน จางเย่ก็พูด “โอเค ประลองกันสักสองกระบวนท่าก็ไม่มีปัญหา แต่ที่นี่ไม่ได้ นี่มันที่ทำงานฉัน ขืนสู้กันเรื่องใหญ่แน่ ห้องนี้ก็ไม่เก็บเสียง เอาอย่างนี้ ฉันจะพาเธอไปที่หนึ่ง ที่นั่นคนน่าจะโอเค”
หยางซูกล่าวเบาๆ “นำทางได้”
“ไป” จางเย่ดึงประตูเปิดแล้วเดินออกไป “ขึ้นรถฉัน”
เขาเองก็ไม่รู้ว่าจะกลับมาทันเวลางานตอนบ่ายไหม จางเย่จึงโทรรายงานเหยียนเทียนเฟย ขอลาล่วงหน้าเอาไว้ก่อน แล้วจึงขับ BMW ออกไป
บนรถ
หยางซูมองสำรวจไปรอบๆ “นายรวยหรือ?”
จางเย่บอก “พอมีพอกิน”
หยางซูร้องอ้อ แล้วหลับตาลง ราวกับทำสมาธิเพื่อพร้อมสู้
จางเย่มองเธอจากกระจกมองหลังแวบหนึ่ง ได้แต่คิดว่าผู้หญิงคนนี้ให้ความรู้สึกเซ่อซ่าพิกล คล้ายกับไม่ค่อยได้ติดต่อกับผู้คน ดังนั้นจางเย่จึงยิ่งสงสัยเกี่ยวกับเธอมากขึ้น อย่าว่าแต่มวยไทเก๊กเลย ผู้หญิงคนนี้จะเป็นกังฟูหรือเปล่า จางเย่ได้แต่ตั้งคำถามในใจ
ย่านเจี่ยวเหมินตง
บ้านของเหราอ้ายหมิ่น
ที่นี่คือห้องที่จางเย่มาเช่าอยู่ตั้งแต่หลังเรียนจบ นับๆ ดู ก็ไม่ได้กลับมานานมาก พอเหราอ้ายหมิ่นไม่อยู่ครึ่งปีมานี้เขาก็ไปอยู่ที่บ้านพ่อแม่แทน
เดินขึ้นลิฟต์ กดปุ่มชั้นบน
หยางซูถาม “นี่บ้านนายหรือ?”
จางเย่ “ไม่เชิง ห้องที่เช่าไว้น่ะ”
หยางซูครางอืม พลันถาม “มีอะไรกินไหม?”
“หา?” จางเย่ไม่ทันตั้งตัว “ของกิน?”
หยางซูพูด “ฉันลงรถไฟมาแต่เช้า ยังไม่ได้กินอะไรเลย”
พอจางเย่ฟังคำอธิบายจบ ก็พลันเกิดเสียงคำรามโครกครากดังมาจากท้องของหยางซู ความจริงจางเย่เองก็หิวแล้ว เขายังไม่ได้กินข้าวกลางวันเลย “โอเค เดี๋ยวฉันจะลองดู”
พอลิฟต์จอด จางเย่ก็พาเธอตรงไปที่ประตูบ้านเหล่าเหรา
ก๊อก ก๊อก ก๊อก
“เจ๊เหรา!”
ผ่านไปชั่วครู่ ประตูก็เปิด
“มีข้าวกินไหมเจ๊เหรา?” จางเย่เปิดมาก็โพล่ง
พอเหราอ้ายหมิ่นเห็นจางเย่อยู่หน้าประตูก็ทำเสียงจิ๊ปาก “ไอ้หนู นี่แกตามกลิ่นมารึไง?”
มีกลิ่นหอมของกับข้าวลอยออกมาจากในห้อง เห็นได้ชัดว่าเพิ่งทำเสร็จใหม่ๆ
เฉินเฉินเองก็ออกมาด้วย “จางเย่ นั่นนายเหรอ?”
จางเย่ยิ้ม “อ้าว ไม่ไปเรียนเหรอ?”
เฉินเฉินส่งเสียงอืมในลำคอ “บ่ายไม่มีเรียน”
จากนั้น สตรีทั้งสองก็เพิ่งสังเกตเห็นว่ามีผู้หญิงอีกคนยืนอยู่ข้างหลังจางเย่
เหราอ้ายหมิ่นเลิกคิ้ว “อย่างว่าของแกเรอะ?”
หยางซูไม่ใช่คนท้องที่ จึงฟังไม่เข้าใจ
นี่เป็นภาษาปักกิ่ง ความหมายคล้ายๆ : อีหนูของนายเหรอ?
จางเย่รีบบอก “ใช่ที่ไหนเล่า คุณหาของกินให้เราก่อนดีกว่า เดี๋ยวเล่าให้ฟัง พูดสั้นๆ ไม่รู้เรื่องกันหรอก” แล้วหันไปกล่าวกับหยางซู “เข้ามาสิ”
หยางซูก็ไม่ได้เกรงใจ พยักหน้าแล้วเดินตามเข้ามา
จางเย่เอ่ยแนะนำสั้นๆ “นี่ผู้จัดการฉัน”
หยางซูมองทางเหราอ้ายหมิ่น ค้อมศีรษะให้เล็กน้อย “ดีค่ะ” จากนั้นก็มองไปรอบๆ บ้านอย่างทึ่งๆ แล้วพูดกับจางเย่ “ผู้จัดการนายรวยมากเหรอ?”
จางเย่ “...”
ไหงเธอเอาแต่ถามแบบนี้ล่ะ?
ไหงเจอใครก็เห็นเขารวยไปหมด?
เฉินเฉินสงสัย “จางเย่ เธอเป็นใคร?”
เหราอ้ายหมิ่นดึงจางเย่มาข้างๆ ปล่อยให้หยางซูมองสำรวจไปรอบๆ ตามลำพัง “ใครน่ะ? พามานี่ทำไม? แกเห็นฉันเป็นแม่ครัวจริงๆ รึไง?”
เฉินเฉินตามมา
จางเย่ยิ้มฝืด “เธอบอกว่าชื่อหยางซู เป็นผู้สืบทอดมวยไทเก๊ก”
“ผู้สืบทอดไทเก๊ก?” เหราอ้ายหมิ่นหรี่ตาอย่างสนใจ
จางเย่ยักไหล่ “เธอหาว่าผมเป็นของเก๊ เลยจะมาท้าสู้ ท่าทางเพิ่งมาถึงเมืองหลวงวันนี้เอง ยังไม่ได้กินข้าวสักมื้อ ผมก็เลยพามากินอะไรก่อน”
เหราอ้ายหมิ่นถาม “เธอมาจากไทเก๊กสายนายจริงเรอะ?”
“ผมก็ไม่รู้ ดูไม่เหมือนนะ” จางเย่ว่า
“ก็น่าสนใจ” เหรออ้ายหมิ่นดีดนิ้ว “เอาล่ะ ไปนั่งรอไป ฉันจะผัดกับมาอีกสองจาน กินเสร็จเก็บค่าข้าวที่นายนะ อย่าคิดจะมากินฟรี”
“ทำไมคุณถึงขี้เหนียวขนาดนี้เนี่ย?”
อาหารเสร็จอย่างรวดเร็ว
ทั้งสี่นั่งอยู่ที่โต๊ะเริ่มลงมือกินกันแล้ว
ทันทีที่ขยับตะเกียบ บรรยากาศพลันเปลี่ยนไป!
พวกจางเย่ยังดี กินข้าวกันตามปกติ แต่พอมองหยางซูแล้วกลับต้องอึ้งจนพูดไม่ออก
หยางซูกินข้าวเร็วมาก แต่กลับไม่ได้เร่งร้อน ภาพนี้บรรยายได้ว่า ขยับตะเกียบครั้งใดข้าวในชามลดในพริบตา เธอเน้นข้าวมากกว่ากับ
ข้าวหนึ่งชามหมดลงอย่างรวดเร็ว
หยางซูวางตะเกียบลงบนชามเปล่า ไม่กระดิกตัว
จางเย่ถามตื่นๆ “เติมข้าวอีกไหม?”
หยางซูพยักหน้า “เอา”
จางเย่เติมข้าวแล้วส่งให้เธอ “เอ้า”
“ขอบคุณ” หยางซูจับตะเกียบอีกครั้ง ไม่ทันไรข้าวในชามก็หายเกลี้ยงอีกรอบ
จางเย่ตะลึง “เอาอีกไหม?”
หยางซูพยักหน้า “...เอา”
ข้าวสี่ชาม แม่จะเป็นชามเล็ก แต่ก็พูนชามทุกรอบ หยางซูคนเดียวกินเยอะกว่าจางเย่ เหรออ้ายหมิ่น และเฉินเฉินสามคนรวมกันซะอีก!
เชี่ย!
นี่หล่อนไปตายอดตายอยากมาจากไหน?
จางเย่พูดตามมารยาท “กินกับหน่อยไหม?”
หยางซูไม่เกรงใจจริงๆ “กิน” แล้วขยับตะเกียบ
อาหารบนโต๊ะเหลืออยู่ไม่มากแล้ว
เฉินเฉินแย่งเธอคีบ “เนื้อนั่นของหนู!”
แต่หยางซูคีบเนื้อชิ้นนั้นไว้แล้ว
ตะเกียบของเฉินเฉินพุ่งเข้าใส่ตะเกียบของหยางซูจนเกิดเสียง
หยางซูหลบเลี่ยงโดยสัญชาตญาณ
ตะเกียบของเฉินเฉินสจากการตวัดปลายพลิกจับอีกด้าน
หยางซูตะลึง “มวยแปดทิศ?”
เฉินเฉินฝึกมวยแปดทิศกับเหราอ้ายหมิ่นตั้งแต่ยังเล็ก แม้จะยังไม่ถึงเกณฑ์เล่าเรียนวิทยายุทธ์จริงๆ แต่ก็ยังมีกระบวนท่าและการเคลื่อนไหว ที่ได้จากการฝึกฝนและได้รับอิทธิพลจากเหราอ้ายหมิ่นมาเป็นเวลาหลายปี!
คิดไม่ถึงว่าหยางซูจะมองออกในชั่วพริบตา!
จางเย่กับเหราอ้ายหมิ่นสบตากัน
เป็นผู้ฝึกยุทธ์จริงๆ?
มีสายตาใช้ได้!
จางเย่เองก็สนใจขึ้นมามากขึ้น พุ่งตะเกียบออกไปจ่อร่วมวง “เหลือแค่สามชั้นชิ้นนี้แล้ว ฉันก็ไม่ได้กินมานานมากเหมือนกัน ยกให้ฉันไม่ดีกว่ารึ?”
พอเขาเข้ามา หยางซูก็รู้สึกถึงพลังที่ส่งผ่านเข้ามาสู่ตะเกียบของตน จนแทบจับไว้ไม่มั่นคง!
หยางซูหน้าซีดลงเล็กน้อย “ให้เด็กดีกว่า!”
หยางซูขยับเคลื่อนไหว คลายตะเกียบลง แล้วพลันสะบัดพุ่งหมายปัดตะเกียบของจางเย่!
จางเย่หัวเราะ “เด็กกินเยอะไม่ดี เดี๋ยวอาหารไม่ย่อย เอามาให้ฉันดีกว่า”
หยางซูพบว่า เธอปัดตะเกียบจางเย่ไม่ออก!
ตะเกียบของจางเย่ดูจะลอยอยู่ตรงหน้า ตรึงแน่นไม่ขยับ!
“เด็กกำลังโต!” หยางซูคีบชิ้นเนื้อไว้แน่น พลิกปลายตะเกียบฟาดใส่มือจางเย่!
“ฉันทำงานมาทั้งวัน หิวเหมือนกันนะ” จางเย่ตอกปลายอีกด้าน ตะเกียบตั้งตรง ยันปลายตะเกียบของหยางซูไว้ได้พอดี!
พลังจากทั้งสองฝ่ายพุ่งปะทะกัน!
ชิ้นหมูสามชั้นลอยคว้างกลางอากาศ!
หยางซูพุ่งตะเกียบตาม!
จางเย่ปัดตะเกียบเธอ!
หยางซูสกัดอีกครั้ง!
จางเย่ส่งพลังหักล้างออกไป!
ในเวลาเดียวกันหยางซูก็ใช้พลังสะเทินไทเก๊กลงบนตะเกียบ!
ตะเกียบเข้าปะทะ!
ป้าง!
คลื่นพลังไหลผ่านมือของจางเย่ ตะเกียบสั่นสะเทือน แต่กลับไม่ร่วงหล่น!
กลับกัน ตะเกียบของหยางซูปลิวออกจากมือ พุ่งกระแทกกำแพงด้านหลัง แล้วร่วงลงบนพื้น!
จางเย่สะบัดตะเกียบ คีบหมูสามชั้นที่ลอยเคว้งชิ้นนั้นเอาไว้ได้
หยางซูนิ่งค้างอยู่ตรงนั้น!
ชั่ววินาทีต่อมา ตะเกียบของเหราอ้ายหมิ่นก็พุ่งเข้ามาทันใด “สงสัยมาตลอดว่าไอ้หนูอย่างแกนี่ฝึกวิชาไปถึงไหนแล้ว วันนี้ฤกษ์งามยามดี เรามาลองชี้แนะกันหน่อยปะไร”
จางเย่ยิ้มเจื่อน “ผมจะไปสู้คุณได้ไงเล่า”
เหราอ้ายหมิ่นว่า “ฉันยังไม่หายบาดเจ็บดี ไม่รังแกนายหรอก”
จางเย่พูดอย่างจนปัญญา “ถึงคุณเจ็บอยู่ผมก็สู้คุณไม่ไหวอยู่ดี”
“ลองดูน่า”
“...ก็ได้!”


[Go To Next Chapter]( ./60.md)