##บทที่ 1070 : รักชั่วชีวิต!
ตรงบริเวณจุดรอขึ้นเวที
ต้าเฟยพูดอย่างเร่งรีบ “อาจารย์ ต่อไปเป็นคิวของคุณนะครับ”
โจ๊กเกอร์พยักหน้า “ครับ”
เสียวหลวี่ถามกุหลาบป่า “คุณเตรียมตัวพร้อมแล้วนะคะ?”
“ค่ะ” กุหลาบป่าพูดเบาๆ
เสียวหลวี่พูดแนะนำ “อาจารย์ทั้งสองท่านไม่ต้องตื่นเต้นนะคะ มีกล้องสองกล้องสามอยู่ด้านหน้า ให้หันหน้าเข้าหากล้องแต่ไม่ต้องมองกล้องนะคะ เอ๋ แล้วหูฟังละคะ?” เธอกับทีมรายการปฏิบัติต่อกุหลาบป่าเหมือนเห็นเธอเป็นเด็กใหม่จริงๆ
โจ๊กเกอร์ “ผมไม่ใช้”
กุหลาบป่า “ฉันเองก็ไม่ใช้”
เสียวหลวี่กล่าว “งั้น งั้นก็ได้ค่ะ”
ปกติเวลาที่นักร้องร้องเพลงในห้องอัดจะต้องสวมหูฟัง หลายคนเลยติดความเคยชินนี้เป็นนิสัยเวลาร้องสด ต้องสวมหูฟังเพื่อให้ได้ยินเสียงของตนเองและเสียงดนตรีชัดๆ ทำให้ร้องเพลงได้ดีขึ้น และยังป้องกันการร้องหลุดไปจากทำนองเพลงด้วย แต่อย่างไรก็ตาม การถ่ายทอดเสียงในเวทีขนาดใหญ่นั้นมักเกิดปัญหาสัญญาณล่าช้า หากแก้ไขไม่ทัน เสียงร้องกับเสียงดนตรีก็อาจประสานกันไม่ตรงได้ ดังนั้นจึงมีเพียงนักร้องมืออาชีพที่เชี่ยวเวทีอย่างมากเท่านั้นที่จะไม่ต้องการใช้หูฟัง
แน่นอนว่ากุหลาบแดงเป็นพวกหลัง
ส่วนจางเย่นั้นเป็นกรณีพิเศษ เพราะชายหนุ่มไม่เคยใช้หูฟังเลย แต่ก่อนก็ใช่ ตอนนี้ก็ใช่ เขาไม่เคยสวมมันมาก่อนสักครั้ง
ใกล้ถึงเวลาขึ้นเวทีแล้ว
อันดับของโจ๊กเกอร์ยังคงอยู่ทิ้งท้ายอยู่ล่างสุด มีคะแนนโหวตเพียงสองแสนกว่าคะแนนเท่านั้น นี่เพราะคนอื่นๆ ขึ้นแสดงกันหมดแล้ว ยังขาดแค่เขาคนเดียว คะแนนของเขาจึงย่อมรั้งเป็นอันดับสุดท้าย
ต่งซานซานส่งเสียงประกาศ
“ต่อไปขอเชิญนักร้องคู่สุดท้ายนะคะ”
“หน้ากากโจ๊กเกอร์!”
“หน้ากากกุหลาบป่า!”
เสียงเชียร์ดังลั่นขึ้นมา!
ทุกคนต่างรอคู่สุดท้ายอยู่นี้เอง!
“โจ๊กเกอร์มาแล้ว!”
“ในที่สุดก็ถึงตาเขาสักที!”
“ไม้ใกล้ฝั่งกับดอกไม้ต้องฝนเปิดหน้าออกมาแล้ว ตอนนี้ยังเหลือแค่เขานี่แหละ!”
“ใช่ มีแค่โจ๊กเกอร์นี่แหละที่เรายังไม่รู้ว่าเป็นใคร!”
“รีบๆ ถอดหน้ากากเร็วเข้า!”
“ฉันอยากเห็นด้วยว่าแขกรับเชิญของเขาเป็นใคร!”
“เป็นเด็กใหม่จริงเหรอ?”
“ต่อให้ไม่ใช่เด็กใหม่ก็คงไม่น่าจะมีชื่อเสียงนักหรอกมั้ง?”
แม่ที่นั่งอยู่ในหมู่คนดูยืดตัวตรงขึ้นเล็กน้อย “ถึงตาโจ๊กเกอร์แล้ว!”
น้องสาวทั้งสามก็ตาเป็นประกาย “รอเขาอยู่นี่แหละ”
ฮาฉีฉี “ฉันชอบโจ๊กเกอร์ล่ะ”
จางจั่ว “ฮ่าๆ ฉันน่ะชอบเขาสุดๆ เลย”
หน้าจอทีวี มีผู้ชมนับไม่ถ้วนกำลังจับจ้องมองภาพในจอ!
หลังจากที่ฟ่านเหวินลี่กับหลี่เสี่ยวเสียนร้องเพลงจบ พวกเธอก็เดินกลับไปตรงที่นั่งข้างเวที และกำลังรอคอยการแสดงของโจ๊กเกอร์อย่างคาดหวังเช่นกัน ทั้งยังอยากทราบตัวจริงของเขาอย่างยิ่ง ไม่เคยมีใครเดาตัวตนของโจ๊กเกอร์ได้มาก่อน! ขณะที่คนอื่นๆ เปิดเผยตนเอง พวกเขาก็คาดว่าโจ๊กเกอร์จะเปิดเผยตนเองเพื่อเพิ่มความได้เปรียบในรอบแรกเหมือนกัน ไม่งั้นถ้าเขาไม่ลงแรงในรอบนี้ คิดจะมาไล่ตามทีหลังก็ไม่ทันแล้ว!
หมอกควันพลันพวยพุ่งไปทั่ว
บนเวทีมองไม่เห็นอะไรอีก
ตอนนั้นเองเสียงดนตรีก็ดังขึ้น ฟังดูโศกเศร้าและเลื่อนลอย
เมื่อหมอกควันจางลง โจ๊กเกอร์ก็ปรากฏตัวอยู่บนเวที มีเพียงเขาคนเดียวเท่านั้น
ฟังทำนองนี้แล้ว จางเย่ก็หลับตาลง หวนนึกถึงช่วงเวลาที่ใช้ร่วมกับเหล่าจาง แล้วในใจก็เกิดความรู้สึกซับซ้อนขึ้นมา ครั้งแรกที่ชายหนุ่มพบเหล่าจางคือเมื่อสองปีก่อน เขายังจำได้อย่างแจ่มชัดว่าบนจอทีวีเจ๊จางคนนี้ดูสดใสเป็นมิตรเพียงใด เธอทั้งอ่อนโยนนุ่มนวลกับทุกคน ไม่เคยวางมาดใดๆ ในตอนนั้นจางเย่เชื่อจริงๆ ว่าเธอเป็นคนเช่นนั้น ทว่าสุดท้ายคืนนั้นกลับมีคนมากดกริ่งบ้านเขา พอเปิดประตูก็เห็นจางหย่วนฉียืนอยู่หน้าห้องเช่าของเขา เธอพูดอย่างเย็นชา ซ้ำยังเมามายไม่น้อย เมื่อคิดถึงตอนนั้นทีไรจางเย่ก็ยังนึกขำไม่หาย ภาพพจน์นางฟ้าของจางหย่วนฉีในใจเขาแตกสลายไปแบบนั้นเอง แล้วตั้งแต่นั้นเป็นต้นมา ทั้งสองกลายเป็นเพื่อนที่ดีต่อกัน ยามที่เหล่าจางมีเวลาว่าง ก็จะมาดื่มกับเขา บอกเขาถึงสิ่งที่เธอไม่อาจเล่าให้คนอื่นฟัง
ในบางครั้ง จางเย่เองก็นึกถามตัวเอง เขาชอบเหล่าจางหรือไม่?
เขาเองก็ไม่ทราบ
อาจบางทีก็คือความรักชอบเช่นกัน?
ถ้าคุณอู๋ไม่ยอมเป็นแฟนเขา หรือคุณอู๋ไม่เคยปรากฏตัวขึ้นในชีวิตของเขา เขาเองก็ไม่ทราบว่าตนจะตามจีบเหล่าจางคนนี้หรือไม่ เรื่องของชะตาฟ้าลิขิตเช่นนี้ บางครั้งก็ยากจะเอ่ยออกมา ดังนั้นเมื่อทราบว่าเหล่าจางจะมาร้องเพลงคู่กับเขา เพลงแรกที่ปรากฏขึ้นในสมองของจางเย่ก็คือเพลงนี้ เขาอยากจะร้องเพลงนี้ แม้ว่าจางหย่วนฉีจะไม่ทราบว่าเขาคือโจ๊กเกอร์ แต่ว่าเขาก็อยากร้องจริงๆ!
เขาลืมตาขึ้น ยกไมโครโฟน
“อดีต ปัจจุบัน ผ่านไปแล้วไม่หวนกลับ”
“ใบไม้แดงร่วงหล่น ฝังร่างไว้ในธุลี”
กุหลาบป่าอึ้งไปชั่วขณะ เพราะในตอนที่ร่วมฝึกซ้อมกับโจ๊กเกอร์สองคนนั้น ความสามารถของเขาไม่ใช่แบบนี้!
จางเสียฟังแล้วก็ตะลึงเช่นกัน เธอรู้สึกว่าโจ๊กเกอร์จะร้องเพลงได้ดีกว่าก่อนเสียอีก!
กวางตุ้ง?
เขาเลือกร้องเพลงกวางตุ้ง?
แค่สองท่อน บรรยากาศในห้องส่งก็ถูกเสียงเพลงนี้ควบคุมไว้ทั้งหมด!
ในใจของเหล่าผู้ชมพลันสัมผัสได้ถึงความเศร้าเจือจาง คล้ายเห็นภาพการจากลากันด้วยความเป็นความตาย!
“เริ่มต้นสิ้นสุดไม่เปลี่ยนแปลง”
“เธอที่ขอบฟ้าท่องไปตามเมฆขาว”
เสียงจางเย่ก้องดังขึ้นอีกขั้น
“ทะเลทุกข์เปี่ยมรักแค้นวนเวียน”
“ในโลกนี้ ยากหลีกหนีชะตา”
ชายหนุ่มยื่นมือออกไปข้างหน้า คล้ายจะคว้าจับบางสิ่งที่อยู่แสนไกล แต่ก็ไม่อาจคว้าสิ่งใดได้
“รักลึกล้ำกลับไม่อาจอยู่ใกล้”
“หรือฉันควรเชื่อว่าเป็นโชคชะตา”
ไม่มีเสียงปรบมือ!
ไม่มีเสียงเชียร์!
เหล่าผู้ชมถึงกับต้องระวังลมหายใจ ด้วยเกรงว่าจะไปรบกวนพวกเขา เกรงจะรบกวนเพลงบทนี้!
จางเสียถอนหายใจ “นี่แหละคือการร้องเพลง!”
หวังจุยซูฟังคำของจางเสียแล้ว อดมองเธอแวบหนึ่งไม่ได้
ใช่แล้ว นี่แหละคือการร้องเพลง การแสดงของราชาประหลาดและวันเวลาได้แต่เรียกว่าเป็นการแสดงเท่านั้น มีแต่โจ๊กเกอร์ที่เรียกว่าเป็นการร้องเพลงจริงๆ!
ช่างน่าตื่นตระหนกนัก!
นี่แหละคือนักร้องที่แท้จริง!
ทันใดนั้นก็มีเสียงผู้หญิงคล้ายดังมาจากที่ไกลๆ
“อา อา”
เหล่าผู้ชมเหลียวหน้าไปอย่างตกใจ!
กุหลาบป่าพลันปรากฏตัวด้านหลังของผู้ชมอย่างไม่มีใครคาดฝัน เธอยืนอยู่บนแท่นสูง เปล่งเสียงเพลงพลางเดินขึ้นไปบนเวที ทีละก้าว ทีละก้าว
เสียงร้องไพเราะอย่างยิ่ง!
เสียงนี้ทำให้หลายคนต้องขนลุกชัน!
ผู้ชมบางคนเพียงรู้สึกว่าเพลงนี้ฟังแล้วไพเราะดี แต่ก็ไม่คิดอะไรมาก ทว่าสำหรับเหล่ามืออาชีพจำนวนมาก ถึงกับต้องงุนงง!
จางเสียตกตะลึง “ใครน่ะ?”
ฟ่านเหวินลี่ก็ตกใจจนเหงื่อแตกพลั่ก “นี่ นี่มัน…”
เฉินกวง เสี่ยวตง หลี่เสี่ยวเสียน เอมี่ และคนอื่นๆ ก็ประหวั่นพรั่นพรึง เนื้อเสียง ทักษะ การควบคุมลมหายใจ อีกทั้งความสามารถในการถ่ายทอดอารมณ์ออกมาอย่างหนักแน่นล้วนปรากฏในตัวกุหลาบป่าอย่างสมบูรณ์แบบ!
ร้ายกาจเกินไปแล้ว!
โจ๊กเกอร์ไปเชิญใครมากันแน่?
เหล่าคนในวงการดนตรีที่นั่งชมอยู่ทางหน้าจอทีวีก็ตะลึงจนเซ่อไป!
แค่โจ๊กเกอร์คนเดียวก็ร้ายกาจพอแล้ว!
ตอนนี้ยังมีกุหลาบป่าออกมาอีกคน?
ทั้งสองคนต่างเป็นนักร้องระดับที่สามารถยึดครองเวทีได้แล้ว!
แต่ทั้งสองยังมาจับคู่กันร้องเพลงแบบนี้อีก แล้วคนอื่นๆ ยังจะแข่งได้อีกหรือ?
โจ๊กเกอร์มองไปทางกุหลาบป่า “คนรักที่จากลา ไม่อาจกลับมาชั่วนิรันดร์”
กุหลาบป่าร้องด้วยเสียงอันอ่อนโยน “พรหมลิขิตสูญสลาย”
โจ๊กเกอร์หลับตาลง “นั่งเงียบงันเดียวดาย ทอดตามองโลกภายนอก”
กุหลาบป่าเดินเข้าใกล้เขาอย่างช้าๆ “หวังให้อนาคตยังคงดำเนินต่อ”
โจ๊กเกอร์ “แม้ดอกไม้ยังต้องร่วงหล่น”
กุหลาบป่าเสียงโศกเศร้า “ได้แต่หวัง”
โจ๊กเกอร์ “ให้กลับบานอีกครั้ง”
กุหลาบป่ามองเขา “เพื่อเธอ”
โจ๊กเกอร์ “รักชั่วชีวิตดูเหมือนว่า”
กุหลาบป่า “รอคอย”
โจ๊กเกอร์ “อยู่ในเมฆขาว”
กุหลาบป่า “คาดหวัง”
ขณะนั้น กุหลาบป่าก็เดินมาถึงกลางเวทีแล้ว
ทั้งสองเผชิญหน้ากัน อยู่ห่างกันเพียงห้าเมตร!
ก่อนจะระเบิดเสียงร้องประสานด้วยกัน
“ทะเลทุกข์เปี่ยมรักแค้นวนเวียน”
“ในโลกนี้ ยากหลีกหนีชะตา”
ทั้งสองเดินเข้ามาหากันช้าๆ ยื่นมือออกมาพร้อมกันคล้ายคิดจะจับมือกัน แต่กลับได้เพียงแตะกันแค่ปลายนิ้ว มือของกุหลาบป่าพลันสั่นเทิ้ม เธอชะงักแล้วผละมือออก
โจ๊กเกอร์ยังคงยื่นออกไปหาเธอ ก่อนรวบกำเป็นหมัด แล้วจึงดึงมือกลับ
ใกล้กันเพียงเท่านี้!
แต่กลับไม่อาจเคียงคู่!
ระยะห่างแค่ไม่กี่เซนติเมตรนี้ คล้ายเป็นระยะทางที่ไกลที่สุดในโลก!
ชั่วขณะนั้น พวกเขาล้วนหลับตาลง
“รักลึกล้ำกลับไม่อาจอยู่ใกล้”
“หรือฉันควรเชื่อว่าเป็นโชคชะตา“
“ทะเลทุกข์เปี่ยมรักแค้นวนเวียน”
“ในโลกนี้ ยากหลีกหนีชะตา”
“รักลึกล้ำกลับไม่อาจอยู่ใกล้”
“หรือฉันควรเชื่อว่าเป็นโชคชะตา”
 คนฟังฟังจนแทบจะคุ้มคลั่งไปแล้ว
นี่แหละคือเสน่ห์ของดนตรี เพลงเพลงเดียว คล้ายทำให้คนทั้งหลายรู้สึกถึงความรักที่พลัดพรากด้วยชีวิตในเวลาแค่สามนาที ไม่อาจเป็นอิสระได้!
เหยาเจี้ยนไฉรีบพูดขึ้น “ใครกันน่ะ!”
จางเสียที่ด้านข้างก็ตะลึง “เสียงนี้คุ้นหูมาก!”
ฟ่านเหวินลี่มองไปก็ว่า “ฉันก็คุ้นหูมากๆ!”
เสี่ยวตงสับสนงุนงง “ไม่ใช่...ไม่ใช่ว่าเธอมาด้วยหรอกนะ?”
เฉินกวงเดาได้ว่าเสี่ยวตงพูดถึงใคร “เป็นไปไม่ได้ ใครมีหน้ามีตาพอจะเชิญเธอมาได้กัน? สถานะสูงส่งระดับนั้น ยังจะลงมาแข่งกับเขาไปทำไม?”
ฟ่านเหวินลี่ “เวลาสั้นเกินไป ฟังยังไม่ชัด!”
เอมี่ร้อง “ทำไมไม่ถอดหน้ากากเล่า อยากรู้จะตายแล้วนะ!”
เหล่าผู้ชมต่างกรีดร้องคร่ำครวญ
“อ๊า!”
“จะเปิดหน้ากากแล้ว!”
“เร็วเข้า!”
“ใครกัน?”
“ผู้หญิงคนนี้เป็นใครกันแน่?”
ทุกสายตาล้วนจับจ้องเธออย่างกระหายใคร่รู้จนแทบบ้า
พอมาถึงช่วงสุดท้ายของบทเพลง กุหลาบป่าก็ยกมือขึ้นจับหน้ากาก เห็นได้ชัดว่าเธอกำลังจะเปิดเผยความลับตัวตนของตนเอง!
แต่แล้วเธอก็ต้องชะงักไป
เพราะโจ๊กเกอร์เดินเข้ามาหาพลางส่ายหน้าน้อยๆ
กุหลาบป่าไม่พูดอะไร เพียงลดมือลง
เหล่าผู้ชมเสียดายจนแทบจะเต้นเร่า
“โอ๊ยยยยย!”
“ถอดสิ!”
“ทำไมไม่ถอดล่ะ?”
“นี่มันเรื่องอะไรกันว้อยยย”
“กำลังจะถอดหน้ากากอยู่แล้วเชียว!”
“ทำไมไม่ถอดเล่า? คนอื่นเขาถอดกันหมดแล้วนะ!”
“โจ๊กเกอร์คิดอะไรอยู่เนี่ย?”
“เขาคิดจะแข่งทั้งที่สวมหน้ากากไปแบบนี้จริงๆ งั้นเหรอ?”
“เชี่ย นี่แม่งจะล้อเล่นกันมากไปแล้ว!”
“ยังไม่ถอดหน้ากากอีก? ถ้าตกรอบแรกไปก็ไม่มีโอกาสได้ถอดแล้วไหม โอ๊ย! ตอนนี้คือเวลาถอดหน้ากากขอคะแนนนะได้ยินไหม!”
 
 


[Go To Next Chapter]( ./171.md)