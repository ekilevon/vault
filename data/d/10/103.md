##บทที่ 1003 : โจ๊กเกอร์ถูกด่า?
ที่บ้านเหล่าเหรา
ก่อนที่จางเย่จะรับโทรศัพท์สายนี้ ยังแกล้งทำท่าจะเป็นจะตายอยู่บนโซฟาอยู่เลย
“ต้าเฟย ผลออกแล้วเหรอ?”
“ออกแล้วครับ!”
“เท่าไร?”
“สองจุดห้าหนึ่งเปอร์เซ็นต์!”
“หา? เท่าไรนะ?”
“เรตติ้งเปิดตัวคือสองจุดห้าหนึ่งเปอร์เซ็นต์ครับ!”
“นี่คือเรตติ้งประมาณการหรือว่ายังไง?”
“ไม่ใช่แค่ประมาณการครับ แต่เป็นเรตติ้งของจริง! อาจารย์จาง พวกเราคว้าที่หนึ่งของประเทศมาได้แล้ว ฉายแค่ตอนแรกก็ได้เรตติ้งอันดับหนึ่งของประเทศแล้วครับ! คุณสุดยอดไปเลย!”
ต้าเฟยร้องตะโกนอยู่อีกฝั่ง
เสียวหลวี่ก็เข้ามาตะโกนใส่โทรศัพท์ด้วยความตื่นเต้นเช่นกัน “อาจารย์จาง คุณนี่ช่างร้ายกาจมาก! โคตรร้ายกาจเลยค่ะ! คุณรีบมาสิคะ พี่หูบอกจะเลี้ยงล่ะ หัวหน้าสถานีก็ฝากบอกมาว่าจะจัดงานฉลองให้พวกเราต่างหาก ทุกคนอยู่ที่สถานีกันหมดแล้ว! ขาดก็แต่คุณ!”
จางเย่หัวเราะ “ผมไม่ไปล่ะ ยังติดธุระนิดหน่อย”
วางสายเสร็จ จางเย่ก็นิ่งไปราวหนึ่งวินาที จากนั้นก็หัวเราะฮ่าๆๆ เสียงดังลั่น!
ที่หนึ่งของประเทศ?
2.51%?
ทำลายสถิติอีกแล้ว!
อันที่จริงหลังจากออกอากาศตอนแรกจางเย่ก็เป็นกังวลมาโดยตลอด ไม่ใช่เพราะเขาไม่มั่นใจในตัวเอง หากแต่ไม่แน่ใจ เพราะเรตติ้งของ ‘เดอะแมสก์ซิงเกอร์’ ในโลกเดิมของเขาก็ไม่ได้ท่วมท้นขนาดนั้น ได้แค่ 1% หรืออย่างมากก็ 2% เท่านั้น แต่ครั้งนี้จางเย่ได้นำจุดบอดของรายการในโลกเดิมมาวิเคราะห์แล้วปรับเปลี่ยน เขาจึงย่อมไม่กล้าคาดเดาจนกว่าผลลัพธ์จะออก แต่ตอนนี้เรตติ้งไม่ทำให้เขาผิดหวัง ทั้งยังเกินความคาดหมายของเขาไปไกลด้วย ดูท่าการปรับปรุง ‘เดอะแมสก์ซิงเกอร์’ ของเขาจะได้รับการยอมรับจริงๆ นี่ทำให้จางเย่รู้สึกมีแรงกระตุ้นขึ้นมา ถึงแม้ว่าเขาจะไม่ได้เป็นผู้กำกับ ไม่ได้เป็นพิธีกร แต่เขาก็ได้เข้าร่วม รายการยิ่งดัง คนดูก็จะยิ่งมาก ชื่อเสียงของจางเย่ก็จะเพิ่มสูงตามไปด้วย
เขารีบเข้าไปเช็กดูทำเนียบดาราทันที อยากรู้ว่าชื่อเสียงของตัวเองจะเพิ่มไปเท่าใด ต้องไม่น้อยแน่ แต่เมื่อเปิดทำเนียบดาราดูเขาก็ต้องใจหายวาบ เมื่อพบว่าชื่อเสียงของตัวเองร่วงลงไป แม้ว่าจะยังอยู่ในระดับ A ก็ตาม
เชี่ย!
นี่มันอะไรกัน?
หลังจากตกตะลึงจนต้องเคาะกะโหลกไปหนึ่งที จึงค่อยนึกออกว่าตัวเองสวมหน้ากากเอาไว้ ไม่มีใครรู้ว่าเขาเข้าร่วมรายการด้วย ดังนั้นความนิยมตรงนี้จึงไม่ได้เพิ่มชื่อเสียงให้กับตัวเขา ทั้งหลายวันมานี้เขาเองก็ไม่ได้ออกสื่อ และไม่มีงานประจำ ศิลปินที่เดิมอยู่รั้งท้ายจึงไล่เบียดเขาตกลงไปได้ คิดแล้วจางเย่ก็ได้แต่ยิ้มอย่างจนปัญญา ไข้เมื่อวานนี้เล่นเอาย่ำแย่ สมองเบลอไปหมด แต่ก็ไม่เป็นไร เรื่องชื่อเสียงนี้ปล่อยผ่านไปก่อนชั่วคราว รอถึงวันที่ถอดหน้ากาก จะต้องดึงชื่อเสียงกลับคืนมาได้แน่ พอคิดถึงวันนั้น จางเย่ก็กลั้นหัวเราะไว้ไม่อยู่ ไม่รู้ว่าพอถึงตอนนั้นจะมีชื่อเสียงกี่มากน้อย แน่นอนว่าตอนนี้เขาจะต้องร้องเพลงต่อไป จะถูกคัดออกกลางทางไม่ได้
หัวเราะจนเหนื่อย จางเย่อ้าปากหอบ ทันใดนั้นก็รู้สึกถึงสายตาของทุกคนในห้อง
เหราอ้ายหมิ่นมองเขา
เฉินเฉินเองก็จ้องเขา
จางเย่เอาสองมือปิดแก้ม “มองอะไรกันเหรอ?”
เหราอ้ายหมิ่นหรี่ตา “นายหัวเราะดูท่าทางแข็งแรงดีนี่?”
เหงื่อตก จางเย่ทำท่าปวกเปียกอยู่บนโซฟาในพลัน พูดเสียงอ่อนระโหย “ผมคือแสงสุดท้ายก่อนตะวันลับฟ้า”
ขาข้างหนึ่งของเหราอ้ายหมิ่นเตะพลั่ก!
“ที่แท้ก่อนนี้ก็แกล้งตายสินะ?”
“ไอ้หยา ทำอะไรของคุณน่ะ!”
“ลุกขึ้นมาเดี๋ยวนี้!”
“อย่าเตะเลย อย่าเตะ!”
เฉินเฉินเองก็ร้องด้วยความโมโห “จางเย่ นายมันเหลวไหล! หนูก็นึกว่านายไม่ไหวจริงๆ ซะอีก! หนูยังอุตส่าห์หยิบไปน้ำให้ด้วย! นาย ทำไมนายไม่มีความเป็นผู้ใหญ่ขนาดนี้!”
จางเย่ถูกไล่กวดจนวิ่งพล่านไปทั่วห้อง “ทุกทีพวกเธอก็ใช้ฉันนี่นา ฉันขอใช้พวกเธอบ้างไม่ได้รึไง ไอ้หยา เหล่าเหรา นี่คุณเล่นตีจริงเลยเหรอ คิดว่าผมตอบโต้ไม่เป็นรึไง? อย่าคิดว่าผมไม่กล้าตีคุณคืนนะ เดี๋ยวคุณจะเจ็บตัวหนักยิ่งกว่าผมซะอีก”
อย่างไรก็ตาม ความเป็นจริงก็ได้พิสูจน์แล้วว่า ต่อให้อาการบาดเจ็บของเหราอ้ายหมิ่นจะยังไม่หายดี และต่อให้บาดแผลของเหราอ้ายหมิ่นจะร้ายแรงกว่าจางเย่มากก็เท่าใด จางเย่ก็ยังสู้เธอไม่ได้อยู่ดี
ชายหนุ่มอาการดีขึ้นมากแล้วจริงๆ อาการทุเลาลงไม่น้อยแล้ว เรี่ยวแรงก็กลับมาแล้วถึงสี่ห้าส่วน เขาเป็นถึงครึ่งก้าวสู่ขั้นปรมาจารย์ยุทธภพ แถมยังเคยกินผลกำลังและผลกำยำที่สุ่มได้จากลอตเตอรี่จนเต็มพิกัดอีก เมื่ออาการบาดเจ็บทุเลาลงและได้รับการเยียวยา ความเร็วในการฟื้นตัวของเขาย่อมไม่ใช่สิ่งที่คนธรรมดาทั่วไปจะมาเทียบได้
……
กินยาจีนวันละสามเวลา
นวดแผนจีนวันละสองครั้ง
วันที่สอง จางเย่ก็สามารถทำกิจกรรมเบาๆ ได้แล้ว
วันที่สาม เสียงที่แตกพร่าของจางเย่นุ่มขึ้นแล้ว
วันที่สี่ จางเย่ลองใช้เสียงสูงดู ก็เกือบจะร้องเพลงต่อได้แล้ว เพียงแต่ไต่เสียงนานมากยังไม่ได้ ไม่อย่างนั้นเสียงจะสั่น คอจะตีบ
วันที่ห้า ผลข้างเคียงของการฉีดสเตียรอยด์หายไปหมดแล้ว
หมอพูดไว้ไม่มีผิด การฉีดสเตียรอยด์มีผลข้างเคียงอย่างหนัก ยิ่งสามเข็มยิ่งไม่ต้องพูดถึงเลย ทำเอาจางเย่เป็นไข้นอนซมอยู่หลายวันจึงดีขึ้น ถ้าเป็นคนทั่วไปละก็ อย่าหวังจะส่งเสียงได้ภายในหนึ่งเดือนเลย
หมดปัญหาเรื่องร่างกายไปชั่วคราว
เสียงก็ใกล้จะหายดีแล้ว
แต่จางเย่ก็ยังคิดไม่ตกว่าจะร้องเพลงอะไรดี ‘เดอะแมสก์ซิงเกอร์’ ใกล้จะเริ่มอัดเทปการแข่งรอบที่สองแล้ว เขาเองก็เริ่มร้อนใจขึ้นมา ใครๆ ต่างก็ทราบดีว่า เขาเป็นคนที่ตั้งมาตรฐานกับตนเองไว้สูง ดังนั้นเรื่องการเลือกเพลงจึงยิ่งเข้มงวด มีจุดที่ ไม่ถูกใจแม้เพียงเล็กน้อยก็ถือว่าใช่ไม่ได้
จะเลือกเพลงไหนดี?
คิดไม่ออกเลย!
กลับไปใช้เพลงที่เคยเปลี่ยนใจหลังจากซ้อมครั้งก่อนดีไหม? ไม่ดี!
หรือจะหาเพลงคลาสสิกดี?
……
ในตอนนี้เอง ก็มีประเด็นร้อนประเด็นหนึ่งเกิดขึ้นในอินเทอร์เน็ต!
“มะรืนก็วันเสาร์แล้วนะ!”
“พรุ่งนี้พวกเขาก็น่าจะอัดรายการต่อแล้วใช่ไหม?”
“อยากดูจัง!”
“เดอะแมสก์ซิงเกอร์เจ๋งมาก!”
“รักโจ๊กเกอร์ที่สุด!”
“พวกเธอว่ารอบสองใครจะเป็นแชมป์?”
“ดอกไม้ต้องฝนสิ!”
“ไม้ใกล้ฝั่งก็ร้องเพราะมากนะ แค่คนที่หูถึงมีไม่เยอะ!”
“ต้องเป็นทานตะวันอยู่แล้ว ไม่ต้องสงสัย!”
“เอ๋ ทำไมไม่มีคนบอกว่าโจ๊กเกอร์จะชนะบ้างเลย?”
“เขาได้แชมป์สัปดาห์แรกไปแล้วนะ แถมจะว่าไป ใครๆ ก็รู้ ว่าเขาไม่ได้คว้าแชมป์มาด้วยความสามารถ แต่ใช้วิธีขี้โกงต่างหาก”
“หา? หมายความว่ายังไง?”
“ยังดูไม่ออกอีกเหรอ? คนป่วยหนักขนาดนี้ ทุกคนก็คงจะมีคนสงสารบ้างล่ะ หลายคนก็เลยโหวตให้เพราะสงสาร แล้วพวกนายสังเกตรึเปล่า? น้ำเสียงและเทคนิคการร้องของโจ๊กเกอร์น่ะน่าตกใจจะตาย แน่ล่ะว่าเป็นหวัด เรื่องนี้ไม่พูดแล้ว ความโกงของเขาอยู่ที่เนื้อเพลง ฉันคือหมาป่าที่พเนจรมาจากแดนเหนือ เพื่อทุ่งหน้าอะไรนั่น ฉันคือกุหลาบป่าผู้แสนงดงามนั่น น่าชังสวรรค์ไม่เห็นใจนั่นอีก เขาอาศัยเนื้อเพลงมาเอาชนะล้วนๆ อาศัยเนื้อเพลงมันตรงกับสถานการณ์ของเขาพอดีก็แค่นั้น จะได้แชมป์สัปดาห์แรกไปก็ไม่แปลกหรอก เพราะสัปดาห์ที่สองเขาก็จะไม่ได้แสดงแล้วแน่นอนยังไงล่ะ!”
“ในที่สุดก็มีคนเข้าใจสักที! ฉันเองก็ดูออกเหมือนกัน!”
“ใช่แล้ว เพลงของโจ๊กเกอร์สองเพลงนั้นดีนะ ก็ไม่รู้หรอกว่าไปหาใครมาแต่งเพลงให้ แต่ฉันรู้สึกว่าชนะแบบไม่แฟร์ อาศัยแค่คะแนนสงสารชัดๆ!”
“จริงเหรอ? ฉันว่าก็ปกติออก”
“นายรู้ไม่ทันน่ะสิ”
“จะว่าไปก็จริง การแสดงของโจ๊กเกอร์ในวันนั้น เรียกได้ว่าร้องห่วยที่สุดในบรรดาหน้ากากนักร้องหกคนจริงๆ แต่เนื้อเพลงของเขาดีมาก อาศัยเนื้อเพลงล้วนๆ ถ้าให้เขาร้องเพลงอื่นจริงๆ ต่อให้เขาไม่เป็นหวัด ต่อให้เสียงเขาอยู่ในสภาพสมบูรณ์ที่สุด เขาก็คงสู้ดอกไม้ต้องฝนกับทานตะวันไม่ได้หรอก แม้แต่ไม้ใกล้ฝั่งกับจามรีเขาก็เทียบไม่ได้เลยด้วยซ้ำ!”
“อืม ฉันก็ว่างั้น”
“ตอนนี้ก็เป็นไปได้แค่สองทาง หนึ่ง ในรอบนี้เสียงของโจ๊กเกอร์ก็ยังไม่ดีขึ้น จะยังพึ่งความสงสารต่อไป ผู้ชมก็คงไม่อินแล้ว เขาก็คงเสี่ยงถูกคัดออก หรือสอง เสียงของโจ๊กเกอร์หายแล้ว ออกมาสู้แฟร์ๆ แต่พอไม่มีคะแนนความสงสาร จะมีสักกี่คนที่ชอบเพลงของเขาล่ะ? อย่าว่าแต่แชมป์ประจำสัปดาห์ที่สองเลย ฉันว่าโจ๊กเกอร์จะรักษาระดับไว้ก็ลำบากแล้ว”
บนชาร์ตเพลงฮิต
‘กุหลาบป่า’ กวาดทุกอันดับบนชาร์ตไปเรียบร้อย!
อันดับหนึ่งประจำวัน!
อันดับหนึ่งประจำสัปดาห์!
อันดับสามประจำเดือน อีกเดี๋ยวก็ขึ้นเป็นอันดับหนึ่งแล้ว!
เพลง ‘หมาป่า’ เองก็ไม่เลว ไปได้ดีบนชาร์ตเพลงเช่นกัน
แต่เรื่องที่น่าตกใจก็คือ ผลสำรวจอย่างเป็นทางการซึ่งสร้างโดย ทีมรายการ ‘เดอะแมสก์ซิงเกอร์’ ของสถานี BTV กระแสสนับสนุนของโจ๊กเกอร์กลับต่ำลงเรื่อยๆ
อันดับหนึ่ง : หน้ากากดอกไม้ต้องฝน
อันดับสอง : หน้ากากทานตะวันใต้ดวงดาว
อันดับสาม : หน้ากากไม้ใกล้ฝั่ง
หน้ากากโจ๊กเกอร์รั้งท้ายเป็นอันดับที่สี่
ตามมาด้วยหน้ากากราชาประหลาดซึ่งตกรอบถอดหน้ากากไปแล้ว แต่มีคะแนนไม่ทิ้งห่างจากหน้ากากโจ๊กเกอร์มากนัก
หลายคนต่างได้รับอิทธิพลจากกระทู้พูดคุย หรือเรียกได้ว่า หลายคนมีมุมมองต่อโจ๊กเกอร์ที่คล้ายกัน ต่างรู้สึกว่าเขาชนะรอบแรกมาได้เพราะโชคช่วย
ข่าวในแง่ลบโหมกระพือตามออกมา
‘หน้ากากโจ๊กเกอร์ที่อาศัยคะแนนความสงสารจะไปได้ไกลเท่าใด?’
‘แหล่งข่าวกล่าวว่า ในรอบที่สองจะมีนักร้องมากพรสวรรค์ตัวจริงมาเสริม!’
‘โจ๊กเกอร์เผชิญหน้ากับการคัดออก?’
‘กุหลาบป่าสยบชาร์ต โจ๊กเกอร์สยบแนบพื้น!’
‘มาแข่งร้องเพลง หรือแข่งเนื้อเพลง?’
‘ใช้ไม้ตายเรียกความสงสาร เดอะแมสก์ซิงเกอร์ถูกชาวเน็ตจวกเละ!’
‘โจ๊กเกอร์ หรือจะถึงกาลโรยรา!’
‘ตัวตนที่แท้จริงของโจ๊กเกอร์—หรือจะเป็นแค่หน้าใหม่ไร้ชื่อ!’
คนดังย่อมถูกวิจารณ์เยอะ
ทุกวันนี้เดอะแมสก์ซิงเกอร์ฮิตเกินไป ยากที่จะหลีกเลี่ยงเสียงกังขา แต่ข้อสงสัยของสื่อและประชาชนที่มีต่อหน้ากากโจ๊กเกอร์กลับเป็นเรื่องที่พบเห็นได้ยากยิ่ง ในยุคสมัยของการเรียกคะแนนความสงสาร ปั่นโฆษณา หลอกลวงเช่นนี้ ประชาชนต่างรู้สึกหวั่นไหวง่าย บวกกับมีคนคอยเติมเชื้อไฟอยู่เนืองๆ พอฟังมากเข้า ทุกคนก็เริ่มคล้อยตาม คิดดูแล้วก็จริง ถ้าไม่ใช่เพราะเนื้อเพลงพวกนั้นจับใจทุกคนและเรียกคะแนนสงสารละก็ ใครจะโหวตให้เขาล่ะ? บางที ทีมรายการ ‘เดอะแมสก์ซิงเกอร์’ บางคนก็คงคิดแบบนี้ พูดตามจริง หลายคนฟังโจ๊กเกอร์แล้วไม่รู้สึกถึงความสามารถ และฟังไม่เห็นว่าเสียงของเขาจะวิเศษอะไร ทุกคนคิดว่าเขาเพียงแต่ร้องเพลงที่มีเนื้อหากระแทกใจคนเท่านั้นจริงๆ
“ไม่ชอบพวกเรียกร้องความเห็นใจแบบนี้เลย!”
“นั่นสิ เห็นแล้วจะอ้วก!”
“ก็แค่เพลงที่มีคนแต่งให้นายร้อง ไม่ใช่ความสามารถที่แท้จริงของนายสักหน่อย!”
กระแสวิจารณ์หนักขึ้นเรื่อยๆ!
……
จางเย่เห็นข่าวและคำวิจารณ์เหล่านี้ก่อนวันอัดรายการหนึ่งวัน
อาศัยเนื้อเพลง?
เรียกคะแนนสงสาร?
เขาหัวเราะเบาๆ ไม่เก็บมาใส่ใจ
จากนั้นก็ตั้งอกตั้งใจเลือกเพลงต่อไป


[Go To Next Chapter]( ./104.md)