##บทที่ 1077 : สะท้านฟ้าสะเทือนดิน!
เวทีเดือดพล่าน!
ห้องส่งแทบแตกระเบิด!
เสียงแผดร้องเพลงท่อนสุดท้ายของโจ๊กเกอร์กึกก้องไปทั้งเวที ดุร้าย บ้าคลั่ง หดหู่ สับสน กราดเกรี้ยว ทุกความรู้สึกที่กล้ำกลืนฝืนทนได้ระเบิดพล่านออกมา กระทบใจคนจนปวดร้าว ความพยายามทุ่มเททั้งหมดของเขาได้กลายเป็นเสียงคำรามของเพลงสุดท้ายนี้!
ทุกห้วงทำนอง
เนื้อเพลงทุกท่อน
คำร้องทุกวรรค
มีเพียงคำว่าสะท้านสะเทือนเท่านั้นที่อธิบายได้!
ฟ่านเหวินลี่ถึงกับช็อก!
จางเสียและเสี่ยวตงเองก็ตกใจ!
นี่มันเพลงอะไรกัน?
นี่มันคนอะไรกันนี่!?
หลี่เสี่ยวเสียนน้ำตาไหลอาบแก้ม เธอพลันชูนิ้วโป้งขึ้นสุดแขน!
หานฉีที่อยู่ตรงโซนสตาฟก็ร้องไห้ เธอรู้สึกขนลุกชันไปทั้งร่าง ตื่นเต้นจนไม่รู้จะแสดงออกอย่างไรดี ได้แต่ร้องตะโกนออกไปซ้ำๆ “โจ๊กเกอร์! โจ๊กเกอร์! โจ๊กเกอร์!”
ตรงที่นั่งผู้ชม
แม่ลุกยืนขึ้น ตะโกนลั่น “โจ๊กเกอร์!”
น้องสาวทั้งสามของจางเย่ก็กระโดดขึ้นมา “โจ๊กเกอร์!”
ฮาฉีฉีตะโกน “โจ๊กเกอร์!”
จางจั่วชูแขน คำรามกร้าว “โจ๊กเกอร์!”
ผู้ชมชายคนหนึ่งแผดเสียงดังก้อง “โจ๊กเกอร์!”
ผู้ชมหญิงคนหนึ่งกรีดร้อง “โจ๊กเกอร์!”
“โจ๊กเกอร์!”
“โจ๊กเกอร์!”
“โจ๊กเกอร์!”
หนึ่งคน!
ร้อยคน!
พันคน!
เสียงตะโกนมากขึ้นทุกขณะ!
เสียงกู่ร้องดังขึ้นทุกที!
ทันใดนั้น ไม่ทราบว่าใครตรงเก้าอี้ผู้ชมเป็นคนเริ่ม แต่หลังจากนั้นเสียงตะโกนของทุกคนก็พลันเปลี่ยนไป!
ใครคนนั้นตะโกนก้อง “แชมป์เปี้ยน!”
“แชมป์เปี้ยน!”
“แชมป์เปี้ยน!”
“แชมป์เปี้ยน!”
“แชมป์เปี้ยน!”
แม่ตะโกน!
พ่อเองก็ตะโกน!
ผู้ชมต่างกู่ร้องราวกับบ้าคลั่งไปแล้ว ต่อหน้าบทเพลงนี้ ทั้งวันเวลา ดอกไม้ต้องฝน หรือราชาประหลาด ทุกเพลงของพวกเขาก่อนหน้านี้ต่างถูกลืมเลือนสิ้น! ไม่มีความสำคัญอีกต่อไป!
จางเย่เงียบเสียงลง เขายังคงจมจ่ออยู่กับอารมณ์เพลงทั้งที่ดนตรีสิ้นสุดลงไปแล้ว แต่กลับเป็นเสียงตะโกนกึกก้องของผู้ชมที่ปลุกเขาขึ้นมา พอชายหนุ่มเห็นระลอกผู้คนที่ลุกยืนแน่นขนัด ได้ยินเสียงคนกู่ร้องเรียกชื่อตนเอง ตะโกนคำว่าแชมป์เปี้ยน จางเย่ก็ชะงักไปครู่หนึ่ง ก่อนตระหนักได้ว่าเหตุใดตนเองถึงยังทนสู้ต่อไปไหว
หูเฟยสะอื้นอย่างหนัก “เขายอดเยี่ยมจริงๆ!”
เสียวหลวี่ปาดเช็ดน้ำตา “ฉัน ทำไมฉันถึงคิดถึงอาจารย์จางเย่ขึ้นมาก็ไม่รู้!”
โหวเกอ “ใช่ เนื้อเพลงนี้ทำให้ฉันคิดถึงอาจารย์จางเหมือนกัน เขาก็เหมือนกับโจ๊กเกอร์ ต้องเจออุปสรรคระหว่างทางมากมาย ต้องโดนมองข้ามขนาดไหน คนอื่นไม่รู้หรอก ขยับปากทีก็มีแต่คนด่าว่าเขา คนที่เคยทำงานมาด้วยกันกับอาจารย์จางเท่านั้นที่จะรู้ซึ้ง! อาจารย์จางทุ่มเทเพื่อรายการมาตั้งเท่าไร ใครเล่าจะรู้? ใครบ้างจะมองเห็น? อาจารย์จางก็ดี โจ๊กเกอร์ก็ดี ชีวิตพวกเขาไม่ง่ายเลยจริงๆ!”
ต้าเฟยกล่าว “เนื้อเพลงนี้แต่งได้ดีมากเลย!”
บทเพลงนี้มีชื่อว่า ‘เวอร์ไป’
ต้นฉบับเป็นบทเพลงภาษากวางตุ้งของเฉิน อี้ซวิ่น หรือ Eason Chan นักร้องและนักแสดงชาวฮ่องกง ส่วนที่จางเย่เลือกมาร้องเป็นฉบับภาษาจีนกลางของเทอรี่หลิน ทั้งสองฉบับต่างก็ไพเราะมาก เขาชื่นชอบทั้งคู่ เพียงแต่ความหมายที่สื่อออกมาของเพลงทั้งสองฉบับนี้กลับแตกต่างกันโดยสิ้นเชิง ที่เขาเลือกฉบับภาษาจีนกลางมา เป็นเพราะฉบับนี้ตรงกับสถานการณ์ของเขามากกว่า ทั้งยังสื่อความนัยที่เขาอยากพูดมาตลอดหลายปีนี้!
ว่ากันตามตรง เพลงนี้ไม่ใช่เพลงที่ทำให้คนฟังแล้วตกตะลึงแต่อย่างใด อย่างตอนที่จางเย่เริ่มฟังเพลงนี้ ไม่ว่าจะเป็นฉบับจีนกลางหรือกวางตุ้ง ก็ล้วนไม่ได้ให้ความรู้สึกเช่นนี้ แม้กระทั่งเนื้อเพลงก็ยังไม่ได้เป็นที่จดจำ ไม่ทราบว่าเป็นการร้องหรือพูดอะไรกันแน่ ทำนองก็ไม่ได้ซึ้งมากมาย ทว่าเมื่อได้ฟังไปห้าหกรอบ เขาก็ค่อยๆ ตกตะลึง จากนั้นก็รู้สึกชมชอบบทเพลงนี้ขึ้นมา
เพลงนี้เป็นบทเพลงช้า แต่ในวันนี้ จางเย่ทำให้มันลุกไหม้ขึ้นมา ด้วยบรรยากาศ ด้วยสถานการณ์ และด้วยเรื่องราว!
จางเย่เดินลงจากเวทีไปแล้ว
เมื่อสบโอกาส เอมี่หันไปถามเฉินกวง “อาจารย์เฉินคะ ถ้าคุณลงแข่งบนเวทีเดียวกับโจ๊กเกอร์ พวกคุณจะชนะหรือเปล่า?”
ไม่ได้มีเจตนาร้ายแต่อย่างใด
เอมี่เพียงสงสัยจริงๆ
บนเวที หากพูดถึงการร้องเพลง หากพูดถึงคนที่มีทักษะการร้องเก่งที่สุด คนแรกย่อมเป็นจางหย่วนฉี ส่วนคนรองถัดมานั้นหาใช่ฟ่านเหวินลี่ ไม่ใช่จางเสีย ไม่ใช่หลี่เสี่ยวเสียน และไม่ใช่เสี่ยวตง หากแต่เป็นเฉินกวง บุคคลซึ่งตัวเอมี่เองก็ไม่อาจเทียบเทียม ทั้งประชาชนและคนในวงการต่างไม่มีใครคัดค้าน
เฉินกวงยิ้มฝืด “ตัวฉันเองยังไม่อยากคิดเลย”
เอมี่ไม่เข้าใจ “หืม? หมายความว่ายังไงคะ?”
ฟ่านเหวินลี่หัวเราะออกมา “ความหมายของเหล่าเฉินก็คือ เขาเองก็ไม่คิดจะแข่งกับคนอย่างโจ๊กเกอร์หรอก” จากนั้นก็เบนสายตาไปยังเฉินกวง “กลัวแพ้?”
เฉินกวงถลึงตา แต่กลับไม่พูดต่อความ
จะแพ้ไหม
เฉินกวงไม่ทราบ
เขาทราบชัดเพียงแต่ว่า คิดจะเอาชนะโจ๊กเกอร์นั้น...ยากมาก
โดยเฉพาะบทเพลง ‘เวอร์ไป’ ของโจ๊กเกอร์  ไหนจะเป็นการมีจางหย่วนฉีขึ้นไปร้องเพลงคู่ด้วยอีก คิดว่าคงไม่อาจเอาชนะโจ๊กเกอร์ได้หรอก เพราะวันนี้หมอนี่เหมือนบ้าคลั่งไปแล้ว บทเพลงดุเดือด คนร้องดุดัน ทุกคนต่างก็ถูกเพลงนี้โจมตีตั้งแต่หัวจดเท้า! นี่คือเสน่ห์ของบทดนตรี แต่ที่สำคัญกว่านั้นคือเสน่ห์ของนักร้อง เฉินกวงถามตัวเองแล้วตอบได้ทันทีว่าต่อให้เขาเป็นคนร้องเพลงนี้ เขาก็ร้องไม่ได้ดีเท่าโจ๊กเกอร์ อารมณ์ซับซ้อนที่แฝงอยู่ในเสียงคำรามสุดท้ายนั่น ไม่ใช่ว่าใครก็ร้องออกมาได้!
เขาร้องไม่ได้
ฟ่านเหวินลี่ร้องไม่ได้
หลี่เสี่ยวเสียนไม่ไหว
วันเวลาไม่ไหว
และเกรงว่าแม้แต่จางหย่วนฉีเองก็ไม่ไหวเช่นกัน!
เสียงกู่ร้องนี้ มีเพียงโจ๊กเกอร์เท่านั้นที่ร้องออกมาได้!
……
 
ที่โลกภายนอก
ทุกคนต่างช็อกไปหมด!
คนที่ได้ดูเดอะแมสก์ซิงเกอร์รอบชิงแชมป์อยู่หน้าจอทีวี กว่าเก้าในสิบต่างนิ่งอึ้ง!
เดิมทีพวกเขาไม่ได้ใส่ใจจะฟังเพลงสุดท้ายของโจ๊กเกอร์เลย ใครๆ ต่างก็ทราบสถานการณ์ รู้ว่าโจ๊กเกอร์ไม่มีโอกาสได้แชมป์แล้ว ทว่าวินาทีที่หน้ากากของกุหลาบป่าร่วงลงไป วินาทีที่เพลง ‘เวอร์ไป’ ดังขึ้น เหล่าผู้ชมต่างก็ต้องสั่นสะท้าน!
พวกเขาถูก ‘เวอร์ไป’ ทำให้ช็อก!
ถูกความเกรี้ยวกราดและกล้ำกลืนของโจ๊กเกอร์กระแทกจนตื่น!
“รีบดูถ่ายทอดสดเร็ว!”
“เชี่ย!”
“โจ๊กเกอร์ระเบิดแล้ว!”
“เพลงนี้แม่งสุดยอดไปเลยไม่ใช่เหรอ!”
“สวรรค์ ฟังแล้วขนลุกไปหมดเลย!”
“เพลงนี้ชื่ออะไรวะเนี่ย!”
“ชื่อว่าเพลง ‘เวอร์ไป’!”
“ใต้หล้าทำไมถึงมีสุดยอดเพลงอย่างนี้ได้! หรือว่าแต่งใหม่? คำถามช็อกโลกอันดับหนึ่งวันนี้คือ เชี่ยแม่งใครเป็นคนแต่งเพลงให้โจ๊กเกอร์กันแน่วะ!”
“เพลงสุดท้ายแล้วเหรอ เฮ้ย! รีบโหวตเร็วเข้า!”
“จริงด้วย! โหวตๆ!”
“ฉันโหวตวันเวลาไปแล้ว ทำไงดี?”
“ฉันเองก็ไม่เหลือโหวตแล้ว  แม่งโหวตราชาประหลาดไปแล้ว! เชี่ยเอ๊ย โคตรไร้ค่าเลยฉัน! รู้งี้โหวตช้าหน่อยก็ดีหรอก! ฉันจะได้โหวตให้โจ๊กเกอร์! ไม่ได้การแล้ว ไม่ได้ๆๆ ฉันจะไปเอามือถือพ่อกับแม่มาโหวต!”
“ทุกคนเร็วเข้า!”
“จะไม่ทันแล้ว!”
“สหาย ช่วยกันโหวตโจ๊กเกอร์เร็ว!”
“นักร้องแบบนี้ต้องมาโดนดันตกไปที่สุดท้าย โคตรเสียดายเลย! นี่เป็นความอัปยศของวงการดนตรี!”
“ฉันมาแล้ว!”
“โหวตแล้ว!”
“เชี่ย ยังต้องพูดอะไรอีกเหรอ โหวตแล้ว!”
“ฉันโทรหาพี่สาวกับพี่ชาย ให้พวกเขาช่วยโหวตแล้ว!”
“โหวตให้เพลงนี้! ไม่ว่าโจ๊กเกอร์จะเป็นใคร ฉันก็แม่งจะขอเป็นแฟนคลับเดนตายของเขาไปชั่วชีวิต! ชั่วชีวิตเลย! ปฏิญาณไว้ตรงนี้!”
“ฉันก็ด้วย!”
“ฉันด้วยคน!”
“นับตั้งแต่เพลง ‘หลักสากลนิยม’ นั่น ฉันก็เป็นแฟนคลับของโจ๊กเกอร์แล้ว แต่พอเพลง ‘เวอร์ไป’ นี่ออกมาอีก ไม่ขอพูดมาก จากนี้ไปจะขอเป็นแฟนคลับเดนตาย!”
“ไม่กระหายชื่อเสียง ไม่ทำตัวโอเวอร์ ไม่เสแสร้ง! โจ๊กเกอร์สิคือนักร้องที่แท้จริง!”
“อย่างเขาสิถึงจะเป็นคนที่ร้องเพลงด้วยจิตวิญญาณ!”
เวยป๋อระเบิดแล้ว!
ทั้งวงการระเบิดแล้ว!
บทเพลง ‘เวอร์ไป’ ก่อคลื่นสะท้านฟ้าสะเทือนดิน!
 
 


[Go To Next Chapter]( ./178.md)