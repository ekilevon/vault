##บทที่ 1114 : มนุษยชาติ vs ปัญญาประดิษฐ์ (ต้น)!
วันต่อมา
ข่าวของปัญญาประดิษฐ์ 'ปีเตอร์' สร้างความวุ่นวายไปทั่วทั้งทวีปเอเชียอีกครั้ง
เหตุผลคือฝ่ายสมาคมหมากกระดานแห่งประเทศจีนออกมาเปิดเผยหลักการทำงานของปีเตอร์ เป็นรายงานวิเคราะห์ยาวกว่าพันคำ ซึ่งลงเนื้อหาอย่างละเอียด ผู้เขียนลงนามไว้ที่ท้ายรายงานไว้ว่า : นักคณิตศาสตร์ไม่ประสงค์ออกนาม
ชาวเน็ตต้องตกตะลึง!
"ที่แท้ก็เป็นแบบนี้เอง!"
"มันเล่นหมากล้อมได้เพราะแบบนี้เอง!"
"ยังจะบอกว่าคิดเป็นอีก? เพ้อเจ้อ! พวกอเมริกันคิดจะหลอกใครน่ะ!"
"คนอเมริกาขี้โม้จริงๆ!"
"ใครเป็นคนวิเคราะห์ออกมากัน?"
"ยอดเยี่ยมมาก!"
"เพิ่งวันเดียวเองนะ?"
"นักคณิตศาสตร์ไม่ประสงค์ออกนามเหรอ?"
"ขอบคุณที่คุณยอมเสียสละเพื่อมวลมนุษยชาติ!"
"วีรบุรุษนิรนาม!"
เหล่าผู้เชี่ยวชาญทั้งในและต่างประเทศเองก็ใจสั่น พวกเขาพบว่าเนื้อหาของรายงานวิเคราะห์บทนี้เก้าสิบเปอร์เซ็นต์นั้นมีความน่าเชื่อถือมาก ทั้งยังสามารถตรวจสอบย้อนหลังได้! แค่วันเดียว แค่เกมสองกระดาน ก็สามารถทำการวิเคราะห์การทำงานของปีเตอร์ออกมาได้แล้ว? เป็นฝีมือใครกัน?
ที่บ้านของพ่อแม่คุณอู๋
หลี่ฉินฉินตื่นตะลึงอย่างยิ่ง "ฉางเหอ นี่คือผลการวิเคราะห์จากสมาคมหมากฯ ของพวกคุณเหรอ?"
อู๋ฉางเหออ้ำๆ อึ้งๆ "เอ่อ ใช่"
"แต่คนที่เรียนคณิตศาสตร์มา ในสมาคมฯ มีแค่เฉินอิงคนเดียวเองนี่?"หลี่ฉินฉินไม่เชื่อ
อู๋ฉางเหอ "เธอจะไปสนใจทำไมว่าเป็นใคร"
หลี่ฉินฉิน "ฉันต้องสนใจสิ เป็นใครกันหรือ?"
อู๋ฉางเหอเบ้ปาก พูดเบาๆ อยู่ในลำคอ "ก็ไอ้เด็กแซ่จางนั่นน่ะสิ!"
"จางน้อยเป็นคนทำหรือ?" พอหลี่ฉินฉินได้ยินก็หัวเราะ "ฉันว่าแล้ว พวกคุณที่สมาคมหมากฯ จะมีคนระดับนี้ได้ยังไง ผลงานระดับนี้แค่เห็นก็รู้แล้วว่าเป็นมืออาชีพวิเคราะห์ออกมา เป็นยังไงล่ะ? ฉันบอกแล้วว่าจางน้อยน่ะไม่เลวเลยใช่ไหม? คุณยังเห็นเขาขัดหูขัดตา แต่อีกฝ่ายกลับเห็นแก่เรื่องของคุณขนาดนี้ พอรู้ว่าพวกคุณมีปัญหาก็ช่วยวิเคราะห์ให้ในทันที ไม่มีลังเลเลยแม้แต่น้อย"
อู๋ฉางเหอถลึงตา "ไอ้เด็กนั่นเอายาเสน่ห์ให้เธอกินรึไงถึงเอาแต่ชมมันอยู่ได้!"
หลี่ฉินฉินยิ้ม "ฮึๆ แปลกเหมือนกันนะ ยิ่งเห็นเขาฉันก็ยิ่งถูกใจ"
 ……
 
ทางญี่ปุ่นเองก็ให้ความสนใจผลวิเคราะห์นี้อย่างยิ่ง
"อธิบายได้ชัดเจนแล้ว!"
"ที่แท้ก็เป็นอย่างนี้เอง!"
"โอกาสชนะของชินจิเก้าดั้งเพิ่มขึ้นอีกส่วนหนึ่งแล้ว!"
"ขอบคุณมากชาวจีน!"
……
 
ที่วงการหมากล้อมของเกาหลีเองก็เช่นกัน
"เป็นเอกสารวิเคราะห์ที่มีคุณค่ามาก!"
"โฉมหน้าที่แท้จริงของมันเป็นอย่างนี้เอง!"
"นักคณิตศาสตร์จีนช่างร้ายกาจนัก!"
……
 
ทางฝั่งอเมริกา
ฝ่ายบริษัทผู้ผลิตของปีเตอร์กำลังตกอยู่ในความวุ่นวาย!
เหล่าผู้บริหารล้วนโมโหจนแทบเสียสติ โทรเรียกสมาชิกของทีมนี้ทันที!
"ใคร? ใครปล่อยข่าวหลุดออกไป?"
"สมควรตายนัก!"
"พวกคนจีนมันได้ไปได้ยังไง!"
"ไม่เป็นไรหรอก ต่อให้พวกมันรู้ว่าปีเตอร์ทำงานยังไงก็เอาชนะไม่ได้อยู่ดี!"
"แต่ตอนนี้ฉันอยากรู้ว่าทำไมพวกมันถึงรู้เรื่องนี้ได้? ทำไม?"
ทุกคนเงียบสนิท ต่างหันมองหน้ากันไปมา
ไม่ว่าอย่างไรคนของบริษัทอเมริกันเหล่านี้ก็คิดไม่ถึงว่านอกจากพวกเขาแล้ว ในโลกนี้ยังมีคนอีกผู้หนึ่งที่เคยเห็นปัญญาประดิษฐ์ที่สามารถเล่นหมากล้อมได้มาก่อน คนผู้นั้นชื่อว่าจางเย่ บุคคลที่ไม่ได้เป็นคนของโลกฝั่งนี้โดยสมบูรณ์
……
 
วันต่อมา
ตอนเที่ยง
จางเย่นัดคนมากินข้าวที่ห้องส่วนตัวของเหลาอาหารแห่งหนึ่ง
ต่งซานซาน เหยาเจี้ยนไฉ เฉินกวง ฟ่านเหวินลี่ เสี่ยวตง เอมี่ หลี่เสี่ยวเสียน จางเสีย และเหล่าแขกรับเชิญกับผู้มีส่วนเกี่ยวข้องของรายการเดอะแมสก์ซิงเกอร์ทั้งหมด แล้วยังมีอีกหลายคนที่จางเย่เชิญมาด้วย เพียงแต่คนบางส่วนล้วนมีงานของตนเอง เมื่อเวลาไม่ตรงกันก็ไม่สามารถปรากฏตัวได้
"มา วันนี้ผมเลี้ยงเอง!" จางเย่เชิญทุกคนนั่งลง
ต่งซานซานนั่งไขว่ห้าง "สบายใจได้ ไม่มีใครแย่งนายเลี้ยงแน่นอน"
เหยาเจี้ยนไฉหัวเราะฮาๆ "ใช่ พวกเราไม่เกรงใจนายหรอกนะ"
เฉินกวงเปิดเมนูดู "ไหนฉันดูหน่อยสิว่ามีจานไหนแพงๆ บ้าง"
"ไม่ต้องช่วยผู้กำกับจางประหยัดเงินหรอก" ฟ่านเหวินลี่กับสามีคนหนึ่งร้องคนหนึ่งประสานอย่างสามัคคีนัก
จางเย่หัวเราะไม่ได้ร้องไห้ไม่ออก "พวกคุณเกรงใจหน่อยก็ได้นะ? ผมน่ะมีแค่เงินเดือนกระจอกงอกง่อย หาเงินมาก็ไม่ง่าย เมตตาผมหน่อยเถอะ นิดหน่อยก็พอแล้ว"
ต่งซานซานปรายตามอง "นายเป็นถึงดาราใหญ่ของประเทศ ยังจะขี้เหนียวอีกเหรอ?"
เสี่ยวตงหัวเราะคิก "นั่นสิคะ ในบรรดาพวกเราที่อยู่ที่นี่น่ะ ตอนนี้คุณดังที่สุดเลยนะ ทุกคนลำบากไม่น้อยกว่าจะเจียดเวลามาร่วมฉลองให้คุณได้ คุณยังคิดจะประหยัดอีก?"
หลี่เสี่ยวเสียนไม่ใช่คนช่างพูดนัก เธอเพียงประหยัดถ้อยคำแล้วนั่งหัวเราะเท่านั้น
ทุกคนคุยไปหัวเราะไป บรรยากาศรื่นรมย์อย่างยิ่ง
ทันใดต่งซานซานก็เรียกให้บริกรให้มาเปิดทีวี
เอมี่ถาม "ทำไมเหรอ?"
ต่งซานซานว่า "พวกเธอไม่รู้เหรอ? วันนี้คือครั้งแรกในประวัติศาสตร์ที่มนุษยชาติถูกท้าทายโดยปัญญาประดิษฐ์ สงครามกำลังจะเริ่มต้นแล้ว"
เหยาเจี้ยนไฉตบโต๊ะปัง "ใช่ เกือบลืมไปเลย!"
จางเสียยิ้มอย่างอ่อนโยน "ฉันเองก็รอดูอยู่เหมือนกันนะ"
เสี่ยวตง "ฮ่าๆ เรื่องอื่นฉันไม่กล้าพูด แต่ว่าเรื่องของสติปัญญา เครื่องจักรยังไงก็เอาชนะมนุษย์ไม่ได้หรอก ไม่เห็นต้องดูเลย!"
หลี่เสี่ยวเสีย "ไม่แน่นักหรอก"
เฉินกวงเห็นด้วย "ใช่ คราวนี้พวกอเมริกามาท้าทายแบบนี้ ถ้าไม่มั่นใจพวกเขาไม่กล้าออกมาท้าทายมนุษย์หรอก"
ทีวีเปิด
ช่อง CCTV-Sport
ภาพที่กำลังถ่ายทอดสดนั้นมาจากการแข่งขันที่โตเกียว การประลองยังไม่เริ่มต้นขึ้น แต่ชินจิเก้าดั้งก็ปรากฏตัวบนจอแล้ว กรรมการชาวต่างชาติพูดคุยกับเขา ด้านข้างไม่มีผู้ชม เพราะต้องการให้การแข่งขันนั้นเงียบที่สุด มีเพียงผู้แข่งขันและกรรมการเท่านั้นที่ปรากฏบนจอ
บนที่ของผู้บรรยาย เสียงของอวี๋อิ่งอี๋ดังขึ้น "พวกเราจะเห็นว่าการแข่งขันกำลังจะเริ่มขึ้นแล้วนะคะ"
จางเย่ประหลาดใจ "อิ่งอี๋ก็ไปด้วยเหรอ?"
ต่งซานซาน "ใช่ เธอเป็นพิธีกรน่ะ"
เหยาเจี้ยนไฉถาม "ใครรึ?"
จางเย่ยิ้ม "เพื่อนสมัยมหา'ลัยของผมกับซานซานน่ะ จบมาพร้อมกัน ตอนนี้เป็นพิธีกรข่าวกีฬาของช่องซีซีทีวีสปอร์ต ไม่คิดว่าอิ่งอี๋จะเล่นหมากล้อมเป็นด้วย"
อวี๋อิ่งอี๋เป็นพิธีกร งานของจึงย่อมเธอไม่ใช่การวิจารณ์อยู่แล้ว
ผู้วิจารณ์เกมคือเฉิงอิงเจ็ดดั้งที่นั่งข้างเธอ เป็นมือหมากล้อมสาวสวยคนหนึ่ง
สิบนาทีต่อมา
การแข่งขันเริ่มขึ้นแล้ว!
ชินจิเก้าดั้งถือเป็นมือหนึ่งของวงการหมากล้อมญี่ปุ่น ฝีมือการเล่นมั่นคง วันนี้ถือหมากดำ เดินหมากเรื่อยๆ ไม่รีบร้อน เนื่องจากอีกฝ่ายเป็นปัญญาประดิษฐ์ ได้แต่เดินหมากบนจอคอมพิวเตอร์ ต้องมีตัวแทนบุคคลมาลงดาบใช้หอกจริงบนกระดานหมากล้อม ถือเป็นบุคคลแทนตัวของปีเตอร์ หลังชินจิเก้าดั้งวางหมาก ตัวแทนก็ทำการเดินหมากตามลงในคอมพิวเตอร์ หลังปีเตอร์วางหมาก ตัวแทนก็กลับมาสู่กระดาน ถือหมากขาววางลงในตำแหน่งเดียวกัน ตัวแทนผู้นี้เป็นคนผิวขาว เป็นตัวแทนจากบริษัทที่สร้างปีเตอร์
ต่งซานซานและพวกกินข้าวไปพลางชมการแข่งขันไปพลาง
บ้างดูรู้เรื่อง บ้างเล่นหมากไม่เป็น ได้แต่ฟังการอธิบาย
จางเย่ความจริงค่อนข้างสนใจการแข่งขันครั้งนี้ แม้เขาจะรู้สึกว่าเรื่องนี้ไม่เกี่ยวข้องอะไรกับตัวเองก็ตาม
ห้าตา
สิบตา
ยี่สิบตา
การแข่งขันดำเนินไปอย่างรวดเร็ว คิ้วของจางเย่ยิ่งขมวดแน่น
หลี่เสี่ยวเสียนวางตะเกียบแล้ว ร้องอุทาน "ร้ายกาจ!"
เอมี่กะพริบตาปริบ "ใครน่ะ?"
เสี่ยวตงทราบว่าหลี่เสี่ยวเสียนเล่นหมากเป็น "ใครได้เปรียบอยู่?"
"ปีเตอร์!"
หลี่เสี่ยวเสียนตอบ
บนทีวี
อวี๋อิ่งอี๋ "อาจารย์เฉินอิง ตาหมากนี้เป็นยังไงคะ?"
เฉินอิงเจ็ดดั้งพูดอึ้งๆ "ชินจิเก้าดั้งคำนวณผิดไปแล้วค่ะ หมากกระดานนี้อาจจะจบเร็วกว่าที่คิด!"
อวี๋อิ่งอี๋ตกใจ "จะแพ้งั้นเหรอคะ?"
สุดท้าย ไม่นานนัก ชินจิเก้าดั้งหลังคิดใคร่ครวญอยู่นาน เวลายิ่งงวดเข้ามาเรื่อยๆ เขาก็ตัดสินใจโยนหมากยอมแพ้กลางกระดาน!
กรรมการเข้ามาตรวจสอบทันที
อวี๋อิ่งอี๋อุทาน "สวรรค์! อย่างที่เห็นนะคะ! ชินจิเก้าดั้งโยนหมากยอมแพ้แล้วค่ะ!"
เฉินอิงเจ็ดดั้ง "ถ้าปีเตอร์เอาชนะได้แม้แต่ชินจิเก้าดั้งล่ะก็ อย่างนั้นสถานการณ์ก็ยิ่งน่ากลัวแล้ว!"
อวี๋อิ่งอี๋ "พรุ่งนี้เวลาเดิมจะเป็นการแข่งขันกระดานที่สองกับชินจิเก้าดั้ง หวังว่าชินจิจะสามารถเอาคืนได้นะคะ!"
การแข่งขันมีสามกระดาน ต้องชนะสองในสามจึงจะได้ชัย
ถ้าพรุ่งนี้พ่ายแพ้ไปอีกหนึ่งกระดาน ชินจิเก้าดั้งก็ถือว่าแพ้จริงๆ แล้ว!
หลังการแข่งจบลงจะมีการจัดแถลงข่าว ชินจิเก้าดั้งนั่งตอบคำถามของนักข่าวด้วยความเนือยและหน่าย ดูท่าทางไม่มีกะจิตกะใจเลย!
เมื่อหันไปทางผู้รับผิดชอบของฝ่ายอเมริกา อีกฝ่ายกลับดูกระตือรือร้นอย่างยิ่ง!
เสี่ยวตงทนดูไม่ได้ "พวกอเมริกานั่นเหิมเกริมเกินไปแล้ว!"
เหยาเจี้ยนไฉ "แม้แต่ชินจิเก้าดั้งยังชนะไม่ได้งั้นเรอะ?"
เฉินกวง "ไม่มีใครจัดการพวกมันได้แล้วเหรอ?"
"พรุ่งนี้ยังมีอีกกระดาน จะรีบตัดสินไม่ได้หรอก" หลี่เสี่ยวเสียนกล่าว
จางเสีย "ถ้าไม่ไหว ยังไงพวกเรายังมีเซี่ยงหรงเก้าดั้งอยู่อีกคนหนึ่ง"
……
 
ขณะนั้น ทั่วทั้งทวีปเอเชียต่างให้ความสนใจกับ ‘ศึกแห่งศตวรรษ’ ที่โตเกียวนี้อย่างมาก
"แพ้แล้ว?"
"ชินจิเก้าดั้งแพ้?"
"เป็นไปได้ไง!"
"นี่ ชนะไม่ได้?"
"ชินจิเก้าดั้งเล่นผิดฟอร์มรึเปล่า?"
"เป็นไปไม่ได้!"
"เชี่ย ยังมีพรุ่งนี้!"
"ใช่ พรุ่งนี้ต้องชนะแน่!"
"ต่อให้ไม่ไหว ก็ยังมีปาร์คยูฮวีเก้าดั้ง ยังเหลือเซี่ยงหรงเก้าดั้งอีก!"
"ก็ใช่ ปีเตอร์ไม่มีทางชนะได้หมดหรอก!"
"มนุษย์ไม่มีทางแพ้ปัญญาประดิษฐ์!"
"เรื่องสติปัญญาคือศักดิ์ศรีสุดท้ายของมนุษย์!"
"มนุษยชาติต้องชนะ!"
"มนุษย์เราจะต้องได้ชัย!"
 หมากล้อมกระดานนี้ได้ปลุกความหวาดหวั่นของหลายคนขึ้นมา ในวันนี้ คนนับไม่ถ้วนต้องตื่นตระหนกและบังเกิดความรู้สึกเย็นวาบในหัวใจ พวกเขาเริ่มเกิดความหวั่นเกรงขึ้นมาว่า ถ้าหากมนุษย์ต้องพ่ายแพ้แก่ปัญญาประดิษฐ์ขึ้นมาจริงๆ อย่างนั้นจะเกิดอะไรขึ้น...พวกเขาไม่กล้าแม้แต่จะคิดต่อ!
 


[Go To Next Chapter]( ./215.md)